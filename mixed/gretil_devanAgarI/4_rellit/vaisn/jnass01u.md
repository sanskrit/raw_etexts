---
title: Jnanamrtasara-Samhita ("Narada-Pancaratra")

---
## Intro
  
  
  
  
Jnanamrtasara-Samhita ("Narada-Pancaratra")   
  
  
  
  
Jnanamrtasara-Samhita (also called "Narada-Pancaratra")  
  
Input by ...  
  
  
  
  


## पाठः
  
  
  
  
  
  
  
ज्ञानामृतसार-संहिता (अल्सो चल्लेद् "नारद-पञ्चरात्र")  
  
  
  
  
श्री-नारद-पञ्च-रात्रम्  
  
प्रथमैक-रात्रे प्रथमो ऽध्यायः  
  
  
ॐ नमो भगवते वासुदेवाय  
  
अथ मङ्गलाचरणम्  
  
नारायणं नमस् कृत्य नरं चैव नरोत्तमम्  ।  
देवीं सरस्वतीं चैव ततो जयम् उदीरयेत्  ॥  
  
गणेश-शेष-ब्रह्मेश-दिनेश-प्रमुखाः सुराः  ।  
कुमाराद्याश् च मुनयः सिद्धाश् च कपिलादयः  ॥ ज्स्स्_१,१।१ ॥  
लक्ष्मी सरस्वती दुर्गा सावित्री राधिका परा  ।  
भक्त्या नमन्ति यं शश्वत् तं नमामि परात् परं  ॥ ज्स्स्_१,१।२ ॥  
ध्यायन्ते सततं सन्तो योगिनो वैष्णवास् तथा  ।  
ज्योतिर्-अभ्यन्तरे रूपम् अतुलं श्याम-सुन्दरम्  ॥ ज्स्स्_१,१।३ ॥  
ध्यायेत् तं परमं ब्रह्म परमात्मानम् ईश्वरम्  ।  
निरीहम् अति-निर्लिप्तम् निर्गुणं प्रकृतेः परं  ॥ ज्स्स्_१,१।४ ॥  
सर्वेशं सर्व-रूपं च सर्व-कारण-कारणम्  ।  
सत्यं नित्यं च पुरुषं पुराणं परम् अव्ययम्  ॥ ज्स्स्_१,१।५ ॥  
मङ्गल्यं मङ्गलार्हं च मङ्गलं मङ्गलालयम्  ।  
स्वेच्छा-मयं परं धाम भगवन्तं सनातनम्  ॥ ज्स्स्_१,१।६ ॥  
स्तुवन्ति वेदा यं शश्वन्न् आनन्तं जानन्ति यस्य ते  ।  
तं स्तौमि परमानन्दं सानन्दं नन्द-नन्दनम्  ॥ ज्स्स्_१,१।७ ॥  
भक्त-प्रियं च भक्तेशं भक्तानुग्रह-विग्रहं  ।  
श्रीदं श्रीशं श्री-निवासं श्री-कृष्णं राधिकेश्वरम्  ॥ ज्स्स्_१,१।८ ॥  
ज्ञानामृतं ज्ञान-सिन्धोः सम्प्राप्य शङ्कराद् गुरोः  ।  
परावराच् च परमाद् योगीन्द्राणां गुरोर् गुरोः  ॥ ज्स्स्_१,१।९ ॥  
वेदेभ्यो दधि-सिन्धुभ्यश् चतुर्भ्यः सुमनोहरम्  ।  
तज् ज्ञान-मन्थ-दण्डेन सन्निर्मथ्य नवं नवम्  ॥ ज्स्स्_१,१।१० ॥  
नवनीतं समुद्धृत्य नत्वा शम्भोः पदाम्बुजम्  ।  
विधि-पुत्रो नारदो ऽहं पञ्च-रात्रं समारभे  ॥ ज्स्स्_१,१।११ ॥  
  
ॐ नारायणाश्रमे पुण्ये पुण्य-क्षेत्रे च भारत  ।  
सिद्धे नारायण-क्षेत्रे वट-मूले सुपुण्यदे  ॥ ज्स्स्_१,१।१२ ॥  
कृष्णांशं कृष्ण-भक्तं च पलं कृष्ण-परायणम्  ।  
श्री-कृष्ण-चरणाम्भोज-ध्यानैकतान-मानसम्  ॥ ज्स्स्_१,१।१३ ॥  
जपन्तं परमं ब्रह्म कृष्ण इत्य् अक्षर-द्वयम्  ।  
सुखासने सुखासीनं कृष्ण-द्वैपायनं मुनिम्  ॥ ज्स्स्_१,१।१४ ॥  
पप्रच्छ शुकदेवश् च सर्व-ज्ञं पितरं मुनिः  ।  
कारणण् च पुराणानां पुराणं परम् अव्ययम्  ॥ ज्स्स्_१,१।१५ ॥  
  
श्री-शुक उवाच  
भगवन् सर्व-तत्त्व-ज्ञ वेद-वेदाङ्ग-पारग  ।  
यद् यत् प्रकारं ज्ञानं च निगूढं श्रुति-सम्मतम्  ॥ ज्स्स्_१,१।१६ ॥  
तेषु यत् सार-भूतं चाप्य् अज्ञानान्ध-प्रदीपकम्  ।  
तत् तत् सर्वं समालोच्य मां बोधयितुम् अर्हसि  ॥ ज्स्स्_१,१।१७ ॥  
  
अथ श्री-कृष्ण-भक्ति-प्रशंशा  
  
स पिता ज्ञान-दाता यो ज्ञानं तत् कृष्ण-भक्तिदम्  ।  
सा भक्तिः परमा शुद्धा कृष्ण-दास्य-प्रदा च या  ॥ ज्स्स्_१,१।१८ ॥  
तद् एव दास्यं शस्तं यत् साक्षाच् चरण-सेवनं  ।  
नित्यं गोलोक-वासं च पुरतः स्तवनं हरेः  ॥ ज्स्स्_१,१।१९ ॥  
शश्वन् निमेष-रहितं तत्-पाद-पद्म-दर्शनम्  ।  
शश्वत् तत्-सार्धम् आलाप-सेवा-कर्म-नियोजनम्  ॥ ज्स्स्_१,१।२० ॥  
तेन सार्धम् अविच्छेद-स्थानं परं शोभनम्  ।  
भक्तानां वाञ्च्छितं वस्तु सार-भूतं श्रुतौ श्रुतम्  ॥ ज्स्स्_१,१।२१ ॥  
  
पुत्रस्य वचनं श्रुत्वा व्यासदेवो जहास सः  ।  
विज्ञाय ज्ञानिनं पुत्रं परमाह्लादम् आप ह  ॥ ज्स्स्_१,१।२२ ॥  
पुत्रं शुभाशिषं कृत्वा सर्व-ज्ञः सर्व-भावनः  ।  
यथाप्राप्तं गुरु-मुखात् प्रवक्तुम् उपचक्रमे  ॥ ज्स्स्_१,१।२३ ॥  
  
श्री-व्यास उवाच  
शुक धन्यो ऽसि मान्यो ऽसि पुण्य-रूपो ऽसि भारते  ।  
पुत्रेण भवतास्माकं कुलं मुक्तं च पावनम्  ॥ ज्स्स्_१,१।२४ ॥  
स पुत्रः कृष्ण-भक्तो यो भारते सुयशस्-करः  ।  
पुनाति पुंसां शतकं जन्म-मात्रेण लीलया  ॥ ज्स्स्_१,१।२५ ॥  
माता-महानां शतकं मातरं मातृ-मातरम्  ।  
सोदरान् बान्धवांश् चैव भृत्यान् पत्नीं सहात्मजाम्  ॥ ज्स्स्_१,१।२६ ॥  
यत्-कन्यां प्रतिगृह्णाति तद्-आदि-पुरुष-त्रयम्  ।  
कन्या-प्रदाता श्वशुरो जीवन्-मुक्तः सभार्यकः  ॥ ज्स्स्_१,१।२७ ॥  
स्वयं विधाता भगवान् परं कृष्ण-परायणः  ।  
कृष्ण-भक्तो वसिष्टस् तु तत् सुतो वैष्णवः स्वयम्  ॥ ज्स्स्_१,१।२८ ॥  
वैष्णवस् तत् सुतः शक्तिः कृष्ण-ध्यानैक-मानसः  ।  
पराशरश् च तत्-पुत्रः कृष्ण-पादाब्ज-सेवया  ॥ ज्स्स्_१,१।२९ ॥  
जीवन्-मुक्तो महा-ज्ञानी योगीन्द्राणां गुरोर् गुरुः  ।  
अहं वेद-विभक्ता च श्री-कृष्ण-पाद-सेवया  ॥ ज्स्स्_१,१।३० ॥  
गुरुर् मे भगवान् साक्षाद् योगीन्द्रो नारदो मुनिः  ।  
गुरोर् गुरुर् मे शम्भुश् च योगीन्द्राणां गुरोर् गुरुः  ॥ ज्स्स्_१,१।३१ ॥  
तेषां पुण्येन पुत्रस् त्वं पुण्य-राशिश् च मूर्तिमान्  ।  
पद्मानां मम पुंसां च प्रकाशो भास्करः स्वयम्  ॥ ज्स्स्_१,१।३२ ॥  
श्री-कृष्ण-चरणाम्भोजं पादाब्जं नारदेशयोः  ।  
सरस्वतीं नमस् कृत्य ज्ञानं वक्ष्ये सनातनम्  ॥ ज्स्स्_१,१।३३ ॥  
श्रूयताम् पञ्च-रात्रं च वेद-सारम् अभीप्सितम्  ।  
पञ्च-संवादम् इष्टं च भक्तानाम् अभिवाञ्च्छितम्  ॥ ज्स्स्_१,१।३४ ॥  
प्राणाधिकं प्रियं शुद्धं परं ज्ञानामृतं शुभं  ।  
अथ षट्-संवादाः ?wहत्? हि गोलोके शत-शृङ्गे च पर्वते  ॥ ज्स्स्_१,१।३५ ॥  
सुपुण्ये विरजा-तीरे वट-मूले मनोहरे  ।  
पुरतो राधिकायाश् च ब्रह्माणं कमलोद्भवम्  ॥ ज्स्स्_१,१।३६ ॥  
तम् उवाच महा-भक्तं स्तुवन्तं प्रणतं सुतम्  ।  
पञ्च-रात्रम् इदं पुण्यं श्रुत्वा च जगतां विधिः  ॥ ज्स्स्_१,१।३७ ॥  
प्रणम्य राधिकां कृष्णं प्रययौ शिव-मन्दिरम्  ।  
भक्त्या तम् पूजयाम् आस शङ्करः परमादरम्  ॥ ज्स्स्_१,१।३८ ॥  
सुखासने सुखासीनं स्वस्थं भक्तं च पूजितम्  ।  
पप्रच्छ वार्तां विनयी विनयेन सुखावहाम्  ॥ ज्स्स्_१,१।३९ ॥  
सर्वं तं कथयाम् आस पञ्च-रात्रादिकं शुभम्  ।  
वसन्तं वट-मूले च स्वर्गे मन्दाकिनी-तटे  ॥ ज्स्स्_१,१।४० ॥  
योगीन्द्रैर् अपि सिद्धेन्द्रैर् मुनीन्द्रैश् च स्तुतं प्रभुं  ।  
ज्ञानामृतं तम् उक्त्वा स ब्रह्म-लोकं जगाम ह  ॥ ज्स्स्_१,१।४१ ॥  
शम्भुश् च कथयाम् आस स्व-शिष्यं नारदं मुनिम्  ।  
नारदः कथयाम् आस पुष्करे सूर्य-पर्वणि  ॥ ज्स्स्_१,१।४२ ॥  
मां भक्तम् अनुरक्तं च पुण्याहे मुनि-संसदि  ।  
पञ्च-रात्रम् इदं शुद्धं भ्रमान्ध-ध्वंस-दीपकम्  ॥ ज्स्स्_१,१।४३ ॥  
  
अथ पञ्च-रात्र-पद-व्याख्या  
  
रात्रं च ज्ञान-वचनं ज्ञानं पञ्च-विधं स्मृतम्  ।  
तेनेदं पञ्च-रात्रं च प्रवदन्ति मनीषिणः  ॥ ज्स्स्_१,१।४४ ॥  
ज्ञानं परम-तत्त्वं च जन्म-मृत्यु-जरापहम्  ।  
ततो मृत्युञ्जयः शम्भुः सम्प्राप कृष्ण-वक्त्रतः  ॥ ज्स्स्_१,१।४५ ॥  
ज्ञानम् द्वितीयं परमं मुमुक्षूणां च वाञ्च्छितम्  ।  
परं मुक्ति-प्रदं शुद्धं यतो लीनं हरेः पदे  ॥ ज्स्स्_१,१।४६ ॥  
ज्ञानं शुद्धं तृतीयं च मङ्गलं कृष्ण-भक्तिदम्  ।  
तद्-दास्यम् अधीष्टं च यतो दास्यं लभेद् धरेः  ॥ ज्स्स्_१,१।४७ ॥  
चतुर्थं यौगिकं ज्ञानं सर्व-सिद्धि-प्रदं परम्  ।  
सर्वस्वं योगिनां पुत्र सिद्धानां च सुख-प्रदम्  ॥ ज्स्स्_१,१।४८ ॥  
अणिमा लघिमा व्याप्तिः प्राकाम्यं महिमा तथा  ।  
ईशित्वं च वशित्वं च तथाकामावसायिता  ॥ ज्स्स्_१,१।४९ ॥  
सावज्ञं दूर-श्रवणं पर-काय-प्रवेशनम्  ।  
काय-व्यूहं जीव-दानं पर-जीव-हरं परम्  ॥ ज्स्स्_१,१।५० ॥  
सर्ग-कर्तृत्व-शिल्पं च सर्ग-संहार-कारणम्  ।  
सिद्धं च षोडश-विधं ज्ञानिनां च यतो भवेत्  ॥ ज्स्स्_१,१।५१ ॥  
ज्ञानं च परमं प्रोक्तं तद् वै वैषयिकं नृणां  ।  
यद् इष्ट-देवी माया सा परं सम्मोह-कारणं  ॥ ज्स्स्_१,१।५२ ॥  
विषये बद्ध-चितं च सर्वम् इन्द्रिय-सेवनम्  ।  
पोषनं स्व-कुटुम्बानां स्वात्मनश् च निरन्रतम्  ॥ ज्स्स्_१,१।५३ ॥  
प्रथमं सात्त्विकं ज्ञानं द्वितीयं च तद् एव च  ।  
नैर्गुण्यं च तृतीयं च ज्ञानं च सर्वतः परम्  ॥ ज्स्स्_१,१।५४ ॥  
चतुर्थम् च राजसिकं भक्तस् तन् नाभिवाञ्च्छति  ।  
पञ्चमं तामसं ज्ञानं विद्वांस् तन् नाभिवाञ्च्छति  ॥ ज्स्स्_१,१।५५ ॥  
ज्ञानं पञ्च-विधं प्रोक्तं पञ्च-रात्रं विदुर् बुधाः  ।  
पञ्च-रात्रं सप्त-विधं ज्ञानिनां ज्ञानदं परम्  ॥ ज्स्स्_१,१।५६ ॥  
ब्राह्मं शैवं च कौमारं वासिष्टं कापिलं परम्  ।  
गौतमीयं नारदीयम् इदं सप्त-विधं स्मृतम्  ॥ ज्स्स्_१,१।५७ ॥  
  
अथ ग्रन्थ-प्रशंसा  
  
षट् पञ्च-रात्रं वेदाश् च पुराणानि च सर्वशः  ।  
इतिहासं धर्म-शास्त्रं शात्रं च सिद्धि-योग-जम्  ॥ ज्स्स्_१,१।५८ ॥  
दृष्ट्वा सर्वं समालोक्य ज्ञानं सम्प्राप्य शङ्करात्  ।  
ज्ञानामृतं पञ्च-रात्रं चकार नारदो मुनिः  ॥ ज्स्स्_१,१।५९ ॥  
पुण्यं च पाप-विघ्नं भक्ति-दास्य-प्रदं हरेः  ।  
सर्वस्वं वैष्णवानां च प्रियं प्राणाधिकं सुत  ॥ ज्स्स्_१,१।६० ॥  
सार-भूतं च सर्वेषां वेदानां परमाद्भुतम्  ।  
नारदीयं पञ्च-रात्रं पुराणेषु सुदुर्लभम्  ॥ ज्स्स्_१,१।६१ ॥  
सर्वान्तरात्मा भगवान् ब्रह्म-ज्योतिः सनातनम्  ।  
परिपूर्णतमः श्रीमान् यथा कृष्णः सुरेषु च  ॥ ज्स्स्_१,१।६२ ॥  
यथा देवीषु पूज्या सा मूल-प्रकृतिर् ईश्वरी  ।  
वैष्णवानां च सिद्धानां ज्ञानिनां योगिनां शिवः  ॥ ज्स्स्_१,१।६३ ॥  
विश्वस्तानां इन्द्रियानाम् मनश् च शीघ्र-गामिनाम्  ।  
ब्रह्मा च वेद-विदुषां पूज्यानां च गणेश्वरः  ॥ ज्स्स्_१,१।६४ ॥  
सनत्-कुमारो भगवान् मुनीनां प्रवरो यथा  ।  
बृहस्पतिर् बुद्धिमतां सिद्धानां कपिलो यथा  ॥ ज्स्स्_१,१।६५ ॥  
योगीन्द्रानां सतां शुद्ध ऋषिर् नारायणो यथा  ।  
कवीनां च यथा शुक्रः पण्डितानां बृहस्पतिः  ॥ ज्स्स्_१,१।६६ ॥  
सरिताम् च यथा गङ्गा समुद्राणां जलार्णवः  ।  
वृन्दावनं वनानां च वर्षानां भारतं यथा  ॥ ज्स्स्_१,१।६७ ॥  
पुष्करं तत्र तीर्थानां पूज्यानां वैष्णवो यथा  ।  
आत्माकाशो यथाप्तानां यथा काशी पुरीषु च  ॥ ज्स्स्_१,१।६८ ॥  
वृक्षाणां कल्प-वृक्षश् च सुरभी काम-धेनुषु  ।  
पुष्पाणां पारिजातश् च पत्राणां तुलसी यथा  ॥ ज्स्स्_१,१।६९ ॥  
मन्त्राणां कृष्ण-मन्त्रश् च यथा विद्या धनेष्व् अपि  ।  
यथा तेजस्विनां सूर्यो मिष्टानाम् अमृतं यथा  ॥ ज्स्स्_१,१।७० ॥  
आधाराणां च स्थूलानां महा-विष्णुर् यथा सुत  ।  
सूक्ष्माणां परमाणुश् च गुरुणां मन्त्र-तन्त्र-दः  ॥ ज्स्स्_१,१।७१ ॥  
पुत्रश् च स्नेह-पात्राणां नक्षत्राणां यथा शशी  ।  
यथा घृतं च गव्यानां शस्यानां धान्यम् ईप्सितम्  ॥ ज्स्स्_१,१।७२ ॥  
शास्त्राणां च यथा वेदाः साश्रमाणां यथा द्विजः  ।  
तैजसानां यथा रत्नं मुक्तामाणिक्यहीरकम्  ॥ ज्स्स्_१,१।७३ ॥  
यथा छन्दसि गायत्री दुर्गा शक्तिमतीष्व् अपि  ।  
पति-व्रतासु लक्स्मीश् च क्षमाशीलासु मेदिनी  ॥ ज्स्स्_१,१।७४ ॥  
सौभाग्यासु सुन्दरीषु राधा कृष्ण-प्रियासु च  ।  
हनुमान् वानराणां च पक्षिणां गरुडो यथा  ॥ ज्स्स्_१,१।७५ ॥  
वाहनानां बलवतां शङ्करस्य यथा वृषः  ।  
शालग्रामश् च यन्त्राणां पूजासु कृष्ण-पूजनम्  ॥ ज्स्स्_१,१।७६ ॥  
एकादशी व्रतानां च तपःस्व् अनशनं यथा  ।  
यज्ञानां जप-यज्ञश् च सत्यं धर्मेषु पुत्रक  ॥ ज्स्स्_१,१।७७ ॥  
सुशीलं च गुणानां च पुण्येषु कृष्ण-कीर्तनम्  ।  
शोभाशु सुख-दृश्येषु प्रभा तेजःसु सर्वतः  ॥ ज्स्स्_१,१।७८ ॥  
पोष्ट्रीणां उपकर्तृणां मित्राणां जननी यथा  ।  
लोकानाम् अपि लोकेशः शेषो नागेषु पूजितः  ॥ ज्स्स्_१,१।७९ ॥  
सुदर्शनं च शस्त्राणां विश्वकर्मा च शिल्पिनाम्  ।  
धर्मिष्ठेषु दयावत्सु देवर्षिसु महत्सु च  ॥ ज्स्स्_१,१।८० ॥  
विष्णु-भक्तेषु विज्ञेषु यथैव नारदो मुनिः  ।  
एवं च सर्व-शास्त्रेषु पञ्च-रात्रं च पूजितम्  ॥ ज्स्स्_१,१।८१ ॥  
यथा निपीय पीयूषं न स्पृहा चान्य-वस्तुषु  ।  
पञ्च-रात्रम् अभिज्ञाय नान्येषु च स्पृहा सताम्  ॥ ज्स्स्_१,१।८२ ॥  
सर्वार्थ-ज्ञान-बीजं चाप्य् अज्ञानान्ध-प्रदीपम्  ।  
वेदसारोद्धृतं तत्त्वं सर्वेषां समभीप्सितम्  ॥ ज्स्स्_१,१।८३ ॥  
  
इति श्री-नारद-पञ्च-रात्रे ग्रन्थ-प्रशंसनं नाम प्रथमो ऽध्यायः  
  
  
प्रथमैक-रात्रे द्वितीयो ऽध्यायः  
  
  
शुक उवाच  
कुत्र वा पञ्च-रात्रं च नारदस्य च धीमते  ।  
प्रदत्तं शम्भुना तात तन् मे व्याख्यातुम् अर्हसि  ॥ ज्स्स्_१,२।१ ॥  
  
अथ नारदस्य तपो-वर्णनम्  
  
व्यास उवाच  
अधीत्य सर्वान् वेदांश् च वेदाङ्गाण् पितुर् अन्तिके  ।  
जगाम तीत्र्हं केदारं सुप्रशस्तं च भारते  ॥ ज्स्स्_१,२।२ ॥  
हिमालयस्य पूर्वे य गङ्गा-तीरे मनोहरे  ।  
सिद्धे नारायण-क्षेत्रे सर्वेषां अभिवाञ्च्छिते  ॥ ज्स्स्_१,२।३ ॥  
तपश् चकार स मुनिर् दिव्यं वर्ष-सहस्रकम्  ।  
पित्रोक्तेनैव विधिना सततं संयुतः शुचिः  ॥ ज्स्स्_१,२।४ ॥  
शुश्रावाकाश-वाणीं च तपसो ऽन्ते महा-मुनिः  ।  
स्वल्पाक्षरां च बह्व्-अर्थां परिणाम-सुखावहाम्  ॥ ज्स्स्_१,२।५ ॥  
  
अथ नारदं प्रति दैव-वाणी  
  
अशरीरिष्य् उवाच  
आधारितो यदि हरिस् तपसा ततः किम्  ।  
नाधारितो यदि हरिस् तपसा ततः किम्  ।  
अन्तर् बहिर् यदि हरिस् तपसा ततः किम्  ।  
नान्तर् बहिर् यदि हरिस् तपसा ततः किम्  ॥ ज्स्स्_१,२।६ ॥  
विरम विरम ब्रह्मन् किं तपस्यासु वत्स  ।  
व्रज व्रज द्विज शीघ्रं शङ्करं ज्ञान-सिन्धुम्  ।  
लभ लभ हरि-भक्तिं वैष्णवोक्तां सुपक्वां  ।  
भव-निगड-निबन्ध-छेदिनीं कर्तनीं च  ॥ ज्स्स्_१,२।७ ॥  
  
इति श्रुत्वा च स मुनिर् विमनाः स्वर्-णदी-तटे  ।  
चकारार्थानुसन्धानं न प्रसन्नम् च तन् मनः  ॥ ज्स्स्_१,२।८ ॥  
रुरोद स्वर्-णदी-तीरे स्मारं स्मारं हरेः पदम्  ।  
ददर्श पुरतस् तातं ब्रह्माणं सकुमारकम्  ॥ ज्स्स्_१,२।९ ॥  
ननाम सहसा मूर्ध्ना पितरं तं सहोदरम्  ।  
पाद्यम् अर्घ्यं च प्रददौ जवेन सादरं मुनिः  ॥ ज्स्स्_१,२।१० ॥  
श्लोक-द्वयार्थं पप्रच्छ कुमारं जगतां विधिम्  ।  
सुखासीनं सुस्थिरं च सस्मितं च गत-श्रमम्  ॥ ज्स्स्_१,२।११ ॥  
स्वात्मारामं पूर्ण-कामं ज्ञानिनां च गुरोर् गुरुम्  ।  
साश्रु-नेत्रः पुलकितो भक्त्या प्रणत-कन्धरम्  ॥ ज्स्स्_१,२।१२ ॥  
नारदस्य वचः श्रुत्वा दृष्ट्वा तं कातरं विधिः  ।  
पुत्रेण सार्द्धम् आलोच्य व्याख्यां कर्तुं समारेभे  ॥ ज्स्स्_१,२।१३ ॥  
  
अथ दैव-वाण्यर्थः  
  
ब्रह्मोवाच  
हे वत्स पूर्व-श्लोकार्थं निगूढं श्रुति-सम्मतम्  ।  
वेदार्थं द्वि-विधं शुद्धं व्याख्यां कुर्वन्ति वैदिकाः  ॥ ज्स्स्_१,२।१४ ॥  
आराधितो यदि हरिर् येन पुंसा स्व-भक्तितः  ।  
किं तस्य तपसा व्यर्थं तीर्थ-पूतस्य नारद  ॥ ज्स्स्_१,२।१५ ॥  
कृष्ण-मन्त्रोपासकस्य जीवन्-मुक्तस्य भारते  ।  
तपश् चोपहास-बीजं तथा चर्वित-चर्वणम्  ॥ ज्स्स्_१,२।१६ ॥  
मन्त्र-ग्रहण-मात्रेण पुरुषाणां शतं सुत  ।  
पुनाति स्व-स्व-भक्तं च चान्धवंश् चावलीलया  ॥ ज्स्स्_१,२।१७ ॥  
नहि धर्मो नहि तपः श्री-कृष्ण-सेवनात् परम्  ।  
परिश्रमं च विफलं तपसा वैष्णवस्य च  ॥ ज्स्स्_१,२।१८ ॥  
कृष्ण-मन्त्रोपासकस्य तीर्थ-पूतस्य पुत्रक  ।  
तीर्थ-स्नानम् अनशनं वेदेषु च विडम्बनम्  ॥ ज्स्स्_१,२।१९ ॥  
पूर्व-कर्मानुरोधेन यत् पापं वैष्णवस्य च  ।  
मन्त्र-ग्रहण-मात्रेण नष्टं वह्नौ यथा तृणम्  ॥ ज्स्स्_१,२।२० ॥  
पवित्रः परमो वह्निः पवित्रं चामलं जलं  ।  
पवित्रं भारतं वर्षं तीर्थं यत् तुलसी-दलम्  ॥ ज्स्स्_१,२।२१ ॥  
पुनाति लीलयैतानि शुद्धः कृष्ण-परायणः  ।  
उपस्पर्श च भक्तस्याप्य् एते वाञ्च्छन्ति सादरम्  ॥ ज्स्स्_१,२।२२ ॥  
भक्तस्य पाद-रजसा सद्यः पूता वसुन्धरा  ।  
नहि पूत-स्त्रि-भुवने श्री-कृष्ण-सेवकात् परः  ॥ ज्स्स्_१,२।२३ ॥  
शालिग्राम-शिला-चक्रे करोति कृष्ण-पूजनम्  ।  
तत्-पादोदक-नैवेद्यं नित्यं भुङ्क्ते च यः पुमान्  ॥ ज्स्स्_१,२।२४ ॥  
स वैष्णवो महा-पूतस् तन्-मन्त्रोपासकः शुचिः  ।  
पुनाति पुंसां शतकं जन्म-मात्रात् सबान्धवम्  ॥ ज्स्स्_१,२।२५ ॥  
वत्स श्लोकस्यैक-पादं व्याख्यातं च यथागमम्  ।  
व्याख्यातं करोम्य् अन्य-पादं यथाज्ञानं मिशामय  ॥ ज्स्स्_१,२।२६ ॥  
नाराधितो यदि हरिर् येन पुंसाधमेन च  ।  
किं तस्य तपसा व्यर्थं निष्फलं तत्-परिश्रमः  ॥ ज्स्स्_१,२।२७ ॥  
व्रतान्य् एव हि दानानि तपांस्य् अनशनानि च  ।  
वेदोपयुक्ता यज्ञाश् च कर्माणि च शुभानि च  ।  
न निष्पुनात्य् अभक्तं च सुराकुम्भम् इवापगा  ॥ ज्स्स्_१,२।२८ ॥  
अभक्त-स्पर्श-मात्रेण तीर्थानि कम्पितानि च  ।  
अभक्त-भार-दुःखेन कम्पिता सा वसुन्धरा  ॥ ज्स्स्_१,२।२९ ॥  
श्लोकार्धं कथितं वत्स किञ्चिद् एव यथागमम्  ।  
तस्यार्धस्यापि व्याख्यानं करोमीति निशामय  ॥ ज्स्स्_१,२।३० ॥  
वेद-सारं कृष्ण-मतं ममापि नहि कल्पना  ।  
अन्तर् बहिर् यदि हैर् येषां पुंसां महात्मनां  ॥ ज्स्स्_१,२।३१ ॥  
स्वप्ने जागरणे शश्वत् तपस् तेषां च निष्फलम्  ।  
स एव विष्णु-तुल्यो हि तद्-अंशो भारते मुने  ॥ ज्स्स्_१,२।३२ ॥  
तस्य रक्षा-निबन्धेन तद्-अभ्यासे सुदर्शनम्  ।  
ध्यान-मात्रेण निष्-पापः पुनाति भुवन-त्रयम्  ॥ ज्स्स्_१,२।३३ ॥  
दत्वा चक्रं च रक्षार्थं न निश्चिन्तो जनार्दनः  ।  
स्वयं तन् निकटं याति द्रष्टुं रक्षणाय च  ॥ ज्स्स्_१,२।३४ ॥  
तत्-परो हि प्रियो नास्ति कृष्णस्य परमात्मनः  ।  
नहि भक्तात् परश् चात्मा प्राणाश् चावयवादयः  ।  
न लक्ष्मी राधिका वाणी स्वयम्भुः शम्भुर् एव च  ॥ ज्स्स्_१,२।३५ ॥  
भक्त-प्राणो हि कृष्णश् च कृष्ण-प्राणा हि वैष्णवाः  ।  
ध्यायन्ते वैष्णवाः कृष्णं कृष्णश् च वैष्णवांस् तथा  ॥ ज्स्स्_१,२।३६ ॥  
व्याख्यातम् च त्रि-पादं च हे मुनीन्द्र यथागमम्  ।  
शेष-पादस्य व्याख्यानं करोमीति निशामय  ॥ ज्स्स्_१,२।३७ ॥  
नान्तर् बहिर् यदि हरिर् येषां पुंसां च नारद  ।  
तेषाम् अपि तपो व्यर्थम् अन्तर्-मलिन-चेतसां  ॥ ज्स्स्_१,२।३८ ॥  
किं तज्-ज्ञानेन तपसा व्रतेन नियमेन च  ।  
तीर्थ-स्नानेन पुण्येनापि अभक्त-मूढ-चेतसां  ॥ ज्स्स्_१,२।३९ ॥  
कृष्ण-भक्ति-विहीनेभ्यो द्विजेभ्यः श्वपचो महान्  ।  
शूकरो म्लेच्छ-निवहः स्व-धर्माचरेण च  ॥ ज्स्स्_१,२।४० ॥  
स्व-धर्म-हीना विप्राश् चाप्य् अभक्ष्य-भक्षणेन च  ।  
नित्यं नित्यं विधर्मेण पतिताः श्वपचाधमाः  ॥ ज्स्स्_१,२।४१ ॥  
ब्रह्मणानां स्व-धर्मश् च सन्ततं कृष्ण-सेवनम्  ।  
नित्यं ते भुञ्जते सन्तस् तन्-नैवेद्यं पादोदकम्  ॥ ज्स्स्_१,२।४२ ॥  
न दत्वा हरये यस् तु यदि भुङ्क्ते द्विजाधमः  ।  
अन्नं विष्ठा-समं मूत्र-समं तोयं विदुर् बुधाः  ॥ ज्स्स्_१,२।४३ ॥  
भुङ्क्ते स्व-भक्ष्यं कोलश् च म्लेच्छश् च श्वपचाधमः  ।  
विप्रो नित्यम् अभक्ष्यं च भुङ्क्ते च पतितस् ततः  ॥ ज्स्स्_१,२।४४ ॥  
श्लोकम् एकं च व्याख्यातं यथा-ज्ञानं च नारद  ।  
सन्निबोध परस्यार्धं व्याख्यानं च यथोचितं  ॥ ज्स्स्_१,२।४५ ॥  
तपसो विरम ब्रह्मन् व्यर्थं भक्त-तपो ध्रुवम्  ।  
शङ्करश् च गुरुं कृत्वा हरि-भक्तिं लभाचिरम्  ॥ ज्स्स्_१,२।४६ ॥  
सुपक्वा हरि-भक्तिश् च तरणी भव-तारणे  ।  
गुरुर् एव परं ब्रह्म कर्ण-धार-स्वरूपकः  ॥ ज्स्स्_१,२।४७ ॥  
इत्य् एवम् उक्त्वा त्वां देवी प्रजगाम सरस्वती  ।  
व्याख्यातस् तद्-अभिप्रायः किं भूयः कथयामि ते  ॥ ज्स्स्_१,२।४८ ॥  
  
ब्रह्माणश् च वचः श्रुत्वा जहास योगिनां गुरुः  ।  
सनत्-कुमारो भगवान् उवाच पितरं शुक  ॥ ज्स्स्_१,२।४९ ॥  
  
सनत्-कुमार उवाच  
पूर्व-श्लोकस्य व्याख्यानं न बुद्धं शिशुना मया  ।  
पुत्रं शिष्यम् अबोधं च युक्तं बोधयितुम् पुनः  ॥ ज्स्स्_१,२।५० ॥  
आराधितो हरिर् येन तस्य व्यर्थं तपो यदि  ।  
नाराधितो हैर् येन तस्य व्यर्तं तपो यदि  ॥ ज्स्स्_१,२।५१ ॥  
तस्यारहितौ तौ द्वौ तपसश् च स्थलं कुतः  ।  
तपः कुर्वन्ति ये तात त्वं मां बोधय बालकम्  ॥ ज्स्स्_१,२।५२ ॥  
  
पुत्रस्य वचनं श्रुत्वा सन्दिग्धो जगतां गुरुः  ।  
दध्यौ कृष्ण-पदाम्भोजं परं कल्प-तरुं शुक  ॥ ज्स्स्_१,२।५३ ॥  
क्षणं सञ्चित्य पादाब्जं प्राप राद्धान्तम् ईप्सितम्  ।  
व्याख्यां कर्तुं समारेभे विधाता जगताम् अपि  ॥ ज्स्स्_१,२।५४ ॥  
  
अथ नैवेद्य-प्रशंसा  
  
ब्रह्मोवाच  
धन्यो ऽहं भवतः पुत्रात् ज्ञानिनां च गुरोर् गुरोः  ।  
विष्णु-भक्ताच् च धर्मिष्ठात् सत्-पुत्राच् च पिता सुखी  ॥ ज्स्स्_१,२।५५ ॥  
धन्यो ऽसि पण्डितो ऽसि त्वं हरि-भक्तो ऽसि पुत्रक  ।  
ममापि सफलं जन्म जीवनं च त्वया बुध  ॥ ज्स्स्_१,२।५६ ॥  
निबोध पूर्व-श्लोकार्थं पुनर् व्याख्यां करोमि च  ।  
तथापि चेन् न सन्तोषो भवान् व्याख्यां करिष्यति  ॥ ज्स्स्_१,२।५७ ॥  
आशब्दः सम्यग्-अर्थे च राधितः प्राप्त-वाचकः  ।  
सम्प्राप्तश् च हरिर् येन व्यर्थस् तस्य तपः-श्रमः  ॥ ज्स्स्_१,२।५८ ॥  
येन सम्यक्-प्रकारेण सम्प्राप्तो हरिर् ईश्वरः  ।  
स्वप्ने ज्ञाने च ज्ञातस् तेषां व्यर्थस् तपः-श्रमः  ॥ ज्स्स्_१,२।५९ ॥  
श्री-कृष्ण-विमुखं मूढं द्विजम् एव नराधमम्  ।  
तीर्थं दानं तापः पुण्यं व्रतं नैव पुनाति तम्  ॥ ज्स्स्_१,२।६० ॥  
यश् च मूढतमो लोके यश् च भक्तिं परां गतः  ।  
ताव् उभौ सुख-सेधेते तपः कुर्वन्ति मध्यमाः  ॥ ज्स्स्_१,२।६१ ॥  
देवान् अन्यांश् च भजते हरिं जानाति तत्-परः  ।  
तपः करोति तं प्राप्तुम् आकाङ्क्षन् मध्यमो जनः  ॥ ज्स्स्_१,२।६२ ॥  
प्राक्तनाद् अनुरागी च गृही संसार-संवृतः  ।  
तपः करोति श्री-कृष्ण-पाद-पद्मार्थम् ईप्सितम्  ॥ ज्स्स्_१,२।६३ ॥  
परं श्री-कृष्ण-भजनं ध्यानं तन्-नाम-कीर्तनम्  ।  
तत्-पादोदक-नैवेद्य-भक्षणं सर्व-वाञ्च्छितम्  ॥ ज्स्स्_१,२।६४ ॥  
अतीव मूढो विप्रश् च प्राक्तनाद् गुरु-दोषतः  ।  
तामसो हि न जानाति श्री-कृष्णं त्रि-गुणात् परम्  ॥ ज्स्स्_१,२।६५ ॥  
अज्ञानाद् अथ वा ज्ञानात् सत्-सङ्गाद् एव प्राक्तनात्  ।  
भुङ्क्ते नैवेद्यं ईशस्य कृष्णस्य परमात्मनः  ॥ ज्स्स्_१,२।६६ ॥  
स च मुक्तो भवेत् पुत्र मुच्यते सर्व-पातकात्  ।  
स याति दिव्य-यानेन गोलोकं लोकम् उत्तमम्  ॥ ज्स्स्_१,२।६७ ॥  
शृणु वत्स प्रवक्ष्यामि पूर्वाख्यानं पुरातनम्  ।  
अतीव सुश्रवं चारु मधुरं मुक्तिदं परम्  ॥ ज्स्स्_१,२।६८ ॥  
कान्यकुब्जः सुक्षुब्धश् च ब्राह्मणो ग्राम-याजकः  ।  
देवलो वृष-वाहश् च महा-मूढश् च पातकी  ॥ ज्स्स्_१,२।६९ ॥  
स्वप्ने ज्ञाने न जानाति पुण्यं वा कृष्ण-पूजनम्  ।  
कृष्ण-भक्त-सहालाप-दर्शन-स्पर्शनं शुभं  ॥ ज्स्स्_१,२।७० ॥  
बभूव प्राक्तनात् तस्य क्षण-मात्रं सुदुर्लभम्  ।  
तेन पुण्येन नैवेद्यं लेभे कृष्णस्य ब्राह्मणः  ॥ ज्स्स्_१,२।७१ ॥  
पितुः पुण्येन पुत्रश् च मार्गे पतितम् अल्पकम्  ।  
स्वयं भुक्तावशेषं च पतितं वैष्णवाज् जनात्  ॥ ज्स्स्_१,२।७२ ॥  
सुस्निग्धाक्षत-जीर्णं च रजसा मिश्रितं परम्  ।  
गच्छतस् तत्र विप्रस्य पतितं भक्ष्य-वस्तु च  ॥ ज्स्स्_१,२।७३ ॥  
नैवेद्योपरि कृष्णस्य त्वरायुक्तस्य पुत्रक  ।  
तद्-वस्तु भुक्तं विप्रेण कृष्ण-नैवेद्य-मिश्रितम्  ॥ ज्स्स्_१,२।७४ ॥  
सपुत्रेण क्षुधार्तेन तौ ययतुर् गृहम्  ।  
विप्रोच्छिष्टं च बुभुजे तस्य पत्नी पति-व्रता  ॥ ज्स्स्_१,२।७५ ॥  
परम्परानुसम्बन्धात् पवित्रा सा बभूव ह  ।  
जीवन्-मुक्तो ब्राह्मणश् च बभूव स सपुत्रकः  ॥ ज्स्स्_१,२।७६ ॥  
कालेन तेन पुण्येन व्याघ्र-भुक्तश् च कानने  ।  
सार्धं च व्याघ्र-पुत्राभ्यां गोलोकं प्रययौ द्विज  ।  
पति-व्रता सह-मृता भर्ता सार्धं जगाम सा  ॥ ज्स्स्_१,२।७७ ॥  
  
इति श्री-नारद-पञ्च-रात्रे ज्ञानामृत-सारे प्रथमैक-रात्रे ब्रह्म-सनत्-कुमार-संवादे नैवेद्य-प्रशंसनं नाम द्वितीयो ऽध्यायः  
  
  
प्रथमैक-रात्रे तृतीयो ऽध्यायः  
  
  
सनत्-कुमार उवाच  
  
अहो तात किम् आश्चर्यं कृष्णस्य परमात्मनः  ।  
परं नैवेद्य-माहात्म्यं विस्तराद् वद साम्प्रतम्  ॥ ज्स्स्_१,३।१ ॥  
  
अथ श्री-कृष्ण-महिम-वर्णनम्  
  
ब्रह्मोवाच  
एकदा ब्राह्मणो हृष्टः प्रफुल्ल-वदनेक्षणः  ।  
पुत्रेण सार्धं प्रययौ बान्धवस्य गृहं मुदा  ॥ ज्स्स्_१,३।२ ॥  
निमन्त्रितो विवाहेन महा-सम्भार-सम्भृतः  ।  
भुक्त्वा पीत्वा च तद्-गृहे स्व-गृहं प्रययौ मुदा  ॥ ज्स्स्_१,३।३ ॥  
सपुत्रो ब्राह्मणो मार्गे क्षुत्-पिपासार्दितः सुतः  ।  
ददर्श चन्द्र-भागां तां नदीम् अति-मनोहराम्  ॥ ज्स्स्_१,३।४ ॥  
उवाच पुत्रः पित्रं स्नात्वा भोक्ष्यामि चेति भोः  ।  
क्षुत्-पिपासा बलवती वर्धते तात वर्त्मनि  ॥ ज्स्स्_१,३।५ ॥  
पुत्रस्य वचनं श्रुत्वा तम् उवाच द्विजः स्वयम्  ।  
भयङ्करं वनम् इदं समीपे सरितः सुतः  ॥ ज्स्स्_१,३।६ ॥  
सुशीघ्रं गच्छ ग्रामान्तं पुरो रम्य-सरोवरम्  ।  
तत्र स्नात्वा च भोक्ष्यावो गच्छ वत्स यथासुखम्  ॥ ज्स्स्_१,३।७ ॥  
तातस्य वचनं श्रुत्वा जहास च चुकोप ह  ।  
पितरं वक्तुम् आरेभे रक्त-पण्ग्कज-लोचनः  ॥ ज्स्स्_१,३।८ ॥  
  
शिशुर् उवाच  
बालो ऽहं दश-वर्षीयस् त्वं च वृद्धश् च ज्ञानदः  ।  
पिता ददाति पुत्राय ज्ञानं सर्वत्र भू-तले  ॥ ज्स्स्_१,३।९ ॥  
अहो दुरत्ययः कालो वृध्हो वदति बालवत्  ।  
कथं प्राक्तनम् उल्लङ्घ्य ब्रूहि तात दुरत्ययम्  ॥ ज्स्स्_१,३।१० ॥  
प्राक्तनात् सुख-दुःखं च रोगं शोकं भयं पितः  ।  
सुमृत्युर् अपमृत्युर् वा चिरायुर् अल्प-जीवनः  ॥ ज्स्स्_१,३।११ ॥  
यत्र काले च यन्-मृत्युर् भवनं शुभ-कर्म च  ।  
न्यूनाधिकं क्षणं नास्ति निषेकः केन वार्यते  ॥ ज्स्स्_१,३।१२ ॥  
यस्य हस्ते च यन्-मृत्युर् विधात्रा लिखितः पुरा  ।  
न च तं खण्डितुं शक्तः स्वयं विष्णुश् च शङ्करः  ॥ ज्स्स्_१,३।१३ ॥  
तात व्यर्थम् अधीतं ते दुर्बुद्धेर् जन्म निष्फलम्  ।  
सुबुद्धेः सफलं जन्म तत्-क्षणम् जीवनं सुखम्  ॥ ज्स्स्_१,३।१४ ॥  
येन शुक्ली-कृता हंसाः शुकाश् च हरिती-कृताः  ।  
मयूराश् चित्रिता येन स मे रक्षां करिष्यति  ॥ ज्स्स्_१,३।१५ ॥  
येन कृष्णेन विश्वानि चासङ्ख्यानि कृतानि च  ।  
चराचरं च यो रक्षेत् स मे रक्षां करिष्यति  ॥ ज्स्स्_१,३।१६ ॥  
घोरारण्ये सुखं शेते यो हि कृष्णेन रक्षितः  ।  
निर्बन्धो ऽपि यस्य मरणं तस्य मन्दिरे  ॥ ज्स्स्_१,३।१७ ॥  
यः शेते नाग-शय्यासु प्राक्तनान् मङ्गलाहितः  ।  
यो नाग-भक्षितो भोगात् स भृतो गरुडान्तिके  ॥ ज्स्स्_१,३।१८ ॥  
न समुद्रे च म्रियते नाग्नि-राशौ विषानले  ।  
न शस्त्रेण न चास्त्रेणायुर्-मर्माणि रक्षति  ॥ ज्स्स्_१,३।१९ ॥  
नाप्राप्त-कालो म्रियते विद्धः शर-शतैर् अपि  ।  
तृणाग्रेणापि संस्पृष्टः प्राप्त-कालो न जीवति  ॥ ज्स्स्_१,३।२० ॥  
कश्चिद् गर्भे च म्रियते कश्चिद् भूमिष्ट-मात्रतः  ।  
कश्चिद् यौवन-काले च कश्चिद् एव हि वार्द्धके  ॥ ज्स्स्_१,३।२१ ॥  
कश्चिद् चिरायु रोगी चाप्य् अरोगी चापि कश्चन  ।  
कश्चिद् धनी दरिद्रश् च कश्चिद् एव हि कर्मणा  ॥ ज्स्स्_१,३।२२ ॥  
कश्चित् कल्पान्त-जीवी च चिर-जीवी च कश्चन  ।  
प्राक्तनाद् अमरः कश्चिन् निषेको बलवत्तरः  ॥ ज्स्स्_१,३।२३ ॥  
कश्चिद् याति च राजेन्द्रो दिव्य-यानेन कर्मणा  ।  
कश्चित् कीट-पतङ्गेषु कश्चित् पश्वादि-योनिषु  ॥ ज्स्स्_१,३।२४ ॥  
कश्चिद् एव हि सन्न्यासी कश्चिच् च नर-घातकः  ।  
कश्चिद् गजेन्द्र-गामी च पशु-यायी च कश्चन  ॥ ज्स्स्_१,३।२५ ॥  
कश्चिद् सूक्ष्मांशुका-धारी कश्चिज् जीर्ण-पटी जनः  ॥ ज्स्स्_१,३।२६ ॥  
कश्चिन् नग्नो ऽअप्य् अनाहारी सुधा-भोजी च च कश्चन  ।  
कश्चिच् च सुन्दरः श्रीमान् गलत्-कुष्टी च कश्चन  ॥ ज्स्स्_१,३।२७ ॥  
कश्चित् कुब्जश् चाङ्ग-हीनो बधिरः काण एव च  ।  
कश्चिद् दीर्घो मध्यमश् च कश्चित् खञ्जश् च वामनः  ॥ ज्स्स्_१,३।२८ ॥  
कश्चित् कृष्णश् च गौरश् च श्यामलश् च स्व-कर्मणा  ।  
कश्चिद् भक्त्या च प्राप्नोति कृष्ण-दास्यं सुदुर्लभम्  ॥ ज्स्स्_१,३।२९ ॥  
ब्रह्मणः परमं स्थानं जन्म-मृत्यु-जरा-हरम्  ।  
कश्चित् प्राप्नोति परमं ब्रह्म-लोकं निरामयम्  ॥ ज्स्स्_१,३।३० ॥  
कश्चित् स्वर्गम् इन्द्र-पदं शिव-लोकं स्वकर्मणा  ।  
कश्चित् वर्गम् इन्द्र-लोकं यम-लोकं च कश्चन  ॥ ज्स्स्_१,३।३१ ॥  
कश्चिच् च नरके घोरे प्राप्नोति क्लेशम् उल्वणम्  ।  
तादितो यम-दूतेन क्षुधितस् तृषितः सदा  ॥ ज्स्स्_१,३।३२ ॥  
भुङ्क्ते विण्-मूत्र-कीटं तन्-मलं श्लेष्मं गरं वसाम्  ।  
क्षुर-धारे तप्त-तैले वह्नौ शिते जले स्थले  ॥ ज्स्स्_१,३।३३ ॥  
प्राप्नोति दारुणं दुःखम् आकल्पं पातकी पितः  ।  
तथा भोगावशेषे च लब्धा जन्म स्व-कर्मणा  ॥ ज्स्स्_१,३।३४ ॥  
व्याधि-युक्तः प्रमुच्येत तया चेद् ईश्वरेच्छया  ।  
यद्-भयाद् वाति वातो ऽयं सूर्यस् तपति यद्-भयात्  ॥ ज्स्स्_१,३।३५ ॥  
वर्षतीन्द्रो दहत्य् अग्निर् मृत्युश् चरति जन्तुषु  ।  
यस्याज्ञया सृष्टि-विधौ मूर्मो ऽनन्तं दधाति च  ॥ ज्स्स्_१,३।३६ ॥  
स च सर्वं च ब्रह्माण्डं लीलया चेश्वरेच्छया  ।  
यस्याज्ञया महा-भीता सर्वाधारा वसुन्धरा  ॥ ज्स्स्_१,३।३७ ॥  
धरा सा सर्वस्याद्या रत्नवांश् च हिमालयः  ।  
स्वयं विधाता भगवान् ध्यायते यम् अहर्-निशम्  ॥ ज्स्स्_१,३।३८ ॥  
यं ध्यायते च भजते स्वयं मृतुञ्जयः शिवः  ।  
सहस्र-वक्त्रो ऽयं स्तौति ध्यायते भजते सदा  ॥ ज्स्स्_१,३।३९ ॥  
स्वय्ं सरस्वती स्तौति यम् ईश्वरम् अभीप्सितम्  ।  
सेवते पाद-पद्मं च स्वयं पद्मालया पितः  ॥ ज्स्स्_१,३।४० ॥  
माया भीता च यं स्तौति दुर्गा दुर्गति-नाशिनी  ।  
स्तुवन्ति वेदाः सततं सावित्री वेद-मातृका  ॥ ज्स्स्_१,३।४१ ॥  
सिद्धेन्द्राश् च मुनीन्द्राश् च योगीन्द्राः सनकादयः  ।  
राजेन्द्राश् चासुरेन्द्राश् च सुरेन्द्रा मनवस् तथा  ॥ ज्स्स्_१,३।४२ ॥  
ध्यायन्ते च भजन्ते च भक्ताः सन्तो हि सन्ततम्  ।  
केचिद् विदन्ति यं ब्रह्मां भगवन्तं सनातनम्  ॥ ज्स्स्_१,३।४३ ॥  
केचित् प्रधानं सर्वाद्यं केचिच् च ज्योतिर् ईश्वरम्  ।  
केचिच् च सर्व-रूपं च सर्व-कारण-कारणम्  ॥ ज्स्स्_१,३।४४ ॥  
केचित् स्वेच्छाभयं रूपं भक्तानुग्रह-विग्रहम्  ।  
केचित् सुरुचिरं श्याम-सुन्दरं मनोहरम्  ॥ ज्स्स्_१,३।४५ ॥  
सानन्दं परमानन्दं गोविन्दं नन्द-नन्दनम्  ।  
भज तात परं ब्रह्म स्मर शश्वत् सुरेश्वरम्  ॥ ज्स्स्_१,३।४६ ॥  
  
इत्य् एवम् उक्त्वा पितरं चन्द्र-भागा-नदी-जले  ।  
स्नात्वा पपौ जलं स्वच्छं बुभुजे मिष्ट-मोदकम्  ॥ ज्स्स्_१,३।४७ ॥  
पिता तद्-वचनं श्रुत्वा सानन्दाश्रु मुमोच सः  ।  
चुचुम्ब गण्डं पुत्रस्य समाश्लेषण-पूर्वकम्  ॥ ज्स्स्_१,३।४८ ॥  
पिता स्नात्वा समारेभे सन्ध्यां कर्तुं च पूजनम्  ।  
सुस्नातं पितरं दृष्ट्वा पुत्रः स प्रययौ वनम्  ॥ ज्स्स्_१,३।४९ ॥  
पत्रं भोजन-पात्रार्थम् अर्हतुं चञ्चलः शिशुः  ।  
चकार चयनं तूर्णं प्रशस्तं पत्र-पञ्चकम्  ॥ ज्स्स्_१,३।५० ॥  
सुन्दरं कुसुमं वन्यं पूजनार्थं पितुस् तथा  ।  
ददर्श पुरतो बालः सुपक्वं वदरी-फलम्  ॥ ज्स्स्_१,३।५१ ॥  
चकार चयनं तानि फलानि शोभनानि च  ।  
धात्री-फलं सुपक्वं च पक्वम् आम्रातकं तथा  ॥ ज्स्स्_१,३।५२ ॥  
सुपक्वं च कदम्बं च चकार चयनं पुनः  ।  
सुपक्वं सुन्दरं रम्यं दाडिमं श्री-फलं तथा  ॥ ज्स्स्_१,३।५३ ॥  
रम्यं जम्बु-फलं चैव खर्जूरं सुमनोहरम्  ।  
करञ्जकं च जाम्बीरं सुन्दरं चिकुरं तथा  ॥ ज्स्स्_१,३।५४ ॥  
तत् सर्वं चयनं कृत्वा ददर्श पुरतः सरः  ।  
सुनिर्मलं जलं स्वच्छं श्वेत-पद्मं मनोहरम्  ॥ ज्स्स्_१,३।५५ ॥  
रुचिरं रक्त-कह्लारं प्रस्फुटं च जलान्तिके  ।  
विहाय तानि सर्वाणि सरः-शिरसि सुस्थले  ॥ ज्स्स्_१,३।५६ ॥  
पपौ सरः-स्वच्छ-तोयं जहार पद्मम् उल्वणम्  ।  
किञ्चित् सुरक्त-कह्लारं पक्वं पद्म-फलं तथा  ॥ ज्स्स्_१,३।५७ ॥  
सर्वम् आहरणं कृत्वा पितरं गन्तुम् उद्यतः  ।  
प्रफुल्ल-वदनः श्रीमान् सस्मितो द्विज-बालकः  ॥ ज्स्स्_१,३।५८ ॥  
प्रफुल्ल-चम्पक-तरुं ददर्श पुरतः शिशुः  ।  
मल्लिका-मालती-कुन्दयूथिका-माधवी-लताः  ॥ ज्स्स्_१,३।५९ ॥  
चकार चयनं स्फीतः पुष्पाणि सुन्दराणि च  ।  
पुष्पेण फल-पत्रेण तस्य भारो बभूव ह  ॥ ज्स्स्_१,३।६० ॥  
बालो वोढुम् अशक्यन्तश् च ययौ गमन-मन्थरः  ।  
न फलं बुभुजे सो ऽपि धर्माधर्म-भयेन च  ॥ ज्स्स्_१,३।६१ ॥  
पुरो ददर्श स शिशुर् घोरं व्याघ्रालयं भिया  ।  
तात तातेति शब्दं च चकार ह पुनः पुनः  ॥ ज्स्स्_१,३।६२ ॥  
न ददर्श च तातं च शार्दुलं च ददर्श सः  ।  
भिया सस्मार गोविन्द-पादारवैन्दम् ईप्सितम्  ॥ ज्स्स्_१,३।६३ ॥  
हरिं नर-हरिं रामं कृष्णं विष्णुं च माध्वम्  ।  
दामोदरं हृषीकेशं मुकुन्दं मधु-सूदनम्  ॥ ज्स्स्_१,३।६४ ॥  
एतानि दश नामानि जपन् विप्र-शिशुर् भिया  ।  
प्रययौ पुरतः शीघ्रं पुनर् एव सरोवरम्  ॥ ज्स्स्_१,३।६५ ॥  
सरसो निर्मले तीरे पुष्पाणि च फलानि च  ।  
ददौ भक्त्या भगवते कृष्णाय परमात्मने  ॥ ज्स्स्_१,३।६६ ॥  
श्री-कृष्ण-पूजां कुर्वन्तं ध्यानमानां पदाम्बुजम्  ।  
निकटं न ययौ व्याघ्रो दृष्ट्वा बालं च दूरतः  ॥ ज्स्स्_१,३।६७ ॥  
व्याघ्रं ददर्श बालश् च प्रकटास्यं भयानकम्  ।  
विकृताकार-दशनं विकटाक्षं महोदरम्  ॥ ज्स्स्_१,३।६८ ॥  
दृष्ट्वा च दुरतो व्याघ्रम् उवास सरसस् तटे  ।  
दध्यौ कृष्ण-पदाम्भोजं जन्म-मृत्यु-जरा-हरम्  ॥ ज्स्स्_१,३।६९ ॥  
मूलाधारं स्वाधिष्ठानं मणिपूरम् अनाहतम्  ।  
विशुद्धं च तथाज्ञाख्यं षट्-चक्रं च विभाव्य च  ॥ ज्स्स्_१,३।७० ॥  
कुण्डलिन्या स्व-शक्त्या च सहितं परमेश्वरम्  ।  
सहस्र-दल-पद्म-स्थं हृदये स्वात्मनः प्रभुम्  ॥ ज्स्स्_१,३।७१ ॥  
ददर्श द्विभुजं कृष्णं पीत-कौशेय-वाससम्  ।  
सस्मितं सुन्दरं शुद्धं नवीन-जलद-प्रभम्  ॥ ज्स्स्_१,३।७२ ॥  
कोटि-कन्दर्प-सौन्दर्य-लीला-धाम-मनोहरम्  ।  
कोटि-पार्वण-पूर्णेन्दु-प्रभा-जुष्टं च सुन्दरम्  ॥ ज्स्स्_१,३।७३ ॥  
सुख-दृश्यं सुरूपं च भक्तानुग्रह-कारकम्  ।  
चन्दनोक्षित-सर्वाङ्गं रत्न-भूषण-भूषितम्  ॥ ज्स्स्_१,३।७४ ॥  
प्रफुल्ल-पद्म-नयनं राधा-वक्षः-स्थल-स्थितम्  ।  
मालती-माल्य-सम्बद्ध-चूडा-चारु-सुशोभनम्  ॥ ज्स्स्_१,३।७५ ॥  
धृत-रत्नं रत्न-पद्मं दक्षिणेन करेण च  ।  
वामेन मणि-निर्माण-दीप्त-दर्पणम् उज्ज्वलम्  ॥ ज्स्स्_१,३।७६ ॥  
रत्न-कुण्डाल-युग्मेन गण्ड-स्थल-विराजितम्  ।  
कौस्थुभेन मणीन्द्रेण चारु-वक्षः-स्थलोज्ज्वलम्  ॥ ज्स्स्_१,३।७७।  
मुक्ताराजि-विनिन्दैक-दन्त-राजि-विराजितम्  ।  
आजानु-मालती-माला-वन-माला-विभूषितम्  ॥ ज्स्स्_१,३।७८ ॥  
वेदानन-सरस्वत्या स्तुतं ब्रह्मेश-वन्दितम्  ।  
पद्मापद्मालया-माया-संसेवित-पदाम्बुजम्  ॥ ज्स्स्_१,३।७९ ॥  
परि-पूर्णतमम् ब्रह्म परमात्मानम् ईश्वरम्  ।  
निर्लिप्तं साक्षि-भूतं च भगवन्तं सनातनम्  ॥ ज्स्स्_१,३।८० ॥  
सर्वेशां सर्व-रूपं च सर्व-कारण-कारणम्  ।  
पुरुषं परमात्मैकं परेशं प्रकृतेः परं  ॥ ज्स्स्_१,३।८१ ॥  
एवं भूतं विभुं दृष्ट्वा मनसा प्रणनाम तम्  ।  
तुष्टाव परया भक्त्या तम् ईशं सम्पुटाञ्जलिः  ॥ ज्स्स्_१,३।८२ ॥  
  
श्री-सुभद्र उवाच  
हे नाथ दर्श्नं देहि मां भक्तं शरणागतम्  ।  
श्रीद श्रीश श्री-निवास श्री-निधे श्री-निकेतन  ॥ ज्स्स्_१,३।८३ ॥  
श्रिया सेवित-पादाब्ज श्री-समुत्पत्ति-कारण  ।  
वेदानिर्वचनियेश निरीह निर्गुणाधिप  ॥ ज्स्स्_१,३।८४ ॥  
सर्वाद्य सर्व-निलय सर्व-बीज सनातन  ।  
शान्त सरस्वती-कान्त नितान्त सर्व-कर्मसु  ॥ ज्स्स्_१,३।८५ ॥  
सर्वाधार निराधार काम-पूर  परात् पर  ।  
दुष्पारासार-संसार-कर्ण-धार नमो ऽस्तु ते  ॥ ज्स्स्_१,३।८६ ॥  
  
इत्य् एवम् उक्त्वा स शिशु रुरोद च पुनः पुनः  ।  
ध्यायेन तत्-पदाम्भोजं शरणं च चकार सः  ॥ ज्स्स्_१,३।८७ ॥  
इति विप्रकृतं स्तोत्रं त्रि-सन्ध्यं यः पठेन् नरः  ।  
मुच्यते सर्व-पापेभ्यो विष्णु-लोकं स गच्छति  ॥ ज्स्स्_१,३।८८ ॥  
  
इति श्री-नारद-पञ्च-रात्रे ज्ञानामृत-सारे प्रथमैक-रात्रे ब्रह्म-सनत्-कुमार-संवादे श्री-कृष्ण-महिमोपालम्भनं नाम तृतीयो ऽध्यायः  
  
  
प्रथमैक-रात्रे चतुर्थो ऽध्यायः  
  
  
ब्रह्मोवाच  
ब्राह्मणस्य स्तवं श्रुत्वा परितुष्टो जनार्दनः  ।  
कृपां चकार भगवान् भक्तेशो भक्त-वत्सलः  ॥ ज्स्स्_१,४।१ ॥  
एतस्मिन्न् अन्तरे तत्र भगवान् नन्द-नन्दनः  ।  
नारायणर्षिः कृपया चाजगाम सरोवरम्  ॥ ज्स्स्_१,४।२ ॥  
ददर्श ब्राह्मण-वटुं तम् एव मुनि-पुङ्गवम्  ।  
तेजसा सुख-दृश्येन सुन्दरं सुमनोहरम्  ॥ ज्स्स्_१,४।३ ॥  
पीत-वस्त्र-परीधानं नवीन-जलद-प्रभम्  ।  
चन्दनोक्षित-सर्वाङ्गं वन-माला-विभूषितम्  ॥ ज्स्स्_१,४।४ ॥  
प्रसन्न-वदनं शुद्धं सस्मितं सर्व-पूजितम्  ।  
विभान्तं च जपन्तं शुद्ध-स्फटिक-मालया  ॥ ज्स्स्_१,४।५ ॥  
दृष्ट्वा ननाम सहसा शिरसा विप्र-पुङ्गवः  ।  
शुभाशिषं ददौ तस्मै दत्वा शिरसि हस्तकम्  ॥ ज्स्स्_१,४।६ ॥  
तम् उवाच मुनि-श्रेष्ठः कृपया दीन-वत्सलः  ।  
हितं तथ्यं नीति-सारं परिणाम-सुखावहम्  ॥ ज्स्स्_१,४।७ ॥  
  
श्री-नारायणर्षिर् उवाच  
अये विप्र महा-भाग सफलं जीवनं तव  ।  
यस्मिन् कुले च जातो ऽसि तद्-धन्यं सुप्रशंसितम्  ॥ ज्स्स्_१,४।८ ॥  
भज त्वं परमानन्दं सानन्दं नन्द-नन्दनम्  ।  
ध्रुवं यास्यसि गोलोकं परमानन्दम् ईप्सितम्  ॥ ज्स्स्_१,४।९ ॥  
तत् कुलं पावनं धन्यं यशस्यं च निरापदम्  ।  
यस्मिन् स्वयं भवान् जातः पुण्यः कृष्ण-परायणः  ॥ ज्स्स्_१,४।१० ॥  
नैवेद्यं पतितं मार्गे जीर्नं श्वापद-भक्षितम्  ।  
भुक्त्वा तवैषा बुद्धिश् च कृष्ण-भक्तिर् बभूव च  ॥ ज्स्स्_१,४।११ ॥  
कृष्ण-नैवेद्य-माहात्म्यं को वत्स कथितुं क्षमः  ।  
यद् वक्तुं न हि शक्ताश् च वेदाश् चत्वार एव च  ॥ ज्स्स्_१,४।१२ ॥  
वरं वृणुष्व भद्रं ते सुभद्र द्विज-पुङ्गव  ।  
सर्वं दातुम् अहं शक्तो यत् ते मनसि वाञ्च्छितम्  ॥ ज्स्स्_१,४।१३ ॥  
  
नारायण-वचः श्रुत्वा तम् उवाच शिषुः स्वयम्  ।  
पुनः कम्पित-सर्वाङ्गः साश्रु-नेत्रः पुटाञ्जलिः  ॥ ज्स्स्_१,४।१४ ॥  
  
सुभद्र उवाच  
देहि मे कृष्ण-पादाब्जे दृढं भक्तिं सुदुर्लभम्  ।  
तद्-दास्यं तत्-पदे वासं जरा-मृत्यु-हरं परम्  ॥ ज्स्स्_१,४।१५ ॥  
अन्यं वरं न गृह्णामि न मे किञ्चित् प्रयोजनम्  ।  
नाहं वरार्थी कामी च रागी वेतन-भुग् यथा  ॥ ज्स्स्_१,४।१६ ॥  
  
नारायणर्षिर् उवाच  
श्री-कृष्णो यस्य भक्तिश् च तस्यात्र किं सुदुर्लभम्  ।  
अणिमादिक-द्व-त्रिंशत्-सिद्धिः कर-तले परा  ॥ ज्स्स्_१,४।१७ ॥  
निर्विकल्पो ददात्य् अस्य नैव गृह्णाति वैष्णवः  ।  
अनिमित्तां हरेर् भक्तिं भक्ता वाञ्च्छन्ति सन्ततम्  ॥ ज्स्स्_१,४।१८ ॥  
गृहाण मन्त्रं कृष्णस्य परं कल्प-तरुं वरम्  ।  
भक्तिदं दास्यदं शुद्धं कर्म-मूल-निकृन्तनम्  ॥ ज्स्स्_१,४।१९ ॥  
लक्ष्मीर् माया-काम-बीजं ङे ऽन्तं कृष्ण-पदं तथा  ।  
वह्नि-जायान्त-मन्त्रं च मन्त्र-राजं मनोहरम्  ॥ ज्स्स्_१,४।२० ॥  
  
इत्य् एवम् उक्त्वा तत्-कर्णे कथयाम् आस दक्षिणे  ।  
वार-त्रयं मुनि-श्रेष्ठः शुद्ध-भावेन पुत्रक  ॥ ज्स्स्_१,४।२१ ॥  
येन स्तोत्रेण तुष्टाव सुभद्रः परमेश्वरम्  ।  
आज्ञां चकार स ऋषिस् तद् एव पठितुं मुदा  ॥ ज्स्स्_१,४।२२ ॥  
कवचं च ददौ तस्मै जगन्-मङ्गल-मङ्गलम्  ।  
ध्यानं च साम-वेदोक्तं सर्व-पूजा-विधि-क्रमम्  ॥ ज्स्स्_१,४।२३ ॥  
हरेर् दास्यं च तद्-भक्तिर् गोलोक-वासम् ईप्सितम्  ।  
जन्म-द्वयान्तरे चैव कर्म-भोग-क्षये सति  ॥ ज्स्स्_१,४।२४ ॥  
  
सुभद्र उवाच  
सत्यं कुरु महा-भाग वरं मे यदि दास्यसि  ।  
वरं वृणोमि तत् पश्चात् यन् मे मनसि वाञ्च्छितम्  ॥ ज्स्स्_१,४।२५ ॥  
  
नारायणर्षिर् उवाच  
ॐ सत्यं वत्स दास्यामि वरं वृणु यथेप्सितम्  ।  
ममाशक्यं नास्ति किञ्चित् दाताहं सर्व-सम्पदाम्  ॥ ज्स्स्_१,४।२६ ॥  
  
सुभद्र उवाच  
कण्ठे ते किं च कवचं कस्य वा सर्व-पूजितम्  ।  
अमूल्य-रत्न-गुटिका-युक्तं च सुमनोहरम्  ॥ ज्स्स्_१,४।२७ ॥  
कवचं देहि मे देव स्व-सत्य-रक्षणं कुरु  ।  
  
विप्रस्य वचनं श्रुत्वा शुष्क-कण्ठौष्ठातालुकः  ॥ ज्स्स्_१,४।२८ ॥  
वक्तुं न शक्तस् तद् वाक्यं दध्यौ कृष्ण-पदाम्बुजम्  ।  
प्रददौ गुटिकां तस्मै नोवाच कवचं मुनिः  ॥ ज्स्स्_१,४।२९ ॥  
तम् उवाच महर्षिश् च वितुष्टश् चोन्मनाः सुत  ।  
वत्स क्रोधो हि देवस्य वरं तुल्यं च वाञ्च्छितम्  ॥ ज्स्स्_१,४।३० ॥  
  
नारायणर्षिर् उवाच  
त्रिंषत्-सहस्र-वर्षं च भुङ्क्ष्व राज्यं सुदुर्लभम्  ।  
लभस्व दुर्लभां लक्ष्मीं मायया मोहितो भव  ॥ ज्स्स्_१,४।३१ ॥  
मद्-इष्ट-देव-कवचं गृहीतं येन हेतुना  ।  
सप्त-कल्पान्त-जीवस्य परत्र च भविष्यति  ॥ ज्स्स्_१,४।३२ ॥  
सुचिरेणैव कालेन गोलोकं च प्रायस्यसि  ।  
परे मृकण्डु-पुत्रस् त्वं मार्कण्डेयो भविष्यसि  ॥ ज्स्स्_१,४।३३ ॥  
मया दत्तं च कवचं त्वां च रक्षति पुत्रक  ।  
तव कण्ठे स्थितिश् चाश्य प्रति जन्मनि जन्मनि  ॥ ज्स्स्_१,४।३४ ॥  
  
पुनश् च गुटिका-युक्तं कृत्वा च कवचं मुनिः  ।  
गले दधार भक्त्या च तद्-भक्तो धर्म-नन्दनः  ॥ ज्स्स्_१,४।३५ ॥  
वरं दत्वा च स मुनिर् ययौ गेहं स उन्मनाः  ।  
विप्राय कवचं दत्वा नष्ट-वत्सा गौर् यथा  ॥ ज्स्स्_१,४।३६ ॥  
भ्रात्रा नरेण पित्रा च धर्मेण च महात्मना  ।  
मात्रा मूर्त्या च पत्न्या च शान्त्या च भर्त्सितो मुनिः  ॥ ज्स्स्_१,४।३७ ॥  
विप्रः सम्प्राप्य कवचं मन्त्रं कल्प-तरुं परम्  ।  
सरोवरात् समुत्थाय प्रज्वलन् ब्रह्म-तेजसा  ॥ ज्स्स्_१,४।३८ ॥  
क्षणं तस्थौ सरस्-तीरे वट-मूले मनोहरे  ।  
जजाप परमं मन्त्रं सम्पूज्य जगद्-ईश्वरम्  ॥ ज्स्स्_१,४।३९ ॥  
अथ तत्-तात-विप्रो हि समन्विष्य सुतं चिरम्  ।  
गत्वा च स्व-गृहं दुःखी शोकार्तः स रुरोद च  ॥ ज्स्स्_१,४।४० ॥  
समुद्यता तनुं त्यक्तुं तन्-माता पुत्र-वार्तया  ।  
न तत्याज तनुं विप्रो दृष्ट्वा सुस्वप्नम् उत्तमम्  ॥ ज्स्स्_१,४।४१ ॥  
विप्रो विप्रा गृहं त्यक्त्वा पुत्रान्वेषण-पूर्वकम्  ।  
प्रययौ काननं घोरं सर्वैश् च बान्धवैः सहः  ॥ ज्स्स्_१,४।४२ ॥  
सर्वं वनं समन्विष्य प्रययुस् ते सरोवरम्  ।  
ददृशुस् ते शिशुं गृह्यं सूर्याभं वट-मूलके  ॥ ज्स्स्_१,४।४३ ॥  
चुचुम्ब गण्डं पुत्रस्य विप्रो विप्रा च सारदम्  ।  
आशिश्लेष क्रमेणैव माता तातः पुनः पुनः  ॥ ज्स्स्_१,४।४४ ॥  
पुत्रश् च सर्व-वृत्तान्तं कथयाम् आस सादरम्  ।  
श्रुत्वा पुत्रस्य विप्रश् च विप्रा बान्धवस् तथा  ॥ ज्स्स्_१,४। ४५ ॥  
ययुः सर्वे स्व-देशं च परमाह्लाद-मानसाः  ।  
चन्द्र-भागां समुत्तीर्य विवेश नगरं परम्  ॥ ज्स्स्_१,४।४६ ॥  
नगर-स्थो नृपेन्द्रश् च दृष्ट्वा तेजस्विनं शिशुम्  ।  
ददौ तस्मै स्व-कन्यां च रत्नालङ्कार-भूषितम्  ॥ ज्स्स्_१,४।४७ ॥  
युवतीं सुन्दरीं श्यामां तप्त-कञ्चन-सन्निभाम्  ।  
पति-व्रतां महा-भागां सुन्दरीं कमलाकलां  ॥ ज्स्स्_१,४।४८ ॥  
गजेन्द्राणां सहस्रं च प्रददौ यौतुकं मुदा  ।  
अश्वानां दश-लक्षं च रत्नानां च सहस्रकम्  ॥ ज्स्स्_१,४।४९ ॥  
दासीनां निष्क-कण्ठीनां सौन्दरीणां सहस्रकम्  ।  
वस्त्र-रत्न-सहस्रं च बहु-मूल्यं सुदुर्लभम्  ॥ ज्स्स्_१,४।५० ॥  
दासानां च सहस्रं च पदातीनां त्रि-लक्षकम्  ।  
दश-लक्षं सुवर्णं च रत्न-मालां सुदुर्लभाम्  ॥ ज्स्स्_१,४।५१ ॥  
दत्वा तस्मै च कन्यां च रुरोद च सभार्यकः  ।  
राजा च कन्यया सार्धं प्रययौ विप्र-मन्दिरम्  ॥ ज्स्स्_१,४।५२ ॥  
गत्वा चापि कियद् दूरं ददर्श नगरं नृपः  ।  
अतीव सुन्दरं रम्यं विजित्य चामरावतीम्  ॥ ज्स्स्_१,४।५३ ॥  
शुद्ध-स्फटिक-सङ्काशं रत्न-सार-विनिर्मितम्  ।  
त्रि-कोटि-चट्टालिका-गेहं नव-कोटि-सुमन्दिरम्  ॥ ज्स्स्_१,४।५४ ॥  
सप्त-प्राकार-युक्तं च परिखा-त्रय-सम्युक्तम्  ।  
दुर्लङ्घ्यम् अति-दुर्गम्यं रिपूणाम् अपि पुत्रक  ॥ ज्स्स्_१,४।५५ ॥  
शिशोश् च स्वाश्रमं रम्यं सद्-रत्न-सार-निर्मितम्  ।  
स्फुरत् वज्र-कपाटं च रत्नेन्द्र-कलशान्वितम्  ॥ ज्स्स्_१,४।५६ ॥  
सद्-रत्न-दर्पणाइर् दीपं रत्न-कुम्भैर् विराजितम्  ।  
प्राङ्गणं रत्न-साराढ्यं रत्न-सोपान-शोभितम्  ॥ ज्स्स्_१,४।५७ ॥  
मनोहरं राज-मार्गं सिन्दूरादि-परिष्कृतम्  ।  
प्राकारं मणि-भूषाढ्यम् उच्चैर् आकाश-स्पर्शि च  ॥ ज्स्स्_१,४।५८ ॥  
जगाम विस्मयं राजा दृष्ट्वा नगरम् उत्तमम्  ।  
पित्रा मात्रा सह शिशुर् विस्मयं च ययौ मुदा  ॥ ज्स्स्_१,४।५९ ॥  
गजेन्द्राणां त्रि-लक्षं च श्वानां शत-लक्षकम्  ।  
चतुर्-गुणं पदातीनाम् आययुस् ते ऽप्य् अनुव्रजम्  ॥ ज्स्स्_१,४।६० ॥  
वारणेन्द्रं पुरस् कृत्य वेश्यां च नर्तकं तथा  ।  
द्विजांश् च पूर्ण-कुम्भांश् च पति-पुत्रवतीं सतीं  ॥ ज्स्स्_१,४।६१ ॥  
महा-पात्रः शिशुं दृष्ट्वा गजेन्द्रोपरि-संस्थितम्  ।  
मूर्ध्ना ननाम वेगेनाप्य् अवरुह्य गजाद् अपि  ॥ ज्स्स्_१,४।६२ ॥  
शिशुं प्रवेशयां आस रत्न-निर्माण-मन्दिरम्  ।  
रत्न-सिंहासनं तस्मै प्रददौ सादरं मुदा  ॥ ज्स्स्_१,४।६३ ॥  
कन्या-दात्रे च पित्रे च मात्रे च सादरं मुदा  ।  
रत्न-सिंःआसनं रम्यं प्रददौ पात्र एव च  ॥ ज्स्स्_१,४।६४ ॥  
शिशुम् सिषेव पात्रश् च स्वयं च श्वेत-चामरैः  ।  
दधार रत्न-छत्रं च हीराहार-परिष्कृतम्  ॥ ज्स्स्_१,४।६५ ॥  
उवास स स-भार्यां च सुधर्म्यां महेन्द्रवत्  ।  
श्वसुरश् च ययौ गेहं शिशुना च पुरस्कृतः  ॥ ज्स्स्_१,४।६६ ॥  
त्रिंशत्-सहस्र-वर्षं च राजा राज्यं चकार सः  ।  
कालान्तरे तत्-पिता च वने व्याघ्रेण भक्षितः  ॥ ज्स्स्_१,४।६७ ॥  
पति-व्रता महा-भागा माता सह-मृता सुत  ।  
रत्न-यानेन रम्येण स-स्त्रीकः कृष्ण-मन्दिरम्  ॥ ज्स्स्_१,४।६८ ॥  
प्रययौ सादरं विप्रः कृष्ण-नैवेद्य-भक्षणात्  ।  
तद्-अस्थि भुक्त्वा व्याघ्रश् च पूतः सद्यश् च साम्प्रतम्  ॥ ज्स्स्_१,४।६९ ॥  
ताभ्यां सार्धं च प्रययौ गोलोकं सुमनोहरम्  ।  
शिशुर् देहं परित्यज्य हिमाद्रौ स्वर्-णदी-तटे  ॥ ज्स्स्_१,४।७० ॥  
दत्वा पुत्राय राज्यं च स्वर्गाद् अपि सुदुर्लभम्  ।  
मृकण्डु-पत्नी-गर्भे च लेभे जन्म स्व-कर्मणा  ॥ ज्स्स्_१,४।७१ ॥  
मार्कण्डेयो मुनि-श्रेष्ठो बभूव पर-जन्मनि  ।  
सप्त-कल्पान्त-जीवी च नारायण-वरेण सः  ॥ ज्स्स्_१,४।७२ ॥  
बभूव साम्प्रतं विप्रः कृष्ण-नैवेद्य-भक्षणात्  ।  
श्व-भक्षितं च नैवेद्यं भुक्त्वा चेद् ईदृशी गतिः  ।  
  
अकामतश् चाप्य् अज्ञातो जीर्ण-मार्ग-स्थितं सुत  ॥ ज्स्स्_१,४।७३ ॥  
यो भक्षेत् कामतो ज्ञातो नित्यं नैवेद्यम् ईप्सितम्  ।  
न जानन्ति गतिस् तस्य वेदाश् चत्वार एव च  ॥ ज्स्स्_१,४।७४ ॥  
इति ते कथितं ब्रह्मन्न् इतिहासं पुरातनम्  ।  
आश्चर्यं मधुरं रम्यं किं भूयः श्रोतुम् इच्छसि  ॥ ज्स्स्_१,४।७५ ॥  
  
श्री-नारद उवाच  
श्रुतं नैवेद्य-माहात्म्यम् अतीव सुमनोहरम्  ।  
ईश्वरस्यापि हे तात कृष्णस्य परमात्मनः  ॥ ज्स्स्_१,४।७६ ॥  
अधुना श्रोतुम् इच्छामि स्वात्म-सन्देह-भञ्जनम्  ।  
नारायणर्षेर् कण्ठे च कवचं तस्य तद् वद  ॥ ज्स्स्_१,४।७७ ॥  
  
अथ कवच-प्रश्नः  
  
सनत्-कुमार उवाच  
ममाप्य् अस्तीति सन्देहो वचने प्रपितामह  ।  
कस्य तत् कवचं ब्रह्मन्न् इदं वक्तुं त्वम् अर्हसि  ॥ ज्स्स्_१,४।७८ ॥  
स पिता स गुरुः स्वच्छः करोति भ्रम-भञ्जनम्  ।  
शीघ्रं ब्रूहि महा-भाग नारदं मां सुत-प्रिय  ॥ ज्स्स्_१,४।७९ ॥  
  
पुत्रयोश् च वचः श्रुत्वा शुष्क-कण्ठौष्ठतालुकः  ।  
उवाच वचनं ब्रह्मा स्मरन् कृष्ण-पदाम्बुजम्  ॥ ज्स्स्_१,४।८० ॥  
  
ब्रह्मोवाच  
नारायणेन मुनिना जगन्-मङ्गल-मङ्गलम्  ।  
विप्राय कवचं दत्तम् ध्यानं च पर्मात्मनः  ॥ ज्स्स्_१,४।८१ ॥  
तद् ब्रवीमि महा-भाग त्वाम् एव नारदं प्रति  ।  
कण्ठ-स्थं कवचं वक्तुं नैव शक्नोमि साम्प्रतम्  ॥ ज्स्स्_१,४।८२ ॥  
मत्-कण्ठे कवचं यस्य गोपनीयं सुदुर्लभम्  ।  
नारायणर्षि-कण्ठे च तद् एव परमाद्भुतम्  ॥ ज्स्स्_१,४।८३ ॥  
तद् एव धर्म-कण्ठे च नरस्य च महात्मनः  ।  
अगस्त्यस्य च कण्ठे च लोमशस्य महा-मुनेः  ॥ ज्स्स्_१,४।८४ ॥  
तुलस्याश् चापि सञ्ज्ञायाः सावित्र्याश् चापि पुत्रक  ।  
अन्येषां च भाग्यवतां भारते च सुदुर्लभे  ॥ ज्स्स्_१,४।८५ ॥  
  
नारद उवाच  
पश्चात् श्रोष्यामि कवचं जगन्-मङ्गल-मङ्गलम्  ।  
ध्यानं पूजां विधानं च कृष्णस्य परमात्मनः  ॥ ज्स्स्_१,४।८६ ॥  
आदौ कथय भद्रं ते परं परम-भद्रकम्  ।  
सुभद्र-प्राप्तं कवचं माहात्म्यं यस्य दुर्लभम्  ॥ ज्स्स्_१,४।८७ ॥  
  
ब्रह्मोवाच  
सुभद्र-प्राप्तं कवचं पश्चात् श्रोष्यसि पुत्रक  ।  
शङ्करस्य मुखाद् विप्र स्व-गुरोर् ज्ञानिनस् तथा  ॥ ज्स्स्_१,४।८८ ॥  
  
इति श्री-नारद-पञ्च-रात्रे ज्ञानामृत-सारे ब्रह्मा-नारद-संवादे  
प्रथमैक-रात्रे कवच-प्रश्नो नाम चतुर्थो ऽध्यायः  
  
  
प्रथमैक-रात्रे पञ्चमो ऽध्यायः  
  
  
श्री-सनत्-कुमार उवाच  
तवेच्छा यत्र कवचे ध्याने तद् वद साम्प्रतम्  ।  
यच् छृणोमि शुभं तच् च केन श्रेयसि तृप्यते  ॥ ज्स्स्_१,५।१ ॥  
  
ब्रमोवाच  
ध्यानं साम-वेदोक्तं दत्तम् नारायणेन वै  ।  
कवचं च सुभद्राय धर्मिष्ठाय महात्मने  ॥ ज्स्स्_१,५।२ ॥  
नवीन-जलद-श्यामं पीत-कौशेय-वाससम्  ।  
चन्दनोक्षित-सर्वाङ्गं सस्मितं श्यामसुन्दरम्  ॥ ज्स्स्_१,५।३ ॥  
मालती-माल्य-भूषाढ्यं रत्न-भूषण-भूषितम्  ।  
मुनीन्द्रेश-सुसिद्धेश-ब्रह्मेश-शेष-वन्दितम्  ॥ ज्स्स्_१,५।४ ॥  
सर्व-स्वरूपं सर्वेशं सर्व-बीजं सनातनम्  ।  
सर्वाद्यं सर्व-ज्ञं पुरुषं प्रकृतेः परम्  ॥ ज्स्स्_१,५।५ ॥  
निर्गुणं च निरीहं च निर्लिप्तम् ईस्वरं भजे  ।  
ध्यात्वा मूलेन तस्मै च दद्यात् पाद्यादिकं मुदा  ॥ ज्स्स्_१,५।६ ॥  
ततः स्तोत्रं च कवचं भक्त्या च प्रपठेन् नरः  ।  
जप्त्वा च मन्त्रं भक्त्या दण्डवत् प्रणमेद् भुवि  ।  
इति ते कथितं वत्स किं भूयः श्रोतुम् इच्छसि  ॥ ज्स्स्_१,५।७ ॥  
  
श्री-सनत्कुमार उवाच  
ब्रूहि मे कवचं ब्रह्मन् जगन्-मङ्गल-मङ्गलम्  ।  
पूज्यं पुण्य-स्वरूपं च कृष्णस्य परमात्मनः  ॥ ज्स्स्_१,५।८ ॥  
  
अथ जगन्-मङ्गल-मङ्गल-कवचम्  
  
ब्रह्मोवाच  
शृणु वक्ष्यामि विप्रेन्द्र कवचं परमाद्भुतं  ।  
श्री-कृष्णेनैव कथितं मह्यं च कृपया परा  ॥ ज्स्स्_१,५।९ ॥  
मया दत्तं च धर्माय तेन नारायणर्षये  ।  
ऋषिणा तेन तद् दत्तं सुभद्राय महात्मने  ॥ ज्स्स्_१,५।१० ॥  
अति-गुह्यतमं शुद्धं परं स्नेहाद् वदाम्य् अहम्  ।  
यद् धृत्वा पठनात् सिद्धाः सिद्धानि प्राप्नुवन्ति च  ॥ ज्स्स्_१,५।११ ॥  
एवम् इन्द्रादयः सर्वे सर्वैश्वर्यम् आप्नुयुः  ।  
ऋषिश् छन्दश् च सावित्री देवो नारायणः स्वयम्  ॥ ज्स्स्_१,५।१२ ॥  
धर्मार्थ-काम-मोक्षेषु विनियोगः प्रकीर्तितः  ।  
राधेशो मे शिरः पातु कण्ठं रधेश्वरः  ॥ ज्स्स्_१,५।१३ ॥  
गोपीशश् चक्षुषी पातु तालु च भगवान् स्वयम्  ।  
गण्ड-युग्मं च गोविन्दः कर्ण-युग्मं च केशवः  ॥ ज्स्स्_१,५।१४ ॥  
गलं गदाधरः पातु स्कन्धं कृष्णः स्वयं प्रभुः  ।  
वक्ष-स्थलं वासुदेवश् चोदरं चापि सो ऽच्युतः  ॥ ज्स्स्_१,५।१५ ॥  
नभिं पातु पद्म-नाभः कङ्कालं कंस-सूदनः  ।  
पुरुषोत्तमः पातु पृष्ठं नित्यानन्दो नितम्बकम्  ॥ ज्स्स्_१,५।१६ ॥  
पुण्डरीकः पाद-युग्मं हस्त-युग्मं हरिः स्वयम्  ।  
नासां च नखरं पातु नरसिंहः स्वयं प्रभुः  ॥ ज्स्स्_१,५।१७ ॥  
सर्वेश्वरश् च सर्वाङ्गं सन्ततं मधु-सूदनः  ।  
प्राच्यां पातु च रामश् च वह्नौ च वंशी-धरः स्वयम्  ॥ ज्स्स्_१,५।१८ ॥  
पातु दामोदरो दक्षे नैरृते च नरोत्त्मः  ।  
पश्चिमे पुण्डरीकाक्षो वायव्यां वामनः स्वयम्  ॥ ज्स्स्_१,५।१९ ॥  
अनन्तश् चोत्तरे पातु ऐशान्याम् ईश्वरः स्वयम्  ।  
जले स्थले चान्तरीक्षे स्वप्ने जागरणे तथा  ॥ ज्स्स्_१,५।२० ॥  
पातु वृन्दावनेशश् च मां भक्तं शरणागतम्  ।  
इति ते कथितं वत्स कवचं परमाद्भुतम्  ॥ ज्स्स्_१,५।२१ ॥  
सुखदं मोक्षदं सारं सर्व-सिद्धि-प्रदं सताम्  ।  
इदं कवचम् इष्टं च पूजा-काले च यः पठेत्  ॥ ज्स्स्_१,५।२२ ॥  
हरि-दास्यम् अवाप्नोति गोलोके वासम् उत्तमम्  ।  
इहैव हरि-भक्तिं च जीवन्-मुक्तो भवेन् नरः  ॥ ज्स्स्_१,५।२३ ॥  
  
नारद उवाच  
नारायणर्षिणा दत्तं कवचं यत् सुदुर्लभम्  ।  
सुभद्राय ब्राह्मणाय तन् मे वक्तुम् इहार्हसि  ॥ ज्स्स्_१,५।२४ ॥  
  
ब्रह्मोवाच  
मद्-इष्ट-देव्याः कवचं कथं तत् कथयामि ते  ।  
मत्-कण्ठे पश्य कवचं सद्-रत्न-गुटिकान्वितम्  ॥ ज्स्स्_१,५।२५ ॥  
नारायणर्षिणा दत्तं कवचं गुटिकान्वितम्  ।  
तथापीदं न कथितं निषिद्धं हरिणा स्मृतम्  ॥ ज्स्स्_१,५।२६ ॥  
तस्यर्षेश् चेष्ट-देव्याश् च नोक्तं तेनेदम् ईप्सितम्  ।  
मह्यं न दत्ता गुटिका बान्धवैर् भर्त्सितेन च  ॥ ज्स्स्_१,५।२७ ॥  
आत्मनः कवचं मन्त्रं स्वयं दातुं न चार्हति  ।  
प्राणा नष्टाश् च दानेन चेति वेद-विदो विदुः  ॥ ज्स्स्_१,५।२८ ॥  
शङ्करं गच्छ भगवन् जन्मान्तर-गुरुं तव  ।  
स एव तुभ्यं कवचं दास्यस्य् एव न संशयः  ॥ ज्स्स्_१,५।२९ ॥  
त्वत्-प्राक्तनेन विप्रेन्द्र सत्-वरेण शुभेन च  ।  
ध्रुवं प्राप्स्यसि त्वं वत्स कवचं तत् सुदुर्लभम्  ॥ ज्स्स्_१,५।३० ॥  
कुमार गच्छ वैकुण्ठं स्व-गुरुं  पश्य सत्-वरम्  ।  
नारायणश् च कवचं तुभ्यं दास्यसि निश्चितम्  ॥ ज्स्स्_१,५।३१ ॥  
सनत्-कुमारो भगवान् गत्वा वैकुण्ठम् ईप्सितम्  ।  
सम्प्राप्य कवचं वत्स कवचं तत् सुदुर्लभम्  ॥ ज्स्स्_१,५।३२ ॥  
  
आज्ञया ब्रह्मणश् चापि नारदो गन्तुम् उद्यतः  ।  
ब्रह्मा ययौ ब्रह्म-लोकं जन्म-मृत्यु-जरापहम्  ॥ ज्स्स्_१,५।३३ ॥  
  
इति श्री-नारद-पञ्च-रात्रे ज्ञानामृत-सारे प्रथमैक-रात्रे पञ्चमो ऽध्यायः  
  
  
प्रथमैक-रात्रे षष्ठो ऽध्यायः  
  
  
श्री-शुक उवाच  
सनत्-कुमारो वैकुण्ठं ब्रह्म-लोकं च ब्रह्मणि ?wहत्?।  
गते ब्रह्मन् किं चकार भगवान् नारदो मुनिः  ॥ ज्स्स्_१,६।१ ॥  
  
व्यासो उवाच  
मुनिस् तयोश् च गतयोः स रुरोद सरित्-तटे  ।  
इतस् ततश् च बभ्राम मद्-वियोग-शुचास्पद  ॥ ज्स्स्_१,६।२ ॥  
स्व-मानसे समालोक्य मुनि-श्रेष्ठः स उन्मनाः  ।  
ध्यायमानो हरि-पदं शिवं द्रष्टुं समुत्सुकः  ॥ ज्स्स्_१,६।३ ॥  
प्रणम्य पितरं भक्त्या कुमारं भ्रातरं तथा  ।  
जगाम तपस-स्थानात् कैलासाभिमुखे मुनिः  ॥ ज्स्स्_१,६।४ ॥  
स्नात्वा च कृत-मालायां सम्पूज्य परमेश्वरम्  ।  
भुक्त्वा फलं जलं पीत्वा प्रययौ गन्ध-मादनम्  ॥ ज्स्स्_१,६।५ ॥  
ददर्श ब्राह्मणं तत्र वट-मूले मनोहरे  ।  
कटमस्तम् ध्यायमानं श्री-कृष्ण-चरणाम्बुजम्  ॥ ज्स्स्_१,६।६ ॥  
दीर्गं नग्नं गौराङ्गं दीर्घ-लोमभिर् आवृतम्  ।  
निमीलिताक्षं सानन्दं सानन्दाश्रु-समन्वितम्  ॥ ज्स्स्_१,६।७ ॥  
पाद्मे पद्मेश-शेषादि-सुर-पूजित-वन्दिते  ।  
श्री-पाद-पद्मे शोभाढ्ये शश्वत्-सन्न्यस्त-मानसम्  ॥ ज्स्स्_१,६।८ ॥  
बाह्य-ज्ञान-परित्यक्तं योग-ज्ञान-विशारदम्  ।  
शिवस्य शिष्यं सद्-भक्तं योगीन्द्राणां गुरोर् गुरोः  ॥ ज्स्स्_१,६।९ ॥  
हृत्-पद्मे पद्म-नाभं च परमात्मानम् ईश्वरम्  ।  
प्रदीप-कलिकाकारं ब्रह्म-ज्योतिः-सनातनम्  ॥ ज्स्स्_१,६।१० ॥  
साक्षि-स्वरूपं परमं भगवन्तम् अधोक्षजम्  ।  
पश्यन्तं सस्मितं कृष्णं पुलकाङ्कित-विग्रहम्  ॥ ज्स्स्_१,६।११ ॥  
सद्-भावोद्रिक्त-चित्तं च सद्-भावं पुरुषोत्तमे  ।  
दृष्ट्वा महर्षि-प्रवरं  देवर्षि-विस्मयम् ययौ  ॥ ज्स्स्_१,६।१२ ॥  
इतस् ततश् च बभ्राम ददर्श स्वाश्रमं मुनेः  ।  
अतीव सुरहः-स्थानं रम्यं रम्यं नवं नवम्  ॥ ज्स्स्_१,६।१३ ॥  
सुस्निग्धं सुन्दरं शुद्धं परं स्वच्छं सरोवरम्  ।  
श्वेत-रक्तोत्पल-दलैः कमलैः कमनीयकम्  ॥ ज्स्स्_१,६।१४ ॥  
गुञ्जदिन्दिन्द-वरैर् ?wहत्? मकरन्दोदरैस् तथा  ।  
व्याकुलैः सङ्कुलैः शश्वद्-राजितैश् च विराजितम्  ॥ ज्स्स्_१,६।१५ ॥  
वन्यैर् वृक्षैर् बहु-विधैः फल-शाखा-सुशोभितैः  ।  
करञ्जकैश् च करजैर् बिम्बैः शाखोटिकैस् तथा  ॥ ज्स्स्_१,६।१६ ॥  
तिन्तिडीभिः कपित्थैश् च वट-शिंशपा-चन्दनैः  ।  
मन्दारैः सिन्धु-वारैश् च ताडि-पत्रैः सुशोभनैः  ॥ ज्स्स्_१,६।१७ ॥  
गुवाकैर् नारिकेतैश् च खर्जुरैः पनसैस् तथा  ।  
तालैः शालैः पियालैश् च हिन्तालैर् वकुलैर् अपि  ॥ ज्स्स्_१,६।१८ ॥  
आम्रैर् आम्रातकैश् चैव जम्बीरैर् दाडिमैस् तथा  ।  
श्री-फलैर् वदरीभिश् च जम्बुभिर् नागरङ्गकैः  ॥ ज्स्स्_१,६।१९ ॥  
सुपक्व-फल-शोभाड्यैः सुस्निग्धैः सुमनोहरैः  ।  
तरुणैस् तरु-राजैस् च नाना-जातिभिर् ईप्सितम्  ॥ ज्स्स्_१,६।२० ॥  
मल्लिका-मालती-कुन्द-केतकी-कुसुमैः शुभैः  ।  
माधवीनां लता-जालैश् चर्चितं चारु-चम्पकैः  ॥ ज्स्स्_१,६।२१ ॥  
कदम्बानां कदम्बैश् च स्वच्छैः श्वेतैश् च पुष्पितैः  ।  
नागेश्वराणां वृन्दैश् च दीप्तं मन्दारकैर् वरैः  ॥ ज्स्स्_१,६।२२ ॥  
हंस-कारण्ड-वकुलैः पुंस्-कोकिल-कुलैस् तथा  ।  
सन्ततं कूजितं शुद्धं सुव्यक्तं सुमनोहरम्  ॥ ज्स्स्_१,६।२३ ॥  
शार्दूलैः शरभैः सिंहैर् गण्डकैर् महिषैः परम्  ।  
मनोहरैः कृष्ण-सारैश् चमरभिर् भाव-भूषितम्  ॥ ज्स्स्_१,६।२४ ॥  
महा-मुनि-प्रभावेन हिंसा-दोष-विवर्जितम्  ।  
दस्यु-चौर-हिंस्र-जन्तु-भय-शोक-विवर्जितम्  ॥ ज्स्स्_१,६।२५ ॥  
सुपुण्यदं तीर्थ-वरं भारते सुप्रशंसितम्  ।  
सिद्ध-स्थलं सिद्धिदं तं मन्त्र-सिद्धि-करं परं  ॥ ज्स्स्_१,६।२६ ॥  
दृष्ट्वाश्रमं मुनि-श्रेष्ठो जगाम मुनि-संसदि  ।  
आसने च समासीनं ध्यान-हीनं ददर्श तम्  ॥ ज्स्स्_१,६।२७ ॥  
समुत्तस्थौ स वेगेन दृष्ट्वा देवर्षि-पुङ्गवम्  ।  
दत्वामलं फलं मूलं सम्भाषां स चकार ह  ॥ ज्स्स्_१,६।२८ ॥  
प्रश्नं चकार स मुनि-वीणा-पाणिं नारदम्  ।  
सस्मितः सस्मितं शुद्धं शुद्ध-वंश-समुद्भवम्  ॥ ज्स्स्_१,६।२९ ॥  
सद्-भाग्योपस्थितं दीप्तं ज्वलन्तं ब्रह्म-तेजसा  ।  
अतिथिं ब्राह्मण-वरं ब्रह्म-पुत्रं च पूजितं  ॥ ज्स्स्_१,६।३० ॥  
  
मुनिर् उवाच  
किं नाम भवतो विप्र क्व यासीति क्व चागतः  ।  
क्व ते पिता स को वापि क्व वासः कुत्र सम्भवः  ॥ ज्स्स्_१,६।३१ ॥  
मां वा ममाश्रमं वापि पूतं कर्तुम् इहागतः  ।  
मूर्तिमद्-ब्रह्म-तेजो हि मम भाग्याद् उपस्थितः  ॥ ज्स्स्_१,६।३२ ॥  
  
अथ वैष्णव-दर्शन-फलम्  
  
न ह्य् अम्मयानि तीर्थानि न देवा मृच्छितामयाः  ।  
ते पुनन्त्य् उरुकालेन वैष्णवो दर्शनेन च  ॥ ज्स्स्_१,६।३३ ॥  
सद्यः पूतानि तीर्थानि सद्यः पूता स-सागरा  ।  
स-शैल-कानन-द्वीपा पाद-स्पर्शाद् वसुन्धरा  ॥ ज्स्स्_१,६।३४ ॥  
धन्यो ऽहं कृत-कृत्यो ऽहं सफलं मम जीवनम्  ।  
सहसोपस्थितो गेहे ब्राह्मणो वैष्णवो ऽतिथिः  ॥ ज्स्स्_१,६।३५ ॥  
पूजितो वैष्णवो येन विश्वं च तेन पूजितम्  ।  
आश्रमं वस्तु-सहितं सर्वं तुभ्यं निवेदितम्  ॥ ज्स्स्_१,६।३६ ॥  
फलानि च सुपक्वानि भुङ्क्ष्व भोगानि साम्प्रतम्  ।  
सुवासितम् पिब स्वादु शीतलं निर्मलं जलम्  ॥ ज्स्स्_१,६।३७ ॥  
दुग्धं च सुरभी-दत्तं रम्यं मधुरितं मधु  ।  
परिपक्वं फल-रसं पिब स्वादु मुहुर् मुहुः  ॥ ज्स्स्_१,६।३८ ॥  
सुख-बीज्ये सुतल्पे च शयनं कुरु सुन्दरे  ।  
सुशीत-वात-सौगन्ध्य-पूतेन सुरभी-कृते  ॥ ज्स्स्_१,६।३९ ॥  
  
अथातिथि-पूजन-फलम्  
  
अतिथिर् यस्य पुष्टो हि तस्य पुष्टो हरिः स्वयम्  ।  
हरौ तुष्टे गुरुस् तुष्टो गुरौ तुष्टे जगत्-त्रयम्  ॥ ज्स्स्_१,६।४० ॥  
अधिष्ठातातिथिर् गेहे सन्ततं सर्व-देवताः  ।  
तीर्थान्य् एतानि सर्वाणि पुण्यानि च व्रतानि च  ॥ ज्स्स्_१,६।४१ ॥  
तपांसि यज्ञाः सत्यं च शीलं धर्मः सुकर्म च  ।  
अपूजितैर् अतिथिभिर् सार्धं सर्वे प्रयान्ति ते  ॥ ज्स्स्_१,६।४२ ॥  
  
अथातिथि-विमुखे दोषाः  
अतिथिर् यस्य भग्नाशो गृहात् प्रतिनिवर्तते  ।  
पितरस् तस्य देवाश् च पुण्यं धर्म-व्रताशनाः  ॥ ज्स्स्_१,६।४३ ॥  
यमः प्रतिष्ठा लक्ष्मीश् चाभीष्ट-देवो गुरुस् तथा  ।  
निराशाः प्रतिगच्छन्ति त्यक्त्वा पापं च पूरुषम्  ॥ ज्स्स्_१,६।४४ ॥  
स्त्री-घ्नैश् चैव कृत-घ्नैश् च ब्रह्म-घ्नैर् गुरु-तल्प-गैः  ।  
विश्वास-घातिभिर् दुष्टैर् मित्र-द्रोहिभिर् एव च  ॥ ज्स्स्_१,६।४५ ॥  
सत्य-घ्नैश् च कृत-घ्नैश् च पापिभिः स्थापिभिस् तथा  ।  
दानापहारिभिश् चैव कन्या-विक्रियिभिस् तथा  ॥ ज्स्स्_१,६।४६ ॥  
सीमापहारिभिश् चैव मिथ्या-साक्षि-प्रदातृभिः  ।  
ब्रह्म-स्वहारिभिश् चैव तथा स्थाप्यस्वहारिभिः  ॥ ज्स्स्_१,६।४७ ॥  
वृष-वाहैर् देवलैश् च तथैव ग्राम-याजिभिः  ।  
शूद्रान्न-भोजिभिश् चैव शूद्र-श्राद्धाह-भोजिभिः  ॥ ज्स्स्_१,६।४८ ॥  
श्री-कृष्ण-विमुखैर् विप्रैर् हिंस्रैर् नर-विघातिभिः  ।  
गुराव् अभक्तै रोगार्तैः शश्वन्-मिथ्या-प्रवादिभिः  ॥ ज्स्स्_१,६।४९ ॥  
विप्र-स्त्री-गामिभिः शूद्रैर् मातृ-गामिभिर् एव च  ।  
अश्वत्थ-घातिभिश् चैव पत्नीभिः पति-घातिभिः  ॥ ज्स्स्_१,६।५० ॥  
पितृ-मातृ-घातिभिश् च शरणागत-घातिभिः  ।  
ब्राह्मण-क्षत्र-विट्-शूद्रैः शिला-स्वर्णापहारिभिः  ॥ ज्स्स्_१,६।५१ ॥  
तुल्यो भवति विप्रेन्द्रातिथिर् एव त्व् अनर्चितः  ।  
  
इत्य एवम् उक्त्वा मुनिः पूजयाम् आस नारदम्  ।  
मिष्टं च भोजयाम् आस शाययाम् आस भक्तितः  ॥ ज्स्स्_१,६।५२ ॥  
  
श्री-नारद उवाच  
नारदो ऽहं मुनि-श्रेष्ठ ब्राह्मणो ब्रह्मणः सुतः  ।  
तपः-स्थलाद् आगतो ऽहं यामि कैलासम् ईप्सितम्  ॥ ज्स्स्_१,६।५३ ॥  
आत्मानं पावनं कर्तुं त्वां च द्रष्टुम् इहागतः  ।  
पुनन्ति प्राणिनः सर्वे विष्णु-भक्त-प्रदर्शनात्  ॥ ज्स्स्_१,६।५४ ॥  
को भवान् ध्यान-पूतश् च नग्नश् च कट-मस्तकः  ।  
किं ध्यायसे महा-भाग श्रेष्ठ-देवश् च को गुरुह्  ॥ ज्स्स्_१,६।५५ ॥  
  
मुनिर् उवाच  
जीव-मुक्तो भवान् एव पुनासि भुवन-त्रयम्  ।  
यस्य तत्र कुले जन्म तस्य तत्-तद्-वचोमनः  ॥ ज्स्स्_१,६।५६ ॥  
पुत्रे यशसि तोये च कवित्वेन च विद्यया  ।  
प्रतिश्ह्ठायां च ज्ञायेत सर्वेषां मानसं नृणाम्  ॥ ज्स्स्_१,६।५७ ॥  
विधाता जगतां ब्रह्मा ब्रह्मैकतान-मानसः  ।  
तत्-पुत्रो ऽसि महाख्यातो देवर्षि-प्रवरो महान्  ॥ ज्स्स्_१,६।५८ ॥  
लोमशो ऽ हं महा-भाग जगत्-पावन-पावन  ।  
नग्नोऽल्पायुर् विवेकी च वाससा किं प्रयोजनम्  ॥ ज्स्स्_१,६।५९ ॥  
वृक्ष-मूले निवासे मे छत्रेण किं गृहेण च  ।  
रौद्र-वृष्टि-वारणार्थं साम्प्रतं कट-मस्तकः  ॥ ज्स्स्_१,६।६० ॥  
जल-बुद्बुद-विद्युद्वत्-त्रैलोक्यं कृत्रिमं द्विज  ।  
ब्रह्मादि-तृण-पर्यन्तं सर्वं मिथ्याइव स्वप्नवत्  ॥ ज्स्स्_१,६।६१ ॥  
किं कलत्रेण पुत्रेण धनेन सम्पदा श्रिया  ।  
किं वित्तेन च रूपेण जीवनाल्पायुषा मुने  ॥ ज्स्स्_१,६।६२ ॥  
इन्द्रस्य पतनेनैव लोमकोत्पाटनं मम  ।  
मनोश् च पतनं तत्र मायया किं प्रयोजनम्  ॥ ज्स्स्_१,६।६३ ॥  
सर्व-लोमकोत्पाटनेन केशौघोत्पाटनेन च  ।  
अल्पायुषो मम मुने मरणं निश्चितं भवेत्  ॥ ज्स्स्_१,६।६४ ॥  
ध्याये श्री-पाद-पद्मं तत्-पाद्म-पद्मेश-वन्दितम्  ।  
परस्य प्रकृतेस् तस्य कृष्णस्य परमात्मनः  ॥ ज्स्स्_१,६।६५ ॥  
तस्य मे ऽभीष्ट-देवस्य सर्वेषां कारणस्य च  ।  
गुरुर् मे जगतां नाथो योगीन्द्राणां गुरुः शिवः  ॥ ज्स्स्_१,६।६६ ॥  
मत्-कण्ठे कवचं यस्य मद्-गुरुः कथयिष्यति  ।  
गुरोर् निषेधो यत्रास्ते तद् वक्तुं कः क्षमो भुवि  ॥ ज्स्स्_१,६।६७ ॥  
गुरोश् च वचनं यो हि पालनं न करोति च  ।  
गुरूक्तम् उक्त्वा पापी स ब्रह्म-हत्यां लभेद् ध्रुवम्  ॥ ज्स्स्_१,६।६८ ॥  
स्व-गुरुं शिव-रूपं च तद्-भिन्नं मन्यते हि यः  ।  
ब्रह्म-हत्यां लभेत् सो ऽपि विघ्नस् तस्य पदे पदे  ॥ ज्स्स्_१,६।६९ ॥  
अकर्तव्यं तु कर्तव्यं पालनीयं गुरोर् वचः  ।  
अपालने सर्व-विघ्नं लभते नात्र संशयः  ॥ ज्स्स्_१,६।७० ॥  
आशिषा पाद-रजसा चोच्छिष्टालिङ्गेन च  ।  
मुच्यते सर्व-पापेभ्यो जीवन्-मुक्तो भवेन् नरः  ॥ ज्स्स्_१,६।७१ ॥  
स्व-गुरुं शङ्करं पश्य गच्छ कैलासम् ईप्सितम्  ।  
मुच्यते विघ्न-पापेभ्यो गुरोश् चरण-दर्शनात्  ॥ ज्स्स्_१,६।७२ ॥  
  
इति श्री-नारद-पञ्च-रात्रे ज्ञानामृत-सारे प्रथ्मैक-रात्रे  
लोमश-नारद-संवादे षष्ठो ऽध्यायः  
  
  
प्रथमैक-रात्रे सप्तमो ऽध्यायः  
  
  
सम्भाष्य लोमशं तस्माज् जगाम नारदो मुनिः  ।  
पुष्प-भद्रा-नदी-तीरम् अतीव सुमनोहरम्  ॥ ज्स्स्_१,७।१ ॥  
यत्रास्ते शृङ्ग-कूटश् च शुद्ध-स्फटिक-सन्निभिः  ।  
नाना-वृक्ष-समायुक्तैस् त्रिभिर् अन्यैः सरोवरैः  ॥ ज्स्स्_१,७।२ ॥  
हंसकारण्डवाकीर्णैर् भ्रमरैर् ध्वनि-सुन्दरैः  ।  
पुंस्-कोकिल-निनादैश् च सन्ततं सुमनोहरैः  ॥ ज्स्स्_१,७।३ ॥  
शैत्य-सौगन्ध्य-मान्ध्यैश् च वायुभिः सुरभी-कृतैः  ।  
समाधि-युक्तो यत्रास्ते मार्कण्डेयो महा-मुनिः  ॥ ज्स्स्_१,७।४ ॥  
स मुनिर् नारदं दृष्ट्वा भक्त्या च प्रणनाम च  ।  
पप्रच्छ कुशलं शान्तं शान्तः सत्त्व-गुणाश्रयः  ॥ ज्स्स्_१,७।५ ॥  
  
मार्कण्डेयो उवाच  
अद्य मे सफलं जन्म जीवनं चातिसार्थकम्  ।  
ममाश्रमे पुण्य-राशिर् ब्रह्म-पुत्रश् च नारदः  ॥ ज्स्स्_१,७।६ ॥  
अहो देवर्षि-प्रवरो दीप्तमान् ब्रह्म-तेजसा  ।  
क्व यासि कुत आयासि किं ते मनसि वर्तते  ॥ ज्स्स्_१,७।७ ॥  
मानसं प्राणिनाम् एव सर्व-कर्मैक-कारणम्  ।  
मनोनुरूपं वाक्यं च वाक्येन प्रस्फुटं मनः  ॥ ज्स्स्_१,७।८ ॥  
  
मुनेश् च वचनं श्रुत्वा वीणा-पाणि स्वम् ईप्सितम्  ।  
उवाच सस्मितं शान्तं वचः सत्यं सुधोपमम्  ॥ ज्स्स्_१,७।९ ॥  
  
नारद उवाच  
हे बन्धो यामि कैलासं ज्ञानार्थं ज्ञानिनां वरम्  ।  
द्रष्टुं महा-देवं च प्रणामं कर्तुम् ईश्वरम्  ॥ ज्स्स्_१,७।१० ॥  
  
पूजां गृहीत्वा चेत्य् उक्त्वा प्रययौ नारदो मुनिः  ।  
मार्कण्डेयश् च शोकार्तः सद्विच्छेदः सुदारुणः  ॥ ज्स्स्_१,७।११ ॥  
हिमालयं च दुर्लघ्यं विलघ्यं चैव लीलया  ।  
स्वर्ग-मन्दाकिनी-तीरं कैलासं प्रययौ मुनिः  ॥ ज्स्स्_१,७।१२ ॥  
ददर्श वट-वृक्षं च योजनायतम् उच्छ्रितम्  ।  
शोभितं शतकैः स्कन्धैः रक्त-पक्व-फलान्वितैः  ॥ ज्स्स्_१,७।१३ ॥  
सुस्निग्धैः सुन्दरैः रम्यै रम्य-पक्षीन्द्र-सङ्कुलैः  ।  
सिद्धेन्द्रैश् च मुनीन्द्रैश् योगीन्द्रैः परिशोभितम्  ॥ ज्स्स्_१,७।१४ ॥  
प्रणतांस् तांश् च सम्भाष्य पार्वती-काननं ययौ  ।  
सुन्दरं वर्तुलाकारं चतुर्-योजनम् ईप्सितम्  ॥ ज्स्स्_१,७।१५ ॥  
शोभितं सुन्दरै रम्यैः सप्तभिश् च सरोवरैः  ।  
शश्वन्-मधुकरासक्त-पद्म-राजि-विराजितैः  ॥ ज्स्स्_१,७।१६ ॥  
नील-रक्तोत्पल-दल-पटलैः परिशोभितैः  ।  
पुष्पोद्यानैश् च शतकैः पुष्पितैः सुमनोहरैः  ॥ ज्स्स्_१,७।१७ ॥  
मल्लिका-मालती-कुन्द-यूथिका-माधवी-लता  ।  
केतकी-चम्पकाशोक-मन्दारक-विराजिका  ॥ ज्स्स्_१,७।१८ ॥  
नाग-पुन्नाग-कुटजपाटलाज्ञिण्ट्ज्ञिज्ज्ञिका  ।  
विष्णु-क्रान्ता च तुलसी शोफली सप्तला तथा  ॥ ज्स्स्_१,७।१९ ॥  
एतेषां च समूहैश् च पुष्प-वल्ली-विराजितैः  ।  
आम्रैर् आम्रातकैस् तालनारिकेलैः पियालकैः  ॥ ज्स्स्_१,७।२० ॥  
खर्जूरैश् च गुवाकैश् च पलासैर् जम्बुभिस् तथा  ।  
दाडिम्बैश् चापि जम्बीरैर् निम्बैश् चैव वटैस् तथा  ॥ ज्स्स्_१,७।२१ ॥  
करञ्जैर् वदरीभिश् च परितः श्री-फलोज्ज्वलैः  ।  
कदम्बानां कदम्बैश् च तिन्तिण्डीनां कदम्बकैः  ॥ ज्स्स्_१,७।२२ ॥  
अश्वत्थैः सरलैः शालैः शाल्मलीनां समूहकैः  ।  
वट-शाखोटकैः कुन्दैः शङ्गुभिः सप्त-पर्णकैः  ॥ ज्स्स्_१,७।२३ ॥  
पिच्छिलैः पर्ण-शालैश् च गम्भारिभिश् च वल्गुकैः  ।  
हिङ्गुलैर् अञ्जनैर् वल्कैर् भूर्ज-पत्रैः सपत्रकैः  ॥ ज्स्स्_१,७।२४ ॥  
अन्यैश् च दुर्लभैर् वन्यैः पुष्प-पत्रैर् विराजितम्  ।  
कल्प-वृक्षैः पारिजातैश् चारु-चन्दन-पल्लवैः  ॥ ज्स्स्_१,७।२५ ॥  
सुस्निग्ध-स्थल-पद्मैश् च चित्रितैर् भूमि-चम्पकैः  ।  
अन्यैश् च दुर्लभैर् वन्यैः पुष्प-पत्रैर् विभूषितम्  ॥ ज्स्स्_१,७।२६ ॥  
सिंहेन्द्रैः शरभेन्द्रैश् च गजेन्द्रैर् गण्डकेन्द्रैः  ।  
शार्दूलेन्द्रैश् च महिषैर् अश्वैश् च वन्य-शूकरैः  ॥ ज्स्स्_१,७।२७ ॥  
शल्लकैर् बल्लकैर् मर्कैः कूटैश् च शशकैः शकैः  ।  
कृष्ण-सारैश् च हरिणैश् चमरी-चामरोज्ज्वलम्  ॥ ज्स्स्_१,७।।२८ ॥  
पुंस्-कोकोल-कुलानां च गानैश् च विराजितम्  ।  
मत्तानां पल्लव-स्थानां माधवेषु मनोहरम्  ॥ ज्स्स्_१,७।२९ ॥  
शुकानां राज-हंसानां मयूराणां च पुत्रकैः  ।  
क्षेम-करी-खञ्जनानां राजिभिश् च मनोहरम्  ॥ ज्स्स्_१,७।३० ॥  
हरित्-पीत-रक्त-कृष्ण-सुपक्व-फल-पत्रकैः  ।  
सुस्निग्धाक्षत-पत्रैश् च नूतनैर् अभिभूषितम्  ॥ ज्स्स्_१,७।३१ ॥  
हिंसा-भयादि-रहितं सर्वेषां पशु-पक्षिणां  ।  
परस्परं च सुप्रीतं हिंस्राणां क्षुद्र-जन्तुभिः  ॥ ज्स्स्_१,७।३२ ॥  
तत्र क्रीडा-स्थलं रम्यं पार्वती-परमेशयोः  ।  
मुनीन्द्रैर् इन्द्र-नीलैश् च पद्म-रागैः परिष्कृतम्  ॥ ज्स्स्_१,७।३३ ॥  
क्रोशायतं परिमितं वर्तुलं चन्द्र-विम्बवत्  ।  
अम्लान-रम्भा-स्तम्भानां लक्ष-लक्षैश् च वेष्टितम्  ॥ ज्स्स्_१,७।३४ ॥  
चित्रितं सूक्ष्म-सूत्राक्तैर् नूतनैर् अभिभूषितम्  ।  
नूतनाक्षत-पत्रैश् च ललितैः परिशोभितम्  ॥ ज्स्स्_१,७।३५ ॥  
रक्त-पीतासितैः स्निग्धैर् अम्लानैः सुमनोहरैः  ।  
परितः परितः शश्वन् मालाजालैर् विभूषितम्  ॥ ज्स्स्_१,७।३६ ॥  
शय्या-भूतं सुतल्पैश् च स्निग्ध-चम्पक-चन्दनैः  ।  
पुष्प-चन्दन-युक्तेन वायुना सुरभी-कृतम्  ॥ ज्स्स्_१,७।३७ ॥  
कस्तूरी-कुङ्कमासक्त-सुगन्धि-चन्दनैः सितैः  ।  
मार्जितं चित्रितं चित्रैः परितो रङ्ग-वस्तुभिः  ॥ ज्स्स्_१,७।३८ ॥  
दृष्ट्वा तद् अद्भुतं शीघ्रं प्रययौ स्वर्-णदीं मुनिः  ।  
शुद्ध-स्फटिक-सङ्कासां सर्व-पाप-विनाशिनीम्  ॥ ज्स्स्_१,७।३९ ॥  
भवाब्धिघोर-तरणे तरणीं नित्यनूतनाम्  ।  
कृष्ण-पाद-प्रसूतां च जगत्-पूज्यां पति-व्रतां  ॥ ज्स्स्_१,७।४० ॥  
स्नाट्वा कृष्णं च सम्पूज्य परमात्मानम् ईश्वरम्  ।  
प्रकृतेः परिमिष्टं च निर्लिप्तं निर्गुणं परम्  ॥ ज्स्स्_१,७।४१ ॥  
साक्षिणं कर्मणाम् एव ब्रह्म ज्योतिः सनातनम्  ।  
प्रययौ पुरतो रम्यं राज-मार्गं ददर्श सः  ॥ ज्स्स्_१,७।४२ ॥  
मणिभिः स्फटिकाकारैर् अमलैर् बहु-मूल्यकैः  ।  
परिष्कृतं च सर्वत्र निर्मितं विश्व-कर्मणा  ॥ ज्स्स्_१,७।४३ ॥  
सतां पुण्यवतां दृष्टम् अदृष्टं कृत-पापिनाम्  ।  
धनुः शतं परिमितं चित्र-राजि-विराजितम्  ॥ ज्स्स्_१,७।४४ ॥  
दध्यं सर्वाश्रमान्तं च प्रख्यात् कोटि-गुणोत्तरम्  ।  
रथं ददर्श पुरतो मनोयायि मनोहरम्  ॥ ज्स्स्_१,७।४५ ॥  
अमूल्य-रत्न-निर्माण-विमाण-सार-सुन्दरम्  ।  
धनुर् लक्षं परिमितं परितो वर्तुलाकृतम्  ॥ ज्स्स्_१,७।४६ ॥  
ऊर्ध्व-स्थितम् ऊर्ध्व-गं च सहस्र-चक्र-संयुतम्  ।  
धनुर् लक्षो ऽपि सूतं च वह्नि-शुद्धांशुकान्वितम्  ॥ ज्स्स्_१,७।४७ ॥  
हीरासार-विनिर्माणं सुचारु-कलशोज्ज्वलम्  ।  
रत्न-प्रदीप-दीप्ताढ्यं रत्न-दर्पण-भूषितम्  ॥ ज्स्स्_१,७।४८ ॥  
मुक्ताशुक्ति-निबद्धैश् च शोभितं श्वेत-चामरैः  ।  
माणिक्य-सार-हारेण मणि-राजैर् विराजितम्  ॥ ज्स्स्_१,७।४९ ॥  
पारिजाट-प्रसूतानां मायाजालैः परिष्कृतम्  ।  
ग्रीष्म-मध्याह्न-मार्तण्डं सहस्र-सदृशोज्ज्वलम्  ॥ ज्स्स्_१,७।५० ॥  
ईश्वरेच्छा-विनिर्माणं काम-पुरं च कामिनाम्  ।  
सर्व-भोग-समाविष्टं कल्प-वृक्ष-परं वरम्  ॥ ज्स्स्_१,७।५१ ॥  
ससक्त-चित्रितै रम्यै रति-मन्दिर-सुन्दरैः  ।  
गोलोकाद् आगतं पूर्वं क्रीडार्थं शङ्करस्य च  ॥ ज्स्स्_१,७।५२ ॥  
विवाहे परिनिष्पन्ने पार्वती-परमेशयोः  ।  
रथं दृष्ट्वा च प्रययौ कियद् दूरं महा-मुनिः  ॥ ज्स्स्_१,७।५३ ॥  
अतीव रम्यं रुचिरं ददर्श  शङ्कराश्रमम्  ।  
रत्नेन्द्र-सार-निर्माणं शिविरैः शत-कोटिभिः  ॥ ज्स्स्_१,७।५४ ॥  
मितैस् तस्मात् शत-गुणैस् तत्र सुन्दर-मन्दिरैः  ।  
युक्तं रत्न-कपाटैश् च रत्न-धातु-विचित्रितैः  ॥ ज्स्स्_१,७।५५ ॥  
परम-स्तम्भ-सोपानैर् वज्र-मिश्रैर् विभूषितम्  ।  
ददर्श शिविरं शम्भोः परिखाभिस् त्रिभिर् युतम्  ॥ ज्स्स्_१,७।५६ ॥  
दुर्लघ्याभिरा-मित्राणां सुगम्याभिः सताम् अहो  ।  
प्रकारैश् च त्रिभिर् युक्तं धनुर् लक्षोच्छ्रितं सुत  ॥ ज्स्स्_१,७।५७ ॥  
सम्मितं सप्तभिर् द्वारैर् नाना-रक्षक-रक्षितैः  ।  
धनुः-शत-सहस्रं च चतुरस्रं च सम्मितम्  ॥ ज्स्स्_१,७।५८ ॥  
अमूल्य-रत्न-निर्माणं चतुः-शाला-शतैर् युतम्  ।  
अतीव रम्यं पुरतो पुर-द्वारं ददर्श सः  ॥ ज्स्स्_१,७।५९ ॥  
पुरतो रत्न-भित्तौ च कृत्रिमं च सुशोभितम्  ।  
पुण्यं वृन्दावनं रम्यं तन्-मध्ये रास-मण्डलम्  ॥ ज्स्स्_१,७।६० ॥  
सर्वत्र राधा-कृष्णं च प्रत्येकं रति-मन्दिरे  ।  
रम्यं कुञ्ज-कुटीराणां सहस्रं सुमनोहरम्  ॥ ज्स्स्_१,७।६१ ॥  
सुगन्धि पुष्प-शय्यानां सहस्रं चन्दनोक्षितम्  ।  
द्वार-पालं च तत्रैव मणि-भद्रं भयङ्करम्  ॥ ज्स्स्_१,७।६२ ॥  
त्रि-शूल-पट्टिश-धरं व्याघ्र-चर्माम्बरं परम्  ।  
तं सम्भाष्य विलोक्यैवं द्वितीय-द्वारम् ईप्सितम्  ॥ ज्स्स्_१,७।६३ ॥  
जगाम च मुनि-श्रेष्ठो ददर्श चित्रम् उत्तमम्  ।  
कदम्बानां समूहं च तन्-मूलं च मनोहरम्  ॥ ज्स्स्_१,७।६४ ॥  
रत्न-भित्ति-समायुक्तं कालिन्दी-कूलम् उत्तमम्  ।  
स्नातं गोपी-समूहं च नग्न-सर्वाङ्गम् अद्भुतम्  ॥ ज्स्स्_१,७।६५ ॥  
कदम्बाग्रे च श्री-कृष्णं वस्त्र-पुञ्ज-करं परम्  ।  
तत्रैव शूल-हस्तं च महा-कालं ददर्श च  ॥ ज्स्स्_१,७।६६ ॥  
कृपालुं द्वार-पालं तं सम्भाष्य नारदो मुनिः  ।  
प्रययौ शीघ्र-गामी स तृतीय-द्वारम् उत्तमम्  ॥ ज्स्स्_१,७।६७ ॥  
ददर्श तत्र पुरतः कृत्रिमं वट-मूलकम्  ।  
गोपानां च समूहं च पीतम्बर-धरं परम्  ॥ ज्स्स्_१,७।६८ ॥  
बाल-क्रीडां च कुर्वन्तं तन्-मध्ये कृष्णम्  उत्तमम्  ।  
ब्राह्मणीभिः प्रदत्तम् च भुक्तवन्तं सुपायसम्  ॥ ज्स्स्_१,७।६९ ॥  
कुर्वन्तं च समाधानं मुनेः वाम-करेण च  ।  
गृहीत्वा तद्-अनुज्ञां च चतुर्थं द्वारम् ईप्सितम्  ॥ ज्स्स्_१,७।७० ॥  
प्रययौ ब्रह्म-पुत्रश् च ददर्श चित्रम् उत्तमम्  ।  
गोवर्धनं पर्वतं च तत्र कृष्ण-कर-स्थितम्  ॥ ज्स्स्_१,७।७१ ॥  
गोकुलं गोकुल-स्थानां गोपीनां चैव रक्षणम्  ।  
व्याकुलं गोकुलं भीतं शक्र-वृष्टि-भयेन च  ॥ ज्स्स्_१,७।७२ ॥  
अभयं दत्तवन्तं च कृष्णं दक्ष-करेण च  ।  
नन्दिनं द्वार-पालं च शूल-हस्तं च सस्मितम्  ॥ ज्स्स्_१,७।७३ ॥  
विलोक्य प्रययौ विप्रः पञ्चमं द्वाऋअम् उत्तमम्  ।  
नाना-कृतिम-चित्राढ्यं वीर-भद्रान्वितं परम्  ॥ ज्स्स्_१,७।७४ ॥  
तत्रैव नीप-मूलं च यमुनाकुलम् एव च  ।  
कालीय-दमनं तत्र कृतिमं च ददर्श ःअ  ॥ ज्स्स्_१,७।७५ ॥  
तद् दृष्ट्वा सस्मितस् तुष्टः षष्ट-द्वाऋअं जगाम सः  ।  
द्वारे नियुक्तं बालं च शूल-हस्तं चतुर्-भुजम्  ॥ ज्स्स्_१,७।७६ ॥  
रत्न-सिंहासन-स्थं च सस्मितं स्व-गणाधिपम्  ।  
ददर्श चित्रं तत्रैव मथुरा-गमनं हरेः  ॥ ज्स्स्_१,७।७७ ॥  
गोपिकानां विलापं च यशोदा-नन्दयोस् तथा  ।  
व्याकुलं गोकुलं चापि रथ-स्थं शरणं हरिम्  ॥ ज्स्स्_१,७।७८। ॥  
अक्रूरं च तथा नन्दं निरानन्दं शुचाकुलम्  ।  
तद् दृष्ट्वा सप्तम-द्वारं द्वार-पालं ददर्श सः  ॥ ज्स्स्_१,७।७९ ॥  
चित्रं कौतुक-युक्तं च मथुरायाः प्रवेशनम्  ।  
सबलं गोप-सहितं श्री-कृष्णं प्रकृतेः परम्  ॥ ज्स्स्_१,७।८० ॥  
मथुरा-नागरीभिश् च बालकैर् वानिरर्गलैः  ।  
वीक्षन्तं सादरं सर्वैर् नगर-स्थैर् मनोहरम्  ॥ ज्स्स्_१,७।८१ ॥  
धनुर् भङ्गं तथा शम्भोः कंसादि-निधनादिकम्  ।  
सभार्यं वसुदेवं च निगडान् मुक्तम् ईप्सितम्  ॥ ज्स्स्_१,७।८२ ॥  
द्वारे नियुक्तं देवेशं गणेशं गण-संयुतम्  ।  
ध्यान-स्थं च विभान्तं च शुद्ध-स्फटिक-मालया  ॥ ज्स्स्_१,७।८३ ॥  
जपन्तं परमं शुद्धं ब्रह्म-ज्योतिः सनातनम्  ।  
निर्लिप्तं निर्गुणं कृष्णं परमं प्रकृतेः परम्  ॥ ज्स्स्_१,७।८४ ॥  
दृष्ट्वा तं च सुर-श्रेष्ठं मुनि-श्रेष्ठो ऽपि नारदः  ।  
साम-वेदोक्त-स्तोत्रेण पुष्टाव परमेश्वरम्  ।  
साश्रु-नेत्रः पुलकितो भक्ति-नम्रात्मकन्धरः  ॥ ज्स्स्_१,७।८५ ॥  
  
अथ गणपति-स्तोत्रम्  
  
भो गणेश सुर-श्रेष्ठ लम्बोदर परात् पर  ।  
हेरम्ब मङ्गलारम्भ गज-वक्त्र त्रि-लोचन  ॥ ज्स्स्_१,७।८६ ॥  
मुक्तिद शुभद श्रीद श्रीधर-स्मरणे रत  ।  
परमानन्द परम पार्वती-नन्दन स्वयम्  ॥ ज्स्स्_१,७।८७ ॥  
सर्वत्र पूज्य सर्वेश जगत्-पूज्य महा-मते  ।  
जगद्-गुरो जगन्-नाथ जगद्-ईश नमो ऽस्तु ते ॥ज्स्स्_१,७।८८ ॥  
यत्-पूजा सर्व-परतो यः स्तुतः सर्व-योगिभिः  ।  
यः पूजितः सुरेन्द्रैश् च मुनीन्द्रैस् तं नमाम्य् अहम्  ॥ ज्स्स्_१,७।८९ ॥  
परमाराधनेनैव कृष्णस्य परमात्मनः  ।  
पुण्यकेन व्रतेनैव यं प्राप पार्वती सती  ॥ ज्स्स्_१,७।९० ॥  
तं नमामि सुर-श्रेष्ठं सर्व-श्रेष्ठं गरिष्ठकम्  ।  
ज्ञानि-श्रेष्ठं वरिष्ठं च तं नमामि गणेश्वरम्  ॥ ज्स्स्_१,७।९१ ॥  
  
इत्य् एवम् उक्त्वा देवर्षिस् तत्रैवान्तर् दधे विभुः  ।  
नारदः प्रययौ शीघ्रम् ईश्वराभ्यन्तरं मुदा  ॥ ज्स्स्_१,७।९२ ॥  
इदं लम्बोदर-स्तोत्रं नारदेन कृतं पुरा  ।  
पूजा-काले पठेन् नित्यं जयस् तस्य पदे पदे  ॥ ज्स्स्_१,७।९३ ॥  
सङ्कल्पितं पठेद् यो हि वर्षम् एकं सुसंयतः  ।  
विशिष्ट-पुत्रं लभते परं कृष्ण-परायणम्  ॥ ज्स्स्_१,७।९४ ॥  
यशस्विनं च विद्वांसं धनिनं चिर-जीविनम्  ।  
विघ्न-नाशो भवेत् तस्य महैश्वर्यं यशो ऽमलम्  ।  
इहैव च सुखं भक्त्यान्ते याति हरेः पदम्  ॥ ज्स्स्_१,७।९५ ॥  
  
इति  श्री-नारद-पञ्च-रात्रे ज्ञानामृत-सारे प्रथमैक-रात्रे  
गणपति-स्तोत्रं नाम सप्तमो ऽध्यायः  
  
  
प्रथमैक-रात्रे अष्टमो ऽध्यायः  
  
  
श्री-व्यास उवाच  
अथ चाभ्यन्तरं गत्वा नारदो हृष्ट-मानसः  ।  
ददर्श स्वाश्रमं रम्यम् अतीव सुमनोहरम्  ॥ ज्स्स्_१,८।१ ॥  
पयः फेन-निभ-शय्या-सहितं रत्न-मन्दिरम्  ।  
साक्षाद् गोरोचनाभैश् च मणि-स्तम्भैर् विभूषितम्  ॥ ज्स्स्_१,८।२ ॥  
मणीन्द्र-सारसोपानैः कपाटैश् च परिष्कृतम्  ।  
मुक्तामाणिक्य-हीराणां माला-राजि-विराजितम्  ॥ ज्स्स्_१,८।३ ॥  
शुद्ध-स्फटिक-सङ्काशं प्राङ्गणं मणि-संस्कृतम्  ।  
सुन्दरं मन्दिर-चयं सद्-रत्न-कलशोज्ज्वलम्  ॥ ज्स्स्_१,८।४ ॥  
रत्न-पत्र-पटाकीर्णं वह्नि-शुद्धांशुकान्वितम्  ।  
सुधानां च मधूनाम् च पूर्ण-कुम्भकं शतं शतम्  ॥ ज्स्स्_१,८।५ ॥  
दास-दासी-समूहैश् च रत्नालङ्कार-भूषितैः  ।  
पार्वती-प्रिय-सङ्गैश् च स्व-कर्माकुल-सङ्कल्पम्  ॥ ज्स्स्_१,८।६ ॥  
तद् दृष्ट्वा च मुनि-श्रेष्ठस् तत् पराभ्यन्तरं ययौ  ।  
रत्न-सिंहासन-स्थं च शङ्करं च ददर्श सः  ॥ ज्स्स्_१,८।७ ॥  
व्याघ्र-चर्माम्बर-धरं सस्मितं चन्द्र-शेखरम्  ।  
प्रसन्न-वदनं स्वच्छं शान्तं श्रीमन्तम् ईश्वरम्  ॥ ज्स्स्_१,८।८ ॥  
विभूति-भूषिताङ्गं च परं गङ्गा-जटा-धरम्  ।  
भक्त-प्रियं च भक्तेशं ज्वलन्तं ब्रह्म-तेजसा  ॥ ज्स्स्_१,८।९ ॥  
त्रि-नेत्रं पञ्च-वक्त्रं च कोटि-चन्द्र-सम-प्रभम्  ।  
जपन्तं परमात्मानं ब्रह्म ज्योतिः सनातनम्  ॥ ज्स्स्_१,८।१० ॥  
निर्लिप्तं च निरीहं च दातारं सर्व-सम्पदाम्  ।  
स्वेच्छा-मयं सर्व-बीजं श्री-कृष्णं प्रकृतेः परं  ॥ ज्स्स्_१,८।११ ॥  
सिद्धेन्द्रैश् च मुनीन्द्रैश् च देवेन्द्रैः परिसेवितम्  ।  
पार्श्वद-प्रवर-श्रेष्ठ-सेवितं श्वेत-चामरैः  ॥ ज्स्स्_१,८।१२ ॥  
दुर्गा-सेवित-पादाब्जं भद्र-काली-परिष्टुतम्  ।  
पुरतो हि वसन्तं तं स्कन्दं गण-पतीम् तथा  ॥ ज्स्स्_१,८।१३ ॥  
गले बद्ध्वा च वसनं भक्ति-नम्रात्मकन्धरः  ।  
योगीन्द्रं स्व-गुरुं शम्भुं शिरसा प्रणनाम सः  ॥ ज्स्स्_१,८।१४ ॥  
तुष्टाव परया भक्त्या देवर्षिर् जगतां पतिम्  ।  
स्व-गुरुं च पशु-पतिं वेदोक्तेन स्तवेन च  ॥ ज्स्स्_१,८।१५ ॥  
  
श्री-नारद उवाच  
नमस् तुभ्यं जगन्-नाथ मम नाथ मम प्रभो  ।  
भव-रूप-तरोर् बीज फल-रूप फल-प्रद  ॥ ज्स्स्_१,८।१६ ॥  
अबीजज प्रज प्राज सर्व-बीज नमो ऽस्तु ते  ।  
सद्-भाव परमाभाव विभाव भावनाश्रय  ॥ ज्स्स्_१,८।१७ ॥  
भवेश भव-बन्धेश भावाब्धिनाविनायक  ।  
सर्वाधार निराधार साधार धरणी-धर  ॥ ज्स्स्_१,८।१८ ॥  
वेद-विद्याधाराधार गङाधर नमो ऽस्तु ते  ।  
जयेश विजयाधार जय-बीज जयात्मक  ॥ ज्स्स्_१,८।१९ ॥  
जगद्-आदे जयानन्द सर्वानन्द नमो ऽस्तु ते।  
  
इत्य् एवम् उक्त्वा देवर्षिः शम्भोश् च पुरतः स्थितः  ।  
प्रसन्न-वदनः श्रीमान् भगवांस् तम् उवाच सः  ॥ ज्स्स्_१,८।२० ॥  
  
श्री-महा-देव उवाच  
वरं वृणु महा-भाग यत् ते मनसि वर्तते  ।  
दास्यामि त्वां ध्रुवं पुत्र दाताहं सर्व-सम्पदाम्  ॥ ज्स्स्_१,८।२१ ॥  
सुखं मुक्तिं हरेर् भक्तिं निश्चलाम् अविनाशिनीम्  ।  
हरेः पादं तद्-दास्यं सालोक्यादि-चतुष्टयम्  ॥ ज्स्स्_१,८।२२ ॥  
इन्द्रत्वम् अमरत्वं वा यमत्वम् अनिलेश्वरम्  ।  
प्रजा-पतित्वं ब्रह्मत्वं सिद्धत्वं सिद्ध-साधनम्  ॥ ज्स्स्_१,८।२३ ॥  
सिद्धैश्वर्यं सिद्धि-बीजं वेद-विद्याधिपं परम्  ।  
अणिमादिक-सिद्धिं च मनो-यायित्वम् ईप्सितम्  ॥ ज्स्स्_१,८।२४ ॥  
हरेः पदं च गमनं स-शरीरेण लीलया  ।  
एतेषु वाञ्छितार्थेषु किं वा ते वाञ्छितं सुत  ॥ ज्स्स्_१,८।२५ ॥  
तन् मे ब्रूहि मुनि-श्रेष्ठ सर्वं दातुम् अहं क्षमः  ।  
  
शङ्करस्य वचः श्रुत्वा तम् उवाच महा-मुनिः  ॥ ज्स्स्_१,८।२६ ॥  
  
श्री-नारद उवाच  
देहि मे हरि-भक्तिं च तन्-नाम-सेवने रुचिः  ।  
अति-तृष्णा गुणाख्याने नित्यम् अस्तु ममेश्वर  ॥ ज्स्स्_१,८।२७ ॥  
  
नारदस्य वचः श्रुत्वा जहास शङ्करः स्वयम्  ।  
पार्वती भद्र-काली च कार्त्तिकेयो गणेश्वरः  ॥ ज्स्स्_१,८।२८ ॥  
सर्वं ददौ महा-देवो नारदाय च धीमते  ।  
सर्व-प्रदस् तु सर्वेशः सर्व-कारण-कारणः  ॥ ज्स्स्_१,८।२९ ॥  
नारदेन कृतं स्तोत्रं नित्यं यः प्रपठेत् शुचिः  ।  
हरि-भक्तिर् भवेत् तस्य तन्-नाम्नि गुणतो रुचिः  ॥ ज्स्स्_१,८।३० ॥  
दश-वार-जपेनैव स्तोत्र-सिद्धिर् भवेन् नृणाम्  ।  
सर्व-सिद्धिर् भवेत् तस्य सिद्ध-स्तोत्रो भवेद् यदि  ॥ ज्स्स्_१,८।३१ ॥  
इह प्राप्नोति लक्ष्मीं च निश्चलां लक्ष-पौरुषीम्  ।  
परि-पूर्णम् अहैश्वर्यम् अन्ते याति हरेः पदम्  ॥ ज्स्स्_१,८।३२ ॥  
पुत्रं विशिष्टं लभते हरि-भक्तं जितेन्द्रियम्  ।  
सुसाध्यां सुविनीतां सुव्रतां च पति-व्रताम्  ॥ ज्स्स्_१,८।३३ ॥  
प्रजां भूमिं यशः कीर्तिं विद्यां स-कवितां लभेत्  ।  
प्रसूयते महा-बन्ध्या वर्षम् एकं शृणोति चेत्  ॥ ज्स्स्_१,८।३४ ॥  
गलत्-कुष्ठी महा-रोगी सद्यो रोगात् प्रमुच्यते  ।  
धनी महा-दरिद्रश् च कृपणः सत्यवान् भवेत्  ।  
विप्रद्-ग्रस्तो राज-बद्धो मुच्यते नात्र संशयः  ॥ ज्स्स्_१,८।३५ ॥  
  
इति  श्री-नारद-पञ्च-रात्रे ज्ञानामृत-सारे प्रथमैक-रात्रे अष्टमो ऽध्यायः  
  
  
प्रथमैक-रात्रे नवमो ऽध्यायः  
  
  
श्री-व्यास उवाच  
वरं दत्वा महा-देवो भक्त्या तं ब्राह्मणातिथिम्  ।  
पूजां चकार वेदोक्तां स्वयं वेद-विदां वरः  ॥ ज्स्स्_१,९।१ ॥  
भुक्त्वा पीत्वा मुनि-श्रेष्ठो महा-देवस्य मन्दिरे  ।  
तिष्ठन्न् उपासानां चक्रे पार्वती-परमेशयोः  ॥ ज्स्स्_१,९।२ ॥  
एकदा चिर-कालान्ते तम् उवाच महा-मुनिम्  ।  
महा-देवः सभा-मध्ये कृपया च कृपा-निधिः  ॥ ज्स्स्_१,९।३ ॥  
  
श्री-महा-देव उवाच  
किं वा ते वाञ्छितं वत्स ब्रूहि मां यदि रोचते  ।  
वरो दत्तः किम् अपरं यत् ते मनसि वर्तते  ॥ ज्स्स्_१,९।४ ॥  
  
महा-देव-वचः श्रुत्वा तम् उवाच महा-मुनिः  ।  
कैलासे च सभा-मध्ये यत् तन्-मनसि वाञ्छितम्  ॥ ज्स्स्_१,९।५ ॥  
  
श्री-नारद उवाच  
ज्ञानम् आध्यात्मिकं नाम वेद-सारं मनोहरम्  ।  
हरि-भक्ति-प्रदं ज्ञानं मुक्तिदं ज्ञानम् ईप्सितम्  ॥ ज्स्स्_१,९।६ ॥  
योग-युक्तं च यज् ज्ञानं ज्ञानं यत् सिद्धिदं तथा  ।  
संसार-विषय-ज्ञानम् एव पञ्च-विधं स्मृतम्  ॥ ज्स्स्_१,९।७ ॥  
आश्रमाणां समाचारं तेषां धर्म-परिष्कृतम्  ।  
विधवानां च भिक्षूणां यतीनां ब्रह्म-चारिणां  ॥ ज्स्स्_१,९।८ ॥  
पूजा-विधानं कृष्णस्य तत्-स्तोत्रं कवचं मनुम्  ।  
पुरश्चर्या-विधानं च सर्वाह्निकम् अभीप्सितम्  ॥ ज्स्स्_१,९।९ ॥  
जीव-कर्म-विपाकं च कर्म-मूल-निकृन्तनम्  ।  
संसार-वासनां कां वा लक्षणं प्रकृतीशयोः  ॥ ज्स्स्_१,९।१० ॥  
तयोः परं वा किं वस्तु तस्यावतार-वर्णमम्  ।  
को वा तद्-अंशः कः पूर्णः परिपूर्णतमश् च कः  ॥ ज्स्स्_१,९।११ ॥  
नारायणर्षि-कवचं सुभद्र-प्रवराय च  ।  
यद् दत्तं किं तद् देवेश तद् आराध्यं प्रयत्नतः  ॥ ज्स्स्_१,९।१२ ॥  
मया ज्ञानम्म् अनापृष्ठं यद् यद् अस्ति सुरोत्तम  ।  
तन् मे कथय तत्त्वेन माम् एवानुग्रहं कुरु  ॥ ज्स्स्_१,९।१३ ॥  
गुरोश् च ज्ञानोद्गिरणाज् ज्ञानं स्यान् मन्त्र-तन्त्रयोः  ।  
तत् तन्त्रं स च मन्त्रः स्याद् यतो भक्तिर् अधोक्षजे  ॥ ज्स्स्_१,९।१४ ॥  
ज्ञानं स्याद् विदुषां किञ्चिद् वेद-व्याख्यान-चिन्तया  ।  
स्वयं भवान् वेद-कर्ता ज्ञानाधिष्ठातृ-देवता  ॥ ज्स्स्_१,९।१५ ॥  
  
नारदस्य वचः श्रुत्वा सस्मितः पार्वती-पतिः  ।  
निरीक्ष्य पार्वती-वक्त्रं गज-वक्त्रम् उवाच सः  ॥ ज्स्स्_१,९।१६ ॥  
  
अथ नारदोपदेश-ग्रहणम्  
  
श्री-महा-देव उवाच  
अहो अनन्त-दासानां माहात्म्यं परमाद्भुतम्  ।  
कुर्वन्त्य् अहैतुकीं भक्तिं ये च शश्वद् धरेः पदे  ॥ ज्स्स्_१,९।१७ ॥  
पद्म-नाभ-पाद-पद्मं पद्मा-पद्मेश्वरार्चितम्  ।  
दिवानिशं ये ध्यायन्ते शेषादि-सुर-वन्दितम्  ॥ ज्स्स्_१,९।१८ ॥  
आलापं गात्र-संस्पर्शं पाद-रेणुम् अभीप्सितम्  ।  
वाञ्छन्त्य् एव हि तीर्थानि वसुधा चात्म-शुद्धये  ॥ ज्स्स्_१,९।१९ ॥  
कृष्ण-मन्त्रोपासकानां शुद्धं पादोदकं सुत  ।  
पुनाति सर्व-तीर्थानि वसुधाम् अपि पार्वति  ॥ ज्स्स्_१,९।२० ॥  
कृष्ण-मन्त्रो द्विज-मुखाद् यस्य कर्णं प्रयाति च  ।  
तं वैष्णवं जगत्-पूतं प्रवदन्ति पुरा-विदः  ॥ ज्स्स्_१,९।२१ ॥  
मन्त्र-ग्रहण-मात्रेण नरो नारायनात्मकः  ।  
पुनाति लीला-मात्रेण पुरुषाणां शतं शतम्  ॥ ज्स्स्_१,९।२२ ॥  
यज् जन्म-मात्रात् पूतं च तत् पितृणां शतं शतम्  ।  
प्रयाति सद्यो गोलोकं कर्म-भोगात् प्रमुच्यते  ॥ ज्स्स्_१,९।२३ ॥  
माता-महादिकान् सप्त जन्म-मात्रात् समुद्धरेत्  ।  
यत् कन्यां प्रतिगृह्णाति तस्य सप्तावलीलया  ॥ ज्स्स्_१,९।२४ ॥  
मातरं तत्-प्रशूं भार्यां पुत्राच् च सप्त-पूरुषम्  ।  
भ्रातरं भगिनीं कन्यां कृष्ण-भक्तः समुद्धरेत्  ॥ ज्स्स्_१,९।२४ ॥  
स स्नातः सर्व-तीर्थेषु सर्व-यज्ञेषु दीक्षितः  ।  
फलं स लेभे पूजानां व्रती सर्व-व्रतेषु च  ॥ ज्स्स्_१,९।२६ ॥  
विष्णु-मन्त्रं यो लभेत् वैष्णवाच् च द्विजोत्तमात्  ।  
कोटि-जन्मार्जितात् पापान् मुच्यते नात्र संशयः  ॥ ज्स्स्_१,९।२७ ॥  
कृष्ण-मन्त्रोपासकानां सद्यो दर्शन-मात्रतः  ।  
शत-जन्मार्जितात् पापान् मुच्यते नात्र संशयः  ॥ ज्स्स्_१,९।२८ ॥  
वैष्णवाद् दर्शनेनैव स्पर्शनेन च पार्वति  ।  
सद्यः पूतं जलं वह्निर् जगत् पूतः समीरणः  ॥ ज्स्स्_१,९।२९ ॥  
दर्शनं वैष्णवानां च देवा वाञ्छन्ति नित्यशः  ।  
न वैष्णवात् परः पूतो विश्वेषु निखिलेषु च  ॥ ज्स्स्_१,९।३० ॥  
  
इत्य् उक्त्वा सङ्करः शीघ्रं नारदेन सहात्मजः  ।  
ययौ मन्दाकिनी-तीरं नीरं क्षीरोपमं परम्  ॥ ज्स्स्_१,९।३१ ॥  
तत्र स्नातो महा-देवी नारदश् च महा-मुनिः  ।  
समाचान्तः शुचिस् तत्र धृत्वा धौते च वासवी  ॥ ज्स्स्_१,९।३२ ॥  
कृष्ण-मन्त्रं ददौ तस्मै नारदाय महेश्वरः  ।  
परं कप्ल-तरु-वरं सर्व-सिद्धि-प्रदं शुक  ॥ ज्स्स्_१,९।३३ ॥  
लक्ष्मीर् माया-काम-बीजं ङेन्तं कृष्ण-पदं ततः  ।  
जगत्-पूत-प्रियान्तं च मन्त्र-राजं प्रकीर्तितम्  ॥ ज्स्स्_१,९।३४ ॥  
मन्त्रं गृहीत्वा स मुनिः शिवं कृत्वा प्रदक्षिणम्  ।  
सप्त वारान् नमस् कृत्य स्वात्मानं दक्षिणां ददौ  ॥ ज्स्स्_१,९।३५ ॥  
तत्-पाद-पद्मे विक्रीतमाजन्म मस्तकं परम्  ।  
मुनिना भक्ति-युक्तेन स्वर्ग-मन्दाकिनी-तटे  ॥ ज्स्स्_१,९।३६ ॥  
एतस्मिन्न् अन्तरे वत्स पुष्प-वृष्टिर् बभूव ह  ।  
नारदोपरि तत्रैव सुश्राव दुन्दुभिर् मुनिः  ॥ ज्स्स्_१,९।३७ ॥  
ननर्त ब्रह्मणः पुत्रो ब्रह्म-लोके निरामये  ।  
ब्रह्मा जगाम तत्रैव सुप्रसन्नश् च सस्मितः  ॥ ज्स्स्_१,९।३८ ॥  
पुत्रं शुभाशिषं कृत्वा तुष्टाव चन्द्र-शेखरम्  ।  
शम्भुश् च पूजयाम् आस ब्राह्मणम् अतिथिं तथा  ।  
शम्भुं शुभाशिषं कृत्वा ब्रह्म-लोकं ययौ विधिः  ॥ ज्स्स्_१,९।३९ ॥  
  
इति  श्री-नारद-पञ्च-रात्रे ज्ञानामृत-सारे प्रथमैक-रात्रे  
नारदोपदेश-ग्रहणं नाम नवमो ऽध्यायः  
  
  
प्रथमैक-रात्रे दशमो ऽध्यायः  
  
श्री-शुक उवाच  
नारदो हि महा-ज्ञानी देवर्षिर् ब्रह्मणः सुतः  ।  
सर्व-वेद-विदां श्रेष्ठो गरिष्ठश् च वरिष्ठकः  ॥ ज्स्स्_१,१०।१ ॥  
कथं स नोपदिष्टश् च ज्ञान-हीनो महा-मुनिः  ।  
तन् मां बोधय विभो सन्देह-भञ्जनं कुरु  ॥ ज्स्स्_१,१०।२ ॥  
  
श्री-व्यास उवाच  
नारदो ब्रह्मणः पुत्रः पुरा-कल्पे बभूव सः  ।  
सर्व-ज्ञानं ददौ तस्मै विधाता जगताम् अपि  ॥ ज्स्स्_१,१०।३ ॥  
वेदांश् च पाठयाम् आस वेदाङ्गान्य् अपि सुव्रत  ।  
सिद्ध-विद्यां शिल्प-विद्यां योग-शास्त्रं पुराणकम्  ॥ ज्स्स्_१,१०।४ ॥  
भगवान् एकदा पुत्रं कथयाम् आस संसदि  ।  
सृष्टिं कुरु महा-भाग कृत्वा दार-परिग्रहम्  ॥ ज्स्स्_१,१०।५ ॥  
ब्रह्मणश् च वचः श्रुत्वा कोप-रक्तास्य-लोचनः  ।  
उवाच पितरं कोपात् परं कृष्ण-परायनः  ॥ ज्स्स्_१,१०।६ ॥  
  
श्री-नारद उवाच  
सर्वेषाम् अपि वन्द्यानां पिता चैव महा-गुरुः  ।  
ज्ञान-दातुः परो वन्द्यो न भूतो न भविष्यति  ॥ ज्स्स्_१,१०।७ ॥  
स्तन-दात्री गर्भ-धात्री स्नेह-कर्त्री सदाम्बिका  ।  
जन्म-दातान्न-दाता स्यात् स्नेह-कर्ता पिता सदा  ॥ ज्स्स्_१,१०।८ ॥  
न क्षमौ तौ च पितरौ पुत्रस्य कर्म खण्डितुम्  ।  
करोति सद्-गुरुः शिष्य-कर्म-मूल-निकृन्तनम्  ॥ ज्स्स्_१,१०।९ ॥  
गुरुश् च ज्ञानोद्गिरणात् ज्ञानं स्यान् मन्त्र-तन्त्रयोः  ।  
तत् तन्त्रं स च मन्त्रश् च कृष्ण-भक्तिर् यतो भवेत्  ॥ ज्स्स्_१,१०।१० ॥  
श्री-कृष्ण-विमुखो भूत्वा विषये यस्य मानसम्  ।  
विषम् अत्यमृतं त्यक्त्वा स च मूढो नराधमः  ॥ ज्स्स्_१,१०।११ ॥  
स गुरुः स पिता वन्द्यः सा माता स पतिः सुतः  ।  
यो ददाति हरौ भक्तिं कर्म-मूल-निकृन्तनी  ॥ ज्स्स्_१,१०।१२ ॥  
श्री-कृष्ण-भजनं तात सर्व-मङ्गल-मङ्गलम्  ।  
कर्मोपभोग-रोगआणाम् औषधं तन्-निकृन्तनम्  ॥ ज्स्स्_१,१०।१३ ॥  
अहो जगद्-विधातुश् च धर्म-शास्तुर् इयं मतिः  ।  
स्वयं माया-मोहितश् च परं भ्रष्टं करोति च  ॥ ज्स्स्_१,१०।१४ ॥  
विष्णुस् त्वां मोहिताम् कृत्वा युयोज स्रष्टुम् ईश्वरः  ।  
न ददौ स्वात्म-भक्तिं तां स्व-दास्यं चाति-दुर्लभम्  ॥ ज्स्स्_१,१०।१५ ॥  
माता ददाति पुत्राय मोदकं क्षुन्-निवारकम्  ।  
स च बालो न जानाति कथम्भूतं च मोदकम्  ॥ ज्स्स्_१,१०।१६ ॥  
बालकं वञ्चनं कृत्वा मिष्टं द्रव्यं प्रदाय सः  ।  
पिता प्रयाति कार्यार्थं विष्णुना मोहितस् तथा  ॥ ज्स्स्_१,१०।१७ ॥  
संसार-कूप-पतितो विष्णुना प्रेरितो भवान्  ।  
न युक्तं पतनं तत्र तद् उद्धारम् अभीप्सितम्  ॥ ज्स्स्_१,१०।१८ ॥  
ज्ञानी गुरुश् च बलवान् भवाब्धेः शिष्यम् उद्धरेत्  ।  
गुरुः स्वयम् असिद्धश् च दुर्बलः कथम् उद्धरेत्  ॥ ज्स्स्_१,१०।१९ ॥  
गुरोर् अत्य्-अवलिप्तस्य कार्याकार्यम् अजानतः  ।  
उत्पथ-प्रतिपन्नस्य परित्यागो विधीयते  ॥ ज्स्स्_१,१०।२० ॥  
स गुरुः परमो वैरी यो ददाति ह्य् असन्-मतिम्  ।  
तं नमस्-कृत्य सत्-शिष्यः प्रयाति ज्ञानदं गुरुम्  ॥ ज्स्स्_१,१०।२१ ॥  
संसार-विषयोन्मत्तो गुरु-रार्तः स्व-कर्मणि  ।  
दुर्बलो दुर्वहं भारं ददाति जनकाय च  ॥ ज्स्स्_१,१०।२२ ॥  
  
नारदस्य वचः श्रुत्वा क्रुद्धः पुत्रम् उवाच सः  ।  
कम्पितस् तमसा धाता कोप-रक्तास्य-लोचनः  ॥ ज्स्स्_१,१०।२३ ॥  
  
ब्रह्मोवाच  
ज्ञानं ते भवतु भ्रष्टं स्त्री-जितो भव पामर  ।  
सर्व-जातिषु गन्धर्वः कामी सो ऽपि भवान् भव  ॥ ज्स्स्_१,१०।२४ ॥  
पञ्चाशत्-कामिनीनां च स्वयं भर्ता भवाचिरात्  ।  
तासां वशश् च सततं स्त्रीणां क्रीडा मृगो यथा  ॥ ज्स्स्_१,१०।२५ ॥  
शृङ्गार-शूरो भव रे शश्वत्-सुस्थिर-यौवनः  ।  
तासां नित्यं यौवनानां सुन्दरीणां प्रियो भव  ॥ ज्स्स्_१,१०।२६ ॥  
काम-बाध्यो भव चिरं दिव्य-वर्ष-सहस्रकम्  ।  
निर्जने निर्जने रम्ये वने क्रीडां करिष्यसि  ॥ ज्स्स्_१,१०।२७ ॥  
ततो वर्ष-सहस्रान्ते मया शप्तः स्व-कर्मणा  ।  
विप्र-दास्यां तु शूद्रायां  जनिष्यसि न संशयः  ॥ ज्स्स्_१,१०।२८ ॥  
ततो वैष्णव-संसर्गात् विष्णोर् उच्छिष्ट-भोजनात्  ।  
विष्णु-मन्त्र-प्रसादेन विष्णु-माया-विमोहितः  ॥ ज्स्स्_१,१०।२९ ॥  
  
तातस्य वचनं श्रुत्वा चुकोप नारदो मुनिः  ।  
शशाप पितरं शिघ्रं दारुणं च यथोचितम्  ॥ ज्स्स्_१,१०।३० ॥  
  
अपूज्यो भव दुष्टं त्वं त्वन्-मन्त्रोपासकः कुतः  ।  
अगम्यागमनेच्छा ते भविष्यति न संशयः  ॥ ज्स्स्_१,१०।३१ ॥  
  
नारदस्य तु शापेन सो ऽपूज्यो जगतां विधिः  ।  
दृष्ट्वा स्व-कन्या-रूपं च पश्चाद् धावितवान् पुरा  ॥ ज्स्स्_१,१०।३२ ॥  
पुनः स्व-देहं तत्याज भर्त्सितः सनकादिभिः  ।  
लज्जितः काम-युक्तश् च पुनर् ब्रह्मा बभूव सः  ॥ ज्स्स्_१,१०।३३ ॥  
नारदस् तु नमस्-कृत्य पितरं कमलोद्भवम्  ।  
विप्र-देहं परित्यज्य गन्धर्वश् च बभूव सः  ॥ ज्स्स्_१,१०।३४ ॥  
नव-यौवन-कालेन बलवान् मदनोद्धतः  ।  
जहार कन्याः पञ्चाशत् बलाच् चित्र-रथस्य तु  ॥ ज्स्स्_१,१०।३५ ॥  
गान्धर्वेन विवाहेन ता उवाह च निर्जने  ।  
मूर्च्छां प्रापुश् च ताः कन्या दृष्ट्वा सुन्दरम् ईश्वरम्  ॥ ज्स्स्_१,१०।३६ ॥  
विसस्पुरुश् च पितरं मातरं भ्रातरं तथा  ।  
रेमिरे तेन सार्धं च कामुक्यः कामुकेन च  ॥ ज्स्स्_१,१०।३७ ॥  
कन्दरेर् कन्दरे रम्ये रम्ये सुन्दर-मन्दिरे  ।  
शैले शैले सुरहसि कानने कानने तथा  ॥ ज्स्स्_१,१०।३८ ॥  
  
पुष्पोद्यने तरु-द्याने नद्यां नद्यां  नदे नदे  ।  
सरःश्रेष्ठे सरःश्रेष्ठे वरे चन्द्र-सरोवरे  ॥ ज्स्स्_१,१०।३९ ॥  
सुरेशस्यापि निकटे सुभद्रस्य तटे तटे  ।  
अगम्ये च महा-घोरे गन्ध-मादन-गह्वरे  ॥ ज्स्स्_१,१०।४० ॥  
परिजात-तरुणां च पुष्पितानां मनोहरे  ।  
तद्-अन्तरे सुन्दरे चामोदिते पुष्प-वायुना  ॥ ज्स्स्_१,१०।४१ ॥  
मलये निलये रम्ये सुगन्धे चन्दनान्विते  ।  
चन्दनोक्षित-सर्वाङ्गश् चन्दनाक्तेन कामिना  ॥ ज्स्स्_१,१०।४२ ॥  
रम्य-चम्पक-शय्यासु चन्दनाक्तासु सस्मिताः  ।  
दिवानिशं न जानन्ति कामिना सस्मितेन च  ॥ ज्स्स्_१,१०।४३ ॥  
विस्यन्दके शूरसेने नन्दने पुष्प-भद्रके  ।  
स्वाहा-वने काम्यके च रम्यके पारिभद्रके  ॥ ज्स्स्_१,१०।४४ ॥  
सुरन्धके गन्धके च सुरङ्ह्रे पुण्ड्रके ऽपि च  ।  
कालञ्जरे पञ्जरे च काञ्ची-काञ्चन-कानने  ॥ ज्स्स्_१,१०।४५ ॥  
मधु-माधव-मासे च मधूरे मधु-कानने  ।  
वने कल्प-तरूणां च विश्व-कारु-कृत-स्थले  ॥ ज्स्स्_१,१०।४६ ॥  
रत्नाकराणां निकरे सुन्दरे सुन्दरान्तरे  ।  
सुवेले च सुपार्श्वे च प्रवालाङ्कुर-कानने  ॥ ज्स्स्_१,१०।४७ ॥  
मन्दारे मन्दिरे पूरे गान्धारे च युगन्धरे  ।  
वने केलि-कदम्बानां केतकीनां मनोहरे  ॥ ज्स्स्_१,१०।४८ ॥  
माधवी-मालतीनां च यूथिकानां वने वने  ।  
चम्पकानां पलाशानां कुन्दानां विपिने तथा  ॥ ज्स्स्_१,१०।४९ ॥  
नागेश्वर-लवङ्गानां अन्तरे ललितालये  ।  
कुमुदानां पङ्कजानां पङ्किले कोमल-स्थले  ॥ ज्स्स्_१,१०।५० ॥  
स्थल-पद्म-प्रकारो च भूमि-चम्पक-कानने  ।  
लाङ्गलीनां रसालानां पनसानां सुख-प्रदे  ॥ ज्स्स्_१,१०।५१ ॥  
कदली-बदरीणां च श्री-फलानां च श्री-युते  ।  
जम्बीराणां च जम्बूनां करञ्जानां तथैव च  ॥ ज्स्स्_१,१०।५२ ॥  
कृत्वा बिहारं ताभिश् च गन्धर्वश् चोपवर्हणः  ।  
दिव्यं वर्ष-सहस्रं च स्वाश्रमं पुनर् आययौ  ॥ ज्स्स्_१,१०।५३ ॥  
श्रुत्वा विधातुर् आह्वानं पुष्करं च ययौ पुनः  ।  
ददर्श तत्र ब्रह्माणम् रत्न-सिंहासन-स्थितम्  ॥ ज्स्स्_१,१०।५४ ॥  
देवेन्द्रैश् चापि सिद्धेन्द्रैर् मुनीन्द्रैः सन्कादिभिः  ।  
समावृतं सभायां च रक्षो-गन्धर्व-किन्नरैः  ॥ ज्स्स्_१,१०।५५ ॥  
सुशोभितं यथा चन्द्रं गगने भगणैः सह  ।  
प्रणनाम सभा-मध्ये ताभिः सार्धं जगद्-विधिम्  ॥ ज्स्स्_१,१०।५६ ॥  
महेशं च गणेशं च धनेशं शेषम् ईश्वरम्  ।  
धर्मं धन्वन्तरिं स्कन्दं सूर्य-सोम-हुताशनम्  ॥ ज्स्स्_१,१०।५७ ॥  
उपेन्द्रेन्द्रं विश्व-कारुं वरुणं पवनं स्मरम्  ।  
यमम् अष्टौ वसून् रुद्रान् जयन्तं नलकूवरम्  ॥ ज्स्स्_१,१०।५८ ॥  
सर्वान् देवान् नमस्-कृत्य ननाम मुनि-पुङ्गवम्  ।  
अगस्त्यं च पुलस्त्यं च पुलहं च प्रचेतसम्  ॥ ज्स्स्_१,१०।५९ ॥  
सर्व-श्रेष्ठं वसिष्ठं च दक्षं च कर्दमं तथा  ।  
सनकं सनन्दं च तृतीयं च सनातनम्  ॥ ज्स्स्_१,१०।६० ॥  
सनत्-कुमारं योगीशं ज्ञानिनां च गुरोर् गुरुम्  ।  
वोढुं पञ्च-शिखं सङ्खं भृगुम् अङ्गिरसं तथा  ॥ ज्स्स्_१,१०।६१ ॥  
आसुरिं कपिलं कौत्सं क्रतुं नारायणं नरम्  ।  
मरीचिं कश्यपं कण्वं व्यासं दुर्वाससं कविम्  ॥ ज्स्स्_१,१०।६२ ॥  
बृहस्पतिं च च्यवनं मार्कण्डेयं च लोमशम्  ।  
वाल्मीकिं परशु-रामं संवर्तं च विभाण्डकम्  ॥ ज्स्स्_१,१०।६३ ॥  
देवलं च वाम-देवम् ऋशयशृङ्गं पराशारम्  ।  
एतान् सर्वान् नमस्-कृत्य तस्थौ स पुरतो विधेः  ॥ ज्स्स्_१,१०।६४ ॥  
तुष्टाव सर्वान् देवांश् च मुनीन्द्रांश् च तथैव च  ।  
तम् उवाच सभा-मध्ये विधाता जगताम् अपि  ।  
सस्मितः सुप्रसन्नश् च गन्धर्वम् उपवर्हणम्  ॥ ज्स्स्_१,१०।६५ ॥  
  
ब्रह्मोवाच  
श्री-कृष्ण-रस-सङ्गीतं वीणा-ध्वनि-समन्वितम्  ।  
कुरु वत्साधुनात्रैव शृण्वन्तु मुनयः सुराः  ॥ ज्स्स्_१,१०।६६ ॥  
गोपीनां वस्त्र-हरणं हरं रास-महोत्सवम्  ।  
ताभिः सार्धं जल-क्रीडां हरेर् उत्कीर्तनं कुरु  ॥ ज्स्स्_१,१०।६७ ॥  
कृष्ण-सङ्कीर्तनं तूर्णं पुनाति श्रुति-मात्रतः  ।  
श्रोतारं च प्रवक्तारं पुरुषैः सप्तभिः सह  ॥ ज्स्स्_१,१०।६८ ॥  
यत्रैव प्रभवेद् वत्स तन्-नाम-गुणानुकीर्तनम्  ।  
तत्र सर्वाणि तीर्थानि पुण्यानि मङ्गलानि च  ॥ ज्स्स्_१,१०।६९ ॥  
तत्-कीर्तन-ध्वनिं श्रुत्वा सर्वाणि पातकानि च  ।  
दूराद् एव पलायन्ते वैनतेयम् इवोरगाः  ॥ ज्स्स्_१,१०।७० ॥  
तद् दिनं सफलं धन्यं यशस्यं सर्व-मङ्गलम्  ।  
श्री-कृष्ण-कीर्तनं यत्र तत्रैव नायुषो व्ययः  ॥ ज्स्स्_१,१०।७१ ॥  
सङ्कीर्तन-ध्वनिं श्रुत्वा ये च नृत्यन्ति वैष्णवाः  ।  
तेषां पाद-रजः-स्पर्शात् सद्यः पूता वसुन्धरा  ॥ ज्स्स्_१,१०।७२ ॥  
तत्-कीर्तनं भवेद् यत्र कृष्णस्य परमात्मनः  ।  
स्थानं तच् च भवेत् तीर्थं मृतानां तत्र मुक्तिदम्  ॥ ज्स्स्_१,१०।७३ ॥  
नात्र पापानि तिष्ठन्ति पुण्यानि सुस्थिराणि च  ।  
तपस्विनां च व्रतिनां व्रतानां तपसां स्थलम्  ॥ ज्स्स्_१,१०।७४ ॥  
वर्तते पापिनां देहे पापानि त्रि-विधानि च  ।  
महा-पापोपपापातिपापान्य् एव स्मृतानि च  ॥ ज्स्स्_१,१०।७५ ॥  
हन्ता यो विप्र-भिक्षूणां यतीनां ब्रह्म-चारिणां  ।  
स्त्रीणां च वैष्णवानां च स महा-पातकी स्मृतः  ॥ ज्स्स्_१,१०।७६ ॥  
भ्रूणा-घ्नश् चापि गो-घ्नश् च शूद्र-घ्नश् च कृत-घ्नकः  ।  
विश्वास-घाती विड्-भोजी स एव ह्य् उपपातकी  ॥ ज्स्स्_१,१०।७७ ॥  
अगम्यागमिनो ये च सुर-विप्र-स्वहारिणः  ।  
अतिपातकिनश् चैते वेद-विद्भिः प्रकीर्तिताः  ॥ ज्स्स्_१,१०।७८ ॥  
कृष्ण-सङ्कीर्त्न-ध्यानात् तन्-मन्त्र-ग्रहणाद् अहो  ।  
मुच्यन्ते पातकैस् तैस् तैः पापिनस् त्रि-विधाः स्मृताः  ॥ ज्स्स्_१,१०।७९ ॥  
तपो-यज्ञ-कृती पूतस् तीर्थ-स्नात-व्रती तथा  ।  
भिक्षुर् यतिर् ब्रह्म-चारी वान-प्रस्थश् च तापसः  ॥ ज्स्स्_१,१०।८० ॥  
पवित्रः परमो वह्निः सुपवित्रं जलं यथा  ।  
एते सर्वे वैष्णवानां कलां नार्हन्ति षोडशीम्  ॥ ज्स्स्_१,१०।८१ ॥  
विष्णु-पादोदकोच्छिष्टं भुञ्जते ये च नित्यशः  ।  
पश्यन्ति च शिला-चक्रं पूजां कुर्वन्ति नित्यशः  ॥ ज्स्स्_१,१०।८२ ॥  
जीवन्-मुक्तास् च ते धन्या हरि-दासाश् च भारते  ।  
पदे पदे ऽश्वमेधस्य प्राप्नुवन्ति फलं ध्रुवम्  ॥ ज्स्स्_१,१०।८३ ॥  
नहि तेषां पराभूताः पुण्यवन्तो जगत्-त्रये  ।  
तेषां च पाद-रजसा तीर्थं पूतं तथा धरा  ॥ ज्स्स्_१,१०।८४। ॥  
तेषां च दर्शनं स्पर्शं वाञ्छन्ति मुनयः सुराः  ।  
पुरुषाणां सहस्रं च पूतं तज्-जन्म-मात्रतः  ॥ ज्स्स्_१,१०।८५ ॥  
  
इत्य् उक्त्वा जगतां धाता तत्र तूष्णीं बभूव सः  ।  
आश्चर्यं मेनिरे श्रुत्वा देवाश् च मुनयस् तथा  ॥ ज्स्स्_१,१०।८६ ॥  
एतस्मिन्न् अन्तरे तत्र विद्या-धर्यः समागताः  ।  
गन्धर्वाश् चापि विविधा ननृतुः किन्नरा जगुः  ॥ ज्स्स्_१,१०।८७ ॥  
रम्भोर् वशी घृताची च मेनका च तिलोत्तमा  ।  
सुधामुखी पूर्ण-चित्ती मोहिनी कलिका तथा  ॥ ज्स्स्_१,१०।८८ ॥  
चम्पावती चन्द्र-मुखी पद्मा पद्म-मुखीति च  ।  
एताश् चान्याश् च बह्व्यश् च श्वश्वत् सुस्थिर-यौवनाः  ॥ ज्स्स्_१,१०।८९ ॥  
बृहन्-नितम्ब-श्रोणीकास्तनभारैः समानताः  ।  
ईषद्धास्याः प्रसन्नास्याः कामार्ताश् च समाययुः  ॥ ज्स्स्_१,१०।९० ॥  
वेद-ज्ञा मूर्तिमन्तश् च वेदाश् चात्वार एव च  ।  
ब्राह्मणा भिक्षवः सिद्धा यतयो ब्रह्म-चारिणः  ॥ ज्स्स्_१,१०।९१ ॥  
समाययुस् तथा मन्दा दैव-ज्ञाः स्तुति-पाठकाः  ।  
लक्ष्मी सरस्वती दुर्गा सावित्री रोहिणी रतिः  ॥ ज्स्स्_१,१०।९२ ॥  
तुलसी पृथिवी गङ्गा स्वाहा च यमुना तथा  ।  
वारुणी मनसेन्द्राणी ताः सर्वा देव-योषितः  ॥ ज्स्स्_१,१०।९३ ॥  
मुनि-पत्न्यश् च गन्धर्व्यो हर्ष-युक्ताः समाययुः  ।  
अहो महोत्सवं परमानन्द-मानसाः  ।  
विचित्रां च ब्रह्म-सभां पुष्करं तीर्थम् आययुः  ॥ ज्स्स्_१,१०।९४ ॥  
  
इति  श्री-नारद-पञ्च-रात्रे ज्ञानामृत-सारे प्रथमैक-रात्रे  
महोत्सवारम्भो नाम दशमो ऽध्यायः  
  
प्रथमैक-रात्रे एकादशो ऽध्यायः  
  
  
अथ महोत्सव-दर्शनम्  
  
श्री-व्यास उवाच  
अथ गन्धर्व-राजस् तु भगवान् आज्ञया विधेः  ।  
सङ्गीतं च जगौ तत्र कृष्ण-रास-महोत्सवम्  ॥ ज्स्स्_१,११।१ ॥  
सुसमं तालमानं च सुतानं मधुरं श्रुतम्  ।  
वीणा-मृदङ्ग-मुरज-युक्तं ध्वनि-समन्वितम्  ॥ ज्स्स्_१,११।२ ॥  
रागिणी-युक्त-रागेण समयोक्तेन सुन्दरम्  ।  
माधुर्यं मूर्च्छ्नायुक्तं मनसे हर्ष-कारणम्  ॥ ज्स्स्_१,११।३ ॥  
विचित्रं नृत्य-रुचिरं रूप-वेशम् उत्तमम्  ।  
लोकानुराग-बीजं च नाट्योपयुक्त-हस्तकम्  ॥ ज्स्स्_१,११।४ ॥  
दृष्ट्वा श्रुत्वा सुराः सर्वे मुनयः सर्व-योषितः  ।  
मूर्च्छां प्रायुश् च सहसा चेतनां च पुनः पुनः  ॥ ज्स्स्_१,११।५ ॥  
गोपीनां वस्त्र-हरणं गोपी-गण-विलापनं  ।  
ताभ्यो वस्त्र-प्रदानं च सम्मानं वरदानकम्  ॥ ज्स्स्_१,११।६ ॥  
कात्यायनी-व्रतं चापि विप्र-दारान्न-भोजनम्  ।  
महेन्द्र-दर्प-पूजादि भञ्जनं शैल-पूजनम्  ॥ ज्स्स्_१,११।७ ॥  
पुनश् च शुश्रुवुः सर्वे श्री-वृन्दावन-वर्णनम्  ।  
सम्प्रापुश् च पुनर् मूर्च्छां पुनः प्रापुश् च चेतनाम्  ॥ ज्स्स्_१,११।८ ॥  
तस्मै ददौ पुरो ब्रह्मा वह्नि-शुद्धांशुकं परम्  ।  
परं शुभाशीर्-वचनं यत् तन्-मानस-वाञ्छितम्  ॥ ज्स्स्_१,११।९ ॥  
अमूल्य-रत्न-निर्माणं चारु-कुण्डाल-युग्मकम्  ।  
मणीन्द्र-सार-मुकुटं परं रत्नाङ्गुरीयकम्  ॥ ज्स्स्_१,११।१० ॥  
सुगन्धि चन्दनं पुष्पं स्व-पाद-रेणुम् ईप्सितम्  ।  
अमूल्य-रत्न-तिलकं रत्न-भूषणम् उज्ज्वलम्  ॥ ज्स्स्_१,११।११ ॥  
प्रत्येकं वस्तु रुचिरं तद्-योषिद्भ्यश् च सन्ददौ  ।  
विश्वकर्मा च निर्माण-मणिं भूषणम् उत्तमम्  ॥ ज्स्स्_१,११।१२ ॥  
प्रत्येकं शङ्ख-सिन्दूरं कस्तूरी-युक्त-चन्दनम्  ।  
सकर्पूरं च ताम्बूलं रत्नेन्द्र-सार-दर्पणम्  ॥ ज्स्स्_१,११।१३ ॥  
मणि-निर्माणा-मञ्जोरं श्वेत-चामर-शोभनम्  ।  
मनोयायि रथं दिव्यं ईस्वरेच्छा-विनिर्मितम्  ॥ ज्स्स्_१,११।१४ ॥  
मुक्ता-माणिक्य-हीरेन्द्रैर् मणीन्द्रैश् च परिष्कृतम्  ।  
सद्-रत्न-माला-जालैश् च श्वेत-चामर-दर्पणैः  ॥ ज्स्स्_१,११।१५ ॥  
सुशोभितं च परितो लक्षैः सुन्दर-मन्दिरैः  ।  
मणि-मानिक्य-हीराढ्यं सद्-रत्न-कलशोज्ज्वलम्  ॥ ज्स्स्_१,११।१६ ॥  
सहस्र-चक्र-संसक्तं योजनायत-सम्मितम्  ।  
धनुर् लक्षोच्छ्रितं चैव सहस्राश्वेन योजितम्  ॥ ज्स्स्_१,११।१७।  
एतद् एव ददौ ब्रह्मा प्रहृष्टस् तुष्ट एव च  ।  
शम्भुस् तुष्टो ददौ हृष्टो हरि-भक्तिं च निश्चलाम्  ॥ ज्स्स्_१,११।१८ ॥  
ज्ञानम् अध्यात्मिकं चैव योग-ज्ञानं सुदुर्लभम्  ।  
नाना-जन्म-स्मृति-ज्ञानं नैपुण्यं सर्व-सिद्धिषु  ॥ ज्स्स्_१,११।१९ ॥  
हरेश् चर्चाविधानं च स्तवनं पूजनं तथा  ।  
माणिक्य-हीराहारं च रत्न-लक्षं सुदुर्लभम्  ॥ ज्स्स्_१,११।२० ॥  
नाग-हारं ददौ शेषो नागेन्द्रमौलि-मण्डनम्  ।  
नाग-कन्या-शतं चैव वर-भूषण-भूषितम्  ॥ ज्स्स्_१,११।२१ ॥  
नागेभ्यश् चाभ्यं नित्यं हिस्र-जन्तुभ्य एव च  ।  
नृपालय-गति-ज्ञानं  सर्व-लोक-विलोकनम्  ॥ ज्स्स्_१,११।२२ ॥  
निर्विघ्नत्वं ददौ तस्मै विघ्न्-राजश् च संसदि  ।  
सुदुर्लभं पाद-पद्म-युग्म-रेणुम् अभीप्सितम्  ॥ ज्स्स्_१,११।२३ ॥  
अमूल्यं च निरुपमं ग्रीष्म-सूर्य-प्रभोपमम्  ।  
मणि-राजं सुदीप्तं च त्रिषु लोकेषु दुर्लभम्  ॥ ज्स्स्_१,११।२४ ॥  
सर्वत्र विजयं चैव वाञ्च्छितं निर्मलं यशः  ।  
सङ्गीत-विद्या-विज्ञानं तन्-नैपुण्यं मनोहरम्  ॥ ज्स्स्_१,११।२५ ॥  
लक्ष-स्वर्णं धनेशश् च  दासानां च शतं शतम्  ।  
धर्मः कीर्तिमयीं मालां स्कन्दो धैर्यं ददौ तथा  ॥ ज्स्स्_१,११।२६ ॥  
विषय-जीर्णापहरणं ददौ धन्वन्तरिर् मनुम्  ।  
सूर्यः स्यमन्तक-मणिं स्वर्णा-भाराष्टकप्रसुम्  ॥ ज्स्स्_१,११।२७ ॥  
चन्द्रः श्वेताश्व-रत्नं च ह्य् अमूल्यम् उत्तमं ददौ  ।  
वह्नि-शुद्धांशुक-युगं ददौ वह्निश् च संसदि  ॥ ज्स्स्_१,११।२८ ॥  
उपेन्द्रो रत्न-कोटिं च तद् एवेन्द्रो ददौ पुरा  ।  
वीणा-शिल्पं विश्वकर्मा वरुणश् च मणि-स्रजम्  ॥ ज्स्स्_१,११।२९ ॥  
स्मरः शृङ्गार-नैपुण्यं वीर्य-स्तम्भनम् एव च  ।  
काम-सन्दीपनं ज्ञानं कामिनी-प्रेम-मूर्छनम्  ॥ ज्स्स्_१,११।३० ॥  
कामिनी-वश-गं शिल्पं रति-तत्त्वं ददौ तथा  ।  
पाप-दाहन-मन्त्रं च रत्न-छत्रं समीरणः  ॥ ज्स्स्_१,११।३१ ॥  
यमश् च धर्म-तत्त्वं च नरक-त्राण-कारणम्  ।  
वसवश् च वसून् दिव्यान् रुद्रस् तेभ्यो ऽभयं ददौ  ॥ ज्स्स्_१,११।३२ ॥  
मधु-पात्रं सुधा-पात्रं जयन्तो नलकूवरः  ।  
शुक्ल-पुष्पं शुक्ल-धान्यं पाद-रेणुम् अभीप्सितम्  ॥ ज्स्स्_१,११।३३ ॥  
मनोभिरां मनुयो ददौ तस्मै शुभाशिषम्  ।  
लक्ष्मीश् च परमैश्वर्यं भारती हारम् उत्तमम्  ॥ ज्स्स्_१,११।३४ ॥  
रत्न-मालां ददौ दुर्गा सर्वत्राभयम् ईप्सितम्  ।  
तत्-पत्नीभ्यश् च रत्नानि सिन्दूराभरणानि च  ॥ ज्स्स्_१,११।३५ ॥  
क्रीडा-पद्मं रोहिनी च रतिः सद्-रत्न-दर्पणम्  ।  
तुलसी चातुलं माल्यं दिव्यं वसु वसुन्धरा  ॥ ज्स्स्_१,११।३६ ॥  
गङ्गा च विपुलं पुण्यं स्वाहा सद्-रत्न-पाशकम्  ।  
यमुना जलजं पद्मम् अम्लानं सार्वकालिकम्  ॥ ज्स्स्_१,११।३७ ॥  
वारुणीं वारुणी तुष्टा रत्न-पात्रं शची ददौ  ।  
मनसा प्रददौ तस्मै नागानां मौलि-मण्डनम्  ॥ ज्स्स्_१,११।३८ ॥  
गन्धर्वाश् चापि तत्-पत्न्यः स्व-शिल्पं प्रददुस् तथा  ।  
परमानन्द-युक्ताश् च मुनि-पत्न्यः शुभाशिषम्  ॥ ज्स्स्_१,११।३९ ॥  
  
इति  श्री-नारद-पञ्च-रात्रे ज्ञानामृत-सारे प्रथमैक-रात्रे  
महोत्सव-दर्शनं नाम एकादशो ऽध्यायः  
  
  
प्रथमैक-रात्रे द्वादशो ऽध्यायः  
  
  
शुक उवाच  
महोत्सवे सुनिष्पन्ने दानस्योत्तर-कालतः  ।  
किं बभूव रहस्यं च तन् मां व्याख्यातुम् अर्हसि  ॥ ज्स्स्_१,१२।१ ॥  
  
श्री-व्यास उवाच  
सम्प्राप्य दानं देवानां गन्धर्वश् चोपवर्हणः  ।  
तेषां च पुरतो भक्त्या विदयाम् आस वै सदा  ॥ ज्स्स्_१,१२।२ ॥  
श्रुत्वा तद् वचनं ब्रह्मा तम् उवाच च संसदि  ।  
शम्भुना च समालोच्य ब्रह्मोवाच विधाता जगताम् अपि  ॥ ज्स्स्_१,१२।३ ॥  
मथुरा-गमनं चैव कृष्णस्य परमात्मनः  ।  
विलापं गोप-गोपीनां श्रावयास्मांश् च साम्प्रतम्  ॥ ज्स्स्_१,१२।४। ॥  
महोत्सवं कुरु पुनः शृण्वन्तु मुनयः सुराः  ।  
गायन्तु ताश् च सङ्गीतं नृत्यन्त्व् अप्सरां गणाः  ॥ ज्स्स्_१,१२।५ ॥  
ब्रह्मणश् च वचः श्रुत्वा ननृत्युश् चाप्सरोगणाः  ।  
चक्रुस् ताः सरसं गीतं विद्याधर्यश् च संसदि  ॥ ज्स्स्_१,१२।६ ॥  
मायिनां चैव प्रवरो गन्धर्वश् चोपवर्हणः  ।  
जगौ सन्धान-भावेन मथुरा-गमनं हरेः  ॥ ज्स्स्_१,१२।७ ॥  
विलापं गोकुल-स्थानां श्रुत्वा विप्राः सुरादयः  ।  
मूर्च्छां प्रापुश् च रुरुदुर् ददुर् दानं पुनः पुनः  ॥ ज्स्स्_१,१२।८ ॥  
गोपीनां विरहालापैर् मूर्च्छितश् चोपवर्हणः  ।  
विस्वरेण वितनात् तु ताल-भङ्गो बभूव ह  ॥ ज्स्स्_१,१२।९ ॥  
तत् ताल-भङ्गं विज्ञाय देवाश् च मुनयस् तथा  ।  
चुकुपुः सहसा सर्वे निर्गतास् तन् मुखाग्नयः  ॥ ज्स्स्_१,१२।१० ॥  
तद् दृष्ट्वा सहसा भीतो गन्धर्वश् चोपवर्हणः  ।  
सस्मार कृष्णं स्वभीष्टं परमात्मानम् ईश्वरम्  ॥ ज्स्स्_१,१२।११ ॥  
ददृशुः स्मृति-मात्रेण तत्-तेजो नभसि स्थितम्  ।  
स्तम्भिता देवताः सर्वाशि-चक्र-पुत्तलिका यथा  ॥ ज्स्स्_१,१२।१२ ॥  
स्तम्भिता वह्नयः सर्वे मुनयश् च विजृम्भिताः  ।  
हरि-स्मृतिश् चाभयदा शुभदा विघ्न-नाशिनी  ॥ ज्स्स्_१,१२।१३ ॥  
ददृशुर् देवताः सर्वाः मुनयश् चापि योषितः  ।  
गन्धर्वाश् च तथैवान्ये तेजो दृश्यं सुख-प्रदम्  ॥ ज्स्स्_१,१२।१४ ॥  
परं कुञ्ज्ञटिकाकारं कोटीन्दु-किरण-प्रभम्  ।  
योजनायत-विस्तीर्णं सुस्निग्धं सुमनोहरम्  ॥ ज्स्स्_१,१२।१५ ॥  
तत् तेजो ऽभ्यन्तरे सर्वे ददृशू रथम् उत्तमम्  ।  
गव्यूतिमानं विस्तीर्णं धनुष्-कोटि-समुच्छ्रितम्  ॥ ज्स्स्_१,१२।१६ ॥  
श्वेताश्वानां च चक्राणां सहस्रेण समावृतम्  ।  
अमूल्य-रत्न-रचितम् ईश्वरेच्छा-विनिर्मितम्  ॥ ज्स्स्_१,१२।१७ ॥  
नाना-चित्र-विचित्राढ्यं मनोयायि ममोहरम्  ।  
मुक्तामाणिक्य-परम-हीराहारैर् विराजितम्  ॥ ज्स्स्_१,१२।१८ ॥  
रत्न-दर्पण-लक्षैश् च त्रि-लक्षैः श्वेत-चामरैः  ।  
वह्नि-शुद्धांशुकानां च त्रि-लक्षैः परिशोभितम्  ॥ ज्स्स्_१,१२।१९ ॥  
त्रि-कोटिभिश् च ज्वलितं क्रीडा-सुन्दर-मन्दिरैः  ।  
पारिजात-प्रसूनानां मन्दराणां मनोहरैः  ॥ ज्स्स्_१,१२।२० ॥  
मालाजालैस् त्रि-लक्षैश् च मालतीनां च मण्डितम्  ।  
एवम्भूतं रथं दृष्ट्वा ददृशुस् ते तद्-अनन्तरे  ॥ ज्स्स्_१,१२।२१ ॥  
मध्य-कोष्ठाभ्यन्तरे च किशोरं श्याम-सुन्दरम्  ।  
वह्नि-शुद्धांशुकेनैव पीत-वर्णेन शोभितम्  ॥ ज्स्स्_१,१२।२२ ॥  
रत्न-केयूर-वलय-रत्न-मञ्जीर-रञ्जितम्  ।  
रत्न-कुण्डल-युग्मेन गण्ड-स्थल-समुज्ज्वलम्  ॥ ज्स्स्_१,१२।।२३ ॥  
ईषद्धास्य-प्रसन्नास्यं नित्योपास्यं सुरासुरैः  ।  
चन्दनोक्षित-सर्वाङ्गं मालती-माल्य-मण्डितम्  ॥ ज्स्स्_१,१२।२४ ॥  
मणिना कौस्तुभेन्द्रेण गण्ड-स्थल-विभूषितम्  ।  
परं प्रधानं परमं परमात्मानम् ईश्वरम्  ॥ ज्स्स्_१,१२।२५ ॥  
स्तुतं ब्रह्मेश-शेषैश् च राधा-वक्षः स्थल-स्थितम्  ।  
वेदानिर्वचनीयं च स्वेच्छामयम् अनीश्वरम्  ॥ ज्स्स्_१,१२।२६ ॥  
नित्यं नित्यं निर्गुणं च ज्योति-रूपं सनातनम्  ।  
प्रकृतेः परम् ईशानं भक्तानुग्रहकातरम्  ॥ ज्स्स्_१,१२।२७ ॥  
कोटि-कन्दर्प-लावण्य-लीला-धाम-मनोहरम्  ।  
मयूर-पुच्छ-चूडं च वरं वंशी-धरं परं  ॥ ज्स्स्_१,१२।२८ ॥  
दृष्ट्वा तम् अद्भुतं रूपं तुष्टाव कमलोद्भवः  ।  
गणेशः शेषः शम्भुश् च तद्-अन्ये मुनयः सुराः  ॥ ज्स्स्_१,१२।२९ ॥  
  
ब्रह्मोवाच  
परं ब्रह्म परं धाम परमात्मानम् ईश्वरम्  ।  
वन्दे वन्द्यं च सर्वेषां सर्व-कारण-कारणम्  ॥ ज्स्स्_१,१२।३० ॥  
सर्वेश्वरं सर्व-रूपं सर्वाद्यं सद्भिर् ईडितम्  ।  
वेदावेद्यं च विद्वद्भिर् न दृष्टं स्वप्न-गोचरे  ॥ ज्स्स्_१,१२।३१ ॥  
  
श्री-महादेव उवाच  
सिद्ध-स्वरूपं सिद्धाद्यं सिद्ध-बीजं सनातनम्  ।  
प्रसिद्धं सिद्धिदं शान्तं सिद्धानां च गुरोर् गुरुम्  ॥ ज्स्स्_१,१२।३२ ॥  
वन्दे वन्द्यं च महतां परात् परतरं विभुम्  ।  
स्वात्मा-रामं पूर्ण-कामं भक्तानुग्रहकातरम्  ॥ ज्स्स्_१,१२।३३ ॥  
भक्ति-प्रियं च भक्तेशं स्व-भक्ति-दास्यदं परम्  ।  
स्व-पद-प्रदम् एकं च दातारं सर्व-सम्पदाम्  ॥ ज्स्स्_१,१२।३४ ॥  
  
अनन्त उवाच  
वक्त्राणां च सहस्रेण किं वा स्तौमि श्रुति-श्रुतम्  ।  
कोटिभिः कोटिभिर् वक्त्रैः को वा स्तोतुं क्षमः प्रभो  ॥ ज्स्स्_१,१२।३५ ॥  
किम् उ स्तोष्यति शम्भुश् च पञ्च-वक्त्रेण वाञ्च्छितम्  ।  
कर्ता चतुर्णां वेदानां किं स्तोष्यति चतुर्-मुखः  ॥ ज्स्स्_१,१२।३६ ॥  
षड्-वक्त्रो गज-वक्त्रश् च देवाश् च मुनयो ऽपि वा  ।  
वेदा वा किं वेद-विदः स्तुवन्ति प्रकृतेः परम्  ॥ ज्स्स्_१,१२।३७ ॥  
वेदानिर्वचनीयं च वेदा निर्वक्तुम् अक्षमाः  ।  
वेद-विज्ञात-वाक्येन विद्वांसः किं स्तुवन्ति तम्  ॥ ज्स्स्_१,१२।३८ ॥  
श्री-गणेश उवाच  
मूर्खो वदति विष्णाय बुधो वदति विष्णवे  ।  
नम इत्य् एवम् अर्थम् च द्वयोर् एव समं फलम्  ॥ ज्स्स्_१,१२।३९ ॥  
यस्मै दत्तं च यज् ज्ञानं ज्ञान-दाता हरिः स्वयम्  ।  
ज्ञानेन तेन स स्तौति भाव-ग्राही जनार्दनः  ॥ ज्स्स्_१,१२।४० ॥  
एक-वक्त्रो ऽनेक-वक्त्रो मूर्खो विद्वान् स्व-कर्मणा  ।  
अधनी च धनी वापि सपुत्रो वाप्य् अपुत्रकः  ॥ ज्स्स्_१,१२।४१ ॥  
कर्मणा परम् ईशं च स्तोतुं को वाप्य् अनुत्तमम्  ।  
यथा-शक्ति स्तुतिः पूजा वन्दनं स्मरणं हरेः  ॥ ज्स्स्_१,१२।४२ ॥  
सङ्कीर्तनं च भजनं जपनं बुद्ध्य्-अनुक्रमम्  ।  
कुर्वन्ति सन्तो ऽसन्तश् च सन्ततं परमात्मनः  ॥ ज्स्स्_१,१२।४३ ॥  
  
कार्तिकेय उवाच  
सर्वान्तरात्मा भगवान् ज्ञानं च सर्व-जीविनां  ।  
ज्ञानानुरूपं स्तवनं सन्तो नैव हसन्ति तम्  ॥ ज्स्स्_१,१२।४४ ॥  
भवेषु त्रि-विधो लोको ऽप्य् उत्तमो मध्यमो ऽधमः  ।  
सर्वे स्व-कर्म-वश-गा निषेकः केन वार्यते  ॥ ज्स्स्_१,१२।४५ ॥  
सर्वेश्वरं च संवीक्ष्य सर्वो वदति मत्-प्रभुम्  ।  
मद्-ईश्वरस्य समता सर्वेषु किङ्करेषु च  ॥ ज्स्स्_१,१२।४६ ॥  
भजन्ति केचित् शुद्धान्तं परमात्मानम् ईश्वरम्  ।  
केचित् तद्-अंशांशं प्राप्नुवन्ति क्रमेण तम्  ॥ ज्स्स्_१,१२।४७ ॥  
  
धर्म उवाच  
अहं साक्षी च सर्वेषां विधिना निर्मितः पुरा  ।  
विधातुश् च विधाता त्वं सर्वेश्वरं नमो ऽस्तु ते  ॥ ज्स्स्_१,१२।४८ ॥  
  
देवा ऊचुः  
यं स्तोतुम् असमर्थश् च सहस्रायुः स्वयं विधिः  ।  
ज्ञानाधिदेवः शम्भुश् च तं स्तोतुं किं वयं क्षमाः  ॥ ज्स्स्_१,१२।४९ ॥  
  
वेदा ऊचुः  
किं जानीमो वयं के वाप्य् अनन्तेशस्य यो गुणः  ।  
वयं वेदाश् त्वम् अस्माकं कारणस्यापि कारकः  ॥ ज्स्स्_१,१२।५० ॥  
  
मुनयः ऊचुः  
यदि वेदा न जानन्ति माहात्म्यं परमात्मनः  ।  
न जानीमस् तव गुणं वेदानुसारिणो वयम्  ॥ ज्स्स्_१,१२।५१ ॥  
  
सरस्वत्य् उवाच  
विद्याधिदेवताहं च वेदा विद्याधिदेवकाः  ।  
वेदाधिदेवो धाता च तद्-ईशं स्तौमि किं प्रभो  ॥ ज्स्स्_१,१२।५२ ॥  
  
पद्मोवाच  
यत् पाद-पद्मं पद्मेशः शेषाश् चान्ये सुरास् तथा  ।  
ध्यायन्ते मुनयो देवा ध्याये तं प्रकृतेः परम्  ॥ ज्स्स्_१,१२।५३ ॥  
  
सावित्र्य् उवाच  
सावित्री वेद-माताहं वेदानां जनको विधिः  ।  
त्वाम् एव धत्ते धातरं नमामि त्रि-गुणात् परम्  ॥ ज्स्स्_१,१२।५४ ॥  
  
श्री-पार्वत्य् उवाच  
तव वक्षसि राधाहं रासे वृन्दावने वने  ।  
महा-लक्ष्मीश् च वैकुण्ठे पाद-पद्मार्चने रता  ॥ ज्स्स्_१,१२।५५ ॥  
श्वेत-द्वीपे सिन्धु-कन्या विष्णोर् उरसि भू-तले  ।  
ब्रह्म-लोके च ब्रह्माणी वेद-माता च भारती  ॥ ज्स्स्_१,१२।५६ ॥  
तवाज्ञया च देवानाम् अविर्भूता च तेजसि  ।  
निहत्य दैत्यान् देवारीन् दत्वा राज्यं सुराय च  ॥ ज्स्स्_१,१२।५७ ॥  
तत्-पश्चाद् दक्ष-कन्याहम् अधुना पार्वती हरे  ।  
तवाज्ञया हर-क्रोडे त्वद्-भक्ता प्रति-जन्मनि  ॥ ज्स्स्_१,१२।५८ ॥  
नारायण-प्रिया शश्वत् तेन नारायणी श्रुतौ  ।  
विष्णोर् अहं परा-शक्तिर् विष्णु-माया च वैष्णवी  ॥ ज्स्स्_१,१२।५९ ॥  
अनन्त-कोटि ब्रह्माण्डं मया सम्मोहितं सदा  ।  
विदुषां रसनाग्रे च प्रत्यक्षं हि सरस्वती  ॥ ज्स्स्_१,१२।६० ॥  
महा-विष्णोश् च माताहं विश्वानि यस्य लोमसु  ।  
रामेश्वरी च सर्वाद्या सर्व-शक्ति-स्वरूपिणी  ॥ ज्स्स्_१,१२।६१ ॥  
तद्-रासे धारणाद् राधा विद्वद्भिः परिकीर्तिता  ।  
परमानन्द-पादाब्जं वन्दे सानन्द-पूर्वकम्  ॥ ज्स्स्_१,१२।६२ ॥  
यत्-पाद-पद्मं ध्यायन्ते परमानन्द-कारणम्  ।  
पाद-पद्मेश-शेषाद्या मुनयो मनवः सुराः  ॥ ज्स्स्_१,१२।६३ ॥  
योगिनः सन्ततं सन्तः सिद्धाश् च वैष्णवास् तथा  ।  
अनुग्रहं कुरु विभो बुद्धि-शक्तिर् अहं तव  ॥ ज्स्स्_१,१२।६४ ॥  
  
इति संवृतं स्तोत्रं यः पठेत् संयतः शुचिः  ।  
इहैव च सुखं भुङ्क्ते यात्य् अन्ते श्री-हरेः पदम्  ॥ ज्स्स्_१,१२।६५ ॥  
निवृत्तेषु च वेदेषु देवीषु मुनि-पुङ्गवे  ।  
उपवर्हण-गन्धर्वः स्तुतिं कर्तुं समुद्यतः  ॥ ज्स्स्_१,१२।६६ ॥  
  
अथ गन्धर्व-कृत-स्तोत्रम्  
  
गन्धर्व उवाच  
वन्दे नव-घन-श्यामं पीत-कौशेय-वाससम्  ।  
सानन्दं सुन्दरं शुद्धं श्री-कृष्णं प्रकृतेः परम्  ॥ ज्स्स्_१,१२।६७ ॥  
राधेशं राधिका-प्राण-वल्लभं वल्लवी-सुतम्  ।  
राधा-सेवित-पादाब्जं राधा-वक्षः-स्थल-स्थितम्  ॥ ज्स्स्_१,१२।६८ ॥  
राधानुरागं राधिकेष्टं राधापहृत-मानसम्  ।  
राधाधरं भवाधारं सर्वाधारं नमामि तम्  ॥ ज्स्स्_१,१२।६९ ॥  
राधा-हृत्-पद्म-मध्ये च वसन्तं सन्ततं शुभम्  ।  
राधा-सह-चरं शश्वत् राधाज्ञा-परि-पालकम्  ॥ ज्स्स्_१,१२।७० ॥  
ध्यायन्ते योगिनो योगात् सिद्धाः सिद्धेश्वराश् च यम्  ।  
तं ध्याये सततं शुद्धं भगवन्तं सनातनम्  ॥ ज्स्स्_१,१२।७१ ॥  
सेवन्ते सन्ततं सन्तो ब्रह्मेश-शेष-सञ्ज्ञकाः  ।  
सेवन्ते निर्गुणं ब्रह्म भगवन्तं सनातनम्  ॥ ज्स्स्_१,१२।७२ ॥  
निर्लिप्तं च निरीहं च परमात्मानम् ईश्वरम्  ।  
नित्यं सत्यं च परं भगवन्तं सनातनम्  ॥ ज्स्स्_१,१२।७३ ॥  
यं सृष्टेर् आदि-भूतं च सर्व-बीजं परात् परम्  ।  
योगिनस् तं प्रपद्यन्ते भगवन्तं सनातनम्  ॥ ज्स्स्_१,१२।७४ ॥  
बीजं नानावताराणां सर्व-कारण-कारणम्  ।  
वेदावेद्यं वेद-बीजं वेद-कारण-कारणम्  ॥ ज्स्स्_१,१२।७५ ॥  
योगिनस् तं प्रपद्यन्ते भगवन्तं सनातनम्  ।  
  
इत्य् एवम् उक्त्वा गन्धर्वः पपात धरणी-तले  ॥ ज्स्स्_१,१२।७६ ॥  
ननाम दण्डवद् भूमौ देव-देवं परात् परम्  ।  
इति तेन कृतं स्तोत्रं यः पठेत् प्रयतः शुचिः  ॥ ज्स्स्_१,१२।७७ ॥  
इहैव जीवन्-मुक्तश् च परे याति परां गतिम्  ।  
हरि-भक्तिं हरेर् दास्यं गोलोके च निरामयः  ।  
पार्षद-प्रवरत्वं च लभते नात्र संशयः  ॥ ज्स्स्_१,१२।७८ ॥  
  
इति  श्री-नारद-पञ्च-रात्रे ज्ञानामृत-सारे प्रथमैक-रात्रे  
गन्धर्व-कृत-स्तोत्रं नाम द्वादशो ऽध्यायः  
  
  
प्रथमैक-रात्रे त्रयोदशो ऽध्यायः  
  
श्री-शुक उवाच  
स्तोत्रान्तरे च काले च किं रहस्यं बभूव ह  ।  
तन् मे कथय भद्रं ते भगवन् भगवद्-वचः  ॥ ज्स्स्_१,१३।१ ॥  
  
श्री-व्यास उवाच  
स्तोत्रान्तरे च काले च गन्धर्वश् चोपवर्हणः  ।  
उवाच ब्रह्म-संसदि भगवन्तं सनातनम्  ॥ ज्स्स्_१,१३।२ ॥  
  
सर्वैर् देवैर् अहं शप्तश् चाधुना देव-हेतुना  ।  
देवानाम् अग्नि-पुञ्जश् च प्रदीप्तश् च सुमेरुवत्  ॥ ज्स्स्_१,१३।३ ॥  
अधुना च त्वयि गते भस्मासान् मां  करिष्यति  ।  
अतो रक्ष जगन्नाथ मां समुद्धर्तुम् अर्हसि  ॥ ज्स्स्_१,१३।४ ॥  
त्वद्-अंश-शूकरेणैव धरोद्धारः कृतः पुरा  ।  
हिरण्याख्यं महा-दैत्यं निहत्य चावलीलया  ॥ ज्स्स्_१,१३।५ ॥  
पाद्म-पद्मार्चित-पदे पद्मे ते शरणागतम्  ।  
माम् अनाथं भयाक्रान्तं रक्ष रक्ष सुरानलात्  ॥ ज्स्स्_१,१३।६ ॥  
  
गन्धर्वस्य वचः श्रुत्वा प्रहस्य जगद्-ईश्वरः  ।  
उवाच श्लक्ष्णया वाचा ब्रह्मेशो ब्रह्म-संसदि  ॥ ज्स्स्_१,१३।७ ॥  
  
अथ गन्धर्व-मोक्षणम्  
  
श्री-भगवान् उवाच  
गन्धर्व-राज-प्रवर स्थिरो भव भयं त्यज  ।  
शुभाश्रयस्य भक्तस्य भयं किं ते मयि स्थिते  ॥ ज्स्स्_१,१३।८ ॥  
सर्वेभ्यो ऽपि भयं नास्ति मद्-भक्तानाम् अकर्मणाम्  ।  
जन्म-मृत्यु-जरा-व्याधि-भयं तेषां न विद्यते  ॥ ज्स्स्_१,१३।९ ॥  
मन्-मन्त्रोपासकश् चैव स्वतन्त्रो नित्य-विग्रहः  ।  
पुनर् न विद्यते जन्म मन्त्र-ग्रहण-मात्रतः  ॥ ज्स्स्_१,१३।१० ॥  
नास्ति कालाद् भयं तस्य न निषेकाद् विधेर् अपि  ।  
मन्त्र-ग्रहण-मात्रेण मुच्यते सर्व-कर्मणः  ॥ ज्स्स्_१,१३।११ ॥  
मन्-मन्त्रो हि देहात् पापं कोटि-जन्म-कृतं च यत्  ।  
सुदीप्तो ज्वलद्-अग्निश् च तृण-पुञ्जं देहाद् यथा  ॥ ज्स्स्_१,१३।१२ ॥  
मन्-मन्त्र-ग्रहणाद् योगान् मन्-नाम-ग्रहणस्य वा  ।  
तेषां पापानि वेपन्ते कोटि-जन्म-कृतानि च  ॥ ज्स्स्_१,१३।१३ ॥  
यमस् तन्-नाम-लिखनं दूरी-भूतं करोति च  ।  
अन्ते दास्यं च लभते गत्वा गोलोकम् उत्तमम्  ॥ ज्स्स्_१,१३।१४ ॥  
यावद् आयुर् भ्रमेत् तावत् स्वतन्त्रो मत्त-कुञ्जरः  ।  
ततः पापाः फलायन्ते वैनतेयाद् इवोरगाः  ॥ ज्स्स्_१,१३।१५ ॥  
तेषां च पाद-रजसा सद्यः पूता वसुन्धरा  ।  
पुनाति सर्व-तीर्थानि दूरतो दर्शनाद् अपि  ॥ ज्स्स्_१,१३।१६ ॥  
पूतश् च पवनो वह्निर् जलं च तुलसी-दलम्  ।  
पूतान्य् एव हि तीर्थानि गङ्गादीनि च गायन  ॥ ज्स्स्_१,१३।१७ ॥  
पूता सुशीला धर्मिष्ठा सुव्रता स्त्री पति-व्रता  ।  
मन्-मन्त्रोपासकाश् चैव तेभ्यः पूतोत्तमाः सदा  ॥ ज्स्स्_१,१३।१८ ॥  
मन्त्रोपासकानां च तीर्थ-स्थानं व्रतं सुत  ।  
श्राद्धं दानं पूजनं च यथा चर्वित-चर्वणम्  ॥ ज्स्स्_१,१३।१९ ॥  
भक्त्या तीर्थानि पूतानि स्वतः पूतो हि वैष्णवः  ।  
तत् तन्त्रं च तथा दान-मलं श्राद्धं च निष्फलम्  ॥ ज्स्स्_१,१३।२० ॥  
श्राद्धस्य सम्प्रदानं च कर्तुश् च पुरुष-त्रयम्  ।  
पुरुषाणां शतं मुक्तं को भुङ्क्ते श्राद्ध-वस्तु च  ॥ ज्स्स्_१,१३।२१ ॥  
केचिद् एवं वदन्तीति पितृ-लोकार्थम् एव च  ।  
तद्-विरुद्धं च ते तुष्टा मन्त्र-ग्रहण-मात्रतः  ॥ ज्स्स्_१,१३।२२ ॥  
तेषां शुभाशिषं कर्म नैव भोगाय कल्पते  ।  
देवान् न प्रभवेद् वत्स सिद्ध-धान्ये यथाङ्कुरः  ॥ ज्स्स्_१,१३।२३ ॥  
साक्षात् करोति तेषां च कर्म-मूल-निकृन्तनम्  ।  
मन्त्रोपासकाद् अन्ये कर्म-भोगं च भुञ्जते  ॥ ज्स्स्_१,१३।२४ ॥  
मया स्वयं प्रदत्तश् च स्व-मन्त्रः पुरुषाय च  ।  
पर-द्वाराद् ग्राहयित्वा भक्तं मुक्तं करोम्य् अहम्  ॥ ज्स्स्_१,१३।२५ ॥  
मया प्रदत्त-मन्त्रश् च पुरा मृत्युञ्जयस् तथा  ।  
मृत्युञ्जयाय गोलोके शुद्ध-सत्त्व-गुणाय च  ॥ ज्स्स्_१,१३।२६ ॥  
पुनः सनत्-कुमाराय धर्माय ब्रह्मणे तथा  ।  
कपिलाय च शेषाय गणेशाय च महा-मते  ॥ ज्स्स्_१,१३।२७ ॥  
नारायणर्षये चैव धर्म-पुत्राय धीमते  ।  
पुनर् महा-विष्णवे च विश्वानि यस्य लोमसु  ॥ ज्स्स्_१,१३।२८ ॥  
कालाधिष्ठातृ-देवाय तस्मै सर्वान्तकाय च  ।  
उपेन्द्राय च कामाय भृगवे ऽङ्गिरसे तथा  ॥ ज्स्स्_१,१३।२९ ॥  
सरस्वत्यै च पद्मायै राधायै विरजा-तटे  ।  
शवित्र्यै विष्णु-मायायै पार्षदेभ्यश् च पुत्रक  ॥ ज्स्स्_१,१३।३० ॥  
तुभ्यं न दत्तो मन्त्रो ऽत्र श्रूयतां तन् निमित्तकम्  ।  
जनिष्यसि शूद्र-योनौ ब्रह्मणो वाक्य-पालनात्  ॥ ज्स्स्_१,१३।३१ ॥  
इत्य् एवं कथितं सर्वं गच्छ वत्स यथा सुखम्  ।  
द्वादशाब्दान्तरे शूद्र-योनौ देवाज् जनिष्यसि  ॥ ज्स्स्_१,१३।३२ ॥  
पञ्च-वर्षाभ्यन्तरे च मन्-मन्त्रं प्राप्य विप्रतः  ।  
दशाब्दान्ते वपुस् त्यक्त्वा ब्रह्म-पुत्रो भविष्यसि  ॥ ज्स्स्_१,१३।३३ ॥  
मन्-मन्त्रं पुनर् एवेति शम्भु-वक्त्राल् लभिष्यसि  ।  
  
इत्य् एवम् उक्त्वा सर्वात्मा तत्रैवान्तरधीयत  ॥ ज्स्स्_१,१३।३४ ॥  
गन्धर्वः प्रययौ तस्माद् योषिद्भिः सह पुत्रक  ।  
इत्य् एवं कथितं सर्वं पूर्व-वृत्तान्तम् एव च  ॥ ज्स्स्_१,१३।३५ ॥  
  
इति  श्री-नारद-पञ्च-रात्रे ज्ञानामृत-सारे प्रथमैक-रात्रे  
गन्धर्व-मोक्षणं नाम त्रयोदशो ऽध्यायः  
  
  
प्रथमैक-रात्रे चतुर्दशो ऽध्यायः  
  
  
श्री-शुक उवाच  
प्रयाते राधिका-नाथे गोलोकं च निरामयम्  ।  
बभूव किं रहस्यं च गते गन्धर्व-पुङ्गवे  ॥ ज्स्स्_१,१४।१ ॥  
  
श्री-व्यास उवाच  
सर्वे देवाश् च मुनयः प्रयाते परमात्मनि  ।  
सर्वे बभूवुस् ते तूष्णीं वयांसीव दिनात्यये  ॥ ज्स्स्_१,१४।२ ॥  
उवाच शम्भुर् ब्रह्माणं नीति-सार-विशारदम्  ।  
ज्ञानाधिदेवो भगवान् परिणाम-सुखं वचः  ॥ ज्स्स्_१,१४।३ ॥  
  
श्री-महा-देव उवाच  
रक्षिता यस्य भगवान् कल्याणं तस्य सन्ततम्  ।  
स यस्य विघ्न-कर्ता च रक्षितुं तं च कः क्षमः  ॥ ज्स्स्_१,१४।४ ॥  
स्मृति-मात्रेण निर्विघ्ना ये च कृष्ण-परायणः  ।  
विघ्नं कर्तुं के समर्थास् तेषां च मुनयः सुराः  ॥ ज्स्स्_१,१४।५ ॥  
कोपाग्निनां स्थलं कुत्र स्तम्भितानां च साम्प्रतम्  ।  
देवानां च मुनीनां च क्षणेनैवेश्वरेच्छया  ॥ ज्स्स्_१,१४।६ ॥  
यदि तिष्ठन्ति भूमौ च दग्ध-शस्या वसुन्धरा  ।  
जले यदि ततस् तप्तं नष्ठास्ते जल-जन्तवः  ॥ ज्स्स्_१,१४।७ ॥  
स्थाले दहन्ति लोकांश् च वृक्षांश् च प्रलयाग्नयः  ।  
विधानं कर्तुम् उचितम् एषां च जगतां विधे  ॥ ज्स्स्_१,१४।८ ॥  
त्वम् एव धाता जगतां पिता च विष्णुर् ईश्वरः  ।  
कालाग्नि-रुद्रः संहर्ता नेदानी प्रलय-क्षमः  ॥ ज्स्स्_१,१४।९ ॥  
एते विषयिणः सर्वे कृष्णस्य परमात्मनः  ।  
आज्ञावहाश् च सततं दिक्-पालाश् च दिग्-ईश्वराः  ॥ ज्स्स्_१,१४।१० ॥  
तस्यैवाज्ञावहो धर्मः साक्षी च कर्मणां नृणाम्  ।  
भ्रमन्ति विषये शश्वन् मोहिता मायया हरेः  ॥ ज्स्स्_१,१४।११ ॥  
अहं न पाता न स्रष्टा न संहर्ता च जीवनाम्  ।  
निर्लिप्तो ऽ हं तपस्वी च हरेर् आराधनोन्मुखः  ॥ ज्स्स्_१,१४।१२ ॥  
संहार-विषयं मह्यं श्री-कृष्णश् च पुरा ददौ  ।  
दत्वा रुद्राय तद् अहं तपस्यासु रतो हरेः  ॥ ज्स्स्_१,१४।१३ ॥  
तद्-अर्चनेन ध्यानेन तपसा पूजनेन च  ।  
स्तवेन कवचनेनैव नाम-मन्त्र-जपेन च  ॥ ज्स्स्_१,१४।१४ ॥  
मृत्युञ्जयो ऽ हं अधुना न च कालाद् भयं मम  ।  
कालः संहरते सर्वं मां विना च तथेश्वरम्  ॥ ज्स्स्_१,१४।१५ ॥  
पुरा सर्वादि-सर्गे च कस्यचित् स्रष्टुर् एव च  ।  
भालोद्भवाश् च ते रुद्रास् तेष्व् एको ऽ हं शङ्करः  ॥ ज्स्स्_१,१४।१६ ॥  
कल्पश् च ब्रह्मणः पाते लये प्राकृतिके तथा  ।  
सर्वे नष्टा विषयिणो न भक्ताश् च यथेश्वरः  ॥ ज्स्स्_१,१४।१७ ॥  
असङ्ख्य-ब्रह्मणः पातः कल्पश् चासङ्ख्य एव च  ।  
समतीतः कति-विधो भविता या पुनः पुनः  ॥ ज्स्स्_१,१४।१८ ॥  
श्री-कृष्णस्य निमेषेण ब्रह्मणः पतनं भवेत्  ।  
तत्र प्राकृतिकाः सर्वे तिरो-भूताः पुनः पुनः  ॥ ज्स्स्_१,१४।१९ ॥  
न प्राकृतो न विषयी नित्य-देही च वैष्णवः  ।  
हरेर् वरेणामरो ऽहं शिवाधारस् ततस् ततः  ॥ ज्स्स्_१,१४।२० ॥  
जल-प्लुतं च विश्वौघं लये प्राकृतिके ध्रुवम्  ।  
आब्रह्म-लोक-पर्यन्तं परं कृष्णालयं विना  ॥ ज्स्स्_१,१४।२१ ॥  
सर्वा देव्यो विलीनाश् च कृष्णः सत्यं सुनिश्चितम्  ।  
सर्वे पुमांसो लीनाश् च सत्ये नित्ये सनातने  ॥ ज्स्स्_१,१४।२२ ॥  
अहं कृष्णश् च प्रकृतिः पार्षद-प्रवरो हरेः  ।  
नित्यं नित्या विद्यमाना गोलोके च निरामये  ॥ ज्स्स्_१,१४।२३ ॥  
एक ईशो न द्वितीय इति सर्वादि-सर्गतः  ।  
नहि नश्यन्ति तद्-भक्ताः प्रकृति-प्राकृते लये  ॥ ज्स्स्_१,१४।२४ ॥  
तस्य भक्तोत्तमानां च सततं स्मरणेन च  ।  
आयुर्-व्ययो नहि भवेत् कथं मृत्युर् भविष्यति  ॥ ज्स्स्_१,१४।२५ ॥  
न वासुदेव-भक्तानाम् अशुभं विद्यते क्वचित्  ।  
तेषां भक्तोत्तमानां च सततं स्मरणेन च  ॥ ज्स्स्_१,१४।२६ ॥  
जन्म-मृत्यु-जरा-व्याधि-भयं नाप्य् उपजायते  ।  
अत्र कल्पे भवान् ब्रह्मा व्यवस्थाता च कर्मसु  ॥ ज्स्स्_१,१४।२७ ॥  
स्थलं कोपानलानां च विधानं यद् विधे कुरु  ।  
शम्भोश् च वचनं श्रुत्वा कम्पितः कमलासनः  ।  
स्थलं चकार वह्नीनाम् आज्ञया शङ्करस्य च  ॥ ज्स्स्_१,१४।२८ ॥  
  
ब्रह्मोवच  
ज्वरस् त्रि-पादस् त्रि-शिराः षड्-भुजो नव-लोचनः  ।  
भस्म-प्रहरणो रौद्रः कालान्तकयमोपमः  ॥ ज्स्स्_१,१४।२९ ॥  
भवे भवतु सर्वत्र भव-कोपानलो ऽधुना  ।  
प्राकृतेषु च देहेषु व्यापारो ऽस्य मया कृतः  ॥ ज्स्स्_१,१४।३० ॥  
मम कोपानलः शम्भो संस्कृताग्निर् द्विजस्य च  ।  
भवे भवतु सर्वत्र व्यापारो ऽस्य मया कृतः  ॥ ज्स्स्_१,१४।३१ ॥  
शेषस्य कोप-वह्निश् च शेषास्ये ऽस्त्व् अधुना शिव  ।  
यतो विश्वं च प्रलये दहेद् गोमय-पिण्डवत्  ॥ ज्स्स्_१,१४।३२ ॥  
वह्नेर् मुख्यानलो विश्वे व्यवहाराग्निर् ईश्वरः  ।  
भ्वत्व् एव हि सर्वत्र सर्वेषाम् उपकारकः  ॥ ज्स्स्_१,१४।३३ ॥  
धर्मास्य-कोप-वह्निश् च कृष्णाग्निश् च भवत्व् अयम्  ।  
अधर्मं कुर्वतां सर्वं दाहनं च करिष्यति  ॥ ज्स्स्_१,१४।३४ ॥  
सूर्य-कोपानलश् चायं दावाग्निश् च वनेषु च  ।  
स्थितिर् अस्य तरोः स्कन्धे तद्-भक्ष्याः पशु-पक्षिणः  ॥ ज्स्स्_१,१४।३५ ॥  
चन्द्र-कोपानलो विश्वे कामिनां विरहानलः  ।  
दम्पत्योर् विरहे शश्वद् भक्ष्यति स्म द्वयोस् तनुम्  ॥ ज्स्स्_१,१४।३६ ॥  
इन्द्र-कोपानलः सद्यो वज्राग्निश् च बभूव ह  ।  
उपेन्द्रस्यानलश् चैव विद्युद् एव भ्वत्व् अयम्  ॥ ज्स्स्_१,१४।३७ ॥  
रुद्राणाम् आस्य-वह्निश् च महोल्काग्निर् भवत्व् अयम्  ।  
गणेशाग्निः पृथिव्यां तु यथास्थाने तु तिष्ठति  ॥ ज्स्स्_१,१४।३८ ॥  
यत्र तिष्ठेत् तद् उषरम् एवम् एवं विदुर् बुधाः  ।  
स्कन्द-कोपानलश् चैव रणास्त्राग्निर् बभूव ह  ॥ ज्स्स्_१,१४।३९ ॥  
कामेतराणां देवानां मुनीनां च मुखानलः  ।  
जग्राहौर्व-मुनिस् तत्र तेजसि ब्रह्मणः सुतः  ॥ ज्स्स्_१,१४।४० ॥  
स्व-दक्षिणोरौ स मुनिः संस्थाप्य वेद-मन्त्रतः  ।  
ब्रह्मणं च नमस्-कृत्य शङ्करं तपसे ययौ  ॥ ज्स्स्_१,१४।४१ ॥  
कालेन तस्मान् निःसृत्य समुद्रे वाडवानलः  ।  
स बभूव पुरा पुत्र परमौर्वानलः स्वयम्  ॥ ज्स्स्_१,१४।४२ ॥  
कामाग्निम् उल्वणं दृष्ट्वा विचिन्त्य मनसा विधिः  ।  
समालोच्य सुरैः सार्धं मुनीन्द्रैः सह संसदि  ॥ ज्स्स्_१,१४।४३ ॥  
अजुहाव स्त्रियः सर्वाः सुव्रताश् च पति-व्रताः  ।  
आयुयुर् योषितः सर्वास् ता ऊचुः कमलोद्भवम्  ॥ ज्स्स्_१,१४।४४ ॥  
  
स्त्रिय ऊचुः  
किम् अस्मान् ब्रूहि भगवन् शाधि नः करवाम किम्  ।  
आलोच्य मनसा सर्वं देहि भारं वयं स्त्रियः  ॥ ज्स्स्_१,१४।४५ ॥  
  
ब्रह्मोवाच  
गृहीत्वा मदनाग्निं च मैथुने सुख-दायकम्  ।  
विश्वे च योषितः सर्वाः शश्वत्-कामा भवन्तु च  ॥ ज्स्स्_१,१४।४६ ॥  
ब्रह्मणश् च वचः श्रुत्वा कोप-रक्तास्य-लोचनः  ।  
तम् ऊचुः योषितः सर्वा भयं त्यक्त्वा च संसदि  ॥ ज्स्स्_१,१४।४७ ॥  
  
स्त्रिय ऊचुः  
धिक् त्वां जगद्-विधिं व्यर्थं चकार परमेश्वरः  ।  
अपूज्यो मोहिनी-शापात् पुत्र-शापेन साम्प्रतम्  ॥ ज्स्स्_१,१४।४८ ॥  
गृहीत्वा मदनाग्निं च पुरुषाश् च तथा स्त्रियः  ।  
नित्यं दहन्ति सततं वास्तवं दुःसहं परम्  ॥ ज्स्स्_१,१४।४९ ॥  
तद्-एक-भागः पुरुषे त्रि-भागश् चापि योषिति  ।  
तेन दुग्धाः स्त्रियः सर्वाश् चास्माकम् अपरेण किम्  ॥ ज्स्स्_१,१४।५० ॥  
समर्पणं चेत् पुरुषे यद् यस्मासु स्मरानलः  ।  
भस्मी-भूतं करिष्यामो रक्षिता को भवेत् तव  ॥ ज्स्स्_१,१४।५१ ॥  
  
पति-व्रता-वचः श्रुत्वा तम् उवाच शिवः स्वयम्  ।  
हितं सत्यं निति-सारं परिणाम-सुखावहम्  ॥ ज्स्स्_१,१४।५२ ॥  
  
अथ कुलटोत्पत्तिः  
  
श्री-महा-देव उवाच  
त्यज द्वन्द्वं महा-भाग सुव्रताभिः  सहाधुना  ।  
पति-व्रतानां तेजश् च सर्वेभ्यश् च परं भवेत्  ॥ ज्स्स्_१,१४।५३ ॥  
निर्माणं कुरु देवेन्द्र कृत्यां स्त्री-जातिम् ईश्वर  ।  
तस्यै देहि दुःख-बीजं काम-कोपानलं परम्  ॥ ज्स्स्_१,१४।५४ ॥  
  
शङ्करस्य वचः श्रुत्वा सत्वरं जगतां विधिः  ।  
ससृजे तत्-क्षणं मूर्तिं स्त्री-रूपां सुमनोहरां  ॥ ज्स्स्_१,१४।५५ ॥  
अहो रूपम् अहो वेशम् अहो अस्या नवं वयः  ।  
अहो चक्षुः कटाक्षं च मुनीनां मोहयन् मनः  ॥ ज्स्स्_१,१४।५६ ॥  
अहो कठिनं चारु स्तन-युग्मं सुवर्तुलम्  ।  
विचित्रं कठिनं स्थूलं श्रोणि-युग्मं च सुन्दरम्  ॥ ज्स्स्_१,१४।५७ ॥  
नितम्ब-युग्मं वलितं चक्राकारं सुकोमलम्  ।  
श्वेत-चम्पक-वर्णाभं सर्वावयम् ईप्सितम्  ॥ ज्स्स्_१,१४।५८ ॥  
शरत्-पार्वण-कोटीन्दु-विनिन्दास्यं सुशोभनम्  ।  
ईषद्धास्य-प्रसन्नास्यं वस्त्रेणाच्छादितं मुदा  ॥ ज्स्स्_१,१४।५९ ॥  
वपुः सुकोमलम् चालं नाति-दीर्घं न वखरम्  ।  
वह्नि-शुद्धांशुकं रत्न-भूषणैर् भूषितं सदा  ॥ ज्स्स्_१,१४।६० ॥  
दाडिम्ब-कुमुदाकारं सान्द्रं सिन्दूर-सुन्दरम्  ।  
कस्तूरी-विन्दुना सार्धं स्निग्ध-चन्दन-विन्दुभिः  ॥ ज्स्स्_१,१४।६१ ॥  
पक्व-बिम्ब-फलाकारम् अध-रौष्ठ-पुटं परम्  ।  
दन्त-पङ्क्ति-युगं चैव दाडिम्ब-बीज-सन्निभम्  ॥ ज्स्स्_१,१४।६२ ॥  
सुचारु कवरी-भारं मालती-माल्य-मण्डितम्  ।  
तस्यै ददौ च कामाग्निं दृष्ट्वा तां कमलोद्भवः  ॥ ज्स्स्_१,१४।६३ ॥  
दृष्ट्वा सा चन्द्र-रूपं च कामोन्मत्ता विचेतना  ।  
कृत्वा कटाक्षं स्मेराश्या मां भजस्वेत्य् उवाच सा  ॥ ज्स्स्_१,१४।६४ ॥  
सस्पितः प्रययौ चन्द्रो लज्जया च सभा-तलात्  ।  
कामं दृष्ट्वा च चकमे कामार्ता सा गत-त्रपा  ॥ ज्स्स्_१,१४।६५ ॥  
दुद्राव कामस् तस्माच् च तत्-पश्चात् सा दधाव च  ।  
जहसुर् देवताः सर्वा मुनयश् चापि संसदि  ॥ ज्स्स्_१,१४।६६ ॥  
लज्जिता योषितह् सर्वास् तां वारयितुम् अक्षमाः  ।  
सर्वे चक्रुः परीहासं स्त्री-वर्गं शङ्करादयः  ॥ ज्स्स्_१,१४।६७ ॥  
कामं न लब्ध्वा सा च स्त्री निवृत्यागत्य संसदि  ।  
तम् अश्विनी-कुमारं चाप्य् उवाच सुर-सन्निधौ  ॥ ज्स्स्_१,१४।६८ ॥  
  
कृत्या-कामिन्य् उवाच  
मां भजस्व रवेः पुत्र प्रियां रसवतीं मुदा  ।  
शृङ्गारे सुखदां शान्तां परां कामातुरां वरां  ॥ ज्स्स्_१,१४।६९ ॥  
त्वया शार्धं भ्रमिष्यामि सुन्दरे गहने वने  ।  
रहसि रहसि क्रीडां करिष्यामि दिवानिशम्  ॥ ज्स्स्_१,१४।७० ॥  
मधु-पानं च दास्यामि वासितं चामलं जलम्  ।  
सकर्पूरं च ताम्बूलं भोग-वस्तु मनोहरम्  ॥ ज्स्स्_१,१४।७१ ॥  
शय्यां मनोरमां कृत्वा सपुष्प-चन्दनार्चिताम्  ।  
भगवन्तं करिष्यामि पुष्प-चन्दन-चर्चितम्  ॥ ज्स्स्_१,१४।७२ ॥  
  
कुमार उवाच  
वचनं वद वामे माम् आत्मनो हृदयङ्गम  ।  
विहाय कपटं कान्ते कपटं धर्म-नाशनम्  ॥ ज्स्स्_१,१४।७३ ॥  
स्त्री-धर्मं स्त्री-मनस्-कामं स्त्री-स्वभावं च कीदृशम्  ।  
तद्-आचारं कति-विधं तन् मां व्याख्यातुम् अर्हसि  ॥ ज्स्स्_१,१४।७४ ॥  
  
अश्विनीज-वचः श्रुत्वा कामार्ता तम् उवाच सा  ।  
कामार्तानां क्व लज्जा च क्व भयं मानम् एव च  ॥ ज्स्स्_१,१४।७५ ॥  
  
अथ कुलटा-स्वभाव-कथनम्  
  
कामिन्य् उवाच  
स्थानं नास्ति क्षणं नास्ति नास्ति दूती तद् उत्तमा  ।  
तेनैव युवतीनां च सतीत्वम् उपजायते  ॥ ज्स्स्_१,१४।७६ ॥  
सुवेशं कामुकं दृष्ट्वा कामिनी मदनातुरा  ।  
तद् रात्रं च पुलकितं योनौ कण्डूयनं परं  ॥ ज्स्स्_१,१४।७७ ॥  
विचेतना भवेत् सा च काम-ज्वर-प्रपीडिता  ।  
सर्वं त्यजति तद्-धेतोः पुत्रं कान्तं गृहं धनम्  ॥ ज्स्स्_१,१४।७८। ॥  
लब्ध्वा युवानं पुरुषं देश-त्यागं करोति सा  ।  
तद्-उत्तमं पुनर् लब्ध्वा तं त्यजेत् सा क्षणेन च  ॥ ज्स्स्_१,१४।७९ ॥  
विषं दातुं समर्था सा स्वामिनं गुणिनां वरम्  ।  
म्लेच्छं युवानं सम्प्राप्य सर्वस्वं दातुम् उत्सुका  ॥ ज्स्स्_१,१४।८० ॥  
त्यजेत् कुल-भयं लज्जां धर्मं बन्धुं यशः श्रियम्  ।  
सम्प्राप्य रति-शूरं च युवानं सुरतोन्मुखम्  ॥ ज्स्स्_१,१४।८१ ॥  
सुदृश्यं सुन्दर-मुखं शश्वन्-मधुरितं वचः  ।  
हृदयं क्षुर-धाराभं को वा जानाति तन्-मनः  ॥ ज्स्स्_१,१४।८२ ॥  
विद्युच्छटा जले रेखा चास्थिरा च यथाम्बरे  ।  
तथास्थिरा च कुलटा-प्रीतिः स्वप्नं च तद्-वचः  ॥ ज्स्स्_१,१४।८३ ॥  
कुलटानां न सत्यं च न च धर्मो भयं दया  ।  
न लौकिकं न लज्जा स्याज् जार-जिन्ता निरन्तरम्  ॥ ज्स्स्_१,१४।८४ ॥  
स्वप्ने जागरणे चैव भोजने शयने सदा  ।  
निरन्तरं काम-चिन्ता जारे स्नेहो न चान्यतः  ॥ ज्स्स्_१,१४।८५ ॥  
कुलटा नर-घातिभ्यो निर्दया दुष्ट-मानसाः  ।  
जारार्थे च सुतं हन्ति बान्धवस्य च का कथा  ॥ ज्स्स्_१,१४।८६ ॥  
न हि वेदा विदन्त्य् एवं कुलता-हृदयङ्गमम्  ।  
कथं देवास् च मुनयः सन्तो जानन्ति निश्चयम्  ॥ ज्स्स्_१,१४।८७ ॥  
रति-शूरं प्रियं दृष्ट्वा क्षीरं घृतम् इवाचरेत्  ।  
गते वयसि जीर्णं तं विषं दृष्ट्वा त्यजेत् क्षणात्  ॥ ज्स्स्_१,१४।८८ ॥  
न विश्वसेयुस् तां दुष्टो तस्मात् सन्तो हि सन्ततं  ।  
न रिपुः पुरुषाणां च दुष्ट-स्त्रीभ्यः परो भुवि  ॥ ज्स्स्_१,१४।८९ ॥  
विषं मन्त्राद् उपशमं जलाद् वह्निश् च निश्चितं  ।  
अग्नेश् च कण्ठकोच्छन्नं दुर्जनः स्तवनाद् वशः  ॥ ज्स्स्_१,१४।९० ॥  
लुब्धो धनेन राजा च सेवया सततं वशः  ।  
मिश्रं स्वच्छ-स्वभावेन भयेन च रिपुर् वशः  ॥ ज्स्स्_१,१४।९१ ॥  
आदरेण वशो विप्रो यौवती प्रेम-भारतः  ।  
बन्धुर् वशः समतया गुरुः प्रणतिभिः सदा  ॥ ज्स्स्_१,१४।९२ ॥  
मूर्खो वशः कथायां च विद्वान् विद्या-विचारतः  ।  
न हि दुष्टा च कुलटा पुंसश् च वशगा भवेत्  ॥ ज्स्स्_१,१४।९३ ॥  
स्व-कार्ये तत्-परा शश्वत् प्रीतिः कार्यानुरोधतः  ।  
न सर्वस्य वशी-भूता विना शृङ्गारम् उल्वणम्  ॥ ज्स्स्_१,१४।९४ ॥  
न प्रीत्या न धनेनैव न स्तवान् न सेवया  ।  
न प्राण-दानतो वेश्या वशी-भूता भवेत् क्षणम्  ॥ ज्स्स्_१,१४।९५ ॥  
आहारो द्वि-गुणस् तासां बुद्धिस् तासां चतुर्-गुणा  ।  
षड्-गुणा मन्त्रणा तासां कामश् चाष्ट-गुनः स्मृतः  ॥ ज्स्स्_१,१४।९६ ॥  
शश्वत्-कामा च कुलटा न च तृप्तिश् च क्रीडया  ।  
हविषा कृष्ण-वर्त्मेव भूय एवाभिवर्धते  ॥ ज्स्स्_१,१४।९७ ॥  
दिवानिशं च शृङ्गारं कुरुते तत्-पुमान् यदि  ।  
न तृप्तिः कुलटानां च पुमांसं ग्रस्तुम् इच्छति  ॥ ज्स्स्_१,१४।९८ ॥  
नाग्निस् तृप्यति काष्ठानां नापगानां महोदधिः  ।  
नान्तकः सर्व-भूतानां नासां तृप्यति सम्पदाम्  ॥ ज्स्स्_१,१४।९९ ॥  
न श्रेयसां मनस् तृप्तं वाडवाग्निर् न पाथसाम्  ।  
वसुन्धरा न रजसां न पुंसां कुलटा तथा  ॥ ज्स्स्_१,१४।१०० ॥  
इत्य् एवं कथितं किञ्चित्  सर्वं वक्तुं च नोचितम्  ।  
लज्जा बीजं योषितां च निबोध भास्करात्मज  ॥ ज्स्स्_१,१४।१०१ ॥  
  
श्रुत्वा च कृत्या-स्त्री-वाक्यं  जहसुर् मुनयः सुराः  ।  
चुकुपुर् योषितः सर्वाः पद्माद्या लज्जिताः सुत  ॥ ज्स्स्_१,१४।१०२ ॥  
लज्जा-नतानना लक्ष्मीर् निर्ययौ देव-मण्डलात्  ।  
तत् पश्चात् पार्वती सार्धं सरस्वत्या नतानना  ॥ ज्स्स्_१,१४।१०३ ॥  
सावित्री रोहिनी स्वाहा वारुणी च रतिः शची  ।  
सर्वा बभूवुर् एकत्र प्रचक्रुर् मन्त्रणां च ताः  ॥ ज्स्स्_१,१४।१०४ ॥  
कृत्या-स्त्रियः समाहूय ता ऊचुश् च क्रमेण च  ।  
रोधयाम् आसुर् इष्टां तां सुगोप्यां अपि योषितः  ॥ ज्स्स्_१,१४।१०५ ॥  
तस्या मुखे ददौ हस्तं सुशीला कमलालया  ।  
सलज्जिता भव सुते शान्ता चेति शुभाशिषम्  ॥ ज्स्स्_१,१४।१०६ ॥  
सरस्वती ददौ तस्यै चाभिमानं च धैर्यताम्  ।  
मौखर्यं वावदूकत्वं मन्त्रणाम् आत्म-रक्षणम्  ॥ ज्स्स्_१,१४।१०७ ॥  
सावित्री च ददौ तस्यै सौशील्यं चातिदुर्लभम्  ।  
आत्म-सङ्गोपनं चैव गाम्भीर्यं कुलतो भयम्  ॥ ज्स्स्_१,१४।१०८ ॥  
  
पार्वत्य् उवाच  
धिक् त्वां स्व-भाव-कुलटां लज्जिता भव सुन्दरि  ।  
स्व-मानं गौरवं रक्ष ह्य् अस्माकं च स्मरातुर  ॥ ज्स्स्_१,१४।१०९ ॥  
जनि लभ पृथिव्यां च काय-व्यूहं विधाय च  ।  
पुंसाम् अष्ट-गुणं कामं लभस्व च पृथक् प्रृथक्  ॥ ज्स्स्_१,१४।११० ॥  
लज्जां चतुर्-गुणां चापि द्विगुणां धैर्यतां तथा  ।  
अभोगेच्छधमे  गच्छ दूरं गच्छ ममान्तिकात्  ॥ ज्स्स्_१,१४।१११ ॥  
पुंसां च द्वि-गुणः कामो वास्तवीणां च योषिताम्  ।  
लज्जा चाष्ट-गुणा चापि धैर्यता च चतुर्-गुणा  ॥ ज्स्स्_१,१४।११२ ॥  
कुल-धर्मः कुल-भयं सौशील्यं मानम् ऊर्जितम्  ।  
शश्वत् तिष्ठतु पुंस्य् एव स्त्रीषु च ममाज्ञया  ॥ ज्स्स्_१,१४।११३ ॥  
यस्मात् सदसि सर्वेभ्यो लज्जा-हीनः सुराधमः  ।  
स्त्री-स्व-भावं च पप्रच्छ यज्ञ-भाक् न भवेत् ततः  ॥ ज्स्स्_१,१४।११४ ॥  
अद्य-प्रभृति विश्वेषु नाग्राह्यं पाप-संयुतम्  ।  
चिकित्सकानां विदुषां न भक्ष्य ममाज्ञया  ॥ ज्स्स्_१,१४।११५ ॥  
  
इत्य् एवम् उक्त्वा प्रययुर् देव्यश् च सर्व-योषितः  ।  
देवाश् च मुनयश् चापि ये चान्ये च समागतः  ॥ ज्स्स्_१,१४।११६ ॥  
देवाश् च मुनयश् चापि ये चान्ये सर्वतः सुत  ।  
पति-व्रताणां स्त्रीणां च लज्जा बीज-स्वरूपिणी  ॥ ज्स्स्_१,१४।११७ ॥  
  
इति श्री-नारद-पञ्च-रात्रे ज्ञाणामृत-सारे प्रथमैक-रात्रे  
कुलटोत्त्पतिर् नाम चतुर्दशो ऽध्यायः  
  
  
प्रथमैक-रात्रे पञ्चदशो ऽध्यायः  
  
  
गते नियमिते काले गन्धर्वश् चोपवर्हणः  ।  
स्व-योगेन जहौ देहं भारते प्राक्तनाद् अहो  ॥ ज्स्स्_१,१५।१ ॥  
स जज्ञे शुद्र-योनौ च पितुः शापेन च दैवतः  ।  
विष्णु-प्रसादं भुक्त्वा च बभूव ब्रह्मणः सुतः  ॥ ज्स्स्_१,१५।२ ॥  
विमुक्तस् तात-शापेन  सम्प्राप्य ज्ञानम् उत्तमम्  ।  
प्रति-जन्म-स्मृतिस् तस्य कृष्ण-मन्त्र-प्रसादतः  ॥ ज्स्स्_१,१५।३ ॥  
पितुः सकाशाद् आगत्य सम्प्राप चन्द्र-शेखरात्  ।  
श्री-कृष्ण-मन्त्रम् अतुलं स्वर्ग-मन्दाकिनी-तटे  ॥ ज्स्स्_१,१५।४ ॥  
स्वर्ग-मन्दाकिनी-तीराद् गुरुणा शङ्करेण च  ।  
सहितः प्रययौ तूर्णं पार्वती-सन्निधानतः  ॥ ज्स्स्_१,१५।५ ॥  
उवास तत्र शम्भुश् च नारदश् च महा-मुनिः  ।  
पार्वती भद्र-काली स्कन्दो गण-पतिः स्वयम्  ॥ ज्स्स्_१,१५।६ ॥  
महा-कालश् च नन्दी च वीर-भद्रः प्रतापवान्  ।  
सिद्धा महर्षयश् च मुनयः सन्कादयः  ॥ ज्स्स्_१,१५।७ ॥  
योगीन्द्रा ज्ञानिनः सर्वे समूचुः शम्भु-संसदि  ।  
यत् स्तोत्रं कवचं ध्यानं सुभद्राय च कानने  ॥ ज्स्स्_१,१५।८ ॥  
नारायणर्षि-भगवान् ब्राह्मणाय ददौ पुरा  ।  
पूजा-विधानं यद् यच् च पुरश्-चरण-पूर्वकम्  ॥ ज्स्स्_१,१५।९ ॥  
तद् एव भगवान् शम्भुः प्रददौ नारदाय च  ।  
उवाच शम्भुं देवर्षिर् योगिनां च गुरोर् गुरुम्  ।  
पार्वती-सन्निधौ तत्र नारदश् च महा-मुनिः  ॥ ज्स्स्_१,१५।१० ॥  
  
भगवन् सर्व-धर्म-ज्ञ सर्व-ज्ञ सर्व-कारण  ।  
सद् यत् पृष्टं मया पूर्वं तन् मां व्याख्यातुम् अर्हसि  ॥ ज्स्स्_१,१५।११ ॥  
यद् यत् पृष्टं त्वया ब्रह्मन् प्रत्येकं च क्रमेण च  ।  
पुनः प्रश्नं कुरु मुने शृण्वन्तु मत्-सभासदः  ॥ ज्स्स्_१,१५।१२ ॥  
आध्यात्मिकं च यज् ज्ञानं वेदानां सारम् उत्तमम्  ।  
ज्ञानं ज्ञानिषु सारं यत् कृष्ण-भक्ति-प्रदं शुभं  ॥ ज्स्स्_१,१५।१३ ॥  
निर्वाण-मुक्तिदं ज्ञानं कर्म-मूल-निकृन्तनम्  ।  
तत्-सिद्धि-योगान् मुक्तिश् च योगिनाम् अपि वाञ्च्छितम्  ॥ ज्स्स्_१,१५।१४ ॥  
संसार-विषयं ज्ञानं शश्वत् सम्मोह-वेष्टितम्  ।  
आश्रमाणां समाचारं तेषां धर्म-परिष्कृतम्  ॥ ज्स्स्_१,१५।१५ ॥  
चतुर्णां वर्णनां विधानां महेश्वर  ।  
भिक्षूणां वैष्णवानां च यतीनां ब्रह्म-चारिणाम्  ॥ ज्स्स्_१,१५।१६ ॥  
वान-प्रस्थाश्रमाणां च पण्डितानां तथैव च  ।  
पति-व्रतानां यद् यच् च श्री-कृष्ण-पूजनं च यत्  ॥ ज्स्स्_१,१५।१७ ॥  
यत् स्तोत्रं कवचं मन्त्रं पुरश्-चरणम् ईप्सितम्  ।  
सार्वाह्निकम् अभीष्टं च विपाकं कर्म-जीविनाम्  ॥ ज्स्स्_१,१५।१८ ॥  
संसार-वासना-बद्धं लक्षणं प्रकृतीशयोः  ।  
तयोः परं वा यद् ब्रह्म तस्यावतार-वर्णनम्  ॥ ज्स्स्_१,१५।१९ ॥  
कस् तत् कलावतीर्णश् च कस् तद्-अंशश् तथैव च  ।  
परिपूर्णतमः कश् च कः पूर्णः कः कलांशकः  ॥ ज्स्स्_१,१५।२० ॥  
कस्य वाराधने शम्भो किं फलं किं यशस् तथा  ।  
अङ्गाङ्गिनोर् भेद-फलं विस्तीर्णं निरपेक्षकम्  ॥ ज्स्स्_१,१५।२१ ॥  
नारायणर्षि-कवचं सुभद्र-ब्राह्मणाय च  ।  
यद् दत्तं किं तद् देवेश तद्-आराध्यश् च कः सुरः  ॥ ज्स्स्_१,१५।२२ ॥  
अति-सङ्गोपनीयं च कवचं परमाद्भुतम्  ।  
सुदुर्लभं च विश्वेषु नोक्तं मां ब्रह्मणा पुरा  ॥ ज्स्स्_१,१५।२३ ॥  
सनत्-कुमारो जानाति नोक्तं तेन पुरा च माम्  ।  
मया ज्ञानम् अनापृष्टं यद् यज् जानासि मङ्गलम्  ॥ ज्स्स्_१,१५।२४ ॥  
वेद-सारम् अनुपमं कर्म-मूल-निकृन्तनम्  ।  
तन् मे कथय भद्रेश माम् एवानुग्रहं कुरु  ॥ ज्स्स्_१,१५।२५ ॥  
अपूर्वं राधिकाख्यानं वेदेषु च सुदुर्लभम्  ।  
पुराणेष्व् इतिहासे च वेदाङ्गेषु सुदुर्लभम्  ॥ ज्स्स्_१,१५।२६ ॥  
गुरोश् च ज्ञानोदिगरणात् ज्ञानं स्यान् मन्त्र-तन्त्रयोः  ।  
तत् तन्तं स च मन्त्रः स्यात् कृष्ण-भक्तिर् यतो भवेत्  ॥ ज्स्स्_१,१५।२७ ॥  
ज्ञानं स्याद् विदुषां किञ्चिद् वेद-व्याख्यानतः प्रभो  ।  
वेद-कारण-पूज्यश् त्वं ज्ञानाधिष्ठातृ-देवता  ॥ ज्स्स्_१,१५।२८ ॥  
तस्माद् भवान् परं ज्ञानं वद वेद-विदां वर  ।  
मां भक्तम् अनुरक्तं च शरणागतम् ईश्वर  ॥ ज्स्स्_१,१५।२९ ॥  
  
नारदस्य वचः श्रुत्वा योगिनां च गुरोर् गुरुः  ।  
भगवत्या सहालोच्य ज्ञानं वक्तुं समुद्यतः  ॥ ज्स्स्_१,१५।३० ॥  
इत्य् एवं कथितं सर्वं पूर्वाख्यानं मनोहरम्  ।  
हरि-भक्ति-प्रदं सर्वं कर्म-मूल-निकृन्तनम्  ॥ ज्स्स्_१,१५।३१ ॥  
  
इति श्री-नारद-पञ्च-रात्रे ज्ञानामृत-सारे  
प्रथमैक-रात्रे पञ्चदशो ऽध्यायः  
  
समाप्तश् चेदं नारद-पञ्च-रात्रैक-रात्रम्  
  
  
  
  
