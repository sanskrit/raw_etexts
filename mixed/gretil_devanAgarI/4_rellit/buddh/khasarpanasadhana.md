---
title: Khasarpanasadhana

---
## Intro
  
  
  
  
 Khasarpanasadhana   
  
  
  
  
Khasarpanasadhana (= Khs)  
Based on the edition by Frederick William Thomas: "Deux collections sanscrites et tibétaines",  
in: Muséon 4.1 (1903), pp. 1-42.  
  
  
Input by Klaus Wille (Göttingen)  
  
  
STRUCTURE OF REFERENCES:  
Khs_nn = pagination of Thomas's ed. of the Khasarpaṇasādhana  
  
  
  
  
  


## पाठः
  
  
  
  
  
  
  
  
(ख्स्_११)  
  
॥ नमः श्रीखसर्पणाय ॥  
  
इह शुभङ्करनामा उपासकः शुभकर्मकारी करुणायमानः स किल पोतलकगमनोद्यतः । गच्छन् खाडीमण्डले खसर्पणनामा ग्रामो ऽस्ति तत्रोषितः । तस्य तु भगवतार्यावलोकित्श्वरेण प्रत्यादेचो दत्तः । मा गच्छ त्वम् इहास्मान् वैरोचनाभिसम्बोधितन्त्रराजक्रमेण स्थापय तेन महान् सत्वार्थो भविष्यति । ततो ऽसौ भगवन्तं शीघ्रम् एव कारितवान् । इत्य् एषा श्रुतिः । तत्र भगवतः साधनाय दृऋष्टिसम्पत्तिः क्रियते । तथा हि  
  
वरं भिक्षोः शीलविपत्तिर् न पुनर् दृष्टिविपत्तिर् इति । अतस् तत्र तावत् क्षणिकान् निरात्मकान् सर्वधर्मान् व्यवलोक्य व्यपगतसकलविकल्पः कृपाशयो ऽहो वतामी सत्वाः क्लेशकर्मादिभिर् उपद्रुताः । ततो जातिजरामरणदुःखैर् (ख्स्_१२) अतीव पीड्यमानाः सन्तो ऽनेकप्रकारदुःखम् अनुभवन्ति । ततो ऽहं लोकेश्वरो भूत्वा तेषां दुःखाद्य् अपनयामि । सर्वज्ञज्ञाने प्रतिष्ठापयामि । इत्य् एवं प्रतिज्ञाशयं कृत्वा स्वहृदि पङ्कारजसहश्रदलपद्मवराटकमध्ये अकारजचन्द्रमण्डलोपरि आं तां सुं भृं हं इति पञ्च बीजानि विन्यस्य । एतद्रश्मिमालाभिः सञ्चोद्यानीय तान् गुरुबुद्धबोधिसत्वान् गगनतले पुरोवर्तिनः कृत्वा वन्दनापूजापापदेचनात्रिसरणगमनादिसप्तविधां पूजाम् एकदशधां वा कृत्वा मैत्रीकरुणादिचतुर्ब्रह्मविहारी भावनां कुर्यात् ततः शून्यताज्ञानवज्रस्वभावात्मको ऽहम् इत्य् उच्चार्य शून्यताबोधिम् कृत्वा भगवान् अवलोकितेश्वरो योगिनात्मना भूयते । स च शरच्चन्द्रगौरः । जटामकुटी शिरसि अमिताभधारी सर्वालङ्कारबूषितः । रत्नसिंहासनोपरि सहस्रदलपद्मस्थः । ललिताक्षेपः द्विभुजैकमुखः । वामेन पद्मधारी । दक्षिणेनामृतधाराश्रवद्वरदः । सत्वपर्यङ्कासीनः । अग्रतस् तारा कनकश्यामवर्णा । उन्नतपीनपयोधरा । सर्वालङ्कारभूषिता । उत्पलकलिकासन्नकरद्वयार्पितनेत्रा । तदनु सधनकुमारह् । कनकोज्ज्वलः । रत्नाभरणो रत्नमुकुटी वामकक्षावसक्तमलिकः । कृताञ्जलिपुटः । तदनु भृकुटी जटामुकुटिनी । मूर्ध्नि चैत्यालङ्कृता । कनकोज्ज्वला । रक्तवस्त्रपरिधाना । दक्षिणहस्तेन नमस्कारं कुर्वाणा । अपरेणाक्षमालाधरा । वामकराभ्यां त्रिदण्डीकमण्डलुव्यग्रा । तदनु हयग्रीवो ज्वलद्भासुरः पिङ्गलोर्ध्वकेशः । नागाभरणो रक्तवर्णः । लम्बोदरो व्याघ्रचर्माम्बरः । दण्डहस्तः । एवं पञ्चात्मको भगवान् भावनीयः । सपरिवारः । पूजयितव्यो ऽप्य् एवंविधः । ततः कृतमण्डले । तत्रादौ मण्डलं कृत्वा रक्षां कुर्यात् । (ख्स्_१३) ॐ मणिधरि वज्रिणि रक्ष ओ मां हूं फट् स्वाहा ॥ ॐ वज्ररेखे हूं मण्डलमन्त्रः ॥ ॐ आगच्छ भगवन् मण्डलकसिंहासने ॐ आः इति मन्त्रकृताध्येषाणायां कृतमण्डलमध्यसिंहासनोपरि सहस्रदलपद्मस्थपञ्चात्मकम् पूजयेद् इति । तत्र पूजामन्त्रः । ॐ वज्रपुष्पे हूं । ॐ वज्रधूपे हूं । ॐ वज्रगन्धे हूं । ॐ वज्रालोके हूं । ॐ वज्राहारे हूं । इति सम्पूज्य संस्तुत्य मन्त्रजापम् कुर्यात् । ॐ सर्वतथागतपूजामेघप्रसरसमूहे हूं । पूजाधिष्ठानमन्त्रः ॥ ॐ आं तां सुं भृं हं फट् स्वाहा ॥ ॐ सर्वतथागतसुललितनमितैर् नमामि भगवन्तं जः हूं वं होः प्रतीच्छ कुसुमाञ्जलिर् नाथ होः । इति वन्दनामन्त्रः । ॐ मुः स्वाहा इति विसर्जनमन्त्रः । ॐ ख ख ख हि । गृह्ण गृह्ण गृह्ण न्तु सर्वभौतिका इमं बलिं स्वाहा । इति बलिमन्त्रः । अथ पूजारम्भकाले एवम् उच्चार्य चित्तं शोधनीयं । यत् सर्वदुश्चरितेभ्यो विरतिं  
करोमि । सर्वबुद्धबोधिसत्वशिक्षां शिक्षिष्ये । यावत् पूजाविधेन समन्वयामि । यद्य् एवं न क्रियते । तदा रागजं द्वेषजं मोहजं कुशलमूलं स्यात् । इह सर्व एव सत्वा रागद्वेषमोहाशयाः ॥ तथा हि  
  
रागजकुशलमूलेन नन्दोपनन्दौ नागराजानौ  
द्वेषजेन रागेण मोहजेन वैश्रवणो यक्षो भूतः ।  
  
इत्य् अतो रागद्वेषमोहादीन् परिहृत्य चित्तशुद्ध्या करुणायमानचित्तेन सर्वाण्य् एव दानादिकुशलमूलानि कर्तव्यानि ।  
  
इति खसर्पणसाधनं समाप्तं ॥ शुभङ्करेण रचितं  
  
  
  
  
