---
title: Sudhanakinnaryavadana

---
## Intro
  
  
  
  
Sudhanakinnaryavadana  
  
  
  
  
Sudhanakinnaryavadana  
from: Ksemendra: Avadanakalpalata (Avadana 64) = KAvk_64  
Based on the ed. by Martin Straube:   
Prinz Sudhana und die Kinnarī - Eine buddhistische Liebesgeschichte von Kṣemendra. Texte, Übersetzung, Studie.  
Marburg 2006 (Indica et Tibetica, 46)  
  
  
Input by Klaus Wille  
  
  
  
  


## पाठः
  
  
  
  
  
  
  
सुधनकिन्नर्यवदान  
ड़्रोम्: क्षेमेन्द्र: अवदानकल्पलता (अवदान ६४) = कव्क्_६४  
  
  
अभिनवकिसलयकोमलमनसाम् अपि कुलिशकठिनधैर्याणाम् ।  
महतां मणिविमलानां अपि भवति न रागसङ्क्रान्तिः ॥ कव्क्_६४।१ ॥  
शाक्यालये दर्शनम् एव पित्रा सर्वानुकम्पी भृशम् अर्थ्यमानः  
यदा यदानन्दसुधारसेन्दुर् विवेश शास्ता निजराजधानीं ॥ कव्क्_६४।२ ॥  
तदा तदा हर्म्यगता मृगाक्षी कर्णावतंसीकृतनेत्रकान्तिः ।  
कान्त्या दिशां विस्मयम् उल्लिखन्तं यशोधरा तं दयितं विलोक्य ॥ कव्क्_६४।३ ॥  
तत्सङ्गमालिङ्गनयोर् निराशा भ्रान्ताखिलाशा विषमूर्च्छितेव ।  
धृतिं वयस्याम् इव वारयन्तीं निरस्य सौधात् तनुम् उत्ससर्ज ॥ कव्क्_६४।४ ॥  
यदा यदा पल्लवपेशलाङ्गी देहं समुत्सृष्टवती सती सा ।  
तदा तदा मन्मथमोहितां तां दयार्द्रचक्षुर् भगवान् ररक्ष ॥ कव्क्_६४।५ ॥  
ततः कदा चिद् भगवान् वनान्ते तत्कौतुकाद् भिक्षुगणेन पृष्टः ।  
जगाद दन्तद्युतिचन्द्रिकाभिर् निवारयन् रागम् इवाधरस्य ॥ कव्क्_६४।६ ॥  
यशोधरा मद्विरहेण नित्यं करोति यत् साहसम् एतद् आर्ता ।  
हरन्ति धैर्यं वितरन्ति मोहं एष स्वभावः स्मरविभ्रमाणां ॥ कव्क्_६४।७ ॥  
मयापि तस्या विरहेण पूर्वं जन्मान्तरे मारविमोहितेन ।  
संसक्तसन्तापनिमित्तभूतः खेदः प्रभूतव्यशनो ऽनुभूतः ॥ कव्क्_६४।८ ॥  
पुरा जितामरपुरे सत्पुरे हस्तिनापुरे ।  
राजा धनाभिधानो ऽभून् निधानं गुणसम्पदां ॥ कव्क्_६४।९ ॥  
भुजेनालिङ्गिता भूमिः कृता कण्ठे सरस्वती ।  
लक्ष्मीः प्रसाधिता येन कीर्तिर् एव प्रवासिता ॥ कव्क्_६४।१० ॥  
रामायां तस्य जायायां तनयः सुधनाभिधः ।  
अभवत् सहसञ्जातनिधानशतविश्रुतः ॥ कव्क्_६४।११ ॥  
सर्वविद्याकुमुदिनीविकासरसिकः सदा ।  
कलावान् निर्मलरुचिर् यः पूर्णेन्दुर् इवाबभौ ॥ कव्क्_६४।१२ ॥  
बभूव तस्य भूभर्तुर् भूपतिर् भूम्यनन्तरः ।  
मानी महेन्द्रसेनाख्यः प्रख्यातपृथुविक्रमः ॥ कव्क्_६४।१३ ॥  
तेन दुःसहदण्डेन सर्वसर्वस्वहारिणा ।  
अकालकालकल्पेन पीडिताः शुशुचुः प्रजाः ॥ कव्क्_६४।१४ ॥  
तस्याधर्मप्रवृत्तस्य निवृत्तसुकृतोत्सवे ।  
तीव्रोपतापसन्तप्ते पुरे न ववृषुर् घनाः ॥ कव्क्_६४।१५ ॥  
प्रतिकूले महीपाले तत्र दुर्भिक्षविप्लवः ।  
बभूव व्यसनेष्व् एव भवन्ति व्यसनोदयाः ॥ कव्क्_६४।१६ ॥  
ततः क्लेशविशेषार्ताः सर्वे पुरनिवासिनः ।  
कुपतिव्यसनोद्वेगाद् एकीभूता व्यचिन्तयन् ॥ कव्क्_६४।१७ ॥  
राज्ञा दोषाकरेणेयं जडेन जनता परम् ।  
प्रत्यग्रकरपातेन नलिनीव निमीलिता ॥ कव्क्_६४।१८ ॥  
एष दुर्व्यसनी नित्यम् असत्यामात्यसम्मतः ।  
अस्मान् निपीड्य पुष्णाति विटचेटकगायनान् ॥ कव्क्_६४।१९ ॥  
कष्टा तत्राप्य् अनावृष्टिः पापशापेन भूपतेः ।  
दुर्भिक्षजननी जाता जनसङ्क्षयसाक्षिणी ॥ कव्क्_६४।२० ॥  
सुतीक्ष्णः क्ष्मापालः खरमुखरमूर्खः परिजनः  
कदर्याश् चामात्याः कटुकपटकौटिल्यपटवः ।  
पदस्थाः कायस्था विषममुखरोगाः प्रकुपिताः  
कथं सह्यः सो ऽयं कृपणदलनो दारुणगणः ॥ कव्क्_६४।२१ ॥  
धनः श्रिमान् क्षितिपतिः श्रूयते राष्ट्रवर्धनः ।  
गच्छामस् तत्पुरं सो ऽस्मान् वत्सलः पालयिष्यति ॥ कव्क्_६४।२२ ॥  
अपत्यम् इव राष्ट्रं यः सदा पश्यति भूपतिः ।  
विषये जीव्यते तस्य जनकस्येव वेश्मनि ॥ कव्क्_६४।२३ ॥  
इति निश्चयम् आधाय ययुस् ते हस्तिनापुरं ।  
त्याज्यः कायो ऽपि सापायः किं पुनर् देशसंश्रयः ॥ कव्क्_६४।२४ ॥  
ज्ञात्वा महेन्द्रसेनो ऽपि स्वपुरं निर्जनं नृपः ।  
तीव्रानुतापः सामर्षं महामात्यान् अभाषत ॥ कव्क्_६४।२५ ॥  
धनस्य धनिनो राज्ञः पुरं मत्पुरवासिनः ।  
प्रयाता इति नश् चारैः कथितं गूढचारिभिः ॥ कव्क्_६४।२६ ॥  
दुर्भिक्षखिन्ना यदि ते याता मम रिपोः पुरम् ।  
तत् सर्वत्र भवन्त्य् एव पर्यायैर् देवविप्लवाः ॥ कव्क्_६४।२७ ॥  
अथ वा राजदोषेन गतास् ते सुखवाञ्छया ।  
विष्टिदण्डकरोन्मुक्तः कस्य राज्ञः पुरे जनः ॥ कव्क्_६४।२८ ॥  
प्रायः परिचितद्वेषात् सदा नवनवैषिणः ।  
दूरस्थ एव सर्वस्य सर्वो भवति वल्लभः ॥ कव्क्_६४।२९ ॥  
अस्मदभ्यधिकः को ऽसौ तस्य भूमिपतेर् गुणः ।  
परेषां हरते येन मुग्धा जाया इव प्रजाः ॥ कव्क्_६४।३० ॥  
उपायश् चिन्त्यतां तावत् तस्य दर्पप्रशान्तये ।  
समृद्धिकारणं यच् च तद्विघातो विधीयतां ॥ कव्क्_६४।३१ ॥  
इति राजवचः श्रुत्वा महामात्या बभाषिरे ।  
श्रूयतां देव येनासौ राजा धनजनोर्जितः ॥ कव्क्_६४।३२ ॥  
विषये नागराजो ऽस्ति चित्रो नाम बहूदकः ।  
तस्य क्षितिपतेर् मूर्तः पुण्यबद्ध इवोदयः ॥ कव्क्_६४।३३ ॥  
अकाले सस्यनिष्पत्तिस् तत्प्रभावेण जायते ।  
कृषिसम्पत्तिमूलाश् च भूभुजां सर्वसम्पदः ॥ कव्क्_६४।३४ ॥  
तस्माद् विद्याबलान् नागः स हर्तुं यदि शक्यते ।  
तदा यान्ति स्वयं तस्य प्रजास् त्वाम् एव संश्रयम् ॥ कव्क्_६४।३५ ॥  
दीप्तमन्त्रबलं कं चित् तस्माद् अन्विष्य साधकम् ।  
नागराजस्य हरणे क्रियतां तूर्णम् उद्यमः ॥ कव्क्_६४।३६ ॥  
इत्य् अमात्यवचः श्रुत्वा तथेत्य् आह महीपतिः ।  
स्वगुणाधानविकलाः परदोषोद्यताः खलाः ॥ कव्क्_६४।३७ ॥  
ततः प्रभूतकनकप्रदानपणघोषणाम् ।  
कृत्वा ते मन्त्रिणः प्रापुर् नागबन्धनमन्त्रिणम् ॥ कव्क्_६४।३८ ॥  
स तैर् विद्याधरो नाम सुवर्णार्पणसंविदा ।  
प्रार्थितश् चित्रम् आनेतुं प्रययौ हस्तिनापुरम् ॥ कव्क्_६४।३९ ॥  
तत्र काननपर्यन्ते स्निग्धश्यामलपादपे ।  
भवनं भोगिनां भर्तुः स ददर्श नभःप्रभम् ॥ कव्क्_६४।४० ॥  
वलद्बकुलमालाया विलसत्तिलकश्रियः ।  
वनलक्ष्म्या इवासन्नमण्डनं मणिदर्पणम् ॥ कव्क्_६४।४१ ॥  
तद् विलोक्यामलजलं स्पृहामलिनमानसः ।  
मन्त्रानुध्यानसन्नद्धः सिद्ध्यै दिग्बन्धम् आदधे ॥ कव्क्_६४।४२ ॥  
दिग्बन्धे विहिते तेन व्रतेनात्युग्रतेजसा ।  
शिरोव्यथा नागपतेर् अभूत् तप्तफणामणेः ॥ कव्क्_६४।४३ ॥  
अथादृश्यः समुत्थाय तं दृष्ट्वा मन्त्रसाधकम् ।  
कम्पमानः फणिपतिर् बन्धत्रासाद् अचिन्तयत् ॥ कव्क्_६४।४४ ॥  
बभ्रुभ्रूश्मश्रुशबलस् तडित्कपिललोचनः ।  
अकालकालसङ्काशः कुलं हन्तुं ममागतः ॥ कव्क्_६४।४५ ॥  
वने सम्प्रति दिग्बन्धः कृतो ऽनेन दुरात्मना ।  
बध्नात्य् एष न यावन् मां तावद् युक्तिक्रमः क्षमः ॥ कव्क्_६४।४६ ॥  
तीरोपान्ते वसत्य् अस्मिन् महर्षिर् वल्कलायनः ।  
जाने सो ऽपि न मे साधु परित्राणे प्रगल्भते ॥ कव्क्_६४।४७ ॥  
तस्याश्रमपदे यो ऽसौ परिचर्यापरः सदा ।  
लुब्धकः पद्मको नाम स मे संरक्षणक्षमः ॥ कव्क्_६४।४८ ॥  
इति निश्चित्य मनसा स गत्वा लुब्धकान्तिकम् ।  
स्ववृत्तान्तं निवेद्यास्मै बन्धरक्षाम् अयाचत ॥ कव्क्_६४।४९ ॥  
साधकस्य वधायैव नागराजेन सो ऽर्थितः ।  
धन्वी तं देशम् अभ्येत्य मन्त्रधीरं व्यलोकयत् ॥ कव्क्_६४।५० ॥  
अस्मिन्न् अवसरे मन्त्रसाधको ऽपि हुतानलः ।  
आकृष्टिं नागराजस्य विदधे बन्धनोत्सुकः ॥ कव्क्_६४।५१ ॥  
मन्त्राकृष्टे फणिपतौ क्षणं तद्भवनोदकम् ।  
सविषादं रुरोदेव प्रोद्यद्बुद्बुदगद्गदम् ॥ कव्क्_६४।५२ ॥ सन्त्रासविह्वलभुजङ्गवधूविषादनिश्वासवेगविहितोज्ज्वलफेनमालम् ।  
रक्षार्थनाम् इव चकार तरङ्गहस्तसक्ताञ्जलि प्रबलकम्पविलोलम् अम्भः ॥ कव्क्_६४।५३ ॥  
आत्ते विद्याबलात् तेन नागे गरुदतेजसा ।  
सङ्कोचकुटिलाभोगे क्षिप्ते च जलभाजने ॥ कव्क्_६४।५४ ॥  
तं हेमलुब्धं बाणेन त्राससन्दिग्धलोचनम् ।  
विव्याध धनुर् आकृष्य विषदिग्धेन लुब्धकः ॥ कव्क्_६४।५५ ॥  
मग्नबाणं तम् अभ्येत्य भूयस्त्यक्तभुजङ्गमं ।  
करालकरवालेन विशिरस्कं चकार सः ॥ कव्क्_६४।५६ ॥  
सा विद्याबन्धकी तस्य लोभाद् अन्योपयोगिनी ।  
अभूत् सिद्धापि मुग्धस्य स्वविनाशाय केवलम् ॥ कव्क्_६४।५७ ॥  
युक्ताः परोपतापाय विद्याविभवशक्तयः ।  
सहसैव विमूढानां विनश्यन्ति सहासुभिः ॥ कव्क्_६४।५८ ॥  
ततः प्रहर्षसम्पूर्णः कृतज्ञः फणिनायकः ।  
तं निनाय स्वभवनं लुब्धकं स्नेहलुब्धधीः ॥ कव्क्_६४।५९ ॥  
तत्र रत्नलतोद्यानविमानमणिवेश्मसु ।  
अभ्यर्च्यमानश् चित्रेण कं चित् कालम् उवास सः ॥ कव्क्_६४।६० ॥  
कदा चिद् अथ नागेन पूज्यमानं सविस्मयः ।  
विद्युद्दामोपमं पाशम् अमोघाख्यं ददर्श सः ॥ कव्क्_६४।६१ ॥  
तं दृष्ट्वा तत्प्रभावं च श्रुत्वा नागनिवेदितम् ।  
यत्नात् तदर्थनां चक्रे लुब्धको लुब्धमानसः ॥ कव्क्_६४।६२ ॥  
अजय्यं समरोद्योगे सुराणाम् अपि बन्धनं ।  
तं जीविताधिकं तस्मै ददौ प्रीत्या फणीश्वरः ॥ कव्क्_६४।६३ ॥  
ततस् तं पाशम् आदाय चित्रम् आमन्त्र्य लुब्धकः ।  
उत्तीर्य नागभवनाल् लब्धार्थः स्वपदं ययौ ॥ कव्क्_६४।६४ ॥  
नागप्रभावसम्प्राप्तां चिरं भुक्त्वा स सम्पदम् ।  
पुत्रायोत्पलकाख्याय पाशं दत्त्वा व्यपद्यत ॥ कव्क्_६४।६५ ॥  
पालयन् पितुर् आचारं सो ऽपि लुब्धकुमारकः ।  
मुनेस् तस्य कुलस्थित्या परिचर्यापरो ऽभवत् ॥ कव्क्_६४।६६ ॥  
ततः कदा चित् स मुनेर् विश्रान्तस्य स्थितः पुरः ।  
शुश्राव काकलीगीतं कीर्णं कर्णरसायनम् ॥ कव्क्_६४।६७ ॥ गीतश्रवणनिष्पन्दनिलीनहरिणं वनम् ।  
चित्रन्यस्तम् इवालोक्य सो ऽपृच्छद् विस्मितो मुनिम् ॥ कव्क्_६४।६८ ॥ कमलाबन्धसंरुद्धमधुपध्वनिसोदरः ।  
कुतो ऽयं कोकिलालापललितः श्रूयते स्वनः ॥ कव्क्_६४।६९ ॥  
इति लुब्धकपुत्रेण पृष्टस् तं मुनिर् अब्रवीत् ।  
गायन्ति मधुरालापम् एतं किन्नरकन्यकाः ॥ कव्क्_६४।७० ॥  
द्रुमस्य किन्नरपतेः कन्या कन्याशतैर् वृता ।  
पञ्चभिर् नागभवने क्रीडत्य् एषा मनोहरा ॥ कव्क्_६४।७१ ॥  
श्रुत्वैतत् कौतुकाक्रान्तः स पुनर् मुनिम् अभ्यधात् ।  
अपि शक्नोति पुरुषः प्राप्तुं किन्नरकन्यकाम् ॥ कव्क्_६४।७२ ॥  
तम् उवाच मुनिर् यस्य भवेत् पाशः कराग्रगः ।  
अमोघाख्यः स शक्नोति हर्तुं किन्नरकामिनीम् ॥ कव्क्_६४।७३ ॥  
एतद् आकर्ण्य सोत्साहस् तं प्रणम्याथ लुब्धकः ।  
प्रययौ पाशम् आदाय भोगीन्द्रभवनान्तिकम् ॥ कव्क्_६४।७४ ॥  
तत्र केलिविलासाङ्कं सो ऽपश्यत् किन्नरीगणम् ।  
बिभ्राणम् अनिलालोलहेमवल्लीवनश्रियम् ॥ कव्क्_६४।७५ ॥  
मद्ब्ये स्नानोत्थितां तासां स ददर्श मनोहराम् ।  
स्मरस्येव त्रिनेत्राग्निनिर्वाणजलदेवताम् ॥ कव्क्_६४।७६ ॥  
अनङ्गविभ्रमारम्भनिर्भरोर्मिणि यौवने ।  
मज्जतः शैशवस्येव कुर्वाणाम् अवलम्बनम् ॥ कव्क्_६४।७७ ॥ मेखलाबद्धसन्नद्धदिव्याम्बरमनोरमाम् ।  
जलकेलिकलासक्तस्फारफेनावलीम् इव ॥ कव्क्_६४।७८ ॥  
लावण्यप्रसृतेनेव प्रवाहेन महीयसा ।  
हरन्तीं तारहारेण शशिशुभ्रनिशाश्रियम् ॥ कव्क्_६४।७९ ॥  
कलयन्तीं जलोल्लीढां लीलापत्त्रलतां पुनः ।  
कर्णाभरणरत्नांशुकलापेन कपोलयोः ॥ कव्क्_६४।८० ॥  
कस्तूरीलेखया सख्या लिख्यमानललाटिकाम् ।  
कलङ्ककलनाक्लैब्यं शमयन्तीं हिमत्विषः ॥ कव्क्_६४।८१ ॥  
तां दृष्ट्वा विस्मयावेशपाशेनाकृष्टमानसः ।  
चक्रे पाशम् अमोघाख्यं सज्जं सपदि लुब्धकः ॥ कव्क्_६४।८२ ॥  
ततः सन्त्रासतरलाः सहसा हरिणेक्षणाः ।  
किन्नर्यो दिवम् उत्पेतुः पाशहस्तं विलोक्य तं ॥ कव्क्_६४।८३ ॥  
लघुहस्ततया क्षिप्त्वा पाशं चकितलोचनाम् ।  
मनोहरां स जग्राह हरिणीम् इव लुब्धकः ॥ कव्क्_६४।८४ ॥  
सा पाशविवशा तेन कृष्टा कष्टदशां श्रिता ।  
किम् एतद् इति नाज्ञासीत् क्षणमूर्च्छानिमीलिता ॥ कव्क्_६४।८५ ॥  
यूथभ्रष्टेव हरिणी स्वजनालोकनाशया ।  
निरीक्षमाणा ककुभः सा सम्भ्रान्ता तम् अभ्यधात् ॥ कव्क्_६४।८६ ॥  
मुञ्च मुञ्च दृढाक्षिप्तां मा स्प्राक्षीः परिरक्ष माम् ।  
क्रूरा अपि भवन्त्य् एव शोकार्तिषु कृपालवः ॥ कव्क्_६४।८७ ॥  
लोभाद् अनुत्तमपदप्रयुक्ता दिव्यकन्यका ।  
सद्यः प्रदीप्ता विद्येव निर्दहत्य् एव साधकम् ॥ कव्क्_६४।८८ ॥  
मां विचार्य धिया धीमन्न् उचिताय प्रयच्छतः ।  
भविष्यति तवावश्यम् महान् धर्मधनागमः ॥ कव्क्_६४।८९ ॥  
पीडां पाशकृताम् एतां न सहे मुञ्च बन्धनम् ।  
स्वयं व्रजाम्य् अहं तत्र यत्र ते ऽभिमता गतिः ॥ कव्क्_६४।९० ॥  
दिवम् उत्प्लुत्य गच्छामि न त्व् अहं मुक्तबन्धना ।  
यद्वशान् मे गतिर् व्योम्नि चूडारत्नं गृहाण तत् ॥ कव्क्_६४।९१ ॥  
इत्य् उक्तः स तया सास्रं प्रयातः करुणार्द्रताम् ।  
चूडामणिं समादाय पाशं मुक्त्वा जगाद ताम् ॥ कव्क्_६४।९२ ॥  
समाश्वसिहि कल्याणि न शोकं कर्तुम् अर्हसि ।  
न नामानुचिताय त्वां प्रयच्छामि निजेच्छया ॥ कव्क्_६४।९३ ॥  
अस्ति राजसुतः श्रीमान् गुणरत्नमहोदधिः ।  
पूरिताः ककुभः सर्वा येन कीर्त्यमृतोर्मिभिः ॥ कव्क्_६४।९४ ॥  
स विद्यावदनादर्शः कलाकेलिविभूषणः ।  
सुवृत्तः सुधनो नाम निजवंशविशेषकः ॥ कव्क्_६४।९५ ॥  
स ते समुचितः सुभ्रु विभ्रमाभरणं भुवः ।  
त्यागोपभोगसुभगः सुखोत्सव इव श्रियः ॥ कव्क्_६४।९६ ॥ सुरकिन्नरगन्धर्वविद्याधरविलासिनाम् ।  
यः खर्वीकुरुते गर्वम् उर्वराशर्वरिपतिः ॥ कव्क्_६४।९७ ॥  
इति तेन कृताश्वासा बन्धुवर्गवियोगिनी ।  
कुररीवातिकरुणं विललाप मनोहरा ॥ कव्क्_६४।९८ ॥  
अत्रान्तरे विन्ध्यतटीं मृगयाकेलिकौतुकी ।  
प्रस्थितः सुधनो धन्वी शनैस् तं देशम् आययौ ॥ कव्क्_६४।९९ ॥  
रथनेमिस्वनैस् तस्य प्रनृत्तशिखिमण्डली ।  
वनलक्ष्म्याः क्षणं लेभे लोलनीलदुकूलताम् ॥ कव्क्_६४।१०० ॥  
स कपोलप्रणयिभिर् बभौ स्वेदोदबिन्दुभिः ।  
सङ्क्रान्तैः कुण्डलप्रान्ते कान्तमुक्ताफलैर् इव ॥ कव्क्_६४।१०१ ॥  
स्यन्दनाश्वखुरोद्धूतं दन्तदीधितिभिः पुरः ।  
हरन्न् इव रजःपुञ्जं व्याजहार स सारथिम् ॥ कव्क्_६४।१०२ ॥  
अहो मनोरथेनेव रथेनानिलरंहसा ।  
दूरोज्झिता स्वसैन्येन कियती लङ्घिता क्षितिः ॥ कव्क्_६४।१०३ ॥  
एता बालानिलोल्लासलोलपिप्पलपल्लवाः ।  
हरन्ति हरितच्छायां हरिणाभरणा भुवः ॥ कव्क्_६४।१०४ ॥  
एता बालप्रवालोष्ठ्यः स्तबकस्तनबन्धुराः ।  
सोत्कण्ठा इव जृम्भन्ते मञ्जर्यः श्वसनाकुलाः ॥ कव्क्_६४।१०५ ॥  
इमा मरकतश्यामशष्पसञ्चयकञ्चुकाः ।  
राजन्ते कौसुमरजोरञ्जिता वनराजयः ॥ कव्क्_६४।१०६ ॥  
एता विवलितग्रीवा हरिण्यस् त्रासविद्रुताः ।  
नीलोत्पलवनानीव सृजन्ति तरलेक्षितैः ॥ कव्क्_६४।१०७ ॥  
एते निशाकरकराङ्कुरकान्तदन्ताः पल्लीपतिप्रणयिणीस्तनतुल्यकुम्भाः ।  
पश्यन्ति दन्तिशिशवः परितो रथं मे नेमिस्वनापःर्तचापललीनकर्णाः ॥ कव्क्_६४।१०८ ॥  
एते निर्मलनर्मदापरिसरव्याजृम्भिवल्लीवलत्-  
पुष्पोद्दाममधूत्सवप्रणयिनः क्षीबा इवाघूर्णिताः ।  
सन्नद्धाः शबरीनितम्बविलसन्मायूरपत्त्रावली-  
लीलान्दोलननर्मविभ्रमकलाबन्धेषु विन्ध्यानिलाः ॥ कव्क्_६४।१०९ ॥  
इति ब्रुवाणः कलयन् वनलक्ष्मीं नृपात्मजः ।  
शुश्राव निर्जने कीर्णं किन्नर्याः करुणं स्वनम् ॥ कव्क्_६४।११० ॥  
श्रुत्वैव कौतुकाकृष्टस् तत्समीपं कृपानिधिः ।  
सो ऽभ्येत्य सद्गुणादर्शस् तां ददर्श मृगीदृशम् ॥ कव्क्_६४।१११ ॥  
याचमानाम् परित्राणं लुब्धकं साश्रुलोचनाम् ।  
वनेचरभयोद्विग्नाम् इव काननदेवतां ॥ कव्क्_६४।११२ ॥  
अन्वेष्टुं लुब्धकाकृष्टं स्वम् अङ्कंर्गम् आगताम् ।  
खिन्नाम् इव वनभ्रान्त्या लक्ष्मीं हरिणलक्ष्मणः ॥ कव्क्_६४।११३ ॥  
तां विलोक्य स साश्चर्यरूपातिशयविस्मितः ।  
अभिलाषपटे क्षिप्रं चित्रन्यस्त इवाभवत् ॥ कव्क्_६४।११४ ॥  
सो ऽचिन्तयद् अहो रम्यनिर्माणाभ्यासकारिणः ।  
अस्मिन् मुखसमुल्लेखे रेखापरिणतिर् विधेः ॥ कव्क्_६४।११५ ॥  
दुर्लभा भोगिभवने मर्त्यलोके कथैव का ।  
मन्ये लावण्यमुद्रेयं स्वर्गे ऽप्य् अभिनवोदिता ॥ कव्क्_६४।११६ ॥  
तारुण्येन निपीतशैशवतया सानङ्गशृङ्गारिणी  
तन्वङ्ग्या सकलाङ्गसङ्गमसखी भङ्गिर् नवाङ्गीकृता ।  
निःसंरम्भपराक्रमः पृथुतरारम्भाभियोगं विना  
सांराज्ये जगतां यया विजयते देवो विलासायुधः ॥ कव्क्_६४।११७ ॥  
इति विस्मयगर्भेण साभिलाषेण चक्षुष ।  
तां पिबन्तम् इवाभ्येत्य प्रणम्य प्राह लुब्धकः ॥ कव्क्_६४।११८ ॥  
कुलकल्पद्रुमस्येयं द्रुमस्य दयिता सुता ।  
देव किन्नरराजस्य पाशेनापःर्ता मया ॥ कव्क्_६४।११९ ॥  
आनीता त्वत्कृते दिव्यकन्यैषा प्रतिगृह्यताम् ।  
त्वम् एवास्या गुणोदार भर्ता भुव इवोचितः ॥ कव्क्_६४।१२० ॥  
अस्याश् चूडामणिर् अयं मया स्वेच्छागतिप्रदः ।  
गृहीतस् तद्विरहिता नेयं याति विहायसा ॥ कव्क्_६४।१२१ ॥  
रक्ष्यो मणिर् अयं नास्ति दत्ते ऽस्मिन् सङ्गमो ऽनया ।  
इत्य् उक्त्वास्मै ददौ कन्यारत्नं रत्नं च लुब्धकः ॥ कव्क्_६४।१२२ ॥  
गृहीता राजपुत्रेण सा महींर्गलक्ष्मणा ।  
सुधासिक्तेव तत्याज स्वदेशविरहानलम् ॥ कव्क्_६४।१२३ ॥  
उत्कण्ठालोकनालोलां तां बालहरिणीम् इव ।  
बबन्ध लुब्धकत्यक्तां रागवागुरया स्मरः ॥ कव्क्_६४।१२४ ॥  
किन्नरीं रथम् आरोप्य रत्नैर् आपूर्य लुब्धकम् ।  
हर्षपूर्णः स्वनगरं प्रतस्थे पार्थिवात्मजः ॥ कव्क्_६४।१२५ ॥  
स हस्तिनापुरं प्राप्य निवेद्य स्वकथां पितुः ।  
हर्षाद् विस्मयिना तेन विवाहे विहितोत्सवः ॥ कव्क्_६४।१२६ ॥  
सुकृतैर् भोग्यतां यातां मूर्ताम् इव शशिश्रियम् ।  
अन्तःपुरप्रणयिणीं चक्रे किन्नरकन्यकाम् ॥ कव्क्_६४।१२७ ॥  
दधता मधुपेनेव तेनाधरमधुस्पृहाम् ।  
स्पृष्टा नतमुखाम्भोजा चकम्पे नलिनीव सा ॥ कव्क्_६४।१२८ ॥  
मौने ऽपि कथितोत्कण्ठां मुहुः कम्पे ऽपि निश्चलाम् ।  
वैलक्ष्ये ऽपि स्फुटल्लक्ष्मीं तस्याः प्रीतिं ततान सः ॥ कव्क्_६४।१२९ ॥  
स शनैर् अधरास्वादे दत्त्वा दन्तविभीषिकाम् ।  
विनिद्राब्जदृशस् तस्या मौनमुद्रां अवारयत् ॥ कव्क्_६४।१३० ॥  
नीवीमोक्षे निषेधे च दम्पत्योः पणिपद्मयोः ।  
विवाद इव सोत्कम्पं कङ्कणस्वनयोर् अभूत् ॥ कव्क्_६४।१३१ ॥  
स रागपल्लवस् तस्य विलासस्मितपुष्पितः ।  
कान्ताकुचफलाङ्को ऽभूद् भोग्यः सम्भोगपादपः ॥ कव्क्_६४।१३२ ॥  
अत्रान्तरे दाक्षिणात्यौ विप्रौ कपिलपुष्करौ ।  
आजग्मतुर् वृत्तिकामौ धनस्य नृपतेः सभाम् ॥ कव्क्_६४।१३३ ॥  
तौ विद्यातिशयश्लाघ्यौ पौरोहित्यम् अवापतुः ।  
कपिलः क्षितिपालस्य राजपुत्रस्य चापरः ॥ कव्क्_६४।१३४ ॥  
तयोः स्पर्धानुबन्धेन सदा विवदमानयोः ।  
एकद्रव्याभिलाषेण विद्वेषः समजायत ॥ कव्क्_६४।१३५ ॥  
द्वेषदोषेण मातङ्गयोग्यनिर्घातयोस् तयोः ।  
विदधे मदलेखेव विद्या मलिनताम् मुखे ॥ कव्क्_६४।१३६ ॥  
येषां वस्तुविवेकिनी गुणसखी लोकप्रकाशोन्मुखी  
विद्यादीपशिखा करोति विषमं द्वेषान्धकारं पुरः ।  
ते मोहोपहता विचाररहिताः सौजन्यजन्याहिता  
दग्धाश् चन्दनचन्द्रकान्तकमलस्यन्दोद्गतेनाग्निना ॥ कव्क्_६४।१३७ ॥  
श्रुतिस्मृतिविवादेषु पुष्करेण पदे पदे ।  
निगृह्यमाणः कपिलः कोपतापाद् अचिन्तयत् ॥ कव्क्_६४।१३८ ॥  
मन्दाभ्यासं दृढाभ्यासस् तीक्ष्णस् तीव्रमदोद्धतः ।  
सदा संसदि माम् एव नयत्य् एष विलक्षताम् ॥ कव्क्_६४।१३९ ॥  
प्रज्ञा वञ्चकवृत्ताय श्रुतं दर्पज्वराय च ।  
धनं धर्मनिषेधाय भवत्य् अधमचेतसाम् ॥ कव्क्_६४।१४० ॥  
दृप्तः परिभवत्य् एष राजपुत्राश्रयेण माम् ।  
तस्माद् आश्रयम् एवास्य श्रीमूलम् प्रहराम्य् अहम् ॥ कव्क्_६४।१४१ ॥  
निधने राजपुत्रस्य युक्त्युपायेन केन चित् ।  
युक्तः कर्तुं प्रयत्नो मे मानम्लानिं कथं सहे ॥ कव्क्_६४।१४२ ॥  
इत्य् उग्रपापसङ्कल्पस् तस्य द्वेषात् समुद्ययौ ।  
नास्ति तत् पातकं लोके यन् न कुर्वन्ति मत्सराः ॥ कव्क्_६४।१४३ ॥  
कथं पश्यति सद्वर्त्म स सदा व्यथिताशयः ।  
दत्तं नयनयोर् येन तीव्रामर्षविषाञ्जनम् ॥ कव्क्_६४।१४४ ॥  
रागः पापं परमम् अधिकं दर्पपापं ततो ऽपि  
क्रोधात् पापं जगति न परं दुःसहं लोभपापम् ।  
यावान् एष व्यसनिनि जने गण्यते पापवर्गः  
पापांशस्य स्पृशति न तुलां सो ऽपि विद्वेषसूतेः ॥ कव्क्_६४।१४५ ॥  
ततः कदा चिन् मेघाख्यं क्रूरं कर्वटवासिनम् ।  
विसृष्टसैन्यहन्तारं सामन्तम् अपकारिणम् ॥ कव्क्_६४।१४६ ॥  
श्रुत्वा नरपतिः कोपाच् चतुर्थोपायनिश्चये ।  
अमात्यानां अनुमते कुमारम् इदम् अब्रवीत् ॥ कव्क्_६४।१४७ ॥  
कुमार गम्यतां तूर्णम् उच्छेत्तुं तरसा रिपुम् ।  
क्रमोपपन्नं सांराज्यं निःशल्यम् इदम् अस्तु ते ॥ कव्क्_६४।१४८ ॥  
अयं ते समरारम्भे प्रभावाभरणो भुजः ।  
आलानस्तम्भतां यातु जगद्विजयदन्तिनः ॥ कव्क्_६४।१४९ ॥  
मेघे भूभृत्कुलाक्रान्तिसंरम्भाभ्यधिकोदये ।  
हते तव प्रतापस्य निर्विघ्नावरणा दिशः ॥ कव्क्_६४।१५० ॥  
दुर्बलैः किं हतैर् अन्यैः सामन्तैर् अन्तवासिभिः ।  
दृप्तः स एव हन्तव्यस् तद्वधे सर्वसिद्धयः ॥ कव्क्_६४।१५१ ॥  
किं कौतुकं यदि हरिः करिचक्रवालं  
आहन्ति दैवविहितम् निजम् एव भोज्यम् ।  
पञ्चाननं यदि भिनत्ति नखाट्टहासं  
तत् तस्य पौरुषकथापथम् एति शौर्यम् ॥ कव्क्_६४।१५२ ॥  
इति पित्रा समादिष्टः समीहितरणोत्सवः ।  
किन्नरीविरहालोलः सो ऽभूद् दोलाकुलः क्षणम् ॥ कव्क्_६४।१५३ ॥  
अचिरागमनाख्यानैर् यत्नैर् आश्वास्य वल्लभाम् ।  
जननीं स्वैरम् अभ्येत्य प्रणिपत्य जगाद सः ॥ कव्क्_६४।१५४ ॥  
दुहिता शक्रकल्पस्य किन्नरेन्द्रस्य मानिनी ।  
पाल्या विरहशोकार्ता मद्वात्सल्यधिया त्वया ॥ कव्क्_६४।१५५ ॥  
अस्याश् चूडामणिर् अयं रक्ष्यः स्वेच्छागतिप्रदः ।  
दातव्यः सर्वथा मातर् नान्यत्र प्राणसंशयात् ॥ कव्क्_६४।१५६ ॥  
इत्य् उक्त्वा जननीहस्ते कान्तं कान्ताशिखामणिम् ।  
निक्षिप्य स ययौ तूर्णं सैन्याच्छादितदिङ्मुखः ॥ कव्क्_६४।१५७ ॥  
तस्य वाजिव्रजोद्धूतरजःपुञ्जघनोदयः ।  
प्रययौ राजहंसानां सन्त्रासायासहेतुताम् ॥ कव्क्_६४।१५८ ॥  
दूरं प्रयाते दयिते विरहेण मनोहरा ।  
बभूव बालनलिनीपलाशशयनाश्रया ॥ कव्क्_६४।१५९ ॥  
सोत्कण्ठाया दिवसगणनारम्भनित्याभियोगे  
सङ्ख्यालेखासरणिम् अवनौ कम्पलोलं लिखन्त्याः ।  
तस्याः पाणौ निपतितरणत्कङ्कणे तानवेन  
क्षिप्रं मुक्तावलयकलनाम् अश्रुधारा चकार ॥ कव्क्_६४।१६० ॥  
द्वेषः पुष्पशरे सुखे विमुखता देहे ऽपि निःस्नेहता  
पत्यौ ध्यानपरायणत्वम् अनिशं तन्नाममन्त्रो जपः ।  
शय्या भूमितलं तथापि सुतनोस् तापक्षतिर् नाभवन्  
नूनं निश्चललीनरागमनसां मुक्तिर् न तीव्रव्रतैः ॥ कव्क्_६४।१६१ ॥  
लीना स्फटिकपर्यङ्के हरिचन्दनपाण्डुरा ।  
चन्द्रलेखेव सा तन्वी ज्योत्स्नामध्यगता बभौ ॥ कव्क्_६४।१६२ ॥  
कदा चिद् अथ भूपालः स्वप्नदर्शनशङ्कितः ।  
पुरोहितं समाहूय पप्रच्छ कपिलं रहः ॥ कव्क्_६४।१६३ ॥  
दृष्टं अद्य मया स्वप्ने निरुद्धं शत्रुभिः पुरम् ।  
पाटितोदरकृष्टैश् च ममान्त्रैः परिवेष्टितम् ॥ कव्क्_६४।१६४ ॥  
स्वप्नस्यास्य विपाकार्हं फलं ब्रूहि महामते ।  
विचिन्तय शुभोदर्काम् उचितां च प्रतिक्रियाम् ॥ कव्क्_६४।१६५ ॥  
इति पृष्टः क्षितीशेन क्षणम् अन्तः पुरोहितः ।  
भक्तिदम्भधृतध्यानः समीहितम् अचिन्तयत् ॥ कव्क्_६४।१६६ ॥  
उपायो ऽयं मया दिष्ट्या प्राप्तः सुचिरचिन्तितः ।  
पुष्करस्याश्रयोच्छित्त्यै राजपुत्रविनाशने ॥ कव्क्_६४।१६७ ॥  
प्रिया मनोहरा ज्येष्ठं जीवितं तस्य किन्नरी ।  
अभावे नियतं तस्या न स जीवति दुःखितः ॥ कव्क्_६४।१६८ ॥  
इति सञ्चिन्त्य शनकैर् मिथ्याखेदविषादवान् ।  
अभ्यधाद् वसुधाधीशम् अहितैषी पुरोहितः ॥ कव्क्_६४।१६९ ॥  
दुःस्वप्नो ऽयं त्वया देव हृदयाकम्पनः परम् ।  
दृष्टः स्पष्टं फलं तस्य दुःसहं कथम् उच्यते ॥ कव्क्_६४।१७० ॥  
प्रभुभक्तिव्रतस्थानां दोषेष्व् अविहितात्मनाम् ।  
न कर्णकटुकं वक्तुं निषेधो ऽस्ति हितैषिणाम् ॥ कव्क्_६४।१७१ ॥  
राज्यात् भ्रंशः शरीराद् वा स्वप्नस्यास्य फलं स्फुटम् ।  
शङ्काविरहितैः कार्यः प्रतीकारो ऽत्र भूतये ॥ कव्क्_६४।१७२ ॥  
पुष्करिण्यां क्रतुक्षेत्रे पूर्णायां पशुशोणितैः ।  
स्नातस् त्वं मार्जितो विप्रैर् भूरिरत्नसुवर्णदः ॥ कव्क्_६४।१७३ ॥  
किन्नरीमेदसा वह्निं हुत्वा कुशलम् आप्स्यसि ।  
अन्तःपुरे स्नुषा ते ऽस्ति किन्नरी न तु दुर्लभा ॥ कव्क्_६४।१७४ ॥  
इति तस्य वचः श्रुत्वा क्रूरं पातककूणितः ।  
नृशंसवृत्तसन्त्रस्तस् तम् अभाषत भूपतिः ॥ कव्क्_६४।१७५ ॥  
निजजीवितरक्षायै कथं स्त्रीवधम् उत्सहे ।  
किन्नरीविरहे ऽवश्यं न च जीवति मे सुतः ॥ कव्क्_६४।१७६ ॥  
इति भूमिभुजा तस्य प्रत्याख्याते समीहिते ।  
तं पापाभिनिवेशेन पुनः प्राह पुरोहितः ॥ कव्क्_६४।१७७ ॥  
अहो राजन् न जानीषे धीमान् अपि जनस्थितिम् ।  
त्रिवर्गसाधनं त्याज्यम् न राज्यं न च जीवितं ॥ कव्क्_६४।१७८ ॥  
अर्था इव स्वजनमित्रकलत्रपुत्रा नष्टाः स्थितस्य पुरुषस्य पुनर् भवन्ति ।  
उच्छ्वासमात्रविरहे गतजीवितस्य तत्कालसन्निहितम् अप्य् असद् एव सर्वम् ॥ कव्क्_६४।१७९ ॥  
त्यज्यन्ते जीवितस्यार्थे निजदेशप्रियात्मजाः ।  
जीविताद् अपरं राजञ् जीवलोके ऽस्ति न प्रियम् ॥ कव्क्_६४।१८० ॥  
इति जीवितलोभाय तेन नानानिदर्शनैः शनैः ।  
प्रतारितः पापं राजा युक्तम् अमन्यत ॥ कव्क्_६४।१८१ ॥  
ततः सुसम्भृतारम्भे प्रवृत्ते यज्ञकर्मणि ।  
कृतायां पुष्करिण्यां च पूर्णायां पशुशोणितैः ॥ कव्क्_६४।१८२ ॥  
राज्ञा कथितवृत्तान्ता निजपत्नी स्वयं रहः ।  
पुत्रप्रवासशोकार्ता पापत्रस्ता व्यचिन्तयत् ॥ कव्क्_६४।१८३ ॥  
अहो मूर्खतरो राजा मोहान्धेन पुरोधसा ।  
स्नुषावधविधाने ऽस्मिन् प्रेरितः पृथुपातके ॥ कव्क्_६४।१८४ ॥  
यत्नैर् अपरिहार्ये ऽपि निबद्धे निधनावधौ ।  
परप्राणापहारेण मूढा वाञ्छन्ति जीवितम् ॥ कव्क्_६४।१८५ ॥  
यदि जीवितलुब्धेन मुग्धा मृगवधूर् इव ।  
स्नुषापि हन्यते राज्ञा तत् किं वक्ष्याम्य् अहं सुतम् ॥ कव्क्_६४।१८६ ॥  
मातस् त्वयेयं वात्सल्यात् पाल्या मम मनोहरा ।  
इत्य् उक्त्वा सुधनः सूनुर् गतो निक्षिप्य मे वधूम् ॥ कव्क्_६४।१८७ ॥  
तस्माच् चूडामणिम् मत्तः प्राप्य व्योम्ना प्रयातु सा ।  
भविष्यति तया पत्युर् जीवन्त्या सङ्गमः पुनः ॥ कव्क्_६४।१८८ ॥  
इति सञ्चिन्त्य सा गत्वा साश्रुनेत्रा स्नुषान्तिकम् ।  
राजवृत्तं निवेद्यास्यै सोत्कम्पा पुनर् अब्रवीत् ॥ कव्क्_६४।१८९ ॥  
वत्से चूडामणिं बद्ध्वा गच्छ तूर्णं विहायसा ।  
नृपः पापप्रवृत्तो ऽयं न सदाचारम् ईक्षते ॥ कव्क्_६४।१९० ॥  
यज्ञभूमिं त्वया गत्वा गन्तव्यं व्योमवर्त्मना ।  
अन्यथा त्वाम् असौ वेत्ति गूढन्यस्तां मया क्व चित् ॥ कव्क्_६४।१९१ ॥  
इति भर्तृप्रवासार्ता वचः श्रुत्वा मनोहरा ।  
तत्सङ्गमाय रक्षन्ती यत्नात् प्रियतरं वपुः ॥ कव्क्_६४।१९२ ॥  
श्वश्र्वा दत्तं समादाय बद्ध्वा मूर्ध्नि शिखामणिम् ।  
नृपाहूता क्रतुक्षेत्रं गत्वा व्योम व्यगाहत ॥ कव्क्_६४।१९३ ॥  
राजन् नैतत् तव समुचितं यत् प्रियस्यापि सूनोर्  
वध्या पत्नी निजपदम् इयं स्वस्ति तुभ्यं गताहम् ।  
रक्ष्यश् चासौ प्रतिहतधृतिर् मद्वियोगे कुमारस्  
तत्रेत्य् उक्त्वा तनुतरतदिद्विभ्रमैः सा जगाम ॥ कव्क्_६४।१९४ ॥ ।  
तस्यां गतायां नृपतिर् यज्ञविघ्नेन शङ्कितः  
पुरोहितस् तम् अवदद् देव मा संशयं कृथाः ॥ कव्क्_६४।१९५ ॥  
मन्त्रैर् मया समाकृष्टः क्रूराख्यो ब्रह्मराक्षसः ।  
निर्विघ्नस् ते क्रतुः सिद्धः सा हता तेन किन्नरी ॥ कव्क्_६४।१९६ ॥  
इति मिथ्यावचस् तस्य राजा सत्यम् अमन्यत ।  
नर्त्यन्ते कुटिलैर् मुग्धा यन्त्रपुत्रकलीलया ॥ कव्क्_६४।१९७ ॥  
पितुर् भवनम् अभ्येत्य कीर्णहर्षा मनोहरा ।  
न्यवेदयत् स्ववृत्तान्तं वहन्ती वल्लभं हृदि ॥ कव्क्_६४।१९८ ॥  
सा पितुः शासनान् मर्त्यसङ्गसौरभशान्तये ।  
हेमकुम्भशतैः स्नानं पञ्चभिः प्रत्यहं व्यधात् ॥ कव्क्_६४।१९९ ॥  
मर्त्यामोदः प्रतनुतां क्षालितायाः शनैर् ययौ ।  
सुधनस्नेहसंयोगी न तु रागो मृगीदृशः ॥ कव्क्_६४।२०० ॥  
दिव्योद्यानोपभोगेषु न सा निर्वृतिम् आययौ ।  
अन्यत्र बद्धरागाणां रतिर् नान्यत्र देहिनाम् ॥ कव्क्_६४।२०१ ॥  
सा कान्तविरहक्लान्ता कदा चिद् व्योमगामिनी ।  
तां नागभवनोपान्तवनान्तवसुधां ययौ ॥ कव्क्_६४।२०२ ॥  
तत्राश्रमस्थलीसक्तं महर्षिं वल्कलयनम् ।  
अवदत् सा समभ्येत्य प्रणामविनमन्मुखी ॥ कव्क्_६४।२०३ ॥  
लुब्धकस्योपदिशता भवता मम बन्धनम् ।  
त्वम् एव ब्रूहि भगवन् यदि युक्तम् इदं कृतम् ॥ कव्क्_६४।२०४ ॥  
इति तस्या वचः श्रुत्वा किञ्चिल्लज्जानताननः ।  
ताम् उवाच मुनिर् मुग्धे तवैषा भवितव्यता ॥ कव्क्_६४।२०५ ॥  
अमोघपाशस् तस्यास्तीत्य् अज्ञात्वा कथितं मया ।  
उपलभ्य कथां धूर्तस् त्वां बबन्ध स लुब्धकः ॥ कव्क्_६४।२०६ ॥  
दुष्टात्मनां न जानीमः कौटिल्यं क्रूरचेतसाम् ।  
सत्यप्रवादमुखराः स्वभावसरला वयम् ॥ कव्क्_६४।२०७ ॥  
इत्य् उक्ता मुनिना तन्वी प्रणयात् तम् अभाषत ।  
भगवन् क्षम्यताम् एतद् बालावचनचापलम् ॥ कव्क्_६४।२०८ ॥  
इदं तु भवताम् अग्रे यन् मया किं चिद् उच्यते ।  
ललनासुलभः सो ऽयं सदाचारव्यतिक्रमः ॥ कव्क्_६४।२०९ ॥  
कथातिथित्वम् आयान्ति चापले गुरवो ऽपि यत् ।  
सा वियोगाग्नितापस्य ज्वालायोगासहिष्णुता ॥ कव्क्_६४।२१० ॥  
दुःखोद्धरणसन्नद्धाः सन्तप्तानां दयालवः ।  
कार्यान्तरङ्गाः प्रायेण भवन्त्य् अनुचितेष्व् अपि ॥ कव्क्_६४।२११ ॥  
पाशबन्धाद् विमुक्ताहं लुब्धकेन प्रलापिनी ।  
निबद्धा राजपुत्रेण स्नेहपाशेन हारिणा ॥ कव्क्_६४।२१२ ॥  
सुभगः सुधनाख्यो ऽसौ मद्वियोगानलाकुलः ।  
अमुना यदि मार्गेण समेष्यति तवान्तिकम् ॥ कव्क्_६४।२१३ ॥  
तद् इदं भवता वाच्यं कारुण्याद् वचसा मम ।  
स्थिता त्वद्विरहायासनिःसुखाहं गृहे पितुः ॥ कव्क्_६४।२१४ ॥  
उत्कण्ठाम् अनुकम्पां वा सहजां वा कृतज्ञताम् ।  
दाक्षिण्यं वा पुरस्कृत्य तूर्णम् आगम्यताम् इतः ॥ कव्क्_६४।२१५ ॥  
दुर्गमः किन्नरपुरे मार्गः क्लेशशताश्रयः ।  
अभूमिर् एव मर्त्यानाम् अल्पवीर्यबलौजसाम् ॥ कव्क्_६४।२१६ ॥  
दीप्ता तपोवनान्ते ऽस्मिन् सुधा नाम महौषधिः ।  
दृश्यते हविषा पक्त्वा पातव्या सा स्वयं त्वया ॥ कव्क्_६४।२१७ ॥  
तत्प्रभावात् समुत्तीर्य क्लेशं सत्त्वसहायवान् ।  
कैलासहासशुभ्रेण पथा मत्पुरम् एष्यसि ॥ कव्क्_६४।२१८ ॥  
इदं च तस्मै दातव्यम् मदभिज्ञाङ्गुलीयकम् ।  
इत्य् उक्त्वा विषमं वर्त्म कथयित्वा क्रमेण सा ॥ कव्क्_६४।२१९ ॥  
विघ्नप्रतिक्रियोपायान् सन्दिश्याश्चर्ययुक्तिभिः ।  
आशाबन्धधृतप्राणा ययौ दत्त्वाङ्गुलीयकम् ॥ कव्क्_६४।२२० ॥  
तया कथितम् आकर्ण्य दूराध्वतरणाद्भुतम् ।  
अङ्गुलीयकम् आदाय तद् एवाचिन्तयन् मुनिः ॥ कव्क्_६४।२२१ ॥  
अत्रान्तरे राजसूनुर् जित्वा मेघं महीपतिम् ।  
आययौ कोशम् आदाय दयितादर्शनोत्सुकः ॥ कव्क्_६४।२२२ ॥  
स विवेश स्वनगरीं सामन्तच्छत्त्रमण्डलैः ।  
फुल्लफेनस्मितस्याब्धेः कुर्वाणः सन्निभं नभः ॥ कव्क्_६४।२२३ ॥ स्नुषावैशसवृत्तान्तकथनक्लेशकम्पितम् ।  
अथान्तःपुरम् अभ्येत्य जनकं प्रणनाम सः ॥ कव्क्_६४।२२४ ॥  
अधोमुखाखिलजनं शोकशल्यहतोत्सवम् ।  
पितुर् अन्तःपुरं दृष्ट्वा स विप्रियम् अशङ्कत ॥ कव्क्_६४।२२५ ॥  
अपि जीवति सा तन्वी विरहार्ता मनोहरा ।  
इति ब्रुवाणं न यदा तम् ऊचे कश् चिद् अप्रियम् ॥ कव्क्_६४।२२६ ॥  
तदा जगाद जननी पुत्र जीवति ते प्रिया ।  
गता चूडामणिं प्राप्य किं तु जीवितसंशये ॥ कव्क्_६४।२२७ ॥  
इति श्रुत्वैव सहसा स पपात महीतले ।  
कीर्णहारलतां कुर्वन् साश्रुधाराम् इव क्षितिम् ॥ कव्क्_६४।२२८ ॥ तुषारशीकरस्मेरहरिचन्दनवारिभिः ।  
स लब्धसञ्ज्ञः शनकैर् विललापाश्रुगद्गदः ॥ कव्क्_६४।२२९ ॥  
अनाकाशशशाङ्कश्रीर् अमन्थामृतवाहिनी ।  
अयत्नरत्नवडभी क्व सा कुसुमधन्वनः ॥ कव्क्_६४।२३० ॥  
गुरुशासनयन्त्रितेन दूरं व्रजता बाष्पनिरुद्धलोचनायाः ।  
विहिता न धृतिर् मया मृगाक्ष्यास् तद् अयं मे पतितः स्मराभिशापः ॥ कव्क्_६४।२३१ ॥  
देहि प्रतिवचः सुभ्रु क्व गतासि मनोहरे ।  
मया प्रमादमूढेन हरिणाक्षी न रक्षिता ॥ कव्क्_६४।२३२ ॥  
त्वत्समागमसौभाग्यश्लाघ्यस्य सुरसंसदि ।  
ममेव मर्त्यलोकस्य त्वद्वियुक्तस्य का द्युतिः ॥ कव्क्_६४।२३३ ॥  
इति ब्रुवाणः शनकैः कान्तासम्भोगसाक्षिषु ।  
उद्यानेषु प्रियतमां विचेतुं स्वयम् उद्ययौ ॥ कव्क्_६४।२३४ ॥  
वञ्चयित्वा परिजनं स रजन्याम् अलक्षितः ।  
गत्वा वनान्तं बभ्राम समेषु विषमेषु च ॥ कव्क्_६४।२३५ ॥  
तीव्ररागपिशाचेन महता स विमोहितः ।  
उन्मत्त इव पप्रच्छ चेतनाचेतनान् अपि ॥ कव्क्_६४।२३६ ॥  
ब्रूहि सखे शुकशावक सख्युः प्राणसखीं निखिलेन्दुमुखीं ताम् । तद्दशनच्छदरागविभागे बिम्बफले ऽस्तु सदा तव भोगः ॥ कव्क्_६४।२३७ ॥  
हंहो हंस सितांस शंस नलिनीलीलावतंसद्युते  
दृष्टा सौरभसद्मपद्मवदना किं कान्तिकल्लोलिनी ।  
यस्याः पीनपयोधराग्रविलुठन्मुक्ताकलापस्य सा  
हंसस्येव विभाति रोमलतिका शैवालवल्ली च्युता ॥ कव्क्_६४।२३८ ॥  
तस्येति तीव्रव्यसनानुबन्धात् प्रलापिनः प्रस्खलतः समे ऽपि ।  
दिशन् प्रकाशं दययेव मार्गे शनैर् जगाहे गगनं सितांशुः ॥ कव्क्_६४।२३९ ॥  
श्यामापतेर् मन्मथबान्धवस्य कान्तं स दृष्ट्वाम्बरचुम्बि बिम्बम् ।  
सन्दर्शितं सस्मितम् इन्दुमुख्या मेने मुखं व्योमविमानश्र्ङ्गात् ॥ कव्क्_६४।२४० ॥  
मूकं कलङ्काङ्कम् अवाप्तदोषम् अविभ्रमं हासविलासहीनं ।  
चिरेण निश्चित्य शशाङ्कम् एव पप्रच्छ गच्छन् नरनाथसूनुः ॥ कव्क्_६४।२४१ ॥  
अपि त्वया कान्तिसखी सखे खे तुल्येक्षणा लक्ष्मंर्गस्य दृष्टा ।  
तवोदिता यद्वदनोपमानसम्बन्धलब्धा जगति प्रसिद्धिः ॥ कव्क्_६४।२४२ ॥  
कथं न किं चित् कथयत्य् अयं मे गतस्य कान्ताकथनार्थिभावम् । परार्थसम्पादनशीतलेन कलावता कस्य कृतो ऽनुरोधः ॥ कव्क्_६४।२४३ ॥  
अपि त्वया स्निग्धतडित्प्रकाशा घनस्तनी क्वापि मयूर दृष्टा ।  
त्वद्बर्हभारस्य सुहृत् स यस्या विचित्रमाल्यः कबरीकलापः ॥ कव्क्_६४।२४४ ॥  
भुजङ्ग कच् चिद् भवता भुजङ्गी दृष्टा क्व चित् सा वररत्नचूडा ।  
विषच्छटाः पश्य यया विसृष्टा मां दुःसहे ऽस्मिन् विरहे दहन्ति ॥ कव्क्_६४।२४५ ॥  
सारङ्ग सा रङ्गविलासिनी किं दृष्टा त्वया मन्मथपार्थिवस्य ।  
यस्याः कटाक्षोत्पलसंविभागैर् विभान्ति मन्ये गहने हरिण्यः ॥ कव्क्_६४।२४६ ॥  
अपि त्वया विभ्रमजन्मभुमिर् वनस्पते पल्लवपेशलोष्ठी ।  
लीलाविलोला ललना वनान्ते लतेव दृष्टा स्तबकावनंरा ॥ कव्क्_६४।२४७ ॥  
अनेन नूनं वनकुञ्जरेण सा राजरम्भा परिरम्भलोभात् ।  
आकृष्य नीता घनसन्निभेन सञ्च्छादिता वा शशिनः कलेव ॥ कव्क्_६४।२४८ ॥  
इति काननकुञ्जेषु तस्योन्मादप्रलापिनः ।  
शोकाद् इव विवर्णेन्दुवदना रजनी ययौ ॥ कव्क्_६४।२४९ ॥  
स नागभवनासन्नतीरोपान्ततपोवनम् ।  
शनैः प्रविश्य पप्रच्छ महर्षिं वल्कलायनं ॥ कव्क्_६४।२५० ॥  
इहविरहविचिन्ताशोकनिश्वासमूर्च्छन्मदनदहनधूमश्यामसक्तैकवेणी ।  
अपि शमितशशाङ्कोद्दामसौन्दर्यदर्पा मुनिवर हरिणाक्षी किन्नरी कापि दृष्टा ॥ कव्क्_६४।२५१ ॥  
इति कान्तावियुक्तस्य प्राप्तस्योन्मादिनीं दशाम् ।  
मुनिः श्रुत्वा वचस् तस्य परिज्ञाय तम् अब्रवीत् ॥ कव्क्_६४।२५२ ॥  
समाश्वसिहि विश्रम्य सन्तापस् त्यज्यताम् अयम् ।  
दृष्टा सा तव कल्याणी मया मानसचन्द्रिका ॥ कव्क्_६४।२५३ ॥  
यूथभ्रष्टेव हरिणी निरपेक्षापि जीविते ।  
पाशाकृष्टेव करिणी धार्यते सा त्वदाशया ॥ कव्क्_६४।२५४ ॥  
पाणौ शेते वदनकमलं प्रस्तरे पल्लवानां  
तापक्लान्ता तरलवलनस्रंसिनी गात्रलेखा ।  
आशाबन्धे धृतिर् इव मतेस् त्वद्वियोगाकुलायास्  
तस्या नैव क्व चिद् अपि मनः किं तु विश्रान्तिम् एति ॥ कव्क्_६४।२५५ ॥  
द्रुमस्य किन्नरपतेः स्थिताहं भवने पितुः ।  
आगन्तव्यं त्वया तूर्णम् इति त्वां सन्दिदेश सा ॥ कव्क्_६४।२५६ ॥  
वीर्यसत्त्वबलोपायधैर्योत्साहवताम् अपि ।  
अगम्ये किन्नरपुरे क्रमाद् वर्त्म शशंस च ॥ कव्क्_६४।२५७ ॥  
इदं च त्वत्कृते दत्तं तया रत्नाङ्गुलीयकम् ।  
यस्य स्निग्धप्रभाभ्यङ्गैर् दिशो यान्ति पिशङ्गताम् ॥ कव्क्_६४।२५८ ॥  
इत्य् आनन्दसुधासिक्तम् उक्त्वा धैर्यावलम्बनम् ।  
अङ्गुलीयं ददौ तस्मै मार्गं चाकथयन् मुनिः ॥ कव्क्_६४।२५९ ॥  
पथा तदुपदिष्टेन सोपायेन नृपात्मजः ।  
धीरः प्रचक्रमे गन्तुं धनदाध्युषितां दिशम् ॥ कव्क्_६४।२६० ॥  
स सिद्धां घृतपाकेन सुधां पीत्वा महौषधिम् ।  
लब्धर्द्धिबलमाहात्म्यः सायुधः प्रययौ शनैः ॥ कव्क्_६४।२६ ॥  
ऋद्ध्या सन्निहितं तस्य सर्वोपकरणं पथि ।  
अभूत् सत्त्वसहायानां स्वाधीनाः सर्वसम्पदः ॥ कव्क्_६४।२६२ ॥  
अथ विद्याधरवधूविलासहसितद्युतिम् ।  
हिमवन्तम् अतिक्रम्य कुकूलाद्रिम् अवाप सः ॥ कव्क्_६४।२६३ ॥  
फलोपहारैः स्वीकृत्य तत्र वानरयूथपम् ।  
वायुवेगाख्यम् आरुह्य स तं शैलम् अलङ्घयत् ॥ कव्क्_६४।२६४ ॥  
अथाजपथनामानम् अतिचक्राम भूधरम् ।  
निहत्याजगरं घोरं विघ्नसङ्घम् इवेषुना ॥ कव्क्_६४।२६५ ॥  
वीणास्वनैर् वशीकृत्य राक्षसीं कामरूपिणीम् ।  
कामरूपाद्रिम् उल्लङ्घ्य प्रययौ किन्नरीप्रियः ॥ कव्क्_६४।२६६ ॥  
बलवान् मुद्गराघातनिखातैः शस्त्रशङ्कुभिः ।  
एकधारं ततः शैलम् आरुरोहातिसाहसः ॥ कव्क्_६४।२६७ ॥  
अथोग्रतरम् आरुह्य वज्रकाख्यं स पर्वतम् ।  
गृध्ररूपां समालोक्य राक्षसीं पिशितैषिणीम् ॥ कव्क्_६४।२६८ ॥  
परिवृत्तेन सञ्च्छन्नः समांसमृगचर्मणा ।  
स पादमूले तस्याद्रेस् तस्थौ निश्चलविग्रहः ॥ कव्क्_६४।२६९ ॥  
मांसलुब्धा तम् उत्क्षिप्य गृध्ररूपा निशाचरी ।  
निदधे शिखरस्याग्रे भोक्तुं भीषणविग्रहा ॥ कव्क्_६४।२७० ॥  
मृगचर्म समुत्सृज्य तां निहत्य स वीर्यवान् ।  
नीरन्ध्रखदिराकीर्णम् प्राप खादिरभूधरम् ॥ कव्क्_६४।२७१ ॥  
प्रविश्य तद्गुहां लेभे शिलां व्यस्य महौषधिम् । शीतातपतमःसर्पराक्षसादिभयापहाम् ॥ कव्क्_६४।२७२ ॥  
स यन्त्रपर्वतौ प्राप्य सङ्घट्तैः प्राणहारिणौ ।  
यन्त्रकीलं शराग्रेण छित्त्वा चक्रे विनिश्चलौ ॥ कव्क्_६४।२७३ ॥  
यन्त्रकीलसमुच्छेदैर् यन्त्रद्वारं विदार्य सः ।  
छेदनम् यन्त्रचक्रं च यन्त्रयुक्तौ तथायसौ ॥ कव्क्_६४।२७४ ॥  
तीव्रप्रहारौ पुरुषौ यन्त्रमेषौ च दुःसहौ ।  
यन्त्रोग्रदन्तनिष्पेषौ तथा मकरराक्षसौ ॥ कव्क्_६४।२७५ ॥  
घोरान्धकारगम्भीरं गुहाकूपं विलङ्घ्य च ।  
तुङ्गां सरितम् उत्तीर्य हत्वा तत्कूलराक्षसान् ॥ कव्क्_६४।२७६ ॥  
आशीविषावृतजलां पतङ्गाख्यां च निम्नगाम् ।  
रोदिनीं च नदीं तीरे यस्याः किन्नरचेटिकाः ॥ कव्क्_६४।२७७ ॥  
कुर्वन्ति रोदनरवैर् विघ्नं तद्गतचेतसाम् ।  
तद्विधां हासिनीं नाम हासापःर्तचेतसाम् ॥ कव्क्_६४।२७८ ॥  
दिशन्ति पुलिने यस्या व्यसनं किन्नराङ्गनाः ।  
लङ्घयित्वापगाश् चान्या वेत्रां प्राप्य नदीं ततः ॥ कव्क्_६४।२७९ ॥  
कूलवेत्रलतालम्बी तस्याम् अथ तितीर्षया ।  
पवनप्रेरितां पारवेत्रवल्लीम् अवाप सः ॥ कव्क्_६४।२८० ॥  
तया प्राप्य परं पारम् आशयेवातिदीर्घया ।  
ददर्श किन्नरपुरं स्फारस्फटिकमन्दिरम् ॥ कव्क्_६४।२८१ ॥  
प्रविश्य स शनैः प्रप्य कान्तां कनकपद्मिनीम् ।  
तत्तीरतरुम् आरुह्य तस्थौ रत्नलतावृतः ॥ कव्क्_६४।२८२ ॥  
स ददर्शाम्बुजरजःपुञ्जैः सुरभिपिञ्जरम् ।  
हेमकुम्भैर् जलं तत्र नयन्तीः किन्नराङ्गनाः ॥ कव्क्_६४।२८३ ॥  
कुम्भोत्क्षेपे श्रमार्तायास् तत्रैकस्याः समेत्य सः ।  
हस्तालम्बेन साहाय्यं कृत्वा पप्रच्छ तार्न् शनैः ॥ कव्क्_६४।२८४ ॥  
मातः कस्य कृते तोयं इदं यत्नेन नीयते ।  
यद्भक्त्या गण्यते नायं भवतीभिः परिश्रमः ॥ कव्क्_६४।२८५ ॥  
इति तेन प्रियगिरा सा पृष्टा तम् अभाषत ।  
माधुर्यधुर्यसौन्दर्ये पक्षपातवती क्षणात् ॥ कव्क्_६४।२८६ ॥  
मर्त्यामोदापनोदाय सदा सुरभिवारिभिः ।  
पितुः किन्नरराजस्य गिरा स्नाति मनोहरा ॥ कव्क्_६४।२८७ ॥  
तयेति कथितं श्रुत्वा सुधासिक्त इव क्षणात् ।  
स हेमकुम्भे चिक्षेप तदभिज्ञाङ्गुलीयकम् ॥ कव्क्_६४।२८८ ॥  
स्नान्त्यास् ततस् तद् अभिहारि मनोहरायाः कुम्भात् पपात कुचकुम्भयुगे ऽङ्गुलीयम् ।  
यस्यांशुमत्प्रतिमरत्नमयूखलेखाः क्षिप्रं नखक्षतविलासतुलाम् अवापुः ॥ कव्क्_६४।२८९ ॥  
मूर्तं ततः स्वं अनुरागम् इवाकलय्य  
रत्नाङ्गुलीयकम् अनङ्गकथान्तरङ्गम् ।  
सा कान्तम् आगतम् अवेत्य कुतस् त्वयेदं  
सम्प्राप्तम् इत्य् अवदद् उच्छलितेव दासीम् ॥ कव्क्_६४।२९० ॥  
ततस् ताम् अवदद् दासी देवि पुष्करिणीतटे ।  
स्थितः को ऽपि युवा कान्तः प्रत्यक्ष इव मन्मथः ॥ कव्क्_६४।२९१ ॥  
निक्षिप्तं हेमकुम्भे ऽस्मिन्न् इदं तेनाङ्गुलीयकम् ।  
भजते यत्प्रभागर्भम् पयः कुङ्कुमकान्तताम् ॥ कव्क्_६४।२९२ ॥  
इति तद्वचनं तन्वी प्रियं श्रुत्वा मनोहरा ।  
निश्चित्य दयितं प्राप्तम् आनिनाय तयैव तम् ॥ कव्क्_६४।२९३ ॥  
तया गुप्ततरे न्यस्तं कान्तम् उद्यानमन्दिरे ।  
कुमुद्वतीव शशिनं गत्वापश्यन् मनोहरा ॥ कव्क्_६४।२९४ ॥  
परस्परालोकनविभ्रमेण वियोगसन्तापनिवेदनेन ।  
तयोः प्रहर्षानुभवेन लेभे शोभाम् अशेषाङ्गवतीम् अनङ्गः ॥ कव्क्_६४।२९५ ॥  
यद् यत् किं चिद् विरहसमये चिन्तयाभ्यस्तम् अन्तर्  
यद् यत् प्रौढप्रमदसुहृदा मन्मथेनोपदिष्टम् ।  
यद् यत् प्रेम्णः सदृशम् उचितं यद् यद् औत्सुक्यराशेस्  
तत् तत् सर्वं प्रणयसुभगं दम्पती चक्रतुस् तौ ॥ कव्क्_६४।२९६ ॥  
ततः प्रच्छन्नवृत्तान्तं लज्जमाना मनोहरा ।  
निवेद्यादर्शयत् पित्रोः पतिं भूमिमनोभवम् ॥ कव्क्_६४।२९७ ॥  
ततः किन्नरराजस् तां कोपप्रस्फुरिताधरः ।  
उवाच दर्शनपथं परिहृत्यात्मजापतेः ॥ कव्क्_६४।२९८ ॥  
अहो प्रमादपतिता दैवाद् अनुचिते जने ।  
न विमुञ्चसि दुर्वृत्ते क्षाल्यमानापि रक्तताम् ॥ कव्क्_६४।२९९ ॥  
यौवनावनिलावण्यं स्पृहणीयं दिवौकसाम् ।  
बत प्रयातम् एतत् ते मर्त्यस्नेहेन शोच्यतां ॥ कव्क्_६४।३०० ॥  
उदग्रगोत्रप्रभवा घनयौवननिर्भरा ।  
निम्नगे क्षोभविभ्रष्टा यातासि सुतराम् अधः ॥ कव्क्_६४।३०१ ॥  
विद्वदुद्वेगजननी कुलवैलक्ष्यकारिणी ।  
मलिना खलविद्येव सम्मतासि न कस्य चित् ॥ कव्क्_६४।३०२ ॥  
रूपमात्रेण तुष्टा त्वं यदि मर्त्यवशं गता ।  
तत् किं न रमसे हेमनिर्माणपुरुषत्विषा ॥ कव्क्_६४।३०३ ॥  
प्रभावगुणहीनस्य पुंसश् चारुतराकृतेः ।  
आलेख्यपुरुषस्येव सौन्दर्यं भित्तिरञ्जनम् ॥ कव्क्_६४।३०४ ॥  
वध्यो मे त्वत्पतिः पापे हीनसम्बन्धलज्जया ।  
मुखं द्रष्टुं न शक्नोमि त्वद्याच्ञाप्तदिवौकसाम् ॥ कव्क्_६४।३०५ ॥  
सत्यं उत्साहयुक्तस्य कुलस्योन्नतिशालिनः ।  
जरेव किल कायस्य कन्या सङ्कोचकारिणी ॥ कव्क्_६४।३०६ ॥  
इति सा भर्त्सिता पित्रा तम् उवाच नतानना ।  
असूत्रहारं कुर्वाणा कुचयोर् बाष्पबिन्धुभिः ॥ कव्क्_६४।३०७ ॥  
कोपाद् अनुचितं तात नैतन् मां वक्तुम् अर्हसि ।  
न श्रूयन्ते प्रभावेण किं नराः किन्नराधिकाः ॥ कव्क्_६४।३०८ ॥  
गरुडस्यापि दुर्लङ्घ्याम् इमाम् उल्लङ्घ्य यः क्षितिम् ।  
प्रभावभूमिर् आयाति मनुष्यः स कथं भवेत् ॥ कव्क्_६४।३०९ ॥  
गुणसंवादिनी मूर्तिर् भवत्य् एव शरिरिणाम् ।  
करोत्य् आनन्द संवादं द्युतिर् एव हिमत्विषः ॥ कव्क्_६४।३१० ॥  
जात्या किं क्रियते तात स्वभावानुगुणा गुणाः ।  
पूर्णेन्दुर् अमृतस्यन्दी कालकूटस्य सोदरः ॥ कव्क्_६४।३११ ॥  
भवन्त्य् अन्तर्गुणाः के चिच् छन्नदोषास् तथापरे ।  
अपरीक्ष्य न कर्तव्या मणीनां मूल्यलङ्घना ॥ कव्क्_६४।३१२ ॥  
श्रुत्वैतत् किन्नरपतिस् तत् तथेति विचिन्त्य च ।  
जामातरं समाहूय गुणजिज्ञासयाब्रवीत् ॥ कव्क्_६४।३१३ ॥  
त्वया कान्त्या जितास् तावद् एते किन्नरदारकाः ।  
सन्दर्शितप्रभावस् तु दिव्यसम्बन्धम् अर्हसि ॥ कव्क्_६४।३१४ ॥  
अत्यायतं शरवनं कृत्वोद्धृतशरं क्षणात् ।  
व्युप्तम् अन्यूनम् उच्चित्य पुनर् देहि तिलाधकम् ॥ कव्क्_६४।३१५ ॥  
सन्दर्शय धनुर्वेदे दृढलक्ष्यादिकौशलम् ।  
ततः कीर्तिपताकेयं तवायत्ता मनोहरा ॥ कव्क्_६४।३१६ ॥  
इत्य् अशक्ये ऽपि कौटिल्यात् प्रेरितस् तेन कर्मणि ।  
सर्वं कान्तानुरागेण कुमारः कर्तुम् उद्ययौ ॥ कव्क्_६४।३१७ ॥  
मिथ्याश्रमक्लेशफले प्रवृत्तं शरपाटने ।  
तं विज्ञाय सहस्राक्षः पक्षपाताद् अचिन्तयत् ॥ कव्क्_६४।३१८ ॥  
किं भाद्रकल्पिको बोधिसत्त्वो ऽयं पार्थिवात्मजः ।  
नियुक्तः किन्नरेन्द्रेण निष्फले क्लेशकर्मणि ॥ कव्क्_६४।३१९ ॥  
अस्यास्मिन् समयायासे कार्यं साहाय्यकं मया ।  
इति सञ्चिन्त्य शक्रो ऽस्य कर्मनिष्पत्तिम् आदधे ॥ कव्क्_६४।३२० ॥  
शतक्रतुसमादिष्टैर् यक्षैः सूकररूपिभिः ।  
उत्पाटिते शरवने समे व्युप्तं तिलाधकम् ॥ कव्क्_६४।३२१ ॥  
एकीकृतं समुच्चित्य शक्रसृष्टैः पिपीलकैः ।  
कुमारः किन्नरेन्द्राय विस्मिताय न्यवेदयत् ॥ कव्क्_६४।३२२ ॥  
स सप्तकनकस्तम्भान् सप्ततालान् बलोर्जितः ।  
सूकरीचक्रसंयुक्तान् विद्ध्वा निशितपत्त्रिणा ॥ कव्क्_६४।३२३ ॥  
शस्त्रास्त्रविक्रमकलाशिल्पशक्तिम् अदर्शयत् ।  
ययास्य पेतुर् मुकुटे दिव्याः कुसुमवृष्टयः ॥ कव्क्_६४।३२४ ॥  
विस्मितो ऽपि प्रभावेण तस्य किन्नरभूपतिः ।  
पुनस् तद्वञ्चनायैव तां तां युक्तिम् अचिन्तयत् ॥ कव्क्_६४।३२५ ॥  
दधति विपुलाश्चर्ये मौनं हसन्ति सतां स्तुतौ  
मलिनवदनाः कीर्त्युत्कर्षे व्रजन्ति विवादिताम् ।  
अपि गुणशतैर् नाराध्यन्ते विरुद्धधियः परं परपरिभवक्षोभारम्भस्थिराभिनिवेशिनः ॥ कव्क्_६४।३२६ ॥  
स तम् ऊचे प्रभावो ऽयं दिव्यः प्रकटितस् त्वया ।  
प्रज्ञाप्रकर्षम् अधुना सन्दर्शयितुम् अर्हसि ॥ कव्क्_६४।३२७ ॥  
अभिन्नवर्णरूपाणां तुल्याभरणवाससाम् ।  
किन्नरीणां स्थितां मध्ये गृहाण निजवल्लभाम् ॥ कव्क्_६४।३२८ ॥  
इत्य् उक्तस् तेन स पुनः किन्नरीशतपञ्चकम् ।  
तुल्यवर्णवयोवेशं ददर्शाव्यग्रम् अग्रतः ॥ कव्क्_६४।३२९ ॥  
तासां मध्ये परिज्ञाय स जग्राह मनोहराम् ।  
वल्लरीवनसञ्च्छन्नां भ्र्ङ्गश् चूतलताम् इव ॥ कव्क्_६४।३३० ॥  
देवो ऽयम् इति निश्चित्य ततस् तं किन्नरेश्वरः ।  
तुष्टस् तस्मै ददौ दिव्यरत्नैः सह मनोहराम् ॥ कव्क्_६४।३३१ ॥  
श्लाघ्योपभोगविभवैः पूजितस् तेन सादरम् ।  
जायासखस् तम् आमन्त्र्य कुमारः स्वपुरं ययौ ॥ कव्क्_६४।३३२ ॥  
मनोहराग्रगं पुत्रं प्राप्तम् आलोक्य भूपतिः ।  
राकेन्दुदर्शनोद्भूतः सुधाम्बुधिर् इवाबभौ ॥ कव्क्_६४।३३३ ॥  
पुत्रं ततश् चरितचन्द्रसितातपत्रे राज्ये ऽभिषिच्य परितापहरं प्रजानां ।  
सन्तोषशीतलविवेकसुखाभिरामां छायाम् असेवत नृपः प्रशमद्रुमस्य ॥ कव्क्_६४।३३४ ॥  
प्राप्ताभिषेकं सुधनम् प्रभाते तं सप्तरत्नानि पृथुप्रतापम् । नवप्रभावप्रभुभावभीत्या सेवानिवासार्थम् इवोपजग्मुः ॥ कव्क्_६४।३३५ ॥  
स बोधिसत्त्वः सुधनो ऽहम् एव यशोधरा सापि मनोहराभूत्  
तद्विप्रयोगव्यसनानलार्तिः कामानुबन्धाद् इयती मयाप्ता ॥ कव्क्_६४।३३६ ॥  
तस्मात् कामः कमलवदनानेत्रपर्यन्तवासी  
वर्ज्यः सद्भिः शमंर्गवधूबन्धकेलिः किरातः । स्फूर्जत्पुष्पप्रसरजरजःपुञ्जहालाहलाग्रैर्  
लोकः शोकव्यसनविशिखैर् मोहनैर् येन विद्धः ॥ कव्क्_६४।३३७ ॥  
इति भिक्षुगणः स्वयं जिनेन स्वकथां तां विनिवेदितां निशम्य ।  
सरसं पृथुमूलम् एव मेने शतशाखस्य मनोभवम् भवस्य ॥ कव्क्_६४।३३८ ॥  
  
इति क्षेमेन्द्रविरचितायां बोधिसत्त्वावदानकल्पलतायां सुधनकिन्नर्यवदानं चतुःषष्टितमः पल्लवः  
  
  
  
  
