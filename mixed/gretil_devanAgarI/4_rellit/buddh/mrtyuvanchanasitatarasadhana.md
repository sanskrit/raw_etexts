---
title: Mrtyuvancanasitatarasadhana

---
## Intro
  
  
  
  
 Mrtyuvancanasitatarasadhana   
  
  
  
  
Mrtyuvancanasitatarasadhana (Mvsts) / SM 103  
Based on the ed. by Johannes Schneider: Vāgīśvarakīrtis Mṛtyuvañcanopadeśa, eine buddhistische Lehrschrift zur Abwehr des Todes.  
Wien : Verlag der Österreichischen Akademie der Wissenschaften 2010.  
(Beiträge zur Kultur- und Geistesgeschichte Asiens ; 66) (Denkschriften der philosophisch-historischen Klasse ; 394)  
ISBN 978-3-7001-6722-8  
p. 228  
  
  
Input by Johannes Schneider  
  
  
  
  


## पाठः
  
  
  
  
  
  
मृत्युवञ्चनसिततारासाधन  
  
मृत्युदोषैर् अलिप्तः स्यात् ताराहृच्चक्रभावकः ।  
लाभी च सर्वसिद्धीनां षण्मासावधि तत्परः ॥ म्व्स्त्स्_१ ॥  
वागीश्वरकृतादेशान् मृत्युवञ्चनसङ्ग्रहात् ।  
उद्धृता सितताराया भावना भयनाशिनी ॥ म्व्स्त्स्_२ ॥  
तुर्यवर्गाद्यसाकारत्विषा विस्फुरिताम्बरे ।  
सिताब्जेन्द्वासनां दृष्ट्वा पुरस् त्रिशरणं पठेत् ॥ म्व्स्त्स्_३ ॥  
मुहूर्तं शून्यतां पश्येत् प्राकृतारोपहानये ।  
ततः प्रणिधिसामर्थ्याद् बोधिचित्ताक्षरं भवेत् ॥ म्व्स्त्स्_४ ॥  
सितारविन्दमध्यस्थचन्द्रबिम्बासनोपरि ।  
आबद्धवज्रपर्यङ्कां वरदोत्पलधारिणीम् ॥ म्व्स्त्स्_५ ॥  
शरच्चन्द्रकराकारां पृष्ठचन्द्रसमाश्रिताम् ।  
सर्वालङ्कारसम्पूर्णां षोडशाब्दवपुष्मतीम् ॥ म्व्स्त्स्_६ ॥  
सर्वसम्बुद्धतत्पुत्रमातरं कामरूपधाम् ।  
ध्यात्वार्यतारां हृदये तस्याश् चक्रं सितद्युति ॥ म्व्स्त्स्_७ ॥  
अष्टकोष्ठकम् अष्टाभिर् अक्षरैः परिपूरितम् ।  
ॐहाव्यञ्जनमध्यस्थसाध्यनामाद्यनाभिकम् ॥ म्व्स्त्स्_८ ॥  
ध्यायाद् एकाग्रचित्तः सन् षण् मासान् दृढनिश्चयः ।  
जपेद् अखिन्नचित्तः सन् मन्त्रम् एनं दशाक्षरम् ॥ म्व्स्त्स्_९ ॥  
ओङ्कारम् आदितो दत्त्वा पश्चात् तारे प्रयोजयेत् ।  
तुत्तारे स्यात् तुरे पश्चात् स्वाहान्तः सार्वकर्मिकः ॥ म्व्स्त्स्_१० ॥  
ब्रह्मेन्द्रविष्णुचन्द्रार्करुद्रदिक्पालमन्मथैः ।  
अप्य् अखण्डितरोमाग्रो मृत्युं जयति मुक्तवत् ॥ म्व्स्त्स्_११ ॥  
वलीपलितदौर्भाग्यव्याधिदारिद्र्यसङ्क्षयः ।  
सिंहाद्यष्टमहाभीतिदुःखसन्दोहनाशनम् ॥ म्व्स्त्स्_१२ ॥  
अयाचिताम्बरपानहर्म्यरत्नादिसङ्गमः ।  
खड्गाञ्जनपादलेपभद्रकुम्भादिसिद्धयः ॥ म्व्स्त्स्_१३ ॥  
कविता वक्तृता मेधा प्रज्ञा चैकान्तनिर्मला ।  
अन्या च वाञ्छिता सिद्धिश् चक्राद् अस्मात् प्रजायते ॥ म्व्स्त्स्_१४ ॥  
साधनं सितताराया मृत्युव्याधिविनाशनम् ।  
उद्धृत्य यच् छुभं तेन जगत् तारा स्वयं भवेत् ॥ म्व्स्त्स्_१५ ॥  
  
॥ मृत्युवञ्चनसिततारासाधनम् ॥  
  
  
  
  
