---
title: 'Dipamkarabhadra: Guhyasamajamandalavidhi'

---
## Intro
  
  
  
  
 Dipamkarabhadra: Guhyasamajamandalavidhi   
  
  
  
  
Dipamkarabhadra: Guhyasamajamandalavidhi  
Based on: MS Niedersäsische Staats- und Universitätsbibliothek Göttingen, Cod. ms. sanscr. 257  
Additional References: Dhīḥ 42 (2006:109-154)  
Copyright: S. Klein-Schwind 2008  
  
  
  
Input by: S. Klein-Schwind,  
proof-read and revised by: H. Isaacson  
Released: 18 February 2008  
Revision: 1.0  
Distributor: Centre for Tantric Studies, Hamburg (tantric-studies.org)  
  
  
  
  
  


## पाठः
  
  
  
  
  
  
  
दीपङ्करभद्रऽस् गुह्यसमाजमण्डलविधि  
  
  
नमो वज्रसत्त्वाय ॥  
  
ज्ञेयाद्यावृतिनिर्मुक्तं ज्ञानादर्शादिसंयुतम् ।  
मञ्जुश्रीगुह्यसच्चक्रं नत्वा तद् वच्मी मत्स्मृतौ ॥ १  
  
श्रीमत्समाजसन्नीत्या चक्राम्नातक्रमाद् अतः ।  
उदकाद्यम् अनुज्ञान्तं यो ऽभिषिक्तो गुरोस् ततः ॥ २  
  
तत्त्वाप्तौ गुह्यचक्रे ऽस्मिन् गुह्यप्रज्ञाभिषेकतः ।  
गुह्यज्ञो योगतत्त्वज्ञस् त्रियानसन्धितत्त्ववित् ॥ ३  
  
विद्याहृन्मन्त्रमुद्राणां समाधित्रितयस्य च ।  
सामान्येतरसिद्धीनां तन्त्रनीत्या विभागवित् ॥ ४  
  
समयसंवरस्थो वा प्रज्ञायोगसुतत्परः ।  
मन्त्रतन्त्रप्रयोगज्ञो भव्यः सत्त्वार्थसाधने ॥ ५  
  
योगधैर्यादियुक्तो ऽपि प्रोक्तैर् गुणैर् अनन्वितः ।  
सत्त्वार्थे नैव भव्यो यत् सद्भिस् तैः स्युर् गुणा ह्य् अमी ॥ ६  
  
कृपावान् सुव्रतो जापी श्राद्धो गम्भीरतत्त्ववित् ।  
पूर्वसेवां स्वचक्रस्थः कृत्वा मण्डलम् आलिखेत् ॥ ७  
  
क्वचिन् मनोऽनुगे स्थाने दिग्धे सच्चन्दनादिभिः ।  
सुगन्धिकुसुमाकीर्णे प्राक् प्रअतर् विनिवेश्य च ॥ ८  
  
विमोक्षमुखसंशुद्धौ हृदीन्दौ मं प्रभोज्ज्वलम् ।  
ध्यात्वा शुभाभिवृद्ध्यर्थं प्रकुर्याद् देशनादिकम् ॥ ९  
  
सर्वदिक्त्र्यध्वसम्भूतबुद्धानां पुरतः स्थितः ।  
हृद्प्रभोद्भवरूपाद्यैः पूजां कृत्वा विधानतः ॥ १०  
  
स्वासत्सङ्कल्पमात्रोत्थं त्र्यध्वजं दुष्कृतं कृतं ।  
स्वप्नस्वप्नादिवत् सर्वं त्रिष्कृत्य देशयाम्य् अहम् ॥ ११  
  
सम्बुद्धसत्सुतार्याणाम् अन्येषां यच् चुभं शुभम् ।  
निःशेषम् अनुमोद्याहं सम्बोधौ नामयाम्य् अनु ॥ १२  
  
याचे ऽहं सर्वबुद्धानां सर्वाशाश्वासदायिका ।  
देशनाकाशसंस्थानां भातु लोके ऽखिले ऽनघा ॥ १३  
  
शुद्धनिःशेषसङ्कल्पान् प्रत्यात्मानन्दवेदिनः ।   
सम्बुद्धान् शरणं यामि स्वपरार्थफलप्रदान् १४  
  
सत्सत्त्वाशेषसद्धर्मम् आगमाधिगमात्मकम् ।  
सत्सम्पदाश्रयाचिन्त्यं शरणं समुपैम्य् अहम् ॥ १५  
  
प्राप्ताश्वासम् अवैवर्त्यं निष्यन्दादिफलैर् युतम् ।  
गुह्याभिषेकजं चैव गतो ऽस्मि शरणं गणम् ॥ १६  
  
मुनीन्द्रसूनुसन्मार्गं चर्यानन्ताग्रबोधकम् ।  
सर्वबुद्धात्मसद्बुद्ध्या समाश्रितो ऽस्म्य् अतो ऽधुना ॥ १७  
  
सर्वावृतिसमुद्घात्यनन्तज्ञानामृतास्पदम् ।  
भ्रमिदृष्टिप्रबोधाय बोधौ सर्वं दधे मनः ॥ १८  
  
बोधिचित्ताच् च बुद्धत्वं फलहेतोर् असङ्गतः ।  
प्रत्यात्मवेद्यधर्मत्वाच् छून्यज्ञानात्मको ह्य् अहम् ॥ १९  
  
ॐ शून्यताज्ञानवज्रस्वभावात्मको ऽहम् ।  
  
हूङ्कारं चाप्य् अथोष्णीषान् शाश्वतादिकम् एव च ॥  
रक्षार्थं क्रोधचक्रस्थो ध्यायाद् विघ्नान् प्रमर्दयन् ॥ २०  
  
धर्मधातुं ततो ध्यायात् त्र्यश्रं शुक्लोर्ध्वसंस्थित ।  
दिक्चक्रवर्तिचित्राभं अन्तःखाधोऽब्जवज्रगम् ॥ २१  
  
तत्र भ्रूङ्कारचक्रोत्थसविद्यशाश्वतोद्भवम् ।  
स्फरद्बुद्धौघखव्यापि चतुरश्रादिसंयुतम् ॥ २२  
  
शशिसूर्यसमाक्रान्तं विश्वाब्जदेवतासनम् ।  
विभक्ताशेषसद्रत्नं कूटागारं प्रभावयेत् ॥ २३  
  
स्वरलक्षणसंयुक्तं कादिव्यञ्जनरश्मिकम् ।  
मध्यचन्द्रासने चित्तं ज्ञानचन्द्रं विभाव्य तत् ॥ २४  
  
तत्राद्यहृद्भवं वज्रं रक्तम् आद्यहृदा युतम् ।  
कृतजिनाभदेह्यर्थस् तदहङ्कृतिमान् स्वयम् ॥ २५  
  
स्फतिकेन्द्वङ्गमूलास्यं नीलसव्येतरारुणम् ।  
सर्वाकारवरोदारं सद्गुणाभरणाम्बरम् ॥ २६  
  
द्विभुजाश्लिष्टसत्प्रज्ञं वज्रपर्यङ्कसुस्थिरम् ।  
वज्रखड्गभुजं सव्ये वामे सन्मणिपद्मिनम् ॥ २७  
  
प्रज्ञोपायात्मकं श्रिमज् जगत्सम्पत्समाश्रयम् ।  
समन्तभद्रम् आत्मनं भावयेत् स्फरणत्विषम् ॥ २८   
  
महारागविनेयं तल् लोकम् आलोक्य भाजनं ।  
सुरतध्वनिना स्वान्तर् जिनवृन्दं निवेशयेत् ॥ २९  
  
तल् लोचनादिसद्विद्या रूपादिविषयात्मभिः ।  
प्रोत्सृज्य नवधा देवीः स्वविद्यान्तर् निवेशयेत् ॥ ३०  
  
स्वयोषित्पद्मकर्कट्यां सुरतोद्भवमण्डलम् ।  
निर्मायात्र जगत् कृत्स्नम् आश्वासाय प्रवेशयेत् ॥ ३१  
  
खव्यापिबुद्धसन्मित्रैः स्ववज्रान्तर्द्रवोद्भवैः ।  
सेवयेद् अविवर्त्यर्थं तत्त्वज्ञानफलाप्तये ॥ ३२  
  
आश्वस्तं तज् जगद् दृष्ट्वा बीजैश् चातः स्वभावजैः ।  
उत्सृजेत् सर्वसत्त्वांश् च जगच्चित्तात्मभावजान् ॥ ३३  
  
क्षितिगर्भादिकान् षट्कांश् चक्षुरादिस्वभावकान् ।  
क्षिं ज्रं खं गं स्कं इत्य् एभिः सं-बीजाच् च यथाक्रमम् ॥ ३४  
  
रूपवज्रादिकान् षट्कान् बाह्याध्यात्मस्वभावजान् ।  
जः हूं वं होः खं इत्य् एतै रं-बीजाच् च बहिः स्थितान् ॥३५  
  
लोचनाद्यास् तु ता विद्याः पृथिव्यादिस्वभावजान् ।  
लां मां पां ताम् इति त्व् एभिर् जगद्धर्मात्मतत्त्वजाः ॥ ३६  
  
शाश्वताद्यांस् तु सम्बुद्धान् रूपादिस्कन्धस्वभावजान् ।   
बुं-आं-ज्रीं-भिश् च खं-हूं-भ्यां सर्वधर्मान् समुत्सृजेत् ॥ ३७  
  
ॐ आः हूं इति तच् चित्तं भास्वद्धोर्भ्यां विदर्भितम् ।  
गुह्यपद्मोदरान्तस्थं मृदुनिष्यन्दशुद्धये ॥ ३८  
  
ते च रागाग्निसन्दीप्ते कायद्वयद्रवीकृते ।  
सन्मित्राभातदिग्देवीगीत्या ध्यायात् सुचोदनाः ॥ ३९  
  
त्वं वज्रचित्त भुवनेश्वर सत्त्वधातो त्रायाहि मां रतिमनोज्ञा महार्थकामैः ।  
कमाहि मां जनक सर्वमहाग्रबन्धो यदीच्छसे जीवितु मह्य नाथ ॥ ४०  
  
त्वं वज्रकाय बहुसत्त्वप्रियाज्ञचक्र बुद्धार्थबोधिपरमार्थहितानुदर्शी ।  
रागेण रागसमयां मम कामयस्व यदीच्छसे जीवितु मह्य नाथ ॥ ४१  
  
त्वं वज्रवाच सकलस्य हितानुकम्पी लोकार्थकार्यकरणे सदा सम्प्रवृत्त ।   
कामहि मां सुरतचर्य समन्तभद्र यदीच्छसे जीवितु मह्य नाथ ॥ ४२  
  
त्वं वज्रकाम समयाग्र महाहितार्थ सम्बुद्धवंशतिलकः समतानुकम्पी ।  
कामाहि मां गुणनिधिं बहुरत्नभूतां यदीच्छसे जीवितु मह्य नाथ ॥ ४३  
  
उत्थापन्यनुरोधात् तद् द्रवं पश्यन् विपत्तिवत् ।  
मायावद् वस्तु सञ्चिन्त्य स्वमन्त्रार्थः पुनर् भवेत् ॥ ४४  
  
कुङ्कूमाकारमूलास्यो नीलसव्यसितेतरः ।  
कुमाराभरणाकारः प्रज्ञानन्दैकसुन्दरः ॥ ४५  
  
द्विभुजाश्लिष्टसत्प्रज्ञः स्वाभप्रज्ञाधरास्यधृक् ।  
भास्वत्कृपाणसद्बाणनीलोत्पलधनुःकरः ॥ ४६  
  
स्फरद्बुद्धौघनिर्माणनिष्पादितजगत्त्रयः ।  
स्वबीजोद्भवचिह्नोत्थमञ्जुवज्रः स्वयं भवेत् ॥ ४७  
  
भवसङ्गाद् भवोऽ नन्तः शमसङ्गो विपत्तिभाक् ।  
मायया कृतसंसेवो धर्मधात्वात्मको भवेत् ॥ ४८  
  
ॐ धर्मधातुस्वभावात्मको ऽहम् ॥   
  
सन्मित्रैः कृतनिष्यन्दः पाकात् सर्वज्ञताम् इयात् ।  
तच्चक्षुराद्यधिष्ठानम् उपसाधनम् इष्यते ॥ ४९  
  
क्षितीशकुलिशाकाशलोकेशस्काम्भभद्रकैः ।   
सम्पूर्य चक्षुरादीनि तद्बीजैः पौरुषं वहेत् ॥ ५०  
  
धर्मसम्भोगनिर्माणवाहिनी जगदर्थता ।  
चित्तगुह्याद्यधिष्ठानं साधनार्थम् अतो भवेत् ॥ ५१  
  
स्वहृत्कण्ठशिरश्चन्द्रे हूं-आः-ॐ-जांश् च सत्प्रभून् ।  
वज्राब्जचक्रमध्यस्थान् ध्यात्वा चित्तादिगुह्यकान् ॥ ५२  
  
तद्धृत्प्रज्ञाङ्गसङ्गार्चीरूपवज्रादिरश्मिभिः ।  
सम्पूज्य सर्वदिक्त्र्यध्वव्याप्ताशेषविनायकान् ॥ ५३  
  
कृतार्थसम्पदां तेषां ये हृत्कण्ठशिरोगताः ।  
चित्तवज्रादयस् तांस् तु तदधिष्ठाने प्रयाचयेत् ॥ ५४  
  
चित्तवज्रधरः श्रीमांस् त्रिवज्राभेद्यभावितः ।  
अधिष्ठानपदं मे ऽद्य करोतु चित्तवज्रिणः ॥५५  
  
दशदिक्संस्थिता बुद्धास् त्रिवज्राभेद्यभाविताः ।  
अधिष्ठानपदं मे ऽद्य कुर्वन्तु चित्तवज्रिणः ॥५६  
  
ॐ सर्वतथागतचित्तवज्रस्वभावात्मको ऽहम् ॥  
  
धर्मो वै वाक्पथः श्रीमांस् त्रिवज्राभेद्यभावितः ।  
अधिष्ठानपदं मे ऽद्य करोतु वाग्वज्रिणः ॥५७  
  
दशदिक्संस्थिता बुद्धास् त्रिवज्राभेद्यभाविताः ।  
अधिष्ठानपदं मे ऽद्य कुर्वन्तु वाग्वज्रिणः ॥५८  
  
ॐ सर्वतथागतवाग्वज्रस्वभावात्मको ऽहम् ॥  
  
कायवज्रधरः श्रीमांस् त्रिवज्राभेद्यभावितः ।  
अधिष्ठानपदं मे ऽद्य करोतु कायवज्रिणः ॥ ५९  
  
दशदिक्संस्थिता बुद्धास् त्रिवज्राभेद्यभाविताः ।  
अधिष्ठानपदं मे ऽद्य कुर्वन्तु कायवज्रिणः ॥ ६०  
  
ॐ सर्वतथागतकायवज्रस्वभावात्मको ऽहम् ॥  
  
षोडशानुस्मृतेः शुद्धौ कुर्वन्तीति तदुक्तवान् ।  
तस्य चित्ताद्यधिष्ठानं नोक्तम् अप्रस्तुतोक्तितः ॥ ६१  
  
त्रिगुह्यालक्षणं वीक्ष्य मायाप्रज्ञाङ्गसङ्गतः ।  
मृदुवैमल्यसंशुद्धौ महासाधनम् इष्यते ॥ ६२  
  
सञ्चोद्य दिग्गतान् नाथान् ज्ञानसत्त्वहृदर्चिषा ।  
तत्प्रभोद्भवविद्याभिर् भृतकुम्भामृताम्बुभिः ॥ ६३  
  
स्वभिषिक्तः प्रभुः श्रीमान् कुलेशमकुटोत्तमः ।  
निष्यन्दाद्यैस् तथा मध्यैः स्वाभां प्रज्ञां विशोधयेत् ॥ ६४  
  
शिरोहृन्नाभिगुह्ये ऽस्याश् चरणान्ते च प्रत्यणून् ।  
ॐ-हूं-स्वा-हृद्भिः आः-हाभ्यां शाश्वतादिकुलात्मकैः ॥३२ ६५  
  
आपूर्य पञ्चसम्बुद्धैः हूं-आः-अष्टदलाब्जिकाम् ।  
संविशोध्य तया बुद्धान् हूं-सद्वज्रो ऽनुरागयेत् ॥ ६६  
  
ॐ सर्वतथागतानुरागणवज्रस्वभावात्मको ऽहम् ॥  
  
हृच्चन्द्रखद्गहृद्भाभिः खव्यापिबुद्धमण्डलम् ।  
निवेश्यात्मनि सच्चित्तरूपम् वज्राब्जसंस्थितम् ॥ ६७  
  
निजचक्रं स्वबीजेन तत्रोत्पाद्य स्थिरीकृतम् ।  
उत्सृजेद् विधिनानेन जगत्स्व् अज्ञानशुद्धये ॥ ६८  
  
सञ्चोद्याधिपम् अक्षोभ्यं महाद्वेशार्थकृज्जिनम् ।  
वज्रधृग् इति चोत्सृज्याङ्गेन्द्रनीलमणिप्रभम् ॥ ६९  
  
सितसव्येतरारक्तम् परमाद्यभुजान्वितम् ।  
संहृत्यात्मनि सच्छ्रीमान् सर्वभावैर् निवेशयेत् ॥ ७०  
  
जिनजिग् इति चाद्याभं महामोहार्थकृद्विभुम् ।  
सच्चक्राद्यन्वितं तद्वद् ध्यायात् पूर्वेन्दुमण्डले ॥ ७१  
  
रत्नधृग् इति रत्नेशं सुवर्णाभं समोद्यमम् ।  
सद्रत्नाद्यन्वितं नाथं कुमारास्यं तु दक्षिणे ॥ ७२  
  
आरोलिग् इति वागीशं महारागार्थकृत्प्रभुम् ।  
पद्मरागाभपद्माद्यां कुमारास्यं तु पृष्ठतः ॥ ७३  
  
प्रज्ञाधृग् इत्य् अमोघेशं महोग्रेर्ष्यार्थकृत्खजम् ।  
वैदूर्याभं कुमारास्यं ध्यायात् खड्गाद्यम् उत्तरे ॥ ७४  
  
सजटामुकुटाः सर्वे स्वविद्याद्वयसन्गिणः ।   
सर्वाभरणसद्वस्त्रा ध्येयाः पद्मार्कमण्डले ॥ ७५  
  
मोहरतीति चाग्नेयां कृपोपायजनार्थदा ।   
कायेशवत्स्वरूपा स्याल् लोचना स्वेन्दुमण्डले ॥ ७६  
  
द्वेषरतीति नैरृत्यां मैत्रीप्रणिधिकामदा ।   
चित्तेशवद्रतौत्सुक्या मामकी चन्द्रमण्डले ॥ ७७  
  
रागरतीति वायव्यां मोदबलसमाधिदा ।   
वागीशाभार्थशुद्धा सा पाण्डरा चन्द्रमण्डले ॥ ७८  
  
वज्ररतीति चैषान्याम् उपेक्षज्ञानसाधिका ।   
रत्नेशवत्स्वरूपा स्याच् चन्द्रे तारा मनोरमा ॥ ७९  
  
चक्रं रक्तोत्पलं दिव्यं पङ्कजं पीतं उत्पलम् ।  
शिष्टं स्वाधिपवद् दिष्टं चिह्नम् आसां क्रमाद् अतः ॥ ८०  
  
आग्नेयादिचतुःकोणे पूर्वद्वारद्विपार्श्वयोः ।  
रूपाद्या दर्पणाद्यैः स्युः कायाद्याभास् त्रितत्त्वतः ॥ ८१  
  
प्राग्द्वारे क्रोधपर्यङ्कश् चित्तेशाकारभासुरः ।   
यमान्तकृद् इतीतिघ्नः स्कन्धज्ञेयविनाशतः ॥ ८२  
  
कायेशाभोग्रदृग् भीमो ऽवाग्द्वारे ऽपराजितः ।   
प्रज्ञान्तकृद् इतीच्छाघ्नः स्वात्मदृक्क्लेशहानितः ॥ ८३  
  
मृत्युजन्माघसां घाती पृष्ठद्वारे ऽश्वकन्धरः ।   
पद्मान्तकृद् इतीच्छाघ्नो वागीशाभोग्रघूर्णितः ॥ ८४  
  
अक्षोभ्याभोग्रविघ्नघ्न उत्तरे ऽमृतकुण्डलिः ।   
विघ्नान्तकृद् इति द्वारक्रियासुरारिशुद्धितः ॥ ८५  
  
भ्रूभङ्गोर्ध्वज्वलत्केशबभ्रुभ्रूश्मश्रुलोचनाः ।   
व्यावृताश्या ललज्जिह्वाः सदंष्ट्रोत्कटहासिनः ॥ ८६  
  
चण्डमुद्गरदण्डाब्जस्ववज्रादिकरास् त्व् अमी ।   
क्रूरभुजङ्गभूषाङ्गाः स्वाभविद्याङ्गसङ्गिनः ॥ ८७  
  
निष्पन्नं चक्रम् आलोक्य निजभावेन सर्वतः ।  
हृद्बीजाभाङ्कुशैर् बुद्धांश् चक्राकारसमाहृतान् ॥ ८८  
  
दृष्ट्वा विघ्नान् स्वविघ्नघ्नैः समुत्सार्याभिरक्ष्य च ।  
दत्त्वार्घं मन्त्रसञ्जप्तं चन्द्रादिकुसुमान्वितम् ॥ ८९  
  
चक्रे निवेश्य तच् चक्रं चक्षुःकायाद्यधिष्ठितम् ।  
प्राग्वत् सिक्तं च तद् ध्यायान् निष्यन्दाद्यधिमात्रतः ॥ ९०  
  
बुद्धानां मकुटे ऽक्षोभ्यः शेषाः स्वाधिपसेकिनः ।  
कायेशाक्षोभ्यवागीशचित्तेशैर् द्वारिणो मताः ॥ ९१  
  
इत्य् आसिच्य स्वहृद्भाभिः प्रज्ञाब्जान्तर्निवेशितम् ।  
रूपाद्यं रोमकूपोत्थं रूपवज्रादिरश्मिभिः ॥ ९२  
  
कूटागारप्रभोन्मुक्तैर् गगनान्तःप्रसर्पिभिः ।  
सम्पूज्य स्वं मुनीन्द्रांश् च पूज्यपूजात्मको भवेत् ॥ ९३  
  
ॐ सर्वतथागतपूजावज्रस्वभावात्मको ऽहम् ॥  
  
सर्वधर्मैः स्तुयाच् चक्रं सम्बुद्धस्वात्ममूर्तिभिः ।  
पञ्चज्ञानानि मुद्राभिः शतपञ्चकुलं त्रिकम् ॥ ९४  
  
अक्षोभ्यवज्र महाज्ञान वज्रधातु महाबुध ।  
त्रिमण्डल त्रिवज्राग्र घोषवज्र नमो ऽस्तु ते ॥ ९५  
  
वैरोचन महाशुद्ध वज्रशान्त महारते ।  
प्रकृतिप्रभास्वराग्राग्र्य देशवज्र नमो ऽस्तु ते ॥ ९६  
  
रत्नराज सुगाम्भीर्य खवज्राकाशनिर्मल ।  
स्वभावशुद्ध निर्लेप कायवज्र नमो ऽस्तु ते ॥ ९७  
  
वज्रामित महाराज निर्विकल्प खवज्रधृक् ।  
रागपारमिताप्राप्त भाषवज्र नमो ऽस्तु ते ॥ ९८  
  
अमोघवज्र सम्बुद्ध सर्वाशापरिपूरक ।  
शुद्धस्वभावसम्भूत वज्रसत्त्व नमो ऽस्तु ते ॥ ९९  
  
चन्द्रार्कवारिभैषज्यगन्धं वाय्वग्निचक्रगम् ।  
प्रणवाधिष्ठितं सार्चिस् त्रितत्त्वैर् अभिमन्त्रितम् ॥ १००  
  
हून्न्यस्तवज्रसज्जिह्वो ध्यात्वा ज्ञानामृतैर् भृतम् ।  
हृच्चन्द्रान्तर्गताशेषचक्रं तेन प्रतर्पयेत् ॥ १०१  
  
हृद्रश्मिनिर्मितैर् नाथैः स्वासत्सङ्कल्पवर्जितैः ।  
बुद्धात्मकं जगत् कृत्वा हृद्बीजान्तर् निवेशयेत् ॥ १०२  
  
हृच्चिह्नवरटान्तस्थं चन्द्रहृद्बिन्दुरूपकम् ।   
प्रभास्वत् स्वमनो ध्यात्वा ज्ञानसत्त्वं प्रभासयेत् ॥ १०३  
  
चित्तवाक्कायवज्रं च प्रबोध्य रश्मिमालया ।  
निविष्टां हृदि तां ध्यायात् स्वज्ञानामृतवाहिनीम् ॥ १०४  
  
अन्तस् तनुम् अतः सर्वां तयाभास्य समन्ततः ।  
प्रतिरोमप्रभाव्यूहैर् जगदर्थं प्रपूरयन् ॥ १०५  
  
ध्यात्वा सूक्ष्मं स्वचिह्नं वा विद्यानासाग्रसंस्थितम् ।  
मुनिचक्रं स्वसंवेद्यं सत्प्रज्ञासङ्गभास्वरम् ॥ १०६  
  
दृष्त्वा स्थैर्यनिमित्तं तु स्फरणं तद्रश्मिनिमित्तैः ।   
बुद्धैर् नानाविधैश् चिह्नैर् विदधीत पुनः पुनः ॥ १०७  
  
कायवाक्चित्तसद्वज्रात् पञ्चसज्ज्ञानरश्मिकम् ।  
स्फरन्मन्त्रं जपं कुर्याद् युगपत् क्रमशो ऽथवा ॥ १०८  
  
वज्राब्जधर्मतच्चक्रं कायवाक्चित्तवज्रगम् ।  
निलयं तद् दृढीकुर्वञ् ज्ञानकायं स्फरञ् जपेत् ॥ १०९  
  
उच्चारयेत् स्फरन् प्राणैर् मन्त्रम् आयामसंहृतम् ।  
कायादिस्फारसंहारैः कुर्याज् जापं क्रमाक्रमात् ॥ ११०  
  
उच्चार्यैवं वियद् व्याप्य कायाद्यैस् तैः स्वरश्मिभिः ।  
प्राग्वत् सच्चित्तपूजार्हं प्राणाद् विद्यौघम् उत्सृजन् ॥ १११  
  
परिगूढोल्लसद्विद्यासुखावेशवशीकृतम् ।  
आयामाज्ञानबुद्धौघं स्वात्मन्य् अन्ते निवेशयेत् ॥ ११२  
  
निष्यन्दाद्यधिमोक्षैश् च बिन्दुसूक्ष्मत्रिगुह्यजाः ।  
ध्येया मृद्वादिभिर् भेदैर् योगाः सेवादिवत् तथा ॥ ११३  
  
स्वहृत्तत्त्वपरामर्षात् परीत्तचित्तसंसृतेः ।  
लोचनादिगणोद्गीतैश् चक्रम् अभ्यर्थ्य पूजयेत् ॥ ११४  
  
मूर्ध्नीन्दुप्रणवार्द्रां तु सचित्तवारिवाहिनीम् ।  
विधिवत् पातयन् कुर्यात् कायवाक्चित्तप्रीणनम् ॥ ११५  
  
विश्रम्यैवं जपं कृत्वा कृतपूजादिको बुधः ।   
त्रितत्त्वात्माहितान् बुद्धान् गतसङ्गो विसर्जयेत् ॥५४ ११६  
  
एवं तत्त्वदृशा मुक्तं जगत् कृत्स्नं विलोक्य च ।   
प्रणिधिम् आमुखीकुर्यात् कृपया तद्धिताय च ॥ ११७  
  
समाधितः समुत्थाय गर्वं पत्युः समुद्वहन् ।  
चारगतस् तु सम्बुद्धविषयैः सम्प्रपूजयेत् ॥ ११८  
  
श्रीमञ्जुवज्रसर्वात्मा स्वभावविषयानुगान् ।  
विषयान् भावयन्न् एवं स्वस्वशुद्ध्या प्रतिष्ठितान् ॥ ११९  
  
शाश्वतादिस्वभावांस् तान् प्रत्यात्मधर्मसंस्थितान् ।  
श्रीमद्वज्रधराकारान् शुद्धसत्त्वसमन्वितः ॥ १२०  
  
सर्वं सम्पादयेत् कृत्यं स्वासत्सङ्कल्पवर्जितः ।  
सच्चक्रानन्तपूजेयं सदामेया सुयोगिनः ॥ १२१  
  
स्वहृच्चन्द्रे स्वचक्रेशं निजबीजैः स्वभोजनम् ।  
समालम्ब्य स्वहृत्तत्त्वैः सर्वबुद्धामृततायितम् ॥ १२२  
  
सर्वधर्मतया शुद्धं त्रितत्त्वैर् अभिमन्त्रितम् ।  
स्वाधिदैवतसच्चक्रं प्रीणयंस् तेन पूजयेत् ॥ १२३  
  
होमो बाह्यो ऽनुमेयो ऽयं चित्तमात्रात् तु मानसः ।  
अनुत्तरस् त्व् अयं ज्ञानाग्निस्कन्धेन्धनदाहतः ॥ १२४  
  
कामैर् एवं समस्तैः स्वं स्वदैवात्मस्वभावजम् ।  
परांश् च पूजयेद् एवं समयः सुगतैर् मतः ॥ १२५  
  
तत् तत् कायादि यत् कर्म सर्वबुद्धांस् तु पूजयन् ।  
अनुरूपं जगत् कार्यं कुर्यान् नित्यं समाहितः ॥ १२६  
  
यत् कायवाङ्मयं कर्म मुद्रामन्त्रात्मकं महत् ।  
तत् तत् कर्म समासाद्य सर्वबुद्धांस् तु पूजयेत् ॥ १२७  
  
वस्तुन्य् एकत्र सङ्कल्पा नानाकारावभासिनः ।  
मुक्तिदुःखसुखोत्पादाः कर्माशेषा भवन्ति यत् ॥ १२८  
  
तस्माच् छुभाशुभं कर्म कायाद्यं कल्पनोद्भवम् ।  
सर्वसत्कल्पनिर्मुक्ते ज्ञाने तत्कल्पना कथम् ॥ १२९  
  
अमोघवज्रसच्चक्री समयोत्थापनाय तु ।  
हृत्कर्मवज्रखं ध्यात्वा सर्वशुद्ध्याभिषेचयेत् ॥ १३०  
  
गुर्ववज्ञादिके दोषे सदानं भोज्यम् आवहेत् ।  
बाह्यस्नानं स्वचक्रस्थः कुर्यात् सेकविधानतः ॥ १३१  
  
सन्ध्यान्तरे ऽपि पूजादि जपं कृत्वा तु पूर्ववत् ।  
हृद्यन्तर्गतसच्चक्रः सुप्यात् प्रज्ञाकृपान्वितः ॥ १३२  
  
उत्थानसमये श्रीमान् देवीसङ्गीतिचोदितः ।  
प्रातर् उत्थाय प्राग्वत् तु सञ्जपेद् आदिकर्मिकः ॥ १३३  
  
मन्त्रसीलव्रतैर् युक्तश् चक्षुःकायाद्यधिष्ठितः ।  
ज्ञाने किञ्चित्समावेशी जपेत् सन्ध्यास्व् अतन्द्रितः ॥ १३४  
  
सर्वाकारसुनिष्पन्नं स्फरत्सम्हारकारकं ।  
प्राप्तज्ञानवशी किञ्चिद् अनिशं योगम् आश्रयेत् ॥ १३५  
  
सम्यग्ज्ञानवशी ध्यायन् कुर्यात् कार्यं जगद्धितम् ।  
धात्वण्वन्तस् त्रिसच्चक्रैः प्रतिबिम्बात्ममूर्तिभिः ॥ १३६  
  
संसिद्धाव् असकृल् लब्ध्वा योगी निमित्तम् एव तु ।  
त्रितत्त्वां विधिवत् पूजां कृत्वा मण्डलम् आलिखेत् ॥ १३७  
  
चक्रस्थो विधिवज् जप्त्वा स्वयं वाध्येषितो ऽपि वा ।  
परार्थं घटमानो ऽपि निमित्तं प्राप्य संलिखेत् ॥ १३८  
  
चक्रिमन्त्रं जपेल् लक्षं लक्षम् वा स्वाधिदैवतम् ।  
अन्येषाम् अयुतं सम्यक् चक्रिणां वाज्ञया लिखेत् ॥ १३९  
  
त्रितत्त्वैर् गर्भितोत्सर्गान् अन्यान् हृद्बीजगर्भितान् ।  
सानुस्वाराद्यवर्णांस् तु नाम्नो मन्त्रान् समुद्धरेत् ॥ १४०  
  
कायवाक्चित्तगुह्याख्या कर्मधर्ममहात्मिका ।  
त्रिगुह्या समया मुद्रा बीजं हृदयम् उच्यते ॥ १४१  
  
कर्मकर्त्री तु विद्योक्ता शान्त्यादिप्रतिचोदनात् ।   
मालामन्त्राश् च विद्योक्ता सर्वथा तां जपेत् बुधः ॥ १४२  
  
यथायोगं जपं कृत्वा लब्ध्वाज्ञां स्वाधिपादितः ।  
निरोधचक्रम् आभुज्य स्वचित्तशुद्धितो लिखेत् ॥ १४३  
  
विघ्नान् उत्सार्य सङ्कील्याभ्युक्ष्य क्ष्मां प्रार्थ्य याचयेत् ।  
समाधित्रितयं कृत्वा बुद्धादीन् अधिवास्य च ॥ १४४  
  
दत्त्वा बल्यर्घम् आपूज्य होमैर् आप्याय्य खे न्यसेत् ।  
खानयेत् क्ष्मां सुनिर्विघ्नां गर्तापूरे ऽपि अयं क्रमः ॥ १४५  
  
आचीर्णपूर्वसंसेवो मञ्जुवज्रात्मयोगवान् ।  
संस्कृत्य मण्डलस्थानं संहार्यैः पूजयान्वितः ॥ १४६  
  
विघ्नारिचक्रयोगस्थः स्वाभिषेकं समादधेत् ।  
दुष्टान् निकृन्तयेद् एवं योगाद् वा स्वाधिदैवतात् । १४७  
  
ॐ भूः खम् इति मन्त्रेण वियद्भूतां वसुन्धराम् ।  
हूं लं हूं इति वज्रात्म क्ष्मां कृत्वा ताम् अधिष्ठयेत् ॥ १४८  
  
ॐ मेदिनि वज्रीभव वज्रबन्ध हूम् ॥  
  
प्राग्वद् विघ्नघ्नयोगात्मा सेवाद्यन्तानुरागणः ।  
आदियोगी स्वचक्रं तु प्रोत्सृज्यान्तामृतश् च सः ॥ १४९  
  
चक्रराजाग्रियोगात्मा चक्रकर्मसुकर्मकृत् ।  
कर्मराजाग्रियोगीति समाधित्रयम् उत्तमम् ॥ १५०  
  
एतद्योगस्थ आचार्यः सर्वबुद्धात्ममूर्तिकः ।  
स्वभावशुद्धवज्रात्मा चक्रभूमध्यसंस्थितः ॥ १५१  
  
वज्रघण्टाधरो वीरो ऽध्येष्यस् त्रिचक्रनिर्मितौ ।  
सहायैर् वज्रघण्टाग्रैः शाश्वताद्यात्ममूर्तिभिः ॥ १५२  
  
सर्वताथागतं शान्तं सर्वताथागतालयम् ।  
सर्वधर्माग्रनैरात्म्यं देश मण्डलम् उत्तमम् ॥ १५३  
  
सर्वलक्षणसम्पूर्णं सर्वालक्षणवर्जितम् ।  
समन्तभद्रकायाग्रं भाष मण्डलम् उत्तमम् ॥ १५४  
  
शान्तधर्माग्रसम्भूतं ज्ञानचर्याविशोधकम् ।  
समन्तभद्रवाचाग्रं भाष मण्डलम् उत्तमम् ॥ १५५  
  
सर्वसत्त्वमहाचित्तं शुद्धं प्रकृतिनिर्मलम् ।  
समन्तभद्रचित्ताग्र्यं घोष मण्डलसारथे ॥ १५६  
  
वीक्ष्यातो मञ्जुराड् क्रुद्धः सत्त्वधातुं तमिश्रितम् ।  
हूं वज्रोत्तिष्ठेति स्वक्षश् चक्रम् उत्क्षिप्य निर्मितम् ॥ १५७  
  
मट्कारचन्द्रशूर्याक्षः सर्वाध्वदिक्षु दीपयन् ।  
जगद् आलोकयन् धीमांश् चक्रभूमौ परिक्रमेत् ॥ १५८  
  
पादतलज्वलद्वज्रो वज्रोल्लालनतत्परः ।  
लीलावज्रपदं नृत्यन् सदंष्ट्रोत्कट-हूं-कृतः ॥ १५९  
  
प्रोत्सारयेत् प्रदुष्टौघान् देवाद्यान् विघ्नमण्डलान् ।  
शृण्वन्तु सर्वविघ्नौघाः कायवाक्चित्तसंस्थिताः ॥ १६०  
  
अहं मञ्जुरवः श्रीमान् रक्षाचक्रप्रयोजकः ।  
वज्रेणादीप्तवपुषा स्फालयामि त्रिकायजान् ॥ १६१  
  
लङ्घयेद् मे विशीर्येतात्र नान्यथा ।९३  
भूमेः परिग्रहं कृत्वा निर्विघ्नाय प्रकीलयेत् । १६२  
  
ॐ घ घ घातय २ सर्वदुष्टान् फट् कीलय २ सर्वपापान् फट् हूं हूं हूं वज्रकील वज्रधरो आज्ञापयति सर्वदुष्टकायवाक्चित्तवज्रं कीलय हूं फट् ॥  
  
अधःशूलोर्ध्वविघ्नारिं धिया मध्ये प्रकीलयेत् ।  
विघ्नौघान् घातयेत् सर्वान् दशदिक्संव्यवस्थितान् ॥ १६३  
  
संवीक्ष्य क्ष्मां सुनिर्विघ्नां तीक्ष्णज्वालाकुलप्रभाम् ।  
सीमाप्राकारदिग्बन्धान् धिया कृत्वाधिवासयेत् ॥ १६४  
  
त्वं देवि साक्षिभूतासि सर्वबुद्धानां तायिनाम् ।  
चर्यानयविशेषेषु भूमिपारमीतासु च ॥ १६५  
  
यथा मारबलं भग्नं शाक्यसिंहेन तायिना ।  
तथा मारबलं जित्वा मण्डलं लेलिखाम्य् अहम् ॥ १६६  
  
क्ष्मां संलिप्य सुगन्धद्यैश् चित्रैः पुष्पैः प्रकीर्य च ।  
चन्द्राद्यैश् चक्रिणां स्थाने प्रकुर्यान् मण्डलं बुधः ॥ १६७  
  
तत्रावाह्य तु सच्चक्रं कृत्वा सीमादिबन्धनम् ।  
पूजास्तुत्यामृतास्वादं कलशान् अधिवासयेत् ॥ १६८  
  
वस्त्राच्छादितसद्ग्रीवांश् चूतादिपल्लवान्वितान् ।  
कलशान् माण्डलेयानां तन्मन्त्रैर् अधिवासयेत् ॥ १६९  
  
पञ्चव्रीह्यौषधीरत्नगन्धाम्बुचक्रसञ्चयम् ।   
श्रग्बद्धवज्रमूर्धानं चक्रेशेन जपं जपेत् ॥ १७०  
  
अर्घं दत्त्वा समापूज्य प्रक्षिप्य सितपुष्पकम् ।  
धूपाधिवासितं तत्र सद्गन्धाद्यब्जभाजनम् ॥ १७१  
  
प्रतिदिनं त्रिसन्ध्यासु बलिं दत्त्वा तथा जपेत् ।  
ते च चक्रबहिष्कोणे जयश् चक्रेशसव्यतः ॥ १७२  
  
तेभ्यो ऽर्घभाजने तोयं क्षिप्त्वा तेनाभिषेचनात् ।  
आत्मनः सर्वशिष्याणां जलाभिषेचनं भवेत् ॥ १७३  
  
चक्रपूजां पुनः कृत्वा धूपम् उत्क्षिप्य पाणिना ।  
चक्रेशं प्रार्थयेद् धीमान् बुद्धांश् च जानुसंस्थितः ॥ १७४  
  
भगवन् मञ्जुसद्वज्र विद्याराज नमो ऽस्तु ते ।  
इच्छामि लिखितुं नाथ मण्डलं करुणात्मक ॥ १७५  
  
शिष्याणाम् अनुकम्पायै युष्माकं पूजनाय च ।  
तन् मे भक्तस्य भगवन् प्रसादं कर्तुम् अर्हसि ॥ १७६  
  
समन्वाहरन्तु मां बुद्धा जगच्चक्रक्रियार्थदाः ।  
फलस्था बोधिसत्त्वाश् च याश् चान्या मन्त्रदेवताः ॥ १७७  
  
देवता लोकपालाश् च भूताः सम्बोधिशासिताः ।  
शासनाभिरताः सत्त्वा ये केचिद् वज्रचक्षुषः ॥ १७८  
  
अमुको ऽहं महावज्री मञ्जुश्र्युदयमण्डलम् ।  
लिखिष्यामि जगच्छुद्ध्यै यथाशक्त्युपचारतः ॥ १७९  
  
अनुकम्पाम् उपादाय सशिष्यस्य तु तन् मम ।  
मण्डले सहिताः सर्वे सान्निध्यं कर्तुम् अर्हथ ॥ १८०  
  
निमन्त्र्यैवं त्रिवारांस् तान् कृत्वा पूजादिकं विभोः ।  
समारक्ष्य बहिर् गत्वा स्वशिष्यान् स्रक्करग्रहान् ॥ १८१  
  
मनीषिणो महोत्साहान् कृतज्ञनिरहङ्कृतान् ।  
कुलिनो गुणिनः श्राद्धान् रूपवर्णवयोन्वितान् ॥ १८२  
  
अर्थिनश् चाभियुक्तांश् च सौगतान् मन्त्रसाधने ।  
विरूपान् निर्गुणांश् चापि हीनान् अप्य् अधिवासयेत् ॥ १८३  
  
चतुर्णाम् अप्य् अनुज्ञातः पर्षदां मण्डले विधिः ।  
शिक्षासु स्वासु युक्तानां महायानरतात्मनाम् ॥ १८४  
  
मन्त्रसिद्ध्यर्थिनः केचित् प्रविशन्तीह मण्डले ।  
पुण्यकामास् ततो ऽन्ये च परलोकार्थिनो ऽपरे ॥ १८५  
  
परलोकं समुद्दिष्य श्रद्धां कृत्वा च भूयसीम् ।  
प्रविशेन् मण्डलं धीमान् नैहिकम् फलम् ईहयेत् ॥ १८६   
  
ऐहिकं काङ्क्षमाणस्य न तथा पारलौकिकम् ।  
परलोकार्थिनः पुंसः पुष्कलं त्व् ऐहिकं फलम् ॥ १८७  
  
एवम् उक्त्वा तु तान् शिष्यान् धिया स्वान्तर् निवेशितान् ।  
प्राग्वद् वज्राब्जसंशुद्धान् इह द्वारे तु याचयेत् ॥ १८८  
  
त्वम् मे शास्ता महारत   
इच्छाम्य् अहं महानाथ महाबोधिनयं दृढम् ॥ १८९  
  
देहि मे समयं तत्त्वं बोधिचित्तं च देहि मे ।  
बुद्धं धर्मं च सङ्घं च देहि मे शरणत्रयम्   
प्रवेशयस्व मां नाथ महामोक्षपुरं वरम् । १९०  
  
त्रिर् उच्चार्य च तान् शिष्यान् ज्ञात्वा सद्भक्तिवत्सलान् ।   
प्रधानं शिष्यम् एकं तु कृत्वा ब्रूयाद् इदं वचः ॥ १९१  
  
एहि वत्स महायानं मन्त्रचर्यानयं विधिम् ।  
देशयिष्यामि ते सम्यक् भाजनस् त्वं महानये ॥ १९२  
  
बुद्धास् त्रियध्वसम्भूताः कायवाक्चित्तवज्रिणः ।  
सम्प्राप्ता ज्ञानम् अतुलं वज्रमन्त्रप्रभावनैः ॥ १९३  
  
मन्त्रप्रयोगम् अतुलं येन भग्नं महाबलम् ।  
मारसैन्यं महाघोरं साक्यसिंहादिभिर् वरैः ॥ १९४  
  
लोकानुवृत्तिम् आगम्य चक्रं प्रवर्त्य निर्वृताः ।  
तस्मान् मतिम् इमां वत्स कुरु सर्वज्ञताप्तये ॥ १९५  
  
देशनादिंस् त्रिधालाप्या बोधिचित्तं ततो गुरुः ।  
उत्पादयेद् अनुत्पन्नम् उत्पन्नं स्मारयेत् पुनः ॥ १९६  
  
सर्वकर्मकृतारक्ष्य ध्यायाद् धृत्कण्ठमूर्धसु ।  
वज्रं अब्जं तथा चक्रं हूं आः ॐ तेषु विन्यसेत् ॥ १९७  
  
गन्धाम्बुवज्रसन्मुष्ट्या हूं ॐ आः एवं आपठन् ।  
हृच्छिरःकण्ठम् आलभ्य दद्यात् पुष्पादिकं क्रमात् ॥ १९८  
  
पुष्पं मूर्ध्नि पुरो धूपं दीपं गन्धं पुनर् हृदि ।  
दद्यात् सर्वकृता जप्तं शिष्येभ्यो यतिर् आदरात् ॥ १९९  
  
द्वादशाङ्गुलपुष्पाग्रम् अकीटापाटिताव्रणम् ।  
अश्वत्थोदुम्बुरावक्रं प्रदद्याद् दन्तधावनम् ॥ २००  
  
प्रागुदङ्मुखसंस्थैस् तैः खादयित्वैव प्रक्षिपेत् ।  
गोचर्ममात्रभूलिप्ते सिद्धिं शान्त्यादिकां दिशेत् ॥ २०१  
  
आचम्य त्रिचलुपानं दत्त्वा बाह्ये निवेश्य च ।  
कुशान् शय्योपधानाय बाहुसूत्रैः सुरक्षयेत् ॥ २०२  
  
त्रिचलुपानमन्त्रः ॥  
ॐ ह्रीः विशुद्धधर्म सर्वपापानि चास्य शोधय सर्वविकल्पान् अपनय हूम् ॥  
  
सर्वज्ञानां कदा लोके सम्भवो जायते न वा ।  
उदुम्बरस्येव कुसुमं कदाचित् कर्हिचिद् भवेत् ॥ २०३  
  
ततो ऽपि दुर्लभोत्पादो मन्त्रचर्यानयस्य हि ।  
येन सत्त्वार्थम् अतुलं कर्तुं शक्ता ह्य् अनिर्वृताः ॥ २०४  
  
अनेककल्पकोटीभिर् यत् कृटम् पापकम् पुरा ।  
तत् सर्वं हि क्षयं याति दृष्ट्वा मण्डलम् ईदृशं ॥ २०५  
  
किम् उतानन्तयशसां मन्त्रचर्यानये स्थितः ।  
पदं ह्य् अनुत्तरं याति जपन् वै मन्त्र तायिनाम् ॥ २०६  
  
उच्छिन्ना दुर्गतिस् तेषां सर्वदुःखस्य सम्भवा ।  
येषां चर्यावरे ह्य् अस्मिन् मतिर् अत्यन्तनिर्मला ॥ २०७  
  
अद्य युष्माभिर् अतुला लाभा लब्धा महात्मभिः ।  
येन यूयं जिनैः सर्वैः सपुत्रैर् इह शासने ॥ २०८  
  
सर्वे परिगृहीता स्थ जायमाना महात्मभिः ।  
तेन यूयं महायाने श्वो जाता हि भविष्यथ ॥ २०९  
  
एष मार्गवरः श्रीमान् महायानमहोदयः ।  
येन यूयं गमिष्यन्तो भविष्यथ तथागताः ॥ २१०  
  
कृत्वाथ देशनां रक्षां स्वापयेत् कुशसंस्तरे ।  
यत् किञ्चित् पश्यथ स्वप्ने प्रातर् मे कथयिष्यथ ॥ २११  
  
रक्षाधिष्ठादिकं कृत्वा तज् जपेत् सार्वकर्मिकम् ।  
पञ्चकुलत्रिचक्राणां कुण्डलिः सार्वकर्मिकः ॥ २१२  
  
पृष्ट्वा शुभाशुभं स्वप्नं हत्वा कुण्डलिनाशुभम् ।  
शिष्यान् संरक्ष्य तान् योग्यान् संवरं ग्राहयेत् ततः ॥ २१३  
  
चक्रे ऽवैवर्त्यसंसेकं दत्त्वा नाथ वदस्व मे ।  
चक्रदेवतयोस् तत्त्वम् आचार्यपरिकर्म च ॥ २१४  
  
समयं सर्वबुद्धानां संवरं गुह्यम् उत्तरम् ।  
आचार्यः स्याम् अहं नित्यं सर्वसत्त्वार्थकारणात् ॥ २१५  
  
आचार्यतार्थिनः शिष्यान् ग्राहयित्वा तु संवरम् ।  
योगम् आधाय सच्चक्रं सम्पूज्य खे धिया न्यसेत् ॥ २१६  
  
शाश्वतादिस्वरूपाभं तद्वर्णबीजसम्भवम् ।  
पञ्चज्ञानान्वितं सूत्रं पञ्चविंशतिभेदितम् ॥ २१७  
  
यःकारसूर्यचन्द्राक्षो मञ्जुवज्रात्मविग्रहः ।  
दीप्तदृष्ट्यङ्कुशाकृष्तं स्ववर्णान्तर् निवेशितम् ॥ २१८  
  
वैरोचनादिहृज्ज्ञानसूत्रं सर्वकृता सह ।  
प्रयच्छ शाश्वत सूत्रं स्वचक्रसूत्रणाय च ॥ २१९  
  
त्रितत्त्वगर्भितं चैव यावद् अक्षोभ्यम् अर्थयन् ।  
अन्योन्यानुगताः सर्वधर्मा इत्याद्य् अनुस्मरन् ॥ २२०  
  
चक्रद्विगुणतो दीर्घं द्वारविंशतिभागिकम् ।  
पञ्चामृतसुगन्धेन तेमयित्वापि रक्षितं ॥ २२१  
  
त्र्यक्षरान्तर्गतं योगी चालयेत् सूत्रधारिणा ।  
त्रिर् ज्जःकारैस् तम् आप्रेष्य ज्जः ज्जः ज्जः इत्य् अपि स्वयं पुनः ॥ २२२  
  
वाममुष्टिग्रहो नाभौ प्रतीच्यवाग्दिशि स्थितः ।  
खसूत्रं पातयेच् छ्रीमांस् तथैवाधः प्रसूत्रयेत् ॥ २२३  
  
ॐ वज्रसमयसूत्रं मातिक्रम हूं ॥  
  
सत्त्वार्थे भवतां कालो वियद्व्यापितथागतान् ।   
चोदयेत् सूत्रध्वनिना तद् इहागमनाय तु ॥ २२४  
  
यक्षप्रेतेन्द्रनागेशदिङ्मुखो ऽग्न्यनिलाश्रितः ।  
प्राक्प्रतीच्युत्तरावाक्चतुर्दिग्बहिः प्रसूत्र्य च ॥ २२५  
  
कोणसूत्रं समासूत्र्य चाग्नेयनैरृतिस्थितः ।  
प्राक्प्रतीच्युत्तरावाग्दिक् तथैवाष्टकमण्डलम् ॥ २२६  
  
द्विगुणीकृत्य तत् सूत्रं चक्रमध्ये विधार्य च ।  
चक्राकारं ततो बाह्यं वज्रसूत्रद्वयं पुनः ॥ २२७  
  
ऐशान्यां चक्रवाडं च स्वानुपूर्व्या प्रदक्षिणात् ।  
सूत्रेण सूत्रयेत् प्राज्ञः सर्वदिक्समतां वहन् ॥ २२८  
  
अनिमित्तैर् असिद्धिः स्यात् सूत्रच्छेदे गुरोः क्षयः ।  
हीनाभिरिक्ततो रोगा दिङ्मोहे शिष्यविभ्रमः ॥ २२९  
  
चतुरस्रं चतुर्द्वारं चतुस्तोरणभूषितम् ।  
चतुःसूत्रसमायुक्तं पट्टस्रग्दामभूषितम् ॥ २३०  
  
कोणभागेषु सर्वेषु द्वारनिर्यूहसन्धिषु ।  
खचितं वज्ररत्नैस् तु सूत्रयेद् बाह्यमण्डलम् ॥ २३१  
  
तस्याभ्यन्तरतश् चक्रम् अष्टमण्डलकोपमम् ।  
अर्धेन बाह्यचक्रस्य समन्तात् परिमण्डलम् ॥ २३२  
  
चक्रस्तम्भाद्यरचितं वज्रावल्यावृतं शुभम् ।  
विभजेच् च ततो द्वारं ह्रीःकारक्रोधदृष्टितः ॥ २३३  
  
चक्राष्टभागिकं द्वारं वेदिकारहितं मतम् ।  
द्वारप्रमाणा निर्यूहा देवतापट्टिकास् तथा ॥ २३४  
  
द्वारार्धा सर्वतो वेदी कपोलः पक्षकस् तथा ।  
हरार्धहारचन्द्रार्का पट्टस्रग्दामपट्टिकाः ॥ २३५  
  
रजोभूमिस् तदर्धेन मूलसूत्रभुवो बहिः ।  
चक्राद्यस्तम्भसूत्राणां भूमिस् तुल्या रजोभुवा ॥ २३६  
  
तोरणं त्रिगुणं द्वारात् पताकाघण्टयान्वितम् ।  
सघण्टा मारुतोद्धूटा पताका बाह्यकोणतः ॥ २३७  
  
चक्रानुरूपतो ऽन्येषां यथाशोभं प्रकल्पना ।  
सम्बुद्धज्ञानकायत्वाद् वाग्मी वज्रकुले स्मृतः ॥ २३८  
  
धर्मकायात्मसंशुद्धौ चित्तमण्डलम् अस्य तु ।  
सत्त्वाशयं समासाद्य मानादिनियमः कृतः ।  
प्रज्ञोपायोद्भवा सिद्धिर् जात्यादिनियमेन किम् ॥ २३९  
  
तद् एकहस्तम् आरभ्य यावद् धस्तसहस्रकम् ।  
एवम् आसूत्र्य तच् चक्रं दीप्तदृष्ट्या रजांसि तु ।  
प्राक्क्रमज्ञानसद्दीप्त्या समुत्तेज्याभिमन्त्रयेत् ॥ २४०  
  
ॐ वज्रचित्र समय हूम् ॥  
  
धर्मधातुर् अयं शुद्धः सत्त्वधातुप्रमोचकः ।  
स्वयं मञ्जुरवो राजा सर्वतथागतालयः ॥ २४१  
  
सर्वदोषविनिर्मुक्तश् चक्राभ्यन्तरसंस्थितः ।  
ऐशानीं दिशम् आश्रित्य गुरुर् वामेन मुष्टिना ॥ २४२  
  
श्वेतं पीतं तथा रक्तं हरितं कृष्णम् एव च ।  
समप्रदक्षिणाच्छिन्नावक्रां रेखां प्रपातयेत् ॥ २४३  
  
समां च पातयेद् रेखां द्वारविंशतिभागिकाम् ।  
स्थूलपाते भवेद् व्याधिः कृशया धननाशनम् ॥२४४  
  
विद्वेषो वक्रया मृत्युश् छिन्नया गुरुशिष्ययोः ।  
अप्रदक्षिणपाते तु रजसां कीलनं भवेत् ॥ २४५  
  
श्वेतवज्रमयी सूची सौवर्णालम्बनापरा ।  
पद्मरागमयी सूची तथा मरकतापरा ॥ २४६  
  
कृष्णाभ्यन्तरतो ज्ञेया एष रङ्गक्रमो ऽस्य तु ।  
पूर्वेण तु महाश्वेतं दक्षिणे पीतसंयुतम् ॥ २४७  
  
लोहितं पश्चिमभागं मञ्जिष्ठोत्तरसंयुतम् ।  
मध्यतो भूमिभागं तु इन्द्रनीलप्रभास्वरम् ॥ २४८  
  
प्रज्ञोपायात्मको नित्यं संलिखेत् सुसमाहितः ।  
यवमात्रान्तरा रेखा पातनीय परस्परम् ॥ २४९  
  
कुण्डलामृतवज्रेण सर्वदुष्टान् प्रमर्दयन् ।  
महामुद्रास्य दम्ष्ट्रोक्ता दुष्टशत्रुश् च मन्त्रराड् ॥ २५०  
  
नमः समन्तकायवाक्चित्तवज्राणां नमो वज्रक्रोधाय महादंष्ट्रोत्कटभैरवाय असिमुषलपर्शुपाशहस्ताय ॐ अमृतकुण्डलि ख २ खाहि २ तिष्ठ २ बन्ध २ हन २ दह २ गर्ज २ विस्फोटय २ सर्वविघ्नविनायकान् महागणपतिजीवितान्तकराय हूं फट् ॥  
  
एवं मण्डलम् आलिख्य चन्द्रसूर्यकृतासनम् ।  
मध्ये खड्गं लिखेत् स्यामं सुविशुद्धादिभास्वरम् ॥ २५१  
  
पूर्वेणाष्टारसच्चक्रम् आदर्शादिसमुज्ज्वलम् ।  
सव्ये रत्नं हरीताभं नवांशं समतोन्नतम् ॥ २५२  
  
पश्चिमे ऽष्टदलं पद्मं प्रत्यवेक्षादिरक्तकम् ।   
उत्तरे तु सत्खड्गं कृत्यादिप्रतिमण्डितम् ॥ २५३  
  
उपायैर् नेत्रम् आग्नेय्यां नैरृत्यां वज्रम् अर्थनात् ।  
वायव्यां विकटास्यं तु बलात् पद्मं सकन्दकम् ॥ २५४  
  
ऐशान्याम् उत्पलं ज्ञानात् पीतं नीलाभशोभनम् ।  
आग्नेयादिचतुष्कोणे पूर्वद्वारद्विपार्श्वयोः ॥ २५५  
  
दर्पणं च तथा वीणां गन्धशङ्खरशायनम् ।  
वस्त्रं धर्मोदयं चैव दानशीलादिशोधितम् ॥ २५६  
  
श्रद्धादिमुद्गरं दण्डं पद्मं वज्रं चतुर्थकम् ।  
द्वारेषु सर्वथा ज्ञात्वा स्फुटं ध्यात्वा स्वचक्रकम् ॥ २५७  
  
प्राग्वत् प्रज्ञाङ्गसंयोगाद् बुद्धान् स्वान्तर् निवेश्य च ।  
सच्चित्तेन वियद् व्याप्य चक्रपार्श्वकृतास्पदान् ॥ २५८  
  
तैः समायातविघ्नांस् तान् समुत्सार्याभिरक्ष्य च ।  
यमार्यादिभिर् आकृष्यावेश्य बद्ध्वा वशं नयेत् ॥ २५९  
  
चक्षुःकायाद्य् अधिष्ठायार्घाभिषेकाभिपूजनम् ।  
कृत्वा स्तुत्वाथ सम्प्रीण्य जप्त्वा विभाव्य तोषयेत् ॥ २६०  
  
प्राग्वत् सत्पद्मभाण्डे तु कृत्वा ज्ञानामृतामृतम् ।  
दिक्पालान् स्वस्वयोगस्थान् प्रपूज्य मण्डलं विशेत् ॥ २६१  
  
त्रैलोक्यविजयो भूत्वा यथाप्त्याभरणाम्बरः ।  
कृतप्रदक्षिणश् चक्रं नत्वा होमेन पूरयेत् ॥ २६२  
  
चतुरङ्गुलम् आत्यज्य तन्मानाब्जप्रफुल्लया ।  
वेद्या हस्तार्धहस्ताधश् चक्रवत् सार्वकर्मिकम् ॥ २६३  
  
दैर्घाद् उच्छ्रयतः खड्गं अष्टैकाङ्गुलमानकम् ।  
कुण्डमध्ये लिखेच् चक्ररत्नाब्जखड्गमध्यगम् ॥ २६४  
  
बहिर्वेष्टितवज्रालीं योगी पूर्वमुखस्थितः ।  
जप्त्वा सर्वकृतारक्ष्य वामे ऽर्घाद्य् अन्यद् अन्यत् ॥ २६५  
  
न्यस्योपकरणं प्रोक्ष्य मञ्जुवज्रात्मयोगवान् ।  
क्षीरवृक्षेन्धनादीप्तम् अग्निं त्र्यक्षररेचितम् ॥ २६६  
  
प्रज्वाल्य व्यञ्जनाघातैः कुशान् दद्यात् प्रदक्षिणम् ।  
आद्यजहृत्सरत्र्यश्राब्जस्थं रूम्बीजसम्भवम् ॥ २६७  
  
ध्यात्वा पीतं त्रिवक्त्रं तु पीनं प्रज्ञान्गसङ्गिनम् ।  
कुण्डिकाभयदण्डाक्षमालाकरम् इहानलम् ॥ २६८  
  
आवाह्य ज्ञानसद्वह्निं प्राग्वत् त्रितत्त्वटक्किना ।  
अभ्युक्षणादिकं तस्य कृत्वासननिवेशनम्॥ २६९  
  
स्रुक्स्रुवे हस्तदण्डाधो वज्ररत्ने तदूर्ध्वतः ।  
चतुरस्राङ्गुला पात्री द्व्यङ्गुलखातवज्रधा ॥ २७०  
  
चतुरङ्गुलवज्रान्तर् अन्ते पद्मदलाकृतिः ।  
अन्तर् वज्राङ्गुलं खातं द्व्यङ्गुलाब्जदलं स्रुवम् ॥ २७१  
  
ध्यात्वा स्वदैवतं बीजं प्रदीप्तं स्रुक्स्रुवानने ।  
दद्यात् पूर्णाहुतिं तस्मै रेफं विन्यस्य तन्मुखे ॥ २७२  
  
जुह्वीत समिधो धन्याः समिद्धे ऽग्नौ घृतं तिलान् ।  
दूर्वाखण्दं तु दध्यन्नं कुशान् विधिक्रमाद् अतः ॥ २७३  
  
तथताज्ञानसद्वह्नेर् हृच्चन्द्रे मं-भवाधिपम् ।  
सच्चक्रं जुहुयाद् ध्यात्वा बाह्यपूजादि पूर्वकम् ॥ २७४  
  
ॐ अग्नये स्वाहा ॥ घृतस्य ॥   
ॐ सर्वपापदहनवज्राय सर्वपापं दह स्वाहा ॥ तिलानाम् ॥   
ॐ वज्रायुषे स्वाहा ॥ दूर्वायाः ॥   
ॐ वज्रपुष्टये स्वाहा ॥ अखण्डतण्डुलानाम् ॥   
ॐ सर्वसम्पदे स्वाहा ॥ दध्यन्नस्य ॥   
ॐ अप्रतिहतवज्राय स्वाहा ॥ कुशानाम् ॥   
  
पुष्टिशान्तिवशाकर्षे द्वेषोच्चाटाभिचारुके ॥  
ॐ स्वाहा होः जः हुं हूं फट् मन्त्रान्ते चापि चोदना ॥२७५  
  
हृत्सत्त्वात् स्वाधिपात् सर्वाः प्रीण्यन्ते देवता इति ।  
ध्यायंश् चन्द्रादिकैर् अन्यैर् द्रव्यैः सन्तर्प्य पूर्ववत् ॥ २७६  
  
हृच्चन्द्रचक्रसज्जिह्वम् अन्ते पूर्णाहुतिं तथा ।  
अभ्युक्ष्य चमनार्घं दत्त्वापूज्य स्तुत्वा विसर्जयेत् ॥ २७७  
  
शेषं हव्यं स्वयोगात्मा वह्नौ हुत्वाथ तं तथा ।  
विसर्ज्य प्राग्विधानेन चक्रम् आपूज्य संविशेत् ॥ २७८  
  
शिष्यप्रवेशविधिना प्रविश्यादौ स्वयं कृती ।  
निष्पाद्य सेकपर्यन्तं प्राप्यानुज्ञां कुलाधिपात् ॥ २७९  
  
महारागोद्भवं तत्त्वं चक्रं च प्रतिबिम्बवत् ।  
पुरे शिष्यप्रवेशार्थं तत्त्वं सत्यं च श्रावयेत् ॥ २८०  
  
आकाशोत्पादचिह्नत्वाद् अनादिनिधनः परः ।  
महावज्रमयः सत्त्वो मञ्जुवज्राद्य सिद्ध मे ॥ २८१  
  
सर्वोत्तममहासिद्धि माहैश्वर्याधिदैवत ।  
सर्ववज्रधरो राजा सिद्ध मे परमाक्षर ॥ २८२  
  
निर्दोषः शाश्वतश् चासि सर्वरागानुरागण ।  
तत्त्वेन सिद्ध मे भगवन् महारागो महारत ॥ २८३  
  
अत्यन्तशुद्ध सर्वाग्र आदिमुक्तस् तथागतः ।  
समन्तभद्र सर्वात्मा बोधिसत्त्व प्रसिद्ध मे ॥ २८४  
  
सर्वोत्तममहासिद्धि माहैश्वर्याग्रमुद्रया ।  
सिद्ध वज्र महोत्कर्षात् वज्रगर्वापते मम ॥ २८५  
  
सर्वसत्त्वमनोव्यापी सर्वसत्त्वहृदीस्थितः ।  
सर्वसत्त्वपिता चैव कामो ऽग्र्यः समयाग्रिणां ॥ २८६  
  
येन सत्येन सज्ज्ञानं प्रज्ञोपायात्ममण्डलं ।  
तेन सत्येन मे नाथ कामांस् त्वं परिपूरय ॥ २८७  
  
प्रतिबिम्बसमा धर्मा अच्छाः शुद्धा ह्य् अनाविलाः ।  
अग्राह्या अनभिलाप्याश् च हेतुकर्मसमुद्भवाः ॥ २८८  
  
तथतातत्त्वनिर्याता इति सत्येन मण्डले ।  
प्रतिबिम्बं स्फुटं शिष्याः सर्वे पश्यन्त्व् अकल्मषाः ॥ २८९  
  
सामान्यसंवरं शिष्यं प्राग्वत् कायादिभास्वरं ।  
जमनीकान्तरं प्रोक्त सर्वकृत्कलशाम्भसा ॥ २९०  
  
रक्ताम्बरं तदास्यं च पृच्छेत् कस् त्वम् इति प्रिय ।  
शिष्येणापि ततो वाच्यं सुभगो ऽहम् इति प्रिय ॥ २९१  
  
सम्पूज्य स्रक्करं द्वारि तथैवादत्तदक्षिणम् ।  
योगचित्तं समुत्पाद्य हृदि वज्रं हृदा न्यसेत् ॥ २९२  
  
मन्त्रः ॥  
ॐ सर्वयोगचित्तम् उत्पादयामि सुरते समयस् त्वं होः सिध्य वज्र यथासुखं ।  
  
अद्य त्वं सर्वतथागताधिष्ठितो भविष्यसि ।   
न च त्वयेदम् सर्वतथागतपरमरहस्यम् अमण्डलप्रविष्टाय वक्तव्यं न चाश्रद्धातव्यम् इति वाच्यं ॥  
  
यमार्यादिस्वसन्मन्त्रैः समाकृष्य प्रवेश्य च ।  
पञ्चाक्षरैर् अथाप्य् एवं वाच्यं सत्संवरग्रहे ॥ २९३  
  
अद्य त्वं सर्वतथागतकुले प्रविष्टः । तद् अहं ते वज्रज्ञानम् उत्पादयामि येन ज्ञानेन त्वं सर्वतथागतसिद्धीर् अपि प्राप्स्यसि किम् उतान्याः सिद्धीः । न च त्वयादृष्टमण्डलस्य पुरतो वक्तव्यं । मा ते समयो व्यथेद् इति तद् धृदि वज्रम् आस्थाप्य ।  
  
ॐ वज्रसत्त्वः स्वयं ते ऽद्य हृदये समवस्थितः ।  
निर्भिद्य तत्क्षणं यायाद् यदि ब्रूया इमं नयम् । २९४  
  
पद्मस्थं त्र्यक्षरोज्ज्वलं पाययेद् अमृतं पञ्च ॥  
  
इदं ते नारकं वारि समयातिक्रमाद् दहेत् ।  
समयरक्षणात् सिद्धिः पिब वज्रामृतोदकम् ॥ २९५  
  
ॐ वज्रोदक ठः ॥   
दृढप्रतिज्ञम् इदं वदेत् ॥   
अद्य प्रभृति तवाहं वज्रपाणिर् यद् अहं ब्रूयाम् इदं कुरु तत् त्वया कर्तव्यं न चाहम् अवमन्तव्यो मा ते विषमापरिहारेण कालक्रियां कृत्वा नरकपतनं स्यात् ।  
ब्रूयाद् ब्रूहि ततः शिष्यान्   
सर्वतथागताश् चाधितिष्ठन्ताम् वज्रसत्त्वो मे आविशतु ।  
  
वाचयित्वा च तद् धृदि ।  
  
वज्राङ्ककोणमाहेन्द्रे हूं ध्यायात् पीत-लं-भवे ।  
वारुणं वं-भवं शुक्लं घटाङ्कं परिमण्डलम् ॥ २९६  
  
नीलध्वजाङ्कधन्वाभं वायव्यं यं-भवं चलम् ।  
काये वाचि तयोर् हः आः पादाधो झैः समुज्ज्वलं ॥ २९७  
  
वायव्ये रं-भव त्र्यस्रेणोद्दीप्य शिष्यम् आविशेत् ॥ २९८  
  
आवेशय स्तोभय र र र र चालय २ हूं हः आः झैः ॥  
  
जिह्वायां रक्तम् आः-कारं ध्यात्वाविष्टं पुनर् वदेत् ।  
रागवज्रं तम् आभुज्य ब्रूहि वज्र शुभाशुभम् ॥ २९९  
  
तम् आवेशं दृधीकुर्वन् तिष्ठ वज्रेति तं लपेत् ।  
प्रक्षेपयेत् स्रजं चक्रे   
  
प्रतीच्छ वज्र होः ॥   
  
तां शिरसि बन्धयेत् ॥ ३००  
  
प्रतिघृह्ण त्वम् इमं सत्त्वं महाबल ॥  
  
चिह्ने चिह्नसमीपे वा स्रक्प्रपन्नाप्रपन्नयोः ।  
पतेद् रुच्यापि तद्योगं दद्याद् भव्यतयाथ वा ॥ ३०१  
  
सज्वालं प्रणवं नेत्रे ध्यत्वा ।   
  
ॐ वज्रसत्त्व स्वयं ते ऽद्य चक्षूद्घाटनतत्परः ।  
उद्घाटयति सर्वाक्षो वज्रचक्षुर् अनुत्तरम् ॥ ३०२  
  
ध्यात्वा चक्रं प्रदर्शयेत् ।   
  
चक्राधिपं समारभ्य यावद् अमृतकुण्डलिम् ।  
सेचयेद् अम्बुना मूर्ध्नि वज्राभिसिञ्च वाग्ब्रुवन् ॥ ३०३  
  
सेचयेन् मौलिना प्राग्वद् दत्त्वा चाधिपदैवतं ।   
हृदि सङ्ग्राह्य तद् वज्रं वज्रेणाप्य् अभिषेचयेत् ॥ ३०४  
  
अद्याभिषिक्तस् त्वम् असि बुद्धैर् वज्राभिषेकतः ।   
इदं तत् सर्वबुद्धत्वं गृह्ण वज्रं सुसिद्धये ॥ ३०५  
  
आलिङ्ग्य वज्रघण्टाभ्यां स्वाधिपात् ।  
  
ॐ वज्राधिपति त्वाम् अभिषिञ्चामि तिष्ठ वज्र समयस् त्वं ॥   
मूर्ध्नि नामतः ॥   
ॐ वज्रसत्त्व त्वाम् अभिषिञ्चामि वज्रनामाभिषेकतः ॥ हे अमुकवज्र ॥  
  
यद् यद् भाति स्वसर्वस्वं मुख्यं तन् मञ्जुराट् स्वयं ।  
धर्माः शुद्धाः प्रकृत्या यद् बुद्धज्ञानचयः स हि ॥ ३०६  
  
स्वस्यैव चक्रवर्तित्वे श्रीध्वनिर् नाम्न आदितः ।  
सर्वे सर्वाधिपत्यात् तु वज्रान्ता हे-नियोजिताः ॥ ३०७  
  
अब्धातुशुद्धिर् अक्षोभ्यो मकुटः समतात्मकः ।  
वज्रं सत्प्रत्यवेक्षात्माधिपः कृत्यकरो ऽर्थदः ॥ ३०८  
  
ज्ञानं विद्यात्र वज्रं स्याद् धातुर् गोत्रं वशी ह्य् अतः ।  
व्रतव्याकरणाश्वासा विद्यासेके ऽपि नाम्न्य् मी ॥ ३०९  
  
इदं तत् सर्वबुद्धत्वं वज्रसत्त्वकरे स्थितम् ।  
त्वयापि हि सदा धार्यं वज्र्पाणिदृढव्रतम् ॥  ३१०  
  
ॐ सर्वतथागतसिद्धिवज्रसमये तिष्ठ एष त्वां धारयामि हीः हि हि हि हि हूं ॥  
  
सर्वान् वज्रव्रतं दत्त्वा वज्रं तत्त्वेन ग्राहयेत् ।  
अनादिनिधनः सत्त्वो वज्रसत्त्वो महारतः ।  
समन्तभद्र सर्वात्मा वज्रगर्वापतिः पतिः । ३११  
  
घण्टां तत्त्वेन सङ्ग्राह्य   
  
इयं सा सर्वबुद्धानां प्रज्ञाघोषानुगा स्मृता ।   
त्वयापि हि सदा धार्या बोधिर् अग्रा जिनैर् मता । ३१२  
  
तां तद्धर्मेण वादयेत् ॥ ३१३   
  
स्वभावशुद्धो हि भवः स्वभावैर् विभवीकृतः ।  
स्वभावशुद्धैः सत्सत्त्वैः क्रियते परमो भवः ॥ ३१४  
  
अधिष्ठाय महामुद्रां हृद्भिः सेवादिकीर्तितैः ।  
समयैः कामरूपाद्यैर् जपेन् मन्त्रम् अव्यङ्गतः ॥ ३१५  
  
स्वसंवेद्यस्वभावैस् तैः सर्वदिक्त्र्यध्वसंस्थितैः ।  
स्वाधिदैवतयोगेन स्वं परांश् चैव पूजयेत् ॥ ३१६  
  
दुष्करैर् नियमैस् तैर् यत् सेव्यमानैर् न सिद्धयः ।  
सिध्यन्ते ऽन्तर्ध्यभिज्ञाखचारिवाक्चित्तकायजाः ॥ ३१७  
  
तस्माद् बुद्धाश् च सत्सत्त्वा मन्त्रचर्याग्रचारिणः ।  
प्राप्ता धर्माक्षरं श्रेष्ठं सर्वकामोपसेवनैः ॥ ३१८  
  
सेवयन् कामगुणान् पञ्च सुखदुःखोभयात्मकान् ।  
ज्ञानार्थी रागिणां योगात् साधयेत् सर्वम् एव हि ॥ ३१९  
  
कायवाक्चित्तसंसिद्धेर् याश् चान्या हीनजाः स्मृताः ।  
सिध्यन्ते मन्त्रजापात् तु कायवाक्चित्तभावनैः ॥ ३२०  
  
यदुक्तं   
  
वज्रं तत्त्वेन सङ्गृह्य घण्टां धर्मेण वाद्य च ।  
समयेन महामुद्राम् अधिष्ठाय हृदा जपेद् इति ॥ ३२१  
  
तत् प्रत्युक्तम् ॥  
गृहीतसम्वरं शिष्यं तथैवादत्तदक्षिणम् ।  
याचयेद् अभिषेकाय प्रणम्यैवं तु गाथया ॥ ३२२  
  
बोधिवज्रेण बुद्धानां यथा दत्तो महामहः ।  
ममापि त्राणनार्थाय खवज्राद्य ददाहि मे ॥ ३२३  
  
प्रवेशद्वारपीठस्थाष्टदलाब्जेष्टयोगिनम् ।  
सर्वदिक्त्र्यध्वखव्यापिबुद्धचक्रैः स्वहृद्भवैः ॥ ३२४  
  
वाद्यगन्धाद्युपेतैस् तैः प्राग्वद् विद्याभिषेकिणम् ।  
महावज्राभिषेकेण सेचयेद् इति गाथया ॥ ३२५  
  
अभिषेकं महावज्रं त्रैधातुकनमस्कृतम् ।  
ददामि सर्वबुद्धानां त्रिगुह्यालयसम्भवम् ॥ ३२६  
  
दत्त्वाविवर्त्यसंसेकं चक्रतत्त्वं तु दर्शयेत् ।  
चतुरस्रम् अवैषम्याद् बुद्धाबुद्धसमत्वतः ॥ ३२७  
  
कायवाक्चित्तधर्माणां नानैकत्वाद्ययोगतः ।  
तत्स्मृतिस् तत्र या श्रद्धा प्राग्द्वारं बोधये मतम् ॥ ३२८  
  
भूतभाविविपर्यासहान्यनुत्पत्तये ततः ।  
अभूतोत्पन्नतथ्यस्य चोत्पत्तिस्थितये पुनः ॥ ३२९  
  
अर्वाग्द्वारं चतुर्वीर्यं छन्दोत्साहस्थितिर् मतिः ।  
पश्चिमं ऋद्धिपादास् तु द्वारं तत्स्मृतिर् अत्र तु ॥ ३३०  
  
श्रद्धावीर्यस्मृतिध्यानप्रज्ञेन्द्रियबलातुलम् ।  
समाधिर् उत्तरं त्व् एवं चतुर्द्वारं स्मृतीन्द्रियैः ॥ ३३१  
  
प्रथमादिचतुर्ध्यानैश् चतुस्तोरणवद् भवेत् ।  
शूरङ्गमखगञ्जादिसमाधिर् वेदिकाः स्मृताः ॥ ३३२  
  
वेद्यां पूजाकरव्यग्रग्रन्थादिधारिणीचयः ।  
यच् चित्राभरणं तस्मात् सर्वाशापरिपूरणम् ॥ ३३३  
  
विनयोद्धूतसद्धर्मनवाङ्गरवसर्वगम् ।  
मारुतोद्धूतविश्वाग्रपताकाघण्टनादितम् ॥ ३३४  
  
ज्ञानेष्व् आदर्शबोध्यङ्गैः सर्वदिक्षु प्रभास्वरैः ।  
हारार्धहारचन्द्रार्कादर्शस्रक्चामरोज्ज्वलम् ॥ ३३५  
  
चक्ररत्नादिसत्स्तम्भैर् विमोक्षाष्तकशोधितैः ।  
तस्याभ्यन्तरतश् चक्रम् अष्तमण्डलकोपमम् ॥ ३३६  
  
सर्वदिक्त्र्यध्वसम्बुद्धवज्रयानप्रवर्तनात् ।  
वज्रसूत्रपरिक्षिप्तं समन्तात् परिमण्डलम् ॥ ३३७  
  
रङ्गाणि पञ्चसम्बुद्धास् तज्ज्ञानैः सत्त्वरञ्जनात् ।  
इन्द्रियार्थादिसंशुद्ध्या स्वलक्षणविवेकतः ॥ ३३८  
  
प्राग् यज् ज्ञानामृतं पीतं वज्रिणां कलशं तु तत् ।  
सम्भारपूरिनिष्यन्दः पूर्णकुम्भः कृपार्द्रतः ॥ ३३९  
  
पुष्पधूपमहादीपगन्धाख्यं यच् च मण्डले ।  
बोध्यङ्गसुमनोह्लादिधर्मोल्का यशसां चयः ॥ ३४०  
  
धर्माहारस् तु नैवेद्यं ह्रीर् अपत्राप्यसंवरं ।  
सुगीतनृत्यवादित्रमहासुखविवर्धनम् ॥ ३४१  
  
पुरं मोक्षपुरत्वाच् च मण्डलं सारसङ्ग्रहात् ।  
चक्रतत्त्वं समादर्श्य देवतातत्त्वम् आदिशेत् ॥ ३४२  
  
श्रद्धावीर्यस्मृतिध्यानशुद्ध्या सद्द्वारिरूपकम् ।  
कायादौ योगधृक् चित्तं प्रज्ञाशुद्ध्या सुनिर्मलम् ॥ ३४३  
  
दानादिषड्बहिःशुद्ध्या रूपवज्रादिभावधृक् ।  
भूपायाद्यनिमित्तत्वाल् लोचनादिस्वभावकम् ॥ ३४४  
  
अर्थसत्त्वात्मसङ्कल्पप्रवृत्तिज्ञानशुद्धितः ।  
आदर्शादिक्षयज्ञानं सर्वबुद्धस्वरूपकम् ॥ ३४५  
  
ज्ञानानुत्पादयोगेन चक्रेशाकारभास्वरम् ।  
रूपादिभ्रमसंशुद्ध्या स्कन्धायतनधातुकम् ॥ ३४६  
  
मात्सर्यादिपरावृत्तेः परमाभूषु सुस्थिरं ।  
स्वविपक्षपरावृत्त्या बलाद्यविकलामलम् ॥ ३४७  
  
अविकल्पात् तु गाम्भीर्यम् औदार्यं स्वपरोदयात् ।  
गाम्भीर्यौदार्यतश् चेतः प्रज्ञोपायात्मकं मतम् ॥ ३४८  
  
प्रत्यात्मवेद्यधर्मत्वाद् भेदाभेदाद्यसंस्थितम् ।  
एवं प्रपञ्चिते भ्रान्तिफलाः पारमीतादयः ॥ ३४९  
  
समयाग्र्या ततो योगं रूपाब्दगुणयुक्तया ।  
कृत्वाचार्यो ऽत्र संविश्य ज्ञानावेशं प्रकल्पयेत् ॥ ३५०  
  
वज्रेण पद्मम् आस्फोट्य बुद्धान् स्वान्तर् निवेश्य च ।  
स्थिरीकृत्य च पद्मस्थान् प्राप्यानुज्ञां कुलाधिपात् ॥ ३५१  
  
स्वनामोच्चार्य वज्रात्मा स्फरयेच् चक्रयोगतः ।  
वज्राब्जध्वनिभिर् बुद्धान् आनीय चक्रपार्श्वतः ॥ ३५२  
  
विघ्नान् उत्सार्य संरक्ष्य दत्त्वार्घं प्रतिपूज्य च ।  
संस्तुत्य द्वारिभिर् द्वारकर्म कृत्वात्र साधयेत् ॥ ३५३  
  
चक्षुःकायाद्यधिष्ठानसेकपूजादिकल्पिते ।  
विज्ञापयेत् सर्वसत्त्वार्थं कुरुध्वं सर्वसिद्धये ॥ ३५४  
  
चक्रं संलिख्य सम्यक् प्राक् प्रतिष्ठायां त्व् अयं विधिः ।  
प्रतिमापुस्तकादीनां पौरुषान्तस् तु सेकतः ॥ ३५५  
  
सकलार्घवितानादि रक्षाहोमादि यत् स्मृतम् ।  
त्रिपञ्चाक्षरसन्मन्त्रैर् मन्त्रैर् वा प्राक् समुद्धृतैः ॥ ३५६  
  
कारयित्वा बहिः स्नानं चक्रवर्तीव तत् स्वयम् ।  
उत्तमं तत्त्वम् एतद् धि प्रज्ञोपायात्मकं तु यत् ॥ ३५७  
  
जलमौली तु निष्यन्दः पाको वज्राधिपाःवकाः ।  
सम्बुद्धैः पौरुषः सेको वैमल्यो गुह्ययोगतः ॥ ३५८  
  
ततो रूपादिसम्पन्नां स्वभ्यस्तचक्रयोगिनीम् ।  
समयसंवरस्थां तां चक्रे मुद्राम् अधिष्ठ्य च ॥ ३५९  
  
मुनीन्द्रवृन्दं वज्रान्तः समावेश्य च सत्सुखम् ।  
प्रपीड्यानामज्येष्ठाभ्यां शिष्यवक्त्रे प्रपातयेत् ॥ ३६०  
  
शिष्यो दृढमतिः सर्वं पिबेत् वैरोचनात्मना ।  
स भवेद् विश्ववद् विश्वो ऽत्राहो सुखेति वाग् ब्रुवन् ॥ ३६१  
  
प्रज्ञासम्पर्कतः श्रीमान् तत्त्वं समुपलक्षयेत् ।  
इयं ते धारणी रम्या सेव्या बुद्धैः प्रकल्पिता ॥ ३६२  
  
चक्रक्रमप्रयोगेण समास्वादय सत्सुखम् ।  
वज्रपर्यङ्कतश् चित्तं मण्यन्तर्गतम् ईक्षयन् ॥ ३६३  
  
मण्डलं देवतातत्त्वम् आचार्यपरिकर्म च ।  
सङ्कथ्य गुह्यप्रज्ञाभ्यां सिक्त्वा तत्त्वं समुद्दिशेत् ॥ ३६४  
  
यद् आह ॥  
  
न तथा बोधिचर्याद्यैर् अन्यैर् वापि न यैः शुभैः ।  
प्राप्यन्ते सर्वबुद्धाद्या यथाभिषेकाद् इतो नयात् ॥ ३६५  
  
समयं रक्षयेद् भर्तुः संवरं पालयेत् सदा ।  
पञ्चमांसामृतं भक्ष्यं रक्षो ऽन्यः समयो ऽप्य् अतः ॥ ३६६  
  
रत्नघ्नघातसर्वस्त्रीपरस्वादानं वाङ् मृषा ।  
एतद् धि विधिवत् रक्ष्यं योगतन्त्रे च यत् स्मृतम् ॥ ३६७  
  
ततस् तथागतो भूत्वा व्याकुर्याद् उद्गतयानया ।  
हृन्मुष्टिचीवरा वामा दक्षिणा तु वरप्रदा ॥ ३६८  
  
ॐ एसाहं व्याकरोमि त्वां वज्रसत्त्वस् तथागतः ।  
भवदुर्गतितोद्धृत्य अत्यन्तभवसिद्धये ॥ ३६९  
  
हे वज्रनाम तथागत सिद्धये भूर् भूवः स्वः ॥  
  
व्याक्रियते ऽनया यस् तु मन्त्री सर्वजगत्पतिः ।  
बोधाव् अनुत्तरायां हि व्याकुर्यात् सुगतैर् अपि ॥ ३७०  
  
यथा यथा हि विनयं सत्त्वा यान्ति स्वभावतः ।  
तथा तथा हि सत्त्वार्थम् कुर्याद् रागादिभिः शुचिः ॥ ३७१  
  
प्रतिदिनं चतुःसन्ध्यं समाधित्रययोगवान् ।  
भूत्वा साधय संसिद्धिं सामान्येतरभावनीम् ॥ ३७२  
  
अन्तर्धिर् धातुसाहस्रे द्विसाहस्रेष्व् अभिज्ञकः ।  
विद्याधरस् त्रिसाहस्रे वज्री सर्वजगत्पतिः ॥ ३७३  
  
शान्तिपुष्ट्यादि यत् कर्म तदन्यद् वा यद् ईप्सितम् ।  
चक्रानुरागयोगेन साधयन् सिध्यते लघु ॥  ३७४  
  
तद् उक्तम् ॥  
  
वज्राधिपतयः सर्वे रागतत्त्वार्थचिन्तकाः ।  
कुर्वन्ति रागजां बोधिं सर्वसत्त्वहितैषिनिईं ॥ ३७५  
  
अतो बोध्यर्थिको मन्त्री कायवाक्चित्तचेष्टितम् ।  
कर्म कुर्याद् विधानेन सर्वं तद् बोधये मतम् ॥ ३७६  
  
यथा प्रविष्टशिष्येभ्यो ऽनुशंसार्थिभ्य इत्य् अपि ।  
समाश्वासां त्रिसमयम् अतो दद्याद् विधानतः ॥ ३७७  
  
दृष्ट्वा प्रविष्ट्वा परमं रहस्योत्तममण्डलम् ।  
सर्वपापैर् विनिर्मुक्ता भवन्तो ऽद्यैव सुस्थिताः ॥ ३७८  
  
न भूयो मरणं वो ऽस्ति यानाद् अस्मान् महासुखात् ।  
अधृष्याश् चाप्य् अबद्धाश् च रमध्वम् अकुतोभयाः ॥ ३७९  
  
निवृत्तं भवदुःखं वो ऽत्यन्तभवशुद्धये ।  
सम्भूताः शासिनाम् अग्रा अत्यन्तभवसिद्धये ॥ ३८०  
  
अयं वः सततं रक्ष्यः सिद्धः समयसंवरः ।  
सर्वबुद्धैः समं प्रोक्ता आज्ञा परमशाश्वती ॥ ३८१  
  
बोधिचित्तं न वै त्याज्यं यद् वज्रम् इति मुद्रया ।  
यस्योत्पादनमात्रेण बुद्ध एव न संशयः ॥ ३८२  
  
सद्धर्मो न प्रतिक्षेप्यो न च त्याज्यः कदाचन ।  
अज्ञानाद् वाथ मोहाद् वा न वै विवृणुयात् स तु ॥ ३८३  
  
स्वम् आत्मानं परित्याज्य तपोभिर् न च पीडयेत् ।  
यथासुखं सुखं धार्यं सम्बुद्धो ऽयम् अनागतः ॥ ३८४  
  
वज्रं घण्टा च मुद्रा च न वै त्याज्या कदाचन ।  
अचार्यो नावमन्तव्यः सर्वबुद्धसमो ह्य् असौ ॥ ३८५  
  
यो वावमन्येताचार्यं सर्वबुद्धसमं गुरुम् ।  
सर्वबुद्धापमानेन स नित्यं दुःखं आप्नुयात् ॥ ३८६  
  
ज्वरैर् गरैर् विषैर् रोगैर् डाकिन्युपद्रवैर् ग्रहैः ।  
विघ्नैर् विनायकैर् घोरैर् मारितो नरकं व्रजेत् ॥ ३८७  
  
तस्मात् सर्वप्रयत्नेन वज्राचार्यं महागुरुम् ।  
प्रच्छन्नवरकल्याणं नावमन्येत् कदाचन ॥ ३८८  
  
अनुरूपं च ते देयं गुरुभक्तं सदक्षिणम् ।  
ततो ज्वरादयस् तापा न भूयः प्रभवन्ति हि ॥ ३८९  
  
नित्यं स्वसमयः साध्यो नित्यं पूज्यास् तथागताः ।  
नित्यं च गुरवे देयं सर्वबुद्धसमो ह्य् असौ ॥ ३९०  
  
तद्दानात् पुण्यसम्भारः सम्भाराद् बोधिर् उत्तमा ।२८६  
दत्ते ऽस्मै सर्वबुद्धेभ्यो दत्तं भवति शाश्वतम् ॥ ३९१  
  
अद्य वः सफलं जन्म यद् अस्मिन् सुप्रतिष्ठिताः ।  
समाः समयदेवानां भविता स्थ न संशयः ॥ ३९२  
  
अद्याभिषिक्ता आयुष्मन्तः सर्वबुद्धैः सवज्रिभिः ।  
त्रैधातुकमहाराज्यं राजाधिपतयः स्थिराः । ३९३  
  
अद्य मारान् विनिर्जित्य प्रविष्टाः परमं पुरम् ।  
प्राप्तम् अद्यैव बुद्धत्वं भवद्भिर् नात्र संशयः ॥ ३९४  
  
इति कुरुत मनः प्रसादवज्रं स्वसमयम् अक्षयसौखदं भजध्वम् ।  
जगति लघु सुखे ऽद्य वज्रसत्त्वप्रतिसमशाश्वतताम् गता भवन्तः ॥ ३९५  
  
प्रणिपत्य गुरोः पदौ शिष्याः सद्भक्तिवत्सलाः ।   
ब्रूयुर् एवं करिष्यामो यथाज्ञापयसे विभो ॥ ३९६  
  
सत्य् एव सम्भवे तेषां प्रत्येकं वामपाणिना ।  
सव्याङ्गुष्ठकम् आगृह्य शान्तिं कुर्याद् विधानतः ॥ ३९७  
  
त्रिसप्ताहुतिम् एकां वा राज्ञो वा भूपतेर् अथ ।  
दिक्पालस्वात्मशान्तौ च हुत्वा याचेत दक्षिणाम् ॥ ३९८  
  
सर्वसत्त्वार्थकर्त्तव्ये श्रुतादौ वा प्रति प्रति ।  
भूगजादिसुवर्णादौ स्वसिद्धौ वा सहायताम् ॥ ३९९  
  
सङ्गृह्य यत् तद् उत्सृष्टं सन्तोष्य दत्तदक्षिणान् ।  
सर्वाहारविहारैस् तैः स्वपरैश् चक्रम् अर्चयेत् ॥ ४००  
  
सङ्गृह्य योग्यसच्छिष्यान् विचित्रपरमायुभिः ।  
सन्तर्प्य चोपसंहृत्य मुः-कारान्तैश् च त्र्यक्षरैः ॥ ४०१  
  
आकारेत्यादिमन्त्रेण शून्यं तच् चक्रम् उत्तमम् ।  
दत्त्वार्थिने रजः स्तोकं महत् तोये रजः सृजेत् ॥ ४०२  
  
गर्त्तापूरे प्रतिष्ठायां होमे चक्रे च यद् धनम् ।  
आचार्यस्यैव तत् सर्वम् इत्य् आह वरवज्रधृक् ॥ ४०३  
  
इत्यादिकर्मिकस्यायम् उक्तश् चक्रविधिः स्फुटः ।  
ज्ञानावेशसुलब्धस्य त्व् आवेशेनैव कथ्यते ॥ ४०४  
  
द्वादशाब्दे समावेश्य सम्पूज्य बालबालिके ।  
ताभ्यां यद् रचयेच् चक्रं चित्तवाक्कायिकं मतम् ॥ ४०५  
  
चित्ते त्व् अक्षोभ्यमामक्योर् आदेशः समुदाहृतः ।  
पाण्डरामितयोर् वाचि काये शाश्वतलोचने ॥ ४०६  
  
चित्तवाक्कायसंस्तोभाद् रचनात् त्व् इयम् अद्भुता ।  
चित्तस्तोभात् परिज्ञानं वाक्स्तोभान् मन्त्रभाषणम् ॥ ४०७  
  
कायस्तोभाच् च खेस्थानं स्तोभावेशे विधिस् त्व् अयम् ।  
आचार्यशिष्यसेको ऽत्र प्राङ्न्यायेनैव संस्थितः ॥ ४०८  
प्राप्तज्ञानवशीकुर्याच् चेतसैव त्रिचक्रकम् ।  
तदधिष्ठानतश् चक्रं दृश्यते स्वपरैर् यतः ॥ ४०९  
  
प्रवेशो ऽत्राभ्यनुज्ञतः स्पष्टस्वप्नवद् इष्यते ।  
यतस् तेनोत्तमो ज्ञेयश् चित्तमूर्तिदृढत्वतः ॥ ४१०  
  
त्रियोगानाम् अपि प्राग्वद् विधिर् वाक्कायचक्रयोः ।  
तत्स्थाने ऽक्षोभ्यचिह्नं स्याद् वाक्कायगुह्यशुद्धये ॥ ४११  
  
ज्ञानादिकर्मिसंवेशिसम्प्राप्तवशिनाम् अपि ।  
चेतसैव विधिः सर्वस् तद्धीनो नैव सिध्यति ॥ ४१२  
  
वज्राचार्याग्रशिष्याणां निष्यन्दादिरतात्मनाम् ।  
मनसोक्तो विधिः श्रेष्ठो वाङ्मात्रेणात्र किं भवेत् ॥ ४१३  
  
वृत्तमात्रान् न बुद्धत्वं श्रुतमात्राच् च नो भवेत् ।  
चिन्तयापि न यावच् च भावनातो निरुच्यते ॥ ४१३  
  
यद् आह ॥  
  
अलं बहुविसर्पिण्या कथया मन्त्रवादिनाम् ।  
चेतः साध्यं विशेषेण चित्तात् सम्बोधिसम्भवः ॥ ४१४  
  
यद् उक्तम् ॥  
  
यत् फलं बोधिचित्तं तद् बुद्धज्ञानम् अनुत्तरम् ।  
वज्रसत्त्वमयं तस्य धर्मसम्भोगनिर्मितम् ॥ ४१५  
  
प्राकृतकल्पनावृत्तेर् नान्यद् दुःखं भवात्मकम् ।  
साक्षाद् अस्य विरोध्य् एवं प्रज्ञोपायात्म [॥।] ४१६  
  
  
  
  
  
