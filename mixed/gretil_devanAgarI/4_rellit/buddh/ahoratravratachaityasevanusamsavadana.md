---
title: Ahoratravratacaityasevanusamsavadana

---
## Intro
  
  
  
  
 Ahoratravratacaityasevanusamsavadana   
  
  
  
  
Ahoratravratacaityasevanusamsavadana = Avc  
Based on the edition by R. Handurukande, Three Sanskrit Texts on Caitya Worship ḥ In Relation to the Ahorātravrata, Tokyo 2000  
(Studia Philologica Buddhica, Monograph Series, 16).  
  
  
Input by Klaus Wille (Göttingen)  
  
  
  
  


## पाठः
  
  
  
  
  
  
  
  
अहोरात्रव्रतचैत्यसेवानुशंसावदान  
  
  
  
ॐ नमो रत्नत्रयाय ।  
  
श्रीमद् रत्नत्रयं नत्वा त्रिधातुभुवनाधिपम् ।  
अहोरात्रव्रतकथां वक्ष्ये गुरूपदेशतः ॥ अव्च्_१ ॥  
कुक्कुटारामम् आसीनम् उपगुप्तं यतीश्वरम् ।  
कृताञ्जलिपुटो ऽशोकः प्रार्थयद् एवम् आदरात् ॥ अव्च्_२ ॥  
____________________  
  
{अ दिड़्ड़ेरेन्त् वेर्से इन् ब्च्दे अस् ड़ोल्लोwस्:  
अथाशोको महीपाल उपगुप्तं यतिं च तम् ।  
कृताञ्जलिपुटो नत्वा प्रार्थयद् एवम् आदरात् ॥ अव्च्_२* ॥}  
____________________  
  
भदन्त श्रोतुम् इच्छामि चैत्यव्रतविधिं पुनः ।  
अहोरात्रव्रतस्यापि विधिं पुण्यानि सद्गुरो ॥ अव्च्_३ ॥  
तद् भवान् सद्गुरुः शास्ता लोकपुण्यप्रवृद्धये ।  
अहोरात्रव्रतस्यात्र विधिम् आदेष्टुम् अर्हति ॥ अव्च्_४ ॥  
इति तेन नरेन्द्रेण प्रार्थितं स सुधीर् यतिः ।  
श्रुत्वा तं नृपम् आलोक्य पुनर् एवम् उपादिशत् ॥ अव्च्_५ ॥  
शृणु साधु महाराज यथा मे गुरुणोदितम् ।  
तथाहं ते प्रवक्ष्यामि श्रुत्वा चैवं समाचर ॥ अव्च्_६ ॥  
पुरा स भगवाञ् छास्ता शाक्यसिंहो जगद्गुरुः ।  
श्रावकैर् भिक्षुभिः सार्धं चैलकैश् चाप्य् उपासकैः ॥ अव्च्_७ ॥  
भिक्षुणीभिः सुशीलाभिर् बोधिसत्त्वगणैर् अपि ।  
विहारे जेतकारण्ये व्यहरत् सौगताश्रमे ॥ अव्च्_८ ॥  
तदा स भगवान् बुद्धो लोकानां पुण्यवृद्धये ।  
सभामध्ये समासीनो धर्मम् आदेष्टुम् आरभत् ॥ अव्च्_९ ॥  
तदा सर्वे ऽमरेन्द्रादिलोकपाला महर्द्धिकाः ।  
तत् सद्धर्मामृतं पातुं श्रद्धया समुपागताः ॥ अव्च्_१० ॥  
ब्रह्मादिब्राह्मणाश् चापि महर्षयस् तपस्विनः ।  
चत्वारश् च महाराजाः ससैन्यपरिचारकाः ॥ अव्च्_११ ॥  
दैत्येन्द्रा नागराजाश् च यक्षगन्धर्वकिन्नराः ।  
सिद्धा विद्याधराः साध्या ग्रहाश् च वसवस् तथा ॥ अव्च्_१२ ॥  
राक्षसाश् च महाविरा गरुडाश् च महोरगाः ।  
योगिनो यतयश् चापि राजानः क्षात्रिया अपि ॥ अव्च्_१३ ॥  
अमात्या मन्त्रिणश् चापि वैश्या राजकुमारकाः ।  
श्रेष्ठिनो धनिनः शूद्राः सार्थवाहा माहाजनाः ॥ अव्च्_१४ ॥  
वणिजः शिल्पिनश् चापि पौरा जनपदास् तथा ।  
ग्राम्याः कार्वटिकाश् चापि तथान्यदेशवासिनः ॥ अव्च्_१५ ॥  
सर्वे ते समुपागत्य बुद्धं तं शृईघनं मुदा ।  
सत्कृत्य श्रद्धयाभ्यर्च्य कृत्वा प्रदक्षिणान्य् अपि ॥ अव्च्_१६ ॥  
कृताञ्जलिपुटा नत्वा निऋईक्ष्य सम्प्रमोदिताः ।  
तत् सद्धर्मामृतं पातुम् उपतस्थुः समाहिताः ॥ अव्च्_१७ ॥  
तदासनात् समुत्थाय सुभूतिः स्थविरो यतिः ।  
उद्वहन्न् उत्तरासङ्गं जानुभ्यां भुवि संस्थितः ॥ अव्च्_१८ ॥  
कृताञ्जलिपुटो नत्वा भगवन्तं जगद्गुरुम् ।  
श्रीघनं तं समालोक्य प्रार्थयद् एवम् आदरात् ॥ अव्च्_१९ ॥  
भगवन् नाथ सर्वज्ञ विजानीयाद् भवान् गुरुः ।  
सर्वलोका इमे शास्तुर् धर्मं श्रोतुं समास्थिताः ॥ अव्च्_२० ॥  
तद् अत्र भुवने ख्यातम् अहोरात्रव्रतं कदा ।  
प्रवर्तते तद् आख्याहि तद्विधिं च कथं प्रभो ॥ अव्च्_२१ ॥  
इति तेनार्हता पृष्टे भगवान् स मुनीश्वरः ।  
तां सभां तं सुभूतिं च समालोक्यैवम् अब्रवीत् ॥ अव्च्_२२ ॥  
साधु शृणु सुभूते त्वं सर्वसत्त्वहितार्थभृत् ।  
अहोरात्रव्रतं पुण्यं विधिं च कथ्यते मया ॥ अव्च्_२३ ॥  
पुरा पूर्वविदेहे ऽभूत् ख्याता गन्धवती पुरी ।  
तस्यां राजा महाविज्ञ इन्द्रप्ष्टाभिधः प्रभुः ॥ अव्च्_२४ ॥  
सो ऽन्तःपुरे समानीय वसुबन्धुं जिनात्मजम् ।  
सभायां स्वासने स्थाप्य सत्कृत्य श्रद्धयार्चयत् ॥ अव्च्_२५ ॥  
ततः स भूपती राजा उत्थाय समुपाश्रितः ।  
कृताञ्जलिः प्रणत्वैनं प्रार्थयद् एवम् आदरात् ॥ अव्च्_२६ ॥  
भदन्त यद् इमे लोका असद्धर्माभिमानिनः ।  
तद् एषां मानघाताय सद्धर्मं समुपादिश ॥ अव्च्_२७ ॥  
यच् छ्रुत्वैव त्व् इमे सर्वे सद्धर्मप्रतिबोधिताः ।  
सर्वपापविनिर्मुक्ता भवेयुर् बोधिलाभिनः ॥ अव्च्_२८ ॥  
इति राज्ञार्थितं श्रुत्वा वसुबन्धुः स आत्मवित् ।  
इन्द्रपृष्टं महीन्द्रं तं समालोक्यैवम् अब्रवीत् ॥ अव्च्_२९ ॥  
शृणु साधु महाराजा तव पुण्यप्रवृद्धये ।  
सर्वसत्त्वहितार्थं तद् अहोरात्रमहाव्रतम् ॥ अव्च्_३० ॥  
यथा मया श्रुतं पूर्वं विपश्यिना प्रभाषितम् ।  
महत्पुण्यानुशंसा च तद्विधिश् च प्रचक्ष्यते ॥ अव्च्_३१ ॥  
संसारे ऽत्र महत् पुण्यं प्राप्तुम् इच्छन्ति ये नराः ।  
चरितव्यम् अहोरात्रव्रतं तैः श्रद्धया मुदा ॥ अव्च्_३२ ॥  
भक्त्या चरन्ति ये मर्त्या अहोरात्रव्रतं मुदा ।  
ते सर्वे विमलात्मानः परिशुद्धत्रिमण्डलाः ॥ अव्च्_३३ ॥  
बोधिचित्तं समासाद्य चरित्वा बोधिचारिकाम् ।  
सर्वसत्त्वहितं कृत्वा पूर्य पारमिताः क्रमात् ॥ अव्च्_३४ ॥  
सर्वक्लेशगणाञ् जित्वा सर्वमारगणान् अपि ।  
सम्यग्बोधिं समासाद्य भवेयुः सुगता ध्रुवम् ॥ अव्च्_३५ ॥  
अतीतैश् च जिनैः सर्वैः कृत्वैतद् व्रतम् उत्तमम् ।  
सर्वमारगणाञ् जित्वा सम्बोधिः साधिता खलु ॥ अव्च्_३६ ॥  
वर्तमानैश् च सम्बुद्धैः सर्वैर् एतद् व्रतं कृतम् ।  
एतत्पुण्यानुभावैर् हि सम्बोधिः साधिता द्रुतम् ॥ अव्च्_३७ ॥  
तथा चानागतैः सर्वैः कृत्वा चैतद् व्रतं वरम् ।  
एतत्पुण्यविपाकैस् तु प्राप्स्यते बोधिर् उत्तमा ॥ अव्च्_३८ ॥  
तथान्ये बोधिसत्त्वाश् च सम्बोधिव्रतचारकाः ।  
एतद् व्रतवरं धृत्वा चरन्ति बोधिसंवरम् ॥ अव्च्_३९ ॥  
तथा सर्वे ऽमरेन्द्राश् च कृत्वा चैतद् व्रतं मुदा ।  
देवलोकाधिनाथास् ते भवन्ति बोधिभागिनः ॥ अव्च्_४० ॥  
एवं सर्वे महासत्त्वा ऋषयो मुनयो ऽपि च ।  
एतद् व्रतवरं कृत्वा भवन्ति ब्रह्मचारिणः ॥ अव्च्_४१ ॥  
एवं ये ये नराश् चापि चरन्त्य् एतद् व्रतं मुदा ।  
ते ते सर्वे ऽपि तत्पुण्यैर् भवन्ति बोधिभागिनः ॥ अव्च्_४२ ॥  
ये चाप्य् एतद् व्रतं दृष्ट्वा श्रुत्वापि चानुमोदिताः ।  
प्रसीदन्ति तथा ते ऽपि तत्पुण्यं प्राप्नुवन्ति हि ॥ अव्च्_४३ ॥  
एतत्पुण्यानुभावेन नैव गच्छन्ति दुर्गतिम् ।  
सर्वदा सशुभं सौख्यं भुक्त्वा यान्ति जिनालयम् ॥ अव्च्_४४ ॥  
तस्मात् सर्वप्रयत्नेन सद्धर्मसुखवाञ्छिभिः ।  
अहोरात्रव्रतं भक्त्या चरितव्यं नरैः सदा ॥ अव्च्_४५ ।  
अहोरात्रव्रतोत्पन्नपुण्यसङ्ख्या न विद्यते ।  
अप्रमेयम् असङ्ख्येयम् इति बुद्धैः प्रकथ्यते ॥ अव्च्_४६ ॥  
सर्वैर् अपि मुनीन्द्रैस् तत् सङ्ख्यां कर्तुं न शक्यते ।  
मयात्र शक्यम् एकेन तत्पुण्यं गणितुं कथम् ॥ अव्च्_४७ ॥  
यस्य पुण्यानुभावेन महान्ति पातकान्य् अपि ।  
निर्दह्य परिशुद्धात्मा तत्क्षणाद् याति सद्गतिम् ॥ अव्च्_४८ ॥  
यथाभिलषितं कार्यं साधयित्वा ह्य् अविघ्नतः ।  
सर्वदा सत्सुखं भुक्त्वा संयान्त्य् अन्ते जिनालयम् ॥ अव्च्_४९ ॥  
इति मत्वा महत्पुण्यम् अहोरात्रव्रतं वरम् ।  
धर्मार्थकाममोक्षाप्त्यै चरितव्यं सदा नरैः ॥ अव्च्_५० ॥  
तथा चेत् ते महत्पुण्यम् इहामुत्र शुभं सदा ।  
क्रमाद् बोधिव्रतं प्राप्य बोधिसत्त्वो भवेद् ध्रुवम् ॥ अव्च्_५१ ॥  
क्रमात् क्लेशान् विनिर्जित्य संसारसुखनन्दिनः ।  
जित्वा मारगणान् सर्वान् सम्बुद्धपदम् आप्नुयाः ॥ अव्च्_५२ ॥  
इति तेन समाख्यातं धीमता वसुबन्धुना ।  
श्रुत्वैवं सुमहत् पुण्यम् इन्द्रपृष्टो मुमोद सः ॥ अव्च्_५३ ॥  
ततः स इन्द्रपृष्टाख्यो महाराजो ऽनुमोदितः ।  
अहोरात्रव्रतं कर्तुं चारयितुं समैच्छत ॥ अव्च्_५४ ॥  
ततः स नृप उत्थाय साञ्जलिः समुपाचरन् ।  
वसुबन्धुं तम् आनत्वा प्रार्थयद् एवम् आदरात् ॥ अव्च्_५५ ॥  
भदन्त भवतादिष्टम् अहोरात्रव्रतोद्भवम् ।  
महत् पुण्यं निशम्याहं कर्तुम् इच्छामि साम्प्रतम् ॥ अव्च्_५६ ॥  
तस्मात् तद्विधिम् आदेष्टुम् अर्हसि मे जगद्धिते ।  
सर्वथाहं चरिष्यामि चरिष्यन्ति प्रजा अपि ॥ अव्च्_५७ ॥  
तद् अत्र सर्वसत्त्वानां हिताय पुण्यसिद्धये ।  
अहोरात्रव्रतस्यैवं विधिम् आदेष्टुम् अर्हसि ॥ अव्च्_५८ ॥  
इति तेन नरेन्द्रेण प्रार्थितं स महामतिः ।  
वसुबन्धुर् निशम्यैवं इन्द्रपृष्टं तम् अब्रवीत् ॥ अव्च्_५९ ॥  
शृणु राजन् यथाख्यातं मुनीन्द्रेण विपश्यिना ।  
तथाहं ते प्रवक्ष्यामि व्रतराजविधिं क्रमात् ॥ अव्च्_६० ॥  
स्वयम्भूचैत्यभूक्षेत्रे विहारे सुगताश्रमे ।  
पुण्यक्षेत्रे नदीतीरे सङ्गमे सरितां तथा ॥ अव्च्_६१ ॥  
तीर्थे समुद्रतीरे च ह्रदतीरे सरस्तटे ।  
उद्याने पर्वते ऽरण्ये विविक्ते वन-आश्रमे ॥ अव्च्_६२ ॥  
चैत्यालये शुभे स्थाने प्रासादे मन्दिरे गृहे ।  
एवम् अन्यत्र भूदेशे शुद्धस्थाने मनोरमे ॥ अव्च्_६३ ॥  
एतेषु परिशुद्धेषु यत्रेप्सिते विशोधिते ।  
धर्मशालां विधायादौ मृद्गोमयैर् विलेपयेत् ॥ अव्च्_६४ ॥  
चतुर्ध्वजान् प्रतिष्ठाप्य वितनुयाद् वितानकम् ।  
पुष्पमालादिभिश् चित्रैर् दुष्यैः पट्टैश् च मण्डयेत् ॥ अव्च्_६५ ॥  
____________________  
  
{ए अद्द्स् अ वेर्से इन् थे मर्गिन् अस् ड़ोल्लोwस्:  
गोक्शीरैः पञ्चरत्नैश् च शिलाचूर्णैर् विलेपयेत् ।  
दिग्माला दिग्प्रतापैश् (सिच्) च लम्बयेच् च जिनालयं ॥ अव्च्_६५* ॥}  
____________________  
  
तत्र वज्री शुभाचारः परिशुद्धत्रिमण्डलः ।  
मण्डलं वर्तयेद् रम्यं धर्मधातोर् यथाविधि ॥ अव्च्_६६ ॥  
ततस् तन् मण्डलं वज्री प्रतिष्ठाप्य यथाविधि ।  
व्रतिनां सङ्ग्रहं कृत्वा व्रतारम्भं प्रकारयेत् ॥ अव्च्_६७ ॥  
शुक्लपक्षे त्रयोदश्यां भोजनान्ते दिनात्यये ।  
दन्तादिधावनं कृत्वा मुखादिं परिशोधयेत् ॥ अव्च्_६८ ॥  
चतुर्दश्यां प्रभाते च तीर्थे स्नात्वा व्रती सुधीः ।  
शुचिवस्त्रावृतो भद्रशीलः श्रद्धासमन्वितः ॥ अव्च्_६९ ॥  
मध्याह्ने मण्डलं चैत्यं पञ्चभिर् उपहारकैः ।  
यथाविधि समभ्यर्च्य प्रणामं सम्प्रकारयेत् ॥ अव्च्_७० ॥  
ततो यामे तृईये ऽह्नः कारयेद् व्रतपालणम् ।  
निरामिषैर् विशुद्धान्नैः स्नानं च कारयेत् ततः ॥ अव्च्_७१ ॥।  
ततो रात्रिमुखे चैत्यं मण्डलं च समर्चयेत् ।  
दीपमालाः समुज्ज्वाल्य धर्मं च श्रावयेद् व्रतीन् ॥ अव्च्_७२ ॥  
पूर्णमास्यां प्रभाते तु स्नात्वा शुद्धाम्बरावृताः ।  
शोधितपञ्चगव्येन कुर्युश् चाङ्गविशोधनम् ॥ अव्च्_७३ ॥  
ततो दत्त्वार्घम् आदौ ते सूर्याय व्रतिनस् तथा ।  
गुरवे च प्रदायार्घं स्थित्वा स्वस्वासने क्रमात् ॥ अव्च्_७४ ॥  
पूजाङ्गानि च सर्वाणि शोधयेयुर् यथाविधि ।  
तत्रादौ व्रतिसङ्घः स वज्रसत्त्वं समर्चयेत् ॥ अव्च्_७५ ॥  
ततो रत्नत्रयं चैव सम्पूजयेद् यथाविधि ।  
तेषां च शरणं गत्वा प्रणमेद् रचिताञ्जलिः ॥ अव्च्_७६ ॥  
त्रिसमाधिं ततः कृत्वा ध्यात्वात्मनि जिनेश्वरम् ।  
आवाहयेत् पुरः श्रीमद्धर्मधातुं महेश्वरम् ॥ अव्च्_७७ ॥  
तत्पादार्घं ततो दद्यात् ततश् चाचमनार्घकम् ।  
प्रोक्षणार्घं ततो दत्त्वा मण्डले सन्निवेशयेत् ॥ अव्च्_७८ ॥  
ततः पूजोपहारैस् तं मण्डलं सगणं मुदा ।  
यथाविधि समभ्यर्च्य तद्धृन्मन्त्रं सुधीर् जपेत् ॥ अव्च्_७९ ॥  
____________________  
  
{ए अद्द्स् हेरे:  
ततः स्तोत्रं पठेत् ।  
धर्मधातुमयं चैत्यं सर्वाकारस्वरूपिणम् ।  
आलयं सर्वबुद्धानां वागीश्वरं नमाम्य् अहम् ॥  
जिनजसकलधातुं पुण्यक्षेत्रे कृतार्थम् ।  
प्रविणजनसुखार्थं सेवितार्थं प्रदत्तम् ॥  
प्रणमतं मुनिराजं अञ्जलिष्ठं प्रधानम् ।  
जितसकलभयार्थं लोकनाथं महेशम् ॥}  
____________________  
  
ततः स्तोत्रं पठित्वा तु तोषयेद् रचिताञ्जलिः ।  
पापानां देशनां कुर्यात् थता पुण्यानुमोदनाम् ॥ अव्च्_८० ॥  
प्रदक्षिणान्य् अतः कुर्यात् सङ्गीतैश् च महोत्सवम् ।  
अष्टाङ्गप्रणतिं कृत्वा प्रार्थयेद् बोधिसंवरम् ।  
ततः क्षमार्थनां कृत्वा तन्मण्डलं विसर्जयेत् ॥ अव्च्_८१ ॥  
यथा पूजा कृता तत्र मण्डले विधिवत् तथा ।  
चैत्यबिम्बं समभ्यर्च्य प्रार्थयेद् एवम् आदरात् ॥ अव्च्_८२ ॥  
तथा सर्वत्र चैत्येषु कुर्यात् पूजादिकं मुदा ।  
सङ्गीतिसहितैः स्तोत्रैः कुर्याद् एवं महोत्सवम् ॥ अव्च्_८३ ॥  
कृत्वा प्रदक्षिणान्य् एव निद्रालास्यं विहाय च ।  
मुदा जागरणं कुर्वन्न् अहोरात्रं व्रतं चरेत् ॥ अव्च्_८४ ॥  
चतुःसन्ध्यं तथा स्नात्वा चैत्यसेवां समाचरेत् ।  
दुष्टजातिर् न च स्पृश्या स्पर्शिते स्नानम् आचरेत् ॥ अव्च्_८५ ॥  
विश्रामं नैव कुर्याच् च खेदं चित्तेन वा व्रती ।  
चैत्यध्यानसमाधानो जपन् स्तोत्रं पठंश् चरेत् ॥ अव्च्_८६ ॥  
नृत्यगीतमहोत्साहैर् नानावाद्यैः सनृत्यकैः ।  
हाहाकारैः समुल्लासैः प्रचारयेन् महोत्सवम् ॥ अव्च्_८७ ॥  
एवं पूर्णम् अहोरात्रम् अविश्रान्तं व्रतं चरेत् ।  
ततः प्रातस् तथा स्नात्वा मण्डलं चैत्यम् अर्चयेत् ॥ अव्च्_८८ ॥  
ततश् छत्रं पताकाश् च सिन्दूरपात्रया सह ।  
सलाजाक्षतपुष्पांश् च प्रारोहयेत् महोत्सवैः ॥ अव्च्_८९ ॥  
यज्ञं कुर्यात् तथा वज्री बलिं दद्याद् यथाविधि ।  
अभिषेकं ततो दत्त्वा पञ्चसूत्रघटं क्रमात् ॥ अव्च्_९० ॥  
साशीर्वादं व्रतिभ्यो ऽपि दद्याद् वज्री समाहितः ।  
ततः क्षमार्थनां कृत्वा मण्डलं तद् विसर्जयेत् ॥ अव्च्_९१ ॥  
ततस् ते व्रतिनः सर्वे वज्राचार्यं गुरुं यतीन् ।  
अभ्यर्च्य दक्षिणां दत्त्वा तोषयेयुः प्रणम्य च ॥ अव्च्_९२ ॥  
ततस् तद्रज आदाय तीर्थे नागान् समर्च्य च ।  
प्रवाहयेत् ततो गेहं प्रायायान् मङ्गलोत्सवैः ॥ अव्च्_९३ ॥  
तत्र तन्मण्डलस्थानं तीर्थाम्बुनाभिषिञ्चयेत् ।  
ततस् ते व्रतिनः सर्वे कुर्युस् तद्व्रतपालणम् ॥ अव्च्_९४ ॥  
ततस् तन्मण्डलस्थाने वज्राचार्यो यथाविधि ।  
कुमारीं पूजयित्वा तां देवीं भोज्यैः प्रतोषयेत् ॥ अव्च्_९५ ॥  
गणचक्रं ततो ऽभ्यर्च्य भोजनैः सम्प्रतोषयेत् ।  
व्रतिनः साधकांश् चापि जनान् सर्वांश् च तोषयेत् ॥ अव्च्_९६ ॥  
एवं चरन्ति ये मर्त्या अहोरात्रव्रतं मुदा ।  
ते भवन्ति महासत्त्वा बोधिसत्त्वाः शुभाशयाः ॥ अव्च्_९७ ॥  
दुर्गतिं ते न गच्छन्ति सदा गच्छन्ति सद्गतिम् ।  
भुक्त्वा धर्मसुखोत्साहं सम्प्रयान्ति जिनालयम् ॥ अव्च्_९८ ॥  
एवं विपश्यिना शास्त्रा समाख्यातं श्रुतं मया ।  
भूयः शृणु महाराज तत्फलानि विशेषतः ॥ अव्च्_९९ ॥  
पञ्चामृतैः पञ्चसुगन्धितोयैर् ये स्नापयन्तीह जिनेन्द्रचैत्यम् ।  
मन्दाकिनीदिव्यसुगन्धितोये स्नात्वामरैस् ते सततं रमन्ते ॥ अव्च्_१०० ॥  
____________________  
  
{ब् हस् थे ड़ोल्लोwइन्ग् अद्दितिओनल् वेर्से हेरे,  
पञ्चामृतैः पञ्चसुगन्धिरत्नैर् दुर्वाक्षतैः कूसुमलाजतोयैः ।  
ये चार्घदानं वितरन्ति चैत्ये ते प्राप्नुवन्तीह महानिधानम् ॥ अव्च्_१००* ॥}  
____________________  
  
कुर्वन्ति चैत्ये जलमण्डलं ये सुपिष्टवासेन तथा मनुष्याः ।  
ते हेमवर्णा नृपवंशजाताः समृद्धिमन्तः सुभगा भवन्ति ॥ अव्च्_१०१ ॥  
सुगन्धधूपं जिनचैत्यबिम्बे ये धूपयन्ति प्रतिमोदयन्तः ।  
सुगन्धदेहाः सुरसङ्घवन्द्यास् ते शुद्धचित्ता मनुजा भवन्ति ॥ अव्च्_१०२ ॥  
ये पञ्चगन्धैर् अनुलेपयन्ति सम्बुद्धचैत्यं मनुजाः प्रसन्नाः ।  
सौगन्धिताङ्गा बलदीप्तिमन्तस् ते सम्भवन्ते परमार्थलोकाः ॥ अव्च्_१०३ ॥  
यज्ञोपवीतं वररङ्गितं च सुचीवराणि प्रददन्ति चैत्ये ।  
ते दिव्यवस्त्रावृतसौम्यदेहाः सर्वार्थसम्पद्भरिता भवन्ति ॥ अव्च्_१०४ ॥  
ये सर्वपुष्पैर् वरगन्धवद्भिर् अभ्यर्चयन्ति प्रतिनम्य चैत्यम् ।  
नैरोगिणस् ते सुचिरायुषः स्युः सौभाग्यवन्तः सुविशालवंशाः ॥ अव्च्_१०५ ॥  
ये चापि चैत्यं परिमण्डयन्ति स्रग्भिः सुपुष्पै रचिताभिर् एवम् ।  
ते भाग्यवन्तः परिभूषिताङ्गा देवा भवन्ति प्रथिता नृपाश् च ॥ अव्च्_१०६ ॥  
ये दीपमाला रचयन्ति चैत्ये ते रत्नसम्पत्परिपूर्णकोषाः ।  
नेत्राभिरामाः सुदृशो भवन्ति ते ज्ञानदीपाहतमोहजालाः ॥ अव्च्_१०७ ॥  
____________________  
{अ हस् त्wओ अद्दितिओनल् वेर्सेस् हेरे  
मैत्र्या यः सह किङ्करैः स्मररिपुं निर्जित्य वज्रासने  
क्लेशारीन् अपि यो दुरन्तविषयान् अन्तश्चरान् दुर्जनान् ।  
स्कन्धारातिम् अपि प्रसह्य सुगतो मृत्युं च निःस्वो ऽवशः  
प्राप्तः सर्वरसाग्रभोगवशितां क्षीरोदनाढौकनात् ॥ अव्च्_१०७* ॥  
सौवर्णरौप्यविधधातुजमृन्मयं वा  
शाल्योदनैः सुपरिपूर्णसुपिण्डपात्रम् ।  
भक्त्या ददाति सुगतालयचैत्यबिम्बे  
स्यात् तस्य पुण्यम् असमं फलम् अप्रमेयम् ॥ अव्च्_१०७** ॥}  
____________________  
  
ये चैत्यबिम्बे सुरसं प्रणीतं नैवेद्यम् अग्रं प्रददन्ति भोग्यम् ।  
ते लोकश्रेष्ठा बलकीर्तियुक्ता नृपा भवन्ति प्रथितानुभावाः ॥ अव्च्_१०८ ॥  
ये चापि चैत्ये फलपत्त्रमूलस्कन्धादिकं वा प्रददन्ति भक्त्या ।  
नीरोगिणस् ते सुसमृद्धिमन्तो यथेष्टभोग्याः सुखिनो भवन्ति ॥ अव्च्_१०९ ॥  
भैषज्यम् एवं प्रददन्ति ये च सम्बुद्धचैत्ये मनुजाः प्रसन्नाः ।  
स्निग्धाननास् ते नृपतीश्वराश् च सौवंअवर्णा निरुजो भवन्ति ॥ अव्च्_११० ॥  
____________________  
  
{ब्, wहिछ् हद् व्स्। इइ नोतेद् अबोवे हेरे, अद्द्स् अनोथेर् वेर्से,  
माहिष्यगोरसवरं घृतया समेतम्  
॥॥॥॥॥॥॥॥॥॥॥॥॥॥॥॥॥॥॥॥॥॥॥॥॥॥॥। ये ।  
तस्मै ददन्ति सततं जिनपुङ्गवाय  
ते प्राप्नुवन्त्य् ॥॥॥॥॥॥। सराजलक्ष्मीम् ॥ अव्च्_११०* ॥}  
____________________  
  
ताम्बूलपूगादिरसायनानि ये चैत्यबिम्बे परिढौकयन्ति ।  
ते भूमिपालाः सुभगा भवन्ति दिव्याङ्गनानेत्रमनोहरास्याः ॥ अव्च्_१११ ॥  
____________________  
  
{अ अन्द् ब् हवे थे ड़ोल्लोwइन्ग् अद्दितिओनल् वेर्से हेरे।  
कान्तापाणिसरोजपत्त्रविधृतां सद्वर्णगन्धोज्ज्वलां  
स्वादुस्पर्शसुखां सुरासुरपुरे यद् देववृन्दारकैः ।  
भास्वत्काञ्चनभाजनेषु निहिताम् अश्नन्ति दिव्यां सुधां  
तद् बुद्धप्रमुखार्यसङ्घविषये न्यस्तान्नदानात् फलम् ॥ अव्च्_१११* ॥}  
____________________  
  
ये चैत्यबिम्बे परिशुद्धरङ्गान् ध्वजान् विचित्रान् अधिरोपयन्ति ।  
महीश्वरास् ते जितदुष्टसङ्घा धन्या भवन्ति प्रथितप्रतापाः ॥ अव्च्_११२ ॥  
उच्चैर् वितन्वन्ति वितानम् आराद् ये चैत्यबिम्बे मनुजाः प्रसन्नाः ।  
देवाधिपास् ते मनुजाधिपाश् च धन्या भवन्ति प्रथितर्द्धिमन्तः ॥ अव्च्_११३ ॥  
ये चापि चैत्ये मनुजा विचित्राः शुद्धाः पताका अवलम्बयन्ति ।  
ते श्रीसमेता दिवि भूतले च नाथा भवन्ति त्रिदशाभिमान्याः ॥ अव्च्_११४ ॥  
छत्त्रं सुवर्णं मणिभिर् विचित्रं पट्टैश् च सिक्तैः कुसुमैः कृतं च ।  
ये चैत्यबिम्बे मनुजाः प्रसन्ना माङ्गल्यवाद्यैर् अधिरोहयन्ति ॥ अव्च्_११५ ॥  
ते धर्मपालाः शुभकीर्तियुक्ता लक्ष्म्यालयाः श्रीगुणसौख्यवन्तः ।  
देवाधिराजा मनुजाधिपाश् च सम्बोधिचर्याभिरता भवन्ति ॥ अव्च्_११६ ॥  
सङ्गीतवाद्यैः सुमनोज्ञशब्दैः शङ्खादिमाङ्गल्यमहानुरावैः ।  
वीणादिभिर् वंशमनोज्ञघोषैर् महोत्सवं ये वितरन्ति चैत्ये ॥ अव्च्_११७ ॥  
ते दिव्यकर्णाः सुमनोज्ञवाक्याः सौन्दर्यरूपाः परिशुद्धचित्ताः ।  
महर्द्धिमन्तः सुगताभिभक्ता मर्त्यामरेन्द्राः सततं भवन्ति ॥ अव्च्_११८ ॥  
नृत्यैः सुलास्यैः सुमनोज्ञभावैर् ये चैत्यबिम्बं सरसा भजन्ति ।  
ते पापदुष्टग्रहरोगमुक्ताः पुण्या गुणार्थानुगता भवन्ति ॥ अव्च्_११९ ॥  
ये चापि दुष्टान् अभिखेटयन्तो रक्षन्ति चैत्यं सततं मनुष्याः ।  
ते भाग्यवन्तो निरुजाः सुवंशाः सौख्यं प्रभुक्त्वा प्रसरन्ति स्वर्गम् ॥ अव्च्_१२० ॥  
सदूर्वकुन्दाक्षतलाजकादि प्राक्षिप्य चैत्यं प्रणमन्ति ये च ।  
विद्याधिपास् ते सुसमृद्धिमन्तो गच्छन्ति चान्ते सुगतालये ऽपि ॥ अव्च्_१२१ ॥  
ये वज्रमुक्तादिविशुद्धरत्नं हेमादिसद्द्रव्यवराष्टधातून् ।  
ये चैत्यबिम्बे सरसा मनुष्याः श्रद्धानुरक्ता उपढौकयन्ति ॥ अव्च्_१२२ ॥  
पूर्णेन्द्रियाः पूर्णमनोरथास् ते निर्नष्टशोकाः सुभगाः सुवंशः ।  
धर्मार्थकामाः सुगुणाभिरामाः सम्बुद्धमार्गाभिगता भवन्ति ॥ अव्च्_१२३ ॥  
ये शुद्धचित्ताः स्तुतिभिः सुगीतैर् भजन्ति चैत्यं मनुजाः प्रसन्नाः ।  
धर्मार्थकामाभिमतर्द्धिमन्तो भवन्ति नाथा दिवि भूतले ते ॥ अव्च्_१२४ ॥  
ये ऽष्टाभिर् अङ्गैः प्रणमन्ति चैत्यं श्रद्धाप्रसन्नाः शरणं प्रयाताः ।  
भूपाधिपास् ते वरसप्तरत्नैर् युक्ताः सुधीराः कृतिनो भवन्ति ॥ अव्च्_१२५ ॥  
प्रदक्षिणीकृत्य मुदा प्रसन्ना ये चैत्यबिम्बं प्रणता भ्रमन्ति ।  
सुवर्णवर्णाः सुविशालवंशाः पूज्या नृपाणाम् अपि ते भवन्ति ॥ अव्च्_१२६ ॥  
शुद्धाश्मसङ्क्षारसुगन्धितोयैश् चैत्यं मुदा ये ऽभ्यनुलेपयन्ति ।  
नीरोगशोकाः सुसमृद्धिमन्तो दीर्घायुषस् ते सुभगा भवन्ति ॥ अव्च्_१२७ ॥  
चैत्याङ्गनं ये परिशोधयन्ति निर्माल्यम् उद्धृत्य च मार्जयन्ति ।  
ते हेमवर्णाः परिशुद्धचित्ता धर्माभिरक्ताः सुदृशो भवन्ति ॥ अव्च्_१२८ ॥  
आलस्येनापि च स्तूपे करोति यः प्रदक्षिणाम् ।  
पदे पदे सुवर्णैककर्षदानफलं लभेत् ॥ अव्च्_१२९ ॥  
गन्धपुष्पादिभिर् विप्रैर् अर्चनीयं जिनालयम् ।  
छत्त्रावरोहणं चैत्ये कर्तव्यं क्षत्रियैर् अपि ॥ अव्च्_१३० ॥  
ध्वजावरोपणं वैश्यैः कृत्यं पताकया सह ।  
नैवेद्यम् एव शूद्रैस् तु दातव्यं चैत्यपुङ्गवे ॥ अव्च्_१३१ ॥  
अन्यैर् विहीनजातीभिर् नार्चनीयो जिनालयः ।  
धूपदीपादिभिर् नैव पूजनीयो न चान्यथा ॥ अव्च्_१३२ ॥  
मूलस्कन्धपत्त्रफलस्तम्बशस्यादिभिस् तथा ।  
धान्यादिव्रीहिभिश् चैवम् औषधीभी रसायनैः ॥ अव्च्_१३३ ॥  
तथा वाद्यैः सुगीतैश् च नृत्यैश् चापि महोत्सवैः ।  
हाहाकारैः समुल्लासैर् अर्चनीयो जिनालयः ॥ अव्च्_१३४ ॥  
चर्मकारप्लवम्लेच्छनियोगिलुब्धकादिभिः ।  
दूरात् प्रदक्षिणीकृत्य वन्द्य एव जिनालयः ॥ अव्च्_१३५ ॥  
एवं सर्वैस् तथा लोकैर् द्विजादिसर्वजातिभिः ।  
स्वस्वजात्यर्हपूजाभिः पूजनीयो जिनालयः ॥ अव्च्_१३६ ॥  
एवं चरन्ति ये लोका अहोरात्रव्रतं मुदा ।  
ते सर्वपापनिर्मुक्ताः सम्प्रयायुर् जिनालयम् ॥ अव्च्_१३७ ॥  
एवं मत्वा महाराज मासे मासे सदापि च ।  
पूर्णमास्याम् अहोरात्रव्रतं चरितुम् अर्हसि ॥ अव्च्_१३८ ॥  
विशेषाद् अश्विनीमासे सम्पूर्णे चन्द्रमण्डले ।  
अश्विनीभे तथा पुष्ययोगयुक्ते रवेर् दिने ॥ अव्च्_१३९ ॥  
एतद्योगसमायुक्ते महापर्वदिने शुभे ।  
अहोरात्रव्रतं कुर्याद् यथाविधि समाहितः ॥ अव्च्_१४० ॥  
यः करोति दिने तस्मिन्न् अहोरात्रव्रतं तथा ।  
तत्सहस्रगुणं पुण्यम् आप्नुयात् स पुमान् ध्रुवम् ॥ अव्च्_१४१ ॥  
एवं राजन्न् अहोरात्रव्रतपुण्यं महत्तरम् ।  
अप्रमेयम् असङ्ख्येयम् इति बुद्धैर् निगद्यते ॥ अव्च्_१४२ ॥  
न हि स विद्यते राजन् सर्वत्र भुवनेष्व् अपि ।  
अहोरात्रव्रतोत्पन्नं पुण्यं यः कुरुते ऽन्यथा ॥ अव्च्_१४३ ॥  
यस्य श्रवणमात्रेण विमुक्तः सर्वपातकात् ।  
दर्शनात् पुण्यम् आप्नोति तथानुमोदनाद् अपि ॥ अव्च्_१४४ ॥  
ये चरन्ति महाराज व्रतराजम् इदं तथा ।  
तेषां पुण्यप्रमाणानि सङ्ख्यातुं को हि शक्नुयात् ॥ अव्च्_१४५ ॥  
तत्पुण्यसप्तभागैकं भागं राजा समाप्नुयात् ।  
तथैकं सर्वसत्त्वाश् च तथैकं साधका जनाः ॥ अव्च्_१४६ ॥  
व्रतिनस् तच्चतुर्भागान् सर्वान् ते प्राप्नुवन्ति हि ।  
एतत्पुण्यानुभावैस् तु सर्वत्र मङ्गलं सदा ॥ अव्च्_१४७ ॥  
सर्वे सत्त्वाः सुखाढ्याश् च भवन्ति बोधिचारिणः ।  
एवं विज्ञाय राजेन्द्र लोकानां हितसाधनम् ।  
अहोरात्रव्रतं यूयं कर्तुम् अर्हथ सर्वथा ॥ अव्च्_१४८ ॥  
इति तेन समाख्यातं धीमता वसुबन्धुना ।  
श्रुत्वा स इन्द्रपृष्टस् तद् व्रतं कर्तुं समैच्छत ॥ अव्च्_१४९ ॥  
अथ स भूपतिः श्रीमान् इन्द्रपृष्टो नराधिपः ।  
साञ्जलिस् तं पुनर् नत्वा वसुबन्धुं तथार्थयत् ॥ अव्च्_१५० ॥  
भदन्त सर्वविच् छास्तर् भवदाज्ञां शिरोवहन् ।  
अहोरात्रव्रतं कर्तुम् इच्छामि साम्प्रतं खलु ॥ अव्च्_१५१ ॥  
भवाञ् छास्ता महाविज्ञः सर्वसत्त्वहिताशयः ।  
सर्वहितार्थसिद्ध्यै तद् अनुज्ञां प्रददातु मे ॥ अव्च्_१५२ ॥  
इति तेन नृपेन्द्रेण प्रार्थितं स महामतिः ।  
वसुबन्धुः समाकर्ण्य तं भूपम् एवम् अब्रवीत् ॥ अव्च्_१५३ ॥  
साधु साधु महाराज यद्य् एवं त्वं समिच्छसि ।  
तत् कुरुष्व महत्पुण्यम् अहोरात्रव्रतं मुदा ॥ अव्च्_१५४ ॥  
तत्कृते ते महत् पुण्यं सर्वत्रापि भवेच् छुभम् ।  
एतत्पुण्यविपाकेन सम्बोधिं प्राप्नुया अपि ॥ अव्च्_१५५ ॥  
इति शास्त्रा समादिष्टम् इन्द्रपृष्टः स भूपतिः ।  
श्रुत्वा तं साञ्जलिर् नत्वा पुनर् एवं समब्रवीत् ॥ अव्च्_१५६ ॥  
भदन्त कर्तुम् इच्छामि पुण्यक्षेत्रे जिनालयम् ।  
कुत्र पुण्यतमं क्षेत्रं तत् समादेष्टुम् अर्हति ।११५१ ॥  
इति तेन नरेन्द्रेण पृष्टे स सर्ववित् सुधीः ।  
वसुबन्धुर् नरेन्द्रं तं पुनर् एवम् उपादिशत् ॥ अव्च्_१५८ ॥  
शृणु साधो महाराज यथा ख्यातं मुनीश्वरैः ।  
तथाहं ते प्रवक्ष्यामि श्रुत्वैवं कर्तुम् अर्हसि ॥ अव्च्_१५९ ॥  
वाराणसीति विख्याता सर्वभूमी महत्तरी ।  
पुण्यक्षेत्रं महापीठं सर्वबुद्धैः प्रशंसितम् ॥ अव्च्_१६० ॥  
तत्र यत् प्रणिधानेन प्रकृतं कर्म कारितम् ।  
तत् तथेह परत्रापि सिध्यते नान्यथा खलु ॥ अव्च्_१६१ ॥  
इति विज्ञाय राजेन्द्र तत्र गत्वा यथाविधि ।  
प्रतिष्ठाप्य तथा चैत्यम् अहोरात्रव्रतं चरेः ॥ अव्च्_१६२ ॥  
तथा चेत् ते सदा भद्रम् इहामुत्र भवेद् ध्रुवम् ।  
क्रमाद् बोधिचरीः पूर्य सम्बुद्धपदम् आप्स्यसि ॥ अव्च्_१६३ ॥  
इति तेन समादिष्टं गुरुणा वसुबन्धुना ।  
श्रुत्वा स भूपतिः श्रीमांस् तथेति चान्वमोदत ॥ अव्च्_१६४ ॥  
ततः स इन्द्रपृष्टस् तं वसुबन्धुं गुरुं पुरः ।  
कृत्वा ततः समागत्य वाराणसीम् उपाचरत् ॥ अव्च्_१६५ ॥  
तत्र प्राप्य स भूमीन्द्रो निरीक्ष्य शुभभूतले ।  
आदौ भूशोधनं कृत्वा वास्तुनागं परीक्ष्य च ॥ अव्च्_१६६ ॥  
विहारं विधिवत् कृत्वा तथा चैत्यं जिनालयम् ।  
त्रिरत्नं च प्रतिष्ठाप्य यथाविधि सदाभजत् ॥ अव्च्_१६७ ॥  
तत्र तेन यथादिष्टं गुरुणा वसुबन्धुना ।  
तथा स नरराजेन्द्रस् तद् व्रतं कर्तुम् आरभत् ॥ अव्च्_१६८ ॥  
ततश् च विधिवद् धृत्वा सभार्यः स नृपाधिपः ।  
अहोरात्रव्रतं कृत्वा तच् चैत्यं विधिनार्चयत् ॥ अव्च्_१६९ ॥  
तत् समाप्य पुनस् तत्र दीपङ्करं ससाङ्घिकम् ।  
सन्निमन्त्र्य यथार्हेन भोजनेन समार्चयत् ॥ अव्च्_१७० ॥  
ततः स पृथिवीपालश् चिरं तच् चैत्यम् आदरात् ।  
सेवित्वा सत्सुखं भुक्त्वा ययौ चान्ते जिनालयम् ॥ अव्च्_१७१ ॥  
इत्य् एवं तन् महत् पुण्यम् अहोरात्रव्रतोद्भवम् ।  
अप्रमेयम् असङ्ख्येयं सर्वबुद्धैः प्रचक्ष्यते ॥ अव्च्_१७२ ॥  
तथा युष्माभिर् अप्य् अत्र तद् अहोरात्रसंवरम् ।  
धृत्वा चैत्यं समभ्यर्च्य सेवितव्यं सदादरात् ॥ अव्च्_१७३ ॥  
तथा वो मङ्गलं नित्यम् इहामुत्र भवेद् ध्रुवम् ।  
क्रमाद् बोधिं समासाद्य निर्वृतीपदम् आप्स्यथ ॥ अव्च्_१७४ ॥  
इत्य् आदिष्टं मुनीन्द्रेण श्रुत्वा ते भिक्षवो मुदा ।  
तथेत्य् अभ्यनुमोदित्वा तद् व्रतं कर्तुम् ईषिरे ॥ अव्च्_१७५ ॥  
ततस् ते भिक्षवो भूयः शास्तारं तं मुनीश्वरम् ।  
कृताञ्जलिपुटा नत्वा पप्रच्छुर् एवम् आदरात् ॥ अव्च्_१७६ ॥  
भगवन् भवतादिष्टम् इन्द्रपृष्टेन यत् कृतम् ।  
तत् सर्वं श्रुतम् अस्माभिः पुनः श्रोतुं समिष्यते ॥ अव्च्_१७७ ॥  
केन केन तथा पूर्वं कृतम् एतद् व्रतोत्तमम् ।  
अहोरात्रं महत्पुण्यं तत् समादेष्टुम् अर्हति ॥ अव्च्_१७८ ॥  
इति तैर् भिक्षुभिः पृष्टे भगवान् स मुनीश्वरः ।  
तान् भिक्षून् साङ्घिकान् सर्वान् समालोक्यैवम् अब्रवीत् ॥ अव्च्_१७९ ॥  
शृणुध्वं भिक्षवः सर्वे तथान्यैश् च कृतं पुरा ।  
तत् सर्वं कथयिष्यामि युष्माकं परिबोधने ॥ अव्च्_१८० ॥  
पुरा स्वर्गे तथेन्द्रेण प्रतिष्ठाप्य जिनालयम् ।  
अहोरात्रव्रतं कृत्वा विधिवच् चैत्यम् आर्चयत् ॥ अव्च्_१८१ ॥  
एतत्पुण्यानुभावैः स सर्वपारमिताः क्रमात् ।  
पूरयित्वा महासत्त्वो बोधिसत्त्वो ऽभवत् सुधीः ॥ अव्च्_१८२ ॥  
____________________  
  
{ए अद्द्स्:  
ततो ऽन्यः देवराजो ऽभुत् कालेन समयेन स ।  
देवराजसुखं भुक्त्वा चरत्य् अस्मिन् यथेच्छया ॥ अव्च्_१८२* ॥}  
____________________  
  
पाताले च महावीरो दैत्येन्द्रो ऽभून् महर्द्धिमान् ।  
निर्घोषदमनो नाम देवलोकभयङ्करः ॥ अव्च्_१८३ ॥  
तेन जित्वा बलेनापि त्रैलोक्यं स्ववशीकृतम् ।  
सर्वे ऽपि लोकपालाश् च पराजित्य वशीकृताः ॥ अव्च्_१८४ ॥  
तदा स पृथिवीं गत्वा वाराणसीम् उपाचरत् ।  
इन्द्रपृष्टविहारस्थं चैत्यं दृष्ट्वान्वमोदत ॥ अव्च्_१८५ ॥  
ततः प्रदक्षिणीकृत्य तं चैत्यं विधिनार्चयत् ।  
कृताञ्जलिपुटो भुत्वा प्रार्थयद् एवम् आनतः ॥ अव्च्_१८६ ॥  
यावज्जीवं सुखं भुक्त्वा संस्थाप्य स्ववशे जगत् ।  
सम्बुद्धशरणं गत्वा प्रान्ते यायां जिनालयम् ॥ अव्च्_१८७ ॥  
इत्य् एवं प्रणिधिं धृत्वा नत्वा तं च जिनालयम् ।  
तत एव ययौ स्वर्गं दैत्येन्द्रः स महर्द्धिकः ॥ अव्च्_१८८ ॥  
तत्रापि चैत्यम् आलोक्य शक्रेण स्थापितं पुरा ।  
नत्वा प्रदक्षिणीकृत्य विधिना च समार्चयत् ॥ अव्च्_१८९ ॥  
तथैव प्रणिधिं कृत्वा नत्वा च साञ्जलिर् मुदा ।  
ततश् च स समागत्य पाताले स्वं गृहं ययौ ॥ अव्च्_१९० ॥  
____________________  
  
{ए हस् थे ड़ोल्लोwइन्ग् अद्दितिओन् अड़्तेर् १९० ब् ओन् ड़ोलिओ १३।  
एतत्पुण्यानुभावेन दैत्येन्द्रो ऽसौ महर्द्धिकः ।  
शक्रासनं तदा तत्र लब्धवान् विग्रहैर् बलैः ॥ अव्च्_१९०* ॥  
तदास देवराजेन्द्रः सञ्ज्ञात्वाहो तम् आगतम् ।  
इदानीं किम्प्रकारेण विजयिष्यामि दानवं ।  
ममाश्रमेषु निर्घोषदमनो नामासौ स्थितः ॥ अव्च्_१९०** ॥  
इति ध्यात्वा स शक्रः भुवने त्रायस्त्रिंशके ।  
प्राक्तनैर् देवराजेन्द्रैः पूजार्थं चैत्यं स्थापितः ॥ अव्च्_१९०*** ॥  
तस्मिन् चैत्ये अहोरात्रव्रतं कुर्यां यथाविधिः ।  
तदुपायेन धर्मेण विजयिष्ये सुरद्विषं ॥ अव्च्_१९०**** ॥  
श्रुतं मयास्ति सद्धर्मं तद् एषो ऽपि च तद्व्रतैः ।  
स्वर्गे सुरसहायेन गतो ऽसौ मघवंउइईं ॥ अव्च्_१९०***** ॥  
तदनन्तरे च देवेन्द्रः महार्हेण व्रतार्चनं ।  
अतीव सुसमुदायेन कृतवाञ् च जिनालये ॥ अव्च्_१९०****** ॥  
तदनन्तरे ऽपि निर्घोषदमनो ऽसुरनिर्जितः ।  
विना युद्धेन निर्जित्यासुरं भूम्यवतारितः ॥ अव्च्_१९०******* ॥}  
____________________  
  
तत्र स दैत्यराजेन्द्रो यथाविधि जिनालयम् ।  
महच् चैत्यं प्रतिष्ठाप्य सत्कृत्य विधिनार्चयत् ॥ अव्च्_१९१ ॥  
ततश् चापि स दैत्येन्द्रो यथाविधि समारभन् ।  
अहोरात्रव्रतं धृत्वा तच् चैत्यं समपूजयत् ॥ अव्च्_१९२ ॥  
तत्रैवं प्रणिधिं कृत्वा सो ऽसुरेन्द्रो महामतिः ।  
सर्वदा विधिनाभ्यर्च्य भेजे नित्यं महोत्सवैः ॥ अव्च्_१९३ ॥  
तथा स सुचिरं भुक्त्वा यावज्जीवं महासुखम् ।  
तच् चैत्यं शरणं कृत्वा ययौ तथा जिनालयम् ॥ अव्च्_१९४ ॥  
तथान्ये नागराजाश् च तच् चैत्यं समुपाश्रिताः ।  
अहोरात्रव्रतं धृत्वा सत्कृत्य विधिनार्चयन् ॥ अव्च्_१९५ ॥  
तथा सर्वे ऽपि ते नागा यावज्जीवं महत् सुखम् ।  
भुक्त्वा पुण्यानुभावैश् च प्रान्ते ययुर् जिनालयम् ॥ अव्च्_१९६ ॥  
तथाभून् मगधे देशे चैत्यगर्भं महत् सरः ।  
शुद्धाम्बुपूरितं पद्मकुमुदादिप्रशोभितम् ॥ अव्च्_१९७ ॥  
तत्रर्षयः सरोमध्ये प्रतिष्ठिते जिनालये ।  
अहोरात्रव्रतं धृत्वा सत्कृत्य विधिनार्चयन् ॥ अव्च्_१९८ ।  
तथा तैर् ऋषिभिश् चैत्यं पूजितं तत्सरःस्थिताः ।  
नागकन्याः समीक्ष्याष्टौ तदन्तिकम् उपाश्रयन् ॥ अव्च्_१९९ ॥  
तत्र त ऋसयस् तासां सविषश्वासवायुभिः ।  
प्रहता विषसन्दिग्धाः क्षणमात्रं मुमूर्छिरे ॥ अव्च्_२०० ॥  
ततस् त ऋषयः सर्वे क्षणात् प्राप्तसुचेतनाः ।  
दृष्ट्वा ताः समुपासीना नागकन्या रुषाशपन् ॥ अव्च्_२०१ ॥  
अरे दुष्टाः सुपापिन्यो यद् युष्माकं विषानलैः ।  
तापिताः स्मस् तदपुण्यैर् यूयं भवत शम्बुकाः ॥ अव्च्_२०२ ॥  
इति तैर् ऋषिभिः सर्वैः शापितास् त भयान्विताः ।  
सर्वान् ऋषिवरान् नत्वा प्रार्थयन्न् एवम् आदरात् ॥ अव्च्_२०३ ॥  
नमो वो ऽस्तु महाविज्ञाः क्षमध्वं नो ऽपराधताम् ।  
तच्छापमोचनोपायं समुपदेष्टुम् अर्हथ ॥ अव्च्_२०४ ॥  
इति सम्प्रार्थितं ताभिर् निशम्य ते महर्षयः ।  
करुणाक्रान्तचित्तास् ताः समालोक्यैवम् अब्रुवन् ॥ अव्च्_२०५ ॥  
शृणुध्वं शम्बुका यूयम् उपायं शापमुक्तये ।  
अस्माभिर् देशितं श्रुत्वा तथा चरत सादरम् ॥ अव्च्_२०६ ॥  
चैत्यबिम्बं समालम्ब्य तद् अनुस्मृत्य चेतसा ।  
सदा प्रदक्षिणां कृत्वा भ्रमित्वा भजतादृताः ॥ अव्च्_२०७ ॥  
तदा तत्पुण्यभावेन सर्वपापविमोचिताः ।  
परिशुद्धाशया भद्रा भविष्यथ नृपात्मजाः ॥ अव्च्_२०८ ॥  
तदापि हि तथा यूयं चैत्यसेवासमाहिताः ।  
सद्धर्मसाधनं कृत्वा प्रयास्यथ जिनालयम् ॥ अव्च्_२०९ ॥  
इति तैर् ऋषिभिः सत्यं समादिष्टं निशम्य ताः ।  
शम्बुकास् तान् ऋषीन् नत्वा ततो ऽगच्छन् निजालयम् ॥ अव्च्_२१० ॥  
ततस् ताः शम्बुकाः सर्वाः शालिक्षेत्रम् उपासृताः ।  
चैत्यबिम्बम् अनुस्मृत्य प्रविचेरुः समन्ततः ॥ अव्च्_२११ ॥  
तत्र विच्छिन्नशेषांशं शालिस्तम्बं विलोक्य ताः ।  
चैत्याकारं समालम्ब्य संस्मृत्वा सुगतालयम् ॥ अव्च्_२१२ ॥  
सदा प्रदक्षिणीकृत्य प्रणत्वा च मुहुर् मुहुः ।  
चैत्यानुस्मृतिम् आधाय भ्रमित्वा सम्प्रभेजिरे ॥ अव्च्_२१३ ॥  
तत्र ताः शम्बुकाः सर्वास् तत्पुण्यपरिशोधिताः ।  
तच्छापपरिमुक्त्यर्थं चैत्यं स्मृत्वा प्रचेरिरे ॥ अव्च्_२१४ ॥  
कदा चित् तत्र मत्स्यार्थी धीवरः क्रूरमानसः ।  
तत्सरसि स्थितान् मीनान् समाहर्तुम् उपाचरत् ॥ अव्च्_२१५ ॥  
तत्र स धीवरो दृष्ट्वा मीनाहरणलालसः ।  
तीरस्थो जालम् उत्क्षिप्य मीनान् आहर्तुम् उद्ययौ ॥ अव्च्_२१६ ॥  
तत्र जाले प्रतिक्षिप्ते शम्बुका दैवयोगतः ।  
सर्वा अपि प्रविष्टास् ता न तु मत्स्यो हि कश् चन ॥ अव्च्_२१७ ॥  
ततः स जालम् आकृष्य प्रविसार्य विलोकयन् ।  
ददर्श शम्बुका एव तत्र मत्स्यं न कं चन ॥ अव्च्_२१८ ॥  
अथ सो ऽप्राप्तमत्स्यस् ताः शम्बुका एव लुब्धकः ।  
आदाय परिखिन्नात्मा स्वगृहं शनकैर् ययौ ॥ अव्च्_२१९ ॥  
तत्र स स्वगृहप्राप्तो विषन्नास्यो निराशितः ।  
पत्न्याः सुन्दरिकायास् ताः शम्बुकाः पुरतो ऽर्पयत् ॥ अव्च्_२२० ॥  
ततः स धीवरो ऽन्यत्र मीनान् आहर्तुम् उद्यतः ।  
भुक्त्वाहारं यथाप्राप्तं जालम् आदाय निर्ययौ ॥ अव्च्_२२१ ॥  
ततः सा धीवरी दृष्ट्वा शम्बुकास् ताः पुरो ऽर्पिताः ।  
बुभुक्षितानुपश्यन्ती निःश्वसन्त्य् एवम् आलपत् ॥ अव्च्_२२२ ॥  
हा कष्टं किं करोम्य् अद्य भोज्यं किं चिन् न मे गृहे ।  
कः क्रीणीयाद् इमाः शुक्तीर् जीवेयं कथम् अत्र हि ॥ अव्च्_२२३ ॥  
तद् इमाः शम्बुकाः सर्वाः पक्त्वा भुञ्ज्याम् इहाधुना ।  
एतदाहारमात्रेण यापयेयं न चान्यथा ॥ अव्च्_२२४ ॥  
इति निश्चित्य सा नारी सर्वास् ताः शम्बुका अपि ।  
रसैर् युताः स्वयं पक्त्वा बुभुजे जीवितार्थिनी ॥ अव्च्_२२५ ॥  
ततस् ताः शम्बुकाः सर्वा दैवयोगानुचारिणः ।  
तस्या एवोदरे याता बभूवुर् एकपिण्डिताः ॥ अव्च्_२२६ ॥  
ततः सापन्नसत्त्वाभूत् प्रवृद्धगर्भभारिणी ।  
दिने दिने ऽभिरुष्टाङ्गी स्वल्पाहाररता कृशा ॥ अव्च्_२२७ ॥  
ततः सा समये ऽसूत कन्यका ह्य् अष्ट सुन्दरीः ।  
एकनाडीसमुद्भूताः समाकाराः शुभांशिकाः ॥ अव्च्_२२८ ॥  
तत्र सा जननी दृष्ट्वा ह्य् अष्ट ताः सुन्दरीः शिशूः ।  
समाकाराः सुभद्राङ्गीः पश्यन्ती विस्मयं ययौ ॥ अव्च्_२२९ ॥  
ततः स जनकः श्रुत्वा जाता ह्य् अष्ट सुता इति ।  
विस्मितः सहसोपेत्य पश्यंस् तस्थौ सुनिश्चलः ॥ अव्च्_२३० ॥  
ततस् ता दारिकाः सर्वास् तया मात्राभिपालिताः ।  
प्रवर्धिताः प्रपुष्टाङ्गा रुरुचुः पङ्कजा इव ॥ अव्च्_२३१ ॥  
ततस् ताः कन्यकाः सर्वाः पूर्वपुण्यानुभाविकाः ।  
प्रीतिविश्रम्भसम्बुद्धा धर्मार्थाभिरताशयाः ॥ अव्च्_२३२ ॥  
स्वकुलवृत्तिसन्त्रस्ता दयार्द्राः करुणान्विताः ।  
त्रिरत्नदर्शनोत्साहसमन्विताः प्रचेरिरे ॥ अव्च्_२३३ ॥  
अथ माता समाहूय ताः सर्वाः कन्यका अपि ।  
मत्स्यानां विक्रयार्थेन प्रैरयत् पण्यवीथिकाम् ॥ अव्च्_२३४ ॥  
ततस् ताः कन्यकाः सर्वा आदाय मत्स्यभाजनम् ।  
विक्रेतुं सञ्चरन्त्यस् तत्पुरमार्गम् उपाचरन् ॥ अव्च्_२३५ ॥  
तत्र ताः क्रमतो गत्वा मार्गादूरसरित्तटे ।  
क्षणं विश्रम्य सर्वास् तद् आलोक्यैव समाश्रयन् ॥ अव्च्_२३६ ॥  
तत्र तासां प्रधान या ज्येष्ठा सा भगिनी सुधीः ।  
ताः सर्वा भगिनीर् दृष्ट्वा समामन्त्र्यैतद् अब्रवीत् ॥ अव्च्_२३७ ॥  
भगिन्यो यत् पुरास्माभिः पातकं दारुणं कृतम् ।  
तेनात्र साम्प्रतं जाताश् चण्डालस्य कुले वयम् ॥ अव्च्_२३८ ॥  
इति सत्यं परिज्ञाय विरम्य पापकर्मतः ।  
धर्मार्थसाधने रन्तुम् अर्हामहे वयं सदा ॥ अव्च्_२३९ ॥  
इहापि चेत् तथास्माभिः क्रियते पापसाधनम् ।  
भूयो ऽपि नरके लग्ना दुःखं भुक्त्वा चरेमहि ॥ अव्च्_२४० ॥  
कदा वयं ततो मुक्ताः सुखं लप्स्यामहे कथम् ।  
सदैवं दुर्गतौ जाताः पापेष्व् एव चरेमहि ॥ अव्च्_२४१ ॥  
पुण्यैर् विना न मानुष्ये जन्म सम्प्रप्स्यते क्व चित् ।  
मानुष्ये ऽलभ्यमाने तु कुत्र धर्मे मतिश् चरेत् ॥ अव्च्_२४२ ॥  
विना धर्ममतिं भद्रे चरितुम् उत्सहेत् कथम् ।  
विना भद्रचरिं लोके सद्गतिं कथम् आप्नुयात् ॥ अव्च्_२४३ ॥  
सुगतौ च सदा सौख्यं विना धर्मैर् न लप्स्यते ।  
तस्माद् धर्मे मतिं धृत्वा चरितव्यं शुभे सदा ॥ अव्च्_२४४ ॥  
शुभेन सद्गतिं याताः पापेन दुर्गतिं गताः ।  
सुखदुःखानि सम्भुक्त्व भ्रमन्ति जन्तवो भवे ।  
तद् इतः सद्गतिं प्राप्तुं चरेमहि शुभे सदा ॥ अव्च्_२४५ ॥  
किं चाप्य् एता वयं सर्वाश् चण्डालकुलसम्भवाः ।  
तत् कथं कुलवृत्तिं नु त्यक्त्वा चरेमहि शुभे ॥ अव्च्_२४६ ॥  
यद् वयं प्रेरिता मात्रा मत्स्यान् विक्रयितुं खलु ।  
तस्मान् मातुर् वचो ऽश्रुत्वा चरेमह्य् अन्यथा कथम् ॥ अव्च्_२४७ ॥  
यद्य् अत्रैतान् अविक्रीय प्रक्षिप्त्वा च जलाशये ।  
रिक्तहस्ताः कथं गेहे मातुः पुरो व्रजेमहि ॥ अव्च्_२४८ ॥  
यद् भोग्यं नो गृहे नास्त्य् एतद् एव हि जीवनम् ।  
तत् किं सा जननी भुञ्ज्याद् विनाहारं न जीवति ॥ अव्च्_२४९ ॥  
तद् अत्र किं करिष्यामो धिग् जन्म मानुषे ऽपि नः ।  
वरं प्राणपरित्यागं न तु पापार्थसाधनम् ॥ अव्च्_२५० ॥  
सर्वेषाम् अपि जन्तूनाम् अवश्यं मरणं भवे ।  
इति मत्वात्र सम्सारे वर्तयेम शुभे सदा ॥ अव्च्_२५१ ॥  
तद् अत्र जीविनो मत्स्यान् प्रक्षिप्यैताञ् जलाश्रये ।  
निर्जीवान् एव विक्रीय मूल्यं मातुर् ददीमहि ॥ अव्च्_२५२ ॥  
यद्य् एवं क्रियते ऽस्माभिः पपं नो विद्यते न हि ।  
किं चित् पुण्यं तु विद्येत तस्मात् कुर्यामहे तथा ॥ अव्च्_२५३ ॥  
इत्य् अत्र मे वचः श्रुत्वा तत् कर्तुम् अनुमोदत ।  
मात्र शरिकाविषादत्वं कर्तुम् अर्हामहे खलु ॥ अव्च्_२५४ ॥  
एतत् तया समाख्यातं श्रुत्वा ताः परिबोधिताः ।  
तथेत्य् अभ्यनुमोदित्वा तद् अनुकर्तुम् ईषिरे ॥ अव्च्_२५५ ॥  
ततस् ताः कन्यकः सर्वास् तेषां ये जीविनो झषाः ।  
तान् सर्वान् सहसादाय प्राक्षिपंस् तत्सरिज्जले ॥ अव्च्_२५६ ॥  
यावन्तो निर्गतप्राणास् तान् एव सकलान् अपि ।  
आदाय ताः पुरे गत्वा व्यक्रीणन्त यथोचितम् ॥ अव्च्_२५७ ॥  
ततस् तत् पणम् आदाय सर्वास् ताः कन्यका मुदा ।  
गृहम् आगत्य तन् मूल्यं सर्वं मातुः समर्पयन् ॥ अव्च्_२५८ ॥  
एवं तया जनन्या ताः कन्यकाः प्रेरितास् तथा ।  
सजीवांस् ताञ् जले क्षिप्त्वा निर्जीवैः पणम् आददुः ॥ अव्च्_२५९ ॥  
एवं ताः सर्वदा नित्यं कृत्वा भुक्त्वा विनोदिताः ।  
तद्वृत्तिसम्परित्रस्ताः पापशङ्का विषेदिरे ॥ अव्च्_२६० ॥  
कस्मिंश् चिद् दिवसे सर्वा मात्रा ताः प्रेरितास् तथा ।  
मीनान् विक्रेतुम् आदाय निगमे समुपाचरन् ॥ अव्च्_२६१ ॥  
तत्रासन् दैवयोगात् ते मीनाः सर्वे सजीविताः ।  
तान् सर्वाञ् जीवितान् दृष्ट्वा सर्वास् ता विस्मयं ययुः ॥ अव्च्_२६२ ॥  
तत्र ताः कन्यकाः सर्वाः समालोक्य परस्परम् ।  
कथम् अद्यात्र कुर्याम इत्य् उक्त्वैवावतस्थिरे ॥ अव्च्_२६३ ॥  
तत्र तासां प्रधाना सा कन्या शुद्धाशया सुधीः ।  
ताः सर्वा भगिनीर् दृष्ट्वा समाश्वास्यैवम् अब्रवीत् ॥ अव्च्_२६४ ॥  
भगिन्यो यद् इमे मीनाः सर्वे ऽपि जीविनः खलु ।  
तत् कथं जीविनो ऽप्य् अत्र विक्रीणीमहि साम्प्रतम् ॥ अव्च्_२६५ ॥  
तस्मात् सर्वान् इमान् मत्स्यान् प्रक्षिप्त्वात्र सरिज्जले ।  
त्रिरत्नस्मरणं कृत्वा तिष्ठेमात्रैकवासरम् ॥ अव्च्_२६६ ॥  
यदि गृहे गमिष्यामो रिक्तहस्ता विना पणम् ।  
माता रुष्टा परिक्रुश्य सर्वा नस् ताडयेत् खलु ॥ अव्च्_२६७ ॥  
यच् चाप्य् अद्य गृहे किं चिद् भोज्यं न विद्यते क्व चित् ।  
तत् किं मातान्नम् अश्नीयाद् बुभुक्षिता चरेत् क्रुधा ॥ अव्च्_२६८ ॥  
अस्मभ्यं चापि किं दद्याद् अन्नं पानं च कोपिता ।  
परिभाष्य मुहुर् बाला अपि निष्कासयेद् गृहात् ॥ अव्च्_२६९ ॥  
तद् अद्य किं गृहे गत्वा सर्वा अपीह सङ्गताः ।  
त्रिरत्नस्मरणं कृत्व तिष्ठेमहि दिनान्ततः ॥ अव्च्_२७० ॥  
एतत् तयोदितं श्रुत्वा सर्वास् ता दारिका अपि ।  
तथेति सम्मतं कृत्वा सर्वान् मीनाञ् जले ऽक्षिपन् ॥ अव्च्_२७१ ॥  
तत्र ताः कन्यकाः सर्वः सरित्तटसमाश्रिताः ।  
त्रिरत्नस्मरणं कृत्वा ध्यात्वा तस्थुः समाहिताः ॥ अव्च्_२७२ ॥  
केन चित् कथितं तासाम् एतद्वृत्तिं निशम्य सा ।  
माता क्रोधाग्निसन्तप्ता वेगात् तत्र रुषाचरत् ॥ अव्च्_२७३ ॥  
तत्र ता दारिकाः सर्वास् तथा स्थिता निरीक्ष्य सा ।  
जननी सहसोपेत्य परिभाष्यैवम् अब्रवीत् ॥ अव्च्_२७४ ॥  
अरे रे दुर्भगा बालाः किम् एवम् इह संस्थिताः ।  
प्रदोषे ऽपि गृहे केन हेतुना न समागताः ॥ अव्च्_२७५ ॥  
किम् एतान् सकलान् मीनान् अविक्रीय विमुञ्चथ ।  
किं चिद् अन्नं गृहे नास्ति तत् किं भोक्ष्यामहे ऽधुना ॥ अव्च्_२७६ ॥  
कस्योपदेशम् आकर्ण्य कुलधर्मनिरादराः ।  
पित्रोर् अपि वचो ऽश्रुत्वा क्रीडथैवं तद् उच्यताम् ॥ अव्च्_२७७ ॥  
एवम् उक्ते तया मात्रा सर्वास् ताः कन्यका अपि ।  
अधोमुखस्थिताः किं चिद् अपि नोचुर् विषादिताः ॥ अव्च्_२७८ ॥  
तथा स्थिताः स्वपुत्रीस् ता दृष्ट्वा सा जननी रुषा ।  
सहसा समुपाक्रम्य लगुडेनाभ्यताडयत् ॥ अव्च्_२७९ ॥  
ततः सा जननी दृष्ट्वा सर्वास् तास् त्रसिताननाः ।  
बोधयित्वा प्रयत्नेन निनाय स्वगृहे निशि ॥ अव्च्_२८० ॥  
तत्र ताः कन्यकाः सर्वाः स्वगृहे संस्थिताः निशि ।  
अभुक्त्वैकान्तम् आश्रित्य तस्थुः स्मृत्वा मुनीश्वरम् ॥ अव्च्_२८१ ॥  
तत् परेद्युश् च सा माता हत्वापि जीविनो झषान् ।  
दत्त्वा तान् दारिकास् ताश् च विक्रयायैरयत् पुरे ॥ अव्च्_२८२ ॥  
मात्रा तथा कृतं मत्वा सर्वास् ताः कन्यका अपि ।  
तत् कुकर्म इति ध्यात्वा तस्थुः पापविषादिताः ॥ अव्च्_२८३ ॥  
तथा स्थिताश् च ताः सर्वा दृष्ट्वा सा जननी रुषा ।  
बहुशः परिभाषित्वा प्रताड्य प्रैरयत् पुरे ॥ अव्च्_२८४ ॥  
ततस् ता दारिकाः सर्वास् तत्ताडनरुजान्विताः ।  
विषण्णास् ताञ् झषान् धृत्वा विक्रेतुं निर्ययुः शनैः ॥ अव्च्_२८५ ॥  
ततस् ता निर्गताः सर्वास् तन्मार्गसरसीतटे ।  
मातृताडनदुःखार्ता विश्रम्य क्षणम् आश्रयन् ॥ अव्च्_२८६ ॥  
तत्र ताः कन्यकाः सर्वास् तत्पापपरिशोधने ।  
त्रिरत्नस्मरणं कृत्वा तस्थुर् ध्यानसमाहिताः ॥ अव्च्_२८७ ॥  
तत्पुण्यपरिशुद्धास् ता वालुकाभिः पृथक् पृथक् ।  
चैत्यं निर्माय सत्कृत्य प्रतिष्ठाप्य प्रमोदिताः ॥ अव्च्_२८८ ॥  
तत्रोत्पन्नानि पुष्पाणि फलानि च समन्ततः ।  
आदाय तैः फलैः पुष्पैः स्वस्वचैत्यं समर्चयन् ॥ अव्च्_२८९ ॥  
ततस् ताः प्राञ्जलिं धृत्वा कृत्वा प्रदक्षिणानि च ।  
अष्टाङ्गप्रणतिं कृत्वा तस्थुर् ध्यानसमाहिताः ॥ अव्च्_२९० ॥  
तद्दिनान्ते ऽपि ताः सर्वा गृहे नैवागता इति ।  
माता विचिन्त्य भर्तारं सहसा चैवम् अब्रवीत् ॥ अव्च्_२९१ ॥  
स्वामिंस् ता दारिकाः सर्वा अद्यापि नागता गृहे ।  
कुत्र गता इति द्रष्टुं गच्छ त्वं सहसानय ॥ अव्च्_२९२ ॥  
एतत् पत्न्योदितं श्रुत्वा स चण्डालः प्रकोपितः ।  
सहसा तत्सरस्तीरे गच्छन् सर्वा ददर्श ताः ॥ अव्च्_२९३ ॥  
तत्र ताश् चैत्यम् अभ्यर्च्य स्थिताः सर्वा विलोक्य सः ।  
पितातिकोपसन्तप्तः सहसा सम्मुखो ऽचरत् ॥ अव्च्_२९४ ॥  
तत्र ताः कन्यकाः सर्वा दृष्ट्वा तं सम्मुखागतम् ।  
क्रोधसन्तप्तरक्ताक्षं तस्थुर् ध्यानसमाहिताः ॥ अव्च्_२९५ ॥  
तथा स्थिताः स आलोक्य सर्वास् ताः स्वात्मजा अपि ।  
निर्दयो बहुधा भर्त्स्य लगुडेनाप्य् अताडयत् ॥ अव्च्_२९६ ॥  
तथातिताडिताः सर्वा अपि ता न विचेरिरे ।  
तत्पापत्रसिता एव तस्थुर् ध्यानसमाहिताः ॥ अव्च्_२९७ ॥  
ततः स जनकः क्रूरः सन्ताड्य परिभाष्य च ।  
सर्वा आदाय तान् मीनान् सहसा तत्पुरे ऽचरत् ॥ अव्च्_२९८ ॥  
तत्र विक्रीय तान् मीनान् अन्नम् आदाय सत्वरः ।  
गृहे पत्न्याः पुरो गत्वा तच् चरित्रं न्यवेदयत् ॥ अव्च्_२९९ ॥  
तत्र तत्ताडनोद्भूतदुःसहवेदनातुराः ।  
भुव्य् आवर्त्य रुदन्त्यस् ताः सर्वास् तस्थुर् विमूर्छिताः ॥ अव्च्_३०० ॥  
तदन्तिकगिरेः सानौ निषण्णः करुणानिधिः ।  
प्रत्येकबुद्ध आत्मज्ञः शुश्राव तद्विलापितम् ॥ अव्च्_३०१ ॥  
तत्र स कृपया दृष्ट्या विलोकयन् समन्ततः ।  
ताः सर्वा वेदनाक्रान्ताः समैक्षत विमूर्छिताः ॥ अव्च्_३०२ ॥  
ततः प्रत्येकबुद्धः स कारुण्यचोदितः कृती ।  
तद्देशं सहसोपेत्य तस्थौ सुधाकरोत्सृजन् ॥ अव्च्_३०३ ॥  
सर्वास् तास् तत्सुधारश्मिपरिस्पृष्टाः सुखान्विताः ।  
सम्प्राप्तचेतनाः सर्वाः प्राद्राक्षुस् तं यतीश्वरम् ॥ अव्च्_३०४ ॥  
ततस् तास् तं मुनिं दृष्ट्वा विस्मयाक्रान्तमानसाः ।  
को ऽयं मुनिर् इति ध्यात्वा सर्वास् तस्थुः प्रमोदिताः ॥ अव्च्_३०५ ॥  
ततस् तासां प्रधाना या भगिनी सा विचक्षणा ।  
ताः सर्वा भगिनीर् दृष्ट्वा समामन्त्र्यैवम् अब्रवीत् ॥ अव्च्_३०६ ॥  
धन्या वयं तद् अद्य स्मो यद् अयं सौगतो मुनिः ।  
कृपयास्मान् समुद्धर्तुं स्वयम् एव समागतः ॥ अव्च्_३०७ ॥  
यद्य् अयं नागतो बुद्धः सुधारश्मिर् दयानिधिः ।  
निस्त्राणा वयम् अत्रैव सर्वा मृत्युं व्रजेमहि ॥ अव्च्_३०८ ॥  
धन्यो ऽयं सुगतो नाथः सर्वसत्त्वानुकम्पकः ।  
को ह्य् अस्ति त्रिजगल्लोके बुद्धाद् अन्यो हितङ्करः ॥ अव्च्_३०९ ॥  
बुद्ध एव जगच्छास्ता सर्वभद्रार्थसाधकः ।  
दुर्गतित्रायको नाथः सद्गतेर् मार्गदर्शकः ॥ अव्च्_३१० ॥  
तद् एतस्य वयं सर्वाः सर्वदा शरणं गताः ।  
सत्कृत्य श्रद्धया भक्त्य यथाशक्ति भजेमहि ॥ अव्च्_३११ ॥  
ततो नूनं वयं सर्वाः सर्वपापविमोचिताः ।  
परिशुद्धत्रिकाया हि सद्गतिं च व्रजेमहि ॥ अव्च्_३१२ ॥  
एतत् तया समाख्यातं श्रुत्वा ताः परिबोधिताः ।  
सर्वा अपि मुनेस् तस्य तथा भक्तुं समीषिरे ॥ अव्च्_३१३ ॥  
ततस् ताः कन्यकाः सर्वाः श्रद्धाभक्तिसमन्विताः ।  
यथाशक्ति मुनेस् तस्य सत्कारैः प्राभजन् मुदा ॥ अव्च्_३१४ ॥  
ततस् ताः शरणं गत्वा कृताञ्जलिपुटा मुदा ।  
त्रिधा प्रदक्षिणीकृत्य नत्वैवं प्रार्थयंस् तथा ॥ अव्च्_३१५ ॥  
भगवन् नाथ सर्वज्ञ भवतां सर्वदा वयम् ।  
शरणस्था यथादेशम् इच्छामश् चरितुं तथा ॥ अव्च्_३१६ ॥  
तद् भवान् कृपया दृष्ट्या पश्यन्न् अस्मान् सुदुःखिताः ।  
सर्वदापि तथा सर्वाः परित्रातुं समर्हति ॥ अव्च्_३१७ ॥  
नान्यो नो विद्यते त्राता नाथो मित्रं सुहृद् गुरुः ।  
भवान् एव गुरुः शास्ता सद्धर्मदेशकः प्रभुः ॥ अव्च्_३१८ ॥  
तद् अस्मान् दुःखिनीः सर्वाः सम्पश्यन् करुणादृशा ।  
बोधिमार्गे प्रतिष्ठाप्य सदैवं त्रातुम् अर्हति ॥ अव्च्_३१९ ॥  
एतत् सम्प्रार्थितं ताभिः श्रुत्वा सो ऽर्हन् महामतिः ।  
प्रत्येकसुगतो ज्ञात्वा तासां कर्मविपाकताम् ॥ अव्च्_३२० ॥  
तत आकाश उत्प्लुत्य स्थित्वा वह्निर् इवोज्ज्वलन् ।  
तच्चित्तसंविनोदार्थं प्रातिहार्यम् अदर्शयत् ॥ अव्च्_३२१ ॥  
तस्यैतत् प्रातिहार्यं ताः सर्वा दृष्ट्वा सविस्मयाः ।  
सुप्रसन्नमुखाम्भोजाः सुलब्धबोधिमानसाः ॥ अव्च्_३२२ ॥  
तत्र प्रदक्षिणीकृत्य कृताञ्जलिपुटा मुदा ।  
अष्टाङ्गप्रणतिं कृत्वा बोधिप्रणिधिम् आदधुः ॥ अव्च्_३२३ ॥  
यद् अस्माभिर् मुनेर् अस्य सत्कृतिः प्रकृता मुदा ।  
एतत्पुण्यविपाकेन लब्ध्वा च जन्म सद्गतौ ॥ अव्च्_३२४ ॥  
स्वपरात्महितं कृत्वा सर्वत्रापि शुभानि च ।  
ईदृक्प्रत्येकसम्बोधिं लब्ध्वा व्रजेम निर्वृतिम् ॥ अव्च्_३२५ ॥  
एवं ताः कन्यकाः सर्वाः प्रणिधाय प्रसादिताः ।  
तम् एव सुगतं नत्वा तस्थुर् ध्यानसमाहिताः ॥ अव्च्_३२६ ॥  
एवं हृद्भावितं तासां मत्वा स सुगतस् ततः ।  
आकाशात् सहसोपेत्य ता एवं समुपादिशत् ॥ अव्च्_३२७ ॥  
भगिन्यः सम्प्रसीदध्वं यद् इतः सप्तमे ऽहनि ।  
सर्वा यूयं सुभाविन्यः समं कालं गमिष्यथ ॥ अव्च्_३२८ ॥  
ततो राजकुले जन्म वाराणस्यां शुभांशिकाः ।  
लब्ध्वा यूयं समाचाराः सर्वाः शुभे चरिष्यथ ॥ अव्च्_३२९ ॥  
तत्र यूयं समालोक्य संसारं क्लेशसङ्कुलम् ।  
सर्वान् परिग्रहांस् त्यक्त्वा तपोवने रमिष्यथ ॥ अव्च्_३३० ॥  
तत्रापि च त्रिरत्नानि स्मृत्वा सदा समाहिताः ।  
प्रत्येकां बोधिम् आसाद्य निर्वृतिपदम् आप्स्यथ ॥ अव्च्_३३१ ॥  
एतन् मत्वा भगिन्यो ऽत्र सर्वा यूयं समाहिताः ।  
त्रिरत्नभजनं कृत्वा चरत सर्वदा शुभे ॥ अव्च्_३३२ ॥  
एतद् एवम् उपादिश्य स प्रत्येकजिनस् ततः ।  
भासयन् खं समुत्प्लुत्य स्वाश्रमं सहसा ययौ ॥ अव्च्_३३३ ॥  
तम् आकाशगतं दृष्ट्वा सर्वास् ताः कन्यका मुदा ।  
प्रणत्वा सुप्रसादिन्यश् चिरेण स्वालये ऽचरन् ॥ अव्च्_३३४ ॥  
तत्र ताश् चैत्यम् अभ्यर्च्य स्थिताः सप्तदिने मृताः ।  
वाराणस्यां कृके रज्ञः सुता आसन् समानिकाः ॥ अव्च्_३३५ ॥  
तासं या भगिनी ज्येष्ठा व्रतीति प्रतिश्रुता ।  
द्वितीया धर्मवती ख्याता तृतीया शुभमञ्जरी ॥ अव्च्_३३६ ॥  
चतुर्थी धीमती नाम्ना पञ्चमी नेत्रमञ्जरी ।  
षष्ठी च श्रिमती ख्याता सप्तमी च मदञ्जहा ॥ अव्च्_३३७ ॥  
अष्टमी रत्नमालाख्या इत्य् एता अष्टकन्यकाः ।  
सुजाता नृपतेः पुत्र्यः समाचाराः समाशयाः ॥ अव्च्_३३८ ॥  
____________________  
  
{ए अद्द्स् थे ड़ोल्लोwइन्ग् अड़्तेर् व्स्। ३३८ अन्द् चोन्तिनुएस् ड़्रोम् ३३९  
तत्र ताः धर्मवत्यादि सप्तकन्या शुभेचराः ।  
क्लेशव्याकुलसंसारम् इत्य् आलोक्य परिग्रहान् ।  
स्वान् स्वान् सर्वान् परित्यक्त्वा सर्वाः तपोवनं ययुः ॥ अव्च्_३३८* ॥  
तत्रापि च त्रिरत्नानि सदा स्मृत्वा समाहिताः ।  
प्रत्येकां बोधिम् आसाद्य निर्वृतिं ताः समाययुः ॥ अव्च्_३३८** ॥  
तासं ज्येष्ठा स्वसा या तत् व्रतं प्रतिजन्म प्रचारिका ।  
एतत्पुण्यानुभावेन सा कन्या रतिसन्निभा ॥ अव्च्_३३८*** ॥  
धर्मशीला व्रती नाम्नी धर्मपत्तने पुरे वरे ।}  
____________________  
तासां ज्येष्ठा प्रधाना या सा कन्या रतिसन्निभा ।  
धर्मदक्षस्य भूपस्य भार्याभूद् धर्मचारिणी ॥ अव्च्_३३९ ॥  
तदापि सा व्रती कन्या चैत्यसेवानुरागिणी ।  
सम्बोधिचरणारागा सम्बुद्धगुणभाविनी ॥ अव्च्_३४० ॥  
तत्र सा कन्यका साध्वी कर्तुं चैत्यार्चनं मुदा ।  
धर्मदक्षं पतिं नत्वा प्रार्थयद् एवम् आदरात् ॥ अव्च्_३४१ ॥  
स्वामिन्न् इच्छाम्य् अहं कर्तुं चैत्यबिम्बार्चनं सदा ।  
अहोरात्रव्रतं चापि तद् अनुज्ञां प्रदेहि मे ॥ अव्च्_३४२ ॥  
इति तया सुभाविन्या भार्यया प्रार्थितं मुदा ।  
श्रुत्वा स नृपतिर् दृष्ट्वा तां भार्याम् एवम् अब्रवीत् ॥ अव्च्_३४३ ॥  
भद्रे साधुः समिच्छा ते यत् त्वयाहं प्रबोधितः ।  
अहं चापि चरिष्यामि तथाहोरात्रसद्व्रतम् ॥ अव्च्_३४४ ॥  
इत्य् उक्त्वा स महीपालो धर्मदक्षः प्रमोदितः ।  
भार्यया सहसैच्छत् तद् अहोरात्रव्रतं वरम् ॥ अव्च्_३४५ ॥  
ततः स नृपतिश् चैत्यं प्रतिष्ठाप्य यथाविधि ।  
अहोरात्रव्रतं कृत्वा सभार्यस् तं समार्चयत् ॥ अव्च्_३४६ ॥  
एवं तया सुभाविन्या भार्यया सह सर्वदा ।  
धर्मदक्षो नरेन्द्रो ऽसौ चैत्यसेवारतो ऽभवत् ॥ अव्च्_३४७ ॥  
ततस् तौ दम्पती चापि यावज्जीवं जिनार्चनम् ।  
कृत्वा सौख्यं प्रभुक्त्वान्ते सञ्जग्माते जिनालयम् ॥ अव्च्_३४८ ॥  
एवं मत्वात्र यूयं च श्रद्धया सद्व्रतं मुदा ।  
अहोरात्रव्रतं धृत्वा भजत चैत्यम् आदरात् ॥ अव्च्_३४९ ॥  
एवं कृते हि वो भद्रम् इहामुत्र सदा भवेत् ।  
क्रमाद् बोधिपदं प्राप्य गमिष्यथ जिनालयम् ॥ अव्च्_३५० ॥  
इति शास्त्रा मुनीन्द्रेण समादिष्टं निशम्य ते ।  
भिक्षवो ऽपि तथा चैत्यं व्रतं धृत्वा प्रभेजिरे ॥ अव्च्_३५१ ॥  
एवं मे गुरुणाख्यातं श्रुतं मया नराधिप ।  
सर्वलोकहितार्थाय तवापि च प्रचक्ष्यते ॥ अव्च्_३५२ ॥  
तथा त्वं च महाराज सम्बोधिपदलब्धये ।  
अहोरात्रव्रतं धृत्वा चैत्यसेवारतो भव ॥ अव्च्_३५३ ॥  
एतत्पुण्यानुभावैस् ते सर्वत्र मन्गलं भवेत् ।  
सर्वदा सत्सुखं भुक्त्वा यायाश् चान्ते जिनालयम् ॥ अव्च्_३५४ ॥  
____________________  
  
{ए अद्द्स् थे ड़ोल्लोwइन्ग् बेत्wएएन् व्स्स्। ३५४ अन्द् ३५५।  
पुनस् च महरज  
धर्मं विना न मोक्षं च दानं विना न भुक्तवान् ।  
श्रोतुं विना न सत्ज्ञानं तस्माद् धर्मादिकं चर ॥  
सप्तजन्मकृतं पापं तेनैव नश्यते खलु ।  
कुक्षेत्रे च कुगोत्रे च जननं न भविष्यति ॥ अव्च्_३५४* ॥}  
____________________  
  
इति तेनोपगुप्तेन शास्त्राख्यातं निशम्य सः ।  
अशोकः सप्रजालोकस् तथेति प्राभ्यनन्दत ॥ अव्च्_३५५ ॥  
ये चेदं शुद्धचित्ता जिनवरकथितं चैत्यसेवानुभावम् ।  
शृण्वन्ति श्रावयन्ति प्रमुदितहृदयाः श्रद्धयाभिप्रसन्नाः ।  
ते सर्वक्लेशमुक्ता जिनगुणनिरताः प्राप्तसम्बोधिचित्ताः ।  
शुद्धात्मानः सुधीराः सकलशुभकरा बुद्धलोके प्रयान्ति ॥ अव्च्_३५६ ॥  
  
इत्य् अहोरात्रव्रतचैत्यसेवानुशंसावदानम् ॥  
  
____________________  
  
{श्वदानं अशोकपृच्छितं समाप्तं। शुभन् अस्तु जगतां।  
संवत् ३२ आश्विने मासे ?कृष्णपक्षे लिख एतत् पम्। मुदा ए}  
____________________  
  
  
  
  
