---
title: Tarasragdharastotra

---
## Intro
  
  
  
  
 Tarasragdharastotra   
  
  
  
  
Tarasragdharastotra = Tss  
Based on the edition by Godefroy de Blonay: Matériaux pour servir à l'histoire de la déesse Tāra,  
Paris 1895 (Bibliothèque de l'École des Hautes Études, 107), pp. 34-40.  
  
  
Input by Klaus Wille.  
  
  
  
  
  


## पाठः
  
  
  
  
  
  
  
  
  
आर्यतारास्रग्धरास्तोत्र  
  
ॐ नमो भगवत्यै आर्यतारायै।  
  
बालार्कालोकताम्रप्रवरसुरशिरश्चारुचूडामणिश्री-  
सम्पत्सम्पर्करागनातिचिररचितालक्तकव्यक्तभक्ती ।  
भक्त्या पादौ तवार्ये करपुटमुकुटातोपभुग्नोत्तमाङ्गस्  
तारिण्य् आपच्छरण्यैर् नवनुतिकुसुमस्रग्भिर् अभ्यर्चयामि ॥ त्स्स्_१  
दुर्लङ्घे दुःखवह्नौ विनिपतिततनुर् दुर्भगः कान्दिशीकः  
किं किं मूढः करोमीत्य् असकृद् अपि कृतारम्भवैयर्थ्यखिन्नः ।  
श्रुत्वा भूयः परेभ्यः क्षतनयन इव व्योम्नि चन्द्रार्कलक्ष्मीम्  
आलोकाशानिबद्धः परगतिगमनस् त्वां श्रये पापहन्त्रीं ॥ त्स्स्_२  
सर्वस्मिन् सत्वमार्गे ननु तव करुणा निर्विशेषं प्रवृत्ता  
तन्मध्ये तद्ग्रहेण ग्रहणम् उपगतं मादृशस्याप्य् अवश्यम् ।  
सामर्थ्यं चाद्वितीयं सकलजगदघध्वान्ततिग्मांशुबिम्बं  
दुःखीवाहं तथापि प्रतपति धिग् अहो दुष्कृतं दुर्विदग्धम् ॥ त्स्स्_३  
धिग् धिग् मां मन्दभाग्यं दिवसकररुचाप्य् अप्रणुण्णान्धकारं  
तृष्यन्तं कूलकच्छे हिमशकलशिलाशीतले हैमवत्याः ।  
रत्नद्वीपप्रतोल्याविपुलमणिगुहागेहगर्भे दरिद्रं  
नाथीकृत्वाप्य् आनाथं भगवति भवतीं सर्वलोकैकधात्रीम् ॥ त्स्स्_४  
मातापि स्तन्यहेतोर् विरुवति बहुशः खेदम् आयाति पुत्रे  
क्रोधं धत्ते पितापि प्रतिदिवसम् असत्प्रार्थनासु प्रयुक्तः ।  
त्वं तु त्रैलोक्यवाञ्छाविपुलफलमहाकल्पवृक्षाग्रवल्ली  
सर्वेभ्यो ऽभ्यार्चितार्थान् विसृजसि न च ते विक्रिया जातु काचित् ॥ त्स्स्_५  
यो यः क्लेशोघवह्निज्वलिततनुर् अहं तारणी तस्य तस्ये-  
त्यात्मोपज्ञां प्रतिज्ञां कुरु मयि सफलां दुःखपातालमग्ने ।  
वर्धन्ते यावद् अन्ते परुषपरिभवाः प्राणिनां दुःखवेगाः  
सम्यक्सम्बुद्धयाने प्रणिधिधृतधियां तावद् एवानुकम्पा ॥ त्स्स्_६  
इत्य् उच्चैर् ऊर्ध्वबाहौ नदति नुतिपदव्याजम् आक्रन्दनादं  
नार्हत्य् अन्यो ऽप्य् उपेक्षां जननि जनयितुं किं पुनर् यादृशी त्वम् ।  
त्वत्तः पश्यन् परेषाम् अभिमतविभवप्रार्थनाः प्राप्तकामा  
दह्ये सह्येन भूयस्तरम् अरतिभुवा सन्ततान्तर्ज्वरेण ॥ त्स्स्_७  
पापी यद्य् अस्मि कस्मात् त्वयि मम महती वर्धते भक्तिर् एषा  
श्रुत्या स्मृत्या च नाम्नो ऽप्य् अपहरसि हठात् पापम् एका त्वम् एव ।  
त्यक्तव्यापारभारा नुदसि मयि कथं कथ्यतां तथ्यकथ्ये  
पथ्यं ग्लाने मरिष्यत्य् अपि विपुलकृपः किं भिषग् रोरुधीति ॥ त्स्स्_८  
मायामात्सर्यमानप्रभृतिभिर् अधमैस् तुल्यकालं क्रमाच् च  
स्वैर् दोषैर् वाक्यमानो मठकरभ इवानेकसाधारणांसः ।  
युष्मत्पादाब्जपूजां क्षणम् अपि न लभे यत् तदर्थं विशेषाद्  
एषा कार्पण्यदीनाक्षरपदरचना स्यान् ममावन्ध्यकामा ॥ त्स्स्_९  
कल्पान्तभ्रान्तवातभ्रमितजलवलल्लोलकल्लोलहेला-  
सङ्क्षोभोत्क्षिप्तवेलातटविकटचटस्फोटमोटाट्टहासात् ।  
मज्जद्भिर् भिन्ननौकैः सकरुणरुदिताक्रन्दनिष्पन्दमन्दैः  
स्वच्छन्दं देवि सद्यस् त्वदभिभूतिपरैस् तीरम् उत्तीर्यते ऽब्धेः ॥ त्स्स्_१०  
धूमभ्रान्ताभ्रगर्भोद्भवगगणगृहोत्सङ्गरिङ्गत्स्फुलिङ्ग-  
स्फूर्जज् ज्वालाकरालज्वलनजवविशद्वेश्मविश्रान्तशय्याः ।  
त्वय्य् आबद्धप्रणमाञ्जलिपुटमुकुटा गद्गदोद्गीतयाज्ञाः  
प्रोद्यद्विद्युद्विलासोज्ज्वलजलदजवैर् आप्रियन्ते क्षणेन ॥ त्स्स्_११  
दानाम्भःपूर्यमाणोभयकटकटकालम्बिरोलम्बमाला-  
हुङ्काराहूयमानप्रतिगजजनितद्वेषवह्नेर् द्विपस्य ।  
दन्तान्तोत्तुङ्गदोलातलतुलिततनुस् त्वाम् अनुस्मृत्य मृत्युं  
प्रत्याचष्टे प्रहृष्टः पृथुशिखरशिरःकोटिकोट्टोपविष्टः ॥ त्स्स्_१२  
प्रौढप्रासप्रहारप्रहतनरशिरःशूलवल्ल्युत्सवायां  
शून्याटव्यां कराग्रग्रहविलसदसिस्फोटकस्फीतदर्पान् ।  
दस्यून् दास्ये नियुङ्क्ते सभृकुटीकुटिलभ्रूकटाक्षेक्षिताक्षांश्  
चिन्तालेखन्य् अखिन्नस्फुटलिखितपदं नामधामश्रियां ते ॥ त्स्स्_१३  
वज्रक्रूरप्रहारप्रखरणखमुखोत्खातमत्तेभकुम्भश्  
च्योतत्सान्द्रास्रधौतस्फुटविकटसटासङ्कटस्कन्धसन्धिः ।  
क्रुध्यन्न् आपित्सुर् आराद् उपरि मृगरिपुस् तीक्ष्णदांष्ट्रोत्कटास्यस्  
त्रस्यन्न् आवृत्य याति त्वदुचितरचितस्तोत्रदुग्धार्थवाचः ॥ त्स्स्_१४  
धूमावर्तान्धकाराकृतिविकृतिफणिस्फारफूत्कारपूर-  
व्यापारव्यात्तवक्त्रस्फुरदुरुरसनारज्जुकीनाशपाशैः ।  
पापात् सम्भूय भूयस् तव गुणगणना तत्परस् त्वत्परात्मा  
धत्ते मत्तालिमालावलयकुवलयस्रग्विभूषां विभूतिं ॥ त्स्स्_१५  
भर्तृभ्रूभेदभीतोद्भटकटकभटाकृष्टदुःश्लिष्टकेशश्  
चञ्चद्वाचाटचेटोत्कटरटितकटुग्रन्थिपाशोपगूढः ।  
क्षुत्तृट्क्षामोष्ठकण्ठस् त्यजति स सपदि व्यापदं तां दुरन्तां  
यो यायाद् आर्याताराचरणशरणतां स्निग्धवन्धूज्झितो ऽपि ॥ त्स्स्_१६  
मायानिर्माणकर्मक्रमकृतविकृतानेकनेपथ्यमिथ्या-  
रूपारम्भानुरूपप्रहरणकिरणाडम्बरोड्डामराणि ।  
त्वत्तन्त्रोद्धार्यमन्त्रस्मृतिहृतदुरितस्या वहन्त्य् अप्रधृष्यं  
प्रेतप्रोतान्त्रतन्त्रीनिचयविरचितस्राञ्जि रक्षांसि रक्षां ॥ त्स्स्_१७  
गर्जज्जीमूतमूर्तित्रिमदमदनदीबध्हधारान्धकारे  
विद्युद्द्योतायमानप्रहरणकिरणे निष्पतद्बाणवर्षे ।  
रुद्धः सङ्ग्रामकाले प्रबलभुजबलैर् विद्विषद्भिर् द्विषद्भिस्  
त्वद्दत्तोत्साहपुष्टिः प्रसभम् अरिमहीम् एकवीरः पिनष्टि ॥ त्स्स्_१८  
पापाचारानुबन्धोद्धतगदविगलत्पूतिपूयास्रविस्र-  
त्वङ्मांसासक्तनाडीमुखकुहरगलज्जन्तुजग्धक्षताङ्गाः ।  
युष्मत्पादोपसेवागदवरगुटिकाभ्यासभक्तिप्रसक्ता  
जायन्ते जातरूपप्रतिनिधिवपुषः पुण्डरीकायताक्षाः ॥ त्स्स्_१९  
विश्रान्तं श्रोत्रपात्रे गुरुभिर् उपहृतां यास्य नाम्नायं भैक्ष्यं  
विद्वद्गोष्ठीषु यश् च श्रुतधनविरहान् मूकताम् अभ्युपैति ।  
सर्वालङ्कारभूषाविभावसमुदितं प्राप्य वागीश्वरत्वं  
सो ऽपि त्वद्भक्तिशक्त्या हरति नृपसभे वादिसिंहासनानि ॥ त्स्स्_२०  
भूशय्याधूलिधूम्रस्फुटितकटकटीकर्पटोद्घाटिताङ्गो  
यूकायुंषि प्रपिंशन् परपुरपुरतः कर्परे तर्पणार्थी ।  
त्वाम् आराध्याध्यवस्यन्वरयुवतिवहच्चामरस्मेरचार्वीम्  
उर्वीं धत्ते मदान्धद्विपदशनघनाम् उद्धृतैकातपत्रां ॥ त्स्स्_२१  
सेवाकर्मान्तशिल्पाप्रणयविनिमयोपायपर्यायखिन्नः  
प्राग्जन्मोपात्तपुण्योपचितशुभफलं वित्तम् अप्राप्नुवन्तः ।  
दैवातिक्रामनीं त्वां कृपणजनजनन्य् अर्थम् अभ्यर्थ्य भूयो  
भूमेर् निर्वान्तचामीकरनिकरनिधीन् निर्द्धना प्राप्नुवन्ति ॥ त्स्स्_२२  
वृत्तिछेदे विलक्षः क्षतनिवसनया भार्यया भर्त्स्यमानो  
दूराद् आत्मम्भरित्वात् स्वजनसुतसुहृद्बन्धुभिर् वर्ज्यमानः ।  
त्वय्य् आवेद्य स्वदुःखं तुरगखुरमुखोत्खातसीम्नां गृहाणाम्  
ईष्टे स्वान्तःपुरस्त्रीवलयझणझणाजातनिद्राप्रबोधः ॥ त्स्स्_२३  
चक्रन्दिक्चक्रचुम्बि स्फुरदुरुकिरणा लक्षणालङ्कृतास्त्री  
षड्दन्तो दन्तिमुख्यः शिखिगलरुचिरश्यामरोमा वराश्वः ।  
भास्वद्भास्वन्मयूखो मणिर् अमलगुणः कोषभृत् पूर्णकोषः  
सेनानीर् वीरसैन्यो भवति भगवति त्वत्प्रसादांशलेशात् ॥ त्स्स्_२४  
स्वच्छन्दश् चन्दनाम्भःसुरभिमणिशिलादत्तसङ्केतकान्तः  
कान्ताक्रीडानुरागाद् अभिनवरचितातिथ्यतथ्योपचारः ।  
त्वद्विद्यालब्धसिद्धिर् मलयमधुवनं याति विद्याधरेन्द्रः  
खड्गांशुश्यामपीनोन्नतभुजपरिघ प्रोल्लसत्पारिहार्यः ॥ त्स्स्_२५  
हाराक्रान्तस्तनान्ताः श्रवणकुवलयस्पर्धमानायताक्षा  
मन्दारोदारवेणीतरुणपरिमलामोघमाद्यद्द्विरेफाः ।  
काचीनादानुबन्धोद्धततरचरणोदारमञ्जीरतूर्यास्  
त्वन्नाथं प्रार्थयन्ते स्मरमदमुदिताः सादरा देवकन्याः ॥ त्स्स्_२६  
रत्नच्छन्नान्तवापीकनककमलिनीवज्रकिञ्जल्कमालाम्  
उन्मज्जत्पारिजातद्रुमधुरमधूद्धूतधूलीवितानाम् ।  
वीणावेणुप्रवीणामरपुररमणीदत्तमाधूर्यतूर्यां  
कृत्वायुष्मत्सपर्याम् अनुभवति चिरं नन्दनोद्यानयात्राम् ॥ त्स्स्_२७  
कर्पूरैलालवङ्गत्वगगरुनलदक्षोगन्धोदकायां  
दान्ताकन्दर्पदर्पोत्कटकुचकुहरावर्तविश्रान्तवीच्याम् ।  
मन्दाकिन्याम् अमन्दच्छटसलिलसरित्क्रीडया सुन्दरीभिः  
क्रीडन्ति त्वद्गतान्तःकरणपरिणतोत्तप्तपुण्यप्रभावाः ॥ त्स्स्_२८  
गीर्वाणग्रामणीभिर् विनयभरनमन्मौलिभिर् वन्दिताज्ञः  
स्वर्गोत्सङ्गे धिरूढः सुरकरिणि रणद्भूषणोद्भासिताङ्गे ।  
शच्या दोर्दामदोलाविरलवलयितोद्दामरोमाञ्चमूर्तिः  
पूतस् त्वद्दृष्टिपातैर् अवति सुरमहीं हीरभिन्नप्रकोष्ठः ॥ त्स्स्_२९  
चूडारत्नावतंसासनगतसुगतव्योमलक्ष्मीवितानं  
प्रोद्यद्बालार्ककोटिपटुतरकिरणापूर्यमानत्रिलोकम् ।  
प्रौढालीढैकपदं क्रमभरविनमद्ब्रह्मरुद्रेन्द्रविष्णु  
त्वद्रूपं भाव्यमानं भवति भवभयोच्छित्तये जन्मभाजाम् ॥ त्स्स्_३०  
पश्यन्त्य् एके सकोपं प्रहरणकिरणोद्गूर्णदोर्दण्डखण्ड-  
व्याप्तव्योमान्तरालं वलयफणिफणादारुणाहार्यचर्याम् ।  
द्विष्टव्युत्त्रासिहासोड्डमरडमरुकोड्डामरास्फालवेला-  
वेतालोत्तालतालप्रमदमदमहाकेलिकोलाहलोग्रम् ॥ त्स्स्_३१  
केचित् त्व् एकैकरोमोद्गमगतगगणाभोगभूभूतलस्थ-  
स्वस्थब्रह्मेन्द्ररुद्रप्रभृतिनरमरुत्सिद्धगन्धर्वनागम् ।  
दिक्चक्राक्रामिधामस्थितसुगतशतानन्तनिर्माणचित्रम्  
चित्रं त्रैलोक्यवन्द्यं स्थिरचररचिताशेषभावस्वभावम् ॥ त्स्स्_३२  
लाक्षासिन्दूररागारुणतरकिरणादित्यलौहित्यम् एके  
श्रीमत्सान्द्रेन्द्रनीलोपलदलदलितक्षोदनीलं तथान्ये ।  
क्षीराब्धिक्षुब्धदुग्धाधिकतरधवलं काञ्चनाभं च केचित्  
त्वद्रूपं विश्वरूपं स्फटिकवद् उपधायुक्तिभेदाद् विभिन्नम् ॥ त्स्स्_३३  
सार्वज्ञज्ञानदीपप्रकटितसकलज्ञेयतत्त्वैकसाक्षी  
साक्षाद् वेत्ति त्वदीयं गुणगणगणनां सर्ववित् तत्सुतो वा ।  
यत् तु व्यादाय वक्त्रं वलिभुजरटितं मादृशो रटीति  
व्यापत् सा तीव्रदुःखज्वरजनितरुजश्चेतसो हास्यहेतुः ॥ त्स्स्_३४  
यन् मे विज्ञप्स्यमानं प्रथमतरम् अदस् त्वं विशेषेण वेत्त्री  
त्वद्व्याहारातिरेकश्रमविधिर् अबुधस्वान्तसन्तोषहेतुः ।  
किं तु स्निग्धस्य बन्धोर् विषं इव पुरतो दुःखम् उद्गीर्य वाचा  
ज्ञातार्थस्यापि दुःखी हृदयलघुतया स्वस्थतां विन्दतीव ॥ त्स्स्_३५  
कल्याणानन्दसिन्धुप्रकटशशिकले शीतलां देहि दृष्टिं  
पुष्टिं ज्ञानोपदेशैः कुरु घनकरुणे ध्वंसय ध्वान्तमन्तः ।  
त्वत्स्तोत्राम्भःपवित्रीकृतमनसि मयि श्रेयसः स्थानम् एकं  
दृष्टं यस्माद् अमोघं जगति तव गुणस्तोत्रमात्रं प्रजानाम् ॥ त्स्स्_३६  
संस्तुत्य त्वद्गुणौघावयवम् अनियतेयत्तम् आप्तं मया यत् ।  
पुण्यं पुण्याहवाञ्छाफलमधुररसास्वादम् आमुक्तिभोग्यम् ।  
लोकस् तेनार्यलोकेश्वरचरणतलस्वस्तिकस्वस्तिचिह्नाम्  
अह्नायायं प्रयायात् सुगतसुतमहीं तां सुखावत्युपाख्याम् ॥ त्स्स्_३७  
  
  
  
  
