---
title: 108 Buddhist stotras

---
## Intro

108 Buddhist stotras  

Collection of 108 Buddhist stotras (listed below).  
Based on the ed. by Janardan Shastri Pandey: Bauddha stotra Samgrahah,  
Varanasi : Motilal Banarsidass, 1994  

Input by members of the Sanskrit Buddhist Canon Input Project.  
Digital Sanskrit Buddhist Canon (www.uwest.edu/sanskritcanon),  
Stotra section, nos. 1 - 108.  

The transliteration emulates the conventions of Nagari script.  
Therefore, many word boundaries are not marked by blanks.  

## पाठः

१) लिस्त् ओड़् स्तोत्रस् (Wइत्होउत् दिअच्रितिच्स्):  
  
बुस्तो_१:   अध्यर्धसतक  
बुस्तो_२:   अदिबुद्धद्वदसकस्तोत्र  
बुस्तो_३:   अकसगर्भनमस्तोत्तरसतस्तोत्र  
बुस्तो_४:   (अर्य)मन्जुस्रिनमस्तोत्तरसतकस्तोत्र  
बुस्तो_५:   (अर्य)तरनमस्करैकविम्सतिस्तोत्र  
बुस्तो_६:   (अर्य)तरस्रग्धरस्तोत्र  
बुस्तो_७:   (अर्य)तरस्तोत्तरसतनमस्तोत्र  
बुस्तो_८:   (अर्य)तरस्तुति  
बुस्तो_९:   अस्तमत्र्कस्तोत्र  
बुस्तो_१०:   अवधनस्तोत्र  
बुस्तो_११:   अवलोकितेस्वरहयग्रिवधरनि  
बुस्तो_१२:   अवलोकितेस्वरस्तकस्तोत्र  
बुस्तो_१३:   अवलोकितेस्वरस्तव  
बुस्तो_१४:   अवलोकितेस्वरस्तोत्र  
बुस्तो_१५:   अवलोकितेस्वरस्तोत्र  
बुस्तो_१६:   अवलोकितेस्वरस्तोत्तरसतनमस्तोत्र  
बुस्तो_१७:   भद्रचरिप्रनिधनस्तोत्र  
बुस्तो_१८:   भक्तिसतक  
बुस्तो_१९:   बुद्धभत्तरकस्तोत्र  
बुस्तो_२०:   बुद्धगन्दिस्तव  
बुस्तो_२१:   बुद्धस्तोत्र  
बुस्तो_२२:   चैत्यवन्दनस्तोत्र  
बुस्तो_२३:   चक्रसम्वरस्तुति  
बुस्तो_२४:   चन्दिकदन्दकस्तोत्र  
बुस्तो_२५:   चतुह्सस्तिसम्वरस्तोत्र  
बुस्तो_२६:   दसभुमिस्वरो नम महयनसुत्ररत्नरजस्तोत्र  
बुस्तो_२७:   धर्मधतुनमस्तव  
बुस्तो_२८:   धर्मधतुवगिस्वरमन्दलस्तोत्र  
बुस्तो_२९:   गन्दिस्तव  
बुस्तो_३०:   गनेसस्तोत्र  
बुस्तो_३१:   गुह्येस्वरिस्तोत्र  
बुस्तो_३२:   गुरुरत्नत्रयस्तोत्र  
बुस्तो_३३:   हरतिस्तोत्र  
बुस्तो_३४:   कल्यनपन्चविम्सतिस्तोत्र  
बुस्तो_३५:   कल्यनत्रिम्सतिकस्तोत्र  
बुस्तो_३६:   कमलकरसर्वतथगतस्तोत्र  
बुस्तो_३७:   लोकनथस्तोत्र  
बुस्तो_३८:   लोकतितस्तव  
बुस्तो_३९:   लोकेस्वरसतक  
बुस्तो_४०:   लोकेस्वरस्तोत्र  
बुस्तो_४१:   मध्यमकसस्त्रस्तुति  
बुस्तो_४२:   महबोधिभत्तरकस्तोत्र  
बुस्तो_४३:   महबोधिवन्दनस्तक  
बुस्तो_४४:   महचक्रवर्तिनमस्तोत्तरसतस्तोत्र  
बुस्तो_४५:   महकलस्तोत्र  
बुस्तो_४६:   महप्रतिसरस्तोत्र  
बुस्तो_४७:   महोग्रतरस्तकस्तोत्र  
बुस्तो_४८:   महोग्रतरस्तुति  
बुस्तो_४९:   मन्गलसोदसस्तुति  
बुस्तो_५०:   मन्गलस्तक  
बुस्तो_५१:   मन्जुस्रिस्तोत्र  
बुस्तो_५२:   मन्जुवज्रस्तोत्र  
बुस्तो_५३:   मरविजयस्तोत्र  
बुस्तो_५४:   नैरत्मस्तकस्तोत्र  
बुस्तो_५५:   नरकोद्धरस्तोत्र  
बुस्तो_५६:   निरौपम्यस्तव  
बुस्तो_५७:   पन्चक्सरस्तोत्र  
बुस्तो_५८:   पन्चरक्सदेविस्तोत्रनि  
बुस्तो_५९:   पन्चतथगतस्तोत्र  
बुस्तो_६०:   पन्चतथगतस्तुतिगथ  
बुस्तो_६१:   परमर्थस्तव  
बुस्तो_६२:   पिथस्तव  
बुस्तो_६३:   पोतलकस्तक  
बुस्तो_६४:   प्रज्नपरमितस्तोत्र  
बुस्तो_६५:   प्रज्नपरमितस्तुति  
बुस्तो_६६:   प्रतिसरस्तोत्र  
बुस्तो_६७:   रक्सकल(कर)स्तव  
बुस्तो_६८:   रत्नमलस्तोत्र  
बुस्तो_६९:   रुपस्तव  
बुस्तो_७०:   सदभिज्नस्तोत्र  
बुस्तो_७१:   सद्गतिस्तोत्र  
बुस्तो_७२:   सप्तबुद्धस्तोत्र  
बुस्तो_७३:   सप्तजिनस्तव  
बुस्तो_७४:   सप्तक्सरस्तोत्र  
बुस्तो_७५:   सप्तविधनुत्तरस्तोत्र  
बुस्तो_७६:   सत्परमितस्तोत्र  
बुस्तो_७७:   सत्त्रिम्सत्सम्वरस्तुति  
बुस्तो_७८:   सत्त्वरधनगथ  
बुस्तो_७९:   सक्यसिम्हस्तोत्र (ब्रह्मन क्र्तम्)  
बुस्तो_८०:   सक्यसिम्हस्तोत्र (छन्दो ऽम्र्तोद्ध्र्तम्)  
बुस्तो_८१:   सक्यसिम्हस्तोत्र (दुर्गतिपरिसोधनोद्ध्र्तम्)  
बुस्तो_८२:   सक्यसिम्हस्तोत्र (नवग्रहक्र्तम्)  
बुस्तो_८३:   सक्यसिम्हस्तोत्र (सन्करक्र्तम्)  
बुस्तो_८४:   सक्यसिम्हस्तोत्र (सुरपतिक्र्तम्)  
बुस्तो_८५:   सक्यसिम्हस्तोत्र (विस्नुक्र्तम्)  
बुस्तो_८६:   सक्यसिम्हस्तोत्र (यसोधरक्र्तम्)  
बुस्तो_८७:   सरदस्तकस्तोत्र  
बुस्तो_८८:   स्रग्धरपन्चकस्तोत्र  
बुस्तो_८९:   सुप्रभतस्तोत्र  
बुस्तो_९०:   स्वयम्भुस्तव  
बुस्तो_९१:   स्वयम्भुस्तोत्र  
बुस्तो_९२:   वगिस्वरवर्ननस्तोत्र  
बुस्तो_९३:   वग्वनिस्तोत्र  
बुस्तो_९४:   वज्रदेविस्तोत्र  
बुस्तो_९५:   वज्रमहकलस्तोत्र  
बुस्तो_९६:   वज्रपनिनमस्तोत्तरसतस्तोत्र  
बुस्तो_९७:   वज्रसत्त्वस्तोत्र  
बुस्तो_९८:   वज्रसत्त्वस्तुति  
बुस्तो_९९:   वज्रविलसिनिस्तोत्र  
बुस्तो_१००:   वज्रविलसिनिसधनस्तव  
बुस्तो_१०१:   वज्रयोगिनिप्रनमैकविसिक  
बुस्तो_१०२:   वज्रयोगिन्यह् पिन्दर्थस्तुति  
बुस्तो_१०३:   वज्रयोगिन्यह् स्तुतिप्रनिधन  
बुस्तो_१०४:   वसन्ततिलकस्तुति  
बुस्तो_१०५:   वसुधरनमधरनिस्तोत्र  
बुस्तो_१०६:   वसुधरस्तोत्र  
बुस्तो_१०७:   विद्यक्सरस्तोत्र  
बुस्तो_१०८:   अद्वयपरमर्थ नमसन्गिति  

२) लिस्त् ओड़् स्तोत्रस् (Wइत्ह् दिअच्रितिच्स्):  
  
बुस्तो_१:   अध्यर्धशतक  
बुस्तो_२:   आदिबुद्धद्वादशकस्तोत्र  
बुस्तो_३:   आकाशगर्भनामाष्टोत्तरशतस्तोत्र  
बुस्तो_४:   (आर्य)मञ्जुश्रीनामाष्टोत्तरशतकस्तोत्र  
बुस्तो_५:   (आर्य)तारानमस्कारैकविंशतिस्तोत्र  
बुस्तो_६:   (आर्य)तारास्रग्धरास्तोत्र  
बुस्तो_७:   (आर्य)ताराष्टोत्तरशतनामस्तोत्र  
बुस्तो_८:   (आर्य)तारास्तुति  
बुस्तो_९:   अष्टमातृकास्तोत्र  
बुस्तो_१०:   अवधानस्तोत्र  
बुस्तो_११:   अवलोकितेश्वरहयग्रीवधारणी  
बुस्तो_१२:   अवलोकितेश्वराष्टकस्तोत्र  
बुस्तो_१३:   अवलोकितेश्वरस्तव  
बुस्तो_१४:   अवलोकितेश्वरस्तोत्र  
बुस्तो_१५:   अवलोकितेश्वरस्तोत्र  
बुस्तो_१६:   अवलोकितेश्वराष्टोत्तरशतनामस्तोत्र  
बुस्तो_१७:   भद्रचरीप्रणिधानस्तोत्र  
बुस्तो_१८:   भक्तिशतक  
बुस्तो_१९:   बुद्धभट्टारकस्तोत्र  
बुस्तो_२०:   बुद्धगण्डीस्तव  
बुस्तो_२१:   बुद्धस्तोत्र  
बुस्तो_२२:   चैत्यवन्दनास्तोत्र  
बुस्तो_२३:   चक्रसंवरस्तुति  
बुस्तो_२४:   चण्डिकादण्डकस्तोत्र  
बुस्तो_२५:   चतुःषष्टिसंवरस्तोत्र  
बुस्तो_२६:   दशभूमीश्वरो नाम महायानसूत्ररत्नराजस्तोत्र  
बुस्तो_२७:   धर्मधातुनामस्तव  
बुस्तो_२८:   धर्मधातुवागीश्वरमण्डलस्तोत्र  
बुस्तो_२९:   गण्डीस्तव  
बुस्तो_३०:   गणेशस्तोत्र  
बुस्तो_३१:   गुह्येश्वरीस्तोत्र  
बुस्तो_३२:   गुरुरत्नत्रयस्तोत्र  
बुस्तो_३३:   हारतीस्तोत्र  
बुस्तो_३४:   कल्याणपञ्चविंशतिस्तोत्र  
बुस्तो_३५:   कल्याणत्रिंशतिकास्तोत्र  
बुस्तो_३६:   कमलाकरसर्वतथागतस्तोत्र  
बुस्तो_३७:   लोकनाथस्तोत्र  
बुस्तो_३८:   लोकातीतस्तव  
बुस्तो_३९:   लोकेश्वरशतक  
बुस्तो_४०:   लोकेश्वरस्तोत्र  
बुस्तो_४१:   मध्यमकशास्त्रस्तुति  
बुस्तो_४२:   महाबोधिभट्टारकस्तोत्र  
बुस्तो_४३:   महाबोधिवन्दनाष्टक  
बुस्तो_४४:   महाचक्रवर्तिनामाष्टोत्तरशतस्तोत्र  
बुस्तो_४५:   महाकालस्तोत्र  
बुस्तो_४६:   महाप्रतिसरास्तोत्र  
बुस्तो_४७:   महोग्रताराष्टकस्तोत्र  
बुस्तो_४८:   महोग्रतारास्तुति  
बुस्तो_४९:   मङ्गलषोडशस्तुति  
बुस्तो_५०:   मङ्गलाष्टक  
बुस्तो_५१:   मञ्जुश्रीस्तोत्र  
बुस्तो_५२:   मञ्जुवज्रस्तोत्र  
बुस्तो_५३:   मारविजयस्तोत्र  
बुस्तो_५४:   नैरात्माष्टकस्तोत्र  
बुस्तो_५५:   नरकोद्धारस्तोत्र  
बुस्तो_५६:   निरौपम्यस्तव  
बुस्तो_५७:   पञ्चाक्षरस्तोत्र  
बुस्तो_५८:   पञ्चरक्षादेवीस्तोत्राणि  
बुस्तो_५९:   पञ्चतथागतस्तोत्र  
बुस्तो_६०:   पञ्चतथागतस्तुतिगाथा  
बुस्तो_६१:   परमार्थस्तव  
बुस्तो_६२:   पीठस्तव  
बुस्तो_६३:   पोतलकाष्टक  
बुस्तो_६४:   प्रज्ञापारमितास्तोत्र  
बुस्तो_६५:   प्रज्ञापारमितास्तुति  
बुस्तो_६६:   प्रतिसरास्तोत्र  
बुस्तो_६७:   रक्षाकाल(कर)स्तव  
बुस्तो_६८:   रत्नमालास्तोत्र  
बुस्तो_६९:   रूपस्तव  
बुस्तो_७०:   षडभिज्ञस्तोत्र  
बुस्तो_७१:   षड्गतिस्तोत्र  
बुस्तो_७२:   सप्तबुद्धस्तोत्र  
बुस्तो_७३:   सप्तजिनस्तव  
बुस्तो_७४:   सप्ताक्षरस्तोत्र  
बुस्तो_७५:   सप्तविधानुत्तरस्तोत्र  
बुस्तो_७६:   षट्पारमितास्तोत्र  
बुस्तो_७७:   षट्त्रिंशत्संवरस्तुति  
बुस्तो_७८:   सत्त्वाराधनगाथा  
बुस्तो_७९:   शाक्यसिंहस्तोत्र (ब्रह्मणा कृतम्)  
बुस्तो_८०:   शाक्यसिंहस्तोत्र (छन्दो ऽमृतोद्धृतम्)  
बुस्तो_८१:   शाक्यसिंहस्तोत्र (दुर्गतिपरिशोधनोद्धृतम्)  
बुस्तो_८२:   शाक्यसिंहस्तोत्र (नवग्रहकृतम्)  
बुस्तो_८३:   शाक्यसिंहस्तोत्र (शङ्करकृतम्)  
बुस्तो_८४:   शाक्यसिंहस्तोत्र (सुरपतिकृतम्)  
बुस्तो_८५:   शाक्यसिंहस्तोत्र (विष्णुकृतम्)  
बुस्तो_८६:   शाक्यसिंहस्तोत्र (यशोधराकृतम्)  
बुस्तो_८७:   शारदाष्टकस्तोत्र  
बुस्तो_८८:   स्रग्धरापञ्चकस्तोत्र  
बुस्तो_८९:   सुप्रभातस्तोत्र  
बुस्तो_९०:   स्वयम्भूस्तव  
बुस्तो_९१:   स्वयम्भूस्तोत्र  
बुस्तो_९२:   वागीश्वरवर्णनास्तोत्र  
बुस्तो_९३:   वाग्वाणीस्तोत्र  
बुस्तो_९४:   वज्रदेवीस्तोत्र  
बुस्तो_९५:   वज्रमहाकालस्तोत्र  
बुस्तो_९६:   वज्रपाणिनामाष्टोत्तरशतस्तोत्र  
बुस्तो_९७:   वज्रसत्त्वस्तोत्र  
बुस्तो_९८:   वज्रसत्त्वस्तुति  
बुस्तो_९९:   वज्रविलासिनीस्तोत्र  
बुस्तो_१००:   वज्रविलासिनीसाधनास्तव  
बुस्तो_१०१:   वज्रयोगिनीप्रणामैकविशिका  
बुस्तो_१०२:   वज्रयोगिन्याः पिण्डार्थस्तुति  
बुस्तो_१०३:   वज्रयोगिन्याः स्तुतिप्रणिधान  
बुस्तो_१०४:   वसन्ततिलकास्तुति  
बुस्तो_१०५:   वसुधारानामधारणीस्तोत्र  
बुस्तो_१०६:   वसुधारास्तोत्र  
बुस्तो_१०७:   विद्याक्षरस्तोत्र  
बुस्तो_१०८:   अद्वयपरमार्था नामसङ्गीति  

___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। १:  

अध्यर्धशतकं नाम स्तोत्रम्  
आचार्यमातृचेटविरचितम् (प्रसादप्रतिभोधव = शतपञ्चाशत्क ओड़् मातृचेट)  
  
१ उपोद्घातः  
  
नमो बुद्धाय  
  
सर्वदा सर्वथा सर्वे यस्य दोषा न सन्ति ह ।  
सर्वे सर्वाभिसारेण यत्र चावस्थिता गुणाः ॥ बुस्तो_१।१ ॥  
तमेव शरणं गन्तुं तं स्तोतुं तमुपासितुम् ।  
तस्यैव शासने स्थातुं न्याय्यं यद्यस्ति चेतना ॥ बुस्तो_१।२ ॥  
सवासनाश्च ते दोषा न सन्त्येकस्य तायिनः ।  
सर्वे सर्वविदः सन्ति गुणास्ते चानपायिनः ॥ बुस्तो_१।३ ॥  
न हि प्रतिनिविष्टो ऽपि मनोवाक्कायकर्मसु ।  
सह धर्मेण लभते कश्चिद्भगवतो ऽन्तरम् ॥ बुस्तो_१।४ ॥  
सो ऽहं प्राप्य मनुष्यत्वं ससद्धर्ममहोत्सवम् ।  
महार्णवयुगच्छिद्रकूर्मग्रीवार्पणोपमम् ॥ बुस्तो_१।५ ॥  
अनित्यताव्यनुसृतां कर्मच्छिद्रससंशयाम् ।  
आत्तसारां करिष्यामि कथं नेमां सरस्वतीम् ॥ बुस्तो_१।६ ॥  
इत्यसङ्ख्येयविषयानवेत्यापि गुणान्मुनेः ।  
तदेकदेशप्रणयः क्रियते स्वार्थगौरवात् ॥ बुस्तो_१।७ ॥  
स्वयम्भुवे नमस्ते ऽस्तु प्रभूताद्भुतकर्मणे ।  
यस्य सङ्ख्याप्रभावाभ्यां न गुणेष्वस्ति निश्चयः ॥ बुस्तो_१।८ ॥  
इयन्त इति नास्त्यन्त ईदृशा इति का कथा ।  
पुण्या इत्येव तु गुणान्प्रति ते मुखरा वयम् ॥ बुस्तो_१।९ ॥  
  
उपोद्घातस्तवो नाम प्रथमः परिच्छेदः ।  
  
हेतुस्तवः  
  
विषह्यमविषह्यं वेत्यवधूय विचारणाम् ।  
स्वयमभ्युपपन्नं ते निराक्रन्दमिदं जगत् ॥ बुस्तो_१।१० ॥  
अव्यापारितसाधुस्त्वं त्वमकारणवत्सलः ।  
असंस्तुतसखाश्च त्वमनवस्कृतबान्धवः ॥ बुस्तो_१।११ ॥  
स्वमांसान्यपि दत्तानि वस्तुष्वन्येषु का कथा ।  
प्राणैरपि त्वया साधो मानितः प्रणयी जनः ॥ बुस्तो_१।१२ ॥  
स्वैः शरीरैःशरीराणि प्राणैःप्राणाः शरीरिणाम् ।  
जिघांसुभिरुपात्तानां क्रीतानि शतशस्त्वया ॥ बुस्तो_१।१३ ॥  
न दुर्गतिभ्यां नेष्टा[भ्या] मभिप्रार्थयता गतिम् ।  
केवलाशयशुद्धयैव शोलं सात्मीकृतं त्वया ॥ बुस्तो_१।१४ ॥  
जिह्माअनां नित्यविक्षेपादृजूनां नित्यसेवनात् ।  
कर्मणां परिशुद्धानां त्वमेकायनतां गतः ॥ बुस्तो_१।१५ ॥  
पीडयमानेन बहुशस्त्वया कल्याणचेतसा ।  
क्लेशेषु विवृतं तेजो जनः क्लिष्टो ऽनुकम्पितः ॥ बुस्तो_१।१६ ॥  
परार्थे त्यजतः प्राणान् या प्रीतिरभवत् तव ।  
न सा नष्टोपलब्धेषु प्राणेषु प्राणिनां भवेत् ॥ बुस्तो_१।१७ ॥  
यद्रुजा निरपेक्षस्य च्छिद्यमानस्य ते ऽसकृत् ।  
वधकेष्वपि सत्त्वेषु कारुण्यमभवत् प्रभो ॥ बुस्तो_१।१८ ॥  
सम्यक्सम्बोधिबीजस्य चित्तरत्नस्य तस्य ते ।  
त्वमेव वीर सारज्ञो दूरे तस्येतरो जनः ॥ बुस्तो_१।१९ ॥  
नाकृत्वा दुष्करं कर्म दुर्लभं लभ्यते पदम् ।  
इत्यात्मनिरपेक्षेण वीर्यं संवर्धितं त्वया ॥ बुस्तो_१।२० ॥  
विशेषोत्कर्षनियमो न कदाचिदभूत् तव ।  
अतस्त्वयि विशेषाणां छिन्नस्तरतमक्रमः ॥ बुस्तो_१।२१ ॥  
सुसुखेष्वपि सङ्गो ऽभूत् सफलेषु समाधिषु ।  
न ते नित्यानुबद्धस्य महाकरुणया हृदि ॥ बुस्तो_१।२२ ॥  
त्वादृशान् पीडयत्येव नानुगृह्णाति तत् सुखम् ।  
प्रणीतमपि सद्वृत्त यदसाधारणं परैः ॥ बुस्तो_१।२३ ॥  
विमिश्रात् सारमादत्तं सर्वं पीतमकल्मषम् ।  
त्वया सूक्तं दुरुक्तं तु विषवत् परिवर्जितम् ॥ बुस्तो_१।२४ ॥  
क्रीणता रत्नसारज्ञ प्राणैरपि सुभाषितम् ।  
पराक्रान्तं त्वया बोधौ तासु तासूपपत्तिषु ॥ बुस्तो_१।२५ ॥  
इति त्रिभिरसङ्ख्येयैरेवमुद्यच्छता त्वया ।  
व्यवसायद्वितीयेन प्राप्तं पदमनुत्तरम् ॥ बुस्तो_१।२६ ॥  
  
हेतुस्तवो नाम द्वितीयः परिच्छेदः ।  

३ निरुपमस्तवः  
  
अकृत्वेर्ष्यां विशिष्टेषु हीनाननवमत्य च ।  
अगत्वा सदृशैः स्पर्धां त्वं लोके श्रेष्ठतां गतः ॥ बुस्तो_१।२७ ॥  
हेतुष्वभिनिवेशो ऽभूद् गुणानां न फलेषु ते ।  
तेन सम्यक्प्रतिपदा त्वयि निष्ठां गुणा गताः ॥ बुस्तो_१।२८ ॥  
तथात्मा प्रचयं नीतस्त्वया सुचरितैर्यथा ।  
पुण्यायतनतां प्राप्तान्यपि पादरजांसि ते ॥ बुस्तो_१।२९ ॥  
कर्शयित्वोद्धृता दोषा वर्धयित्वा विशोधिताः ।  
गुणास्तेन सुनीतेन परां सिद्धिं त्वमध्यगाः ॥ बुस्तो_१।३० ॥  
तथा सर्वाभिसारेण दोषेषु प्रहृतं त्वया ।  
यथैषामात्मसन्ताने वासनापि न शेषिता ॥ बुस्तो_१।३१ ॥  
तथा सम्भृत्य सम्भृत्य त्वयात्मन्याहिता गुअणाः ।  
प्रतिरुपकमप्येषां यथा नान्यत्र दृश्यते ॥ बुस्तो_१।३२ ॥  
उपघातावरणवन्मितकालं प्रदेशि च ।  
सुलभातिशयं सर्वमुपमावस्तु लौकिकम् ॥ बुस्तो_१।३३ ॥  
अद्वन्द्विनामगम्यानां ध्रुवाणामनिवर्तिनाम् ।  
अनुत्तराणां का तर्हि गुणानामुपमा ऽस्तु ते ॥ बुस्तो_१।३४ ॥  
गोष्पदोत्तानतां याति गाम्भीर्यं लवणाम्भसः ।  
यदा ते बुद्धिगाम्भीर्यमगाधापारमीक्ष्यते ॥ बुस्तो_१।३५ ॥  
शिरीषपक्ष्माग्रलघु स्थैर्यं भवति पार्थिवम् ।  
अकम्प्ये सर्वधर्माणां त्वत्स्थैर्ये ऽभिमुखीकृते ॥ बुस्तो_१।३६ ॥  
अज्ञानतिमिरघ्नस्य ज्ञानालोकस्य ते मुने ।  
न रविर्विषये भूमिं खाद्योतिमपि विन्दति ॥ बुस्तो_१।३७ ॥  
मलिनत्वमिवायान्ति शरच्चन्द्राम्बराम्भसाम् ।  
तव वाग्बुद्धिचेष्टानां शुद्धिं प्रति विशुद्धयः ॥ बुस्तो_१।३८ ॥  
अनेन सर्वं व्याख्यातं यत् किञ्चित्साधु लौकिकम् ।  
दूरे हि बुद्धधर्माणां लोकधर्मास्तपस्विनः ॥ बुस्तो_१।३९ ॥  
यस्यैव धर्मरत्नस्य प्राप्त्या प्राप्तस्त्वमग्रताम् ।  
तेनैव केवलं साधो साम्यं ते तस्य च त्वया ॥ बुस्तो_१।४० ॥  
आत्मेच्छाच्छलमात्रं तु सामान्योपांशु किञ्चन ।  
यत्रोपक्षिप्य कथ्येत सा वक्तुरतिलोलता ॥ बुस्तो_१।४१ ॥  
  
निरुपमस्तवो नाम तृतीयः परिच्छेदः ।  
  
४ अद्भुतस्तवः  
  
प्रतन्विव हि पश्यामि धर्मतामनुचिन्तयन् ।  
सर्वं चावर्जितं मारविजयं प्रति ते जगत् ॥ बुस्तो_१।४२ ॥  
महतो ऽपि हि संरम्भात् प्रतिहन्तुं समुद्यताः ।  
क्षमाया नातिभारो ऽस्ति पात्रस्थाया विशेषतः ॥ बुस्तो_१।४३ ॥  
यत्तु मारजयान्वक्षं सुमहत्क्लेशवैशसम् ।  
तस्यामेव कृतं रात्रौ तदेव परमाद्भुतम् ॥ बुस्तो_१।४४ ॥  
तमोविधमने भानोर्यः सहस्रांशुमालिनः ।  
वीर विस्मयमागच्छेत् स तीर्थ्यविजये तव ॥ बुस्तो_१।४५ ॥  
सरागो वीतरागेण जितरोषेण रोषणः ।  
मूढो विगतमोहेन त्रिभिर्नित्यं जितास्त्रयः ॥ बुस्तो_१।४६ ॥  
प्रशंससि च सद्धर्मानसद्धर्मान् विगर्हसि ।  
अनुरोधविरोधौ च न स्तः सदसतोस्तव ॥ बुस्तो_१।४७ ॥  
नैवार्हत्सु न तीर्थ्येषु प्रतिघानुनयं प्रति ।  
यस्य ते चेतसो ऽन्यत्वं तस्य ते का स्तुतिर्भवेत् ॥ बुस्तो_१।४८ ॥  
गुणेष्वपि न सङ्गो ऽभूत् तृष्णा न गुणवत्स्वपि ।  
अहो ते सुप्रसन्नस्य सत्त्वस्य परिशुद्धता ॥ बुस्तो_१।४९ ॥  
इन्द्रियाणां प्रसादेन नित्यकालानपायिना ।  
मनो नित्यप्रसन्नं ते प्रत्यक्षमिव दृश्यते ॥ बुस्तो_१।५० ॥  
आबालेभ्यः प्रसिद्धास्ते मतिस्मृतिविशुद्धयः ।  
गमिता भावपिशुनैः सुव्याहृतसुचेष्टितैः ॥ बुस्तो_१।५१ ॥  
  
अद्भुतस्तवो नाम चतुर्थः परिच्छेदः ।  
  
५ रुपस्तवः  
  
उपशान्तं च कान्तं च दीप्तमप्रतिघाति च ।  
निभृतं चोर्जितं चेदं रुपं कमिव नाक्षिपेत् ॥ बुस्तो_१।५२ ॥  
येनापि शतशो दृष्टं यो ऽपि तत्पूर्वमीक्षते ।  
रुपं प्रीणाति ते चक्षुः समं तदुभयोरपि ॥ बुस्तो_१।५३ ॥  
असेचनकभावाद्धि सौम्यभावाच्च ते वपुः ।  
दर्शने दर्शने प्रीतिं विदधाति नवां नवाम् ॥ बुस्तो_१।५४ ॥  
अधिष्ठानगुणैर्गात्रमधिष्ठातृगुणैर्गुणः ।  
परया सम्पदोपेतास्तवान्योन्यानुरुपया ॥ बुस्तो_१।५५ ॥  
क्वान्यत्र सुनिविष्टाः स्युरिमे ताथागता गुणाः ।  
ऋते रुपात्तवैवास्माल्लक्षणव्यञ्जनोज्ज्वलात् ॥ बुस्तो_१।५६ ॥  
धन्यमस्मीति ते रुपं वदतीवाश्रितान् गुणान् ।  
सुनिक्षिप्ता वयमिति प्रत्याहुरिव तद्गुणाः ॥ बुस्तो_१।५७ ॥  
  
रुपस्तवो नाम पञ्चमः परिच्छेदः ।  
  
६ करुणास्तवः  
  
सर्वमेवाविशेषेण क्लेशैर्बद्धमिदं जगत् ।  
त्वं जगत्क्लेशमोक्षार्थं बद्धः करुणया चिरम् ॥ बुस्तो_१।५८ ॥  
कं नु प्रथमतो वन्दे त्वां महाकरुणामुत ।  
ययैवमपि दोषज्ञस्त्वं संसारे धृतश्चिरम् ॥ बुस्तो_१।५९ ॥  
विवेकसुखसात्म्यस्य यदाकीर्णस्य ते गताः ।  
काला लब्धप्रसरया तत् ते करुणया कृतम् ॥ बुस्तो_१।६० ॥  
शान्तादरण्याद् ग्रामान्तं त्वं हि नाग इव ह्रदात् ।  
विनेयार्थं करुणया विधयेवावकृष्यसे ॥ बुस्तो_१।६१ ॥  
परमोपशमस्थो ऽपि करुणापरवत्तया ।  
कारितस्त्वं पदन्यासं कुशीलवकलास्वपि ॥ बुस्तो_१।६२ ॥  
ऋद्धिर्या सिंहनादा ये स्वगुणोद्भावनाश्च याः ।  
वान्तेच्छोपविचारस्य कारुण्यनिकषः स ते ॥ बुस्तो_१।६३ ॥  
परार्थैकान्तकल्याणी कामं स्वाश्रयनिष्ठुरा ।  
त्वय्येव केवलं नाथ करुणा करुणाभवत् ॥ बुस्तो_१।६४ ॥  
तथा हि कृत्वा शतधा धीरा बलिमिव क्वचित् ।  
परेषामर्थसिद्धयर्थं त्वां विक्षिप्तवती दिशः ॥ बुस्तो_१।६५ ॥  
त्वदिच्छयैव तु व्यक्तमनुकूला प्रवर्तते ।  
तथा हि बाधमानापि त्वां सती नापराध्यते ॥ बुस्तो_१।६६ ॥  
  
करुणास्तवो नाम षष्ठःपरिच्छेदः ।  
  
७ वचनस्तवः  
  
सुपदानि महार्थानि तथ्यानि मधुराणि च ।  
गूढोत्तानोभयार्थानि समासव्यासवन्ति च ॥ बुस्तो_१।६७ ॥  
कस्य न स्यादुपश्रुत्य वाक्यान्येवंविधानि ते ।  
त्वयि प्रतिहतस्यापि सर्वज्ञ इति निश्चयः ॥ बुस्तो_१।६८ ॥  
प्रायेण मधुरं सर्वमगत्या किञ्चिदन्यथा ।  
वाक्यं तवार्थसिद्धया तु सर्वमेव सुभाषितम् ॥ बुस्तो_१।६९ ॥  
यच्छ्लक्षणं यच्च परुषं यद्वा तदुभयान्वितम् ।  
सर्वमैवैकरसतां विमर्दे याति ते वचः ॥ बुस्तो_१।७० ॥  
अहो सुपरिशुद्धानां कर्मणां नैपुणं परम् ।  
यैरिदं वाक्यरत्नानामीदृशं भाजनं कृतम् ॥ बुस्तो_१।७१ ॥  
अस्मद्धि नेत्रसुभगादिदं श्रुतिमनोहरम् ।  
मुखात् क्षरति ते वाक्यं चन्द्राद्द्रवमिवामृतम् ॥ बुस्तो_१।७२ ॥  
रागरेणुं प्रशमयद्वाक्यं ते जलदातये ।  
वैनतेयायते द्वेषभुजङ्गोद्धरणं प्रति ॥ बुस्तो_१।७३ ॥  
दिवाकरायते भूयो ऽप्यज्ञानतिमिरं नुदत् ।  
शक्रायुधायते मानगिरीनभिविदारयत् ॥ बुस्तो_१।७४ ॥  
दृष्टार्थत्वादवितथं निष्क्लेशत्वादनाकुलम् ।  
गमकं सुप्रयुक्तत्वात् त्रिकल्याणं हि ते वचः ॥ बुस्तो_१।७५ ॥  
मनांसि तावच्छ्रोतॄणां हरन्त्यादौ वचांसि ते ।  
ततो विमृश्यमानानि रजांसि च तमांसि च ॥ बुस्तो_१।७६ ॥  
आश्वासनं व्यसनिनां त्रासनं च प्रमादिनाम् ।  
संवेजनं च सुखिनां योगवाहि वचस्तव ॥ बुस्तो_१।७७ ॥  
विदुषां प्रीतिजननं मध्यानां बुद्धिवर्धनम् ।  
तिमिरघ्नं च मन्दानां सार्वजन्यमिदं वचः ॥ बुस्तो_१।७८ ॥  
अपकर्षति दृष्टिभ्यो निर्वाणमुपकर्षति ।  
दोषान् निष्कर्षति गुणान् वाक्यं ते ऽभिप्रवर्षति ॥ बुस्तो_१।७९ ॥  
सर्वत्राव्याहता बुद्धिः सर्वत्रोपस्थिता स्मृतिः ।  
अवन्ध्यं तेन सर्वत्र सर्वं व्याकरणं तव ॥ बुस्तो_१।८० ॥  
यन्नादेशे न चाकाले नैवापात्रे प्रवर्तसे ।  
वीर्यं सम्यगिवारब्धं तेनामोघं वचस्तव ॥ बुस्तो_१।८१ ॥  
  
वचनस्तवो नाम सप्तमः परिच्छेदः ।  
  
८ शासनस्तवः  
  
एकायनं सुखोपायं स्वनुवन्धि निरत्ययम् ।  
आदिमध्यान्तकल्याणं तव नान्यस्य शासनम् ॥ बुस्तो_१।८२ ॥  
एवमेकान्तकान्तं ते दृष्टिरागेण बालिशाः ।  
मतं यदि विगर्हन्ति नास्ति दृष्टिसमो रिपुः ॥ बुस्तो_१।८३ ॥  
अनवभुङ्क्था यदस्यार्थे जगतो व्यसनं बहु ।  
तत् संस्मृत्य विरुपे ऽपि स्थेयं ते शासने भवेत् ॥ बुस्तो_१।८४ ॥  
प्रागेव हितकर्तुश्च हितवक्तुश्च शासनम् ।  
कथं न नाम कार्यं स्यादादीप्तशिरसापि ते ॥ बुस्तो_१।८५ ॥  
भुजिष्यता बोधिसुखं त्वद्गुणापचितिः शमः ।  
प्राप्यते त्वन्मतात् सर्वमिदं भद्रचतुष्टयम् ॥ बुस्तो_१।८६ ॥  
त्रासनं सर्वतीर्थ्यानां नमुचेरुपतापनम् ।  
आश्वासनं नृदेवानां तवेदं वीर शासनम् ॥ बुस्तो_१।८७ ॥  
त्रैधातुकमहाभौममसङ्गमनवग्रहम् ।  
शासनेन तवाक्रान्तमन्तकस्यापि शासनम् ॥ बुस्तो_१।८८ ॥  
त्वच्छासननयज्ञो हि तिष्ठेत् कल्पमपीच्छया ।  
प्रयाति तत्र तु स्वैरी यत्र मृत्योरगोचरः ॥ बुस्तो_१।८९ ॥  
आगमस्यार्थचिन्ताया भावनोपासनस्य च ।  
कालत्रयविभागो ऽस्ति नान्यत्र तव शासनात् ॥ बुस्तो_१।९० ॥  
एवं कल्याणकलितं तदेवमृषिपुङ्गव ।  
शासनं नाद्रियन्ते यत् किं वैशसतरं ततः ॥ बुस्तो_१।९१ ॥  
  
शासनस्तवो नामाष्टमः परिच्छेदः ।  
  
९ प्रणिधिस्तवः  
  
श्रवणं तर्पयति ते प्रसादयति दर्शनम् ।  
वचनं ह्लादयति ते विमोचयति शासनम् ॥ बुस्तो_१।९२ ॥  
प्रसूतिर्हर्षयति ते वृद्धिर्नन्दयति प्रज्ञाः ।  
प्रवृत्तिरनुगृह्णाति निवृत्तिरुपहन्ति च ॥ बुस्तो_१।९३ ॥  
कीर्तनं किल्बिषहरं स्मरणं ते प्रमोदनम् ।  
अन्वेषणं मतिकरं परिज्ञानं विशोधनम् ॥ बुस्तो_१।९४ ॥  
श्रीकरं ते ऽभिगमनं सेवनं धीकरं परम् ।  
भजनं निर्भयकरं शङ्करं पर्युपासनम् ॥ बुस्तो_१।९५ ॥  
शीलोपसम्पदा शुद्धः प्रसन्नो ध्यानसम्पदा ।  
त्वं प्रज्ञासम्पदा ऽक्षोभ्यो ह्रदः पुण्यमयो महान् ॥ बुस्तो_१।९६ ॥  
रुपं द्रष्टव्यरत्नं ते श्रव्यरत्नं सुभाषितम् ।  
धर्मो विचारणारत्नं गुणरत्नाकरो ह्यसि ॥ बुस्तो_१।९७ ॥  
त्वमोघैरुह्यमानानां द्वीपस्त्राणं क्षतात्मनाम् ।  
शरणं भवभीरुणां मुमुक्षूणां परायणम् ॥ बुस्तो_१।९८ ॥  
सत्पात्रं शुद्धवृत्तत्वात् सत्क्षेत्रं फलसम्पदा ।  
सन्मित्रं हितकारित्वात् सर्वप्राणभृतामसि ॥ बुस्तो_१।९९ ॥  
प्रियस्त्वमुपकारित्वात् सुरतत्वान्मनोहरः ।  
एकान्तकान्तः सौम्यत्वात् सर्वैर्बहुमतो गुणैः ॥ बुस्तो_१।१०० ॥  
हृद्यो ऽसि निरवद्यत्वाद्रम्यो वागरुपसौष्ठवात् ।  
धन्यः सर्वार्थसिद्धत्वान्माङ्गल्यो गुणसंश्रयात् ॥ बुस्तो_१।१०१ ॥  
  
प्रणिधिस्तवो नाम नवमः परिच्छेदः ।  
  
१० मार्गावतारस्तवः  
  
स्थायिनां त्वं परिक्षेप्ता विनियन्तापहरिणाम् ।  
समाधाता विजिह्मानां प्रेरको मन्दगामिनाम् ॥ बुस्तो_१।१०२ ॥  
नियोक्ता धुरि दान्तानां खटुङ्कानामुपेक्षकः ।  
अतो ऽसि नरदम्यानां सत्सारथिरनुत्तरः ॥ बुस्तो_१।१०३ ॥  
आपन्नेष्वनुकम्पा ते प्रस्वस्थेष्वर्थकामता ।  
व्यसनस्थेषु कारुण्यं सर्वेषु हितकामता ॥ बुस्तो_१।१०४ ॥  
विरुद्धेष्वपि वात्सल्यं प्रवृत्तिः पतितेष्वपि ।  
रौद्रेष्वपि कृपालुत्वं का नामेयं तवार्यता ॥ बुस्तो_१।१०५ ॥  
गुरुत्वमुपकारित्वान्मातापित्रोर्यदीष्यते ।  
केदानीमस्तु गुरुता त्वय्यत्यन्तोपकारिणि ॥ बुस्तो_१।१०६ ॥  
स्वकार्यनिरपेक्षाणां विरुद्धानामिवात्मनाम् ।  
त्वं प्रपाततटस्थानां प्राकारत्वमुपागतः ॥ बुस्तो_१।१०७ ॥  
लोकद्वयोपकाराय लोकातिक्रमणाय च ।  
तमोभूतेषु लोकेषु प्रज्ञालोकः कृतस्त्वया ॥ बुस्तो_१।१०८ ॥  
भिन्ना देवमनुष्याणामुपभोगेषु वृत्तयः ।  
धर्मसम्भोगसामान्यात्त्वय्यसम्भेदमागताः ॥ बुस्तो_१।१०९ ॥  
उपपत्तिवयोवर्णदेशकालनिरत्ययम् ।  
त्वया हि भगवन् धर्मसर्वातिथ्यमिदं कृतम् ॥ बुस्तो_१।११० ॥  
अविस्मितान् विस्मितवत्स्पृहयन्तो गतस्पृहान् ।  
उपासते प्राञ्जलयः श्रावकानपि ते सुराः ॥ बुस्तो_१।१११ ॥  
अहो संसारमण्डस्य बुद्धोत्पादस्य दीप्तता ।  
मानुष्यं यत्र देवानां स्पृहणीयत्वमागतम् ॥ बुस्तो_१।११२ ॥  
  
मार्गावतारस्तवो नाम दशमः परिच्छेदः ।  
  
११ दुष्करस्तवः  
  
खेदः शमसुखज्यानिरसज्जनसमागमः ।  
द्वन्द्वान्याकीर्णता चेति दोषान् गुणवदुद्वहन् ॥ बुस्तो_१।११३ ॥  
जगद्धितार्थं घटसे यदसङ्गेत चेतसा ।  
का नामासौ भगवति बुद्धानां बुद्धधर्मता ॥ बुस्तो_१।११४ ॥  
कदन्नान्यपि भुक्तानि क्वचित्क्षुदधिवासिता ।  
पन्थानो विषमाः क्षुण्णाः सुप्तं गोकण्टकेष्वपि ॥ बुस्तो_१।११५ ॥  
प्राप्ताः क्षेपावृताः सेवा वेषभाषान्तरं कृतम् ।  
नाथ वैनेयवात्सल्यात् प्रभुणापि सता त्वया ॥ बुस्तो_१।११६ ॥  
प्रभूतमपि ते नाथ सदा नात्मनि विद्यते ।  
वक्तव्य इव सर्वैर्हि स्वैरं स्वार्थे नियुज्यसे ॥ बुस्तो_१।११७ ॥  
येन केन चिदेव त्वं यत्र तत्र यथा तथा ।  
चोदितः स्वां प्रतिपदं कल्याणीं नातिवर्तसे ॥ बुस्तो_१।११८ ॥  
नोपकारपरे ऽप्येवमुपकारपरो जनः ।  
अपकारपरे ऽपि त्वमुपकारपरो यथा ॥ बुस्तो_१।११९ ॥  
अहितावहिते शत्रौ त्वं हितावहितः सुहृत् ।  
दोषान्वेषणनित्ये ऽपि गुणान्वेषणतत्परः ॥ बुस्तो_१।१२० ॥  
यतो निमन्त्रणं ते ऽभूत् सविषं सहुताशनम् ।  
तत्राभूदभिसंयानं सदयं सामृतं च ते ॥ बुस्तो_१।१२१ ॥  
अक्रोष्टारो जिताः क्षान्त्या द्रुग्धाः स्वस्त्ययनेन च ।  
सत्येन चापवक्तारस्त्वया मैत्र्या जिघांसवः ॥ बुस्तो_१।१२२ ॥  
अनादिकालप्रहता बहृयः प्रकृतयो नृणाम् ।  
त्वया विभावितापायाः क्षणेन परिवर्तिताः ॥ बुस्तो_१।१२३ ॥  
  
दुष्करस्तवो नामैकादशः परिच्छेदः ।  
  
१२ कौशलस्तवः  
  
यत्सौरत्यं गतास्तीक्ष्णाः कदर्याश्च वदान्यताम् ।  
क्रुराः पेशलतां यातास्तत् तवोपायकौशलम् ॥ बुस्तो_१।१२४ ॥  
इन्द्रियोपशमो नन्दे मानस्तब्धे च सन्नतिः ।  
क्षमित्वं चाङ्गुलीमाले कं न विस्मयमानयेत् ॥ बुस्तो_१।१२५ ॥  
बहवस्तृणशय्यासु हित्वा शय्यां हिरण्मयीम् ।  
अशेरत सुखं धीरास्तृप्ता धर्मरसस्य ते ॥ बुस्तो_१।१२६ ॥  
पृष्टेनापि क्वचिन्नोक्तमुपेत्यापि कथा कृता ।  
तर्षयित्वा परत्रोक्तं कालाशयविदा त्वया ॥ बुस्तो_१।१२७ ॥  
पूर्वं दानकथाद्याभिश्चेतस्युत्पाद्य सौष्ठवम् ।  
ततो धर्मो गतमले वस्त्रे रङ्ग इवार्पितः ॥ बुस्तो_१।१२८ ॥  
न सो ऽस्त्युपायः शक्तिर्वा येन न व्यायतं तव ।  
घोरात् संसारपातालादुद्धर्तृं कृपणं जगत् ॥ बुस्तो_१।१२९ ॥  
बहूनि बहुरुपाणि वचांसि चरितानि च ।  
विनेयाशयभेदेन तत्र तत्र गतानि ते ॥ बुस्तो_१।१३० ॥  
विशुद्धान्यविरुद्धानि पूजितान्यर्चितानि च ।  
सर्वाण्येव नृदेवानां हितानि महितानि च ॥ बुस्तो_१।१३१ ॥  
न हि वक्तुं च कर्तुं च बहु साधु च शक्यते ।  
अन्यथानन्यथावादिन् दृष्टं तदुभयं त्वयि ॥ बुस्तो_१।१३२ ॥  
केवलात्मविशुद्धयैव त्वया पूतं जगद्भवेत् ।  
यस्मान्नैवंविधं क्षेत्रं त्रिषु लोकेषु विद्यते ॥ बुस्तो_१।१३३ ॥  
प्रागेवात्यन्तनष्टानामनादौ भवसङ्कटे ।  
हिताय सर्वसत्त्वानां यस्त्वमेवं समुद्यतः ॥ बुस्तो_१।१३४ ॥  
  
कौशलस्तवो नाम द्वादशः परिच्छेदः ।  
  
१३ आनृण्यस्तवः  
  
न तां प्रतिपदं वेद्मि स्याद्ययापचितिस्तव ।  
अपि ये परिनिर्वान्ति ते ऽपि ते नानृणा जनाः ॥ बुस्तो_१।१३५ ॥  
तव ते ऽवस्थिता धर्मे स्वार्थमेव तु कुर्वते ।  
यः श्रमस्तन्निमित्तं तु तव का तस्य निष्कृतिः ॥ बुस्तो_१।१३६ ॥  
त्वं हि जागर्षि सुप्तानां सन्तानान्यवलोकयन् ।  
अप्रमत्तः प्रमत्तानां सत्त्वानां भद्रबान्धवः ॥ बुस्तो_१।१३७ ॥  
क्लेशानां वध आख्यातो मारमाया विघाटिता ।  
उक्तं संसारदौरात्म्यमभया दिग्विदर्शिता ॥ बुस्तो_१।१३८ ॥  
किमन्यदर्थकामेन सत्त्वानां करुणायता ।  
करणीयं भवेद् यत्र न दत्तानुनयो भवान् ॥ बुस्तो_१।१३९ ॥  
यदि सञ्चारिणो धर्माः स्युरिमे नियतं त्वया ।  
देवदत्तमुपादाय सर्वत्र स्युर्निवेशिताः ॥ बुस्तो_१।१४० ॥  
अत एव जगन्नाथ नेहान्यो ऽन्यस्य कारकः ।  
इति त्वमुक्तवान् भूतं जगत् सञ्ज्ञापयन्निव ॥ बुस्तो_१।१४१ ॥  
चिराय भुवि सद्धर्मं प्रेर्य लोकानुकम्पया ।  
बहूनुत्पाद्य सच्छिष्यांस्त्रैलोक्यानुग्रहक्षमान् ॥ बुस्तो_१।१४२ ॥  
साक्षाद्विनेयवर्गीयान् सुभद्रान्तान् विनीय च ।  
ऋणशेषं किमद्यापि सत्त्वेषु यदभूत् तव ॥ बुस्तो_१।१४३ ॥  
यस्त्वं समाधिवज्रेण तिलशो ऽस्थीनि चूर्णयन् ।  
अतिदुष्करकारित्वमन्ते ऽपि न विमुक्तवान् ॥ बुस्तो_१।१४४ ॥  
परार्थावेव मे धर्मरुपकायाविति त्वया ।  
दुष्कुहस्यास्य लोकस्य निर्वाणे ऽपि निदर्शितम् ॥ बुस्तो_१।१४५ ॥  
तथाहि सत्सु सङ्क्राम्य धर्मकायमशेषतः ।  
तिलशो रुपकायं च भित्त्वासि परिनिर्वृतः ॥ बुस्तो_१।१४६ ॥  
अहो स्थितिरहो वृत्तमहो रुपमहो गुणाः ।  
न नाम बुद्धधर्माणामस्ति किञ्चिदनद्भुतम् ॥ बुस्तो_१।१४७ ॥  
उपकारिणि चक्षुष्ये शान्तवाक्कायकर्मणि ।  
त्वय्यपि प्रतिहन्यन्ते पश्य मोहस्य रौद्रताम् ॥ बुस्तो_१।१४८ ॥  
पुण्योदधिं रत्ननिधिं धर्मराशिं गुणाकरम् ।  
ये त्वां सत्त्वा नमस्यन्ति तेभ्यो ऽपि सुकृतं नमः ॥ बुस्तो_१।१४९ ॥  
अक्षयास्ते गुणा नाथ शक्तिस्तु क्षयिणी मम ।  
अतः प्रसङ्गभीरुत्वात् स्थीयते न वितृप्तितः ॥ बुस्तो_१।१५० ॥  
अप्रमेयमसङ्ख्येयमचिन्त्यमनिदर्शनम् ।  
स्वयमेवात्मनात्मानं त्वमेव ज्ञातुमर्हसि ॥ बुस्तो_१।१५१ ॥  
न ते गुणांशावयवो ऽपि कीर्तितः परा च नस्तुष्टिरवस्थिता हृदि ।  
अकर्शनेनैव महाह्रदाम्भसां जनस्य तर्षाः प्रशमं व्रजन्ति ह ॥ बुस्तो_१।१५२ ॥  
फलोदयेनास्य शुभस्य कर्मणो मुनिप्रसादप्रतिभोद्भवस्य मे ।  
असद्वितर्काकुलमारुतेरितं प्रयातु चित्तं जगतां विधेयताम् ॥ बुस्तो_१।१५३ ॥  
  
आनृण्यस्तवो नाम त्रयोदशमः परिच्छेदः ।  
  
अध्यर्धशतकं समाप्तम् । कृतिराचार्यमातृचेटस्य ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। २:  

आदिबुद्धद्वादशकस्तोत्रम्  

ओम् नम आदिबुद्धाय  
  
नमस्ते बुद्धरूपाय धर्मरूपाय ते नमः ।  
नमस्ते सङ्घरूपाय पञ्चबुद्धात्मने नमः ॥ बुस्तो_२।१ ॥  
पृथ्वीरूपायाब्रूपाय तेजोरूपाय ते नमः ।  
नमस्ते वायुरूपायाकाशरूपाय ते नमः ॥ बुस्तो_२।२ ॥  
ब्रह्मणेसत्त्वरूपाय रजोरूपाय विष्णवे ।  
तमोरूपमहेशाय ज्ञानरूपाय ते नमः ॥ बुस्तो_२।३ ॥  
प्रज्ञोपायात्मरूपाय गुह्यरूपाय ते नमः ।  
दिग्रूपलोकपालाय विश्वरूपाय ते नमः ॥ बुस्तो_२।४ ॥  
चक्षूरूपाय कर्णाय घ्राणरूपाय जिह्वके ।  
कायरूपाय श्रीधर्मरूपाय मनसे नमः ॥ बुस्तो_२।५ ॥  
नमस्ते रूपरूपाय रसरूपाय ते नमः ।  
गन्धरूपशब्दरूपस्पर्शरूपाय ते नमः ॥ बुस्तो_२।६ ॥  
धर्मरूपधारकाय षडिन्द्रियात्मने नमः ।  
मांसास्थिमेदमज्जानां सङ्घातरूपिणे नमः ॥ बुस्तो_२।७ ॥  
रूपाय जङ्गमानां ते स्थावराणां च मुर्तये ।  
तिरश्चां मोहरूपाय रूपायाश्चर्यमूर्तये ॥ बुस्तो_२।८ ॥  
सृष्टिकर्त्रे जन्मरूप कालरूपाय मृत्यवे ।  
भव्याय वृद्धरूपाय बालाय ते नमो नमः ॥ बुस्तो_२।९ ॥  
प्राणापानसमानोदानव्यानमूर्तये नमः ।  
वर्णापवर्णरूपाय भोक्त्रे तन्मूर्तये नमः ॥ बुस्तो_२।१० ॥  
दिनरूपाय सूर्याय चन्द्राय रात्रिरूपिणे ।  
तिथिरूपाय नक्षत्रयोगवारादिमुर्तये ॥ बुस्तो_२।११ ॥  
बाह्याभ्यन्तररूपाय लौकिकाय नमोनमः ।  
नैर्वाणाय नमस्तुभ्यं बहुरूपाय ते नमः ॥ बुस्तो_२।१२ ॥  
आदिबुद्धद्वादशकं पुण्यं प्रातः पठिष्यति ।  
यदिच्छति लभेन्नूनं मनुजो नित्यनिश्चयः ॥ बुस्तो_२।१३ ॥  
  
श्रीमञ्जुश्रीकृतमादिबुद्धद्वादशकस्तोत्रं समाप्तम् ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ३:  

आकाशगर्भनामाष्टोत्तरशतस्तोत्रम्  
  
ओम् नमो बुद्धाय  
  
आकाशगर्भ सत्त्वार्थ महासत्त्व महाद्युते ।  
महारत्न सुरत्नाग्र्य वज्ररत्न नमो ऽस्तु ते ॥ बुस्तो_३।१ ॥  
अभिषेकमहारत्न महाशुद्ध महाशुभ ।  
बुद्धरत्न विशुद्धाङ्ग रत्नरत्न नमो ऽस्तु ते ॥ बुस्तो_३।२ ॥  
आकाशाकाशसम्भूत सर्वाकाश महानभ ।  
आकाशधातुसर्वाश सर्वाशाग्र्य नमो ऽस्तु ते ॥ बुस्तो_३।३ ॥  
रत्नसम्भव रत्नोर्ण बुद्धोर्ण सुतथागत ।  
सर्वरत्न सुसर्वाग्र्य रत्नकार्य नमो ऽस्तु ते ॥ बुस्तो_३।४ ॥  
रत्नरत्नाग्र्य रत्नोग्र रत्नसर्व तथागत ।  
रत्नोत्तम महाकाश समाकाश नमो ऽस्तु ते ॥ बुस्तो_३।५ ॥  
अलङ्कारमहाशोभ शोभाकर सुशोभक ।  
शुद्धसर्वार्थ शुद्धार्थ दानचर्य नमो ऽस्तु ते ॥ बुस्तो_३।६ ॥  
धर्मरत्न विशुद्धाग्र्य सङ्घरत्न तथागत ।  
महाभिषेक लोकार्थ प्रमोदार्थ नमो ऽस्तु ते ॥ बुस्तो_३।७ ॥  
दान प्रदान दानाग्र्य त्याग त्यागाग्र्य दायक ।  
सर्वसत्त्वार्थ तत्त्वार्थ महार्थार्थ नमो ऽस्तु ते ॥ बुस्तो_३।८ ॥  
चिन्ताराज महातेज दानपारमितानय ।  
तथागत महासत्त्व सर्वबुद्ध नमो ऽस्तु ते ॥ बुस्तो_३।९ ॥  
तथागत महारत्न तथागत महाप्रभ ।  
तथागत महाकेतो महाहास नमो ऽस्तु ते ॥ बुस्तो_३।१० ॥  
तथागताभिषेकाज्ञ महाभिषेक महाविभो ।  
लोकनाथ त्रिलोकाग्र्य लोकसूर्य नमो ऽस्तु ते ॥ बुस्तो_३।११ ॥  
रत्नाधिकाधिकतर रत्नभूषण रत्नधृक् ।  
रत्नालोक महालोक रत्नकीर्ते नमो ऽस्तु ते ॥ बुस्तो_३।१२ ॥  
रत्नोत्कर सुरत्नोत्थ मणे वज्रमणे गुण ।  
रत्नाकर सुदीप्ताङ्ग सर्वरत्न नमो ऽस्तु ते ॥ बुस्तो_३।१३ ॥  
महात्मयष्टि रत्नेश सर्वाशापरिपूरक ।  
सर्वाभिप्रायसम्प्राप्तिरत्नराशि नमो ऽस्तु ते ॥ बुस्तो_३।१४ ॥  
अभ्वग्र्य व्यापि सर्वात्म वरप्रद महावर ।  
विभूते सर्वसम्पत्ते वज्रगर्भं नमो ऽस्तु ते ॥ बुस्तो_३।१५ ॥  
यः कश्चिद् धारयेन् नाम्नामिदन्ते ऽष्टशतं शिवम् ।  
सर्वबुद्धाभिषेकं तु स प्राप्नोत्यनघः क्षणात् ॥ बुस्तो_३।१६ ॥  
  
श्री आकाशगर्भनामाष्टशताध्येषणास्तोत्रं सम्पूर्णम् ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ४:  

(आर्य)मञ्जुश्रीनामाष्टोत्तरशतकस्तोत्रम्  
  
प्रणिपत्य मुनिं मूर्ध्ना सुप्रसन्नेन चेतसा ।  
वक्ष्याम्यद्य च नामानि सम्बुद्धैरनुवर्णितम् ॥ बुस्तो_४।१ ॥  
सुरुपो रूपधारी च सर्वरूपो ह्यनुत्तरः ।  
सर्वलक्षणसम्पूर्णो मञ्जुश्रीरुत्तमः श्रिया ॥ बुस्तो_४।२ ॥  
अचिन्त्यश्चिन्त्यविगतो ऽचिन्त्यो ऽद्भुतविक्रमः ।  
अचिन्त्यः सर्वधर्माणामचिन्त्यो मनसस्तथा ॥ बुस्तो_४।३ ॥  
शून्यताभावितात्माकः शून्यधर्मसमन्वितः ।  
शून्यस्त्वमधिमुक्तिश्च शून्यत्रिभवदेशकः ॥ बुस्तो_४।४ ॥  
सर्वज्ञः सर्वदर्शी च सर्वभूमिपतिर्विभुः ।  
मञ्जुश्रीवशवर्ती च पद्माक्षः पद्मसम्भवः ॥ बुस्तो_४।५ ॥  
पद्मकिञ्जल्कवर्णश्च पद्मपर्यङ्कवासनः ।  
नीलोत्पलधरः पूतः पवित्रः शान्तमानसः ॥ बुस्तो_४।६ ॥  
प्रत्येकबुद्धो बुद्धस्त्वमादिबुद्धो निरुच्यसे ।  
ऋद्धिमान् वशिताप्राप्तश्चतुःसत्योपदेशकः ॥ बुस्तो_४।७ ॥  
लोकपालः सहस्राक्ष ईश्वरस्त्वं प्रजापतिः ।  
शिवस्त्वं सर्वभूतानां त्वं विभुर्गुणसागरः ॥ बुस्तो_४।८ ॥  
ऋषिस्त्वं पुण्यः श्रेष्ठश्च ज्येष्ठो जातिस्मरस्तथा ।  
विनायको विनेता च जिनपुत्रो जिनात्मजः ॥ बुस्तो_४।९ ॥  
भानुः सहस्ररश्मिमस्त्वं सोमस्त्वं च बृहस्पतिः ।  
धनदो वरुणश्चैव त्वं विष्णुस्त्वं महेश्वरः ॥ बुस्तो_४।१० ॥  
अनन्तो नागराजस्त्वं स्कन्दः सेनापतिस्तथा ।  
वेमचित्रासुरेन्द्रस्त्वं भौमः शुक्रो बुधस्तथा ॥ बुस्तो_४।११ ॥  
सर्वदेवमयो वीरः सर्वदेवैर्नमस्कृतः ।  
लोकधर्ममलातीतस्त्वं लोके चाग्रपुद्गलः ॥ बुस्तो_४।१२ ॥  
लोकज्ञो लोकविज्ञातो ज्ञानिनां प्रवरो वरः ।  
वरदो लयनं त्राणमधृष्यो मारकर्मिणाम् ॥ बुस्तो_४।१३ ॥  
गम्भीरश्चानवद्यश्च कल्याणमित्रसम्पदः ।  
वैद्यस्त्वं शल्यहर्ता न नरदम्यः सुसारथिः ॥ बुस्तो_४।१४ ॥  
मतिमान् गतिमांश्चैव बुद्धिमांश्च विचक्षणः ।  
पुण्यवान् कल्पवृक्षश्च बोध्यङ्गपुष्पमण्डितः ॥ बुस्तो_४।१५ ॥  
विमुक्तिफलसम्पन्न आश्रयः सर्वदेहिनाम् ।  
मनोहरो मनोज्ञश्च अनघो ब्रह्मचारिणाम् ॥ बुस्तो_४।१६ ॥  
केतुस्त्वं ग्रहश्रेष्ठश्च ऋषिभिर्मुनिपुङ्गवः ।  
युवराज्ञाभिषिक्तस्त्त्वं दशभूमीश्वरः प्रभुः ॥ बुस्तो_४।१७ ॥  
सार्थवाहो गणश्रेष्ठो निर्वाणोत्तमदेशकः ।  
खसमो मध्यकल्पस्त्वं त्वं तेजो वायुरेव च ॥ बुस्तो_४।१८ ॥  
चिन्तामणिस्त्वं सत्त्वानां सर्वाशापरिपूरकः ।  
नमो ऽस्तु ते महाविद्य सर्वभूतनमस्कृत ॥ बुस्तो_४।१९ ॥  
श्रीआर्यमञ्जुश्रीनामाष्टोत्तरशतकस्तोत्रं समाप्तम् ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ५:  

(आर्य)तारानमस्कारैकविंशतिस्तोत्रम्  
  
ओम् नमो भगवत्यै आर्यश्री-एकविंशतितारायै  
नमस्तारे तुरे वीरे क्षणद्युतिनिभेक्षणे ।  
त्रैलोक्यनाथवक्त्राब्जविकसत्कमलोद्भवे ॥ बुस्तो_५।१ ॥  
नमः शतशरच्चन्द्रसम्पूर्णेव वरानने ।  
तारासहस्रकिरणैः प्रहसत्किरणोज्ज्वले ॥ बुस्तो_५।२ ॥  
नमः कनकनीलाब्जपाणिपद्मविभूषिते ।  
दानवीर्यतपःशा(क्षा)न्तितितिक्षाध्यानगोचरे ॥ बुस्तो_५।३ ॥  
नमस्तथागतोष्णीषविजयानन्तचारिणि ।  
शेषपारमिताप्राप्तजिनपुत्रनिषेविते ॥ बुस्तो_५।४ ॥  
नमस्तुतारहुङ्कारपूरिताशादिगन्तरे ।  
सप्तलोकक्रमाक्रा[न्ते] अशेषकरुणा(णे)क्षणे ॥ बुस्तो_५।५ ॥  
नमः शक्रानलब्रह्ममरुद्विश्वेश्वरार्चिते ।  
भूतवेतालगन्धर्वगणयक्षपुरस्कृते ॥ बुस्तो_५।६ ॥  
नमः स्त्रदिति फट्कार परजत्र(यन्त्र)प्रमर्दिनि ।  
प्रत्यालीढपदन्यासे शिखी(खि)ज्वालाकुलोज्ज्वले ॥ बुस्तो_५।७ ॥  
नमस्तुरे महाघोरे मालवीरविनाशिनि ।  
भृकुटीकृतवक्त्राब्जसर्वशत्रुनिसुन्दनी(षूदिनि) ॥ बुस्तो_५।८ ॥  
नमः स्त्रीरत्नमुद्राङ्कहृदयाङ्गुलिभूषिते ।  
भूषिताशेषदिक्चक्रनिकरस्वकराकुले ॥ बुस्तो_५।९ ॥  
नमः प्रमुदिताशेषमुक्ताक्षीरप्रसारिणि ।  
हसत्प्रहसतुत्तारे मारलोलवशङ्करि ॥ बुस्तो_५।१० ॥  
नमः समन्तभूपालपत(ट)लाकर्षण(णे)क्षणे ।  
चरभृकुटिहूङ्कारसर्वापदविमोचनी(चिनि) ॥ बुस्तो_५।११ ॥  
नमः श्रीखण्डखण्डेन्दु[सु]मुक्ताभरण(णो)ज्ज्वले ।  
अमिताभजिताभारभासुरे किरणोद्ध्रुवे(द्धुरे) ॥ बुस्तो_५।१२ ॥  
नमः कल्पान्तहुतभुगज्वालामालान्तरे(र)स्थिते ।  
आलीढमुदि(द्रि)ताबद्धरिपुचक्रविनाशिनी(नि) ॥ बुस्तो_५।१३ ॥  
नमः करतरा(ला)घाट(त)चरणाहतभूतले ।  
भृकुटीकृतहुङ्कारसप्तपातालभेदिनी(नि) ॥ बुस्तो_५।१४ ॥  
नमः शिवे शुभे शान्ते शान्तनिर्वाणगोचरे ।  
स्वाहाप्रणवसंयुक्ते महापातकनाशनी(शिनि) ॥ बुस्तो_५।१५ ॥  
नमः प्रमुदिताबद्धरिगात्रप्रभेदिनि ।  
दशाक्षरपदन्यासे विद्याहुङ्कारदीपिते ॥ बुस्तो_५।१६ ॥  
नम[स्तारे] तुरे पादघातहुङ्कारवीजिते ।  
मेरुमण्डलकैलाशभुवनत्रयचारिणी(णि) ॥ बुस्तो_५।१७ ॥  
नमः सुरे स(श)राकारहरिणाङ्ककरे(र)स्थिते ।  
हरिद्विरुक्तफट्कार(रे) अशेषविषनाशिणी(नि) ॥ बुस्तो_५।१८ ॥  
नमः सुरासुरगणयक्षकिन्नरसेविते ।  
अबुद्धमुदिताभोगकरी(रि) दुःस्वप्ननाशिनी(नि) ॥ बुस्तो_५।१९ ॥  
नमश्चन्द्रार्कसम्पूर्णनयनद्युतिभास्वरे ।  
ताराद्विरुक्ततुत्तारे विषमज्वल(र)नाशिनि ॥ बुस्तो_५।२० ॥  
  
नमः स्त्रीतत्त्वविन्यासे शिवशक्तिसमन्विते ।  
ग्रहवेतार(ल)यक्षोष्मनाशिनि प्रवरे तुरे ॥ बुस्तो_५।२१ ॥  
मन्त्रमूलमिदं स्तोत्रं नमस्कारैकविंशतिः(ति) ।  
यः पठेत्प्रातः(पठेत् प्रयतः) धीमान् देव्याभक्तिसमन्विते(तः) ॥ बुस्तो_५।२२ ॥  
सायं वा प्रातरुत्थाय स्मरेत् सर्वाभयप्रदम् ।  
सर्वपापप्रशमनं सर्वदुर्गतिनाशनम् ॥ बुस्तो_५।२३ ॥  
अभिषिक्तो भवेत् तूर्णं सप्तभिर्जिनकोटिभिः ।  
मासमात्रेण चैवासौ सुखं बौद्धपदं व्रजेत् ॥ बुस्तो_५।२४ ॥  
विषं तस्य महाघोरं स्थावरं चाथ जङ्गमम् ।  
स्मरणान्न पदं याति खादितं पि(पी)तमेव वा ॥ बुस्तो_५।२५ ॥  
ग्रहजो(जा)लविषार्तानां परस्त्रीविषनाशनम् ।  
अन्येषां चैव सत्त्वानां द्विसप्तमभिवर्तितम् ॥ बुस्तो_५।२६ ॥  
पुत्रकामो लभेत् पुत्रं घनकामो लभेद्धनम् ।  
सर्वकामानवाप्नोति न विघ्नैः प्रतिहन्यते ॥ बुस्तो_५।२७ ॥  
  
इति श्रीसम्यक्सम्बुद्धवैलो(रो)चनभाषितं भगवत्यार्यतारादेव्या नमस्कारैकविंशतिनामाष्टोत्तरशतकं बुद्धभाषितं परिसमाप्तम् ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ६:  

(आर्य)तारास्रग्धरास्तोत्रम्  
  
आचार्य सर्वज्ञमित्रविरचितम्  
  
नमस्तारायै बालार्कालोकताम्रप्रवरसुरशिरश्चारुचूडामणिश्री-  
सम्पत्सम्पर्करागानतिचिररचितालक्तकव्यक्त भक्ती ।  
भक्त्या पादौ तवार्ये करपुटमुकुटाटोपभुग्नोत्तमाङ्ग-  
स्तारिण्यापच्छरण्ये नवनुतिकुसुमस्रग्भिरभ्यर्चयामि ॥ बुस्तो_६।१ ॥  
दुर्लङ्ध्ये दुःखवह्नौ विनिपतिततनुर्दुर्भगः कान्दिशीकः  
किं किं मूढः करोमीत्यसकृदपि कृतारम्भवैयर्थ्यखिन्नः ।  
श्रुत्वा भूयः परेभ्यः क्षतनयन इव व्योम्नि चन्द्रार्कलक्ष्मी-  
मालोकाशानिबद्धः परगतिगमनस्त्वां श्रये पापहन्त्रीम् ॥ बुस्तो_६।२ ॥  
सर्वस्मिन् सत्त्वमार्गे ननु तव करुणा निर्विशेषं प्रवृत्ता  
तन्मध्ये तद्ग्रहेण ग्रहणमुपगतं मादृशस्याप्यवश्यम् ।  
सामर्थ्यं च द्वितीयं सकलजगदघध्वान्ततिग्मांशुबिम्बं  
दुःख्येवाहं तथापि प्रतपति धिगहो दुष्कृतं दुर्विदग्धम् ॥ बुस्तो_६।३ ॥  
धिग्धिङ् मां मन्दभाग्यं दिवसकररुचाप्यप्रणूतान्धकारं  
तृष्यन्तं कूलकच्छे हिमशकलशिलाशीतले हैमवत्याः ।  
रत्नद्वीपप्रतोल्या विपुलमणिगुहागेहगर्भे दरिद्रं  
नाथीकृत्याप्यनाथं भगवति भवतीं सर्वलोकैकधात्रीम् ॥ बुस्तो_६।४ ॥  
मातापि स्तन्यहेतोर्विरुवति तनये खेदमायाति पुत्रे  
क्रोधं धत्ते पितापि प्रतिदिवसमसत्प्रार्थनासु प्रयुक्तः ।  
त्वं तु त्रैलोक्यवाञ्छाविपुलफलमहाकल्पवृक्षाग्रवल्ली  
सर्वेभ्यो ऽभ्यर्थितार्थान् विसृजसि न च ते विक्रिया जातु काचित् ॥ बुस्तो_६।५ ॥  
यो यः क्लैशौघवह्निज्वलिततनुरहं तारिणी तस्य तस्ये-  
त्यात्मोपज्ञं प्रतिज्ञां कुरु मयि सफलां दुःखपातालमग्ने ।  
वर्धन्ते यावदेते परुषपरिभवाः प्राणिनां दुखवेगाः  
सम्यक्सम्बुद्धयाने प्रणिधिधृतधियां तावदेवानुकम्पा ॥ बुस्तो_६।६ ॥  
इत्युच्चैरुर्ध्ववाहौ नदति नुतिपदव्याजमाक्रन्दनादं  
नार्हत्यन्यो ऽप्युपेक्षां जननि जनयितुं किं पुनर्यादृशी त्वम् ।  
त्वत्तः पश्यन् परेषामभिमतविभवप्रार्थनाः प्राप्तकामा  
दह्ये सह्येन भूयस्तरमरतिभुवा सन्ततान्तर्ज्वरेण ॥ बुस्तो_६।७ ॥  
पापी यद्यस्मि कस्मात्त्वयि मम महती बर्द्धते भक्तिरेषा  
श्रुत्या स्मृत्या च नाम्नाप्यपहरसि हठात्पापमेका त्वमेव ।  
त्यक्तव्यापारभारा तदसि मयि कथं कथ्यतां तथ्यकथ्ये  
पथ्यं ग्लाने मरिष्यत्यपि विपुलकृपः किं भिषग् रोरुधीति ॥ बुस्तो_६।८ ॥  
मायामात्सर्यमानप्रभृतिभिरधमैस्तुल्यकालक्रमाच्च  
स्वैर्दोषैर्वाह्यमानो मठकरभ इवानेकसाधारणांशः ।  
युष्मत्पादाब्जपूजां न क्षणमपि लभे यत्तदर्थे विशेषा-  
देषा कार्पण्यदीनाक्षरपदरचना स्यान्ममावन्ध्यकामा ॥ बुस्तो_६।९ ॥  
कल्पान्तोद्भ्रान्तवातभ्रमितजलचलल्लोलकल्लोलहेला-  
सङ्क्षोभोत्क्षिप्तवेलातटविकटचटत्स्फोटमोट्टाट्टहासात् ।  
मज्जद्भिर्भिन्ननौकैः सकरुणरुदिताक्रन्दनिष्पन्दमन्दैः  
स्वच्छन्दं देवि सद्यस्त्वदभिनुतिपरैस्तीरमुत्तीर्यते ऽब्धेः ॥ बुस्तो_६।१० ॥  
धूमभ्रान्ताभ्रगर्भोद्भवगगनगृहोत्सङ्गरिङ्गत्स्फुलिङ्ग-  
स्फूर्जज्ज्वालाकरालज्वलनजवविशद्वेश्मविश्रान्तशय्याः ।  
त्वय्याबद्धप्रणामाञ्जलिपुटमुकुटा गद्गदोद्गीतयाच्षाः  
प्रोद्यद्विद्युद्विलासोज्ज्वलजलदजवैराध्रियन्ते क्षणेन ॥ बुस्तो_६।११ ॥  
दानाम्भःपूर्यमाणोभयकटकटकालम्बिरोलम्बमाला-  
हूङ्काराहूयमानप्रतिगजजनितद्वेषवह्नेर्द्विपस्य ।  
दन्तान्तोत्तुङ्गदोलातलतुलिततनुस्त्वामनुस्मृत्य मृत्युं  
प्रत्याचष्टे प्रहृष्टः पृथुशिखरशिरःकोटिकोट्टोपविष्टः ॥ बुस्तो_६।१२ ॥  
प्रौढप्रासप्रहारप्रहतनरशिरःशूलवल्ल्युत्सवायां  
शून्याटव्यां कराग्रग्रहविलसदसिस्फेटकस्फीतदर्पान् ।  
दस्यून् दास्ये नियुङ्क्ते सभृकुटिकुटिलभ्रूकटाक्षेक्षिताक्षां-  
श्चिन्तालेखन्यखिन्नस्फुटलिखितपदं नामधाम श्रियां ते ॥ बुस्तो_६।१३ ॥  
वज्रकूरप्रहारप्रखरनखमुखोत्खातमत्तेभकुम्भ-  
श्च्योतत्सान्द्रास्रधौतस्फूटविकटसटासङ्कटस्कन्धसन्धिः ।  
क्रुध्यन्नापित्सुरारादुपरि मृगरिपुस्तीक्ष्णदंष्ट्रोत्कटास्य-  
स्त्रस्यन्नावृत्य याति त्वदुचितरचितस्तोत्रदिग्धार्थवाचः ॥ बुस्तो_६।१४ ॥  
धूमावर्तान्धकाराकृतिविकृतफणिस्फारफूत्कारपूर-  
व्यापारव्याप्तवक्त्रस्फुरदुरुरसनारज्जुकोनाशपाशैः ।  
पापात्सम्भूय भूयस्तवगुणगणनातत्परस्त्वत्परात्मा  
धत्ते मत्तालिमालावलयकुवलस्रगविभूषां विभूतिम् ॥ बुस्तो_६।१५ ॥  
भर्तृभ्रूभेदभीतोद्भटकटकभटाकृष्टदुःश्लिष्टकेश-  
श्चञ्चद्वाचाटचेटोत्कटरटितकटुग्रन्थिपाशोपगूढः ।  
क्षुत्तृट्क्षामोपकण्ठस्त्यजति स सपदि व्यापदं तां दुरन्तां  
यो यायादार्यताराचरणशरणतां स्निग्धबन्धूज्झितो ऽपि ॥ बुस्तो_६।१६ ॥  
मायानिर्माणकर्मक्रमकृतविकृतानेकनेपथ्यमिथ्या-  
रूपारम्भानुरूपप्रहरणकिरणाडम्बरोड्डामराणि ।  
त्वत्तन्त्रोद्धार्यमन्त्रस्मृतिहृतदुरितस्यावहन्त्यप्रधृष्यां  
प्रेतप्रोतान्त्रतन्त्रीनिचयविरचितस्रञ्जि रक्षांसि रक्षाम् ॥ बुस्तो_६।१७ ॥  
गर्जज्जीमूतमूर्तित्रिमदमदनदीबद्धधारान्धकारे  
विधुद्द्योतायमानप्रहरणकिरणे निष्पतद्बाणवर्षे ।  
रुद्धः सङ्ग्रामकाले प्रबलभुजबलैर्विद्विषद्भिर्द्विषद्भि-  
स्त्वद्दत्तोत्साहपुष्टिः प्रसभमरिमहीमेकवीरः पिनष्टि ॥ बुस्तो_६।१८ ॥  
पापाचारानुबन्धोद्धृतगदविगलत्पूतिपूयास्रविस्र-  
त्वङ्मांसासक्तनाडीमुखकुहरगलज्जन्तुजग्धक्षताङ्गाः ।  
युष्मत्पादोपसेवागदवरगुटिकाभ्यासभक्तिप्रसक्ता  
जायन्ते जातरूपप्रतिनिधिवपुषः पुण्डरीकायताक्षाः ॥ बुस्तो_६।१९ ॥  
विश्रान्तं श्रौतपात्रे गुरुभिरुपहृतं यस्य नाम्नायभैक्ष्यं  
विद्वद्गोष्ठीषु यश्च श्रुतधनविरहान्मूकतामभ्युपेतः ।  
सर्वालङ्कारभूषाविभवसमुदितं प्राप्य वागीश्वरत्वं  
सो ऽपि त्वद्भक्तिशक्त्या हरति नृपसभे वादिसिंहासनानि ॥ बुस्तो_६।२० ॥  
भूशय्याधूलिधूम्रः स्फुटितकटितटीकर्पटोद्द्योतिताङ्गो  
यूकायूंषि प्रपिंषन् परपुटपुरतः कर्परे तर्पणार्थी ।  
त्वामाराध्याध्यवस्यन् वरयुवतिवहच्चामरस्मेरचार्वी-  
मूर्वी धत्ते मदान्धद्विपदशनघनामुद्धृत्तैकातपत्राम् ॥ बुस्तो_६।२१ ॥  
सेवाकर्मान्तशिल्पप्रणयविनिमयोपायपर्यायखिन्नाः  
प्राग्जन्मोपात्तपुण्योपचितशुभफलं वित्तमप्राप्नुवन्तः ।  
दैवातिक्रामणीं त्वां कृपणजनजनन्यर्थमभ्यर्थ्य भूमे-  
  
र्भूयो निर्वान्तचामीकरनिकरनिधीन् निर्धनाः प्राप्नुवन्ति ॥ बुस्तो_६।२२ ॥  
वृत्तिच्छेदे विलक्षः क्षतनिवसनया भार्यया भर्त्स्यमानो  
दूरादात्मम्भरित्वात् स्वजनसुतसुहृद्बन्धुभिर्वर्ज्यमानः ।  
त्वय्यावेद्य स्वदुःखं तुरगखुरमुखोत्खातसीम्नां गृहाणाम्  
ईष्टे स्वान्तःपुरस्त्रीवलयझणझणाजातनिद्राप्रबोधः ॥ बुस्तो_६।२३ ॥  
चङ्क्रद्दिक्चक्रचुम्बिस्फुरदुरुकिरणा लक्षणालङ्कृता स्त्री-  
षट्दन्तो दन्तिमुख्यः शिखिगलकरुचिश्यामरोमा वराश्वः ।  
भास्वद्भास्वन्मयूखो मणिरमलगुणः कोषभृत् स्वर्णकोषः  
सेनानीर्वीरसैन्यो भवति भगवति त्वत्प्रसादांशलेशात् ॥ बुस्तो_६।२४ ॥  
स्वच्छन्दं चन्दनाम्भःसुरभिमणिशिलादत्तसङ्केतकान्तः  
कान्ताक्रीडानुरागादभिनवरचितातिथ्यतथ्योपचारः ।  
त्वद्विद्यालब्धसिद्धिर्मलयमधुवनं याति विद्याधरेन्द्रः  
खङ्गांशुश्यामपीनोन्नतभुजपरिघप्रोल्लसत्पारिहार्यः ॥ बुस्तो_६।२५ ॥  
हाराक्रान्तस्तनान्ताः श्रवणकुवलयस्पर्द्धमानायताक्ष्यो  
मन्दारोदारवेणीतरुणपरिमलामोदमाद्यद्द्विरेफाः ।  
काञ्चीनादानुबन्धोद्धततरचरणोदारमञ्जीरतूर्यास्  
त्वन्नाथान् प्रार्थयन्ते स्मरमदमुदिताः सादरा देवकन्याः ॥ बुस्तो_६।२६ ॥  
रत्नच्छन्नान्तवापीकनककमलिनीवज्रकिञ्जल्कमालाम्  
उन्मज्जत्पारिजातद्रुममधुपवधूद्धूतधूलीवितानाम् ।  
वीणावेणुप्रवीणामरपुररमणीदत्तमाधुर्यतूर्यां  
कृत्वा युष्मत्सपर्यामनुभवति चिरं नन्दनोद्यानयात्राम् ॥ बुस्तो_६।२७ ॥  
कर्पूरैलालवङ्गत्वगगुरुनलदक्षोदगन्धोदकायां ।  
कान्ताकन्दर्पदर्पोत्कटकुचकुहरावर्तविश्रान्तवीच्याम् ।  
मन्दाकिन्याममन्दच्छटसलिलसरित्क्रीडया सुन्दरीभिः  
क्रीडन्ति त्वद्गतान्तःकरणपरिणतोत्तप्तपुण्यप्रभावाः ॥ बुस्तो_६।२८ ॥  
गीर्वाणग्रामणीभिर्विनयभरनमन्मौलिभिर्वन्दिताज्ञः  
स्वर्गोत्सङ्गे ऽधिरूढः सुरकरिणि झणद्भूषणोद्भासिताङ्गे ।  
शच्या दोर्दामदोलाविरलवलयितोद्दामरोमाञ्चमूर्तिः  
पूतस्त्वद्दृष्टिपातैरवति सुरमहीं हीरभिन्नप्रकोष्ठः ॥ बुस्तो_६।२९ ॥  
चूडारत्नावतंसासनगतसुगतव्योमलक्ष्मीवितानं  
प्रोद्यद्बालार्ककोटीपटुतरकिरणापूर्यमाणत्रिलोकम् ।  
प्रौढालीढैकपादक्रमभरविनमद्ब्रह्मरुद्रेन्द्रविष्णुं  
त्वद्रूपं भाव्यमानं भवति भवभयच्छित्त्ये जन्मभाजाम् ॥ बुस्तो_६।३० ॥  
पश्यन्त्येके सकोपं प्रहरणकिरणोद्गीर्णदोर्दण्डखण्ड-  
व्याप्तव्योमान्तरालं वलयफणिफणादारुणाहार्यचर्यम् ।  
द्विष्टव्यत्रासिहासोड्डमरडमरुकोड्डामरास्फालवेला-  
वेतालोत्तालतालप्रमदमदमहाकेलिकोलाहलोग्रम् ॥ बुस्तो_६।३१ ॥  
केचित्त्वेकैकरोमोद्गमगतगगनाभोगभूभूतलस्थ-  
स्वस्थब्रह्मेन्द्ररुद्रप्रभृतिनरमरुत्सिद्धगन्धर्वनागम् ।  
दिक्चक्राक्रामिधामस्थितसुगतशतानान्तनिर्माणचित्तं  
चित्रं त्रैलोक्यवन्दयं स्थिरचररचिताशेषभावस्वभावम् ॥ बुस्तो_६।३२ ॥  
लाक्षासिन्दूररागारुणतरकिरणादित्यलौहित्यमेके  
श्रीमत्सान्द्रेन्द्रनीलोपलदलितदलक्षोदनीलं तथान्ये ।  
क्षीराब्धिक्षुब्धदुग्धाधिकतरधवलं काञ्चनाभं च केचित्  
त्वद्रूपं विश्वरूपं स्फटिकवदुपधायुक्तिभेदाद् विभिन्नम् ॥ बुस्तो_६।३३ ॥  
सार्वज्ञज्ञानदीपप्रकटितसकलज्ञेयतत्त्वैकसाक्षी  
साक्षाद्वेत्ति त्वदीयां गुणगणगणनां सर्ववित् तत्सुतो वा ।  
यस्तु व्यादाय वक्त्रं वलिभुजरटितं मादृशो रारटीति  
व्यापत् सा तीव्रदुःखज्वरजनितरुजश्चेतसो हास्यहेतुः ॥ बुस्तो_६।३४ ॥  
यन्मे विज्ञाप्यमानं प्रथमतरमदस्त्वं विशेषेण वेत्त्री  
तद्वयाहारातिरेकश्रमविधिरबुधस्वान्तसन्तोषहेतुः ।  
किन्तु स्निग्धस्य बन्धोर्विषमिव पुरतो दुःखमुद्गीर्य वाचां  
ज्ञातार्थस्यापि दुःखी हृदयलघुतया स्वस्थतां विन्दतीव ॥ बुस्तो_६।३५ ॥  
कल्याणानन्दसिन्धुप्रकटशशिकले शीतलां देहि दृष्टिं  
पुष्टिं ज्ञानोपदेशैः कुरु धनकरुणे ध्वंसय ध्वान्तमन्तः ।  
त्वत्स्तोत्राम्भःपवित्रीकृतमनसि मयि श्रेयसः स्थानमेकं  
दृष्टं यस्मादमोघं जगति तवगुणस्तोत्रमात्रं प्रजानाम् ॥ बुस्तो_६।३६ ॥  
संस्तुत्य त्वद्गुणौघावयवमनियतेयत्तमाप्तं मया यत्  
पुण्यं पुण्यार्द्रवाञ्छाफलमधुररसास्वादमामुक्तिभोग्यम् ।  
लोकस्तेनार्यलोकेश्वरचरणतलस्वस्तिकस्वस्तिचिह्ना-  
मह्नायायं प्रयायात् सुगतसुतमहीं तां सुखावत्युपाख्याम् ॥ बुस्तो_६।३७ ॥  
  
श्री सर्वज्ञमित्रविरचितमार्यतारास्रग्धरास्तोत्रं समाप्तम् ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ७:  

(आर्य)ताराष्टोत्तरशतनामस्तोत्रम्  
  
ओम् नमः श्री आर्यतारायै ।  
  
श्रीमत्पोतलके रम्ये नानाधातुविराजिते ।  
नानाद्रुमलताकीर्णे नानापक्षिनिकूजिते ॥ बुस्तो_७।१ ॥  
नानानिर्झरभाङ्कारैर्नानामृगसमाकुले ।  
नानाकुसुमजातीभिः समन्तादधिवासिते ॥ बुस्तो_७।२ ॥  
नानाहृद्यफलोपेतषट्पदोद्गीतनिःस्वनैः ।  
किन्नरैर्मधुरोद्गीतैर्मत्तरवारणसङ्कुलैः ॥ बुस्तो_७।३ ॥  
सिद्धविद्याधरगणैर्गन्धर्वैश्च निनादिते ।  
मुनिभिर्वीतरागैश्च सततं सुनिषेविते ॥ बुस्तो_७।४ ॥  
बोधिसत्त्वगणैश्चान्यैर्दशभूमीश्वरैरपि ।  
आर्यतारादिभिर्देवैर्विद्याराज्ञीसहस्रकैः ॥ बुस्तो_७।५ ॥  
क्रोधराजगणैश्चान्यैर्हयग्रीवादिभिर्वृते ।  
सर्वसत्त्वहिते युक्तो भगवानवलोकितः ॥ बुस्तो_७।६ ॥  
व्याजहार ततः श्रीमान् पद्मगर्भासने स्थितः ।  
महता तपसा युक्तो मैत्र्या च कृपयान्वितः ॥ बुस्तो_७।७ ॥  
धर्मं दिदेश तस्यां च महत्यां देवपर्षदि ।  
तत्रापविद्धमागम्य वज्रपाणिर्महाबलः ॥ बुस्तो_७।८ ॥  
परया कृपया युक्तः पप्रच्छ चावलोकितम् ।  
तस्करोरगसिंहोग्रगजव्याघ्रादिसङ्कुले ॥ बुस्तो_७।९ ॥  
सीदन्त्यमी मुने सत्त्वा मग्नाः संसारसागरे ।  
बद्धाः सांसारिकैः पाशै रागद्वेषतमोमयैः ॥ बुस्तो_७।१० ॥  
मुच्यन्ते येन सत्त्वास्ते तन्मे ब्रूहि महामुने ।  
एवमुक्तो जगन्नाथः स श्रीमानवलोकितः ॥ बुस्तो_७।११ ॥  
उवाच मधुरां वाणीं वज्रपाणिं प्रबोधिनीम् ।  
शृणु गुह्यकराजेन्द्र अमिताभस्य तायणीः(णीम्) ॥ बुस्तो_७।१२ ॥  
प्रणिधानवशोत्पन्नां ममाज्ञां लोकमातरम् ।  
महाकरुणयोपेतां जगदुद्धरणोद्धृताम् ॥ बुस्तो_७।१३ ॥  
उदितादित्यसङ्काशां पुर्णेन्दुवदनप्रभाम् ।  
भाषयन्तीमिमां तारां सदेवासुरमानुषान् ॥ बुस्तो_७।१४ ॥  
कम्पयन्तीं च त्रीन् लोकान् त्रासयन्तीं यक्षराक्षसान् ।  
नीलोत्पलकरां देवीं मा भैर्मा भैरिति ब्रुवन् ॥ बुस्तो_७।१५ ॥  
जगत्संरक्षणार्थयाहमुत्पादिता जिनैः ।  
कान्तारे शस्त्रसम्पाते नानाभयसमाकुले ॥ बुस्तो_७।१६ ॥  
स्मरणादेव नामानि सत्त्वान् रक्षाम्यहं सदा ।  
तारयिष्याम्यहं सत्त्वान् नानाभयमहार्णवात् ॥ बुस्तो_७।१७ ॥  
तेन तारेति मां लोके गायन्ति मुनिपुङ्गवाः ।  
कृताञ्जलिपुटो भूत्वा ततः सादरसाध्वसः ॥ बुस्तो_७।१८ ॥  
ज्वलयत्यन्तरिक्षे तामिदं वचनमब्रवीत् ।  
नामाष्टशतकं ब्रूहि यत्पुरा कीर्तितं जनैः ॥ बुस्तो_७।१९ ॥  
दशभूमीश्वरैर्नाथैर्बोधिसत्त्वैर्महर्द्धिकैः ।  
सर्वपापहरं पुण्यं माङ्गल्यं कीर्तिवर्द्धनम् ॥ बुस्तो_७।२० ॥  
धनधान्यकरं चैव आरोग्यं पुष्टिवर्धनम् ।  
आयुरारोग्यजनकं सर्वसत्त्वसुखावहम् ॥ बुस्तो_७।२१ ॥  
लक्ष्म्याः श्रियः स्थापकं च सर्वसत्त्वविवर्द्धनम् ।  
मैत्रीमालम्ब्य सत्त्वानां तत्कीर्तय महामुने ॥ बुस्तो_७।२२ ॥  
एवमुक्ते जगन्नाथः प्रहसन्नवलोकितः ।  
व्यवलोक्य दिशः सर्वा मैत्रीस्फरणया दृशा ॥ बुस्तो_७।२३ ॥  
दक्षिणं करमुद्धृत्य पुण्यलक्षणमण्डितम् ।  
तमुवाच महाप्राज्ञः साधु साधु महातप ॥ बुस्तो_७।२४ ॥  
नामानि शृणु महाभाग सर्वसत्त्वैकवत्सरे ।  
यानि सङ्कीर्त्य मनुजा सम्पदा स्युर्धनेश्वराः ॥ बुस्तो_७।२५ ॥  
सर्वव्याधिविनिर्मुक्ताः सर्वैश्वर्यगुणान्विताः ।  
अकालमृत्युनिर्दग्धाश्च्युता यान्ति सुखावतीम् ॥ बुस्तो_७।२६ ॥  
तान्यहं सम्प्रवक्ष्यामि देवसङ्घाः शृणुत मे ।  
अनुमोदध्वमेतद्वा भविष्यध्वं सुनिर्वृताः ॥ बुस्तो_७।२७ ॥  
ओम् लोचने सुलोचने तारे तारोद्भवे सर्वसत्त्वानुकम्पिनि सर्वसत्त्वतारिणि  
सहस्रभुजे सहस्रनेत्रे । ओम् नमो भगवते अवलोकय अवलोकय मां  
सर्वसत्त्वांश्च हुं हुं फट् फट् स्वाहा । ओम् शुद्धे विशुद्धे सुगतात्मजे  
मैत्रीहृदये निर्मले श्यामे श्यामरूपि महाप्राज्ञे प्रबलवरभूषिते ।  
अपराजिता महारौद्री विश्वरूपी महाबला । ओम् सुश्रिये ॥ बुस्तो_७।२८ ॥  
ओम् कल्याणी महातेजा लोकधात्री महायशाः ।  
सरस्वती विशालाक्षी प्रज्ञा श्रीर्बुद्धिवर्धिनी ॥ बुस्तो_७।२९ ॥  
धृतिदा पुष्टिदा स्वाहा ओम्कारा कामरूपिणी ।  
सर्वसत्त्वहितोद्युक्ता सङ्ग्रामोत्तारिणी जया ॥ बुस्तो_७।३० ॥  
प्रज्ञापारमिता देवी आर्यतारा मनोरमा ।  
दुन्दुभी शङ्खिनी पूर्णा विद्याराज्ञी प्रियम्वदा ॥ बुस्तो_७।३१ ॥  
चन्द्रानना महागौरी अजिता पीतवाससा ।  
महामाया महाश्वेता महाबलपराक्रमा ॥ बुस्तो_७।३२ ॥  
महारौद्री महाचण्डी दुष्टसत्त्वनिषूदिनी ।  
प्रशान्ता शान्तरूपा च विजया ज्वलनप्रभा ॥ बुस्तो_७।३३ ॥  
विद्युन्मारी ध्वजी खङ्गी चक्री चापोद्यतायुधा ।  
जम्भनो स्तम्भनी काली कालरात्रिर्निशाचरी ॥ बुस्तो_७।३४ ॥  
रक्षणी मोहनी शान्ता कान्तारी द्रावणी शुभा ।  
ब्रह्माणी वेदमाता च गुह्या च गुह्यवासिनी ॥ बुस्तो_७।३५ ॥  
माङ्गल्या शाङ्करी सौम्या जातवेदा मनोजवा ।  
कपालिनी महावेगा सन्ध्या सत्या ऽपराजिता ॥ बुस्तो_७।३६ ॥  
सार्थवाहकृपादृष्टिर्नष्टमार्गप्रदर्शिनी ।  
वरदा शासनी शास्त्री सुरूपा ऽमृतविक्रमा ॥ बुस्तो_७।३७ ॥  
शर्वरी योगिनी सिद्धा चण्डारी(ली)अमृता ध्रुवा ।  
धन्या पुण्या महाभागा शुभगा प्रियदर्शना ॥ बुस्तो_७।३८ ॥  
कृतान्तत्रासिनी भीमा उग्रा उग्रमहातपा ।  
जगद्धिते सदोद्युक्ता शरण्या भक्तवत्सला ॥ बुस्तो_७।३९ ॥  
वागीश्वरी शिवा सूक्ष्मा नित्या सर्वक्रमानुगा ।  
सर्वार्थसाधनी भद्रा गोप्त्री धात्री धनप्रदा ॥ बुस्तो_७।४० ॥  
अभया गौतमी पुण्या श्रीमल्लोकेश्वरात्मजा ॥ बुस्तो_७।इति ॥ बुस्तो_७।(१०८)  
तारानामगुणानन्ता सर्वाशापरिपूरका ॥ बुस्तो_७।४१ ॥  
ओम् तारे कृपावरे श्रीक्लेशश्रवणीये स्वाहा ।  
नाम्नामष्टोत्तरशतं ह्येतद्यत्कीर्तितं मया ।  
रहस्यभूतं गुह्यं च देवानामपि दुर्लभम् ॥ बुस्तो_७।४२ ॥  
सौभाग्यभोगकरणं सर्वकिल्विषनाशनम् ।  
सर्वव्याधिप्रशमनं सर्वसत्त्वसुखावहम् ॥ बुस्तो_७।४३ ॥  
त्रिकालं यः पठेद्धीमान् शुचिस्थाने समाहितः ।  
सो ऽचिरेणैव कालेन राज्यश्रियमवाप्नुयात् ॥ बुस्तो_७।४४ ॥  
दुःखी स्यात्तु सुखी नित्यं दरिद्रो धनवान् भवेत् ।  
पुत्रो भवेन्महाप्राज्ञो मेधावी च न संशयः ॥ बुस्तो_७।४५ ॥  
बन्धनान्मुच्यते बद्धो व्यवहारे जयोअ भवेत् ।  
शत्रवो मित्रतां यान्ति शृङ्गिणः शुनका अपि ॥ बुस्तो_७।४६ ॥  
सङ्ग्रामे सङ्कटे दुर्गे नानाभयसमुच्छ्रिते ।  
स्मरणादेव नामानि सर्वान्भयानपोहति ॥ बुस्तो_७।४७ ॥  
नाकालमृत्युर्भवति प्राप्नोति विपुलाशयम् ।  
मानुष्ये सफलं जन्म तस्यैकस्य महात्मनः ॥ बुस्तो_७।४८ ॥  
यश्चेदं प्रातरुत्थाय मानवः कीर्तयिष्यति ।  
स दीर्घकालमायुष्मान् श्रियं च लभते नरः ॥ बुस्तो_७।४९ ॥  
देवा नागास्तथा यक्षा गन्धर्वा कठपूतनाः ।  
पिशाचा राक्षसा भूता मातरो रौद्रतेजसाः ॥ बुस्तो_७।५० ॥  
डाकिन्यस्तारकाः प्रेताः स्कन्दोमाद्या महाग्रहाः ।  
छायापस्मारकाश्चैव खेटका खार्दकादयः ॥ बुस्तो_७।५१ ॥  
वेतालाश्चिञ्चका प्रेष्या ये चान्ये दुष्टचेतसः ।  
छायामपि न लङ्घन्ति किं पुनस्तस्य विग्रहम् ॥ बुस्तो_७।५२ ॥  
दुष्टसत्त्वा न बाधन्ते व्याधयो नाक्रमन्ति च ।  
सर्वैश्वर्यगुणैर्युक्तो वंशवृद्धिश्च जायते ॥ बुस्तो_७।५३ ॥  
जातिस्मरो भवेद् धीमान् कुलीनः प्रियदर्शनः ।  
प्रीतिमांश्च महावाग्मी सर्वशास्त्रविशारदः ॥ बुस्तो_७।५४ ॥  
कल्याणमित्रसंसेवी बोधिचित्तविभूषितः ।  
सदा ऽविरहितो बुद्धैर्यत्र यत्रोपपद्यते ॥ बुस्तो_७।५५ ॥  
  
श्रीआर्यताराभट्टारिकाया नामाष्टोत्तरशतं बुद्धपरिभाषितं परिसमाप्तम् ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ८:  

(आर्य)तारास्तुतिः  
  
आचार्य चन्द्रदासकृता  
  
नमस्तारायै  
  
सुखदचक्रचारुचूडामणिरुचिरमरीचिसञ्चय-  
प्रचुरशिखाप्रचारपरिचुम्बितचर्चितचरणचन्द्रके ।  
जगति चराचरे ऽपि साचीकृतचकितकृपालुलोचने  
स्तुतिवचनोपचारमुचिताचरतिं रचयामि देवि ते ॥ बुस्तो_८।१ ॥  
नखरकठोरकोटिकुट्टितकरिकटतटपाटनोत्कटाः  
प्रविकटरुधिरपटलपटपालिता अटवीविलुण्ठकाः ।  
विकटसटाट्टहासघटितावटतटघटानोद्भटास्त्वज्जुषि  
झटिति यान्ति सटिनः कुण्ठादपि कुण्ठशक्तिताम् ॥ बुस्तो_८।२ ॥  
मलिनमहाकपोलतलविगलितमदजलमलनविह्वलाः  
स्खलदलिजालबहलकोलाहललितविलासलासिनः ।  
विचलितकर्णतालपवनाहतललितविलेपधूलयः  
पथि न गजाश्चलन्ति कुलशैलतुलास्तव ला(ना)मलालिताः ॥ बुस्तो_८।३ ॥  
मारुतघातजातरभसोच्छलदनलशिखाकदम्बक-  
प्रतिहतपुरपुरन्ध्रिहाहारवत्वरितदिगन्तभैरवः ।  
उद्धतधूम्रधूमधूलिधुतबद्धघनान्धकारकं  
त्वन्नतिनीतिगतिरेति शमं बहुशो हुताशनः ॥ बुस्तो_८।४ ॥  
चलितलतावितानकुटिलोद्गमदुर्गमगहनवर्तिनः  
सपदि पुरो नरस्य तारेति मनागपि नामधारिणः ।  
स्फीतफणौघघोरफूत्कारपरिस्फुरतानलस्फुट-  
स्फुरदुरुविस्फुलिङ्गविस्फारिणि फणिनि विषं विनश्यति ॥ बुस्तो_८।५ ॥  
क्षणकृतकोपकम्पकरकर्षितखरकरवालनिर्मल-  
व्यतिकरकरकरवालविकरालमहाबलभुजार्गलः ।  
प्रस्थितपथिकनिकटकटविघटनपटुरतिनिष्ठुराशयो  
भगवति भक्तिवन्तुमुपसर्पति तव न वने ऽपि तस्करः ॥ बुस्तो_८।६ ॥  
यो ऽपि नरेन्द्रवीरहुङ्कारकचग्रहनिग्रहो  
ग्रहग्रस्त इव रज्जुहिञ्जीरवजर्जरिताङ्गपञ्जरः ।  
प्रतिपदखनखनायमानमुखरीकृतखरखरशृङ्खलावलि-  
स्त्वच्चरणारविन्दमभिवन्द्य स नन्दति मुक्तबन्धनः ॥ बुस्तो_८।७ ॥  
कलकलकलिललोलकल्लोलजलोल्ललत्कालिकानिला-  
स्फालितविपुलबहलवेलाकुलकूलतमालपल्लवात् ।  
सरभसमकरनिकरखरनखरसुदुस्तरतो ऽपि सागरात्  
तारिणि तरलतारतरतारकमातुरमेत्य रक्षसि ॥ बुस्तो_८।८ ॥  
सूक्ष्मविरावसारसरघोत्करनिर्भरघोरघर्घरघ्राणा  
घृणाङघ्रिपाण्यस्रविस्रीकृतक्वथितशरीरपञ्जरा ।  
यत्क्षणमहाप्रसादावेशत्वत्प्रणता तारिणि कामरूपिणा  
तत्क्षणलब्धलोलकिरणमणिकुण्डलमण्डितगण्डमण्डला ॥ बुस्तो_८।९ ॥  
यूकविकीर्णशीर्णपटकर्पटकटितटवेष्टनोद्भटः  
सङ्कटपेट्टपूरमात्रार्जनपरपुरपिण्डतर्कणः ।  
यदि तव नामकं हृदि करोति हि राक्षसैककः  
प्रौढवधूविधूतचामीकरखचितविचित्रचामरम् ॥ बुस्तो_८।१० ॥  
  
श्रीचन्द्रदासविरचितार्यतारास्तुतिः समाप्ता ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ९:  

अष्टमातृकास्तोत्रम्  

ओम् नमः श्रीविघ्नेश्वराष्टमातृकाभ्यः ।  
  
विघ्नेश्वर महावीर सिद्धिरूपाय वृद्धये ।  
विघ्ननाशाय देवाय गणेशाय नमाम्यहम् ॥ बुस्तो_९।१ ॥  
पूर्वे ब्रह्माणी देवी हंसमारुह्य संस्थिता ।  
पीतवर्णप्रभा देवी श्रीब्रह्माणि नमो ऽस्तु ते ॥ बुस्तो_९।२ ॥  
दक्षिणे श्रीवाराही महिषासनसंस्थिता ।  
रक्तवर्णा ऽङ्कुशहस्ता श्रीवाराहि नमो ऽस्तु ते ॥ बुस्तो_९।३ ॥  
पश्चिमे चेन्द्राणी देवी गजमारुह्य संस्थिता ।  
कुङ्कुमाभा वज्रहस्ता श्रीइन्द्राणि नमो ऽस्तु ते ॥ बुस्तो_९।४ ॥  
उत्तरे माहेश्वरी देवी वृषमारुह्य संस्थिता ।  
श्वेतवर्णप्रभा देवी माहेश्वरि नमो ऽस्तु ते ॥ बुस्तो_९।५ ॥  
आग्नेये बालकौमारी मयूरकान्तिपूरणी ।  
रक्तवर्णा शक्तिहस्ता श्रीकौमारि नमो ऽस्तु ते ॥ बुस्तो_९।६ ॥  
नैरृत्ये वैष्णवी देवी श्यामाभा गरुडासना ।  
शङ्खचक्रधरा देवी नारायणि नमो ऽस्तु ते ॥ बुस्तो_९।७ ॥  
वायव्ये चामुण्डा देवी सिंहमारुह्य संस्थिता ।  
ककारमूर्तिधारी च खड्गहस्तां नमाम्यहम् ॥ बुस्तो_९।८ ॥  
ईशाने चण्डिका देवी धूम्रवर्णा प्रज्वालिनी ।  
कर्तिमुण्डधरा देवी महालक्ष्मि नमो ऽस्तु ते ॥ बुस्तो_९।९ ॥  
अष्टपीठस्थिता देवीरष्टवृक्षनिवासिनीः ।  
अष्टभैरवसंयुक्ता अष्टमातृका नमाम्यहम् ॥ बुस्तो_९।१० ॥  
सूर्यः सोमो महीपुत्रो बुधो देवासुरगुरू ।  
शनिश्च राहुः केतुश्च यमाय च नमो नमः ॥ बुस्तो_९।११ ॥  
  
श्री अष्टमातृकास्तोत्रं समाप्तम् ॥  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। १०:  

अवधानस्तोत्रम् (वन्दनास्तवं वा)  

ओम् नमो लोकनाथाय  
  
आराधितो ऽसि भुजगासुरलोकसङ्घैर्गन्धर्वयक्षमुनिभिः परिवन्दिताय ।  
द्वात्रिंशदादिवरलक्षणभूषिताय नित्यं नमामि शिरसा करुणामयाय ॥ बुस्तो_१०।१ ॥  
बालार्ककोटिसमतेजकलेवराय आलोकिते सुगतशेखरधारिताय ।  
शुभ्रांशुमौलितिलकाय जटधराय नित्यं नमामि शिरसा करुणामयाय ॥ बुस्तो_१०।२ ॥  
अम्भोजपाणिकमलासनसंस्थिताय यज्ञोपवीतफणिराजसुमण्डिताय ।  
रत्नादिहारकनकोज्ज्वलभूषिताय नित्यं नमामि शिरसा करुणामयाय ॥ बुस्तो_१०।३ ॥  
उत्पादभङ्गभवसागरतारकाय दुर्ग्राहदुर्गतिभुवां परिमोचकाय ।  
रागादिदोषपरिमुक्त सुनिर्मलाय नित्यं नमामि शिरसा करुणामयाय ॥ बुस्तो_१०।४ ॥  
मैत्र्यादिभिश्चतुरब्रह्मविहारणाय धारामृतैः सकलसत्त्वसुपोषणाय ।  
मोहान्धकारकृतदोषविदारणाय नित्यं नमामि शिरसा करुणामयाय ॥ बुस्तो_१०।५ ॥  
दैत्येन्द्रवंशवलितारणमोक्षदाय सत्त्वोपकारत्वरितकृतनिश्चयाय ।  
सर्वज्ञज्ञानपरिपूरितदेशनाय नित्यं नमामि शिरसा करुणामयाय ॥ बुस्तो_१०।६ ॥  
अष्टादशनरकमार्गविशोधनाय अज्ञानगाढतिमिरपरिध्वंसनाय ।  
ज्ञानैकदृष्टिव्यवलोकितमोक्षदाय नित्यं नमामि शिरसा करुणामयाय ॥ बुस्तो_१०।७ ॥  
त्वं लोकनाथ भुवनेश्वर सुप्रदाय दारिद्रयदुःखमयपञ्जरदारणाय ।  
त्वत्पादपङ्कजयुगप्रतिवन्दिताय नित्यं नमामि शिरसा करुणामयाय ॥ बुस्तो_१०।८ ॥  
मार्तण्डमण्डलरुचिस्तथतास्वभावं त्वां नौम्यहः सुफलदः विमलप्रभावम् ।  
चिन्तामणिं सुसदृशं त्वतिदुर्भगो ऽहं नित्यं नमामि शिरसा करुणामयाय ॥ बुस्तो_१०।९ ॥  
यद्भक्तितो दशनखाञ्जलिसोत्तमाङ्गमष्टाङ्गकैः प्रणमितं तव पादपद्म ।  
दुःखार्णवे पतितमुद्धर मां कृपालो नित्यं नमामि शिरसा करुणामयाय ॥ बुस्तो_१०।१० ॥  
सप्ताष्टभूतगतमाधवशुक्लपक्षे तारापुनर्वसु सहे भृगुसूनुवारे ।  
श्रीक्रौञ्चदारणतिथौ च स्तुतिं करोमि मे देहि वाञ्छितफलं भुवनैकनाथ ॥ बुस्तो_१०।११ ॥  
ये पठन्ति महापुण्यं पवित्रं पापनाशनम् ।  
सर्वकामार्थसिद्धिं च गमिष्यन्ति सुखावतीम् ॥ बुस्तो_१०।१२ ॥  
  
श्रीमदार्यावलोकितेश्वरभट्टारकस्यावधानस्तोत्रं समाप्तम् ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ११:  

अवलोकितेश्वरहयग्रीवधारणी  
  
नमो रत्नत्रयाय । नम आर्यावलोकितेश्वराय बोधिसत्त्वाय महासत्त्वाय महाकारुणिकाय । नमः सर्वसत्त्वव्यसनघातिने । नमः सर्वसत्त्वव्यसनावहारिणे । नमः सर्वसत्त्वभयोत्तारणाय । नमः सर्वभवप्रशमनकराय । नमः सर्वसत्त्वबोधिचिकित्सङ्कराय । नमः सर्वबन्धनच्छेदनपराय । नमः सर्वदुःखप्रमोक्षणकराय । नमः सर्वान्धकारविधमनकराय । नमः सर्वविद्याराजवशप्राप्तये महायोगयोगीश्वराय ।  
  
तस्मै नमस्कृत्वा इदमार्यावलोकितेश्वरमुखोद्गीर्णम् । ऋषिविददादेवनागयक्षराक्षसशक्रब्रह्मलोकपालविष्णुमहेश्वरनारायणस्कन्दकुबेरासुरेन्द्रमातृगण नमस्कृतं वज्रक्षुरमहीयं हयग्रीवब्रह्मपरमहृदयमावर्तयिष्यामि । अप्रमेयार्थसाधकम् असह्यं सर्वभूतानां सर्वविघ्नविनाशकम् । अमोघं सर्वकर्मणां विषाणाञ्च विनायनम् । तद् यथा  
  
ओम् तरुल तरुल वितरुल वितरुल सर्वविषघातक सर्वभूतविद्रावक ज्वलितानलविस्फुलिङ्गाट्टहास केसरातोपाप्रवितकाय वज्रक्षुरनिर्गतित चलितवसुधातल बज्रोदश्वसत हासितमरुतक्षतिप्रशमनकर परदुष्टविघ्नान् सम्भक्षणकर स्वविद्योपदेशकर परमशान्तिकर बुद्ध बुद्ध बोधयामिति ।  
  
भगवन् हयग्रीव सर्वविद्याहृदयमावर्तयिष्यामि । खाद खाद महारौद्रमन्त्रेण । रक्ष रक्ष आत्मस्वहितान् मन्त्रेण । सिध्य सिध्य सर्वकर्मसु मे सिद्धे देहि देहि । आवेश आवेश प्रवेश प्रवेश सर्वग्रहेषु अप्रतिहत । धुन धुन विधुन विधुन मथ मथ प्रमथ प्रमथ सर्ववरोपग्रम । कृतकखोर्दो । दुर्लङ्घित मूषिक । विषकर विषद्रंष्ट्र विषचूर्णयो अभिचारविषकरण । सिध्य अञ्जन चक्षुर्मोहन । चित्तविक्षोभणकर । नित्यापरप्रेक्षण त्रासय त्रासय महाबोधिसत्त्व ऋद्धदंष्ट्रणेन सर्वभयेभ्यः सत्त्वानां रक्ष रक्ष । मम बुद्धधर्मसङ्घानुज्ञातं मे कर्म शीघ्रं कुरु कुरु फट् । हयग्रीवाय फट् । बज्रक्षुराय फट् । वज्रदंष्ट्रोत्कटभयभैरवाय फट् । परमन्त्रणनाशनकराय फट् । परदुष्टविघ्नान् सम्भक्षणकराय फट् । सर्वग्रहोत्सादनकराय फट् । सर्वग्रहेषु  
अप्रतिहताय फट् । पटलमुखाय फट् । ये केचित् मम अहितेषिणः काये क्रमन्ति मन्त्रयण यमन्ति जुह्वानति काखोर्दं कुर्वन्ति । तेन सर्वेणाभिमुखेन वाक्रीहाय फट् । नमः सर्वदुष्टग्रहोत्सादनाय हयग्रीवाय सिध्यन्तु मन्त्रपदैः स्वाहा । ओम् अमितोद्भवाय हुं फट् फट् स्वाहा । ओम् नमो हयाय स्वाहा । ओम् नमो विश्वमूर्तये स्वाहा । नमः सर्वसत्त्वानां सिध्यन्तु मन्त्रपदाय स्वाहा ॥ बुस्तो_११ ॥  

___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। १२:  

अवलोकितेश्वराष्टकस्तोत्रम्  

ओम् नमो ऽवलोकितेश्वराय  
  
स्तुत्वा गुणैरनुपमैरनुबिन्दुपात्रं स्तोत्रं मया कृतमिदं जडवालिशेन ।  
लोकेश्वरं गुणनिधिं गुणसागरं च नित्यं नमामि शिरसाञ्जलिसम्पुटेन ॥ बुस्तो_१२।१ ॥  
प्राणेषु यन् स्रवति येन रसाम्बुपारान् क्षुत्तृष्णदुःखपरिपीडितसर्वसत्त्वान् ।  
एवंविधं जगदिदं परिपालनाय तस्मै नमो ऽस्तु सततं हि यथार्थनाम्ने ॥ बुस्तो_१२।२ ॥  
सत्कुङ्कुमात्तमरुणाङ्कसमानवर्णं द्वात्रिंशलक्षणविभूषितगात्रशोभम् ।  
सर्वेषु यस्य करुणामयवत्सलत्वं तस्मै नमामि भवते करुणामयाय ॥ बुस्तो_१२।३ ॥  
संसारसागरमहालयनाशदक्ष एकस्त्वमेव शरणं भुवि नैकनाथ ।  
केनापि त्वद्गुणगणा गणने न शक्यास्तं लोकनाथमवलोकितनामसञ्ज्ञम् ॥ बुस्तो_१२।४ ॥  
नानाविधाभरणमण्डितदिव्यरुपं बालेन्दुलग्नजटभूषितलोकनाथम् ।  
वामे च मण्डलधरं वरदं च सव्ये त्वां लोकनाथ शरणं प्रव्रजामि नित्यम् ॥ बुस्तो_१२।५ ॥  
ब्रह्मादिभिः परिवृतं सुरसिद्धसङ्घैर्गन्धर्वकिन्नरमहोरगनागयक्षैः ।  
नाथस्य यस्य भवतश्चरणाम्बुजं च तं लोकनाथचरणं शरणं व्रजामि ॥ बुस्तो_१२।६ ॥  
भूतैः पिशाचगरुडोरगराक्षसीभिः कुम्भाण्डपूतनमहल्लकराजराजैः ।  
वैश्वानरासुरशतैः परिवारभूतं तं लोकनाथचरणं शरणं गतो ऽस्मि ॥ बुस्तो_१२।७ ॥  
अब्धिर्दिवाकरकरैर्नहि शोषमेति तद्वत्कवीश्वरशतैर्गुणसागरस्ते ।  
लोकेश्वर प्रथितकीर्तिनिधानभूतो न क्षीयते गुणनिधिर्गुणसागरस्य ॥ बुस्तो_१२।८ ॥  
श्लोकाष्टकं प्रतिदिनं खलु ये पठन्ति ते प्राप्नुवन्ति सहसा धनपुत्रमोक्षान् ।  
कुष्ठादिरोगनिकरं क्षमतां प्रयाति वन्दामहे च नितरां तव पादयुग्मे ॥ बुस्तो_१२।९ ॥  
  
श्री आर्यावलोकितेश्वरस्य श्लोकाष्टकं समाप्तम् ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। १३:  

अवलोकितेश्वरस्तवः  
  
चन्द्रकान्ताभिक्षुणीकृतः  
  
ओम् नमो ऽवलोकितेश्वराय  

भुवनत्रयवन्दितलोकगुरुम् अमराधिपतिस्तुतब्रह्मवरम् ।  
मुनिराजवरं द्युतिसिद्धिकरं प्रणमाम्यवलोकितनामधरम् ॥ बुस्तो_१३।१ ॥  
सुगतात्मजरुपसुरुपधरं बहुलक्षणभूषितदेहवरम् ।  
अमिताभतथागतमौलिधरं कनकाब्जविभूषितवामकरम् ॥ बुस्तो_१३।२ ॥  
कुटिलामलपिङ्गलधूम्रजटं शशिबिम्बसमुज्ज्वलपूर्णमुखम् ।  
कमलायतलोचनचारुवरं हिमखण्डविपाण्डुरगण्डयुगम् ॥ बुस्तो_१३।३ ॥  
अधरं जितपङ्कजनाभिसमं शरदम्बुदगर्जितमेघरुतम् ।  
बहुरत्नविभूषितबाहुयुगं तनुकोमलशाद्वलपाणितलम् ॥ बुस्तो_१३।४ ॥  
मृगचर्मविवेष्टितवामतनुं शुभकुण्डलमण्डितलोलधरम् ।  
विमलं कमलोदरनाभितलं मणिमण्डितमेखलहेमवरम् ॥ बुस्तो_१३।५ ॥  
कटिवेष्टितचित्रसुवस्त्रधरं जिनबोधिमहोदधिपारगतम् ।  
बहुपुण्यमुपार्जितलब्धवरं ज्वरव्याधिहरं बहुसौख्यकरम् ॥ बुस्तो_१३।६ ॥  
शुभशान्तिकरं त्रिभवास्यकरं सचरं खचरं स्तुतिदेहधरम् ।  
विविधाकुलनिर्जितमारबलं दशपारमितापरमार्थकरम् ॥ बुस्तो_१३।७ ॥  
चतुरस्रविहारविवेकपरं तथताद्वयबोधविबोधकरम् ।  
मणिनूपुरगर्जितपादयुगं गजमन्दविलम्बितहंसगतिम् ॥ बुस्तो_१३।८ ॥  
परिपूर्णमहामृतलब्धधृतिं क्षीरोदजलार्णवनित्यगतिम् ।  
श्रीपोतलकाभिनिवासरतिं करुणामयनिर्मलचारुदृशम् ॥ बुस्तो_१३।९ ॥  
  
श्रीमदार्यावलोकितेश्वरभट्टारकस्य चन्द्रकान्ताभिक्षुणीविरचितः स्तवः समाप्तः ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। १४:  

अवलोकितेश्वरस्तोत्रम्  
  
चरपतिपादविरचितम्  
  
ओम् नमो ऽवलोकितेश्वराय  
  
देवमनुष्यासुरनुतचरणः प्रतिहतजन्मजरारुजमरणः ।  
लोकेश त्वं मामशरण्यं रक्ष कृपालो कुरु कारुण्यम् ॥ बुस्तो_१४।१ ॥  
संसारोदधिमध्यनिमग्नं क्लेशमहोर्मिसमाहितभग्नम् ।  
मामवधारय मा विरुवन्तं त्राहि महाकृप नौमि भवन्तम् ॥ बुस्तो_१४।२ ॥  
तृष्णातिमिरोपद्रुतनेत्रं मरणमहाभयविह्वलगात्रम् ।  
पालय भगवन्नवलोकय मां यावदवीचिं यामि न विषमाम् ॥ बुस्तो_१४।३ ॥  
कृतमन्यस्त्रीग्रहणमजस्रं हतमज्ञेयं प्राणिसहस्रम् ।  
नाथ मया कृतपापमशेषं नाशय सम्प्रति कायिकदोषम् ॥ बुस्तो_१४।४ ॥  
यज्जोवितसत्कारनिमित्तं लोकान् नित्यं भणितमसत्यम् ।  
तल्लोकेश्वर शमय समस्तं वाचिकनरकं चिरमभ्यस्तम् ॥ बुस्तो_१४।५ ॥  
सत्त्वानामिह चिन्तितमहितं स्वयमनुमोदितमपि नरविहितम् ।  
अधुना तन्मम मानसपापं स्फोटय नाथ करोमि विलापम् ॥ बुस्तो_१४।६ ॥  
देवमनुष्यासुरजातीनां तिर्यःनारकप्रेतगतीनाम् ।  
सत्त्वा ये निवसन्ति सदार्ता रक्षसि तानिति तव मयि वार्ता ॥ बुस्तो_१४।७ ॥  
तेन ममोपरि सृज कारुण्यं वीक्ष्य शरीरगतं तारुण्यम् ।  
इति शृणु भगवन् भवति भणामि यावन्नरकं नैव विशामि ॥ बुस्तो_१४।८ ॥  
किं चोपेत्य करोषि परार्थं मुञ्चसि भगवन् मामकृतार्थम् ।  
अथवा प्रेक्ष्य कृपा तव पुण्यं जनयसि दृष्टं कथमविपन्नम् ॥ बुस्तो_१४।९ ॥  
स्मरणेनापि भवसि परितुष्टः क्षिपसि च कलुषं किमिति न दृष्टः ।  
यस्माद् भगवन् परहितदक्ष क्षेपं मा कुरु मामिह रक्ष ॥ बुस्तो_१४।१० ॥  
दन्तितुरङ्गमपुत्रकलत्रं राज्यमकण्टकवेश्मविचित्रम् ।  
अस्थिशिरो ऽसृङ्मांसपर्यन्तं भवतार्थिभ्यो दत्तमनन्तम् ॥ बुस्तो_१४।११ ॥  
अञ्जनगुटिकापादुकसिद्धिः सिद्धौषधिमणिमन्त्रविशुद्धिः ।  
सिद्धयति यक्षस्त्रीपुरवेशः तुष्यसि यस्य त्वं लोकेश ॥ बुस्तो_१४।१२ ॥  
ये करचरणविलोचनहीना विविधव्याधिमहाभयदीनाः ।  
ते त्वयि तुष्टे पुष्टशरीरा विलसन्त्यरुजो गुणगम्भीराः ॥ बुस्तो_१४।१३ ॥  
गरलं व्याधिर्ग्रहडाकिन्यः शान्तिं यान्ति सदा योगिन्यः ।  
सरति न तस्य पुरो यमदूतः प्रोतो यस्य च त्वं जिनभूतः ॥ बुस्तो_१४।१४ ॥  
इति लोकेश्वर किं क्रियमाणं मुञ्चसि भगवन् मामत्राणम् ।  
रौम्यहमनुदिनमुद्यतपाणिर्नाशय त्राससमाकुलवाणिः ॥ बुस्तो_१४।१५ ॥  
यद्विषयेन्द्रियचञ्चलमनसा कृतबहुपापं व्याकुलमनसा ।  
नीतं जन्म मया ऽस्मिन् सकलं जठरनिमित्तं भ्रमता विकलम् ॥ बुस्तो_१४।१६ ॥  
तत्कुरु सम्प्रति मम लोकेश प्रणतो विविधाञ्जलिरहमेषः ।  
येनाभुक्त्वापायिकदोषं सुगतिं भवतो यामि न मोक्षम् ॥ बुस्तो_१४।१७ ॥  
मोहद्वेषविनाशनहेतुस्त्वं संसारमहोदधिसेतुः ।  
पतितस्त्रस्तोत्थापितबाहुस्त्वं गुरुदुरितनिशाकरराहुः ॥ बुस्तो_१४।१८ ॥  
देशितसुगतानुत्तरतत्त्वस्त्वं पालितबहुदुःखितसत्त्वः ।  
निर्जितदुर्जयमन्मथमारस्त्वं सन्तीर्णभवार्णवपारः ॥ बुस्तो_१४।१९ ॥  
सकलालाननिकृन्तनदेहस्त्वं परिभावितजगतसुदेहः ।  
भगवन्ननुपमकरुणासिन्धुस्त्वं जनविदितो ऽकारणबन्धुः ॥ बुस्तो_१४।२० ॥  
लीलाविदलितकर्मविभङ्गस्त्वं परहितविषयव्यासङ्गः ।  
दिव्यध्यानसमाहितचित्तस्त्वं याचकसाधारणचित्तः ॥ बुस्तो_१४।२१ ॥  
परमपकुर्वन्न्नपि करुणावान् मयि परितोषं न करोषि भवान् ।  
कथमिह मोहमहोरगदष्टं विषयशरीरमकुशलं भ्रष्टम् ॥ बुस्तो_१४।२२ ॥  
सकलजनार्थं प्रति या करुणा सा किं भवतो नियतस्फरणा ।  
येन न रक्षसि किल्विषवन्तं भवतः पुरतो मां विरुवन्तम् ॥ बुस्तो_१४।२३ ॥  
नाथ कृपा ते व्योमविशाला सत्त्वेषु हि यथाम्बुदधारा ।  
स्थलजलनिम्नोन्नतबहुदेशे सरति निरन्तरमनिशमशेषे ॥ बुस्तो_१४।२४ ॥  
इति भगवत्स्मरणाद्यत्पुण्यं मम तेनेदं जगदक्षुण्णम् ।  
लभतां श्रीपोतलकाचलवासं जनयतु सुन्दरविविधविलासम् ॥ बुस्तो_१४।२५ ॥  
  
श्रीमदार्यावलोकितेश्वरभट्टारकस्य चरपतिपादविरचितं स्तोत्रं समाप्तम् ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। १५:  

अवलोकितेश्वरस्तोत्रम्  
  
वासुकिनागराजकृतम्  
  
ओम् नमो ऽवलोकितेश्वराय  
  
जटाधरं सौम्यविशाललोचनं सदाप्रसन्नाननचन्द्रमण्डलम् ।  
सुरासुरैर्वन्दितपादपङ्कजं नमामि नाथं मणिपद्मसम्भवम् ॥ बुस्तो_१५।१ ॥  
सरोजपत्रायतदिव्यलोचनं कुदृष्टिसंशोधितशुद्धलोचनम् ।  
कृपामृतार्द्रं जगदेकलोचनं नमामि नाथं मणिपद्मसम्भवम् ॥ बुस्तो_१५।२ ॥  
हारेन्दुहारार्धहिमाधिकोज्जवलं निघृष्टगण्डामललोलकुण्डलम् ।  
गभस्तिमालाकुलकोटिसङ्कुलं नमामि नाथं मणिपद्मसम्भवम् ॥ बुस्तो_१५।३ ॥  
प्रबुद्धधर्माध्वनि धर्मधातुकं सहस्रबाहुं द्विचतुश्च षड्भुजम् ।  
खधातुना तुल्यमनन्तबाहुकं नमामि नाथं मणिपद्मसम्भवम् ॥ बुस्तो_१५।४ ॥  
उपायप्रज्ञोदधिमन्थनोद्भवं त्रिधातुसंरक्षणहेतुसम्भवम् ।  
जिनेन्द्रमौलिं जिनधातुसम्भवं नमामि नाथं मणिपद्मसम्भवम् ॥ बुस्तो_१५।५ ॥  
पद्मोपरि गतं नाथं पद्महस्तं जटाधरम् ।  
आर्यावलोकितं वन्दे सर्वसत्त्वानुकम्पकम् ॥ बुस्तो_१५।६ ॥  
  
श्रीवासुकिनागराजकृतमार्यावलोकितेश्वरस्तोत्रं समाप्तम् ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। १६:  

अवलोकितेश्वराष्टोत्तरशतनामस्तोत्रम्  
  
ओम् नमो ऽवलोकितेश्वराय  
  
पद्मसत्त्व महापद्म लोकेश्वर महेश्वर ।  
अवलोकितेश धीराग्र्य वज्रधर्म नमो ऽस्तु ते ॥ बुस्तो_१६।१ ॥  
धर्मराज महाशुद्ध सत्त्वराज महामते ।  
पद्मात्मक महापद्म पद्मनाथ नमो ऽस्तु ते ॥ बुस्तो_१६।२ ॥  
पद्मोद्भव सुपद्माभ पद्मशुद्ध सुशोधक ।  
वज्रपद्म सुपद्माङ्क पद्मपद्म नमो ऽस्तु ते ॥ बुस्तो_१६।३ ॥  
महाविश्व महालोक महाकाय महोपम ।  
महाधीर महावीर महाशौरे नमो ऽस्तु ते ॥ बुस्तो_१६।४ ॥  
सत्त्वाशय महायान महायोग पितामह ।  
शम्भु शङ्कर शुद्धार्थ बुद्धपद्म नमो ऽस्तु ते ॥ बुस्तो_१६।५ ॥  
धर्मतत्त्वार्थ सद्धर्म शुद्धद्धर्मं सुधर्मकृत् ।  
महाधर्म सुधर्माग्र्य धर्मचक्र नमो ऽस्तु ते ॥ बुस्तो_१६।६ ॥  
बुद्धसत्त्व सुसत्त्वाग्र्य धर्मसत्त्व सुसत्त्वधृक् ।  
सत्त्वोत्तम सुसत्त्वज्ञ सत्त्वसत्त्व नमो ऽस्तु ते ॥ बुस्तो_१६।७ ॥  
अवलोकितेश नाथाग्र्य महानाथ विलोकित ।  
आलोकलोक लोकार्थ लोकनाथ नमो ऽस्तु ते ॥ बुस्तो_१६।८ ॥  
लोकाक्षराक्षर महा अक्षराग्र्याक्षरोपम ।  
अक्षराक्षर सर्वाक्ष चक्राक्षर नमो ऽस्तु ते ॥ बुस्तो_१६।९ ॥  
पद्महस्त महाहस्त समाश्वासक दायक ।  
बुद्धधर्म महाबुद्ध बुद्धात्मक नमो ऽस्तु ते ॥ बुस्तो_१६।१० ॥  
बुद्धरूप महारूप वज्ररूप सुरुपवित् ।  
धर्मालोक सुतेजाग्र्य लोकालोक नमो ऽस्तु ते ॥ बुस्तो_१६।११ ॥  
पद्मश्रीनाथ नाथाग्र्य धर्मश्रीनाथ नाथवान् ।  
ब्रह्यनाथ महाब्रह्म ब्रह्मपुत्र नमो ऽस्तु ते ॥ बुस्तो_१६।१२ ॥  
दीप दीपाग्र्य दीपोग्र दीपालोक सुदीपक ।  
दीपनाथ महादिप बुद्धदीप नमो ऽस्तु ते ॥ बुस्तो_१६।१३ ॥  
बुद्धाभिषिक्त बुद्धाग्र्य बुद्धपुत्र महाबुध ।  
बुद्धाभिषेकमुर्द्धाग्र्य बुद्धबुद्ध नमो ऽस्तु ते ॥ बुस्तो_१६।१४ ॥  
बुद्धचक्षो महाचक्षो धर्मचक्षो महेक्षण ।  
समाधिज्ञानसर्वस्व वज्रनेत्र नमो ऽस्तु ते ॥ बुस्तो_१६।१५ ॥  
एवं सर्वात्मना गौणं नाम्नामष्टशतं तव ।  
भावयेत् स्तुनुयाद्वापि लोकैश्वर्यमवाप्नुयात् ॥ बुस्तो_१६।१६ ॥  
  
आर्यावलोकितेश्वरनामाष्टोत्तरशताध्येषणास्तोत्रं समाप्तम् ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। १७:  

भद्रचरीप्रणिधानस्तोत्रम्  

अथ खलु समन्तभद्रो बोधिसत्त्वो महासत्त्वः एवमेव लोकधातुपरम्परानभिलाप्यानभिलाप्य बुद्धक्षेत्रपरमाणुरजःसमान् कल्पान् कल्पप्रसरानभिद्योत्यमानो भूयस्या मात्रया गाथाभिगीतेन प्रणिधानमकार्षीत् -  
  
यावत केचि दशद्दिशि लोके सर्वत्रियध्वगता नरसिंहाः ।  
तानहु वन्दमि सर्वि अशेषान् कायतु वाच मनेन प्रसन्नः ॥ बुस्तो_१७।१ ॥  
क्षेत्ररजोपमकायप्रमाणैः सर्वजिनान करोमि प्रणामम् ।  
सर्वजिनाभिमुखेन मनेन भद्रचरीप्रणिधानबलेन ॥ बुस्तो_१७।२ ॥  
एकरजाग्रि रजोपमबुद्धा बुद्धसुतान निषण्णकु मध्ये ।  
एवमशेषत धर्मतधातुं सर्वधिमुच्यमि पूर्णजिनेभि ॥ बुस्तो_१७।३ ॥  
तेषु च अक्षयवर्णसमुद्रान् सर्वस्वराङ्गसमुद्ररुतेभिः ।  
सर्वजिनान गुणान् भणमानस्तान् सुगतान् स्तवमी अहु सर्वान् ॥ बुस्तो_१७।४ ॥  
पुष्पवरेभि च माल्यवरेभिर्वाद्यविलेपनछत्रवरेभिः ।  
दीपवरेभि च धूपवरेभिः पूजन तेष जिनान करोमि ॥ बुस्तो_१७।५ ॥  
वस्त्रवरेभि च गन्धवरेभिश्चूर्णपुटेभि च मेरुसमेभिः ।  
सर्वविशिष्टवियूहवरेभिः पूजन तेष जिनान करोमि ॥ बुस्तो_१७।६ ॥  
या च अनुत्तरपूज उदारा तानधिमुच्यमि सर्वजिनानाम् ।  
भद्रचरी अधिमुक्तिबलेन वन्दमि पूजयमी जिनसर्वान् ॥ बुस्तो_१७।७ ॥  
यच्च कृतं मयि पापु भवेय्या रागतु द्वेषतु मोहवशेन ।  
कायतु वाच मनेन तथैव तं प्रतिदेशयमी अहु सर्वम् ॥ बुस्तो_१७।८ ॥  
यच्च दशद्दिशि पुण्य जगस्य शैक्ष अशैक्षप्रत्येकजिनानाम् ।  
बुद्धसुतानथ सर्वजिनानां तं अनुमोदयमी अहु सर्वम् ॥ बुस्तो_१७।९ ॥  
ये च दशद्दिशि लोकप्रदीपा बोधिविबुद्ध असङ्गतप्राप्ताः ।  
तानहु सर्वि अध्येषमि नाथान् चक्रु अनुत्तरु वर्तनतायै ॥ बुस्तो_१७।१० ॥  
ये ऽपि च निर्वृति दर्शितुकामास्तानभियाचमि प्राञ्जलिभूतः ।  
क्षेत्ररजोपमकल्प निहन्तु सर्वजगस्य हिताय सुखाय ॥ बुस्तो_१७।११ ॥  
वन्दनपूजनदेशनताय मोदनध्येषणयाचनताय ।  
यच्च शुभं मयि सञ्चितु किञ्चिद्बोधयि नामयमी अहु सर्वम् ॥ बुस्तो_१७।१२ ॥  
पूजित भोन्तु अतीतक बुद्धा ये च ध्रियन्ति दशद्दिशि लोके ।  
ये च अनागत ते लघु भोन्तु पूर्णमनोरथ बोधिविबुद्धाः ॥ बुस्तो_१७।१३ ॥  
यावत केचि दशद्दिशि क्षेत्रास्ते परिशुद्ध भवन्तु उदाराः ।  
बोधिद्रुमेन्द्रगतेभि जिनेभिर्बुद्धसुतेभि च भोन्तु प्रपूर्णाः ॥ बुस्तो_१७।१४ ॥  
यावत केचि दशद्दिशि सत्त्वास्ते सुखिता सद भोन्तु अरोगाः ।  
सर्वजगस्य च धर्मिकु अर्थो भोन्तु प्रदक्षिणु ऋध्यतु आशाः ॥ बुस्तो_१७।१५ ॥  
बोधिचरिं च अहं चरमाणो भवि जातिस्मरु सर्वगतीषु ।  
सर्वसु जन्मसु च्युत्युपपत्ती प्रव्रजितो अहु नित्यु भवेय्या ॥ बुस्तो_१७।१६ ॥  
सर्वजिनानुशिक्षयमाणो भद्रचरिं परिपूरयमाणः ।  
शीलचरिं विमलां परिशुद्धां नित्यमखण्डमछिद्र चरेयम् ॥ बुस्तो_१७।१७ ॥  
देवरुतेभि च नागरुतेभिर्यक्षकुम्भाण्डमनुष्यरुतेभिः ।  
यानि च सर्वरुतानि जगस्य सर्वरुतेष्वहु देशयि धर्मम् ॥ बुस्तो_१७।१८ ॥  
ये खलु पारमितास्वभियुक्तो बोधियि चित्तु न जातु विमुह्येत् ।  
ये ऽपि च पापक आवरणायास्तेषु परिक्षयु भोतु अशेषम् ॥ बुस्तो_१७।१९ ॥  
कर्मतु क्लेशतु मारपथातो लोकगतीषु विमुक्तु चरेयम् ।  
पद्म यथा सलिलेन अलिप्तः सूर्यशशी गगनेव असक्तः ॥ बुस्तो_१७।२० ॥  
सर्वि अपायदुखां प्रशमन्तो सर्वजगत् सुखि स्थापयमानः ।  
सर्वजगस्य हिताय चरेयं यावत क्षेत्रपथा दिशतासु ॥ बुस्तो_१७।२१ ॥  
सत्त्वचरिं अनुवर्तयमानोइ बोधिचरिं परिपूरयमाणः ।  
भद्रचरिं च प्रभावयमानः सर्वि अनागतकल्प चरेयम् ॥ बुस्तो_१७।२२ ॥  
ये च सभागत मम चर्याये तेभि समागमु नित्यु भवेय्या ।  
कायतु वाचतु चेतनतो चा एकचरि प्रणिधान चरेयम् ॥ बुस्तो_१७।२३ ॥  
ये ऽपि च मित्रा मम हितकामा भद्रचरीय निदर्शयितारः ।  
तेभि समागमु नित्यु भवेय्या तांश्च अहं न विरागयि जातु ॥ बुस्तो_१७।२४ ॥  
सम्मुख नित्यमहं जिन पश्ये बुद्धसुतेभि परीवृतु नाथान् ।  
तेषु च पूज करेयु उदारां सर्वि अनागतकल्पमखिन्नः ॥ बुस्तो_१७।२५ ॥  
धारयमाणु जिनान सद्धर्मं बोधिचरिं परिदीपयमानः ।  
भद्रचरिं च विशोधयमानः सर्वि अनागतकल्प चरेयम् ॥ बुस्तो_१७।२६ ॥  
सर्वभवेषु च सञ्चरमाणः पुण्यतु ज्ञानतु अक्षयप्राप्तः ।  
प्रज्ञौपायसमाधिविमोक्षैः सर्वगुणैर्भवि अक्षयकोशः ॥ बुस्तो_१७।२७ ॥  
एकरजाग्रि रजोपमक्षेत्रा तत्र च क्षेत्रि अचिन्तियबुद्धान् ।  
बुद्धसुतान निषण्णकु मध्ये पश्यिय बोधिचरिं चरमाणः ॥ बुस्तो_१७।२८ ॥  
एवमशेषत सर्वदिशासु बालपथेषु त्रियध्वप्रमाणान् ।  
बुद्धसमुद्र थ क्षेत्रसमुद्रानोतरि चारिककल्पसमुद्रान् ॥ बुस्तो_१७।२९ ॥  
एकस्वराङ्गसमुद्ररुतेभिः सर्वजिनान स्वराङ्गविशुद्धिम् ।  
सर्वजिनान यथाशयघोषान् बुद्धसरस्वतिमोतरि नित्यम् ॥ बुस्तो_१७।३० ॥  
तेषु च अक्षयघोषरुतेषु सर्वत्रियध्वगतान जिनानाम् ।  
चक्रनयं परिवर्तयमानो बुद्धिबलेन अहं प्रविशेयम् ॥ बुस्तो_१७।३१ ॥  
एकक्षणेन अनागतसर्वान् कल्पप्रवेश अहं प्रविशेयम् ।  
ये ऽपि च कल्प त्रियध्वप्रमाणास्तान् क्षणकोटिप्रविष्ट चरेयम् ॥ बुस्तो_१७।३२ ॥  
ये च त्रियध्वगता नरसिंहास्तानहु पश्यिय एकक्षणेन ।  
तेषु च गोचरिमोतरि नित्यं मायगतेन विमोक्षबलेन ॥ बुस्तो_१७।३३ ॥  
ये च त्रियध्वसुक्षेत्रवियूहास्तानभिनिर्हरि एकरजाग्रे ।  
एवमशेषत सर्वदिशासु ओतरि क्षेत्रवियूह जिनानाम् ॥ बुस्तो_१७।३४ ॥  
ये च अनागत लोकप्रदीपास्तेषु विबुध्यन चक्रप्रवृत्तिम् ।  
निर्वृतिदर्शननिष्ठ प्रशान्तिं सर्वि अहं उपसङ्क्रमि नाथान् ॥ बुस्तो_१७।३५ ॥  
ऋद्धिबलेन समन्तजवेन ज्ञानबलेन समन्तमुखेन ।  
चर्यबलेन समन्तगुणेन मैत्रबलेन समन्तगतेन ॥ बुस्तो_१७।३६ ॥  
पुण्यबलेन समन्तशुभेन ज्ञानबलेन असङ्गगतेन ।  
प्रज्ञौपायसमाधिबलेन बोधिबलं समुदानयमानः ॥ बुस्तो_१७।३७ ॥  
कर्मबलं परिशोधयमानः क्लेशबलं परिमर्दयमानः ।  
मारबलं अबलं करमाणः पूरयि भद्रचरीबल सर्वान् ॥ बुस्तो_१७।३८ ॥  
क्षेत्रसमुद्र विशोधयमानः सत्त्वसमुद्र विमोचयमानः ।  
धर्मसमुद्र विपश्ययमानो ज्ञानसमुद्र विगाहयमानः ॥ बुस्तो_१७।३९ ॥  
चर्यसमुद्र विशोधयमानः प्रणिधिसमुद्र प्रपूरयमाणः ।  
बुद्धसमुद्र प्रपूजयमानः कल्पसमुद्र चरेयमखिन्नः ॥ बुस्तो_१७।४० ॥  
ये च त्रियध्वगतान जिनानां बोधिचरिप्रणिधानविशेषाः ।  
तानहु पूरयि सर्वि अशेषात् भद्रचरीय बिबुध्यिय बोधिम् ॥ बुस्तो_१७।४१ ॥  
ज्येष्ठकु यः सुतु सर्वजिनानां यस्य च नाम समन्ततभद्रः ।  
तस्य विदुस्य सभागचरीये नामयमी कुशलं इमु सर्वम् ॥ बुस्तो_१७।४२ ॥  
कायतु वाच मनस्य विशुद्धिश्चर्यविशुद्ध्यथ क्षेत्रविशुद्धिः ।  
यादृशनामन भद्रविदुस्य तादृश भोतु समं मम तेन ॥ बुस्तो_१७।४३ ॥  
भद्रचरीय समन्तशुभाये मञ्जुशिरिप्रणिधान चरेयम् ।  
सर्वि अनागत कल्पमखिन्नः पूरयि तां क्रिय सर्वि अशेषाम् ॥ बुस्तो_१७।४४ ॥  
नो च प्रमाणु भवेय्य चरीये नो च प्रमाणु भवेय्य गुणानाम् ।  
अप्रमाणु चरियाय स्थिहित्वा जानमि सर्वि विकुर्वितु तेषाम् ॥ बुस्तो_१७।४५ ॥  
यावत निष्ठ नभस्य भवेय्या सत्त्व अशेषत निष्ठ तथैव ।  
कर्मतु क्लेशतु यावत निष्ठा तावत निष्ठ मम प्रणिधानम् ॥ बुस्तो_१७।४६ ॥  
ये च दशद्दिशि क्षेत्र अनन्ता रत्नअलङ्कृतु दद्यु जिनानाम् ।  
दिव्य च मानुष सौख्यविशिष्टां क्षेत्ररजोपम कल्प ददेयम् ॥ बुस्तो_१७।४७ ॥  
यश्च इमं परिणामनराजं श्रुत्व सकृज्जनयेदधिमुक्तिम् ।  
बोधिवरामनुप्रार्थयमानो अग्रु विशिष्ट भवेदिमु पुण्यम् ॥ बुस्तो_१७।४८ ॥  
वर्जित तेन भवन्ति अपाया वर्जित तेन भवन्ति कुमित्राः ।  
क्षिप्रु स पश्यति तं अमिताभं यस्यिमु भद्रचरि प्रणिधानम् ॥ बुस्तो_१७।४९ ॥  
लाभ सुलब्ध सजीवितु तेषां स्वागत ते इमु मानुषजन्म ।  
यादृशु सो हि समन्ततभद्रस्ते ऽपि तथा नचिरेण भवन्ति ॥ बुस्तो_१७।५० ॥  
पापक पञ्च अनन्तरियाणि येन अज्ञानवशेन कृतानि ।  
सो इमु भद्रचरिं भणमानः क्षिप्रु परिक्षयु नेति अशेषम् ॥ बुस्तो_१७।५१ ॥  
ज्ञानतु रूपतु लक्षणतश्च वर्णतु गोत्रतु भोतिरूपेतः ।  
तीर्थिकमारगणेभिरधृष्यः पूजितु भोति स सर्वत्रिलोके ॥ बुस्तो_१७।५२ ॥  
क्षिप्रु स गच्छति बोधिद्रुमेन्द्रं गत्व निषीदति सत्त्वहिताय ।  
बुद्ध्यति बोधि प्रवर्तयि चक्रं धर्षति मारु ससैन्यकु सर्वम् ॥ बुस्तो_१७।५३ ॥  
यो इमु भद्रचरिप्रणिधानं धारयि वाचयि देशयितो वा ।  
बुद्धविजानति यो ऽत्र विपाको बोधि विशिष्ट म काङ्क्ष जनेथ ॥ बुस्तो_१७।५४ ॥  
मञ्जुशिरी यथ जानति शूरः सो च समन्ततभद्र तथैव ।  
तेषु अहं अनुशिक्षयमाणो नामयमी कुशलं इमु सर्वम् ॥ बुस्तो_१७।५५ ॥  
सर्वत्रियध्वगतेभि जिनेभिर्या परिणामन वर्णित अग्रा ।  
ताय अहं कुशलं इमु सर्वं नामयमी वर भद्रचरीये ॥ बुस्तो_१७।५६ ॥  
कालक्रियां च अहं करमाणो आवरणान् विनिवर्तिय सर्वान् ।  
सम्मुख पश्यिय तं अमिताभं तं च सुखावतिक्षेत्र व्रजेयम् ॥ बुस्तो_१७।५७ ॥  
तत्र गतस्य इमि प्रणिधाना आमुखि सर्वि भवेय्यु समग्रा ।  
तांश्च अहं परिपूर्य अशेषान् सत्त्वहितं करियावत लोके ॥ बुस्तो_१७।५८ ॥  
तहि जिनमण्डलि शोभनिरम्ये पद्मवरे रूचिरे उपपन्नः ।  
व्याकरणं अहु तत्र लभेय्या सम्मुखतो अमिताभजिनस्य ॥ बुस्तो_१७।५९ ॥  
व्याकरणं प्रतिलभ्य च तस्मिन् निर्मित कोटिशतेभिरनेकैः ।  
सत्त्वहितानि बहून्यहु कुर्यां दिक्षु दशस्वपि बुद्धिबलेन ॥ बुस्तो_१७।६० ॥  
भद्रचरिप्रणिधान पठित्वा यत्कुशलं मयि सञ्चितु किञ्चित् ।  
एकक्षणेन समृध्यतु सर्वं तेन जगस्य शुभं प्रणिधानम् ॥ बुस्तो_१७।६१ ॥  
भद्रचरिं परिणाम्य यदाप्तं पुण्यमनन्तमतीव विशिष्टम् ।  
तेन जगद्वयसनौघनिमग्नं यात्वमिताभपुरिं वरमेव ॥ बुस्तो_१७।६२ ॥  
  
श्री भद्रचरीप्राणिधानस्तोत्रं समाप्तम् ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। १८:  

भक्तिशतकम्  
  
महापण्डित-रामचन्द्रभारतीविरचितम्  
  
नमस्तस्मै भगवते ऽर्हते सम्यक्सम्बुद्धाय  
  
ज्ञानं यस्य समस्तवस्तुविषयं यस्यानवद्यं वचो  
यस्मिन् रागलवो ऽपि नैव न पुनर्द्वेषो न मोहस्तथा ।  
यस्याहेतुरनन्तसत्त्वसुखदा ऽनल्पा कृपामाधुरी ।  
बुद्धो वा गिरिशो ऽथवा स भगवान् तस्मै नमस्कुर्महे ॥ बुस्तो_१८।१ ॥  
देवः शम्भुर्न वैरी हरिरपि न रिपुः केवली नो सपत्नो  
नोदासीनः स्वयम्भुर्न च पुनरपरे ते परे वासवाद्याः ।  
शास्ता बुद्धो न बन्धुर्जगति न जनको नैकगोत्रैकजातिः  
किन्त्वेषां वीतरागो भवति सकलविद् यः सुधीभिः स सेव्यः ॥ बुस्तो_१८।२ ॥  
ब्रह्मा विद्याभिभूतो दुरधिगममहामाययालिङ्गितो ऽसौ  
विष्णू रागातिरेकान्निजवपुषि धृता पार्वतौ शङ्करेण ।  
वीताविद्यो विमायो जगति स भगवान् वीतरागो मुनीन्द्रः  
कः सेव्यो बुद्धिमद्भिर्वदत वदत मे भ्रातरस्तेषु मुक्त्यै ॥ बुस्तो_१८।३ ॥  
ब्राह्मं वैष्णवमैश्वरञ्च बहुधा लब्ध्वा पदं हेतुतैः  
(तः) संसारे वत संसरन्ति पुनरप्येकान्तदुःखास्पदे । किन्तैर्देहभृतामपायबहलैराद्यन्तवद्भिः पदैस्  
तस्मान्नित्यमनादिमध्यनिधनं बौद्धं पदं प्रार्थ्यताम् ॥ बुस्तो_१८।४ ॥  
चिदाकारं सूक्ष्मं विभुविशदमाकाररहितं  
निरीहं नीरूपं निरवधिकृपाबीजमजरम् ।  
समस्तज्ञं सर्वोपधिरहितमैश्यादमृतदं  
जितानङ्गैः सेव्यं भवतु मम तद्वस्तु शरणम् ॥ बुस्तो_१८।५ ॥  
अणीयो ऽणोः क्लेशाप्रतिहतमनन्तं च महतो  
महीयो माहात्म्यप्रविजितजगद्भूरिकरुणम् ।  
द्विबाहुं निर्बाहुं द्विपदमपदं सत्रिवदानम्  
द्विनेत्रं निर्नेत्रं सगुणमगुणं तत्तु शरणम् ॥ बुस्तो_१८।६ ॥  
सदानन्दं तथ्यं सरसहृदयं सूक्तिसदनं  
सतां सेव्यं सम्यक्समधिगततत्त्वं सममनः ।  
स्वतः सिद्धं साध्यं सकलफलदं सौम्यवदनं  
सदीयं सर्वीयं भवतु मम तद् वस्तु शरणम् ॥ बुस्तो_१८।७ ॥  
स्वयम्भूताभिज्ञं भवभयहरं भीतिरहितं  
स्फुरद्भाग्यो भोगोज्झितमहतवीर्यं मदनजित् ।  
चतुर्मार्गं शुद्धप्रकृति च तथाकर्तृकमिदं  
मुदं लोकोत्कृष्टामतनु तनुतां वस्तु जगताम् ॥ बुस्तो_१८।८ ॥  
क्वचिन्नीलं पीतं क्वचिदपि च रक्तं क्वचिदपि  
क्वचिच्चन्द्रच्छायं क्वचिदपि च माञ्जिष्ठरुचिरम् ।  
क्वचित् प्राभास्वर्य्यं यदयति च वर्णव्यतिकरा-  
च्छिखाषट्कं तैस्तैर्दधदुपरि तद्वस्तु शरणम् ॥ बुस्तो_१८।९ ॥  
पराभेद्यं जाम्बूनदरूचिरवर्णं त्रिशरणं  
त्रियानं त्रिप्रज्ञं त्रिभुवनशरण्यं त्रिवचनम् ।  
कृपापात्रं मन्दस्मितमरुणसच्चीवरधरं  
कृतध्यानं सिद्धासनघटितपाद् वस्तु शरणम् ॥ बुस्तो_१८।१० ॥  
प्रसन्नं फुल्लेन्दीवरनयनयुग्मं त्रिपिटकं  
मुहुर्व्याकुर्वाणं सुरनरगणेभ्यः करुणया ।  
परं शान्तं स्वर्णोपलरजतलोष्ट्रेषु च समं  
दृशां नव्यातिथ्यं भवतु मम तद् वस्तु शरणम् ॥ बुस्तो_१८।११ ॥  
शरणमिति सदग्रं साधु गच्छामि बुद्धं  
शरणमिति विरागाग्रीयमन्वेमि धर्मम् ।  
शरणमिति गणानामग्रियं यामि सङ्घं  
शरणमिति पुनस्त्रिं द्वित्रिवारं व्रजामि ॥ बुस्तो_१८।१२ ॥  
पुनरपि शरणं व्रजामि बुद्धं पुनरपि लोकगुरुं गुरुं करोमि ।  
पुनरपि कथयामि नौमि वन्दे, त्वयि मम गौतम नैव तृप्तिरास्ते ॥ बुस्तो_१८।१३ ॥  
त्रिभुवनमसकृन्निरूप्य युष्मत्पदसरसीरुहरेणुमाश्रितो ऽहम् ।  
शरणमयमयञ्च दैवतम्मे गतिरपरा मम नास्ति नास्ति नास्ति ॥ बुस्तो_१८।१४ ॥  
अनित्यमखिलं दुःखमनात्मेति प्रवादिने ।  
नमो बुद्धाय धर्माय सङ्घाय च नमो नमः ॥ बुस्तो_१८।१५ ॥  
भो वीतराग भगवंस्तव पादमेव वन्दे मुनीन्द्र मुहुरेवमिमं प्रवन्दे ।  
भूयः पुनः पुनरिमं परतः परस्तात् पार्श्वद्वयोरुपरि दिक्षु विदिक्षु वन्दे ॥ बुस्तो_१८।१६ ॥  
गतमिह भवता पथा च येन स्थितमपि यत्र च यत्र वा निषण्णम् ।  
शयितमपि मुनीन्द्र यत्र योगात् तदपि शतं प्रणमामि पुण्यतीर्थम् ॥ बुस्तो_१८।१७ ॥  
समजनि भगवान् स्वयं स्म यस्मिन् सकलमबोधि च यत्र धर्मचक्रम् ।  
विशदतरमदीपि यत्र यस्मिन्नमृतमपूरि तदप्यहं नमामि ॥ बुस्तो_१८।१८ ॥  
सर्वज्ञचक्रसरसीरुहराजहंस कुन्देन्दुसुन्दररुचिं सुरवृन्दवन्द्यम् ।  
सद्धर्मचक्रसहजं जनपारिजातं श्रीदन्तधातुममलं प्रणमामि भक्त्या ॥ बुस्तो_१८।१९ ॥  
नागालयोपरि धरालयचक्रवालमूर्ध्नि त्रिकूटगतकाञ्चनशैलशृङ्गे ।  
बोधिद्रुमूलनिहिताक्षयधातुबिम्बं विभ्रन्नमामि शिरसा जिनचैत्यमग्रम् ॥ बुस्तो_१८।२० ॥  
हैमालवालवलयान्तरत्नवेधी वज्रासनोल्लसितमूलमगेन्द्रबोधम् ।  
यं प्राप्य मारविजयानुपदं प्रपेदे सर्वज्ञतां स भगवान् तमहं नमामि ॥ बुस्तो_१८।२१ ॥  
मूर्द्धन् बुद्धं नम त्वं श्रवण शृणु सदा धर्ममद्वैधवादि  
प्रोक्तं सर्वत्र रूपं नयन निरुपमं पश्य जिघ्राङघ्रिपद्मम् ।  
घ्राण त्वं चार्कबन्धोः स्तुहि सखि रसने श्रीघनं पूजयेथाः  
सिद्धं पाणे व्रजाङ्घ्रे जिनसदनमदस्मद्गुणं चित्त चिन्त्य ॥ बुस्तो_१८।२२ ॥  
बुद्धो धर्मश्च सङ्घस्त्रितयमिति महानर्घरत्नं मुमुक्षो-  
रद्यारभ्याहमस्मै त्रिभवभयभिदे सन्ददाम्यात्मभाजम् ।  
एषो ऽहं तत्परः स्याम्परमयनमितो नास्ति मे सत्यमेतत्  
स्यामस्याहन्तु शिष्यस्त्रिदशनुतमिदं कोटिकृत्वो नमामि ॥ बुस्तो_१८।२३ ॥  
नाहं लाभार्चनार्थी न च भयचकितो नापि सत्कीर्तिकामो  
न त्वं धर्मांशुवंशप्रभव इति मुने नापि विद्याशया ते ।  
पारम्पर्यान्नच त्वां शरणमुपगतः किन्तु ते सार्वजन्यं  
सम्यग्ज्ञानं समीक्ष्य त्वयि भवजलधिं सन्तरीतुं प्रवृत्तः ॥ बुस्तो_१८।२४ ॥  
त्वद्वैराग्यसमस्तभूतकरुणा प्रज्ञादिनानागुण-  
स्फूर्ज्जच्चन्दनपङ्कसिन्धुपतितो गन्तुं क्षमो नान्यतः ।  
भूपा वा यदि दण्डयन्ति विबुधा निन्दन्ति वा बान्धवा  
मुञ्चन्ति क्षणमप्यहं जिन पितर्जीवामि न त्वां विना ॥ बुस्तो_१८।२५ ॥  
स्वर्गे वा वसतिर्ममास्तु निरये तिर्यक्षु किं वासुरे  
प्रेतानां नगरे ऽथवा नरपुरे क्वाप्यन्यतः कर्मणा ।  
भो सर्वज्ञ ततस्ततस्तव गुणान् कर्णामृतस्यन्दिनो  
निष्पापानवलम्बतां मम मनो नान्या सुखप्रार्थना ॥ बुस्तो_१८।२६ ॥  
तवैवाहं दासो गुणपणगृहीतो ऽस्मि भवता  
तवैवाहं शिष्यः स्ववचनविनीतो ऽस्मि भवता ।  
तवैवाहं पुत्रः स्मृतिकृतसुखस्तद्गतिगतो  
गुरो बुद्धस्वामिन् मम जनक मां पाहि भवतः ॥ बुस्तो_१८।२७ ॥  
पिता माता भ्राता त्वमसि भगिनी त्वं च विपदि  
स्थिरं मित्रं बन्धुः प्रभुरमृतदीक्षागुरुतमः ।  
त्वमैश्वर्य्यं भोगो त्वमसि धनधान्यं च महिमा  
यशो विद्या प्राणस्त्वमसि मम सर्वज्ञ सकलम् ॥ बुस्तो_१८।२८ ॥  
वीतराज मुनीन्द्र दयाम्बुधे सुगत भग्नबृहद्भवपञ्जर ।  
अधिगतामृत बुद्ध मनो ऽम्बुजं मम तवानघ गन्धकुटीयताम् ॥ बुस्तो_१८।२९ ॥  
अनात्मन्यनित्ये ऽशुभे दुःखदुःखे दुरन्ते ऽत्र संसारचक्रे भ्रमन्तम् ।  
त्वमेकोसि मां त्रातुमीशो दयाब्धे प्रभो ऽतः प्रसीद प्रसीद प्रसीद ॥ बुस्तो_१८।३० ॥  
प्रसीदेश देवेश लोकेश जिष्णो जगद्वन्द्य मद्वन्द्य सद्वन्द्य बुद्ध ।  
अघोरे भवारे स्मरारे तमोरे तवैवास्मि भक्तो वपुर्वाङ्मनोभिः ॥ बुस्तो_१८।३१ ॥  
स तव कुलसुतः स एव भक्तः स भवति शासनधूर्वहः स शिष्यः ।  
स च शरणगतः स एव दासः कथमपि यो न विलङ्घयेत् तवाज्ञाम् ॥ बुस्तो_१८।३२ ॥  
जगदुपकृतिरेव बुद्ध! पूजा तदपकृतिस्तव लोकनाथ! पीडा ।  
जिन जगदपकृत् कथं न लज्जे गदितुमहं तव पादपद्मभक्तः ॥ बुस्तो_१८।३३ ॥  
धनजनविभवासुदेहराज्यं यदुपकृते शतधा त्वया प्रदत्तम् ।  
तमहितमपकर्त्तुरस्य लोकं क्व मम कृपा मुदिता क्व वा च मैत्री ॥ बुस्तो_१८।३४ ॥  
उपपतिमसतीव चित्तवृत्तिर्व्रजति भवन्तमपास्य पञ्चकामम् ।  
अपि च विषयिणो न मोक्षसिद्धिः किमु करवाणि मुनीन्द्र देहि दास्यम् ॥ बुस्तो_१८।३५ ॥  
प्रियतम पुरुषोत्तमाग्रबुद्ध श्रमहर सिद्ध जगत्प्रसिद्धकीर्ते ।  
भव शरणमनुत्तरप्रसादिन् प्रतिपदमस्मि तवैव दासदासः ॥ बुस्तो_१८।३६ ॥  
दशबल कलिकालदुर्बलो ऽहं चिरदुरितार्णवतुङ्गभङ्गमग्नः ।  
तव कथमनुयामि धर्मनावं जिन मम देहि कृपाकरावलम्बम् ॥ बुस्तो_१८।३७ ॥  
प्रणतिरियमनेकशस्तवाहं बहु भवदुःखमवेक्ष्य भीतिभीतः ।  
धर गुरुतरतृष्णया पतन्तं जिन मम देहि कृपाकरावलम्बम् ॥ बुस्तो_१८।३८ ॥  
जगति तव कृपा हि निर्विशेषा प्रपवतया जिन मां च दोषदुष्टम् ।  
अलमहमिअह नो सुखी भवेन्दुर्न समकरश्चरतीव साध्वसाध्वे(ध्वोः) ॥ बुस्तो_१८।३९ ॥  
उपचितबहुमोहजातमन्धं विगतदयं विगतात्मबन्धुगन्धम् ।  
अपगतगुणविद्यमुद्गताघं जनमविवेकमवाशु दीनबन्धो ॥ बुस्तो_१८।४० ॥  
अकरवमुरुदुष्कृतं पुरा यद् मम वपुषा मनसा च चेतसा च ।  
अनुकलमखिलं प्रलीयतां तत् तव चरणस्मरणेन सर्ववेदिन् ॥ बुस्तो_१८।४१ ॥  
सुगत तव पुरः पुरः पृथिव्यां मधुरमते पतितो ऽस्मि दण्डनत्या ।  
अकुशलमखिलं तवानुभावात् प्रपततु नोत्पततात् पुनः सहैव ॥ बुस्तो_१८।४२ ॥  
तव चरणसरोजमेव वन्दे तव पदपङ्कजमेव पूजयामि ।  
तव पदयुगमेव भावये ऽहं तव पदमेव सदैव दैवतं मे ॥ बुस्तो_१८।४३ ॥  
कमपि न कथयामि नार्चयामि कमपि न नौमि न चिन्तयामि नेहे ।  
कमपि न शरणं व्रजामि हित्वा तव चरणं पितरस्मि किङ्करस्ते ॥ बुस्तो_१८।४४ ॥  
सदसि सदसि वाचि सिद्धं पथि पथि सद्मनि सद्मनीह बुद्धम् ।  
भुवि भुवि मम वारि वारि चेतः कलयतु नित्यमिमं हि लोकनाथम् ॥ बुस्तो_१८।४५ ॥  
अविरतमवलोकयामि बुद्धं गतरजसा मनसापि चक्षुषेव ।  
स्वपिमि निशि निधाय यद्धृदि त्वां न मम समं विरहस्त्वया त एव ॥ बुस्तो_१८।४६ ॥  
मम तदिह दिनं हि दुर्दिनं स्याद् अशितघनस्थगितं न दुर्दिनं मे ।  
यदमृतसमबुद्धरत्ननाम स्मृतिरहितं दिनमस्य मा तदस्तु ॥ बुस्तो_१८।४७ ॥  
अमृतद षडभिज्ञ धर्मराज त्रिभुवनवन्द्य मुनीन्द्र गोतमेति ।  
अहरहरनुकीर्त्त्यते नृभिर्यैरहमहितानपि तान्नमामि धन्यान् ॥ बुस्तो_१८।४८ ॥  
दशबल जिन सिद्ध वज्रबुद्धे सुगत तथागत बुद्ध शाक्यसिंह ।  
इति निगदति यः क्वचित् कदाचित् तमभिनमाम्यपि दासवंशजातम् ॥ बुस्तो_१८।४९ ॥  
मदनजित पराजितेभ्य शास्तर्विभव विनायक विश्वविद्वरेण्य ।  
कविवर वदतांवरेश शुद्धोदनसुत शाक्यमुने मुने प्रसीद ॥ बुस्तो_१८।५० ॥  
अमृतमपि निपीय निर्जरेन्द्र पुनरपि ते ऽपि शुनीस्तनं धयन्ति ।  
सकृदपि तव वाक्सुधारसज्ञो न विशति जातु स मातुरेव गर्भम् ॥ बुस्तो_१८।५१ ॥  
अहमिह भगवन्नलं न सोढुं जननजरामरणा(म)यादिबाधाम् ।  
कुरु मम करुणं दिशो न जाने गुरु तदवेक्ष्य च तिर्यगादिदुःखम् ॥ बुस्तो_१८।५२ ॥  
तदुपरि परिचिन्त्य वृद्धकाले करचरणादिदृगादिपारवश्यम् ।  
अगतिकमतिवेपते मनो मे जिन किमहं करवै प्रभो प्रसीद ॥ बुस्तो_१८।५३ ॥  
श्रवणपथगते ऽप्यदृष्टपूर्वे सुखकृति वस्तुनि यत्तनोमि तृष्णाम् ।  
अविरतमत एव शान्तिबीजे त्वयि वलते रमते ममात्र चेतः ॥ बुस्तो_१८।५४ ॥  
सविपदि रमते न मे मनो ऽतः सुरनरशर्मणि पूर्वपूर्वभुक्ते ।  
अनुदिनमनुभूय शर्करायामपि विरतिं कुरुते हि दृष्टदोषः ॥ बुस्तो_१८।५५ ॥  
करतलगतमप्यमूल्यचिन्तामणिमवधीरयतीङ्गितेन मूर्खः ।  
कथमहमपहाय बुद्धरत्नं जगति धनी गुणवांश्च पण्डितश्च ॥ बुस्तो_१८।५६ ॥  
स भवति मतिमान् स नाकुलीनः स च गुणवान् स च कीर्तिमान् स शूरः ।  
स जगति महितः सुखी स एव त्वयि जिन यस्य सुनिश्चलास्ति भक्तिः ॥ बुस्तो_१८।५७ ॥  
अपि सकलमधीतमत्र तेन श्रुतमपि सर्वमनुष्ठितं च तेन ।  
अपि जितमजितेन तेन विश्वं त्वयि जिन यस्य सुनिश्चलास्ति भक्तिः ॥ बुस्तो_१८।५८ ॥  
त्यजति निजपरम्परादरेणेतरसमयस्य जनो न दृष्ट दृष्टिम् ।  
असुहरमपि गौरवेण मातुर्न खलु शिशुर्विषमोदकं तु मुञ्चेत् ॥ बुस्तो_१८।५९ ॥  
कविवरमहमस्मि पण्डितस्ते जिन न जहामि कथन्नु कुर्गृहीतम् ।  
नुदति हि तमसन्ततिं प्रवृत्तां मिहिरमरीचिसहायिनी सुदृष्टिः ॥ बुस्तो_१८।६० ॥  
सुगतपदपराङ्मुखस्य पुंसः किमु तपसा यशसा च किं किमन्यैः ।  
सुगतपदपराङ्नुखस्य पुंसः किमु तपसा यशसा च किं किमन्यैः ॥ बुस्तो_१८।६१ ॥  
सुगतपदि न भक्तिरस्ति येषामजननिरेव महीतले ऽस्तु तेषाम् ।  
कथितमिह कृतागसां नराणां निरयगतिर्नियतं न चान्यतो यत् ॥ बुस्तो_१८।६२ ॥  
विदितसकलशास्त्रमुन्नतानां कुलभवमुत्तमरुपयौवनाद्यम् ।  
जिन भवदनुपासकं नृपासं त्यजतु मनो मल नीचवत्तु जात्या ॥ बुस्तो_१८।६३ ॥  
परिहृतमदमानमत्सरादिः सकरुणशीलसमाधिमान् विवेकी ।  
तव पददृढभक्तिरन्त्यजो ऽपि प्रतिभवमस्तु नरोत्तमः सखा मे ॥ बुस्तो_१८।६४ ॥  
विहितजिनपदार्चनस्य भक्तुर्दशदिवसानपि जीवितं प्रशस्तम् ।  
न तु नियुतसहस्रकल्पकोटीरकृतमुनीन्द्रपदाब्जपूजनस्य ॥ बुस्तो_१८।६५ ॥  
स भवति सुरसुन्दरीसखो ऽन्यैः कृतमभिनन्दति वार्चनं च भक्त्या ।  
त्रिदशनरगुरो त्वदीयपूजामगतितया यदि कर्तुमक्षमः स्यात् ॥ बुस्तो_१८।६६ ॥  
सुरुचिरमतिचित्रचित्ररूपं नयनपथं नयतीह यस्तवार्चाम् ।  
रहयति पुरुषं तमप्युदारं चिरतरसञ्चितदुष्कृतं कवीन्द्र ॥ बुस्तो_१८।६७ ॥  
मणिकनकशिलादिनिर्मितां यः प्रणमति ते प्रतिमां तयोश्च तुल्यम् ।  
फलमिह मनसश्च सम्प्रसादादनुपरतं जिन यो ऽग्रतो नमेत् त्वाम् ॥ बुस्तो_१८।६८ ॥  
सकृदपि तव पादपद्मपूजा वनकुसुमैरपि यः करोति धीमान् ।  
अवनतसुरसङ्घमौलिमालोज्ज्वलममलं श्रयते तमाधिपत्यम् ॥ बुस्तो_१८।६९ ॥  
यदि भवति सरूपमेकचित्तक्षणशरणोद्भवपुण्यवृन्दमुच्चैः ।  
गणशरण समन्तभद्रसाधो ऽखिलनभसो ऽप्यतिरिच्यते तदा तत् ॥ बुस्तो_१८।७० ॥  
तव गुणकथने तु यः प्रसन्नस्तमनुविशन्ति मुने गुणास्त्वदीयाः ।  
उदयति शशिनि प्रसन्नमिन्दूपलमिव तत्किरणावलीतुषारः ॥ बुस्तो_१८।७१ ॥  
सकृदपि समदायि देव किञ्चिद् भवरतिमुत्सृजता जनेन तुभ्यम् ।  
सुगत तदखिलान् लुनाति धारा वदसिरिव द्रुममाश्रवादिदोषान् ॥ बुस्तो_१८।७२ ॥  
कृतमिह सुकृतं मृषादृशा यज्जनयति तत् किल तस्य दुर्विपाकम् ।  
क्षितिसलिलरसं स्वतिक्तभावं नयति यथा पिचुमर्दबीजमुप्तम् ॥ बुस्तो_१८।७३ ॥  
तव पदनलिने निपत्य भूयो निपतति नैव चतुर्ष्वपायकेषु ।  
नहि कुशलकरो नरः कदापि क्वचिदपि दुर्गतिमेति नाथ कश्चित् ॥ बुस्तो_१८।७४ ॥  
इति भवदुपदेशतो विदित्वा तव पदपङ्कजपूजने रतो ऽस्मि ।  
दृढयतु भगवान् युगे युगे मे कुमतिमुदस्य भवे भवे ऽर्यभक्तिम् ॥ बुस्तो_१८।७५ ॥  
स्थिरमपि भगवन् क्षणं तवोक्तौ करचरणानि दृगादि वैरिवर्गः ।  
व्यथयति हृदयं बलाद्विचाल्य त्वमिदमनाथमनीश पाहि पाहि ॥ बुस्तो_१८।७६ ॥  
यदि नयनमयं वशे विधातुं यतति तदा द्रवति श्रवो यदा तत् ।  
तदनु रसन-नासिकाशरीराण्यहह परस्परदुर्ग्रहाणि चैवम् ॥ बुस्तो_१८।७७ ॥  
गतिरतिचपलस्य चेतसः स्यादिह नभसीव नभस्वतो ऽसुरोधा ।  
कभमपि भजते क्रमेण धैर्यं चिअरमिदमभ्यसनेन संविरक्त्या ॥ बुस्तो_१८।७८ ॥  
विशदमपि मनः स्वभावतो मे चिरकृतकिल्विषकालिमाहृतं स्यात् ।  
कुशलजललवैः कथन्नु धौतं भवति मयेदृशचेतसार्जितैस्तैः ॥ बुस्तो_१८।७९ ॥  
शुचितरवचनामृतप्रवाहैः रघमलिनीकृतचित्तसन्ततिं माम् ।  
अनधिवर नितान्तमाधितप्तं सपदि विशोधय दण्डवन्नमामि ॥ बुस्तो_१८।८० ॥  
सति सकलगुरो मुने प्रसन्ने किमिह दुरापममुत्र किं दुरापम् ।  
यदमलमनसस्त्वदीयदासाः सुरपतितां मनसापि नाद्रियन्ते ॥ बुस्तो_१८।८१ ॥  
विदधति भयमिन्द्रियाणि भूम्ना विषयविषग्रहणेषु दोषदृष्ट्या ।  
नहि सुविदितभाविदाहदोषः शिशुरपि दीपशिखाग्रसङ्गृही स्यात् ॥ बुस्तो_१८।८२ ॥  
न भवति जिन यावदेष जीर्णो विषयपिशाचनिषेवणेन तावत् ।  
झटिति सुकृतकर्मणि प्रयोज्य स्वव शरणागतवत्सलागतं माम् ॥ बुस्तो_१८।८३ ॥  
इअदमपि यदि वेद्मि पुत्रदारस्वतनुगृहादि मरीचिकाम्बुतुल्यम् ।  
स्थगयति ममता च मामहन्ता तदपि हि मोहविजृम्भितं गरीयः ॥ बुस्तो_१८।८४ ॥  
अजनि च निजकारणेन सर्वं निरसति जीर्यति नश्यति स्वहेतोः ।  
अहमपि हि तथैव धातुपुञ्जः कथमहमस्य कथं मुने ममेदम् ॥ बुस्तो_१८।८५ ॥  
आत्मबुद्धिरिह यस्य जायते सा च तस्य जनयेदहङ्कृतिम् ।  
सा तनोति सुतरां भवस्पृहां सैव मोहजननी मुहुर्मुहुः ॥ बुस्तो_१८।८६ ॥  
तेन कर्म कुरुते शुभाशुभं तद्धि दुःखजनकं भवत्रये ।  
दुःखमूलमत एव सात्मधीः तां लुनीहि जिन मे वचो ऽसिना ॥ बुस्तो_१८।८७ ॥  
अथ सकलविदं दयासमुद्रं त्रिभुवनकारणकारणं कुलीनम् ।  
निखिलगतमनन्तमस्तिशान्तिं मुनिजनमानसहंसमीशमीडे ॥ बुस्तो_१८।८८ ॥  
स्नाने कर्मणि भोजने वितरणे घ्राणे तथाकर्णने  
ध्यानस्पर्शनदर्शनादिषु तथा सम्भाषणादावपि ।  
प्रातः सायमथो दिवा च निशि च त्वत्पादपद्मे विभो  
चित्तं मे रमतां मुनीन्द्र सततं यूनां युवत्यामिव ॥ बुस्तो_१८।८९ ॥  
मत्स्वामिन् मदभीष्टकल्पविटपिन् मद्देवते मद्गुरो  
मन्मातर्मदुपास्य मत्प्रियसखे मत्सद्गते मत्पितः ।  
मद्विद्ये मदशेषदुःखशमकृद् मद्भावने मन्निधे  
मन्मुक्ते मदुदारभाग्य मदसो मद्बुद्ध मां पालय ॥ बुस्तो_१८।९० ॥  
ब्रह्मा जिह्माननो ऽभूद् गुरुरगुरुरहर्णायको ऽनायको ऽसौ  
विष्णुस्तृष्णां प्रपेदे कविरकविरभूदीश्वरो ऽनीश्वरो ऽपि ।  
शेषः शेषानुभावस्तव सुगत नुतौ खण्डिताखण्डलोक्तिः  
को ऽहं मूढो वराकस्त्रिदशनरपते कीर्त्तने ते गुणानाम् ॥ बुस्तो_१८।९१ ॥  
दशद्वयधिकविंशतिस्फुरदशीत्यनुव्यञ्जनैः  
महापुरुषलक्षणं वपुषि यस्य देदीप्यते ।  
कलामपि न षोडशीं भजति तस्य पुण्यात्मनश्  
चतुर्मुखमुखो गणो दिविषदां नृणां का कथा ॥ बुस्तो_१८।९२ ॥  
महेन्द्रनवचापवत् कनकपर्वते सर्वतः  
सदा तव मनोहरं स्फुरति सुप्रभामण्डलम् ।  
दृशो भवति गोचरं तदिह यस्य तस्य त्वरान्  
तमस्ततिमनुत्तमां हरति दूरमन्तर्बहिः ॥ बुस्तो_१८।९३ ॥  
रूपं लोचनलोभनं श्रवणयोरानन्दसन्दोहदा  
वाणी विश्वविमोहकृत् तव कृपावेशो ऽतिशान्तस्तव ।  
पाण्डित्यं प्रथितं जगत्सु भगवन् सर्वज्ञनाम्नैव ते  
साम्राज्यस्य च यौवने निरसनं वैराग्यसीमा स्फुटम् ॥ बुस्तो_१८।९४ ॥  
शौर्यं त्वद्विषमेषु दर्पदलनादङ्गीकृतं दैवतैः  
यद्वाणैः स सुरासुरः प्रविजितो लोको ऽयमोशत्करम् ।  
वीर्यं ते प्रकटीचकार नितरां निर्वाणसाक्षात्कृतिः  
किं ब्रूमो बलवैभवं भगवतस्तत्ते जगद्दुर्वहम् ॥ बुस्तो_१८।९५ ॥  
यत्र च्छागतुरङ्गमारणविधिर्वेदे ऽपि तं निन्दसि  
प्रेम्णा प्राणभृतामतः सकरुणस्त्वत्तो महान्नापरः ।  
एवं ते गुणसम्पदो न विषया बुद्धेरसूयात्मनां  
ते मूढाः प्रलपन्ति हन्त सुगतो मद्वेदनिन्दीत्ययम् ॥ बुस्तो_१८।९६ ॥  
निर्मज्जत्सुरसुन्दरीकुचचलन्निर्मन्दमन्दाकिनी-  
फेणक्षीरसमुद्रकैरवसखी सत्कीर्तिलक्ष्मीस्तव ।  
यन्नालिङ्गति मन्दभाग्यमधुना भूयान्न तेनापि मे  
सङ्गः सङ्गगदादिवैद्य भगवन्नेषापि मे प्रार्थना ॥ बुस्तो_१८।९७ ॥  
ये त्वां गच्छन्ति बुद्धं शरणमिति न ते दुर्गतिं यान्ति सन्तस्  
त्यक्त्वा कायान्मनुष्यान्निरतिशयसुखान् ते लभन्ते ऽथ दिव्यान् ।  
दुःस्वप्नो दुर्निमित्तं दुरहिदुरहिता दुर्ग्रहा दुष्टसत्त्वा  
दुःखं दुर्व्याधयो ऽपि क्वचिदिह कुशलान् नोपसर्पन्ति चैवम् ॥ बुस्तो_१८।९८ ॥  
छत्रं ब्रह्मा व्यधात्ते मणिमयममलं चामरं चक्रपाणि-  
स्तोतारो गद्यपद्यैर्हरगुरुफणिनः शाङ्खिको ऽभून्महेन्द्रः ।  
अन्ये दीपोदकुम्भध्वजकुसुमलसत्पाणयो भक्तिनम्रास्  
तस्थुर्व्याख्याय धर्मं भुवमवरुहतः स्वर्गतस्ते मुनीन्द्र ॥ बुस्तो_१८।९९ ॥  
मातेवासीत् परस्त्री भवति परधने न स्पृहा यस्य पुंसो  
मिथ्यावादी न यः स्यान्न पिबति मदिरां प्राणिनो यो न हन्यात् ।  
मर्यादाभङ्गभीरुः सकरुणहृदयस्त्यक्तसर्वाभिमानो  
धर्मात्मा ते स एव प्रभवति भगवन् पादपूजां विधातुम् ॥ बुस्तो_१८।१०० ॥  
सर्वप्राणातिपातात् परधनहरणात् सङ्गमादङ्गनाया  
मिथ्यावादाच्च मद्याद्भवति जगति यो ऽकालभुत्क्तेर्निवृत्तः ।  
सङ्गीतस्रक्सुगन्धाभरणविलसितादुच्चशय्यासनाद्  
अप्यासीद्धीमान् स एव त्रिदशनरगुरो त्वत्सुतो नात्र शङ्का ॥ बुस्तो_१८।१०१ ॥  
श्रोतापत्त्यादिमार्गाः सदवयवयुता घ्नन्ति रागादिदोषान्  
दोषास्ते छिन्नमूला हतभवगतयस्तत्फलैर्यान्ति शान्तिम् ।  
मार्गाणां क्लेशहानिः सदमृतमजरं कारणं स्यान्नवानां  
धर्माणां हेतुरेषां तव जिन वचनं तस्य हेतुस्त्वमेव ॥ बुस्तो_१८।१०२ ॥  
विंशत्सत्कायदृष्टिक्षितिधरममलज्ञानवज्रेण भित्त्वा  
रागद्वेषादिपापान्तदुदितमखिलं कर्म चोन्मूलयन्तः ।  
चत्वारो लब्धमार्गास्तदनुगुणफलास्ते ऽपि चत्वार एवं  
त्वतश्चाष्टार्यसङ्घः पृथगिति न पुनश्चिन्तयामो मुनीन्द्र ॥ बुस्तो_१८।१०३ ॥  
अपि गगणमनन्तं सर्वसत्त्वो ऽप्यनन्तः  
सकलमिदमनन्तं चक्रवालं विशालम् ।  
वदसि जिन विदित्वानन्तया ज्ञानगत्या  
तव च गुणमनन्तं वेदसी बुद्ध चैवम् ॥ बुस्तो_१८।१०४ ॥  
भगवति भवतीति ध्वंसकारिण्यमोघे  
भवतु भवतु भक्तिर्जन्मजन्मान्तरे ऽपि ।  
भवतु भवतु धर्मः सर्वथा मे ऽनुशास्ता  
भवतु भवतु सङ्घो ऽनुत्तरा पुण्यभूमिः ॥ बुस्तो_१८।१०५ ॥  
त्रिभुवनमहनीयं त्वामभिष्टुत्य बुद्धं  
विशदतरमदभ्रं पुण्यमत्रार्जितं यत् ।  
जगति सकलसत्त्वास्तेन सम्बुद्धबोधिं  
विधुतविविधपापा भावनाभिर्व्रजन्तु ॥ बुस्तो_१८।१०६ ॥  
भास्वद्भानुकुलाम्बुजन्ममिहिरे राजाधिराजेश्वरे  
श्रीलङ्काधिपतौ पराक्रमभुजे नीत्या महीं शासति ।  
सद्गौडः कविभारतिक्षितिसुरः श्रीरामचन्द्रः सुधीः  
श्रीतृणामकरोत् स भक्तिशतकं धर्मार्थमोक्षप्रदम् ॥ बुस्तो_१८।१०७ ॥  
श्रीशाक्यमुनेर्भगवतः सर्वज्ञस्य परमोपासकेन गौडदेशीय-  
श्रीबौद्धागमचक्रवर्त्तिना भूसुरेणाचार्येण महापण्डितेन  
  
विरचितं भक्तिशतकं समाप्तम् ।  
  
नृपः पराक्रान्तिभुजो महीभुजो शिरोमणिः पण्डितमण्डलीसखः ।  
स रामचन्द्रं कविभारतिद्विजं चकार बौद्धागमचक्रवर्तिनम् ॥ बुस्तो_१८।१ ॥  
बुद्धो मे जयतां जिनः स भगवान् तद्देशना निर्मला  
स्थेयात् सत्त्वहिताय भातु भणिता सङ्घस्तदाधारकः ।  
लङ्केशप्रमुखाश्चिअरं वसुमतीं रक्षन्तु नित्यं नृपा  
वर्षन्तु स्तनयित्नवश्च समये मैत्रीं लभन्तां प्रजाः ॥ बुस्तो_१८।२ ॥  
तीर्थग्रामपतेर्यतेस्त्रिपिटकाचार्यस्य भूपान्वया-  
चार्यश्रेष्ठमुनीश्वरस्य सुगिरः श्रीराहुलस्वामिनः ।  
शिष्यो यो ऽवरजः सुमङ्गलमुनिर्धीमान् स्वया भाषया  
कारुण्येन मुनीन्द्रभक्तिशतकव्याख्यानमाख्यातवान् ॥ बुस्तो_१८।३ ॥  
नमो बुद्धाय गुरवे नमो धर्माय शासिने ।  
नमः सङ्घाय महते त्रिभ्यो ऽपि सततं नमः ॥ बुस्तो_१८।४ ॥  
  
सिद्धिः ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। १९:  

बुद्धभट्टारकस्तोत्रम्  
ओम् नमो बुद्धाय  
  
सम्बुद्धं पुण्डरीकाक्षं सर्वज्ञं करुणात्मकम् ।  
समन्तभद्रं शास्तारं शाक्यसिंहं नमाम्यहम् ॥ बुस्तो_१९।१ ॥  
श्रीघनं श्रीमतिं श्रेष्ठं शीतराशिं शिवङ्करम् ।  
श्रीमन्तं श्रीकरं शान्तं शान्तमूर्तिं नमाम्यहम् ॥ बुस्तो_१९।२ ॥  
नैरात्म्यवादिनमिन्दुं निरवद्यं निराश्रयम् ।  
श्रुतिज्ञं निर्मलात्मानं निस्थूलकं नमाम्यहम् ॥ बुस्तो_१९।३ ॥  
निरोधकं नित्यज्ञानं निर्विकल्पं तथागतम् ।  
नियतं निधिनाकेशं निष्प्रपञ्चं नमाम्यहम् ॥ बुस्तो_१९।४ ॥  
विश्वेश्वरं विमुक्तिज्ञं विश्वरुपं विनायकम् ।  
विश्वब्रह्म सुसम्पन्नं वीतरागं नमाम्यहम् ॥ बुस्तो_१९।५ ॥  
विद्याचरणसम्पन्नं विश्वेशं विमलप्रभम् ।  
विनिमज्ञं सविष्टम्भं वीतमोहं नमाम्यहम् ॥ बुस्तो_१९।६ ॥  
दुर्दान्तदमकं शान्तं शुद्धं शौद्धोदनिं मुनिम् ।  
सुगतं सुगतिं सौम्यं शुभ्रकीर्तिं नमाम्यहम् ॥ बुस्तो_१९।७ ॥  
योगेश्वरं दशबलं लोकज्ञं लोकपूजितम् ।  
लोकाचार्यं लोकमूर्तिं लोकनाथं नमाम्यहम् ॥ बुस्तो_१९।८ ॥  
कनकमूर्तिं कर्माब्धिमकलङ्कं कलाधरम् ।  
कान्तमूर्तिं दयापात्रं कनकाभं नमाम्यहम् ॥ बुस्तो_१९।९ ॥  
महामतिं महावीर्यं महाविज्ञं महाबलम् ।  
महामहं महाधैर्यं महाबाहुं नमाम्यहम् ॥ बुस्तो_१९।१० ॥  
आद्यं पवित्रं तद्ब्रह्ममपराजितमद्भुतम् ।  
आर्यं परहितं नाथममिताभं नमाम्यहम् ॥ बुस्तो_१९।११ ॥  
देवदेवं महादेवं दिव्यं वन्दितमव्ययम् ।  
प्रमाणभूतं देवेशं दिव्यरूपं नमाम्यहम् ॥ बुस्तो_१९।१२ ॥  
परमार्थं परज्योतिं परमं परमेश्वरम् ।  
भावाभावकरं श्रेष्ठं भगवन्तं नमाम्यहम् ॥ बुस्तो_१९।१३ ॥  
चतुर्मारादिविजितं तत्त्वज्ञं शङ्करं शिवम् ।  
तत्त्वसारं सदाचारं सार्थवाहं नमाम्यहम् ॥ बुस्तो_१९।१४ ॥  
जितेन्द्रियं जितक्लेशं जिनेन्द्रं पुरुषोत्तमम् ।  
उत्तमं सत्पदं ब्रह्म पुण्यक्षेत्रं नमाम्यहम् ॥ बुस्तो_१९।१५ ॥  
एतैः स्तुत्वा मुनिश्रेष्ठं नरा विगतकल्मषाः ।  
प्राप्नुवन्ति पदं मोक्षं दिव्यं त्वथ सनातनम् ॥ बुस्तो_१९।१६ ॥  
यस्त्विदं पठते नित्यं प्रातरूत्थाय पण्डितः ।  
नाम्नामष्टोत्तरशतं पवित्रं पापनाशनम् ॥ बुस्तो_१९।१७ ॥  
लभते चेप्सितान् भोगान् सौमनस्येन वर्णितान् ।  
व्याधयो ऽपि न बाध्यन्ते पातकं च विनश्यति ॥ बुस्तो_१९।१८ ॥  
आयुरारोग्यमैश्वर्यसर्वमोक्षसमन्वितः ।  
मेधावी च तथा वाग्मी जायते जन्मजन्मनि ॥ बुस्तो_१९।१९ ॥  
  
बुद्धभट्टारकस्य ब्रह्माविरचितं स्तोत्रं समाप्तम् ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। २०:  

बुद्धगण्डीस्तवः  
आचार्य-अश्वघोषकृतः  
  
यः पूर्वं बोधिमूले रविगमनपथे मारगान्नृत्यगीतान्  
गङ्गौ गङ्गौ गगङ्गौ घघनघनमृदुद्वन्द्वमन्त्रैरजस्रैः ।  
यः स्त्रीभिर्दिव्यरूपैरुपरतरभितुं दूदुभिर्दुर्भिदूर्भिः  
क्षोभं नैवाभियातः सुरनरनमितः पातु वः शाक्यसिंहः ॥ बुस्तो_२०।१ ॥  
यः कन्दर्पाङ्गनानां ककहकहकहा हाहहेति प्रहासै-  
र्यः स्फीताडम्बराणां तटिति तटतटा तातटीति प्रलापैः ।  
कुत्कुद् बुद्बुद् कुकूचित् कुकुहकुहकुहैः किङ्कराणां च वाग्भि-  
र्नो त्रस्यः सो ऽस्तु सौम्यः श्रुतसकलमलः शान्तये वो मुनीन्द्रः ॥ बुस्तो_२०।२ ॥  
भ्रूक्षेपापाङ्गभङ्गैः स्मरशरविलसत्पक्ष्मताराक्षिपातैः  
प्रौढानङ्गाङ्गनानां ललितभुजलतालास्यलीलायिताङ्गैः ।  
सव्रीडैः सस्मितोक्तैः कलमृदुमधुरामोदरम्यैर्वचोभि-  
र्भ्रान्तिं चेतो न चित्रं स्मरबलजयिनो यस्य तस्मै नमो ऽस्तु ॥ बुस्तो_२०।३ ॥  
उर्वीं सञ्चालयन्तः खरशरनिकरैश्छादयन्तोःन्तरीक्षं  
ज्वालाभिः क्रोधंवह्नेर्ज्वलितदशदिशः क्षोभयन्तो ऽम्बुराशिम् ।  
हेलोत्खातासिचक्रक्रकचपटुरवाराविणो मारवीराः  
मैत्रीशस्त्रेण येन प्रसभमभिजिताः पातु वः सो मुनीन्द्रः ॥ बुस्तो_२०।४ ॥  
विस्फूर्जज्जातकोपप्रकटितविकटाटोपनिर्घोषघोरं  
गर्जज्जीमूतजालप्रकटगजघटाटोपबद्धान्धकारम् ।  
कन्दर्पोद्दामवह्निस्फुरदसिकिरणोद्भासिताशेषविश्वं  
पुष्पेषोः सैन्यमुच्चैर्झटिति विघटितं येन बुद्धः स वो ऽव्यात् ॥ बुस्तो_२०।५ ॥  
दिव्यैराकणम्पूरैः कमलदलनिभैः पक्ष्मलैर्लोलतारैर्  
भावस्निग्धैर्विदग्धैः प्रचलितललितैः सस्मितैर्भ्रूविलासैः ।  
नेत्रैर्माराङ्गनानां परिगतवलयैर्लोहितान्तैरशान्तैर्  
नाकृष्टः सर्वथा यस्तमहमृषिवरं वान्तदोषं नमामि ॥ बुस्तो_२०।६ ॥  
नोद्भ्रान्तं यस्य चित्तं स्फुटविकटसटान्तोत्कटैर्लोलजिह्वैर्  
मारैः शूलाग्रहस्तैर्गजतुरगमुखैः सिंहशार्दूलवक्त्रैः ।  
प्रद्युम्नः कामदेवस्तृणवदगणितो येन संरम्भभीरुः  
सम्बुद्धः पातु युष्मान् व्यपगतकलुषो लोकनाथो मुनीन्द्रः ॥ बुस्तो_२०।७ ॥  
अक्षोभ्या यस्य बुद्धिर्धरणिनगनदीसागराम्भोधरद्भिर्  
गर्जद्भिर्मारवीरैर्विविधमुखशतैर्घोररूपैरनन्तैः ।  
येनासौ पुष्पकेतुस्तृणवदगणितः सर्वविद् वीतरागः  
स श्रीमान् बुद्धवीरः कलुषभयहरः पातु वो वीतरागः ॥ बुस्तो_२०।८ ॥  
मारानीकैर्महोग्रैरसिपरशुधनुःशक्तिशूलाग्रहस्तैर्  
उल्कापातैरनेकैर्गहनपटुरवैर्भीषणैर्भीमनादैः ।  
न क्षुब्धं यस्य चित्तं गिरिसममचलं गाढपर्यङ्कबन्धं  
तं वन्दे वन्दनीयं त्रिभवभयहरं बुद्धवीरं प्रवीरम् ॥ बुस्तो_२०।९ ॥  
उच्चैरट्टाट्टहासैः प्रकटपटुभटाबद्धघण्टै रणद्भिः  
साटोपास्फोटटङ्कस्फुटजटिलजटैः किङ्करैः कोटराक्षैः ।  
भग्नं कर्तु न शक्ताः पटुपटहपटस्फालनैर्यस्य बोधौ  
दृप्तानां गृध्रकूटे पटुपटहपटुः सो ऽस्तु वो बुद्धवीरः ॥ बुस्तो_२०।१० ॥  
कोकण्डं रामकण्डं प्रतिभयकुहरं दर्पदर्पं रणाण्डं  
डिम्बं डिम्बं डडिम्बं डुह डुहक डुहं तृङ्खलस्तृङ्खलस्तृम् ।  
झिम्बं झिम्बं झझिम्बं खमु खमु खमुखं मङ्खु मङ्खुः खुमङ्खुर्  
एभिर्ध्वानैर्न भीतः सुरवरनमितः पातु वः शाक्यसिंहः ॥ बुस्तो_२०।११ ॥  
यं माराङ्गारधाराधरसमयसमारम्भसंरम्भयुक्तं  
नक्तं माराङ्गनानां मुखकमलवनश्रीविपक्षैकपक्षा ।  
सम्यक्सम्बोधिलक्ष्मीः शशिनमिव शरत्कौमुदी सम्प्रपेदे  
तस्येयं धर्मदूती ध्वनति भगवतो धर्मराजस्य गण्डी ॥ बुस्तो_२०।१२ ॥  
निघ्नन्नप्राप्तदृष्टिः क्षणमपि च चिरादन्तको यद् दुरन्तं  
तस्मिन्निक्षिप्तचित्ताः कुरुत सुचरितेष्वादरं सर्वकाले ।  
इत्थं रत्नत्रयाज्ञामिव वदति मुहुः प्राणिनां यस्य सैषाम्  
एषा शब्दायमाना प्रथितमुखरदिङ्मण्डला धर्मगण्डी ॥ बुस्तो_२०।१३ ॥  
मार्तण्डमण्डलमिवोडुगणं विजित्य भातीह तीर्थिकजनं जिनशासनं च ।  
रंरम्यते धरणिमण्डलमण्डनस्य गण्डी यमस्य जयडिण्डिमवत्प्रचण्डा ॥ बुस्तो_२०।१४ ॥  
यस्यात्यन्तं दृढत्वं जमि जमि डुडुभं रञ्जितेनालिनालिं  
डिम्बं डिम्बं डिडिम्बं डुभडुभडुडुभं नाडिवन्नाडिभण्डम् ।  
रुण्डं रुण्डं रुरुण्डं यरलव खखुमं मङ्खुमङ्खुः खुमङ्खुः  
पश्य त्वं जीवलोके दशबलबलिनः पीड्यते मारसैन्यम् ॥ बुस्तो_२०।१५ ॥  
भूकम्पोत्कम्पजाता प्रचलितवसुधा कम्पते मेरुराज  
उत्त्रस्ता देवसङ्घा ग्रहगणसहिता नागराजाः समस्ताः ।  
श्रुत्वा गण्डीं प्रचण्डां विविधभयकरीं त्रासनीं तैर्थिकानां  
बौद्धानां शान्तिहेतोः प्रतिरणति महीं रावयन्तीव सद्यः ॥ बुस्तो_२०।१६ ॥  
एषा विहारशिखरे प्रविरौति गण्डी मेघस्वनेन कुरुते च मनोज्ञघोषान् ।  
मातेव वत्सलतया सुबहिर्गतांश्च पुत्रान् समाह्वयति भोजनकालगण्डी ॥ बुस्तो_२०।१७ ॥  
संसारचक्रपरिवर्तनतत्परस्य बुद्धस्य सर्वगुणरत्नविभूषितस्य ।  
नादं करोति सुरदुन्दुभितुल्यघोषा गण्डी समस्तदुरितानि निवारयन्ती ॥ बुस्तो_२०।१८ ॥  
एषा हि गण्डी रणते नराणां सम्बोधिनी देवनरासुराणाम् ।  
भद्राः शृणुध्वं सुगतस्य गण्डीमापूरितां भिक्षुगणैः समग्रैः ॥ बुस्तो_२०।१९ ॥  
नागैः संवर्तकालक्षुभितजलधराकारवद् व्योम्नि कीर्णैः  
क्वास्मिन् विघ्वंसशङ्का भयचकितजनैस्तत्प्रतीकारहेतोः ।  
कुर्वन्त्यद्यापि यस्या ध्वनिमुपशमिताशेषतीर्थ्यावलेपं  
सा गण्डी पातु युष्मान् सकलमुनिवरैः स्थापिता धर्मवृद्ध्यै ॥ बुस्तो_२०।२० ॥  
एषा सुरासुरमहोरगसत्कृतस्य शान्तिं परामुपगतस्य तथागतस्य ।  
गण्डी रणत्यमरदुन्दुभितुल्यघोषान् कृत्वान्यतीर्थ्यहृदयानि विदारयन्ती ॥ बुस्तो_२०।२१ ॥  
पुण्ये तत्परमानसा भवत भोः स्वर्गापवर्गप्रदे  
पापं दुर्गतिदायकं कुरुत मा लोकाश्चलं जीवितम् ।  
इत्थं मध्यविलीनभृङ्गविरुतं यत्नान्निवार्यं मया  
मारारेश्चरणाब्जयोर्विनिहितः पुष्पाञ्जलिः पातु वः ॥ बुस्तो_२०।२२ ॥  
मुञ्जद्भिः कुसुमानि तूर्यरणितैरापूरयद्भिर्दिशो  
जोजोकारपुरःसरैः सुरगणैः शक्रादिभिः सादरैः ।  
स्वर्गाद् यस्य भुवं किलावतरतो दत्तानुयात्रा चिरं  
तस्याव्यात् करुणानिधेर्भगवतो गण्डी प्रचण्डा जगत् ॥ बुस्तो_२०।२३ ॥  
गत्वा सप्त पदानि मातुरुदरान्निष्क्रान्तमात्रः स्वयं  
संसारश्रवसं ममेति वचनं प्रोवाच यो ऽनन्यधीः ।  
यस्मिन्नात्मभुवे पुनस्त्रिभुवनं भ्राजिष्ण्वभिव्याहृतं  
कुर्याद्वः सुगतस्य तस्य जयिनो गण्डी तमःखण्डिनी ॥ बुस्तो_२०।२४ ॥  
जित्वा मारबलं महाभयकरं कृत्वा च दोषक्षयं  
सर्वज्ञं पदमाप यत् सुरुचिरं तत्रैव रात्रौ बहिः ।  
तस्याशेषगुणाकरस्य सुधियो बुद्धस्य शुद्धात्मनो  
गण्डी खण्डितचण्डकिल्विषहरा भूयाद् विभूत्यै नृणाम् ॥ बुस्तो_२०।२५ ॥  
ब्रह्मा जिह्म इवाभवत् सुरगुरुर्गर्वं जहौ सर्वथा  
शर्वः खर्वमतिर्बभूव भगवान् विष्णुश्च तूष्णीं स्थितः ।  
इत्थं यद्गुणकीर्तनेषु विबुधा याता ह्रिया मूकतां  
गण्डी तस्य मुनेरियं जयति वः पायादपायाज्जगत् ॥ बुस्तो_२०।२६ ॥  
ब्रह्मादित्यशशाङ्कशङ्करशताक्षोपेन्द्रयक्षादयो  
गन्धर्वोरगकिन्नरासुरसमीरप्रेतपीडाम्बराः ।  
ये तिष्ठन्त्यमरा नरा क्षितितले पाताललोकेषु च  
श्रोतुं धर्ममिमं तथागतगुरोः सर्वे समायान्तु ते ॥ बुस्तो_२०।२७ ॥  
यस्या जन्मनि दीनहीनमतयः प्रापुः शुचं तीर्थिकाः  
हर्षोत्कर्षविशेषवर्धितधियो बौद्धा धृतिं लेभिरे ।  
यामासाद्य गुणाः प्रयान्ति विततिं दोषा व्रजन्ति क्षयं  
सा गण्डी कलिकालकल्मषहरा भूयाद् भवद्भूतये ॥ बुस्तो_२०।२८ ॥  
यां नत्वा विधिवद् विशुद्धमतयो गच्छन्ति तुङ्गां गतिं  
यस्याः क्षिप्रतरं प्रयान्ति विवशाः सर्वे विपक्षाः क्षयम् ।  
ध्वस्तव्यस्तसमस्तमोहपटला सा धर्मगण्डी मुनेः  
सम्भूयाद् भवभाविसाध्वसभिदे युष्माकमायुष्मताम् ॥ बुस्तो_२०।२९ ॥  
श्रुत्वा यां पतिता महीतलमलं ब्रह्मादयः स्वर्भुवः  
कम्पन्ते धरणीधराः क्षितिरपि क्षिप्रं गता क्ष्मातलम् ।  
तीर्थ्यानां भयकारिणी परहितायारम्भशुद्धात्मनां  
बौद्धानामुपशान्तये सपदि सा सन्ताड्यतां गण्डिका ॥ बुस्तो_२०।३० ॥  
प्रौढालीढाभिरुढो गुरुतरचरणक्रान्तगौरीस्तनाग्रं  
सर्वज्ञस्योत्तराङ्गं स्फुटविकटशता गर्जयन् वज्रमुख्या ।  
ज्वालामालोज्ज्वलाङ्गं त्रिभुवनविवरव्याप्तहुङ्कारभीमो  
बद्धव्याबद्धमौलिर्जयति सुरनरादित्यचन्द्रासुरेन्द्रः ॥ बुस्तो_२०।३१ ॥  
पीनोत्तुङ्गस्तनीनां हरिणदृशदृशां हंसलीलागतीनां  
दं दं दं दं द दं दं तनि तनि तनितस्तालिका कामिनीनाम् ।  
तुं तुं तुं तुं ततुं तुं नकटिनमभितो गीतितो गीतवाद्यैः  
टुं टुं टुं टुं टुटुं टुं टुमिति मितनता हन्यते गण्डिकेयम् ॥ बुस्तो_२०।३२ ॥  
  
बुद्धगण्डी समाप्ता ।  
कृतिरियमाचार्यश्री-अश्वघोषपादानाम् ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। २१:  

बुद्धस्तोत्रम्  
  
ओम् नमो बुद्धाय  
नमो ऽस्तु बुद्धाय विशुद्धबोधये विशुद्धधर्मप्रतिभासबुद्धये ।  
सद्धर्मपुण्योपगतानुबुद्धये भवाग्रशून्याय विशुद्धबुद्धये ॥ बुस्तो_२१।१ ॥  
अहो अहो बुद्धमनन्ततेजसं अहो अहो सागरमेरुगुल्मम् ।  
अहो अहो बुद्धमनन्तगोचरम् औदुम्बरं पुष्पमिवातिदुर्लभम् ॥ बुस्तो_२१।२ ॥  
अहो महाकारुणिकस्तथागतः अहो अहो शाक्यकुलस्य केतुः ।  
अहो प्रणम्यः स नरेन्द्रसूर्यो येनेदृशं भाषितसूत्रमुत्तमम् ॥ बुस्तो_२१।३ ॥  
अनुग्रहार्थं स हि सर्वसत्त्वान् सद्धर्मचर्यामुपदिश्य नूनम् ।  
शान्तेश्वरः शाक्यमुनिस्तथागतः सत्त्वोत्तमः शान्तपुरं प्रविष्टः ॥ बुस्तो_२१।४ ॥  
गम्भीरशान्तं विरजासमाधिपदं प्रविष्टे जिनबुद्धगोचरे ।  
शून्याश्च कायास्त्वथ श्रावकाणां शून्या विहारा द्विपदोत्तमानाम् ॥ बुस्तो_२१।५ ॥  
ते सर्वधर्मा प्रकृतिश्च शून्या सत्त्वा हि शून्या नहि जातु विद्यते ॥ बुस्तो_२१।६ ॥  
नित्यं च नित्यं च जिनं स्मरामि नित्यं च शोचामि जिनस्य दर्शनम् ।  
नित्यं च नित्यं प्रणिधिं करोमि सम्बुद्धपूज्यस्य च दर्शनार्थम् ॥ बुस्तो_२१।७ ॥  
स्थाप्येह नित्यं धरणीषु जानु शोकाभितप्तो जिनदर्शनाय ।  
ओदन्तकारुण्यविनायकस्त्वमतीव तृष्णा सुगतस्य दर्शने ॥ बुस्तो_२१।८ ॥  
सतां वरो यद्विजहार नित्यं ददाहि मे दर्शनतोयशीतलम् ।  
सत्त्वाः सतृष्णास्तव रूपदर्शने प्रह्लादयैनान् करुणाजलेन ॥ बुस्तो_२१।९ ॥  
कारुण्यभावं कुरु नाथ नायक ददाहि मे दर्शनं सौम्यरूपम् ।  
त्वं पाहि त्रातर्जगदेकदेशिता शून्याश्च कायास्त्वथ श्रावकाणाम् ॥ बुस्तो_२१।१० ॥  
आकाशतुल्या गगनस्वभावा मायामरीच्योदकचन्द्रकायाः ।  
सर्वे च सत्त्वाः सुखितस्वभावा भवन्तु भो नायक त्वत्प्रसादात् ॥ बुस्तो_२१।११ ॥  
  
बोधिसत्त्वसमुच्चयानाम कुलदेवताविरचितं  
  
बुद्धस्तोत्रं समाप्तम् ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। २२:  

चैत्यवन्दनास्तोत्रम्  
जातिं बोधिं प्रबलमतुलं धर्मचक्रमरण्ये  
चैत्ये चार्यं त्रिभुवननमितं श्रीमतं प्रातिहार्यम् ।  
स्थाने चैत्ये गिरिनगरनिभे देवदेवावतारं  
वन्दे भक्त्या प्रणमितशिरसा निर्वृता येन बुद्धाः ॥ बुस्तो_२२।१ ॥  
वैशाल्यां धर्मचक्रे प्रथितजिनवरे पर्वते गृध्रकूटे  
श्रावस्त्यां लुम्बिकायां कुशिनगरवरे कापिलाख्ये च स्थाने ।  
कौशल्यां स्थूलकूटे मधुरवरपुरे नन्दगोपासराते  
ये चान्ये धातुचैत्या दशबलबलिता तान् नमस्यामि बुद्धान् ॥ बुस्तो_२२।२ ॥  
कैलाशे हेमकूटे हिमवति निलये मन्दरे मेरूशृङ्गे  
पाताले वैजयन्ते धनपतिनिलये सिद्धगन्धर्वलोके  
ब्रह्माण्डे विष्णुभूम्यां पशुपतिनगरे चन्द्रसूर्यातिरेके  
ये चान्ये धातुचैत्या दशबलवलिता तान् नमस्यामि बुद्धान् ॥ बुस्तो_२२।३ ॥  
काश्मीरे चीनदेशे खसतवरपुरे बल्कले सिंहले वा  
राताद्ये सिंहपोटे सततमविरतं वल्लखे कापिलाख्ये ।  
नेपाले कामरूपे कुवसवरपुरे कान्तिशोभासराते  
ये चान्ये धातुचैत्या दशबलवलिता तान् नमस्यामि बुद्धान् ॥ बुस्तो_२२।४ ॥  
ये च स्युर्धातुगर्भा दशबलतनुजाः कुम्भसञ्ज्ञाश्च चैत्याः  
अङ्गाराः क्षारस्थाने हिमरजतनुमास्तूपरत्नप्रकाशम् ।  
पाताले ये च भूम्यां गिरिशिखरगता ये च वित्ताः समन्ताद्  
बुद्धानां ये च विम्बाः प्रतिदिनसुकृतस्तान् नमस्यामि बुद्धान् ॥ बुस्तो_२२।५ ॥  
  
श्री चैत्यवन्दना समाप्ता ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। २३:  

चक्रसंवरस्तुतिः  
(हेरुकविशुद्धिस्तोत्रं वा)  
  
ओम् नमः श्रीचक्रसंवराय  
  
श्रीहेरुकं महावीरं चक्रसंवरसंवरम् ।  
  
नमामि मारजेतारं डाकिनीजालमा(ना)यकम् ॥ बुस्तो_२३।१ ॥  
वन्दे तां वज्रवाराहीं महारागानुरूपिणीम् ।  
डाकिनीं च तथा लामां खण्डरोहां च रूपिणीम् ॥ बुस्तो_२३।२ ॥  
चत्वारो(त्वरे ऽ)मृतभाण्डां च बोधिचित्तेन पूरिताम् ।  
पुल्लीरमलयशिरसि प्रचण्डां वज्रडाकिनीम् ॥ बुस्तो_२३।३ ॥  
जालन्धरशिखां चैव चण्डाक्षीं गतकिल्विषाम् ।  
ओडियानाह्वये सर्वे श्रोत्रे देवीं प्रभावतीम् ॥ बुस्तो_२३।४ ॥  
अर्बुदे पृष्ठवंशे तु महानासां नमाम्यहम् ।  
गोदावरीं पुरे वामे कर्णे वीरमतीं शुभाम् ॥ बुस्तो_२३।५ ॥  
रामेश्वरीं भ्रुवोर्मध्ये खर्वरीं वरवर्णिनीम् ।  
देवीकोट्टे स्थितां मैत्रे श्रीमल्लङ्केश्वरीप्रभाम् ॥ बुस्तो_२३।६ ॥  
मालवे स्कन्धदेशे तु द्रुमच्छायां नमाम्यहम् ।  
कामरूपे कक्षद्वये देवीमैरावतीं शुभाम् ॥ बुस्तो_२३।७ ॥  
ओड्रे स्तनद्वये वापि श्रीमहाभैरवां सतीम् ।  
त्रिशकुन्याह्वये नाभौ वायुवेगां मनोरमाम् ॥ बुस्तो_२३।८ ॥  
कोशले नासिकाग्रे वा सुराभक्षीं नमाम्यहम् ।  
कलिङ्गे वदने रम्ये श्यामादेवीं सनातनीम् ॥ बुस्तो_२३।९ ॥  
लम्पाके कण्ठदेशे तु सुभद्रां वरसुन्दरीम् ।  
काञ्चीप्रेतहृदये हयकर्णां मनोरमाम् ॥ बुस्तो_२३।१० ॥  
हिमालये पुरे मेढ्रे नमस्यामि खगाननाम् ।  
प्रेतपुर्यां तथा लिङ्गे कौबेर्यां शस्यनीश्वरीम् ॥ बुस्तो_२३।११ ॥  
गृहदेवता गुदे स्थाने खण्डरोहां मनोहराम् ।  
सौराष्ट्रे ऊरुयुगले शौण्डिनो सुखदायिनीम् ॥ बुस्तो_२३।१२ ॥  
सुवर्णद्वीपे जङ्घायां संस्थितां चक्रवर्मिणीम् ।  
नगरे चाङ्गुलीस्थाने सुवीरां वरयोगिनीम् ॥ बुस्तो_२३।१३ ॥  
सिन्धौ च पादयोः पृष्ठे स्थितां देवीं महाबलाम् ।  
मरौ चाङ्गुष्ठयुगले च संस्थितां चक्रवर्तिनीम् ॥ बुस्तो_२३।१४ ॥  
कुलताजानुद्वये देवीं महावीर्या नमाम्यहम् ।  
खण्डकपालवीराद्यां स्वप्रज्ञाशिष्टविग्रहाम् ॥ बुस्तो_२३।१५ ॥  
मम भक्त्या महावीरां कायवाकचित्तचक्रगाम् ।  
काकतुण्डीमुलूकास्यां श्वानास्यां शूकराननाम् ॥ बुस्तो_२३।१६ ॥  
यमदाढीं यमदूतीं यमदंष्ट्रीं यमान्तिकाम् ।  
एता देवीर्नमस्यामि दिग्विदिक्षु च संस्थिताः ॥ बुस्तो_२३।१७ ॥  
वीरवीरेश्वरीनाथं हेरुकं परमेश्वरम् ।  
स्तुत्वेदं देवतीचक्रं यन्मयोपार्जितं शुभम् ॥  
तेन पुण्येन लोको ऽस्तु वज्रडाको जगद्गुरुः ॥ बुस्तो_२३।१८ ॥  
  
श्रीचक्रसंवरस्य स्तुतिः समाप्ता ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। २४:  

चण्डिकादण्डकस्तोत्रम्  
  
ओम् नमः श्रीचण्डिकायै ऊं ऊं ऊं उग्रचण्डं चचकितचकितं चञ्चरा(ला)  
दुर्गनेत्रं हूं हूं हूङ्काररूपं प्रहसितवदनं खङ्गपाशान् धरन्तम् ।  
दं दं दं दण्डपाणिं डमरुडिमिडिमां डण्डमानं भ्रमन्तं  
भ्रं भ्रं भ्रं भ्रान्तनेत्रं जयतु विजयते सिद्धिचण्डी नमस्ते ॥ बुस्तो_२४।१ ॥  
घ्रं घ्रं घ्रं घोररूपं घुघुरितघुरितं घर्घरीनादघोषं  
हुं हुं हुं हास्यरूपं त्रिभुवनधरितं खेचरं क्षेत्रपालम् ।  
भ्रूं भ्रूं भ्रूं भूतनाथं सकलजनहितं तस्य देहा (?) पिशाचं  
हूं हूं हूङ्कारनादैः सकलभयहरं सिद्धिचण्डी नमस्ते ॥ बुस्तो_२४।२ ॥  
व्रं व्रं व्रं व्योमघोरं भ्रमति भुवनतः सप्तपातालतालं  
क्रं क्रं क्रं कामरूपं धधकितधकितं तस्य हस्ते त्रिशूलम् ।  
द्रुं द्रुं द्रुं दुर्गरूपं भ्रमति च चरितं तस्य देहस्वरूपं  
मं मं मं मन्त्रसिद्धं सकलभयहरं सिद्धिचण्डी नमस्ते ॥ बुस्तो_२४।३ ॥  
झं झं झङ्काररूपं झमति झमझमा झञ्झमाना समन्तात्  
कं कं कङ्कालधारी धुधुरितधुरितं धुन्धुमारी कुमारी ।  
धूं धूं धूं धूम्रवर्णा भ्रमति भुवनतः कालपास्त्रिशूलं  
तं तं तं तीव्ररूपं मम भयहरणं सिद्धिचण्डी नमस्ते ॥ बुस्तो_२४।४ ॥  
रं रं रं रायरुद्रं रुरुधितरुधितं दीर्घजिह्वाकरालं  
पं पं पं प्रेतरूपं समयविजयिनं सुम्भदम्भे निसुम्भे ।  
सङ्ग्रामे प्रीतियाते जयतु विजयते सृष्टिसंहारकारी  
ह्रीं ह्रीं ह्रीङ्कारनादे भवभयहरणं सिद्धिचण्डी नमस्ते ॥ बुस्तो_२४।५ ॥  
हूङ्कारी कालरुपी नरपिशितमुखा सान्द्ररौद्रारजिह्वे  
हूङ्कारी घोरनादे परमशिरशिखा हारती पिङ्गलाक्षे ।  
पङ्के जाताभिजाते चुरु चुरु चुरुते कामिनी काण्डकण्ठे  
कङ्काली कालरात्री भगवति वरदे सिद्धिचण्डी नमस्ते ॥ बुस्तो_२४।६ ॥  
ष्ट्रीं ष्ट्रीं ष्ट्रीङ्कारनादे त्रिभुवननमिते घोरघोरातिघोरं  
कं कं कं कालरूपं घुघुरितघुरितं घुं घुमा बिन्दुरूपी ।  
धूं धूं धूं धूम्रवर्णा भ्रमति भुवनतः कालपाशत्रिशूलं  
तं तं तं तीव्ररूपं मम भयहरणं सिद्धिचण्डी नमस्ते ॥ बुस्तो_२४।७ ॥  
झ्रीं झ्रीं झ्रीङ्कारवृन्दे प्रचरितमहसा वामहस्ते कप्ःलं  
खं खं खं खङ्गहस्ते डमरुडिमडिमां मुण्डमालासुशोभाम् ।  
रुं रुं रुं रुद्रमालाभरणविभूषिता दिर्घजिह्वा कराला  
देवि श्री उग्रचण्डी भगवति वरदे सिद्धिचण्डी नमस्ते ॥ बुस्तो_२४।८ ॥  
आरुणवर्णसङ्काशा खड्गफेटकबिन्दुका ।  
कामरूपी महादेवी उग्रचण्डी नमो ऽस्तुते ॥ बुस्तो_२४।९ ॥  
  
श्री चण्डिकादण्डकस्तोत्रं समाप्तम् ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। २५:  
  
चतुःषष्टिसंवरस्तोत्रम्  
  
श्रीहेरुकं महावीरं विशुद्धं कुलिशेश्वरम् ।  
नमामि सर्वभावेन डाकिनीगणभूषितम् ॥ बुस्तो_२५।१ ॥  
संवराय नमस्तुभ्यं द्वयाकाराय नमो नमः ।  
चक्रस्थिताय देवाय चक्रसंवर ते नमः ॥ बुस्तो_२५।२ ॥  
मेषवक्त्र नमस्ते ऽस्तु शिवशक्तिस्वरूपिणे ।  
महाक्रोधस्वरूपाय मेषसंवर ते नमः ॥ बुस्तो_२५।३ ॥  
अश्वाननाय देवाय रतिकर्मरताय च ।  
भुक्तिमुक्तिप्रदात्रे च अश्वसंवर ते नमः ॥ बुस्तो_२५।४ ॥  
व्याघ्रास्याय नमस्तुभ्यं शक्तियुक्ताय वै नमः ।  
सुरामांसरतो नित्यं व्याघ्रसंवर ते नमः ॥ बुस्तो_२५।५ ॥  
कूर्मास्याय नमस्तुभ्यं सुरते संरताय च ।  
नमो देवाधिदेवाय कूर्मसंवर ते नमः ॥ बुस्तो_२५।६ ॥  
नमामि मत्स्यवक्त्राय मानवानां हिताय वै ।  
नमो नमस्ते देवेश मत्स्यसंवर ते नमः ॥ बुस्तो_२५।७ ॥  
मकराकारवक्त्राय महाशक्तिधराय च ।  
मनोवाञ्छाप्रदात्रे च मकरसंवर ते नमः ॥ बुस्तो_२५।८ ॥  
संवरायोष्ट्रवक्त्राय शक्तिकालिङ्गणाय च ।  
मैथुने तत्परायाथ उष्ट्रसंवर ते नमः ॥ बुस्तो_२५।९ ॥  
नमामि गजवक्त्राय योनौ लिङ्गप्रदाय च ।  
नमो भगवते तुभ्यं गजसंवर ते नमः ॥ बुस्तो_२५।१० ॥  
मण्डूकानननाथाय त्रैलोक्येशाय ते नमः ।  
नमो देवाधिदेवाय मण्डूकसंवराय च ॥ बुस्तो_२५।११ ॥  
नमामि चाविवक्त्राय नित्यं रतिरताय च ।  
नमस्ते देवदेवेश अहिसंवर ते नमः ॥ बुस्तो_२५।१२ ॥  
शुकाननाय देवाय द्वयाकाराकारशोभिने ।  
नमो नमस्ते भीमाङ्ग शुकसंवर ते नमः ॥ बुस्तो_२५।१३ ॥  
संवराय नमस्ते ऽस्तु शक्तियुक्ताय वै नमः ।  
सिंहाननाय वै नित्यं सिंहसंवर ते नमः ॥ बुस्तो_२५।१४ ॥  
मर्कटाननदेवाय शक्तिचुम्बनरताय च ।  
नमस्ते ऽस्तु नमस्ते ऽस्तु हरिसंवर ते नमः ॥ बुस्तो_२५।१५ ॥  
श्वानवक्त्र नमस्ते ऽस्तु शक्तिचुम्बनकारिणे ।  
नमस्ते भगवन् देव श्वानसंवर ते नमः ॥ बुस्तो_२५।१६ ॥  
वराहास्यवरेवान भगक्रीडनकारक ।  
नमामि शक्तियुक्ताय घृष्टिसंवर ते नमः ॥ बुस्तो_२५।१७ ॥  
जम्बुकास्याय देवाय शक्तिकालिङ्गणाय च ।  
सर्वपापहरायैव शिवासंवर ते नमः ॥ बुस्तो_२५।१८ ॥  
नमामि गृध्रवक्त्राय दुःखनाशाय ते नमः ।  
द्वयाकारसिद्धिदेवाय गृध्रसंवर ते नमः ॥ बुस्तो_२५।१९ ॥  
काकाननाय शुद्धयक्ष शृङ्गाररूपधारिणे ।  
नमो भगवते तुभ्यं काकसंवर ते नमः ॥ बुस्तो_२५।२० ॥  
उलूकवक्त्रिणे तुभ्यं महासौख्यप्रदाय च ।  
योनिमैथुनकृद्देवोलूकसंवर ते नमः ॥ बुस्तो_२५।२१ ॥  
तार्क्ष्याननाय देवाय तारिणे भवसागरात् ।  
नमस्तुभ्यं नमस्तुभ्यं नमो गरुडसंवर ॥ बुस्तो_२५।२२ ॥  
गोवक्त्राय नमस्तुभ्यं गोहत्यापापहारिणे ।  
गोत्रवृद्धिप्रदात्रे च धेनुसंवर ते नमः ॥ बुस्तो_२५।२३ ॥  
गर्दभाकारवक्त्राय गतागतक्षयाय ते ।  
गणेश्वराय देवाय खरसंवर ते नमः ॥ बुस्तो_२५।२४ ॥  
महिषास्याय देवाय महाप्रलयकारिणे ।  
शक्तियुक्ताय देवाय नमओ महिषसंवर ॥ बुस्तो_२५।२५ ॥  
विडालास्य नमस्तुभ्यं मूत्रकूण्डप्रक्रीडिने ।  
श्रेष्ठाय परमेशाय नमो मार्जारसंवर ॥ बुस्तो_२५।२६ ॥  
नमामि शाल्ववक्त्राय द्वयङ्गमेकेव शोभितम् ।  
नमामि देवदेवेश नमः शरभसंवर ॥ बुस्तो_२५।२७ ॥  
सिद्धाय सिद्धरूपाय गुणाय गुणवर्तिने ।  
क्रौञ्चास्याय नमस्तुभ्यं क्रौञ्चसंवर ते नमः ॥ बुस्तो_२५।२८ ॥  
उल्काननाय शुद्धाय उत्तमाय नमो नमः ।  
उग्राय भीमरूपाय उल्कसंवर ते नमः ॥ बुस्तो_२५।२९ ॥  
हंसवक्त्र नमस्ते ऽस्तु हंसस्वरस्वरूपिणे ।  
हंसःसो ऽहंस्वरूपाय हंससंवर ते नमः ॥ बुस्तो_२५।३० ॥  
मृगवक्त्राय देवाय नमामि परमेश्वर ।  
ऋद्धिसिद्धिप्रदात्रे च मृगसंवर ते नमः ॥ बुस्तो_२५।३१ ॥  
शक्तियुक्त नमस्ते ऽस्तु चक्रवाकाननाय च ।  
नमस्ते चकवाकाख्यसंवराय नमो नमः ॥ बुस्तो_२५।३२ ॥  
अजाननाय वीराय अविद्यानाशिने नमः ।  
अपवर्गफलाप्त्यर्थमजसंवर ते नमः ॥ बुस्तो_२५।३३ ॥  
कुक्कुटास्याय देवाय कुलवृद्धिकराय च ।  
नमस्ते कौटुकेशाय तुभ्यं कुक्कुटसंवर ॥ बुस्तो_२५।३४ ॥  
कृष्णसारसवक्त्राय नमस्ते कर्मसम्भव ।  
कालनाशाय देवाय एणसंवर ते नमः ॥ बुस्तो_२५।३५ ॥  
मूषाननाय पूर्णाय ज्ञानदाय नमो नमः ।  
सर्वदैत्यविनाशय मूषसंवर ते नमः ॥ बुस्तो_२५।३६ ॥  
सालूकास्य नमस्ते ऽस्तु मानादिवरदाय च ।  
सिद्धिबुद्धिप्रदात्रे च नमः सालूकसंवर ॥ बुस्तो_२५।३७ ॥  
नमः कपोलवक्त्राय प्रज्ञोपायात्मरूपिणे ।  
नमस्ते ऽस्तु महावीर कपोतसंवराय च ॥ बुस्तो_२५।३८ ॥  
नमामि ग्राहवक्त्राय भुक्तिमुक्तिप्रदाय च ।  
नमो ऽस्तु सर्वभूतेश ग्राहसंवर ते नमः ॥ बुस्तो_२५।३९ ॥  
नमस्ते चिह्लवक्त्राय नमस्ते मैथुने रत ।  
नमस्ते भगवन् देव चिह्लसंवर ते नमः ॥ बुस्तो_२५।४० ॥  
चटकास्याय देवाय नमस्ते ऽस्तु जगद्गुरो ।  
नमस्ते ऽस्तु गुणाधीश चटकसंवर ते नमः ॥ बुस्तो_२५।४१ ॥  
सारसास्य नमस्तुभ्यं नमस्ते गुणसागर ।  
नमो भगवते तुभ्यं सारससंवराय च ॥ बुस्तो_२५।४२ ॥  
खञ्जनास्याय देवाय महादेवाय ते नमः ।  
निर्वाणपददात्रे खञ्जरीटसंवराय च ॥ बुस्तो_२५।४३ ॥  
नमस्ते क्षेमकर्यास्य भुक्तिमुक्तिप्रदाय च ।  
नमो भगवते देव क्षेमकरिसंवराय ते ॥ बुस्तो_२५।४४ ॥  
शशकास्य नमस्तुभ्यं नमस्ते भुवनेश्वर ।  
कर्मप्रदाय ते नित्यं नमः शशकसंवर ॥ बुस्तो_२५।४५ ॥  
नमो भल्लूकवक्त्राय रतिक्रीडापराय च ।  
कार्यसिद्धिप्रदात्रे च नमो भल्लूकसंवर ॥ बुस्तो_२५।४६ ॥  
पिकास्याय नमस्तुभ्यं मन्त्रसिद्धिकराय च ।  
त्रिलोकेशाय सर्वाय पिकसंवर ते नमः ॥ बुस्तो_२५।४७ ॥  
नमामि वकवक्त्राय शक्तियुक्तगणाधिप ।  
नमामि देवदेवेश वकसंवर ते नमः ॥ बुस्तो_२५।४८ ॥  
खङ्गिवक्त्राय देवाय सर्वदा शिरसा नमः ।  
नमो ऽस्तु परमेशाय खङ्गिसंवर ते नमः ॥ बुस्तो_२५।४९ ॥  
कर्कटास्य नमस्तुभ्यं नमः संसारहेतवे ।  
पापपुञ्जविनाशाय नमः कर्कटसंवर ॥ बुस्तो_२५।५० ॥  
नमः शल्लकिवक्त्राय सर्वदोषनिवारिणे ।  
संसारपाशनाशाय नमः शल्लकिसंवर ॥ बुस्तो_२५।५१ ॥  
वृश्चिकास्य नमस्तुभ्यं बलकल्याणदाय च ।  
नमो नमस्ते देवाय नमो वृश्चिकसंवर ॥ बुस्तो_२५।५२ ॥  
अलिवक्त्राय देवाय अलिमोदाय ते नमः ।  
अलिलोकविनाशाय अलिसंवर ते नमः ॥ बुस्तो_२५।५३ ॥  
जाहकास्य नमस्ते ऽस्तु जनमोहकृताय वै ।  
जयकल्याणदात्रे च नमो जाहकसंवर ॥ बुस्तो_२५।५४ ॥  
चमरीवक्त्र ते नित्यं चातुर्यफलदायिने ।  
चतुर्वर्गप्रदात्रे च नमश्चमरिसंवर ॥ बुस्तो_२५।५५ ॥  
सीम्निवक्त्रनमस्तुभ्यं सिद्धित्वफलदायिने ।  
नमो भगवते नित्यं सीम्निसंवर ते नमः ॥ बुस्तो_२५।५६ ॥  
नमामि गोधवक्त्राय नमस्ते भीमविक्रम ।  
नमस्ते दिव्यनेत्राय गोधासंवर ते नमः ॥ बुस्तो_२५।५७ ॥  
चकोरास्य नमस्तुभ्यं चाञ्चल्यदोषनाशक ।  
नमो भगवते तुभ्यं चकोरसंवराय च ॥ बुस्तो_२५।५८ ॥  
गोधिकास्याय सततं सृष्टिसंहारकरिणे ।  
नमस्ते परमानन्द गोधिकासंवराय च ॥ बुस्तो_२५।५९ ॥  
मधुमाक्षिकवक्त्राय नमस्ते मानदायक ।  
सर्वज्ञाय परेशाय नमो माक्षिकसंवर ॥ बुस्तो_२५।६० ॥  
पतङ्गवक्त्र ते नित्यं परमेश नमः सदा ।  
दिव्याय दिवसेशाय नमः पतङ्गसंवर ॥ बुस्तो_२५।६१ ॥  
नरवक्त्राय देवाय नरकध्नाय ते नमः ।  
नानारूपदधानाय नरसंवर ते नमः ॥ बुस्तो_२५।६२ ॥  
सृष्टिरूप जगद्धाम सृजते सर्वभूतकम् ।  
नमो नमस्ते सततं सृष्टिसंवर ते नमः ॥ बुस्तो_२५।६३ ॥  
स्थितिरूपाय देवाय गुणाय गुणवर्तिने ।  
नमः सारविनाशाय स्थितिसंवर ते नमः ॥ बुस्तो_२५।६४ ॥  
सर्वलोकस्य संहारकर्त्रे ते परमेश्वर ।  
तस्मादहं नमस्यामि नमः प्रलयसंवर ॥ बुस्तो_२५।६५ ॥  
ज्योतिर्वक्त्र परं धाम नमस्ते जगदीश्वर ।  
परात्परतरं सूक्ष्म ज्योतिःसंवर ते नमः ॥ बुस्तो_२५।६६ ॥  
इतीदं संवरस्तोत्रं त्रिषु लोकेषु दुर्लभम् ।  
परात्परतरं स्तोत्रं चतुःषष्टिप्रमाणकम् ॥ बुस्तो_२५।६७ ॥  
चतुःषष्टिप्रमाणेषु आद्यमाद्यं तु वक्त्रितम् ।  
भूयो ग्रन्थमयाच्चात्र आद्यमात्रं प्रचोदितम् ॥ बुस्तो_२५।६८ ॥  
कन्यार्थी लभते कन्यां धनार्थी लभते धनम् ।  
विद्यार्थी लभते विद्यां मोक्षार्थी मोक्षमाप्नुयात् ॥ बुस्तो_२५।६९ ॥  
वशीकरणमुच्चाटं मारमोहनस्तम्भनम् ।  
आकर्षणं च विद्वेषं धातुवादं रसायनम् ॥ बुस्तो_२५।७० ॥  
गुटिकां पादुकासिद्धिं खङ्गसिद्धिं तथैव च ।  
खेचरीसिद्धि वैद्याङ्गं मन्त्रसिद्धिं च वाक्पटुः ॥ बुस्तो_२५।७१ ॥  
परकायप्रवेशं च द्रव्याकर्षणमेव च ।  
लभते स्तोत्रराजेन सत्यं सत्यं मयोदितम् ॥ बुस्तो_२५।७२ ॥  
दुर्भिक्षं चापदि पाठं कुरुते शुभमाप्नुयात् ।  
अतिवृष्टावनावृष्टौ महामारीसमुद्भवे ॥ बुस्तो_२५।७३ ॥  
राज्यभ्रंशे ज्ञानभ्रंशे स्त्रीभ्रंशे च धनक्षये ।  
कलहे च विवादे च पठते स्तोत्रमुत्तमम् ॥ बुस्तो_२५।७४ ॥  
भिक्षुकेभ्यः सहस्रेभ्यः तुल्यं दानकृतं फलम् ।  
बहुनात्र किमुक्तेन ब्रह्माण्डदानजं फलम् ॥ बुस्तो_२५।७५ ॥  
श्रीसंवरागमे महातन्त्रे अमिताभवैरोचनसंवादे  
  
श्रीचक्रसंवरादिचतुःषष्टिसंवरस्तोत्रं समाप्तम् ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। २६:  

दशभूमीश्वरो नाम महायानसूत्ररत्नराजस्तोत्रम्  
  
शमदमनिरतानां शान्तदान्ताशयानां  
खगपथसदृशानामन्तरीक्षसमानाम् ।  
खिलमलविधुतनां मार्गज्ञानस्थितानां  
शृणुत वरविशेषं बोधिसत्त्वांश्च श्रेष्ठान् ॥ बुस्तो_२६।१ ॥  
कुशलसतसहस्रं सञ्चितं कल्पकोटया  
सुबुद्धशतसहस्रं पूजयित्वा गृहीतम् ।  
प्रत्येकजिनवरान्वै पूजयित्वा त्वनन्तान्  
सकलजगहिताय जायते बोधिचित्तम् ॥ बुस्तो_२६।२ ॥  
उत तपतपितानां क्षान्तिपारङ्गतानां  
हृतश्रितचरितानां पुण्यज्ञानोद्गतानाम् ।  
विपुलगतिमतीनां पुण्यज्ञानाशयानां  
दशबलसमतुल्यं जायते बोधिचित्तम् ॥ बुस्तो_२६।३ ॥  
प्रमुदितसुमतीनां दानधर्मे रतानां  
सकलजगहितार्थं नित्यमेवोद्यतानाम् ।  
जिनगुणनिरतानां सत्त्वरक्षाव्रतानां  
त्रिभुवनहितकर्तृ जायते बोधिचित्तम् ॥ बुस्तो_२६।४ ॥  
अकुशलविरतानां शुद्धमार्गे स्थितानां  
व्रतनियमरतानां शान्तसौम्येन्द्रियाणाम् ।  
जिनशरणगतानां बोधिचर्याशयानां  
त्रिभुवनहितसाध्यं जायते बोधिचित्तम् ॥ बुस्तो_२६।५ ॥  
अनुगतकुशलानां क्षान्तिस्वारस्यभाजां  
विदितगुणरसानां त्यक्तमानोत्सवानाम् ।  
निहितशुभमतीनां दानसौम्याशयानां  
सकलहितविधानं जायते बोधिचित्तम् ॥ बुस्तो_२६।६ ॥  
प्रचलति शुभकार्ये धीरवीर्याः सहाया  
निखिलजनहितार्थं प्रोद्यते मानसिंहः ।  
अविरतगुणसाध्या निर्जितक्लेशसन्धा  
झटिति मनसि तेषां जायते बोधिचित्तम् ॥ बुस्तो_२६।७ ॥  
सुसमवहितचित्ता ध्वस्तमोहान्धकारा  
विगलितमदमाना त्यक्तसङ्क्लिष्टमार्गाः ।  
समसुखनिरता ये त्यक्तसंसारसङ्गा  
झटिति मनसि तेषां जायते बोधिचित्तम् ॥ बुस्तो_२६।८ ॥  
विमलखसमचित्ता ज्ञानविज्ञानविज्ञा  
निहतनमुचिमारा वान्तक्लेशाभिमानाः ।  
जिनपदशरणस्था लब्धतत्त्वार्थकाये  
सपदि मनसि तेषां जायते बोधिचित्तम् ॥ बुस्तो_२६।९ ॥  
त्रिभुवनशिवसाध्योपायविज्ञानधीराः  
करिबलपरिहारोपायविदृद्धिमन्तः ।  
सुगतगुणसमीहा ये च पुण्यानुरागा  
सपदि मनसि तेषां जायते बोधिचित्तम् ॥ बुस्तो_२६।१० ॥  
त्रिभुवनहितकामा बोधिसम्भारपूर्त्यै  
प्रणिहितमनसा ये दुष्करे ऽपि चरन्ति ।  
अविरतशुभकर्म प्रोद्यतां बोधिसत्त्वाः  
सपदि मनसि तेषां जायते बोधिचित्तम् ॥ बुस्तो_२६।११ ॥  
दशबलगुणकामा बोधिचर्यानुरक्ता  
विजितकरिबलौघास्त्यक्तमानानुषङ्गाः ।  
अनुगतशुभमार्गा लब्धधर्मार्थकामा  
झटिति मनसि तेषां जायते बोधिचित्तम् ॥ बुस्तो_२६।१२ ॥  
इति गणितगुणांशा बोधिचर्याश्चरन्तु  
जिनपदप्रणिधाना सत्समृद्धिं लभन्तु ।  
त्रिभुवनपरिशुद्धा बोधिचित्तं लभन्तु  
त्रिशरणपरिशुद्धा बोधिसत्त्वा भवन्तु ॥ बुस्तो_२६।१३ ॥  
दशपारमिताः पूर्य दशभूमीश्वरो भवेत् ।  
भूयो ऽपि कथ्यते ह्येतच्छृणुतैवं समासतः ॥ बुस्तो_२६।१४ ॥  
बोधिचित्तं यदासाद्य सम्प्रदानं करोति यः ।  
तदा प्रमुदितां प्राप्तो जम्बूद्वीपेश्वरो भवेत् ॥ बुस्तो_२६।१५ ॥  
तत्रस्थः पालयेत् सत्त्वान् यथेच्छप्रतिपादनैः ।  
स्वयं दाने प्रतिष्ठित्वा परांश्चापि नियोजयेत् ॥ बुस्तो_२६।१६ ॥  
सर्वान् बोधौ प्रतिष्ठाप्य सम्पूर्णदानपारगः ।  
एतत्कर्मानुभावेन संवरं समुपाचरेत् ॥ बुस्तो_२६।१७ ॥  
सम्पच्छीलं समाधाय संवरं कुशली भवेत् ।  
ततः स विमलां प्राप्तश्चातुर्द्वीपेश्वरो भवेत् ॥ बुस्तो_२६।१८ ॥  
तत्रस्थः पालयेत् सत्त्वानकुशलं निवारयेत् ।  
स्वयं शीले प्रतिष्ठित्वा परांश्चापि नियोजयेत् ॥ बुस्तो_२६।१९ ॥  
सर्वान् बोधौ प्रतिष्ठाप्य सम्पूर्णकुशली भवेत् ।  
एतद्धर्मविपाकेन क्षान्तिव्रतमुपाश्रयेत् ॥ बुस्तो_२६।२० ॥  
सम्यक् क्षान्तिव्रतं धृत्वा क्षान्तिभृत् कुशली भवेत् ।  
ततः प्राभाकरीं प्राप्तस्त्रयस्त्रिंशाधिपो भवेत् ॥ बुस्तो_२६।२१ ॥  
तत्रस्थः पालयेत् सत्वान् क्लेशमार्गनिवारणैः ।  
स्वयं क्षान्तिव्रते स्थित्वा परांश्चापि नियोजयेत् ॥ बुस्तो_२६।२२ ॥  
सत्त्वान् बोधौ प्रतिष्ठाप्य शान्तिपारङ्गतो भवेत् ।  
एतत्पुण्यविपाकेन वीर्यबलमुपाश्रयेत् ॥ बुस्तो_२६।२३ ॥  
सम्यग् वीर्यं समाधाय वीर्यभृत्कुशली भवेत् ।  
ततश्चार्चिष्मतीं प्राप्य सुधामाधिपतिर्भवेत् ॥ बुस्तो_२६।२४ ॥  
तत्रस्थः पालयन् सर्वान् कुदृष्टीः सन्निवारयेत् ।  
सम्यग्दृष्टौ प्रतिष्ठाय बोधयित्वा प्रयत्नतः ॥ बुस्तो_२६।२५ ॥  
स्वयं ध्यानव्रते स्थित्वा परांश्चापि नियोजयेत् ।  
सर्वान् बोधौ प्रतिष्ठाप्य ध्यानपारङ्गतो भवेत् ॥ बुस्तो_२६।२६ ॥  
एतत्पुण्यविपाकेन ध्यानपारं समारभेत् ।  
सर्वक्लेशान् विनिर्जित्य समाधिसुस्थितो भवेत् ॥ बुस्तो_२६।२७ ॥  
सम्यग्ध्यानं समाधाय समाधिकुशली भवेत् ।  
ततः सुदुर्जयां प्राप्तः स तुषिताधिपो भवेत् ॥ बुस्तो_२६।२८ ॥  
तत्रस्थः पालयेत्सत्त्वांस्तीर्थ्यमार्गनिवारणैः ।  
सत्त्वधर्मं प्रतिष्ठाप्य बोधयित्वा प्रयत्नतः ॥ बुस्तो_२६।२९ ॥  
स्वयं ध्यानव्रते स्थित्वा परांश्चापि नियोजयेत् ।  
सर्वान् बोधौ प्रतिष्ठाप्य ध्यानपारङ्गतो भवेत् ॥ बुस्तो_२६।३० ॥  
एतत्पुण्यविपाकेन प्रज्ञाव्रतमुपाश्रयेत् ।  
सर्वान्मारान् विनिर्जित्य प्रज्ञाभिज्ञासमृद्धिमान् ॥ बुस्तो_२६।३१ ॥  
सम्यक् प्रज्ञां समाधाय स्वाभिज्ञाकुशली भवेत् ।  
ततश्चाभिमुखीं प्राप्तः सुनिर्मिताधिपो भवेत् ॥ बुस्तो_२६।३२ ॥  
तत्रस्थः पालयेत् सत्त्वानभिमाननिवारणैः ।  
शून्यतां सुप्रतिष्ठाप्य बोधयित्वा प्रयत्नतः ॥ बुस्तो_२६।३३ ॥  
स्वयं प्रज्ञाव्रते स्थित्वा परांश्चापि नियोजयेत् ।  
सर्वान् बोधौ प्रतिष्ठाप्य प्रज्ञापारङ्गतो भवेत् ॥ बुस्तो_२६।३४ ॥  
एतत्पुण्यविपाकैश्च समुपायव्रतं चरेत् ।  
सर्वदुष्टान् विनिर्जित्य सद्धर्मकुशली सुधीः ॥ बुस्तो_२६।३५ ॥  
समुपायविधानेन सत्त्वान् बोधौ नियोजयेत् ।  
ततो दूरङ्गमां प्राप्तो वशवर्तीश्वरो भवेत् ॥ बुस्तो_२६।३६ ॥  
तत्रस्थः पालयेत्सत्त्वानभिसमयबोधनैः ।  
बोधिसत्त्वनियामेषु प्रतिष्ठाय प्रबोधयेत् ॥ बुस्तो_२६।३७ ॥  
तत्रोपाये स्वयं स्थित्वा परांश्चापि नियोजयेत् ।  
सर्वान् बोधौ प्रतिष्ठाप्य उपायपारगो भवेत् ॥ बुस्तो_२६।३८ ॥  
एतत्पुण्यानुभावश्च सुप्रणिधीनुपाश्रयेत् ।  
मिथ्यादृष्टिं विनिर्जित्य सम्यग्दृष्टिः कृतो बुधैः ॥ बुस्तो_२६।३९ ॥  
सुप्रतिष्ठितचित्तेन सम्यग्बोधौ प्रतिष्ठितः ।  
ततश्चाप्यचलां प्राप्तो बुद्धया साहस्रिकाधिपः ॥ बुस्तो_२६।४० ॥  
तत्रस्थः पालयेत्सत्त्वान् त्रिपानं सम्पिबेत् शनैः ।  
लोकधातौ परिज्ञाने प्रतिष्ठाप्य प्रबोधयेत् ॥ बुस्तो_२६।४१ ॥  
सुप्रणिधौ स्वयं स्थित्वा परांश्चापि नियोजयेन् ।  
सर्वान् बोधौ प्रतिष्ठाप्य प्राणिषु पारगो भवेत् ॥ बुस्तो_२६।४२ ॥  
एतत्पुण्यानुसारैश्च बलव्रतमुपाश्रयेत् ।  
सर्वदुष्टान् विनिर्जित्य सम्बोधिकृतनिश्चयः ॥ बुस्तो_२६।४३ ॥  
सम्यग्यत्नसमुत्साहैः सर्वतीर्थ्यान् विनिर्जयेत् ।  
ततः साधुमतीं प्राप्तो महाब्रह्मा भवेत् कृती ॥ बुस्तो_२६।४४ ॥  
तत्रस्थः पालयन् सत्त्वान् बुद्धयानोपदेशनैः ।  
सत्त्वासमपरिज्ञाने सम्यग्बोधौ प्रबोधयेत् ॥ बुस्तो_२६।४५ ॥  
स्वयं बले प्रतिष्ठित्वा परांश्चापि नियोजयेत् ।  
सर्वान् बोधौ प्रतिष्ठाप्य बलपारङ्गतो भवेत् ॥ बुस्तो_२६।४६ ॥  
एतत्पुण्यविपाकैश्च ज्ञानव्रतमुपाश्रयेत् ।  
चतुर्मारान् विनिर्जित्य बोधिसत्त्वगुणाकरः ॥ बुस्तो_२६।४७ ॥  
सम्यग्ज्ञानं समाधाय सद्धर्मकुशलो भवेत् ।  
धर्ममेघां ततः प्राप्तो महेश्वरो भवेत् कृती ॥ बुस्तो_२६।४८ ॥  
तत्रस्थः पालयन् सर्वान् सर्वाकारानुबोधनैः ।  
सर्वाकारवरे ज्ञाने प्रतिष्ठाप्य प्रबोधयेत् ॥ बुस्तो_२६।४९ ॥  
स्वयं ज्ञाने प्रतिष्ठित्वा परांश्चापि नियोजयेत् ।  
सर्वान् बोधौ प्रतिष्ठाप्य ज्ञानपारङ्गतो भवेत् ॥ बुस्तो_२६।५० ॥  
एतत्पुण्यानुभावैश्च दशभूमीश्वरो जिनः ।  
सर्वाकारगुणाधारः सर्वज्ञो धर्मलाभवित् ॥ बुस्तो_२६।५१ ॥  
इति मत्वा भुवभिश्च सम्बुद्धपदलब्धये ।  
दशपारमितारूपे चरितव्यं समाहितैः ॥ बुस्तो_२६।५२ ॥  
तथा बोधिं शिवां प्राप्य चतुर्मारान् विनिर्जयेत् ।  
सर्वान् बोधौ प्रतिष्ठाप्य निर्वृतिं समवाप्स्यथ ॥ बुस्तो_२६।५३ ॥  
एतज्ज्ञात्वा परिच्छायां चरध्वं बोधिशासने ।  
निर्विध्नं बोधिमासाद्य लभध्वं सौगतं पदम् ॥ बुस्तो_२६।५४ ॥  
  
एतास्ता खल्वाह जिनपुत्रो दशबोधिसत्त्वभूमयः समासतो निर्दिष्टाः सर्वाकारवरोपेताः सर्वज्ञानानुगता द्रष्टव्याः । तस्यां वेलायामयं त्रिसाहस्रलोकधातुषड्विकारं प्राकम्पत विविधानि च पुण्यानि वियत्तो न्यपतन् । दिव्यमानुषकाणि च भूतानि सम्प्रवादितान्यभूवन्, अनुमोदनांशगेन च यावदकनिष्ठभुवनं विज्ञप्तमभूत् ॥  
  
श्रीबोधिसत्त्वचर्याप्रस्थानाद् दशभूमीश्वरो नाम महायानसूत्ररत्नराजस्तोत्रं समाप्तम् ॥  
  
___________________________________________________________________________  
  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। २७:  

धर्मधातुनामस्तवः  
  
वं कारं वज्रसत्त्वं च वज्रासनसदास्थितम् ।  
वारुणमण्डलव्यापि वैरोचन नमो ऽस्तु ते ॥ बुस्तो_२७।१ ॥  
अकारमादिस्वभावमाकाशे व्यापितं तथा ।  
अर्कनीलसमस्तेज अक्षोभ्यश्री नमो ऽस्तु ते ॥ बुस्तो_२७।२ ॥  
रकारं लक्ष्मीस्वभावं नानारत्नमनेकधा  
रं व्यापितं च पृथ्वीं रत्नसम्भव नमो ऽस्तु ते ॥ बुस्तो_२७।३ ॥  
अकारमस्थिरं भावं पद्मनागसमप्रभम् ।  
अग्नितेजःसमाधिस्थं अमिताभ नमो ऽस्तु ते ॥ बुस्तो_२७।४ ॥  
अकारं तत्स्वभावं च गन्धवाहसमप्रभम् ।  
अकारविश्ववज्रं च अमोधसिद्धि नमो ऽस्तु ते ॥ बुस्तो_२७।५ ॥  
धकारं धर्मस्वभावं धर्मसङ्घस्वरूपकम् ।  
धात्वष्टकं कीर्तितं च धर्मधातु नमो ऽस्तु ते ॥ बुस्तो_२७।६ ॥  
सकारं सर्वसम्पत्तिः सर्वमङ्गलमर्थनम् ।  
सर्वसिद्धिस्त्वमेवाथ सिद्धिवज्र नमो ऽस्तु ते ॥ बुस्तो_२७।७ ॥  
  
श्री धर्मधातुनामस्तवः समाप्तः ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। २८:  

धर्मधातुवागीश्वरमण्डलस्तोत्रम्  
  
मञ्जुश्रियं महावीरं सर्वमारविनाशनम् ।  
सर्वसिद्धीश्वरं नाथं वागीश्वरं नमाम्यहम् ॥ बुस्तो_२८।१ ॥  
मञ्जुघोषं महावीरं सर्वमारविनाशनम् ।  
सर्वाकारप्रदातारं धर्मधातुं नमाम्यहम् ॥ बुस्तो_२८।२ ॥  
महोष्णीषं सितच्छत्रं तेजोराशिं जयोदितम् ।  
विकिरणोद्गतं चैव महोग्रतेजसं नमे ॥ बुस्तो_२८।३ ॥  
अक्षोभ्यं च महाबोधिं वज्रसत्त्वं नमाम्यहम् ।  
वज्रराजं वज्ररागं वज्रसाधुं नमाम्यहम् ॥ बुस्तो_२८।४ ॥  
श्रीरत्नसम्भवं नाथं वज्ररत्नं नमाम्यहम् ।  
वज्रसूर्यं वज्रकेतुं वज्रहासं नमे सदा ॥ बुस्तो_२८।५ ॥  
अमिताभं महाराजं वज्रधर्मं नमाम्यहम् ।  
वज्रतीक्ष्णं महाकेतुं वज्रभाषं नमे नमे ॥ बुस्तो_२८।६ ॥  
अमोघसिद्धिं सिद्धेशं वज्रकर्म नमाम्यहम् ।  
वज्ररक्षं वज्रयक्षं वज्रसन्धिं नमे सदा ॥ बुस्तो_२८।७ ॥  
लोचनाख्यां महादेवीं पाण्डराख्यां नमाम्यहम् ।  
मामकीं चैव देवीं तां तारादेवीं नमे नमे ॥ बुस्तो_२८।८ ॥  
वज्राङ्कुशं महावीरं वज्रपाशं महत्प्रभम् ।  
वज्रस्फोटः महानाथं वज्रावेशं नमे नमे ॥ बुस्तो_२८।९ ॥  
अधिमुक्तीश्वरीं भूमिं प्रमुदितां नमाम्यहम् ।  
विमलाख्यां महाभूमिं प्रभाकरीं नमे नमे ॥ बुस्तो_२८।१० ॥  
अर्चिष्मतीं सुदुर्जयां चाभिमुखीं नमाम्यहम् ।  
दूरङ्गमामचलाख्यां साधुमतीश्वरीं नमे ॥ बुस्तो_२८।११ ॥  
धर्ममेघां महामेघां समताख्यां प्रभां नमे ।  
रत्नपारमितां देवीं दानपारमितां नमे ॥ बुस्तो_२८।१२ ॥  
शीलपारमितां देवीं क्षान्तिपारमितां नमे ।  
वीर्यपारमितां देवीं ध्यानपारमितां श्रये ॥ बुस्तो_२८।१३ ॥  
प्रज्ञापारमितां देवीम् उपायाख्यं नमाम्यहम् ।  
प्रणिधानबलं चैव ज्ञानपारमितां सदा ॥ बुस्तो_२८।१४ ॥  
कर्मपारमितां देवीं नमामि सततं तथा ।  
आयुश्चित्तपरिष्कारं कर्मोपपत्तिकां नमे ॥ बुस्तो_२८।१५ ॥  
ऋद्ध्याख्यामधिमुक्तिं च प्रणिधानां नमाम्यहम् ।  
ज्ञानाख्यवशितां देवीं धर्माख्यवशितां नमे ॥ बुस्तो_२८।१६ ॥  
तथतां च महादेवीं बुद्धबोधिं नमाम्यहम् ।  
वसुमतीं महालक्ष्मीं रत्नज्वालां नमे नमे ॥ बुस्तो_२८।१७ ॥  
उष्णीषविजयां देवीं मारीचीं पर्णशाबरीम् ।  
जाङ्गुलिं धारणीं वन्दे अनन्तमुखधारणीम् ॥ बुस्तो_२८।१८ ॥  
चुन्दां प्रज्ञां च पद्मां च सर्वावरणशोधनीम् ।  
अक्षयज्ञानकारण्डं धर्मकायवतीं नमे ॥ बुस्तो_२८।१९ ॥  
धर्मप्रतिविदं देवमर्थं च प्रतिसंविदम् ।  
निरुक्तिसंविदं देवं प्रतिभानाख्यसंविदम् ॥ बुस्तो_२८।२० ॥  
वज्रलास्यां वज्रमालां वज्रगीतां नमे सदा ।  
वज्रनृत्यां महादेवीं नमामि सततं मुदा ॥ बुस्तो_२८।२१ ॥  
समन्तभद्रं बोधीशमक्षयतां मतिं नमे ।  
क्षितिगर्भं खगर्भं च बोधिसत्त्वं नमाम्यहम् ॥ बुस्तो_२८।२२ ॥  
गगणगञ्जनाथेशं रत्नपाणिं नमे नमे ।  
सागरमतिं बोधीशं वज्रगर्भं नमाम्यहम् ॥ बुस्तो_२८।२३ ॥  
लोकेश्वरं महासत्वं स्थानप्राप्तं नमाम्यहम् ।  
चन्द्रप्रभं महातेजं वन्दे ऽहं जालिनीप्रभम् ॥ बुस्तो_२८।२४ ॥  
अमितप्रभबोधोशं श्रीपतिं भानुकूटकम् ।  
सर्वशोकतमोद्घाटविष्कम्भिनं नमाम्यहम् ॥ बुस्तो_२८।२५ ॥  
यमान्तकं महावीरं प्रज्ञान्तकं नमे नमे ।  
पद्मान्तकं महावीरं विघ्नान्तकं नमाम्यहम् ॥ बुस्तो_२८।२६ ॥  
त्रैलोक्यविजयं वीरं वज्रज्वालां नमाम्यहम् ।  
हेरुकं वज्रवीरेशं परमेशं नमाम्यहम् ॥ बुस्तो_२८।२७ ॥  
चक्रवर्त्तीश्वरं वन्दे सुम्भराजं नमाम्यहम् ।  
पुष्पां धूपां महादीपां गन्धां देवीं नमाम्यहम् ॥ बुस्तो_२८।२८ ॥  
वज्ररूपां वज्रशब्दां रसवज्रां नमाम्यहम् ।  
वज्रस्पर्शां महादेवीं विश्ववर्णां नमे सदा ॥ बुस्तो_२८।२९ ॥  
इन्द्रयमजलेशांश्च कुबेरमीश्वरं नमः ।  
अग्निं नैरृत्यनाथं च वायुराजं नमाम्यहम् ॥ बुस्तो_२८।३० ॥  
ब्रह्माणं विष्णुदेवं च महेश्वरं कुमारकम् ।  
ब्रह्माणीं च महादेवीं रुद्राणीं वैष्णवीं नमे ॥ बुस्तो_२८।३१ ॥  
कौमारीं रक्तवर्णां च महेन्द्राणीं नमाम्यहम् ।  
वाराहीं कालिकां चण्डीं भृङ्गिणं गणनायकम् ॥ बुस्तो_२८।३२ ॥  
महाकालं महाभीमं नन्दिकेशं रविं नमे ।  
चन्द्रं भौमं बुधं वन्दे गुरुं शुक्रं शनैश्चरम् ॥ बुस्तो_२८।३३ ॥  
राहुं केतुं बलभद्रं जयकरं नमे सदा ।  
मधुकरं वसन्तं च अनन्तं वासुकिं नमे ॥ बुस्तो_२८।३४ ॥  
तक्षं कर्कोटकं पद्मं महापद्मं नमाम्यहम् ।  
शङ्खपालं च कुलिकं वेमचित्रं वलिं नमे ॥ बुस्तो_२८।३५ ॥  
प्रह्लादं च महादैत्यं वैरोचनं नमे सदा ।  
गुरुडेन्द्र सुम्भराजं पञ्चशिखं नमाम्यहम् ॥ बुस्तो_२८।३६ ॥  
सर्वार्थसिद्धिं विघ्नेशं पूर्णभद्रं नमाम्यहम् ।  
मणिभद्रं महायक्षं धनदं च महेश्वरम् ॥ बुस्तो_२८।३७ ॥  
वैश्रवणं महावीरं चिविकुण्डलिनं नमाम्यहम् ।  
केलिमालिं सुखेन्द्रं च चलेन्द्रं च नमाम्यहम् ॥ बुस्तो_२८।३८ ॥  
हारतीं यक्षिणीं देवीं बहुपुत्रवतीं नमे ।  
अश्विनीं भरणीं तारां कृत्तिकां रोहणीं तथा ॥ बुस्तो_२८।३९ ॥  
मृगशीर्षां तथैवार्द्रां पुनर्वसुं नमाम्यहम् ।  
पुष्यमाश्लेषकातारां मघां च पूर्वाफाल्गुनीम् ॥ बुस्तो_२८।४० ॥  
उत्तराफाल्गुनीं हस्तं चित्रां स्वातिं विशाखकाम् ।  
अनुराधां तथा ज्येष्ठां मूलतारां नमाम्यहम् ॥ बुस्तो_२८।४१ ॥  
पूर्वाषाढोत्तराषाढां श्रवणां च नमाम्यहम् ।  
धनिष्ठां शतभिषां च पूर्वोत्तराभाद्रपदाम् ॥ बुस्तो_२८।४२ ॥  
रेवतीं च महाताराम् अभिजितं नमाम्यहम् ।  
वज्राङ्कुशं महावीरं वज्रपाशं नमाम्यहम् ॥ बुस्तो_२८।४३ ॥  
वज्रस्फोटं महाभीमं वज्रांशं वै नमे नमे ।  
वागीश्वरं महाबोधिं सर्वविघ्नविनाशकम् ॥ बुस्तो_२८।४४ ॥  
सर्वज्ञं ज्ञानदातारं धर्मधातुं नमाम्यहम् ।  
मञ्जुश्रियं महाज्ञानं सर्वविद्याप्रदेश्वरम् ।  
सर्वाकारस्वरूपं च वादिराजं नमाम्यहम् ॥ बुस्तो_२८।४५ ॥  
  
श्री धर्मधातुवागीश्वरमण्डलस्तोत्रं समाप्तम् ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। २९:  

गण्डीस्तवः  
  
आचार्य-आर्यदेवकृतः  
  
आपातालान्तदेवाः सुरनरगरूडा दैत्यगन्धर्वयक्षाः  
सिद्धा विद्याधराद्या जलधितटगता नागसत्त्वाः समग्राः ।  
गण्डीशब्दं समन्ताद् रभसितमनसः स्वासने ऽस्मिन् प्रसन्नाः  
श्रोतुं[साधो]रधीरा विमलगुणगणस्यास्य त्रैलोक्यबन्धोः ॥ बुस्तो_२९।१ ॥  
लीलावासितचामरैश्चलदहो काञ्चीप्रपञ्चालसत्  
प्राञ्चत्काञ्चनकिङ्किणीभिररणत् स्वासीवहंसस्वनाः ।  
तारुण्यामलनीलनीरजदल श्यामाङ्कमाराङ्गना-  
श्चक्रूर्यस्य न मानसस्य विकृतिं बुद्धाय तस्मै नमः ॥ बुस्तो_२९।२ ॥  
येषामस्ति प्रसादो भगवति सुगते मारभिद्योगयुक्ते  
ये वा सद्यः प्रसन्नाः सुगतसुतकृते स्वस्ति येषां च भक्तिः ।  
गण्डीमाहत्य चास्मिन् जगति शुभकरां शाक्यसिंहस्य शास्तुः  
कृत्वा शुद्धान्तसंस्थां सुविहितमनसः श्रोतुमायान्ति सर्वे ॥ बुस्तो_२९।३ ॥  
बुद्धं त्रैलोक्यनाथं सुरनरनमितं पारसंसारतीरं  
धीरं गम्भीरवन्तं सकलगुणनिधिं धर्मराज्याभिषिक्तम् ।  
तृष्णामारान्तकारं कलिकलुषहरं कामलोभान्तवन्तं  
तं वन्दे शाक्यसिंहं प्रणमितशिरसा सर्वकालं नमामि ॥ बुस्तो_२९।४ ॥  
ऋम्पं ऋम्पं ऋऋम्पं टम टम टटमं तुन्दतुन्दं तुतुन्दं  
सं सं सं सं सं सं सं समसममसमं दुर्म दुर्म द्रुदुर्मम् ।  
नागिर्नागिर्ननागिस्तखितखितखितस्तत्यजुर्ये रणे वै  
कैः कैः कैः कैश्च कैः कैर्जगति भयहरा कीर्त्यते धर्मगण्डी ॥ बुस्तो_२९।५ ॥  
कुरुत कुरुत श्रीपं ध्यानसन्नाहमग्नं  
ग्रसति न खलु यावद् दुर्निवारः कृतान्तः ।  
इति वदति जनौघे बोधिता भिक्षुसङ्घाः  
क्षपितदुरितपक्षाकीर्णनिःशेषदोषाः ॥ बुस्तो_२९।६ ॥  
यस्मिन्नभ्युदिते ऽखिलं त्रिभुवनं यात्यस्तमस्तङ्गते  
येन ज्ञानगभस्तिहस्तविसरैर्हस्तं यतस्तन्यते ।  
सद्धर्मामलमण्डलो दशबलः संसाररात्र्यन्तकः  
पायाद्वै मुनिभास्करः सुरगणान् बुद्धः प्रजाबान्धवः ॥ बुस्तो_२९।७ ॥  
चित्तं येन जितं गजेन्द्रचपलं ज्ञानाक्षरैर्नाङ्कुशै-  
र्नष्टं रागतमो ऽन्धकारपटलं ज्ञानाग्निना नाग्निना ।  
ध्वस्तं मारबलं प्रशान्तमतिना क्षान्त्यायुधैर्नायुधै-  
स्तं वन्दे प्रणतार्तिनाशनपटुं बुद्धं प्रबुद्धं मुनिम् ॥ बुस्तो_२९।८ ॥  
तीर्थ्यानामाशु सैन्यं झटिति विघटयन् नाकनिष्ठप्रतिष्ठं  
भूयिष्ठाभिः प्रभाभिर्भुवनमवतरंस्त्रासयन् भासुराभिः ।  
लक्ष्मीः पातालमूले स्थितकनकमहागर्भसिंहासनस्था  
गीतज्योतिः स्वयं वो दिशतु दशबलो दर्शितप्रातिहार्यः ॥ बुस्तो_२९।९ ॥  
पादाङ्गुष्ठे निविष्टां क्षिपति पृथुशिलाद्यैः स राजातिगुर्वी  
चोग्रं ग्रीष्मप्रतापप्रशममुपगतो वल्गुना मन्त्रपूताम् ।  
तामेव त्रास्यमानो विघटयति सुखं श्वासनिःश्वासवातान्  
लोकं सिद्धाः प्रणेमुः स दिशतु भगवान् सम्पदं सर्वदर्शी ॥ बुस्तो_२९।१० ॥  
भग्ना मारादिरूपाः प्रलयभयकरा बद्धसन्नद्धकक्षा  
नाना तीक्ष्णाग्रहस्ताः करितुरगमुखाः सिंहनादं नदन्तः ।  
बुद्धत्वं येन नीताः कुवलयदलदृशा[प्रेक्षिता] भिक्षुसङ्घाः  
धर्मं कान्तं[नितान्त]मघदलनपटुं तीर्थिकाणां शृणुध्वम् ॥ बुस्तो_२९।११ ॥  
चित्तं यस्याङ्गनाया रतितरलदृशा ऽपाङ्गभङ्गैः सुभङ्गैः  
क्षोभं नैवाशु नीतं कुचकलशभरैर्हारलीढैः सुलीढैः ।  
तस्यैषा धर्मगण्डी मधुरकलरवं रावते भिक्षुसङ्घं  
धर्मं कान्तं तदीयं परमभयकरं तीर्थिकाणां शृणुध्वम् ॥ बुस्तो_२९।१२ ॥  
यः श्रीमान् धर्मचक्रे प्रमुदितमनसा धर्मरत्नैकमौलि-  
र्भूयांसं पूर्णदेहं विकसितवदनं धर्मरत्नोदगिरन्तम् ।  
सिंहाक्रान्तासनस्थः कनकगिरिनिभो धर्मनादं नदन्तं  
तस्येयं धर्मगण्डी प्रणदति सततं संशृणुध्वं जिनस्य ॥ बुस्तो_२९।१३ ॥  
मा मा मा मीयकण्ठैर्डिमडिमगगता गागगागैर्गलन्तैः  
ना ना ना नोपनीतं ननु ननु ननु मा धुर्यमाधुर्यकान्तैः ।  
गीतैः कामाङ्गनानां प्रचलितमभवद् यस्य चेतो न शर्मि  
तस्यैषा धर्मकेतोः पटुपटहरवा रारटीत्युग्रगण्डी ॥ बुस्तो_२९।१४ ॥  
किं संवर्तप्रदत्तप्रसववनचरा दीर्घसंरम्भनादाः  
किं वा निर्वाटघातः किमुत भगवती हुकृतिर्वज्रपाणेः ।  
तत्सर्वं वै जनानां प्रवचनमतयो द्रष्टुमन्तःप्रवृत्ता  
बुद्धस्योदारमूर्तेस्त्रिदशभयकरो गण्डिवादः स एषः ॥ बुस्तो_२९।१५ ॥  
ऊर्जासङ्घातिमारा विकृतनखमुखा रौद्रसिंह[स्व]रूपाः  
पाताले रत्नदीपे प्रकटमणिगणाः शब्दिताः पर्वतेन्द्राः ।  
देवेन्द्रैर्मौलिरत्नैः प्रणमितचरणस्यास्य विश्वैकबन्धो  
रौत्येषा हन्यमाना यतिषु शुभविदः शाक्यसिंहस्य गण्डी ॥ बुस्तो_२९।१६ ॥  
कीर्तिर्नाथ प्रमथकमनङ्गो ऽस्तु वा तत्त्वदीया  
दीनानाथोद्धरण पुरतो गीयते मारशत्रोः ।  
खिन्दं खिन्दं खिखिन्दं खुद खुद सुखदं दत्तके दत्तुतुन्दं  
तुन्दं तुन्दं तुतुन्दं ध्वनिपटुपटहैः सिद्धगन्धर्वनागैः ॥ बुस्तो_२९।१७ ॥  
मारैर्नानाप्रकारैर्विकृतशतमुखैर्भूरिवक्त्रैर्ज्वलद्भि-  
र्भीमैरट्टाट्टहासैः पललकवलितैः सिंहनादं नदद्भिः ।  
कालाकारैरनेकैर्गहनभयकरैः सर्वतो भीषयद्भि-  
र्व्याप्तं चेतो न यस्य क्षणमपि नियतं मारभङ्गः स वो ऽव्यात् ॥ बुस्तो_२९।१८ ॥  
राजा निष्कण्टराज्यो भवतु वसुमती सर्वसस्याभिपुर्णा  
काले वर्षन्तु मेघा व्यपगतविपदः सन्तु लोकाः समस्ताः ।  
वीहारे कर्मपूर्णं यदखिलनृणां सर्वविध्नोपशान्ति-  
रन्योन्यप्रीतिभावाद् भवतु सुखमयो वीतरागार्यसङ्घः ॥ बुस्तो_२९।१९ ॥  
शास्तुः सद्धर्मरत्नं सुगतवरसुतान् प्रेरयन्ती विशुद्धयेद्  
रागद्वेषैर्विमूढान् विषमपथगतान् रावयन्ती जयन्ती ।  
सत्त्वानुत्तारयन्ती प्रशमशरशतैर्विद्यमानार्थवन्तं  
शास्तुः सम्प्रीतिहार्यं विविधवररुतैः शान्तिकारी जनस्य ॥ बुस्तो_२९।२० ॥  
स्फेटन्तं वारनार्या विकटगणघटाट्टाट्टहासं नदन्तं  
खेलन्तं विस्फुरन्तं ज्वलदनलशिखाकान्तलीलां ददन्तम् ।  
भन्तं प्रेमप्रकामं स्फुटदुरुवचसं कामधात्वीश्वरत्वं  
तं वन्दे वन्दनीयं सकलभयहरं बुद्धवीरं सुवीरम् ॥ बुस्तो_२९।२१ ॥  
सम्पन्ने ऽङ्गुष्ठपद्मे झटिति हृदि तथा कण्ठ एवोपकण्ठे  
ढक्कासङ्काशतालैःकलपटुपटहैः शङ्खनिर्घोषिघोषैः ।  
हा हा हुं हूं कृता ये झटिति कटकटैर्भीमनादानुमोदैः  
क्षुद्रं चेतो न चैतत् सुरवरजयिनो यस्य तस्मै नमो ऽस्तु ॥ बुस्तो_२९।२२ ॥  
गर्जन्तं वाग्विशेषं प्रकटपटुरवैर्दिव्यगान्धर्वशब्दै-  
र्नानानागेन्द्रयक्षैः स्तुतिचटुलशतैः पूज्यमाना महद्भिः ।  
साङ्ख्ये माहेश्वरीयानसुरगुरुतम्॥॥॥॥॥॥॥॥॥॥॥॥॥॥॥॥।  
॥॥॥॥॥॥॥॥॥॥॥॥॥॥।मारभन्ती करकमलगता शान्तिमारारटीति ॥ बुस्तो_२९।२३ ॥  
दत्त्वा सर्वस्वदानी क्रतुकनकमयं वाराणानां शतं वा  
राज्यं पुत्रं कलत्रं स्वतनुमपि शिरश्चक्षुषां वा सहस्रम् ।  
येना॥॥॥॥॥॥॥॥॥॥॥॥॥।भिरपि शतैर्वत्सराणां व्ययत्वात्  
सम्यक्सम्बोधिरग्रा स जयति सुगतः शान्तये सज्जनानाम् ॥ बुस्तो_२९।२४ ॥  
नानारूपविरूपदृश्यविकृतेर्भूयो ग्रसेद् भूतिभि-  
र्बोधैर्योषिति रोधनप्रजनितज्योतिर्ज्वल[द्बन्ध]नैः ।  
मारस्यानुचरैर्न यस्य सुधियः किञ्चिन्मनः कम्पितं  
नृत्यैर्वा सुगतस्य मारजयिनो गण्डी रणत्यद्भूतम् ॥ बुस्तो_२९।२५ ॥  
यस्या नादं निशम्य श्रवणसुखकरं यान्ति तृप्तिं समन्तात्  
प्रेता भूमीमुखाद्याः पृथुतरवपुषः क्षुत्पिपासाभिभूताः ।  
सम्यगभक्त्या प्रसन्नैः सुरनरवपुषैः श्रूयते चातुरैर्या  
सा गण्डी पातु विश्वं दशबलबलिनस्तस्य माना मनोज्ञा ॥ बुस्तो_२९।२६ ॥  
नानावाद्यकरीन्द्रवाजिमहिषव्याघ्रादिशब्दैर्युतं  
चञ्चत्कुन्तसुबाणतोमरगदाचक्रादिशस्त्रोद्यतम् ।  
भग्नं सैन्यमनेन योधसहितं मारस्य येन क्षणात्  
तस्येयं करुणानिधेर्भगवतः पायाज्जगद् गण्डिका ॥ बुस्तो_२९।२७ ॥  
धर्मे संरम्भचित्ताः प्रभवहतविधिः पापतः सर्वदैव  
दाने शीले क्षमायां पठति सकरुणे सज्जनाः संयताः स्युः ।  
इत्येवं सर्वसत्त्वान् सुमधुररणितैर्बोधयन्ती विशुद्धा  
तन्नः पुण्यैर्वचोभिस्त्रिजगति सकलं बुद्धवीरस्य गण्डी ॥ बुस्तो_२९।२८ ॥  
शृण्वन्ती सावधाना प्रशमततशराभ्यासनैर्नैव शब्दं  
सेन्द्रादानन्दवज्री स्वभुवननृपतेस्तुङ्गवेलेव देवान् ।  
वन्दीभूतान् मुनीन्द्रान् प्रवचनपटुताकारसंरम्भशब्दै-  
र्या गण्डी दण्डघातक्रममनुरणनाद् दुन्दुभीवद् धुनोति ॥ बुस्तो_२९।२९ ॥  
हुङ्कारी पद्मयोनिस्त्रिपुरविजयिनो वल्लभः शूलपाणि-  
र्विष्णुर्यद् वज्रपाणिः सुरपतिरसुरध्वंसनश्चक्रपाणिः ।  
ये वा चान्ये स्तुवन्ति प्रमतनिजरवे क्षोभभावे किमास्ते  
सर्वे तस्याङघ्रिमूले विनयमुपगता गेयमन्त्रं स्तुवामि ॥ बुस्तो_२९।३० ॥  
अज्ञान् सर्वज्ञनाथान् मुनिपदसहितान् भ्रामयन्ती त्रिलोकं  
मारांश्चान्यप्रकारैर्विविधभयकरान् त्रासयन्ती समस्तान् ।  
पापान् प्रोत्सारयन्ती विषयरतिधियः पण्डितान् बोधयन्ती  
प्रोच्चैः संरुद्धबोध्यान् प्रवदति भुवने शाक्यसिंहस्य गण्डी ॥ बुस्तो_२९।३१ ॥  
व्याघ्रयै दत्त्वा स्वदेहं गुणशतनिवहं पुण्यसम्भारलब्धं  
बुद्धत्वं यः प्रयातः प्रतिहतदुरितो मन्मथोन्मादनार्थी ।  
शास्ता यश्चाद्वितीयो भवभयभिदुरो भिन्नपापाभिसन्धि-  
स्तस्येयं वै विचित्रा स्तनति भगवतः शाक्यसिंहस्य गण्डी ॥ बुस्तो_२९।३२ ॥  
मायादेव्याश्च कुक्षौ जनितजिनवरः शाक्यसिंहो मुनीन्द्रो  
भूम्नि प्रायात्तु मध्ये प्रवरसुमुनिना लोकवृक्षस्य मूले ।  
देवेन्द्रब्रह्मरुद्रासुरनरविबुधैः स्नापितो यः स देव-  
स्तं वन्दे भक्तिरत्नैः शशधरकिरणाक्षोदिदेहं मुनीन्द्रम् ॥ बुस्तो_२९।३३ ॥  
मारैर्नानाप्रकारैरसिपरशुधनुर्बाणहस्तैर्ज्वलद्भि-  
र्भीमास्यैर्दुष्टदंष्ट्रैर्गजभुजगमुखैः सिंहवक्त्रैः श्ववक्त्रैः ।  
प्रत्यञ्चेनोनमस्य क्षणमपि शमितस्तस्य बुद्धस्य पादौ  
गन्तुं लोको ऽपि सर्वो ध्रुवमिति गतभीश्चैषु गण्डी निनाद्या ॥ बुस्तो_२९।३४ ॥  
  
श्री गण्डीस्तवः समाप्तः ।  
कृतिरियम् आचार्य-आर्यदेवपादानाम् ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ३०:  

गणेशस्तोत्रम्  
  
खर्वं स्थूलतरं गजेन्द्रवदनं लम्बोदरं सुन्दरं  
विध्नेशं मधुगन्धलुब्धमधुपव्यालोलगण्डस्थलम् ।  
दन्तोद्घाटविदारिताहितजनं सिन्दूरशोभाकरं  
वन्दे शैलसुतासुतं गणपतिं सिद्धिप्रदं कामदम् ॥ बुस्तो_३०।१ ॥  
हेरम्बः परमो देवः कार्यसिद्धिविधायकः ।  
सैभाग्यरुपसम्पन्नां देहि मे सुखसम्पदम् ॥ बुस्तो_३०।२ ॥  
एकदन्तं महाकायं लम्बोदरं गजाननम् ।  
सर्वसिद्धिप्रदातारं गङ्गापुत्रं नमाम्यहम् ॥ बुस्तो_३०।३ ॥  
वन्दे तं गणनाथमार्यमनघं दारिद्रयदावानलं  
शुण्डादण्डविधूयमानशमलं संसारसिन्धोस्तरिम् ।  
यं नत्वा सुरकोटयः प्रभुवरं सिद्धिं लभन्ते परां  
सिन्दूरारूणविग्रहं परिपतद्दानाम्बुधाराहृतम् ॥ बुस्तो_३०।४ ॥  
उच्चैर्ब्रह्माण्डखण्डद्वितयसहचरं कुम्भयुग्मं दधानः  
प्रेषन्नागारिपक्षप्रतिभटविकटश्रोत्रतालाभिरामः ।  
देवः शम्भोरपत्यं भुजगपतितनुस्पर्द्धिवर्धिष्णुहस्त-  
स्त्रैलोक्याश्चर्यमूर्तिर्जयति त्रिजगतामीश्वरः कुञ्जरास्यः ॥ बुस्तो_३०।५ ॥  
गणपतिश्च हेरम्बो विध्नराजो विनायकः ।  
देवीपुत्रो महातेजा महाबलपराक्रमः ॥ बुस्तो_३०।६ ॥  
महोदरो महाकायश्चैकदन्तो गजाननः ।  
श्वेतवस्त्रो महादीप्तस्त्रिनेत्रो गणनायकः ॥ बुस्तो_३०।७ ॥  
अक्षमालां च दन्तं च गृह्णन् वै दक्षिणे करे ।  
परशुं मोदकपात्रं च वामहस्ते विधारयन् ॥ बुस्तो_३०।८ ॥  
नानापुष्परतो देवो नानागन्धानुलेपनः ।  
नागयज्ञोपवीताङ्गो नानाविध्नविनाशनः ॥ बुस्तो_३०।९ ॥  
देवासुरमनुष्याणां सिद्धगन्धर्ववन्दितम् ।  
त्रैलोक्यविध्नहर्तारमाख्वारूढं नमाम्यहम् ॥ बुस्तो_३०।१० ॥  
सुमुखश्चैकदन्तश्च कपिलो गजकर्णकः ।  
लम्बोदरश्च विकटो विध्नराजो विनायकः ॥ बुस्तो_३०।११ ॥  
धूम्रकेतुर्गणाध्यक्षो भालचन्द्रो गजाननः ।  
वक्रतुण्डः शूर्पकर्णो हेरम्बः स्कन्दपूर्वजः ॥ बुस्तो_३०।१२ ॥  
षोडशैतानि नामानि यः पठेच्छुणुयादपि ।  
विद्यारम्भे विवाहे च प्रवेशे निर्गमे तथा ॥ बुस्तो_३०।१३ ॥  
सङ्ग्रामे सङ्कटे चैव विध्नस्तस्य न जायते ।  
विध्नवल्लीकुठाराय गणाधिपतये नमः ॥ बुस्तो_३०।१४ ॥  
  
श्रीगणेशस्तोत्रं समाप्तम् ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ३१:  

गुह्येश्वरीस्तोत्रम्  
  
भगवति बहुरूपे निर्विकारे निरञ्जे  
निमितनिखिलरूपे निश्चयातीतरूपे ।  
अखिलनिगमपारे नित्यनित्यस्वभावे  
चरणकमलयुग्मं नौमि देवि त्वदीयम् ॥ बुस्तो_३१।१ ॥  
हसितमुखशशाङ्कं ज्योत्स्नया रात्रिभूतं  
दशशतकिरणोद्यद्वक्त्रमाध्यन्दिनं ते ।  
अरुणवदनशोभा औदयी चास्तकाले  
चरणकमलयुग्मं नौमि देवि त्वदीयम् ॥ बुस्तो_३१।२ ॥  
गलजठरपदेषु स्वर्गमर्त्याहिलोकाः  
सकलभगणदन्ता रोमराजी द्रुमास्ते ।  
गिरय इव नितम्बा रक्तशुक्लाः समुद्राश्  
चरणकमलयुग्मं नौमि देवि त्वदीयम् ॥ बुस्तो_३१।३ ॥  
पवनदहनवेगाः श्वासप्रश्वास एव  
प्रलयप्रभवकालो मीलनोन्मीलनाभ्याम् ।  
द्विदशतपनभूता भीमवक्त्रास्त्वदीयाश्  
चरणकमलयुग्मं नौमि देवि त्वदीयम् ॥ बुस्तो_३१।४ ॥  
अनुपमतनुदेहं व्याप्यमानं समन्तान्  
निखिलनिगमसारं दर्शयन् देवि दिव्यम् ।  
त्रिभुवनमखिलं ते दर्शितुमेति बुद्धिश्  
चरणकमलयुग्मं नौमि देवि त्वदीयम् ॥ बुस्तो_३१।५ ॥  
विधिमुखविबुधास्ते किङ्कराः पादसंस्था  
मुकुटविधृतबुद्धे सर्वमार्गा हि शुद्धे ।  
किमु तव महिमानं वर्णये गुह्यदेवि  
चरणकमलयुग्मं नौमि देवि त्वदीयम् ॥ बुस्तो_३१।६ ॥  
अनुपठति समाप्तौ पूजने भक्तिमान् यो  
नुतिमति वितगोति स्पष्टमेवास्य बुद्धिः ।  
सकलजनजनन्या भक्तिसम्पत्तिमुच्चैः  
करतलवशगास्ताः सिद्धिपुष्टयौ लभन्ते ॥ बुस्तो_३१।७ ॥  
श्री स्वयम्भूपुराणोद्धृतं मञ्जुनाथकृतं  
  
गुह्येश्वरीस्तोत्रं समाप्तम् ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ३२:  

गुरुरत्नत्रयस्तोत्रम्  
  
ओम् नमोरत्नत्रयाय  
  
तृष्णाजिह्वमसद्विकल्पशिरसं प्रद्वेषचञ्चत्फलं  
कामक्रोधवितर्कदर्शनमथो रागप्रचण्डेक्षणम् ।  
मोहास्यं स्वशरीरकोटिशतचिन्तातिगं दारुणं  
प्रज्ञामन्त्रबलेन यः शमितवान् बुद्धाय तस्मै नमः ॥ बुस्तो_३२।१ ॥  
बुद्धं प्रबुद्धं वरधर्मराजं शान्तं विशुद्धं समकीर्तिदं तं ।  
गुणाकरं सत्त्वमुनीन्द्रराजं श्रीमन्महाबोधिमहं नमामि ॥ बुस्तो_३२।२ ॥  
  
इति बुद्धरत्नस्तोत्रम् ।  
  
यो जात्यादिकदुःखतप्तमहसां चक्षुः सतां प्राणिनां  
यस्त्रैधातुकपञ्जरादहरहः सत्त्वान् समाकर्षति ।  
अत्राणं च जगत्समुद्धरति यः सङ्क्लेशदुःखार्णवात्  
सम्बुद्धांश्च पुनश्च्युताच्च महते धर्माय तस्मै नमः ॥ बुस्तो_३२।३ ॥  
या सर्वज्ञतया नयत्युपशमं शान्तैषिणः श्रावकान्  
या मार्गज्ञतया जगद्धितकृता लोकार्थसम्पादिका ।  
सर्वाकारमिदं वदन्ति मुनयो विश्वस्य या सङ्गता  
तस्यै श्रावकबोधिसत्त्वगणिनो बुद्धस्य मात्रे नमः ॥ बुस्तो_३२।४ ॥  
  
इतिधर्मरत्नस्तोत्रम् ।  
  
चत्वारः प्रत्युत्पन्नगा भवसुखे सुस्वादविद्वेषिण-  
श्चत्वारश्च फले स्थिताः शमरताः शान्ता महायोगिनः ।  
इत्यष्टौ वरपुङ्गला भगवता यस्मिन् गणे व्याकृताः  
प्रज्ञाशीलसमाधितप्तवपुषा सङ्घाय तस्मै नमः ॥ बुस्तो_३२।५ ॥  
बुद्धं नमामि सततं वरपद्मपाणिं  
मैत्र्यात्मकं गगनगञ्जसमन्तभद्रम् ।  
यक्षाधिपं परिहितोद्धृतमञ्जुघोषं  
विष्कम्भिणं क्षितिगर्भं प्रणमामि भक्त्या ॥ बुस्तो_३२।६ ॥  
  
इति सङ्घरत्नस्तोत्रम् ।  
  
गुरुर्बुद्धो गुरुर्धर्मो गुरुः सङ्घस्तथैव च ।  
गुरुर्वज्रधरः श्रीमान् तस्मै श्रीगुरवे नमः ॥ बुस्तो_३२।७ ॥  
  
श्री गुरुरत्नत्रयस्तोत्रं समाप्तम् ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ३३:  

हारतीस्तोत्रम्  
  
श्री हारतीदेव्यैः नमः  
  
कुन्दप्रसूनसदृशीं रुचिराङ्गरागां नानाविभूषणविभूषितवज्रदेहाम् ।  
सव्येन हस्तकमलेन भयार्तिहन्त्रीं यक्षेश्वरीं बहुसुतां प्रणमामि भक्त्या ॥ बुस्तो_३३।१ ॥  
आलिङ्गितां निजमसव्यभुजेन पुत्रान्  
नेत्रैस्त्रिभिश्च परिशोभितचारुदेहाम् ।  
नानाविधैर्मणिगणै रचितं किरीटं  
यक्षेश्वरीं बहुसुतां प्रणमामि भक्त्या ॥ बुस्तो_३३।२ ॥  
तां वह्निमण्डलगतां वसुपत्रपद्मे  
श्रीरत्नपीठ उपरिस्थितपादपद्माम् ।  
यक्षादिभिः परिवृतां ललितासनस्थां  
यक्षेश्वरीं बहुसुतां प्रणमामि भक्त्या ॥ बुस्तो_३३।३ ॥  
लोकत्रयार्तिशमनीं शिशुजीवदात्रीं  
श्रीहारतीं करुणया निजभक्तदक्षाम् ।  
दुःखापहां जनमनोहरभोगभाजां  
यक्षेश्वरीं बहुसुतां प्रणमामि भक्त्या ॥ बुस्तो_३३।४ ॥  
सन्त्रासिनीं पिशुनवृत्तिवतां जनानां  
विस्फोटकादिरुजराशिविनाशकर्त्रीम् ।  
भक्तेषु धातृसदृशीं च सुशीतलाङ्गीं  
यक्षेश्वरीं बहुसुतां प्रणमामि भक्त्या ॥ बुस्तो_३३।५ ॥  
बुद्धानुशासनरतामतिसूक्ष्मरूपां  
लोकत्रयार्चितपदां करुणार्चिभूताम् ।  
गन्धर्वकिन्नरगणैः परिसेव्यमानां  
यक्षेश्वरीं बहुसुतां प्रणमामि भक्त्या ॥ बुस्तो_३३।६ ॥  
केयूरकुण्डलसुकङ्कणनूपुराढ्यां  
नानाविचित्रवसनप्रदधानशीलाम् ।  
संरक्षणीं शिशुगणान् परिपालयन्तीं  
यक्षेश्वरीं बहुसुतां प्रणमामि भक्त्या ॥ बुस्तो_३३।७ ॥  
स्वर्भूरसातलमवस्थितभुक्तिदान-  
संसक्तपूर्णहृदयां त्रिगुणात्मरूपाम् ।  
तां संस्मराम्यहरहः शरणं प्रपद्ये  
यक्षेश्वरीं बहुसुतां प्रणमामि भक्त्या ॥ बुस्तो_३३।८ ॥  
रक्षाकरीं स्तुतिमिमां प्रपठेन्मनुष्यः  
श्रीहारतीं निजगृहे शिशुरक्षणाय ।  
वाचं श्रियं सुविपुलं च सुखादि सर्वं  
दात्री त्रिकं पठति यः प्रयतः प्रभाते ॥ बुस्तो_३३।९ ॥  
  
श्रीभवरत्नविनिर्गतं बालरक्षाकरं हारतीस्तोत्रं समाप्तम् ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ३४:  

कल्याणपञ्चविंशतिस्तोत्रम्  
  
श्रीमानाद्यः स्वयम्भूरमितरुचिरमोघाभिघो ऽक्षोभ्यबुद्धः  
श्रीमान् वैरोचनाख्यो मणिभवमुनिराड् वज्रसत्त्वः सुसत्त्वः ।  
श्रीप्रजा वज्रधात्वी सकलशुभकरी आर्यतारादिकास्ताः  
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ बुस्तो_३४।१ ॥  
देवी सम्पत्प्रसादा गणपतिहृदया वज्रविद्राविणो सा  
उष्णीषापर्णदेवी किटिवरवदना मातृका खेचराणाम् ।  
कोटोलक्षाक्षदेवो स्वगणपरिवृता पञ्चरक्षा सुरक्षा  
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ बुस्तो_३४।२ ॥  
रत्ने दीपङ्कराख्यो मणिकुसुमजिनः श्रीविपश्यी शिखी च  
विश्वम्भुः श्रीककुत्सः स च कनकमुनिः काश्यपः शाक्यसिंहः ।  
प्रत्युत्पन्नाभ्यभूतः सकलदशबलो पारमाहात्म्यसिन्धुः  
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ बुस्तो_३४।३ ॥  
श्रीमानार्यावलोकेश्वरजिनजवरो मैत्रेयानन्तगञ्जो  
बुद्धः सामन्तभद्रः कुलिशवरधरो मञ्जुनाथो महेशः ।  
सर्वाघोरी॥॥॥क्षितिज खगर्भाभिधानौ महान्तौ  
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ बुस्तो_३४।४ ॥  
बुद्धाधिष्ठानकन्दोद्भववरकमलो नागदासाभिधानः  
सत्यां तां यौवनाथो निजवरभुवनाज्ज्योतिरेकं ससर्ज ।  
एकांशं पञ्च भूत्वा विहरति सततं पञ्चबुद्धात्मको ऽसौ  
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ बुस्तो_३४।५ ॥  
या प्रज्ञा गुह्यरूपा त्रिदलकमलजा सन्तु देवप्रसादा  
नैरात्मा पीठरूपा बहुविहितहिता ब्रह्मविष्ण्वीशवन्द्या ।  
दुर्गायां मार्गकृत्स्ने कृतनतिवरदा प्रादुरासीदगाधैः  
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ बुस्तो_३४।६ ॥  
मैत्रीयांशादभूद् यो वनमहदुपरे रत्नचूडास्यरत्नं  
ज्योतिः सङ्गम्य भव्यं भवजलधितरी रत्नलिङ्गेश्वराख्यः ।  
श्रीवत्सो वीतरागाष्टककृतमहिमा व्यक्तरूपाः(पः)स्वयम्भूः  
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ बुस्तो_३४।७ ॥  
त्रातुं गोकर्णदुष्टं जपसि धृतमतिं लोकनाथाज्ञया ऽभूत्  
पद्माकारं खगञ्जाभिधजिनतनयो वाग्मतीपूरतीरे ।  
श्रीगोकर्णेश्वरः स पितृजनहतकृद् वाग्मतीसङ्गमे ऽस्मिन्  
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ बुस्तो_३४।८ ॥  
क्रुद्धं नागाधिराजं कुलिकसमविधं त्रासयन् कीलवद् यो  
लोकानां भद्रहेतोः गमनवदुपरि श्रीगिरौ वीतरागः ।  
श्री सामन्ताद्यभद्रो ध्वजकृतिरभवत् कालिनामा महेशः  
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ बुस्तो_३४।९ ॥  
पातुं तं सर्वपादं कमलधरगिरा वज्रपाणिर्जिहीते  
लोकानां रक्षणार्थं पुनरपि कलशाकारतांशादभूत् सः ।  
श्रीमान् सर्वेश्वराख्यो जिनवरतनयो दण्डशूलौ दधानः  
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ बुस्तो_३४।१० ॥  
दुर्बोधं मञ्जुगर्तव्यजनसुखरतं कमिनीसुप्रबोधं  
कृत्वा प्राज्ञं महान्तं कविवरमकरोन्मञ्जुदेवस्ततो ऽपि ।  
श्वासं सन्धाय भव्यं सकलगुणपदं प्राप्य गर्तेशसञ्ज्ञाः  
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ बुस्तो_३४।११ ॥  
मत्स्याकाराभिरासीत् सकलवरणविष्कम्भिनामा सुसत्त्वः  
सालङ्कारः फणीन्द्रैरदददखिलकात् योडियाख्यो ययासौ ।  
निष्काश्याशं फणीन्द्रेश्वर इति समभूद् वीतरागो ऽप्यरागः  
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ बुस्तो_३४।१२ ॥  
स श्रीमानोडियाने व्यततपतपसा सातपत्रः सुतीरे  
पृथ्वीगर्भाख्यबौद्धो॥॥॥॥।झटिति तं स्थापयामास वासम् ।  
गन्धेशो वीतरागो ऽभवदखिलसुहृल्लोकनाथाग्रतस्थः  
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ बुस्तो_३४।१३ ॥  
शङ्खं दध्मौ सहर्षः स्मरदमितसुतं विक्रमात् प्राप्तसिद्धिः  
यस्माल्लोकेश्वराज्ञाविनिहितहरयः प्रादुरासीत् खगर्भः ।  
यः स्वाशं स्थापयित्वा निजपुरमगमद् विक्रमेशाभिधानं  
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ बुस्तो_३४।१४ ॥  
नागस्तार्क्ष्येण यस्मादलभदनुसुखं पुण्यनामा सुतीर्थः  
पार्वत्या यत्र तेपे कलहनिवसने शान्ततीर्थः प्रशान्तः ।  
तप्तं रुद्रेण दुर्गाभिलषितमनसा शङ्कराख्यस्त्रिवेणः  
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ बुस्तो_३४।१५ ॥  
तीर्थो राजाभिधानो यदलभदवनीपालराज्यं विरूपो  
व्याधश्चैतश्च यस्मात् सुरपतिसदनं प्रागमत् कामतीर्थः ।  
वज्राचार्येण पश्यं यदभिषवकृतः सङ्गमो निर्मलाख्यः  
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ बुस्तो_३४।१६ ॥  
दीनैराप्तं निधानं यदपचितिपरैराकराख्यो हि तीर्थो  
ज्ञैर्लब्धं ज्ञानमस्माद् यदुदकमतिभिर्ज्ञानसञ्ज्ञैकतीर्थः ।  
चिन्तामण्याख्यतीर्थाभिधवदभिषवैर्यत्र प्राप्तो ऽभिलाषः  
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ बुस्तो_३४।१७ ॥  
यत्र स्नातैर्मुदाप्तेतिसमभिधमभूद् यश्च प्रामोदतीर्थः  
प्रादात् सल्लक्षणं यः स्वपयसि सरतां तीर्थसल्लक्षणाख्यः ।  
यत्र स्नात्वा बलाख्यः सुरपतिरजयद् द्वीपमाख्यम्भतीर्थः  
कल्याणं वः क्रियासुः क्वचिदपि सरतां तिष्ठातां नौम्यहं ताः ॥ बुस्तो_३४।१८ ॥  
विद्याधर्याख्यदेवी गगनपथगता योगिनी वज्रपूर्वा  
हारीतः श्रीहनूमान् सगणपतिमहाकालचूडाख्यवन्द्याः ।  
ब्रह्माण्याद्याश्च देव्यः सहरिसुखवरक्षारनास्कन्दयुक्ताः  
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ बुस्तो_३४।१९ ॥  
वाग्मत्या मूलपुच्छप्रभृतय उपतीर्थास्तथा केशचैत्याः  
शङ्खोच्चस्थाश्च जातोच्चयगिरिललितश्चैत्यभट्टारको ऽसौ ।  
फुल्लोच्चो द्रष्टदेवी तदनु भगवतीध्यानप्रोच्चादिसंस्थाः  
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ बुस्तो_३४।२० ॥  
मञ्जुश्रीपर्वतस्थो ऽनुचरविरचितो मञ्जुशोभाख्यचैत्यः  
शान्तश्रीनिर्मितेषु प्रकृतवसतयः पञ्चदेवापुरेषु ।  
पुच्छाग्रश्चैत्यवर्यो ऽभ्यकथदनुपमं यत्र शाकेत्पुराशं  
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ बुस्तो_३४।२१ ॥  
आधाराख्यो हृदिस्थः सगणफणिपतिर्विध्नराजान्तकश्च  
नागश्चानन्दलोके हरिहरिहरिवाहाख्यत्रैलोक्यवंशे ।  
लोकेशायाक्षमत्वस्तदनु सफलयाशाभिलोकैकनाथः  
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ बुस्तो_३४।२२ ॥  
हेवज्रः संवरो ऽसौ सपरिजनगणश्चण्डवीरस्त्रिलोकी  
वीरो योगाम्बरो ऽसौ यमनिधनकराद्या दशक्रोढ(ध)राजाः ।  
गुह्या बाह्याश्च सर्वे परिमितप्रमुखा नामसङ्गीतिव्याख्या  
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ बुस्तो_३४।२३ ॥  
शीर्षे प्रागात् पयो ऽसौ सहितपरिजनश्चन्द्रसाहोसिताद्रिः  
छित्वा शोषे ह्रदे ऽस्मिन् पुरवरकमलो लोकवासाः परस्य ।  
स्वस्थीभूताम्बुसंस्थः सकलजिनवरं प्राभजन्मञ्जुनाथः  
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ बुस्तो_३४।२४ ॥  
सौखावत्याश्च वङ्गं तदनु जनहिते पोतले प्रागमद् यः  
शान्तो ऽवग्राहदोषे ललितपुरवरं प्राविशन् देवहूतः ।  
स श्रीमान् वज्रपाणिः सजटधरहयग्रीवपार्षद्गणेशः  
कल्याणं वः क्रियासुः क्वचिदपि सरतां तिष्ठतां नौम्यहं ताः ॥ बुस्तो_३४।२५ ॥  
  
श्री स्वयम्भुपुराणोद्धृता कल्याणपञ्चविंशतिस्तुतिः समाप्ता ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ३५:  

कल्याणत्रिंशतिकास्तोत्रम्  
  
एवङ्कारसमापन्ना कायवाकचित्तबुद्धितः ।  
करोमि सततं तस्या नुतिं पूजां प्रदक्षिणाम् ॥ बुस्तो_३५।१ ॥  
या देवी सर्वसत्त्वानां सृष्टिसंहारकारिणी ।  
नमस्तस्यै नमस्तस्यै नमस्तस्यै नमो नमः ॥ बुस्तो_३५।२ ॥  
या देवी सर्वभूतानां प्रतिपाले प्रतिष्ठिता ।  
नमस्तस्यै नमस्तस्यै नमस्तस्यै नमो नमः ॥ बुस्तो_३५।३ ॥  
या देवी देवदेवीनां देवतारूपिणी स्थिता ।  
नमस्तस्यै नमस्तस्यै नमस्तस्यै नमो नमः ॥ बुस्तो_३५।४ ॥  
या देवी दैत्यदुर्दान्तदाहरूपा भयानका ।  
नमस्तस्यै नमस्तस्यै नमस्तस्यै नमो नमः ॥ बुस्तो_३५।५ ॥  
या देवी सर्वनागानां सहस्रमुखनागिनी ।  
नमस्तस्यै नमस्तस्यै नमस्तस्यै नमो नमः ॥ बुस्तो_३५।६ ॥  
या देवी सप्तपाताले शान्तरूपेण संस्थिता ।  
नमस्तस्यै नमस्तस्यै नमस्तस्यै नमो नमः ॥ बुस्तो_३५।७ ॥  
या देवी नरनारीणां वेदमाता चिदम्बिका ।  
नमस्तस्यै नमस्तस्यै नमस्तस्यै नमो नमः ॥ बुस्तो_३५।८ ॥  
या देवी क्षत्रिणीवैश्याशूद्रीजातिप्रपूजिता ।  
नमस्तस्यै नमस्तस्यै नमस्तस्यै नमो नमः ॥ बुस्तो_३५।९ ॥  
या देवी प्रेतलोकानां पालनाय महर्द्धिका ।  
नमस्तस्यै नमस्तस्यै नमस्तस्यै नमो नमः ॥ बुस्तो_३५।१० ॥  
या देवी सर्वतिर्यक्षु तारिणी तापनाशिनी ।  
नमस्तस्यै नमस्तस्यै नमस्तस्यै नमो नमः ॥ बुस्तो_३५।११ ॥  
या देवी नारकीयाणां दुःखभाजां च मातृका ।  
नमस्तस्यै नमस्तस्यै नमस्तस्यै नमो नमः ॥ बुस्तो_३५।१२ ॥  
या देवी षोडशसङ्ख्यनरकाणां विनाशिनी ।  
नमस्तस्यै नमस्तस्यै नमस्तस्यै नमो नमः ॥ बुस्तो_३५।१३ ॥  
या देवी द्वेषिरागीणां मोहिनां दुर्दुरीकृता ।  
नमस्तस्यै नमस्तस्यै नमस्तस्यै नमो नमः ॥ बुस्तो_३५।१४ ॥  
या देवी कामक्रोधाभ्यां क्रोधरूपेण संस्थिता ।  
नमस्तस्यै नमस्तस्यै नमस्तस्यै नमो नमः ॥ बुस्तो_३५।१५ ॥  
या देवी लोभलाभानां लङ्घनाय विलम्बिता ।  
नमस्तस्यै नमस्तस्यै नमस्तस्यै नमो नमः ॥ बुस्तो_३५।१६ ॥  
या देवी मायाया माता मातॄणां वज्रयोगिणी ।  
नमस्तस्यै नमस्तस्यै नमस्तस्यै नमो नमः ॥ बुस्तो_३५।१७ ॥  
या देवी राजचौराग्निसिंहशत्रुविनाशिनी ।  
नमस्तस्यै नमस्तस्यै नमस्तस्यै नमो नमः ॥ बुस्तो_३५।१८ ॥  
या देवी जलनागाहिदुर्भिक्षभयतारिणी ।  
नमस्तस्यै नमस्तस्यै नमस्तस्यै नमो नमः ॥ बुस्तो_३५।१९ ॥  
या देवी पञ्चभूतानां चन्द्रे सूर्ये प्रतिष्ठिता ।  
नमस्तस्यै नमस्तस्यै नमस्तस्यै नमो नमः ॥ बुस्तो_३५।२० ॥  
या देवी भौतिकी वेला आलिकालिविचारिणी ।  
नमस्तस्यै नमस्तस्यै नमस्तस्यै नमो नमः ॥ बुस्तो_३५।२१ ॥  
या देवी सर्वपीठेशी क्षेत्ररूपोपछन्दिका ।  
नमस्तस्यै नमस्तस्यै नमस्तस्यै नमो नमः ॥ बुस्तो_३५।२२ ॥  
या देवी पीलवाख्याता उपपीलवमीलिता ।  
नमस्तस्यै नमस्तस्यै नमस्तस्यै नमो नमः ॥ बुस्तो_३५।२३ ॥  
या देवी द्वादशे चक्रे राशिलग्नविभूषिणी ।  
नमस्तस्यै नमस्तस्यै नमस्तस्यै नमो नमः ॥ बुस्तो_३५।२४ ॥  
या देवी षडङ्गे देशे प्रोद्बुद्धमुखचन्द्रिका ।  
नमस्तस्यै नमस्तस्यै नमस्तस्यै नमो नमः ॥ बुस्तो_३५।२५ ॥  
या देवी चण्डचक्रेषु गामिनी परमेश्वरी ।  
नमस्तस्यै नमस्तस्यै नमस्तस्यै नमो नमः ॥ बुस्तो_३५।२६ ॥  
या देवी कायवाकचित्ते मन्त्ररूपेण गामिनी ।  
नमस्तस्यै नमस्तस्यै नमस्तस्यै नमो नमः ॥ बुस्तो_३५।२७ ॥  
या देवी निर्मलात्मा श्रीरृद्धिसिद्धिबलप्रदा ।  
नमस्तस्यै नमस्तस्यै नमस्तस्यै नमो नमः ॥ बुस्तो_३५।२८ ॥  
या देवो सर्वजन्तूनां सदा मङ्गलकारिणी ।  
नमस्तस्यै नमस्तस्यै नमस्तस्यै नमो नमः ॥ बुस्तो_३५।२९ ॥  
य इदं पठते धीमान् देव्या भक्तिसमन्वितः ।  
बुद्धत्वं लभते शीघ्रं कल्याणं मङ्गलं शिवम् ॥ बुस्तो_३५।३० ॥  
  
श्री त्रिकायनिवासिनीवज्रदेव्याः कल्याणत्रिंशतिकास्तोत्रं समाप्तम् ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ३६:  

कमलाकरसर्वतथागतस्तोत्रम्  
  
अथ खलु कमलवने सर्वतथागतस्तवेनातीतानागतप्रत्युत्पन्नानां बुद्धानां  
भगवतो ऽत्यस्तावीत्  
  
ये जिनपूर्वकाये भवन्ति ये च ध्रियन्ति दशदिशि लोके ।  
तान् हि जिनांश्च करोमि प्रणामं तं जिनसङ्घमहं प्रभिजष्ये ॥ बुस्तो_३६।१ ॥  
शान्तप्रशान्तविशुद्धमुनीन्द्रं स्वर्णसुवर्णप्रभासितगात्रम् ।  
सर्वसुरासुरसुस्वरघोषं ब्रह्मरुतस्वरगर्जितघोषम् ॥ बुस्तो_३६।२ ॥  
षट्पदभौंरमहीरुहकेशं नीलसुकुञ्चितकाशनिकाशम् ।  
शङ्खतुषारसुपाण्डरदन्तं हेमविराजितभाषितनाभम् ॥ बुस्तो_३६।३ ॥  
नीलविशालविशुद्धसुनेत्रं नीलमिवोत्पलफुल्लितक्षेत्रम् ।  
पद्मसुवर्णविभान्तसुजिह्वं पद्मप्रभाषितपद्मसुखाभम् ॥ बुस्तो_३६।४ ॥  
शङ्खमृणालनिभं सुखतार्णं दक्षिणवर्तितवेडुलितर्णम् ।  
सूक्ष्मनिशाकरक्षीणशशीव मात्रसुमन्त्रसरोजसुनाभम् ॥ बुस्तो_३६।५ ॥  
काञ्चनकोटिसुवर्णसुनासमुन्नतमृदुतरपादपपत्रम् ।  
अग्रधराग्रविशिष्टनासाग्रं मृदुकरसर्वजिनं सततं तम् ॥ बुस्तो_३६।६ ॥  
एकसमेकतरोममुखाग्रं बालसुरोमप्रदक्षिणवर्तम् ।  
नीलनिभोज्ज्वलकुण्डलजातं नीलविराजितमौलसुग्रीवम् ॥ बुस्तो_३६।७ ॥  
जातसमानप्रभाषितगात्रं पूजितसर्वदशदिशि लोके ।  
दुःखमनन्तं प्रशमितलोकं सर्वसुखेन च तर्पितलोकम् ॥ बुस्तो_३६।८ ॥  
नरकस्थासु च तिर्यग्गतिषु प्रेतसुरासुरमनुजगतीषु ।  
सर्वपिशाचसुखार्पितसत्त्वं सर्वप्रशान्तमपायगतीषु ॥ बुस्तो_३६।९ ॥  
वर्णसुवर्णं कनकनिभासं काञ्चनतप्तप्रभासितगात्रम् ।  
सौम्यशशाङ्कसुविमलवक्त्रं विकसितराजितसुविमलवदनम् ॥ बुस्तो_३६।१० ॥  
तरुणरुहाग्रककोमलगात्रं सिंहविवादकविक्रमनादम् ।  
लम्बितहस्तप्रलम्बितबाहुं मारुतप्रेरितसाललजिह्वम् ॥ बुस्तो_३६।११ ॥  
व्योमप्रभोज्ज्वलमुञ्चितरश्मिं सूर्यमिव प्रभया प्रतपन्तम् ।  
निर्मलगात्रवरेभि मुनीन्द्रं सर्वप्रभासितक्षेत्रमनन्तम् ॥ बुस्तो_३६।१२ ॥  
चन्द्रनिशाकरभास्करजालं क्षेत्रमनन्तसहस्रगतेषु ।  
ते ऽपि च निश्चितसर्वि बभूव बुद्धप्रभासविरोचनतायै ॥ बुस्तो_३६।१३ ॥  
बुद्धदिवाकरलोकप्रदीपं बुद्धदिवाकररश्मिसहस्रम् ।  
क्षेत्रमनन्तसहस्रगतेषु पश्यतु लोकतथागतसूर्यम् ॥ बुस्तो_३६।१४ ॥  
पुण्यशतानि सहस्र च कृत्वा सर्वगुणेभिरलङ्कृतगात्रम् ।  
सौरगजेन्द्रनिभं जितबाहुं विमलरक्षितमण्डितबाहुम् ॥ बुस्तो_३६।१५ ॥  
भूमितलोपम शालिततुल्यं सूक्ष्मरजोपममागतबुद्धाः ।  
सूक्ष्मरजोपम ये च भवन्ति सूक्ष्मरजोपम ये तिष्ठन्ति ॥ बुस्तो_३६।१६ ॥  
तांश्च जिनान् प्रकरोमि प्रणामं कायेन वाचा मनसा प्रसन्ना ।  
पुष्पप्रदान सुगन्धप्रदानैर्वर्णशतेन शुचिश्च स्मरामि ॥ बुस्तो_३६।१७ ॥  
जिह्वशतैरपि बुद्धगुणानां कल्पसहस्रशतेन हि वक्तुम् ।  
ये च सुनिर्वृतसाधुजिनानां सा च ललाट विचित्र अनेकैः ॥ बुस्तो_३६।१८ ॥  
एकजिनस्य गुणान् नहि शक्यो जिह्वसहस्रेण भाषितु किञ्चित् ।  
काममशक्ति हि सर्वजिनानां एकगुणस्य हि विस्तरवक्तुम् ॥ बुस्तो_३६।१९ ॥  
सर्व सदेवकुलोक्तसमूहः सर्वभवाग्र भवजलपूर्णान् ।  
ये जलग्रहणतु शक्यप्रमाणं नैव तु एकगुणा सुगतान्तम् ॥ बुस्तो_३६।२० ॥  
वर्णितु सुस्तुतमज्जिनसर्वं कायतु वाच प्रसन्नमनेन ।  
प्रमेय सञ्चित पुण्यफलाग्रं तेन च सत्त्व प्रभोतु जिनत्वम् ॥ बुस्तो_३६।२१ ॥  
एव तु विश्वं नरपतिबुद्धं एव करोमि नृपःप्रणिधानम् ।  
यत्र च कुत्र चि मभ्यभवेत जाति अनागत कल्पमनन्ता ॥ बुस्तो_३६।२२ ॥  
ईदृशभेरी पश्यमि स्वप्ने ईदृशनादं तत्र शृणोमि ।  
ईदृश जिनस्तुति कमलाकरेण जाति जरास्मर तत्र लभेयम् ॥ बुस्तो_३६।२३ ॥  
बुद्धगुणानि अनन्तमतुल्यं ये ऽपि च दुर्लभ कल्पसहस्रम् ।  
अनुश्रुत ये च स्वप्नगते ऽपि तेषु च देशयि दिवसगतो ऽपि ॥ बुस्तो_३६।२४ ॥  
दुःखसमुद्र विमोचयि सत्त्वा पूरयि षडभिः पारमिताभिः ।  
बोधिमनुत्तर पुण्य लभेयं क्षत्रभवेत्तमभासमपत्थ्या ॥ बुस्तो_३६।२५ ॥  
भेरिप्रदानविपाकफलेन सर्वजिनान च संस्तुतिहेतोः ।  
सम्मुखपश्यमि शाक्यमुनीन्द्रं व्याकरणं ह्यहु तत्र लभेयम् ॥ बुस्तो_३६।२६ ॥  
यौ इम दारकद्वौ मम पुत्रौ कनकेन्द्र कनकप्रभाश्वरौ ।  
तौ उभि दारक तत्र लभेयं बोधिमनुत्तरव्याकरणं च ॥ बुस्तो_३६।२७ ॥  
ये पि च सत्त्व अनेकमनन्ता शरणविहीना व्यसनगताश्च ।  
तेषु भवेय अनागत सर्वत्राणपरायण शरणप्रदश्च ॥ बुस्तो_३६।२८ ॥  
दुःखसमुद्भव सङ्क्षयकर्ता सर्वसुखस्य च आकरभन्त ।  
कल्प अनागत बोधि चरेयं यत्तहु पूर्वं कोटि गताश्च ॥ बुस्तो_३६।२९ ॥  
स्वर्णप्रभासोत्तमदेशनताय पापसमुद्रं शोषतु मह्यम् ।  
कर्मसमुद्र विकीर्यतु मह्यं क्लेशसमुद्र विछिद्यतु मह्यम् ॥ बुस्तो_३६।३० ॥  
पुण्यसमुद्रं पूर्यतु मह्यं ज्ञानसमुद्र विशोध्यतु मह्यम् ।  
विमलज्ञान प्रभासवरेण काम प्रभा च भविष्यतु मह्यम् ॥ बुस्तो_३६।३१ ॥  
पुण्यप्रभास विलोचनता च सर्वत्रिलोकि विशिष्ट भवेयम् ।  
पुण्यवरेण समन्वित नित्यं दुःखसमुद्र उत्तारयिता च ॥ बुस्तो_३६।३२ ॥  
सर्वसुखस्य च सागरकल्पं कल्पमनागत बोधि चरेयम् ।  
यत्नत पूर्वक कोटिगताया ईदृशक्षत्रविशिष्ट त्रिलोके ॥ बुस्तो_३६।३३ ॥  
  
श्रीसुवर्णप्रभोक्तं कमलाकरसर्वतथागतस्तोत्रं समाप्तम् ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ३७:  

लोकनाथस्तोत्रम्  
कल्पादिके भवसि को हि ममागभाव सर्वस्वसार करुणामय विश्वमूर्ते ।  
कार्यादिके प्रणमतीति समन्तकं त्वां श्रीलोकनाथ तव पादयुगं नमे ऽहम् ॥ बुस्तो_३७।१ ॥  
आकृष्णकेन रजसा विनिवर्तमानश्चायासि सौम्य सकलः प्रतिवासरे च ।  
हेमस्वरूपरथकेन समुज्ज्वलेन श्रीलोकनाथ तव पादयुगं नमे ऽहम् ॥ बुस्तो_३७।२ ॥  
ब्रह्मा त्वमेव हि स विप्रकुलप्रसिद्धो विष्णुश्च वैष्णवमते वरधर्मकेतुः ।  
सर्वज्ञको ऽसि विमते प्रभवो ऽव्ययश्च श्रीलोकनाथ तव पादयुगं नमे ऽहम् ॥ बुस्तो_३७।३ ॥  
बौद्धान्वये भवसि वज्रकसूर्यरूपो योगेश्वरो हि शुभयोगकमार्गकेषु ।  
गङ्गाधरो भवभयस्य विनाशकारि श्रीलोकनाथ तव पादयुगं नमे ऽहम् ॥ बुस्तो_३७।४ ॥  
कारुण्यभावहृदयः सहजः सरोचिर्विच्छिन्नकल्मषचयो गुणसागरश्च ।  
चिन्तामणिस्त्वमसि लोकगुरुः कृपेश श्रीलोकनाथ तव पादयुगं नमे ऽहम् ॥ बुस्तो_३७।५ ॥  
बन्धूकवर्ण बहुरूप विशालनेत्र सर्वप्रसूतिकृतनिष्कृतिकः सुदन्त ।  
त्वं पद्मपाणि विमलोत्तम मित्ररूपः श्रीलोकनाथ तव पादयुगं नमे ऽहम् ॥ बुस्तो_३७।६ ॥  
तव बहुलचरित्रं कः समर्थो ऽस्ति वक्तुं  
तदपि मुखरभावैः स्तूयसे त्वं मयात्र ।  
यदपि पदमशुद्धं सर्वमेतत् क्षमस्व  
स्तुतिरिति कुसुमस्रक् भक्तिमात्रार्चनं स्यात् ॥ बुस्तो_३७।७ ॥  
  
श्रीमदार्यावलोकितेश्वरभट्टारकस्य स्तोत्रं समाप्तम् ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ३८:  

लोकातीतस्तवः  
  
लोकातीत नमस्तुभ्यं विविक्तज्ञानवेदिने ।  
यस्त्वं जगद्धितायैव खिन्नः करुणया चिरम् ॥ बुस्तो_३८।१ ॥  
स्कन्धमात्रविनिर्मुक्तो न सत्त्वो ऽस्तीति तेन तम् ।  
सत्त्वार्थं च परिखेदमगमस्त्वं महामुने ॥ बुस्तो_३८।२ ॥  
ते ऽपि स्कन्धास्त्वया धीमन् धीमद्भयः सम्प्रकाशिताः ।  
मायामरीचिगन्धर्वनगरस्वप्नसन्निभाः ॥ बुस्तो_३८।३ ॥  
हेतुतः सम्भवो येषां तदभावान्न सन्ति ये ।  
कथं नाम न तत्स्पष्टं प्रतिबिम्बसमागताः ॥ बुस्तो_३८।४ ॥  
भूतान्यचक्षुर्ग्राह्याणि तन्मयं चाक्षुषं कथम् ।  
रूपं त्वयैवं ब्रुवता रूपग्राहो निवारितः ॥ बुस्तो_३८।५ ॥  
वेदनीयं विना नास्ति वेदना ऽतो निरात्मिका ।  
तच्च वेद्यं स्वभावेन नास्तीत्यभिमतं तव ॥ बुस्तो_३८।६ ॥  
सञ्ज्ञार्थयोरनन्यत्वे मुखं दह्येत वह्निना ।  
अन्यत्वे ऽधिगमाभावस्त्वयोक्तो भूतवादिना ॥ बुस्तो_३८।७ ॥  
कर्ता स्वतन्त्रः कर्मा ऽपि त्वयोक्तं व्यवहारतः ।  
परस्परापेक्षिकी तु सिद्धिस्ते ऽभिमता ऽनयोः ॥ बुस्तो_३८।८ ॥  
न कर्ता ऽस्ति न भोक्ता ऽस्ति पुण्यापुण्यं प्रतीत्यजम् ।  
यत्प्रतीत्य न तज्जातं प्रोक्तं वाचस्पते त्वया ॥ बुस्तो_३८।९ ॥  
अज्ञाप्यमानं न ज्ञेयं विज्ञानं तद्विना न च ।  
तस्मात् स्वभावतो न स्तो ज्ञानज्ञेये त्वमूचिवान् ॥ बुस्तो_३८।१० ॥  
लक्ष्याल्लक्षणमन्यच्चेत् स्यात्तल्लक्ष्यमलक्षणम् ।  
तयोरभावो ऽनन्यत्वे विस्पष्टं कथितं त्वया ॥ बुस्तो_३८।११ ॥  
लक्ष्यलक्षणनिर्मुक्तं वागुदाहारवर्जितम् ।  
शान्तं जगदिदं दृष्टं भवता ज्ञानचक्षुषा ॥ बुस्तो_३८।१२ ॥  
न सन्नुत्पद्यते भावो नाप्यसन् सदसन्न च ।  
न स्वतो नापि परतो न द्वाभ्यां जायते कथम् ॥ बुस्तो_३८।१३ ॥  
न सतः स्थितियुक्तस्य विनाश उपपद्यते ।  
नासतो ऽश्वविषाणेन समस्य समता कथम् ॥ बुस्तो_३८।१४ ॥  
भावान्नार्थान्तरं नाशो नाप्यनर्थान्तरं मतम् ।  
अर्थान्तरे भवेन्नित्यो नाप्यनर्थान्तरे भवेत् ॥ बुस्तो_३८।१५ ॥  
एकत्वे नहि भावस्य विनाश उपपद्यते ।  
पृथक्त्वेन हि भावस्य विनाश उपपद्यते ॥ बुस्तो_३८।१६ ॥  
विनष्टात् कारणात्तावत् कार्योत्पत्तिर्न युज्यते ।  
न वा ऽविनष्टात् स्वप्नेन तुल्योत्पत्तिर्मता तव ॥ बुस्तो_३८।१७ ॥  
निरुद्धाद्वा ऽनिरुद्धाद्वा बीजादङ्कुरसम्भवः ।  
मायोत्पादवदुत्पादः सर्व एव त्वयोच्यते ॥ बुस्तो_३८।१८ ॥  
अतस्त्वया जगदिदं परिकल्पसमुद्भवम् ।  
परिज्ञातमसद्भूतमनुत्पन्नं न नश्यति ॥ बुस्तो_३८।१९ ॥  
नित्यस्य संसृतिर्नास्ति नैवानित्यस्य संसृतिः ।  
स्वप्नवत् संसृतिः प्रोक्ता त्वया तत्त्वविदांवर ॥ बुस्तो_३८।२० ॥  
स्वयं कृतं परकृतं द्वाभ्यां कृतमहेतुकम् ।  
तार्किकैरिष्यते दुःखं त्वयातूक्तं प्रतीत्यजम् ॥ बुस्तो_३८।२१ ॥  
यः प्रतीत्यसमुत्पादः शून्यता सैव ते मता ।  
भावः स्वतन्त्रो नास्तीति सिंहनादस्तवातुलः ॥ बुस्तो_३८।२२ ॥  
सर्वसङ्कल्पहानाय शून्यतामृतदेशना ।  
यस्य तस्यामपि ग्राहस्त्वया ऽसाववसादितः ॥ बुस्तो_३८।२३ ॥  
निरीहावशिकाः शून्या मायावत् प्रत्ययोद्भवाः ।  
सर्वधर्मास्त्वया नाथ निःस्वभावाः प्रकाशिताः ॥ बुस्तो_३८।२४ ॥  
न त्वयोत्पादितं किञ्चिन्न किञ्चिच्च निरोधितम् ।  
यथा पूर्वं तथा पश्चात् तथतां बुद्धवानसि ॥ बुस्तो_३८।२५ ॥  
आर्यैर्निषेवितामेतामनागम्य हि भावनाम् ।  
अनिमित्तस्य विज्ञानं भवतीह कथञ्चन ॥ बुस्तो_३८।२६ ॥  
अनिमित्तमनागम्य मोक्षो नास्ति त्वमुक्तवान् ।  
अतस्त्वया महायाने तत् साकल्येन दर्शितम् ॥ बुस्तो_३८।२७ ॥  
यदवाप्तं मया पुण्यं स्तुत्वा त्वां स्तुतिभाजनम् ।  
निमित्तबन्धनापेतं भूयात् तेनाखिलं जगत् ॥ बुस्तो_३८।२८ ॥  

श्रीलोकातीतस्तवः समाप्तः ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ३९:  

लोकेश्वरशतकम्  
  
वज्रदत्ताचार्यविरचितम्  
  
ओम् नमो लोकनाथाय ।  
  
भास्वन्माणिक्यभासो मुकुटभृति नमन्नाकनाथोत्तमाङ्गे  
भक्तिप्रह्वे सरोजासनशिरसि हसन्मालतीमालिकाभः ।  
मौलौ मीलन्मृगाङ्गामकृशकपिशतां शाम्भवे शातयन्त्यो  
लोके लोकेशपादामलनखशशभृत्कान्तयः सन्तु शान्त्यै ॥ बुस्तो_३९।१ ॥  
निर्धूता धूर्जटीन्दोर्न खलु पटु जटापिङ्गमासङ्गशारैः  
सारैरारान्मयूखैर्न च हरिमुकुटामन्दमाणिक्यभाभिः ।  
कालिम्नो नापि लीना विबुधगणललत्कुन्तलालीनलीनाल्  
लोकेश्वर्यो ऽनिवार्याश्चरणनखरुचः सन्तु वो ध्वान्तशान्त्यै ॥ बुस्तो_३९।२ ॥  
पर्याप्तोदारकोषस्फुटतरकमलाभोगसम्पत्तिहेतुर्  
दूरीभूतप्रियाणामपहृतविषमातङ्कशङ्का जनानाम् ।  
न क्षिप्तालङ्घनैरप्युपशमिततमोदुर्ग्रहोद्भूतभीतिर्  
लोकेशाङ्घ्र्योरपूर्वा नखशिशिररूचां चन्द्रिका वः पुनातु ॥ बुस्तो_३९।३ ॥  
निःशेषं क्लेशराशीन्धनदहनमहापावकोच्चैः शिखा वो  
लीलालोकास्त्रिलोक्यामपहृतगहनाबद्धमोहान्धकाराः ।  
वह्निस्कन्धेष्वबन्ध्या नरकभुवि सुधावारिविस्तारधाराः  
संसारीं संहरन्तां नखनिवहरुचः पद्मभृत्पादजाताः ॥ बुस्तो_३९।४ ॥  
स्वच्छन्दच्छेदिवाञ्च्छावितरणचतुराचिन्त्यचिन्तामणीनाम्  
उद्गाढातङ्कशङ्कोद्गमशमनमनोहारिणी हारभासाम् ।  
स्पष्टाविर्भूतनानागुणनिवहधृतादर्शबिम्बच्छवीनां  
छाया वः पातु लोकेश्वरचरणभुवामुन्मयूउखा नखानाम् ॥ बुस्तो_३९।५ ॥  
नाथस्योदञ्चदुच्चामितरुचिरुचिभी रोचमानोरुचूडा-  
रोचिष्णोरुच्चकासच्चरणनखरुचां सञ्चयो ऽसौ चिरं वः ।  
अत्युच्चीयात् तदर्चाचतुरसुरशिरश्चारुरत्नोच्चयोच्चैर्  
नानानिश्चारिरोचिश्चयरचितशचीरुच्यचापोपचारः ॥ बुस्तो_३९।६ ॥  
श्रीमद्भोगोन्नतीनामभिमतविषयप्राप्तिदानादहीनां  
सेवाभाजां समन्तादविचलितरुचः प्रीतिमुत्पादयन्तः ।  
वैमल्यातुल्यबिम्बोपहसितशशिनः शातितध्वान्तदोषास्  
तोषं माणिक्यदीपा इव ददतु नखाः पद्मपाणेः पदोर्वः ॥ बुस्तो_३९।७ ॥  
राजद्राजीवपाणेर्नखनिवहरुचां पादपद्मोद्भवानाम्  
उद्भेदो भेदको ऽसौ भवतु भवभियां निर्भराणां भरं वः ।  
जातस्तद्देहभूमेचविरतकरुणावारिदत्तोपकारो  
यो ऽनल्पः कल्पवृक्षाङ्कुरनिकर इवोपात्तविज्ञानबीजः ॥ बुस्तो_३९।८ ॥  
लोकेशस्याङ्घ्रिपद्मप्रभवनखरुचो दत्तमारारिसेना-  
सन्त्रासाः शोणतूणोन्मुखनिहितफलामोघबाणांशुशोभाः ।  
शश्वत्संसारघोरावटपतितजनोत्तारणासज्जरज्जु-  
प्रारोहा रोहयन्तां दुरधिगममहासम्पदुच्चैः पदं वः ॥ बुस्तो_३९।९ ॥  
भास्वन्तः क्लेशकर्मश्रमविवशजगत्तापविच्छेदशूरां  
दूराद्दोषोपलब्धेः पटुबुधगुरवस्तारका ये जनस्य ।  
सान्द्रानन्दं ददानाः सकलशशधरश्रीभृतो निष्कलङ्कास्  
ते वश्चिन्तामचिन्त्याः कमलकरनखाः पादजाता जयन्तु ॥ बुस्तो_३९।१० ॥  
भास्वत्खण्डेन्दुखण्डैरपचितिरचना किं कृता शम्भुनेयं  
न्यस्ता रत्नावली वा किमु निरतिशयोत्कण्ठया बोधिलक्ष्म्या ।  
देवैर्दिव्याद्भुतानामसमसुमनसां लम्बिता मालिका नु  
प्रीयात्पङ्क्तिर्नखानामिति जनितमतिर्लोकनाथाङ्घ्रिजा वः ॥ बुस्तो_३९।११ ॥  
क्वायं राजीवजन्मा नमदमरशिरस्तुङ्गमाणिक्यशय्या-  
शश्वत्सुप्ताङ्घ्रिरेणुः क्व च धरणितलालम्बमौलिप्रणामः ।  
इत्थं सञ्जातहासा इव रुचिनिचयैर्दन्तुरा ये दुरन्ता  
ध्वान्तच्छेदाय लोकेश्वरचरणभवास्ते नखा वो भवन्तु ॥ बुस्तो_३९।१२ ॥  
शूरास्तापापहारे शिशिरतरसुधाशीकरासारकाराः  
प्राकाराः क्रूरदूरप्रसरदुरुशरासारमारापकारे ।  
संसाराकारकारागृहबृहदुदरोदारदुःखप्रकारं  
घोरं वः संहरन्तां चरणनखरुचः श्रीकराः पद्मपाणेः ॥ बुस्तो_३९।१३ ॥  
भासो लोकेशपादप्रभवनखभुवां दूरदुर्वारमार-  
व्यामुक्तव्यापिबाणावरणजवनिकाभ्रान्तिमुत्पादयन्त्यः ।  
सङ्क्लेशानीकनाशस्फुटपिशुनमहाकेतुसङ्घातकल्पास्  
त्रैलोक्याशक्यशक्तित्रिभवजयबृहद्वैजयन्त्यो जयन्ति ॥ बुस्तो_३९।१४ ॥  
सम्यक्सम्बोधिचेतः शशिन इव समुद्भासिभासां समूहो  
निर्दग्धक्लेशभूतिप्रचय इव बृहन्मुक्तिमार्गानिलास्तः ।  
विन्यस्तादभ्रशुभ्रोपलफलक इव क्रूरमारैरभेद्यः  
पायादुत्प्रेक्षितो वो नखरुचिनिकरः पादजः पद्मपाणेः ॥ बुस्तो_३९।१५ ॥  
वैलक्ष्येणेक्षणीयाः क्षणमसमतमःक्षेपदक्षाः क्षपाणां  
नाथेनाक्षुण्णपक्षक्षतिनिजविपदा निष्कलङ्काक्षया ये ।  
अक्षीणारातिपक्षक्षपणपटुजगद्रक्षणाक्षुण्णदीक्षा-  
रक्षा रक्षन्तु लोकेश्वरचरणनखास्ते ऽक्षणक्षेपतो वः ॥ बुस्तो_३९।१६ ॥  
सत्सम्पत्साधनस्य प्रवरकमलभृत्पाददुर्गाश्रयस्य  
त्रैलोक्यश्रीजिगीषोर्नखरुचिनिवहस्यातुलो ऽभ्युच्चयो वः ।  
मित्रेणाप्तोदयेन स्फुटमनुवलतालम्भितात्यन्तवृद्धेः  
पायात् सापायसर्वव्यसनरिपुमहायानसंसिद्धिहेतुः ॥ बुस्तो_३९।१७ ॥  
अव्रीडश्चूडया ऽसौ वहति पशुपतिः काममर्धेन्दुभूषां  
शौरेः शोभाभिलाषः कथमपि कृतिनः कौस्तुभेनास्तमेति ।  
दृष्टे ऽस्मिन् सो ऽपि मोघो मघवमणिमहामौलिरित्याप्तचित्तैर्  
यत्कान्त्याचिन्ति लोकैश्चरणनखगणः पद्मपाणेः स जीयात् ॥ बुस्तो_३९।१८ ॥  
आरादुच्चैरुदञ्चत्कृतविततिरधस्तारको नारकाणाम् ।  
उद्यन्नीहाररोचिः शुचिररिवदनश्यामतापातहेतुः ।  
दुर्विज्ञेयानुभावो निखिलजगदतिस्पष्टदृष्टिप्रकाशः  
पादाम्भोजावलम्बी नखकिरणचयः पातु वो बुद्धमौलेः ॥ बुस्तो_३९।१९ ॥  
दृष्टो हृष्टामरेशार्चनचतुरवधूमुक्तकर्पूरपांशु-  
प्रोद्भासो भक्तिभारप्रवणहरजटाभूतिविभ्रान्तभूमिः ।  
पूजाविक्षिप्तलक्ष्मीकरकमलगलत्केशराग्राणुरेणु-  
च्छायः पायादपायान्नखकरविसरः पद्महस्ताङ्घ्रिजो वः ॥ बुस्तो_३९।२० ॥  
मेरौ निष्पीतपीतद्युतिरमरकरिस्फारसिन्दूरधूली-  
शोणश्रीशान्तशूरो हरितहरिहयाहीनहारित्यहारी ।  
मीलन्नीलावभासो नखरुचिविसरः पद्मभृत्पादपद्माद्  
उद्यद्दुग्धाब्धिवृद्धित्रसदमरवधूवीक्षितो रक्षताद् वः ॥ बुस्तो_३९।२१ ॥  
शोभा सम्भाव्यते ऽस्मिन् हिमकरधवलैर्नामरैश्चामरैर्वा  
भक्त्यारम्भेण रम्भे परिकिरसि मुधा किं नु कर्पूरधूलीः ।  
किं ते पुष्पैः प्रकीर्णैः शचिशुचिभिरिति स्वामिना स्वर्भुवां वः  
पूजायामब्जपाणेर्नखरुचिनिवहः पादजो वर्णितो ऽव्यात् ॥ बुस्तो_३९।२२ ॥  
कैलासोद्भासिविन्ध्ये कवलितबलिजित्कायकालिम्नि काली-  
लीलालावण्यलेपे विहतहरितिमश्वेतपूषाश्वरश्मौ ।  
लोकेशाङ्घ्रेर्नखानामुरुकरनिकरे किं मयेतीव शीर्णं  
शीतांशोः पातु पूजाचतुरसुरजनाकीर्णकुण्डच्छलाद् वः ॥ बुस्तो_३९।२३ ॥  
पादाः पादोद्भवानामतिविततिभृतां बुद्धमौलेर्नखानां  
पारे संसारयादःपतिगमनमहासेतुबन्धायमानाः ।  
उद्यद्दुर्वारदुःखानलशमनमहापुण्यसम्भारवारि-  
स्वच्छन्दाच्छच्छटाभा झटिति विघटनं कुर्वतां वो भवस्य ॥ बुस्तो_३९।२४ ॥  
कालीकान्तेन्दुकान्तेः परिभवविधृतिर्भूरिकैलासभूभृद्-  
भासां हासावगीतिर्हतिरपि हिमवद्गौरतागौरवस्य ।  
क्षीराकूपारपूरप्लुतिरपि ककुभां नाकनागीयदन्त-  
च्छेदच्छायाक्षतिर्वो नखरुचिविततिः पातु लोकेश्वराङ्घ्र्योः ॥ बुस्तो_३९।२५ ॥  
यत्पूजापारिजाते वलितमलिकुलं मीलति श्रीसरोजे  
सेवासक्तः स्वयम्भूर्मुकुलितनलिनाद् दुःस्थितो यत्र तस्थौ ।  
येनाश्यामा दिनश्रीः शमितसुरवधूक्लान्तिदोषा निशा ऽभूत्  
पादो ऽसौ पद्मपाणेर्नखविधुविलसच्चन्द्रिकः पातु युष्मान् ॥ बुस्तो_३९।२६ ॥  
कान्तो विभ्रान्तकान्तामरयुवतिजनैरर्चितो दृष्टिपातैः  
शुभ्रं विभ्राण्मृणालीनिकरमिव नखोद्योतनोद्भूतशोभः ।  
कामीवानल्पकामप्रसरपरवशानेकचर्याप्रवृत्तः  
पादो वः पद्मपाणेरवतु सुरपुरीचन्दनामन्दचर्चः ॥ बुस्तो_३९।२७ ॥  
आनन्दामन्दभारोल्लसदमरकरैः पारिजाते विकीर्णे  
कालीयः कालकूटोत्कटपटल इव प्रोल्लसद्भृङ्गसार्थे ।  
श्रेयो वः श्रीर्विधत्तामलममलनखद्योतदुग्धाब्धिमध्याद्  
उद्यन्ती पद्मपाणेश्चरणसरसिजस्याच्युतप्रीतिहेतोः ॥ बुस्तो_३९।२८ ॥  
वाञ्छाविच्छित्तिखेदोच्छलदनलशिखाछेदकच्छोच्छ्र्यो वः  
पद्मच्छायानुकारच्छलितमधुकराच्छादनाच्छादितश्रीः ।  
स्वच्छन्दानच्छमूर्छच्छुचिनखकिरणोच्छूनगुच्छैरतुच्छो  
देयात् पादो ऽब्जकान्तिच्छुरितकररूचो ऽच्छिन्नमिच्छामकृच्छ्रात् ॥ बुस्तो_३९।२९ ॥  
उद्भूतोद्भासिचक्रद्युतिरमलनखैरद्वितीयोदितश्रीर्  
बिभ्राणो लक्षणानां गणमतुलगुणागण्यपुण्योपनीतम् ।  
निःशेषद्वीपदीपप्रभवदतिमहद्वैभवो बुद्धमौलेः  
पायात् पादो नमस्यद्भुवनपतिशिरश्चक्रवर्ती चिरं वः ॥ बुस्तो_३९।३० ॥  
कीर्णैराकाशगङ्गाकनककमलिनीकुड्मलैः को गुणो ऽस्मिन्  
किं गीतैर्गीतमेव स्फुटसरसिरूहभ्रान्तिभृङ्गावलीभिः ।  
शक्यं माणिक्यदाम्नामिह रूचिरनखे शोभितुं नेत्यवादीद्  
यत्पूजायां सुरेशः स जयति चरणो वारिजव्यग्रपाणेः ॥ बुस्तो_३९।३१ ॥  
यो नाथस्यैव नासीदपि खलु सुगतेः कारणं जन्मभाजां  
यस्मिन् पद्माभिलाषी न मधुपनिवहः पक्षपाती जनो ऽपि ।  
येनोर्वी नातिगुर्वी नतिमतिगुरुणा लम्भितापि त्रिलोकी  
लोकं पादः स पायात् सुगतशशधरद्योतविद्योतमौलेः ॥ बुस्तो_३९।३२ ॥  
यो ऽलीनां पानदानादकृत धृतमुदं संहतिं सेवकानां  
यस्मिन्नालं विहीनं न खलु हरिततात्यन्तशोभोपधानम् ।  
देयाद्वो लौकनाथिश्चिरममरशिरःशायिरेणूत्करो ऽसौ  
श्रेयः श्रीवासभूमिर्नखकिरणहसत्केशरः पादपद्मः ॥ बुस्तो_३९।३३ ॥  
देहद्रोहावहोग्राहितहतिविहितो देहिनां हेतिरीहा-  
सिद्धेराहूतिराहो हृतिरतिमहतो बृंहतांहोमहिम्नः ।  
क्लेशव्यूहाहितेहाहुतिविहितबृहद्द्रोहिदुःखाग्निदाह-  
व्यापोहा वाहिनी स्ताद्वहुविहितहिता पद्महस्ताङघ्रिभावः ॥ बुस्तो_३९।३४ ॥  
बुद्धालङ्कारमौलेरविकलकमलभ्रान्तिभृद्भृङ्गमाला  
वाचाला निर्विचारा रचयतु चरणोत्सर्पिणी सम्पदं वः ।  
सत्त्वत्राणैककार्या स्थिरतरसुचिरावस्थितिस्थापनार्थं  
विन्यस्ता शृङ्खलेव प्रचुरकरुणया स्थूलकालायसस्य ॥ बुस्तो_३९।३५ ॥  
राजीवान्तःपलाशावलिरुचिरमृदुर्वज्रसारो विसारो  
क्रुध्यद्वैरिप्रमुक्तप्रहरणनिवहस्योद्भवद्भङ्गभूमिः ।  
रक्तो रागोपशान्तेरतिशयबलवत्कारणं तारणायां  
संसाराम्भोनिधेर्वः सुगतशशिभृतो ऽपास्तखेदो ऽस्तु पादः ॥ बुस्तो_३९।३६ ॥  
जम्भारेर्जृम्भिताम्भोरुहरुचिरचये चापलेनाप्यलीना  
नालं लोलापि लोला हरकरविहितानन्दकुन्दोत्करे ऽपि ।  
भ्राजिष्णौ विष्णुकीर्णे परिमलिनि पुरः पारिजाते ऽप्यजात-  
प्रीतिर्यत्रालिमाला रमति जिनभृतः सो ऽङघ्रिपद्मो ऽवताद् वः ॥ बुस्तो_३९।३७ ॥  
भूयादुद्भूतभूरिद्युतिनिवहलसत्केशरोद्भासुरो वो  
रक्तच्छायानुविद्धोन्मुखनखदशनोद्भासिकान्त्या करालः ।  
त्रस्यद्दुर्वृत्तवैरिद्विपतरलचलल्लोचनालोकनीयो  
लोकेशस्याङघ्रिसिंहः कमलभवजटारण्यशायी शिवाय ॥ बुस्तो_३९।३८ ॥  
अच्छीयानप्यनच्छो लघुरपि न लघुर्लङ्घने दिङ्मुखानां  
त्रैलोक्यानन्दनो ऽपि प्रबलपरपुरव्यापिसन्तापहेतुः ।  
लावण्यालेपलिप्तो ऽप्यतिशयमधुरो वैधुराधेर्निरोद्धा  
पादोद्द्योतः क्रियाद् वो जिनरूचिविकसन्मालिकाशेखरस्य ॥ बुस्तो_३९।३९ ॥  
राजीवै राजराजो हरिरपि हरितैर्हारिभिः पारिजातैः  
कुन्दैः सानन्दमिन्दुर्बहुवसुविसरैर्वासवो भासमानैः ।  
प्रीतः पाशी पलाशैरिति विबुधजनः प्राज्यपूजाविशेषं  
यत्रानुप्रासकाव्यायितमतत स वः पातु पादो ऽब्जपाणेः ॥ बुस्तो_३९।४० ॥  
भानुर्भासां विकाशे नुतिमकृत नखेषून्मुखो नाकनाथः  
शर्वः शाखाग्रपर्वण्यविचलनयनो ऽप्यन्तकः प्रान्तकान्तौ ।  
यस्यासामान्यशोभाविषयमतिशयं द्रष्टुमासीदनीशो  
निःशेषं दिव्यलोकः स जयति चरणो बुद्धबिम्बाङ्कमौलेः ॥ बुस्तो_३९।४१ ॥  
सम्यक्सम्बुद्धभानुस्फुटविकटजटापुञ्जकुञ्जोरुमूर्तेः  
संसाराम्भोधिमज्जद्गुरुतरजनतामेदिनीस्तम्भनस्य ।  
भूयाद् भद्राय पादः कमलधरगिरेः सेवितः सिद्धसार्थैः  
पर्यन्तोद्वान्तकान्तिस्रवदरुणमहाधातुमन्निर्झरो वः ॥ बुस्तो_३९।४२ ॥  
संसाराध्वप्रबन्धश्रमसकलजगत्क्लान्तिसंशान्तिहेतु-  
च्छायस्येच्छाफलस्य स्फुटनखकुसुमोद्भासिशाखाभृतो वः ।  
लोकेशाङघ्रिद्रुमस्य प्रणतसुरजनैर्मौलिमालालवाले  
मूले सम्पादितो ऽव्यान्मणिकलशभृतः स्वच्छधामाम्बुसेकः ॥ बुस्तो_३९।४३ ॥  
सम्मूलक्लेशजालप्रबलरिपुबलोन्मूलनस्थूललाभा-  
ल्लब्धोल्लासो विलासी बलविजयिलसन्मौलिलीलालयो वः ।  
पाद पायादतुल्यामलकमलभृतो ऽलीकफुल्लाब्जलोभ-  
व्यालोलानल्पलापोल्लसदलिपटलाल्लुप्तसङ्गीतिलोलः ॥ बुस्तो_३९।४४ ॥  
त्रैलोक्यैश्वर्यलक्ष्मीचपलकरिवधूसंयमालानदण्डः  
कष्टक्लेशाहिदष्टस्खलदखिलजगत्पालने दक्षतर्क्षः ।  
दुर्वारान्तःप्रवेशाकृशनरकपुरे द्वारगाढार्गलो वो  
भूत्यै लोकेशपादो भवजलधिसमुल्लङ्घनैकप्लवो ऽस्तु ॥ बुस्तो_३९।४५ ॥  
इति पादुकादेशना वृत्तो नृत्तप्रकारः सपदि विघटिता वाद्यविद्यानवद्या  
नो गीतं नावगीतं कृतरसरचनैर्नैव भावैरभावि ।  
इत्यन्तः स्मेरशाक्रे सदसि न शकिता यत्र पूजाप्सरोभिः  
कर्तुं भावातुराभिः स जयति जनितातृप्तिरूपः सरोजी ॥ बुस्तो_३९।४६ ॥  
उद्दामस्थामवामक्रमविषममिलन्मारमानप्रमाथी  
मध्यादुन्माथिमोहोद्गमममितमहोमौलिरायामभीमम् ।  
श्रीमन्निःसीमभूमासममहिममहाकामधामातिभूमौ  
सत्त्वप्रेमप्रकामप्रथितमृदुमना निर्विरामाश्रयो वः ॥ बुस्तो_३९।४७ ॥  
सारप्राकारघोरावरणनिवरणो बन्धनक्रूरदूर-  
स्फारावारातिरौद्रे नरकनगरिकाकारधारिण्यरीणाम् ।  
कारागारोदरे यः स्मरणशरणतां कारणाकातराणां  
यातः सत्कारकारी गुरुतरकरुणः पातु लोकेश्वरो वः ॥ बुस्तो_३९।४८ ॥  
कल्पान्तोल्लासिहेलाचलदनिलचलोल्लोलकल्लोलमाला-  
वाचाले नक्रजालाकुलकलिलजले वारिधावुल्ललन्तः ।  
आलम्बे यस्य नीलोत्पलविमलमहाकुट्टिमालीनलीलाम्  
आलीयन्ते लधीयः स जगति कमली पालनायाल मस्तु ॥ बुस्तो_३९।४९ ॥  
धूमौघोबन्धबन्धीकृतविधुरविधुब्रध्ननिर्बन्धधामा  
नीरोधोद्भेदबाधाबुधविबुधवधूधीरतोद्धारधुर्यः ।  
यन्नामाधीतिधाराधरविधृतिकृतामेति धूमध्वजो ऽपि  
प्रध्वंसं साधु धेयान्निरवधि स विधिं बुद्धधारो धृतेर्वः ॥ बुस्तो_३९।५० ॥  
क्रोधादुत्क्षिप्तकालायुधकरनिकरः क्रूरसूत्कारकारी  
दानक्लिद्यत्कपोलाकुलमधुपकुलाकाण्डकालोरुकायः ।  
क्रान्तो यन्नामकष्टाङ्कुशहतिकृपणः कातरेण करीन्द्रो  
लोकेशः स प्रकामोपकरणकरुणः कामकृत्यं क्रियाद् वः ॥ बुस्तो_३९।५१ ॥  
सूत्कारिश्वासपोषाकृशविषवमथुप्लोषिरोषाश्रयाशा  
दंशाशादर्शितास्या भृशततशिरसो नाशने दन्दशूकाः ।  
यन्नामाशीविषेशद्विषि विशति विषां धीषु नश्यन्त्यनीशा  
लोकेशः सो ऽस्तु विश्वश्रयदतिविषमक्लेशराशेः शमाय ॥ बुस्तो_३९।५२ ॥  
गन्धोद्गारोरुगर्वग्रहणगजगणग्रासगीतोग्रवेगः  
सावेगोदग्रगामी गलगहनगुहागाढगम्भीरगर्जः ।  
योगैर्युग्योपयोगानगमि मृगपतिर्यद्गणोद्गीतियोगाद्  
दुर्योगं वः स योगी स्थगयतु सुगतासङ्गितुङ्गोत्तमाङ्गः ॥ बुस्तो_३९।५३ ॥  
भूयो ऽपायानुमेयः क्षतदयहृदयो भीविधायी विहाय  
स्थेयान् शैलोपमेयः श्रयदलिगवयच्छायकायो निकायः ।  
सद्योगोपायमायामय इव विलयं यातवान् यातवीर्यो  
यत्पादध्यायिनेयः स सुगतनिलयो जायतां वो जयाय ॥ बुस्तो_३९।५४ ॥  
सन्त्रासावासभूमिं कलिविसरसरद्यादसं भास्वरासि-  
प्रासप्रोल्लासिभङ्गं प्रसृतसितलसत्केतुसत्फेनहास्याम् ।  
यत्सेवासाधुनावा द्विषदसमसमित्सारसेनास्रवन्तीं  
सोत्साहाः सञ्चरन्ते सुखमसुखमसौ संह्रियाद् वः सरोजी ॥ बुस्तो_३९।५५ ॥  
भूभृत्सम्भारभेदप्रभुकरविभवो भूरिभूभोगभीमं  
बिभ्राणश्चित्रभानुं भवदतिभरभीसम्भ्रमोद्भ्रान्तिभूतः ।  
दम्भोलिर्भीतिभाजामभवदभिपतन्नाशुनाभावभूमिर्  
भक्तेर्यस्य प्रभावात् स भवतु भवभिद्वो भृताम्भोजशोभी ॥ बुस्तो_३९।५६ ॥  
आबाधाधूतधैर्यश्च्युतिविधिसविधो दुर्विधक्रोधवेधो  
बाधादुःसाधरोधोद्धुरबहुविविधव्याधिसम्बाधदेहः ।  
यस्य ध्यानावधानादधिकधृतिसुधाधानसन्धारितासु-  
र्धीमान्नाधेर्विधेयो धियमवतु स वो बोधये बुद्धमूर्धा ॥ बुस्तो_३९।५७ ॥  
आरादाहूतियातृक्षितिपतिरतुलारातिशातिप्रताप-  
प्रोद्गीतिर्दण्डनीतिप्रथितपितृपतिख्यातिजिद्दण्डनीतिः ।  
यत्पादाधीतिशक्तेः कुपितमतिरतिप्रीतिमायाति भूतेर्  
व्याघातोद्भूतिहेतुर्जिनवृषवसतिः संह्रियाद् वः स भीतिम् ॥ बुस्तो_३९।५८ ॥  
ब्रह्मा जिह्मायितो ऽभूदगुरुरपि गुरुः खण्डिताखण्डलोक्तिर्  
विष्णुस्तूष्णीमधृष्टो वचनविरचने वीतगर्वो ऽपि शर्वः ।  
तुष्टास्तुष्टूषवो ऽपि स्फुटमिति विबुधा नो बुधा यद्गुणोक्तौ  
स श्रीमानब्जपाणिर्जयति जिनमनोगोचरान्तर्गुणौघः ॥ बुस्तो_३९।५९ ॥  
धात्रा चित्रं चरित्रं सुररिपुरिपुणा सत्रिनेत्रेण नेत्रे  
गोत्रामित्रेण गोत्रं गतिरपि गुरुणा रात्रिपेणापि गात्रम् ।  
मैत्रं मित्रेण पुत्रीयितसकलजगत्प्रेम पुत्रेण चात्रे-  
र्यत्रेदं स्तोत्रपात्रं स्तुतमवतु स वो ऽमात्रसत्तो ऽब्जपाणिः ॥ बुस्तो_३९।६० ॥  
यस्मिन् ब्रह्मा बहुत्वं बहुबहुमतवानाननानां निजानां  
स्कन्दो ऽप्यानन्दगर्भं नुतिषु नतिकृतौ नागनाथो ऽपि मूर्ध्नः ।  
शक्रः श्लाघ्यामनैषीन्नयनदशशतां यं विलोक्य त्रिलोकी-  
लोकेशो निर्विरामानतिनयनरतिस्तोत्रपात्रं स पायात् ॥ बुस्तो_३९।६१ ॥  
खेदी खे दीप्तरश्मिः किल विफलमसावध्वनीनोध्वनीनो  
लोकालोकार्थमास्ते ननु कमलभृतो दीप्ततापः प्रतापः ।  
धीरैर्धीरैरकारि स्तुतिरिति विहितोल्लासभासां सभासां  
यस्यार्यस्यास्तु तस्माज्जगति कृतरिपुक्षिप्रसादः प्रसादः ॥ बुस्तो_३९।६२ ॥  
न्यस्ता यस्मिन्नमस्ये नतिरपि नितरामुन्नतिः पुण्यधाम्नां  
निःसामान्यैकमान्ये ऽपचितिरुपचितिर्भूयसी भक्तिभाजाम् ।  
ध्यानस्थानस्य यस्य स्मृतिरपि सहसा विस्मृतिर्भूतभीतेः  
सो ऽनन्ताचिन्त्यलोके विहितहितपथो लोकनाथो ऽवताद्वः ॥ बुस्तो_३९।६३ ॥  
दम्भो दम्भोलिरैन्द्रः क्वचिदकृत सुरारातिशातो ऽतिशातो  
हारी हारीरणासौ बलवति विफलाभीषु राजीषु राजी ।  
चक्रे चक्रेण नार्थं हरिरिति जनता नूनमाहेति हेति-  
व्यासव्यासक्तिमुक्तान् जयति रिपुजनोल्लासरोजी सरोजी ॥ बुस्तो_३९।६४ ॥  
लोकातोतं दधानः सुखमपि जगतां तीव्रदुःखेन दुःखी  
नित्यं नित्यानुरक्तो ऽप्यशरणकृपणप्राणभृद्योगयुक्तः ।  
त्रैलोक्यस्यैकनाथो ऽप्यसमरुचिजनाराधनाबन्धुरो यः  
सो ऽव्यात् सम्बुद्धमौलिर्विहितविसदृशाचिन्त्यचर्यश्चिरं वः ॥ बुस्तो_३९।६५ ॥  
निर्विच्छेदत्रिलोकीनिहितनिरुपमस्नेहयोगानुयोगान्  
निर्वाणो न प्रकम्प्यो बलवदलघुभिस्तीर्थिकोन्मत्तवातैः ।  
जीयाल्लोकेशदीपः स भुवनभवनोद्भूतमोहान्धकार-  
ध्वंसो ऽविध्वंसधामा परहितकरणोद्योगसंवृत्तवर्त्तिः ॥ बुस्तो_३९।६६ ॥  
क्वासौ सर्वत्र मैत्री क्व विषमबहलक्लेशविद्वेषिदाहः  
क्व प्रौढा मुक्तिशक्तिः क्व च दृढकरुणापाशनिष्पन्दबन्धः ।  
क्वोपेक्षापक्षपातः क्वपरहितकृतिव्यग्रता तद्विचित्रं  
चित्रं राजीवपाणेश्चरितमतिजगज्जायतां ज्योतिजिद्वः ॥ बुस्तो_३९।६७ ॥  
सर्वाग्रः सर्वरूपप्रथनपृथुनयः सर्वदा सर्वनाथः  
सर्वेषां सर्वथा यो विनयविधिमहासर्वगुर्वर्थसिद्ध्यै ।  
सर्वैः सातोतगर्वैर्गुरुमहिमगुणैः खर्वयन् सर्वगर्वान्  
सर्वः सर्वप्रदो वः सफलयतु रूचीः सर्वविन्मौलिरुर्वीः ॥ बुस्तो_३९।६८ ॥  
ईशः स्वामी प्रजानां पतिरमरगुरुर्लोकपालो महेन्द्रो  
भास्वान् दत्तारिदण्डः परजयबलिजिद् वित्तदो जैत्रपाशः ।  
इत्यन्तर्हासगर्भं भणति परिजने ऽन्वर्थनाम्नां निजानां  
पात्रे यत्रानुलज्जैर्नतममरगणैरब्जपाणिः स जीयात् ॥ बुस्तो_३९।६९ ॥  
वर्यार्याणां वरेण्यो वरपरविधुरोत्सारणा संवरो वो  
दुर्वारैः सारमारैरमितकरधरो दुर्धरो वैरिवीरैः ।  
वीरो वीरारिवारी प्रचुरतरवरोदारसम्भारवारि-  
स्फारासारोरुधाराविसरवितरणाधीरधाराधरः स्यात् ॥ बुस्तो_३९।७० ॥  
नित्योद्युक्ते ऽतिशक्ते प्रभवति नलिनोद्भासि हस्ते समस्तो  
नाथी संसारयादःपतिपथपथको लोक इत्याकलय्य ।  
यस्मिन् विन्यस्य भारं लघुरलघुकृपो विश्वदीपं प्रपेदे  
बुद्धो ऽवन्ध्यप्रतिज्ञाकृतधृतिविधृतिर्निर्वृतिं सो ऽवताद्वः ॥ बुस्तो_३९।७१ ॥  
उच्चैरूढो गरीयान् सुगत इव जगत्कार्यसम्भारभारो  
न्यस्ता हस्ते प्रशस्ता निज इव कमलालङ्कृतिर्भक्तिभाजाम् ।  
निर्वाणं नारकाग्नेर्निचय इव चिरं प्रापितः सत्त्वसार्थः  
तीव्रक्लेशप्रबन्धो जन इव शमितो येन पायात् स युष्मान् ॥ बुस्तो_३९।७२ ॥  
यो नानानन्तरूपप्रकटनपटिमख्यातमायो ऽप्यमायः  
संशान्ताशेषभीरप्यतिकरुणतया कातराचारकारी ।  
वीतक्रोधो ऽपि दुष्टाशयदमनबुधक्रोधनित्यानुबन्धः  
सम्बुद्धोद्भासिमौलिः स जयति महतां चिन्तनीयो ऽप्यचिन्त्यः ॥ बुस्तो_३९।७३ ॥  
धत्ते नैवोत्तमाङ्गं परमपितु वपुर्यो ऽमिताभाभिरामं  
सन्नालं नारविन्दं गुरुभयविधुरा वैरिसेनापि यस्य ।  
येनाबद्धा जटा नो जगदहितहतिव्यापृतेनापि कक्षा  
दक्षो ऽसौ रक्षताद्वः कुपितयममुखालोकनाल्लोकनाथः ॥ बुस्तो_३९।७४ ॥  
शेषाशङ्की चकम्पे भवसलिलनिधिः क्लेशसार्थैः प्रलीनं  
विश्रान्तं बोधिसत्त्वैर्मुनिरपि शुशुभे श्लाघ्यनिर्वाणलीलः ।  
यस्मिन्नाबद्धकक्षे प्रसरति परितो ऽशेषसत्त्वार्थकार्य-  
व्यायामे स प्रकामं शमयतु सुगतावासमौलिर्मलं वः ॥ बुस्तो_३९।७५ ॥  
  
इति भगवद्वर्णना ।  
  
प्रत्यूहव्यूहबाधाविघटनविषमे मानसस्याप्यभूमौ  
कर्मण्येकान्तशर्मच्छिदि जगदहितोच्छित्तये पद्मपाणिः ।  
निघ्नः क्रीतो ऽथ भीतो बलवदिव यया निर्विकारो नियुक्तः  
सा नाथस्यातिगुर्वी प्रभुरवतु कृपा निष्कृपादन्तकाद्वः ॥ बुस्तो_३९।७६ ॥  
भूमिर्नैवाभिभूतेर्मृदुतरमपि यल्लोकधातूननन्तान्  
अत्यन्तावीर्यवीर्यं युगपदपि भृशं भासयंस्त्रासशान्त्यै ।  
खद्योतोद्योतलेशानुकृतिविलिसिताशेषतेजस्वितेजस्  
तेजो लोकेश्वरं वो हरतु हृदि भवद्भूरिमोहान्धकारम् ॥ बुस्तो_३९।७७ ॥  
निःशेषाकाशधातुर्जन इव जनितापूरिताशः समन्तात्  
प्रारब्धः सर्वभासामिव निरतिशयापायराशेर्विलोपः ।  
सार्धं सान्द्रान्धकारैः शममगमि महानृद्धिमान्मानिमारो  
येनोद्भासः स भूयात् सरसिरूहभृतो भूतये जायतां वः ॥ बुस्तो_३९।७८ ॥  
ईशो ऽन्यद्योतनाशो बलभिदितरभादुःशमध्वान्तराशेः  
सत्त्वद्रोहाशयानामनुपमतपनो यो ऽच्युतश्चित्रभानुः ।  
नानानन्ताचलादिव्यवहितविषयोद्भासने शक्तिधारी  
लोकेशोद्भास एकोप्यमरगणनिभो भीभिदे वः स भूयात् ॥ बुस्तो_३९।७९ ॥  
सम्पन्नाशेषसत्त्वप्रचुरजलचरेच्छासुखं यत्र दूरं  
दुर्लङ्घये यान्त्यधस्ताद् गिरय इव जनानर्थदुस्तीर्थ्यसार्थाः ।  
दुर्वारो ऽसौ समन्तात् पृथुभवभुवनाभावसंरम्भजृम्भी  
भीदावाग्निप्रशान्त्यै करकमलविभाम्भोनिधिर्जृम्भताद्वः ॥ बुस्तो_३९।८० ॥  
निर्वाणो नारकाग्निः किमिति यदि विनेयेषु धर्मामृतौघो-  
राशिर्बद्धो जटानां यदि गतिरहितः किं समहो रिपूणाम् ।  
मर्धागारे गरीयान् यदि वसति जिनो बन्धुरा किं त्रिलोकी  
नाथस्येत्थं विचित्रा व्यवहृतिरहितं हन्तु वो लोकबन्धोः ॥ बुस्तो_३९।८१ ॥  
मूर्च्छत्येकापि सत्त्वाशयवशविहिताकारभेदाभिरामा  
दुर्भेदाभूतकल्पा चलदचलमहारम्भदम्भोलिकोटिः ।  
लौकेशी सन्मनीषाकुमुदशशिरुचिस्तीर्थिकानर्थकोटि-  
ध्वान्तान्तर्धानभानुर्भवतु भवभिदे देशना शासनी वः ॥ बुस्तो_३९।८२ ॥  
दुर्वादोन्मादनादिप्रचुरमदकणादाक्षपादादिवादि-  
प्रोद्यन्नानाविवादास्पदमदसदसां सापवादो विवादः ।  
उत्सादः सप्रमादोन्मदजनविपदां कोविदानां प्रसादो  
भावानुत्पादवादो जयति जिनवपुः पादसम्पादमौलेः ॥ बुस्तो_३९।८३ ॥  
त्रस्तव्यस्तारिशस्त्रं त्रयि जगति चकास्ति स्तुतो यद्गभस्ति-  
स्तोमो विस्तीर्णतोयं मरुनिलयसदां विस्तरध्वस्ततापः  
स स्तादस्ताहितास्त्रो बलिवलिकुलिशः पद्महस्तस्य हस्तो -  
ऽनापास्त्यैः वं समस्तत्रिभुवनविकसत्साध्वसापास्तिशस्तः ॥ बुस्तो_३९।८४ ॥  
संवर्तोद्वृत्तवातव्यतिकरविषयोत्तुङ्गशैलद्रुमाली-  
निर्मूलोन्मूलनाय प्रभुररिकरिणां शातितानल्पदर्पः ।  
भद्रो लोकेश्वरस्य प्रणयिमधुकराकर्षदानौघवर्षी  
हस्तस्तम्बेरमो वो भवरिपुनगरीभञ्जनायालमस्तु ॥ बुस्तो_३९।८५ ॥  
सत्कोषं सन्निधानं घनरुचिजिनतावाञ्छिताच्छेदसिद्धौ  
यद्यातं शातकोटिमनुकृतिमहितत्रासिसत्पत्रकोटि ।  
सम्यक्सम्बोधिलक्ष्मीकृतवसतिगुणश्लाघयैवाविमुक्तं  
मुक्तेस्तत्कारणं वः करकमलमलं लोकनाथस्य भूयात् ॥ बुस्तो_३९।८६ ॥  
शश्वद्वर्धिष्णुतृष्णाविकलगलदरीविह्वलप्रेतराशेर्  
आह्लादोत्पादि सत्यं कमलमधिवसद्बोधिलक्ष्मीकमब्जम् ।  
सत्पद्मं भूतिवाञ्च्छाविनिहितमनसां साधुसेवापदं यत्  
तल्लोकेशस्य युष्मान् पटुरुचिपटलीराजिराजीवमव्यात् ॥ बुस्तो_३९।८७ ॥  
नानादुःखप्रतानां तनुकिरणघनोत्तापनक्लेशभानु-  
म्लानं दीनाननं यज्जनमनुजनयत्यातपत्रोपमानम् ।  
ग्लानिं मा गादहीनं तदखिलभुवनान्यूनभानूद्वितानं  
लीनं लोकेशपाणौ नलिनममलिनं म्लानिमेनो नयेद्वः ॥ बुस्तो_३९।८८ ॥  
स्थाम्नः स्थानं महिम्नो महदुदयपदं धामधाम्नां प्रथिम्नस्  
त्रासावासो रिपूणां दुरभिभवभवाद्भीभिदोद्भूतिभूमिः ।  
कान्तं शोभानिशान्तं वसतिरतिजगद्वीर्यविस्तारिराशेर्  
लोकेशस्यास्तु बाहुर्बहुजगदहितोच्छेदनाचण्डदण्डः ॥ बुस्तो_३९।८९ ॥  
यल्लावण्यामृतौघं क्षरदपि जनितातङ्कमेवाहितानां  
तृप्तिं नैव प्रयच्छत्यथ पुनरतनुप्रीणनं लोचनानाम् ।  
शोभागारं विशोभीकृतसकलजगद्भूषणं भूषणानां  
तद्भुयादेकचीरं सुखमसुखनुदे भास्वदम्भोजिनो वः ॥ बुस्तो_३९।९० ॥  
म्लानं रूपाभिमानैर्जगति सफलतां लोचनैः पुण्यभाजां  
यातं घातं तु तृष्णाततितरलतरैर्यत्र लावण्यसिन्धौ ।  
मन्ये ऽसङ्ख्यैः शशाङ्कप्रभृतिभिरतुलं कान्तिमद्भिः कृतं स्याद्  
एकं यद्यास्यमस्याप्यतिजयि जयतां तन्मुखं पद्मपाणेः ॥ बुस्तो_३९।९१ ॥  
यस्मिन् विद्वेषभाजामविरतविलसत्कान्तितोयौघमेघैः  
संवृत्तं दाहदायि स्फुटतरमसकृद्दुर्दिनं देहिनां तु ।  
धौता ध्वस्तानुबन्धा बहुलमलमषीपङ्कलेपप्रबन्धाः  
तद्बुद्धागारमूर्द्धामुखमतिसुखदं स्ताद्विचित्रक्रियं वं ॥ बुस्तो_३९।९२ ॥  
इष्टाब्जाक्लिष्टपाणेः स्फुटविकटकुटीकुट्टिमान्तोपविष्ट-  
स्पष्टश्लिष्टामिताभद्युतिपटुपटलापाटलाभापटिम्नः ।  
शोभाविष्टैरदृष्टोपरिघनघटनस्योत्कटाटोपबन्धः  
कूटस्याव्याज्जटानां कटुरकटसुहृत्सङ्कटात्कङ्कटो वः ॥ बुस्तो_३९।९३ ॥  
अत्यन्ताह्लादहेतोरविरतविस्तृतस्यामिताभप्रभाम्भः  
सम्भारस्यैव सेकान् निरतिशयमृजासुन्दरो लब्धवृद्धिः ।  
उद्दामामोदिदिव्याद्भुतकुसुमचयैरर्चितश्चिन्तितार्थ-  
प्राप्तेः सम्पत्तये स्तान्नलिनधरजटाकल्पवल्लीचयो वः ॥ बुस्तो_३९।९४ ॥  
यासां बद्धो विमुक्तिं गमयति नियतामुज्झितान्याधिवासो  
निःसामान्यां विभूषां जनयति वपुषा यासु नाथो ऽमिताभः ।  
सर्वामोदच्छिदो या निरुपमवहलामोदलिप्ताखिलाशा  
लौकेश्यो ऽवश्यलभ्यां मृतिमतिविकटास्ता जटा वो हरन्तु ॥ बुस्तो_३९।९५ ॥  
सङ्घातो नो जटानामखिलजनमनोबन्धने पाशराशिर्  
लावण्यं नापि दुःखानलविकलजगज्जीवनीयो ऽमृतौघः ।  
नाम्भोजं दुष्टदम्यान्तकतुरगकशाक्लेशदोषातिमोषः  
प्रत्याशा पोषसिद्धिं दिशतु जिनशशिश्लेषिकेशः श्रियो वः ॥ बुस्तो_३९।९६ ॥  
उद्दामापिङ्गतेजःप्रसरविरचिताशेषदिग्दाहमोह-  
त्रस्तात्राणात्रिलोकीकवलनरभसोल्लासिकालाग्निकल्पम् ।  
दष्टौष्ठं दुष्टदृष्टिज्वलितमनुहयग्रीवमाबद्धलक्ष्म्या  
जाता लोकेश्वरी वः क्षणमतुलकृपाकातरा दृष्टिरव्यात् ॥ बुस्तो_३९।९७ ॥  
लोपं लोकः प्रयाति स्फुटमखिलमहाभूभृतामद्य तूर्णं  
चूर्णीभावो धराणामपि जलनिधयः शोषमायान्त्यनन्ताः ।  
इत्थं यस्यान्तकोपभ्रुकुटिभरभवद्भङ्गभीमाल्ललाटा-  
न्निर्यान्तीं वीक्ष्य देवीमतुलभुजबलैस्त्रस्तमब्जी स जीयात् ॥ बुस्तो_३९।९८ ॥  
स्तुत्यैः स्तुत्या गुरूणामपि जगति गुरुर्वन्दिता वन्दनीयैर्  
मूर्तेवानल्पकल्पार्जितसकलजगत्त्राणनिर्व्याजशक्तिः ।  
लोकस्यार्तिच्छिदा यैः स्वयमतुलकृपैवाब्जिनो निर्गता स्तात्  
तारा संसारकारोदरगुरुविलसत्कारणाहारिणी वः ॥ बुस्तो_३९।९९ ॥  
गीर्वाणग्रामगीतो गुरुगणनगुणो गीष्पतेरग्रगाभिर्  
ग्राह्योनुद्गाढवर्गस्फुटगतिगहनो हंसगाम्युग्रगाभिः ।  
गम्भीरोद्गारिणीभिर्निगदितगरिमागेयपूगाल्पभागः  
सम्यग्गम्यः समग्रो ऽवतु सुगतगिरामब्जिनो वो गुणौघः ॥ बुस्तो_३९।१०० ॥  
कविरपि जन्मनि जन्मनि भक्तश्चरणे ऽवलोकितेश्वरस्य ।  
प्रकृतिशरणगोत्तरधीः परहितगुरुकार्यकार्यः स्याम् ॥ बुस्तो_३९।१०१ ॥  
  
महाक्षपटलिकश्रीवज्रदत्तकविविरचितं श्रीलोकेश्वरशतकं समाप्तम् ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ४०:  

लोकेश्वरस्तोत्रम्  
  
नानाकृतिं सुकृतिनं जगतः शरण्यं लोकेशकेशवहरात्मधरैरवश्यम् ।  
संसारसागरतरं कमलायताक्षं श्रीलोकनाथविबुधं शुभदं भजामि ॥ बुस्तो_४०।१ ॥  
रक्षाकरं सकलभीतिवतां जनानां वामाननं कनककुण्डलचारुकर्णम् ।  
ग्रैवेयकादिमणिकाभरणेन शोभं श्रीलोकनाथविबुधं शुभदं भजामि ॥ बुस्तो_४०।२ ॥  
भक्त्या नतस्य मनुजस्य विपद्विरामं स्वर्गापवर्गफलदं वरदं दयालुम् ।  
देवाधिदेवममरं जिनसङ्घवन्तं श्रीलोकनाथविबुधं शुभदं भजामि ॥ बुस्तो_४०।३ ॥  
सन्तप्तरूपतिलकं तिलकं सुराणां रत्नाकरं कनककुन्तकशोभहस्तम् ।  
भ्राजिष्णुमाभरणधारणदिक्प्रदं तं श्रीलोकनाथविबुधं शुभदं भजामि ॥ बुस्तो_४०।४ ॥  
दुर्गन्धदुर्गतिहरं दुरितापहारं दुर्भिक्षनाशकरणं करुणाकरं तम् ।  
विद्याप्रदं गुणनिधिं शुभशुद्धदेहं श्रीलोकनाथविबुधं शुभदं भजामि ॥ बुस्तो_४०।५ ॥  
इत्थं वरं सकलभूतगणाधिनाथं त्रैलोक्यनाथममरैरपि वन्द्यमानम् ।  
एवं क्वचिद् रथवरे सुखसम्प्रविष्टं श्रीलोकनाथविबुधं शुभदं भजामि ॥ बुस्तो_४०।६ ॥  
यक्षादिकिन्नरनरैर्मुनिभिश्च नागैर्विद्याधरैः सुरगणैर्दनुजैः पिशाचैः ।  
सर्वोपकारनमितं पुटिता ग्रहस्तैः श्रीलोकनाथविबुधं शुभदं भजामि ॥ बुस्तो_४०।७ ॥  
गन्धादिचन्दनयुतं मृगनाभिभिश्च कर्पूरकुङ्कुमवरैर्हरिचन्दनैश्च ।  
तस्यानुलेपनकृतेन सुशोभिताङ्गं श्रीलोकनाथविबुधं शुभदं भजामि ॥ बुस्तो_४०।८ ॥  
रोगादिनाशनकरं भजतां सुनाम शोकादिदुःखहरणं सुखचिन्तनीयम् ।  
पीयूषतुल्यवचनं मृदुजातगात्रं श्रीलोकनाथविबुधं शुभदं भजामि ॥ बुस्तो_४०।९ ॥  
आजानुलम्बितकरं गजराजमध्यं सौन्दर्यकुण्डशिखरं स्फटिकाभदन्तम् ।  
अत्यन्तसुन्दरतनुं शुभलक्षणाङ्गं श्रीलोकनाथविबुधं शुभदं भजामि ॥ बुस्तो_४०।१० ॥  
ये लोकनाथस्य सदा सुरभ्यं स्तोत्रं पठिष्यन्ति जना सभावाः ।  
श्रीलोकनाथो ऽपि तदीप्सितार्थं स्वहस्तग्रस्तस्त्वरितं ददाति ॥ बुस्तो_४०।११ ॥  
  
श्रीलोकेश्वरस्तोत्रं समाप्तम् ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ४१:  

मध्यमकशास्त्रस्तुतिः  
  
आचार्य-चन्द्रकीर्तिकृता  
  
यद्बुद्धैरिह शासनं नवविधं सूत्रादि सङ्कीर्तितं  
लोकानां चरितानुरोधनिपुणं सत्यद्वयापाश्रयम् ।  
तस्मिन् रागनिराकृतौ नहि कथा द्वेषक्षये जायते  
द्वेषस्यापि निराकृतौ नहि कथा रागक्षये जायते ॥ बुस्तो_४१।१ ॥  
मानादेरपि यत् क्षयाय वचनं नान्यं मलं हन्ति तत्  
तस्माद्वयापितरं न तत्र च पुनस्तास्ता महार्थाः कथाः ।  
मा मोहस्य परिक्षयाय तु कथा क्लेशानशेषानसौ  
हन्यान्मोहसमाश्रिता हि सकलाः क्लेशा जिनैर्भाषिताः ॥ बुस्तो_४१।२ ॥  
मोहस्यास्य परिक्षयाय च यतो दृष्टाः प्रतीत्यादय-  
स्तत्त्वं तत् प्रतिपच्च सैव सुगतैः सङ्कीर्तिता मध्यमा ।  
कायो धर्ममयो मुनेः स च यतः सा शून्यतेत्युच्यते  
बुद्धानां हृदयं स चापि महती विद्येति सङ्कीर्त्यते ॥ बुस्तो_४१।३ ॥  
यस्मात्सर्वगुणाकरो ऽयमुदितो बुद्धैरतस्तत्कथा  
शास्त्रे मध्यमके ऽथ विस्तरतरा मुख्यात्मना वर्णिता ।  
कारुण्यद्रुतचेतसा प्रवचनं बुद्ध्वा यथावस्थितं  
बुद्धानां तनयेन तेन सुधिया नागार्जुनेनादरात् ॥ बुस्तो_४१।४ ॥  
गम्भीरं जिनशासनं न हि जनो यो वेत्ति तत्संविदे  
मौनीन्द्राद् वचसः पृथङ्निगदितुं वाञ्छन्ति तत्त्वं च ये ।  
अन्ये ये ऽपि कुबुद्धयः प्रवचनं व्याचक्षते चान्यथा  
तेषां चापि निराकृतौ कृतमिदं शास्त्रं हतान्तर्द्वयम् ॥ बुस्तो_४१।५ ॥  
स्पष्टं राहुलभद्रपादसहितो नागार्जुनो तन्मतं  
देवेनाप्यनुगम्यमानवचनः कालं चिरं दिष्टवान् ।  
तच्छास्त्रप्रविवेकनिश्चितधियस्तीर्थ्यान् विजित्याखिलां-  
स्तच्छिष्या अपि शासनं मुनिवरस्यादिष्टवन्तश्चिरम् ॥ बुस्तो_४१।६ ॥  
आयाताय शिरो ऽर्थिन्ने करुणया प्रोत्कृत्य दत्त्वा शिरः  
संयाते तु सुखावतीं जिनसुते नागार्जुने तत्कृताः ।  
ग्रन्थाः शिष्यगणाश्च ते ऽपि बहुना कालेन नाशं गताः  
तत्त्वार्के ऽस्तमिते ऽधुना न हि मतं स्पष्टं तदस्ति क्वचित् ॥ बुस्तो_४१।७ ॥  
उत्प्रेक्षा रचितार्थमात्रनिपुणे दुरङ्गते सत्पथाद्  
उन्मत्ते ऽथ निपीय तर्कमदिरां लोके ऽधुना भूयसा ।  
सर्वज्ञोदिततत्त्वबोधरहिते बौद्धे मते व्याकुले  
धन्यो ऽसौ क्षणमप्यपास्य विमतिं यः शून्यतां गाहते ॥ बुस्तो_४१।८ ॥  
भीत्या वस्तुनिबन्धनोपरचितैर्यः शास्त्रपाशैर्वृत-  
श्चित्त्वोत्प्लुत्य च याति वस्तुपरिखां चैको मृगो ऽसौ महान् ।  
तं प्रत्यद्य न चिन्तया मम गुणश्चैकस्तु यो नाधुना  
तं प्रत्येव तदन्यशास्त्रमथनी वृत्तिः कृतेयं मया ॥ बुस्तो_४१।९ ॥  
दृष्ट्वा सूत्रसमुच्चयं परिकथां रत्नावलीं संस्तुती-  
रभ्यस्यातिचिरं च शास्त्रगदितास्ताः कारिका यत्नतः ।  
युक्त्याख्यामथ षष्टिकां सविडलां तां शून्यतासप्ततिं  
या चासावथ विग्रहस्य रचिता व्यावर्तिनी तामपि ॥ बुस्तो_४१।१० ॥  
दृष्ट्वा तच्छतकादिकं बहुविधं सूत्रं गभीरं तथा  
वृत्तिं चाप्यथ बुद्धपालितकृतां सूक्ष्मां च यद्भाविना ।  
पारम्पर्यसमागतं प्रविचयाच्चासादितं यन्मया  
पिण्डीकृत्य तदेतदुन्नतधियां तुष्टौ समावेदितम् ॥ बुस्तो_४१।११ ॥  
चिन्तामण्डल एष तर्कमथनः साक्षादिहावस्थितान्  
अर्थान् सम्यगनाकुलान् पटुधियां वागांशुभिर्भासयन् ।  
वृत्तिं स्पष्टतरामिमां च विदधच्चन्द्रो ऽधुना कीर्तिमान्  
लोकानामुदितो निहन्ति विमतीः सान्द्रान्धकारैः सह ॥ बुस्तो_४१।१२ ॥  
कृत्वा वृत्तिमिमामनाकुलपदां सत्प्रक्रियामादरात्  
श्राद्धानां सुधियां न निश्चयविधौ युक्त्यागमापाश्रयाम् ।  
यत्पुण्यं मम शून्यतेव विपुलं तेनैव लोको ऽखिल-  
स्त्यक्त्वा दृष्टिगणं प्रयातु पदवीं सर्वप्रपञ्चच्छिदाम् ॥ बुस्तो_४१।१३ ॥  
शास्तारं प्रणिपत्य गौतममहं तद्धर्मतावस्थितान्  
सम्बुद्धान् सकलं जिनात्मजगणं धर्मं च तैर्भाषितम् ।  
चक्षुर्भूतमनन्तबुद्धवचनस्यालोचने देहिनाम्  
यो ऽमुं मध्यमकं चकार कृपया नागार्जुनस्तं नमे ॥ बुस्तो_४१।१४ ॥  
  
श्री चन्द्रकीर्तिकृता मध्यमकशास्त्रस्तुतिः समाप्ता ॥  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ४२:  

महाबोधिभट्टारकस्तोत्रम्  
  
ओम् नमः शाक्यसिंहाय  
  
सिद्धं प्रसिद्धं विजितामरं च शान्तं विरागं सुविशुद्धशीलम् ।  
विश्वेश्वरं सर्वगुणाकरं वै श्रीशाक्यसिंहं प्रणमामि नित्यम् ॥ बुस्तो_४२।१ ॥  
छत्राभशीर्षं वरनीलकेशं चोर्णासुशोभं हि महाललाटम् ।  
नीलोत्पलाभं नयनं विशालं श्रीशाक्यसिंहं प्रणमामि नित्यम् ॥ बुस्तो_४२।२ ॥  
उत्तुङ्गनासं भरपीनगण्डं बिम्बौष्ठकल्पं मृगराजवक्षसम् ।  
उत्तप्तहेमाभसुवर्णवर्णं श्रीशाक्यसिंहं प्रणमामि नित्यम् ॥ बुस्तो_४२।३ ॥  
पायोधकोषं शुभकर्णशोभं गण्डस्त्रिरेखावरचैलभूषम् ।  
प्राजानुबाहुं द्विपनासकल्पं श्रीशाक्यसिंहं प्रणमामि नित्यम् ॥ बुस्तो_४२।४ ॥  
विचित्रपुष्पैर्नरयाक्षमानं श्रीवत्सभद्रद्विगणोपयुक्तम् ।  
अशीतिसुव्यञ्जनगात्रशोभं श्रीशाक्यसिंहं प्रणमामि नित्यम् ॥ बुस्तो_४२।५ ॥  
शास्तारमग्र्यं नरवीरवीरं मायासुतं कारुणिकं जिनेन्द्रम् ।  
शौद्धोदनिं लोकविदं मुनीन्द्रं श्रीशाक्यसिंहं प्रणमामि नित्यम् ॥ बुस्तो_४२।६ ॥  
चक्राङ्कपाणिं नवपल्लवाभं मत्तेभलीलागमनं विराजम् ।  
देवासुरैर्वन्दितपादयुग्मं श्रीशाक्यसिंहं प्रणमामि नित्यम् ॥ बुस्तो_४२।७ ॥  
त्रैदुःखदुःखाद् भयवेदिलोकान् त्राणं च नीतुं वरबोधिमात्रैः ।  
जिह्वा च मत्तेहि सुचक्षु सर्वं श्रीशाक्यसिंहं प्रणमामि नित्यम् ॥ बुस्तो_४२।८ ॥  
  
महाबोधिभट्टारकस्तोत्रं समाप्तम् ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ४३:  

महाबोधिवन्दनाष्टकम्  
  
ओम् नमो बुद्धाय  
सौवर्णवर्णं कलविङ्कघोषं ब्रह्मस्वरं कारुणिकं सुसेव्यम् ।  
नरोत्तमं शीलविशुद्धदेहं श्रीमन्महाबोधिमहं नमामि ॥ बुस्तो_४३।१ ॥  
शाक्येन्द्रवंशोद्भवदिव्यदेहं तृष्णाच्छिदं मारभिदं जिनेशम् ।  
ज्ञानास्पदं क्लेशभिदं दिनेशं श्रीमन्महाबोधिमहं नमामि ॥ बुस्तो_४३।२ ॥  
समन्तभद्रं वरलक्षणाङ्गं सत्त्वार्थसिद्धिं सुकृतैः प्रणम्यम् ।  
श्रेयस्करं सत्त्वहितैकचित्तं श्रीमन्महाबोधिमहं नमामि ॥ बुस्तो_४३।३ ॥  
धर्मोदकं यः कृपयोत्ससर्ज रागाग्निसन्दीपितपुद्गलानाम् ।  
सुखाय सम्बोधिपयोमुचं तं श्रीमन्महाबोधिमहं नमामि ॥ बुस्तो_४३।४ ॥  
भवाब्धिनिस्तारणसेतुभूतं तथागतं तत्त्वविदं नृसिंहम् ।  
त्रैलोक्यनाथं वरबोधिरत्नं श्रीमन्महाबोधिमहं नमामि ॥ बुस्तो_४३।५ ॥  
पदार्थसम्पादनसुव्रतस्थं मायासुतं मारभिदं जितारिम् ।  
शास्तारमग्र्यं वरबोधिसत्त्वं श्रीमन्महाबोधिमहं नमामि ॥ बुस्तो_४३।६ ॥  
लोकेशनाथं हरिनाथनाथं भूतेशनाथं सुरनाथनाथम् ।  
कृतान्तनाथं नरनाथनाथं श्रीमन्महाबोधिमहं नमामि ॥ बुस्तो_४३।७ ॥  
स बुद्धरूपः स हि धर्मरूपः स एव सङ्घो ऽपि विनेयकानाम् ।  
अभूच्छरण्यः शरणागतानां श्रीमन्महाबोधिमहं नमामि ॥ बुस्तो_४३।८ ॥  
  
श्रीमन्महाबोधिवन्दनाष्टकं समाप्तम् ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ४४:  

महाचक्रवर्तिनामाष्टोत्तरशतस्तोत्रम्  
  
वज्रसत्त्व महावज्र वज्रनाथ सुसाधक ।  
वज्राभिषेक वज्राभ वज्रकेतु(तो) नमो ऽस्तु ते ॥ बुस्तो_४४।१ ॥  
हासवज्र महाधर्म वज्रकोश महावर ।  
सर्वमण्डलराजाग्र्य निष्प्रपञ्च नमो ऽस्तु ते ॥ बुस्तो_४४।२ ॥  
वज्रकर्म महारक्ष चण्डयक्ष महाग्रह ।  
वज्रमुष्टि महामुद्र सर्वमुद्र नमो ऽस्तु ते ॥ बुस्तो_४४।३ ॥  
बोधिचित्त महाबोधे बुद्ध सर्वतथागत ।  
वज्रयान महाज्ञान महायान नमो ऽस्तु ते ॥ बुस्तो_४४।४ ॥  
सर्वार्थ सर्वतत्त्वार्थ महासत्त्वार्थ सर्ववित् ।  
सर्वज्ञ सर्वकृत् सर्व सर्वदर्शि नमो ऽस्तु ते ॥ बुस्तो_४४।५ ॥  
वज्रात्मक सुवज्राग्र्य वज्रवीर्य सुवज्रधृक् ।  
महासमय तत्त्वार्थ महासत्य नमो ऽस्तु ते ॥ बुस्तो_४४।६ ॥  
वज्राङ्कुश महाकाम सुरते सुमहाप्रभ ।  
वज्रप्रभ प्रभोद्योत बुद्धप्रभ नमो ऽस्तु ते ॥ बुस्तो_४४।७ ॥  
वज्रराजाग्र्य वज्राग्र्य विद्याग्र्याग्र्य नरोत्तम ।  
वज्रोत्तम महाग्र्याग्र्य विद्योत्तम नमो ऽस्तु ते ॥ बुस्तो_४४।८ ॥  
वज्रधातो महागुह्य वज्रगुह्य सुगुह्यधृक् ।  
वज्रसूक्ष्म महाध्यान वज्रकार्य नमो ऽस्तु ते ॥ बुस्तो_४४।९ ॥  
बुद्धाग्र्य बुद्धवज्राग्र्य बुद्धबोधे महाबुध ।  
बुद्धज्ञान महाबुद्ध बुद्धबुद्ध नमो ऽस्तु ते ॥ बुस्तो_४४।१० ॥  
बुद्धपूजा-महापूजा-सत्त्वपूजासुपूजक ।  
महोपाय महासिद्धे वज्रसिद्धि नमो ऽस्तु ते ॥ बुस्तो_४४।११ ॥  
तथागत महाकाय तथागतसरस्वते ।  
तथागतमहाचित्त वज्रचित्त नमो ऽस्तु ते ॥ बुस्तो_४४।१२ ॥  
बुद्धाधिप जिनाज्ञाकृद् बुद्धमित्र जिनाग्रज ।  
महावैरोचन विभो शान्तरौद्र नमो ऽस्तु ते ॥ बुस्तो_४४।१३ ॥  
तथागतमहातत्त्व भूतकोटे महानय ।  
सर्वपारमिताज्ञान परमार्थ नमो ऽस्तु ते ॥ बुस्तो_४४।१४ ॥  
समन्तभद्र चर्याग्र्य मार मारप्रमदर्क ।  
सर्वाग्र्य समताज्ञान सर्वत्रग नमो ऽस्तु ते ॥ बुस्तो_४४।१५ ॥  
बुद्धहुङ्कर हुङ्कार वज्रहुङ्कर दामक ।  
विश्ववज्राड्ग वज्रोग्र वज्रपाणे नमो ऽस्तु ते ॥ बुस्तो_४४।१६ ॥  
वन्दयः पूज्यश्च मान्यश्च सत्कर्तव्यस्तथागतैः ।  
यस्माद् वज्रदृढं चित्तं वज्रसत्त्वस्त्वमुच्यसे ॥ बुस्तो_४४।१७ ॥  
त्वदधीना हि सम्बोधिः पिता त्वं सर्वदर्शिनाम् ।  
सम्भूताः सम्भविष्यन्ति त्वामासाद्य तथागताः ॥ बुस्तो_४४।१८ ॥  
अनेन स्तोत्रराजेन यः स्तुयाद्बै सुभक्तितः ।  
यो गायंस्तु स्तुयात् सो ऽपि भवेद्वज्रधरोपमः ॥ बुस्तो_४४।१९ ॥  
अध्येषयामस्त्वां नाथ सर्वबुद्धवशङ्करम् ।  
सर्वसत्त्वार्थकार्यार्थमुत्पादय स्वकं कुलम् ॥ बुस्तो_४४।२० ॥  
  
महाचक्रवर्तिनामाष्टोत्तरशताध्येषणास्तोत्रं सम्पूर्णम् ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ४५:  

महाकालस्तोत्रम्  
  
नमस्यामि महाकालं सर्वसम्पत्तिदायकम् ।  
खर्वं लम्बोदरं नीलमष्टनागविभूषितम् ॥ बुस्तो_४५।१ ॥  
द्विभुजैकमुखं वीरं कपालकृतशेखरम् ।  
व्याघ्रचर्मकटीवेष्टं शतार्धमुण्डमालिनम् ॥ बुस्तो_४५।२ ॥  
भावाभावपरिच्छिन्नं जगत्सम्बोधकारकम् ।  
सर्वभावात्मकं नाथं जगन्नाथ नमो ऽस्तु ते ॥ बुस्तो_४५।३ ॥  
कृष्णवर्णं महातेजं सिद्धसाधकरक्षकम् ।  
कर्तिकपालिनं नाथं महाकाल नमो ऽस्तु ते ॥ बुस्तो_४५।४ ॥  
व्याघ्रचर्माम्बरधरं महाक्रोधस्वरूपिणम् ।  
द्वादशादित्यसङ्काशं महाकाल नमो ऽस्तु ते ॥ बुस्तो_४५।५ ॥  
महादंष्ट्राकरालास्यं ललज्जिह्वं सभैरवम् ।  
महारक्ताभनयनं महाकाल नमो ऽस्तु ते ॥ बुस्तो_४५।६ ॥  
विभ्रन्नरशिरोमालां नागराजविभूषितम् ।  
श्मश्रुतुन्दिलकं वन्द्यं महाकाल नमो ऽस्तु ते ॥ बुस्तो_४५।७ ॥  
सभ्रूभङ्गं त्रिनेत्रं चैवोर्ध्वपिङ्गोर्ध्वकेसरम् ।  
युगान्तानलपुञ्जाभं महाकाल नमो ऽस्तु ते ॥ बुस्तो_४५।८ ॥  
त्रासकं सर्वदैत्याना(मस्थ्य)सृङ्मांसभक्षकम् ।  
रक्षितारं भक्तिमतां महाकाल नमो ऽस्तु ते ॥ बुस्तो_४५।९ ॥  
सिद्धिसाधनमन्त्रस्य विहेठीज्यनराशनम् ।  
युग्मस्याश्वासदातारं महाकाल नमो ऽस्तु ते ॥ बुस्तो_४५।१० ॥  
संसारजलधेः पारं नौका यानैकगामिनी ।  
नौकायाने स्वतेजास्त्वं महाकाल नमो ऽस्तु ते ॥ बुस्तो_४५।११ ॥  
महाकालस्तवं चैतद् यः पठेद् भक्तिमान् नरः ।  
भयार्तो मुच्यते भीतेररिचिन्ता निवर्तते ॥ बुस्तो_४५।१२ ॥  
महाकालं नमस्कृत्य यथोक्तकुलजन्मतः ।  
तेन सुजन्मा भवति सर्वसिद्धिपरायणः ॥ बुस्तो_४५।१३ ॥  
  
श्रीमहाकालस्तोत्रं सम्पूर्णम् ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ४६:  

महाप्रतिसरास्तोत्रम्  
ओम् नमः श्रीमहाप्रतिसरायै  
  
यस्याः स्मरणमात्रेण सर्वे पापाः क्षयं गताः ।  
यया युक्तो वज्रकायो नमस्तस्यै नमो नमः ॥ बुस्तो_४६।१ ॥  
यां स्मरन् राक्षसः क्रूरो माठरं कुक्षिसंस्थितम् ।  
प्राक्षिपद् गोविषं नद्यां नमस्तस्यै नमो नमः ॥ बुस्तो_४६।२ ॥  
या ऽरक्षत् वणिजः पुत्रं क्रूरसर्पाद् वधोद्यतात् ।  
विषदाहमुमूर्षुं च नमस्तस्यै नमो नमः ॥ बुस्तो_४६।३ ॥  
ब्रह्मदत्तो महाराजो यया रक्षितमस्तकः ।  
रिपुं जित्वा विराजो ऽभून्नमस्तस्यै नमो नमः ॥ बुस्तो_४६।४ ॥  
भिक्षुर्दुःशीलको रोगी यया कण्ठे प्रबन्धितः ।  
प्राणान्मुक्त्वा ययौ स्वर्गं नमस्तस्यै नमो नमः ॥ बुस्तो_४६।५ ॥  
समुद्रे पोतसङ्क्षुब्धे वणिजां प्राणरक्षकः ।  
यां स्मरन् सार्थवाहो ऽभून्नमस्तस्यै नमो नमः ॥ बुस्तो_४६।६ ॥  
यस्यां च प्रतिबद्धायां भार्यायां सुतमाप्तवान् ।  
प्रसारितभुजो राजा नमस्तस्यै नमो नमः ॥ बुस्तो_४६।७ ॥  
दरिद्रो यां प्रति स्मृत्वा दीनारान् प्रददौ जिने ।  
राजा ऽभीष्टप्रदाता ऽभून्नमस्तस्यै नमो नमः ॥ बुस्तो_४६।८ ॥  
यां प्रबद्ध्वा ऽसुरैर्युद्धं शक्रश्चूडामणौ प्रभुः ।  
लब्धवान् विजयं वज्री नमस्तस्यै नमो नमः ॥ बुस्तो_४६।९ ॥  
यस्या मन्त्रबलेनैव पूर्य पारमिताश्च षट् ।  
मारा जिता जिनैर्बुद्धैर्नमस्तस्यै नमो नमः ॥ बुस्तो_४६।१० ॥  
अपधीरो वधार्हो ऽपि प्रक्षिप्तः सर्वसङ्कटे ।  
यां स्मृत्वा परिमुक्तो ऽभून्नमस्तस्यै नमो नमः ॥ बुस्तो_४६।११ ॥  
यया बन्धितकण्ठश्च मुक्तो ऽभूत् पापसङ्कटात् ।  
नगरे नायको ऽभूच्च नमस्तस्यै नमो नमः ॥ बुस्तो_४६।१२ ॥  
या चा ऽपराजिता विद्या सर्वबुद्धैश्च धारिता ।  
मुद्रिता भाषिता नित्यं पठिता परिदेशिता ॥ बुस्तो_४६।१३ ॥  
लिखिता मोदिता सत्त्वहिताय पूजिता सदा ।  
स्मृता कायगता कृत्वा नमस्तस्यै नमो नमः ॥ बुस्तो_४६।१४ ॥  
यस्याः स्मरणमात्रान्न दुर्लभं भुवनत्रये ।  
पाठस्वाध्यायनाद्वापि नमस्तस्यै नमो नमः ॥ बुस्तो_४६।१५ ॥  
या विद्या दुर्लभा बुद्धैर्व्याकृता सुप्तशंसिता ।  
महती धारणी ख्याता सर्वपापक्षयङ्करी ॥ बुस्तो_४६।१६ ॥  
महाबला महावीर्या महातेजा महत्प्रभा ।  
महागुणवती विद्या सर्वभारविदारणी ॥ बुस्तो_४६।१७ ॥  
पापसन्धिसमुद्घाती मारबन्धप्रमोचनी ।  
जननी बोधिसत्त्वानां सर्वदुष्टविनाशिनी ॥ बुस्तो_४६।१८ ॥  
रक्षणी पोषणी धात्री परमन्त्रविघातिनी ।  
कार्खोदविषयोगानां विध्वंसनकरी शिवा ॥ बुस्तो_४६।१९ ॥  
महाध्यानरतानां च गृह्णतां लिखतां सदा ।  
पाठाध्ययनकृतां नित्यं दधतां शृण्वतां तथा ॥ बुस्तो_४६।२० ॥  
परेभ्यो देशिता चैव नित्यं मनसि भाविता ।  
सा पुस्तकगतां कृत्वा पूज्यमाना नमस्कृता ॥ बुस्तो_४६।२१ ॥  
सर्वपापहरी भद्रा बोधिसम्भारपूरिणी ।  
नमस्तस्यै नमस्तस्यै नमस्तस्यै नमो नमः ॥ बुस्तो_४६।२२ ॥  
यस्या मन्त्रप्रभावेण सर्वभयान्युपद्रवाः ।  
दुष्टाः सुरमनुष्याश्च दैत्यगन्धर्वराक्षसाः ॥ बुस्तो_४६।२३ ॥  
ग्रहाः स्कन्दा अपस्माराः पिशाचा यक्षकिन्नराः ।  
डाकिन्यः शाकिनीसङ्घा नागा कार्खोदव्याधयः ॥ बुस्तो_४६।२४ ॥  
ज्वराश्च विविधा रोगाः परकर्मकृतास्तथा ।  
विषाग्निशस्त्रमन्त्राणि विद्युतः कालवायवः ॥ बुस्तो_४६।२५ ॥  
अतिवृष्टिरनावृष्टिः सर्वशत्रुभयानि च ।  
तथान्ये पापसर्गा वा विनश्यन्ति न संशयः ॥ बुस्तो_४६।२६ ॥  
सर्वकार्याणि सिद्ध्यन्ति नमस्तस्यै नमो नमः ।  
यश्चैतां धारयेद्विद्यां कण्ठे बाहौ च मस्तके ॥ बुस्तो_४६।२७ ॥  
नित्यं रक्षन्ति देवास्तं दैत्या नागाश्च मानुषाः ।  
गन्धर्वाः किन्नरा यक्षा भूतप्रेतपिशाचकाः ॥ बुस्तो_४६।२८ ॥  
डाकिन्यो राक्षसा दूत्यः कूष्माण्डाः कठपूतनाः ।  
त्रिसन्ध्यं यः पठेन्नित्यं बुद्धा रक्षन्ति तं सदा ॥ बुस्तो_४६।२९ ॥  
प्रत्येकाः श्रावकाश्चैव बोधिसत्त्वा महर्धिकाः ।  
योगिनः सिद्धमन्त्राश्च महावीर्या महर्षयः ॥ बुस्तो_४६।३० ॥  
वज्रपाणिश्च यक्षेन्द्रः शक्रश्च त्रिदशैः सह ।  
चत्वारश्च महाराजा ब्रह्मविष्णुमहेश्वराः ॥ बुस्तो_४६।३१ ॥  
नन्दिकृष्णो महाकालः कार्तिकेयो गणेश्वरः ।  
भैरवा मातृका दुर्गास्तथा ऽन्ये मारकायिकाः ॥ बुस्तो_४६।३२ ॥  
विद्यादेव्यो महावीर्या महाबलपराक्रमाः ।  
मामकी भृकुटी तारा चाङ्कुशी वज्रशृङ्खला ॥ बुस्तो_४६।३३ ॥  
महाश्वेता महाकाली वज्रदूती सुपाशिका ।  
वज्रमाला महाविद्या सुवीर्या ऽमृतकुण्डली ॥ बुस्तो_४६।३४ ॥  
वज्रा ऽपराजिता चण्डी कालकर्णी महाबला ।  
तथा धन्या महाभागा पद्मकुण्डलिरेव च ॥ बुस्तो_४६।३५ ॥  
मणिचूडा पुष्पदन्ती स्वर्णकेशी च पिङ्गला ।  
एकजटा महादेवी धन्या विद्युन्मालिनी ॥ बुस्तो_४६।३६ ॥  
कपालिनी च लङ्केशी ब्रह्मक्षितिकनायिका ।  
हारीती पाञ्चिकाश्चैव शङ्खिनी कूटदन्तिनी ॥ बुस्तो_४६।३७ ॥  
श्रीः सरस्वती लक्ष्मीः सिद्धेश्वरी सदानुगा ।  
तमेवा ऽन्ये ऽपि रक्षन्ति यस्य विद्या करे स्थिता ॥ बुस्तो_४६।३८ ॥  
स भवेत् सर्वसत्त्वानां मोक्षार्थं च समुद्यतः ।  
नमस्तस्यै नमस्तस्यै नमस्तस्यै नमो नमः ॥ बुस्तो_४६।३९ ॥  

श्रीमहाप्रतिसरास्तोत्रं समाप्तम् ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ४७:  

महोग्रताराष्टकस्तोत्रम्  
  
मातर्नीलसरस्वति प्रणमतां सौभाग्यसम्पत्प्रदे  
प्रत्यालीढपदस्थिते शवहृदि स्मेराननाम्भोरुहे ।  
फुल्लेन्दीवरलोचनत्रययुते कर्तीकपालोत्पले  
खड्गं चादधती त्वमेव शरणं त्वामीश्वरीमाश्रये ॥ बुस्तो_४७।१ ॥  
वाचामीश्वरि भक्तकल्पलतिके सर्वार्थसिद्धीश्वरि  
सद्यः प्राकृतगद्यपद्यरचनासर्वार्थसिद्धिप्रदे ।  
नीलेन्दीवरलोचनत्रययुते कारुण्यवारान्निधे  
सौभाग्यामृतवर्षणेन कृपया सिञ्च त्वमस्मादृशम् ॥ बुस्तो_४७।२ ॥  
खर्वे गर्वसमहपूरिततनो सर्पादिभूषोज्ज्वले  
व्याघ्रत्वक्परिवीतसुन्दरकटिव्याधूतघण्टाङ्किते ।  
सद्यःकृत्तगलद्रजःपरिलसन्मुण्डद्वयीमूर्धज-  
ग्रन्थिश्रेणिनृमुण्डदामललिते भीमे भयं नाशय ॥ बुस्तो_४७।३ ॥  
मायानङ्गविकाररूपललनाबिन्द्वर्धचन्द्रात्मिके  
हुम्फट्कारमयि त्वमेव शरणं मन्त्रात्मिके मादृशः ।  
मूर्तिस्ते जननि त्रिधामघटिता स्थूलातिसूक्ष्मा परा  
वेदनां नहि गोचरा कथमपि प्राप्तां नु तामाश्रये ॥ बुस्तो_४७।४ ॥  
त्वत्पादाम्बुजसेवया सुकृतिनो गच्छन्ति सायुज्यतां  
तस्य श्रीपरमेश्वरी त्रिनयनब्रह्मादिसौम्यात्मनः ।  
संसाराम्बुधिमज्जने पटुतनून् देवेन्द्रमुख्यान् सुरान्  
मातस्त्वत्पदसेवने हि विमुखान् को मन्दधीः सेवते ॥ बुस्तो_४७।५ ॥  
मातस्त्वत्पदपङ्कजद्वयरजोमुद्राङ्ककोटीरिण-  
स्ते देवासुरसङ्गरे विजयिनो निःशङ्कमङ्के गताः ।  
देवो ऽहं भुवने न मे सम इति स्पर्द्धां वहन्तः परे  
तत्तुल्या नियतं तथा चिरममी नाशं व्रजन्ति स्वयम् ॥ बुस्तो_४७।६ ॥  
त्वन्नामस्मरणात् पलायनपरा द्रष्टुं च शक्ता न ते  
भूतप्रेतपिशाचराक्षसगणा यक्षाश्च नागाधिपाः ।  
दैत्या दानवपुङ्गवाश्च खचरा व्याघ्रादिका जन्तवो  
डाकिन्यः कुपितान्तकाश्च मनुजा मातः क्षणं भूतले ॥ बुस्तो_४७।७ ॥  
लक्ष्मीः सिद्धगणाश्च पादुकमुखाः सिद्धास्तथा वारिणां  
स्तम्भश्चापि रणाङ्गणे गजघटास्तम्भस्तथा मोहनम् ।  
मातस्त्वत्पदसेवया खलु नृणां सिद्ध्यन्ति ते ते गुणाः  
कान्तिः कान्ततरा भवेच्च महती मूढो ऽपि वाचस्पतिः ॥ बुस्तो_४७।८ ॥  
ताराष्टकमिदं रम्यं भक्तिमान् यः पठेन्नरः ।  
प्रातर्मध्याह्नकाले च सायाह्ने नियतः शुचिः ॥ बुस्तो_४७।९ ॥  
लभते कवितां दिव्यां सर्वशास्त्रार्थविद् भवेत् ।  
लक्ष्मीमनश्वरां प्राप्य भुक्त्वा भोगान् यथेप्सितान् ॥ बुस्तो_४७।१० ॥  
कीर्ति कान्तिं च नैरुज्यं सर्वेषां प्रियतां व्रजेत् ।  
विख्यातिं चैव लोकेषु प्राप्यान्ते मोक्षमाप्नुयात् ॥ बुस्तो_४७।११ ॥  
  
श्रीमहोग्रताराष्टकस्तोत्रं समाप्तम् ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ४८:  

महोग्रतारास्तुतिः  
  
ओम् नमः श्री उग्रतारायै  
  
प्रकटविकटदंष्ट्रा घोररुद्राट्टहासा  
नरशिरकृतमाला मेघगम्भीररावा ।  
त्रिभुवनजनधात्री खड्गविन्यस्तहस्ता  
करकरतिकपाला पातु व उग्रतारा ॥  
घोररूपे महारावे सर्वशत्रुक्षयङ्करि ।  
भक्तेभ्यो वरदे देवि त्राहि मां शरणागतम् ॥ बुस्तो_४८।१ ॥  
सुरासुरार्चिते देवि सिद्धगन्धर्वसेविते ।  
जाड्यपापहरे देवि त्राहि मां शरणागतम् ॥ बुस्तो_४८।२ ॥  
सर्वमण्डल(मध्यस्थे) सर्वसत्त्वहिते ऽनघे ।  
सिद्धानां पूजिते देवि त्राहि मां शरणागतम् ॥ बुस्तो_४८।३ ॥  
घोररूपस्थिते देवि सर्वप्राणहरे स्तुते ।  
उग्रतारे नमो नित्यं त्राहि मां शरणागतम् ॥ बुस्तो_४८।४ ॥  
जटाजूटसमायुक्ते ललज्जिह्वोर्ध्वकारिणि ।  
द्रुतबुद्धिप्रदे देवि त्राहि मां शरणागतम् ॥ बुस्तो_४८।५ ॥  
सोमरूपे कोट्टरूपे चन्द्ररूपे नमो ऽस्तु ते ।  
शक्तिरूपे नमस्तुभ्यं त्राहि मां शरणागतम् ॥ बुस्तो_४८।६ ॥  
जडो ऽहं शक्तिहीनो ऽहं न तवाधिगमे क्षमः ।  
मन्दो मन्दमतिश्चाहं त्राहि मां शरणागतम् ॥ बुस्तो_४८।७ ॥  
स्नाने दाने तथा जाप्ये बलिदाने तथा क्रतौ ।  
प्रस्थाने च न शक्तो ऽहं त्राहि मां शरणागतम् ॥ बुस्तो_४८।८ ॥  
शक्तिहीनमनाथं च सर्वपापसमन्वितम् ।  
त्वां विना न गतिर्यस्य त्राहि मां शरणागतम् ॥ बुस्तो_४८।९ ॥  
गौरी लक्ष्मीर्महामाया उमा देवी सरस्वती ।  
सर्वास्त्वमेव हे मातस्त्राहि मां शरणागतम् ॥ बुस्तो_४८।१० ॥  
गन्धपुष्पादिद्रव्यैश्च वन्धनादिभिरेव च ।  
देवीं सम्पूज्य यत्नेन लभते वाञ्छितं फलम् ॥ बुस्तो_४८।११ ॥  
अष्टम्यां च चतुर्दश्यां नवम्यां यः पठेन्नरः ।  
परमां सिद्धिमाप्नोति नात्र कार्या विचारणा ॥ बुस्तो_४८।१२ ॥  
मोक्षार्थी लभते मोक्षं धनार्थी लभते धनम् ।  
विद्यार्थी लभते विद्यां तर्कव्याकरणादिकाम् ॥ बुस्तो_४८।१३ ॥  
इदं स्तोत्रं पठित्वा तु सङ्ग्रामे प्रविशेन्नरः ।  
तस्य शत्रुः क्षयं याति सदा प्रज्ञा प्रजायते ॥ बुस्तो_४८।१४ ॥  
पीडायामथ सन्धाने विपदायां तथा भये ।  
य इदं पठते स्तोत्रं शुभं तस्य न संशयः ॥ बुस्तो_४८।१५ ॥  
  
श्रीमहोग्रतारास्तुतिः समाप्ता ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ४९:  

मङ्गलषोडशस्तुतिः  
  
ओम् नमः समन्तभद्राय  
येन पुण्याटवीस्थेनानेके शासनवर्तिनः ।  
दिवोदासादयो भूपाः स नो रक्षतु मारजित् ॥ बुस्तो_४९।१ ॥  
लोकानां ग्रहबद्धानां रक्षार्थं पुण्यकानने ।  
ग्रहानदमयद् यो वै स नो रक्षतु तद्भयात् ॥ बुस्तो_४९।२ ॥  
काश्यपाद्यान् महर्षींस्तान् आनन्दाद्यांश्च ब्राह्मणान् ।  
प्राव्राजयत् सुमुक्त्यर्थं स नो रक्षतु मुक्तिदः ॥ बुस्तो_४९।३ ॥  
सौवर्णधान्यदानेन दीनं विप्रमपालयत् ।  
दुर्भिक्षभयतो नित्यं स नो रक्षतु शाक्यराट् ॥ बुस्तो_४९।४ ॥  
यो मैत्रकन्यको भूत्वा मातृद्रोहिणमत्यगात् ।  
चक्रं दूरीकृतं येन स नो रक्षतु मातृवान् ॥ बुस्तो_४९।५ ॥  
सुप्रियो बदरद्वीपयात्राप्तमणिवृष्टिभिः ।  
काशीयान् प्राकरोदाढ्यान् स नो रक्षतु काञ्चनैः ॥ बुस्तो_४९।६ ॥  
भूत्वा यः सुधनो नाम निधानं समदर्शयत् ।  
दारिद्रयदुःखतो नित्यं स नो रक्षतु सर्ववित् ॥ बुस्तो_४९।७ ॥  
कुष्ठादिरोगहरणे राजगृहमुपाविशत् ।  
तत्तद्रोगभयान्नित्यं स नो रक्षतु धर्मराट् ॥ बुस्तो_४९।८ ॥  
यः कुशो भूपतिर्भूत्वा ऽष्टमीमाहात्म्यमुत्तमम् ।  
प्रकाशयन्निजे देहे स नो रक्षतु धर्मवित् ॥ बुस्तो_४९।९ ॥  
सौदासं सत्यवचसा काश्यामस्थापयन्नृपान् ।  
बन्धनान्मोचयामास स नो रक्षतु सर्ववित् ॥ बुस्तो_४९।१० ॥  
गोपान् ररक्ष यो देव्याः प्रभावं सम्प्रकाशयन् ।  
वह्निदाहारिभयतः स नो रक्षतु भीतिहा ॥ बुस्तो_४९।११ ॥  
यो ऽन्धीभूतां मातरं स्वां चूडारत्नं जले व्यधात् ।  
दिव्यनेत्रान् जनान् कृत्वा स नो रक्षतु नेत्रदः ॥ बुस्तो_४९।१२ ॥  
विरूपं प्राकरोत् पुत्रं छायासीनं सुसुन्दरम् ।  
सर्वलक्षणसम्पन्नं स नो रक्षतु सर्वदः ॥ बुस्तो_४९।१३ ॥  
सकलानन्दनामानं राज्ये यः प्राभ्यषेचयत् ।  
सन्ततिस्थितिकुर्वाणः स नो रक्षतु स्थैर्यकृत् ॥ बुस्तो_४९।१४ ॥  
विषदं भ्रातरं यश्चाक्षमद् भिक्षुन् विषाशिनः ।  
ररक्ष धारणीविज्ञः स नो रक्षतु निर्विषः ॥ बुस्तो_४९।१५ ॥  
श्रीस्वयम्भुदर्शनाय नैपालीयान् प्रयासितुम् ।  
कपिलान् प्रस्थितो यो ऽसौ स नो रक्षतु सन्ततम् ॥ बुस्तो_४९।१६ ॥  
  
भद्रकल्पावदानोद्धृता शाक्यसिंहस्य मङ्गलषोडशस्तुतिः समाप्ता ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ५०:  

मङ्गलाष्टकम्  
  
मञ्जुश्रीर्लोकनाथो जिनवरमकुटो जम्भलो वज्रसत्त्वः  
मैत्रेयो वज्रपाणिः सुखकरकमलो राहुलो भद्रपालः ।  
बुद्धो वैरोचनाद्यस्त्रिभुवननमितः क्षीणनिःशेषदोष-  
स्तुष्टाः सर्वार्थसिद्धिं ददतु समरसा मङ्गलं बोधिसत्त्वाः ॥ बुस्तो_५०।१ ॥  
हृष्टो हूङ्कारवज्रः पशुपतिदमको वज्रघण्टा च हृष्टा  
पीतो हालाहलास्यो रिपुगणमथनो टक्किराजो महात्मा ।  
अक्षोभ्यो रत्नकेतुः प्रतिदिनमचलो गण्डहस्तिर्यमारि-  
स्तुष्टाः सर्वार्थसिद्धिं ददतु समरसा मङ्गलं बोधिसत्त्वाः ॥ बुस्तो_५०।२ ॥  
सङ्घस्त्रैलोक्यबन्धुर्गुणगणनिलयो बोधिचित्तः सुचित्तः  
बोधिश्चानन्दसिद्धो विजितकलिमलो हेरुको नीलदण्डः ।  
बुद्धः सारङ्गराजो विजितजिनगुणो सर्वसत्त्वानुकम्पी  
तुष्टाः सर्वार्थसिद्धिं ददतु समरसा मङ्गलं बोधिसत्त्वाः ॥ बुस्तो_५०।३ ॥  
प्रज्ञा चन्द्रावतारा तदनुजभृकुटी ज्ञानसम्भारभारा  
मारीची मारमारा सकलभयहरा पीतवर्णा त्रिवक्त्रा ।  
मायूरी मामकी च क्षपितरिपुगणा पाण्डरा रोचनाद्या-  
स्तुष्टाः सर्वार्थसिद्धिं ददतु समरसा मङ्गलं बोधिसत्त्वाः ॥ बुस्तो_५०।४ ॥  
गान्धारी जाङ्गुली च भुजगहृतफणा खड्गपाशाङ्कुशोग्रा  
वाराही वज्रहस्ता असिपरशुधरा धर्मधात्वीश्वरी च ।  
केयूरी ज्ञानसारा ध्वजनिहितकरा षट्करा शाबरी च  
तुष्टाः सर्वार्थसिद्धिं ददतु समरसा मङ्गलं बोधिसत्त्वाः ॥ बुस्तो_५०।५ ॥  
वैण्या माल्या सुगीता प्रथितजिनवरे शाबरी धूपवज्रा  
वैताली गन्धवज्रा प्रहसितवदना स्वर्गतिरार्यतारा ।  
लक्ष्मीर्बुद्धस्य बोधिः सकलभयहरा शारदा दीपवज्रा  
तुष्टाः सर्वार्थसिद्धिं ददतु समरसा मङ्गलं बोधिसत्त्वाः ॥ बुस्तो_५०।६ ॥  
वैशाल्यां धर्मचक्रे प्रथितनिजबले पर्वते गृध्रकूटे  
श्रावस्त्यां लुम्बिनीके क्षितिनिहितकरा क्ॐकणे बोधिवृक्षा ।  
श्रीवत्साश्वत्थपत्रं सुरवरनमितं श्रीफलं शङ्खचक्रं  
तुष्टाः सर्वार्थसिद्धिं ददतु समरसा मङ्गलं बोधिसत्त्वाः ॥ बुस्तो_५०।७ ॥  
छत्रं दूर्वा च पद्मं ध्वजमपि निहितं लो(रो)चना मत्स्यकूर्मौ  
वाराहः पूर्णकुम्भो मुनिवरवचनं वज्रघण्टानिनादः ।  
बुद्धानां प्रातिहार्यं सुरवरनमितं हास्यलास्ये विलासा-  
स्तुष्टाः सर्वार्थसिद्धिं ददतु समरसा मङ्गलं बोधिसत्त्वाः ॥ बुस्तो_५०।८ ॥  
  
मङ्गलाष्टकं समाप्तम् ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ५१:  

मञ्जुश्रीस्तोत्रम्  
  
श्रीमञ्जुनाथकमलासनरत्नमौलिर्विद्याधिपो भुवनमण्डलचक्रवर्ती ।  
ध्यानाधिपोचितविराजितसौम्यरूपो वन्दामहे सुरनरासुरवन्दितार्यम् ॥ बुस्तो_५१।१ ॥  
बालाकृतिः कुवलयोज्ज्वललोलहस्तः केयूरहारमणिकुण्डलघृष्टगण्डः ।  
खादंश्च षोडशरदं सुकुमाररूपं वन्दामहे सुरवरार्चितमञ्जुघोषम् ॥ बुस्तो_५१।२ ॥  
रोमाग्रकूपविवरे परिवर्तमानं विश्वप्रपञ्चकरणं सुगतात्मजस्य ।  
त्रैविद्यमन्त्र तव नाथ गुणार्णवेण सूक्ष्माय बुद्धतनयाय नमो ऽस्तु तस्मै ॥ बुस्तो_५१।३ ॥  
गम्भीरधर्मनयमार्गसुखप्रतिष्ठं ज्ञानोदधिं निखिलसत्त्वकृतार्थकारम् ।  
प्रज्ञानिधानगुणसागरमप्रमेयं मञ्जुश्रियं जिनसुतं सततं नमामि ॥ बुस्तो_५१।४ ॥  
विदितसकलतत्त्वः क्षिप्तसन्तापसत्त्वस्त्रिभुवन उपकारी सर्वदुःखापहारी ।  
मदनमथनवीरश्चारुरूपः सुचीरस्त्रिभुवनजनतोषः पातु मां मञ्जुघोषः ॥ बुस्तो_५१।५ ॥  
बालेन्दुरुचिराभासं वराभरणभूषितम् ।  
प्रज्ञाब्जामलपत्राक्षं वन्दे मञ्जुश्रियं सदा ॥ बुस्तो_५१।६ ॥  
पात्रं वामकरे यस्य भ्रमन्नञ्जलिसन्निभम् ।  
नाम्ना ते सर्वतो लक्ष्मीर्मञ्जुघोषं नमाम्यहम् ॥ बुस्तो_५१।७ ॥  
खड्गपुस्तकहस्ताय चन्द्रमण्डलवर्तिने ।  
अज्ञानध्वान्तसूर्याय मञ्जुघोषाय ते नमः ॥ बुस्तो_५१।८ ॥  
ज्ञानोत्तरप्रभाकेतुं प्रणिधानमतिं तथा ।  
शान्तेन्द्रियं मञ्जुघोषं भक्तितः प्रणमाम्यहम् ॥ बुस्तो_५१।९ ॥  
  
श्री मञ्जुश्रीस्तवस्तोत्रं समाप्तम् ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ५२:  

मञ्जुवज्रस्तोत्रम्  
मञ्जुगर्भकृतम् नमः श्रीमञ्जुवज्राय   
  
शशधरमिव शुभ्रं खड्गपुस्ताकपाणिं  
सुरुचिरमलिशान्तं पञ्चचीरं कुमारम् ।  
पृथुतरवरमोक्षं पद्मपत्रायताक्षं   
कुमतिदहनदक्षं मञ्जुघोषं नमामि ॥ बुस्तो_५२।१ ॥  
कृतमृगरिपुयानं दत्तभक्तप्रदानं  
सुरदनुजनृयानं बोधिसत्त्वप्रधानम् ।  
अखिलगुणनिधानं सर्वविद्यावितानं  
करसरसिजबाणं मञ्जुघोषं नमामि ॥ बुस्तो_५२।२ ॥  
विभृतसकलकोषं क्षालिताज्ञानदोषं  
स्मरणभजनतोषं दूररागादिदोषम् ।  
विहितससुरपोषं सिद्धिदाख्यानयोषं  
कृतजडपरिशोषं मञ्जुघोषं नमामि ॥ बुस्तो_५२।३ ॥  
गणपतिशरजन्मश्रीमहाकालसिंहैः  
परिवृतमिव चन्द्राभाभमिन्दीवराक्षम् ।  
असिशरजपमालापुस्तकं संवहन्तम्  
उरसि ललितमालं मञ्जुघोषं नमामि ॥ बुस्तो_५२।४ ॥  
सुरपतिशमनायाप्येष मित्राग्निरक्षः-  
पवनप्रमथपालैः संवृतं स्मेरवक्त्रम् ।  
खगपतिरथगात्रं ब्रह्मवन्द्यं रमोमा-  
विहितचरणभक्तं मञ्जुघोषं नमामि ॥ बुस्तो_५२।५ ॥  
यदसिकठिनधाराच्छेदमार्गाभिवाहा(हः)  
सकलसलिलधारापातिताङ्गाङ्गमन्त्रः ।  
बहुपरिचयस्थल्यां भूमिनद्यापि रेजे  
बहुतरमहिमानं मञ्जुघोषं नमामि ॥ बुस्तो_५२।६ ॥  
भवदभिनवनुत्या तोषिता गुह्यदेवी  
निखिलनिगमसारा सुप्रकाशा ऽतिरेजे ।  
भवजलनिधिपारं दानकल्पद्रुमाग्रं  
गलितबहुमहोग्रं मञ्जुघोषं नमामि ॥ बुस्तो_५२।७ ॥  
विभजति जनलोको धर्मधातुं महेशं  
दशशतदलपद्मे संस्थितं ज्योतिरैशम् ।  
तदपि तव प्रशस्तं देवमाहात्म्यमीशं  
विभजति भुजगेशं मञ्जुघोषं नमामि ॥ बुस्तो_५२।८ ॥  
पठति यदिदमिष्टं मालिनीपद्यबन्धं  
स भवति कविराजो वादिसिंहासनस्थः ।  
सकलविसभासु प्रोज्ज्वलद्वाक्सुधारः  
कलितसकलविद्यो भूषणो भव्यदक्षः ॥ बुस्तो_५२।९ ॥  
स्वयम्भूपुराणोद्धृतं मञ्जुगर्भविरचित्तं  
  
मञ्जुवज्रस्तोत्रं समाप्तम् ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ५३:  

मारविजयस्तोत्रम्  
  
जितमारकलिं जगदेकगुरुं सुरयक्षमहोरगदैत्यनतम् ।  
चतुसत्यसुदेशितमार्गमिमं गुणमेघमहं प्रणमामि सदा ॥ बुस्तो_५३।१ ॥  
भवभीममहोदधिमध्यगतं कृपणार्तरवं समवेक्ष्य जनम् ।  
परिमोचयितुं य इह प्रणिधिं प्रचकार विभुं तमहं प्रणतः ॥ बुस्तो_५३।२ ॥  
गिरिराजनिभं शरदिन्दुधियं सुमुखं सुभुजं वररूपधरम् ।  
सुगतं गतमप्रतिमं सुगतं प्रणतो ऽस्मि सदा जगदर्थकरम् ॥ बुस्तो_५३।३ ॥  
कनकप्रभया परिपीततनुं वरदुन्दुभितोयदवल्गुरुतम् ।  
गजहंसविलम्बितधीरगतं शिरसा ऽभिनतो ऽस्मि गुणैकनिधिम् ॥ बुस्तो_५३।४ ॥  
तरुणार्कसमैरचलैर्नयनैः स्फुरदुग्रमहाशनिभीमरवैः ।  
नमुचिप्रहरैरसिशक्तिधरैश्चलितो ऽसि विभो न हि त्वं विकृतैः ॥ बुस्तो_५३।५ ॥  
लवलीफलपाण्डुरकर्णपुटाः कुचभारविनामितगात्रलताः ।  
नहि त्वामशकन् खलु नागसुताः श्वसितैः स्खलितैरपि कम्पयितुम् ॥ बुस्तो_५३।६ ॥  
तरवः कुसुमस्तबकाभरणा बहुरत्नसहस्रचिताश्च नगाः ।  
न तथाभिरतिं जनयन्ति सतां जनयन्ति यथा तव वीरगुणाः ॥ बुस्तो_५३।७ ॥  
स्फुटचित्रपदं बहुयुक्तियुतं गमकं वचनं तव कर्णसुखम् ।  
शुभमार्गफलं प्रसमीक्ष्यजना न गृणन्ति पुनस्त्वदृते ऽन्यवचः ॥ बुस्तो_५३।८ ॥  
इति वः शरणं समवेक्ष्य जना न पतन्त्यपि कल्पशतैर्निरये ।  
विनिहत्य च दोषरिपून् बहुलान् परियन्ति शुभं वरमोक्षपुरम् ॥ बुस्तो_५३।९ ॥  
तव सौम्यतया ऽप्यभिभूततमो न विराजति शीतकरो गगने ।  
तव काञ्चनकुङ्कुमसप्रभया प्रभया ऽभिहतो न विभाति रविः ॥ बुस्तो_५३।१० ॥  
तव नाथ शुभे वदनाम्बुरूहे नयनभ्रमरा निपतन्ति नृणाम् ।  
प्रतिबुद्धदले कमले विमले भ्रमरा इव पुष्पशताकुलिताः ॥ बुस्तो_५३।११ ॥  
इति तोटकमन्त्रवरैरतुलैः परिकीर्त्य मया तव वर्णलवान् ।  
यदुपार्जितमद्य शुभं विपुलं शिवमस्तु ततो भुवि देवनृणाम् ॥ बुस्तो_५३।१२ ॥  
  
श्रीमारविजयस्तोत्रं समाप्तम् ॥  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ५४:  

नैरात्माष्टकस्तोत्रम्  
  
निरालम्बनिराकारनिर्विकल्पस्वरूपिणी ।  
नैरात्मा वरदा देवी नित्यमेव नमो ऽस्तु ते ॥ बुस्तो_५४।१ ॥  
एकवक्त्रां त्रिनेत्रां च ऊर्ध्वपिङ्गलमूर्धजाम् ।  
करे कर्तिकपालां च नमामि विश्वमातरीम् ॥ बुस्तो_५४।२ ॥  
नवनृत्यभूषितां च सहस्रमुखरूपिणीम् ।  
योगेश्वरीं योगगम्यां नमामि ज्ञानरूपिणीम् ॥ बुस्तो_५४।३ ॥  
शवारूढां महातेजां सर्वदुष्टनिकृन्तनीम् ।  
सर्वपापहरां देवीं नमामि जगदीश्वरीम् ॥ बुस्तो_५४।४ ॥  
गौरीं चौरीं च वेतालीं घस्मरीं पुक्कसीं तथा ।  
शबरीं चाण्डालीं डोम्बीं नमामि चाष्टयोगिनीम् ॥ बुस्तो_५४।५ ॥  
ब्रह्माविष्णुशिवशक्रचतुर्मारविनाशिनीम् ।  
त्रैलोक्यमोहिनीं देवीं नमामि सुरसुन्दरीम् ॥ बुस्तो_५४।६ ॥  
अक्षमालविभूषाङ्गीम् अकारबीजसम्भवाम् ।  
नित्यं ध्यानरतां देवीं नमामि विश्वमातरीम् ॥ बुस्तो_५४।७ ॥  
सर्वभूतप्रियां देवीं सर्वमन्त्रप्रबोधिनीम् ।  
सर्वमन्त्रमयीं मातर्नैरात्मां त्वां नमाम्यहम् ॥ बुस्तो_५४।८ ॥  
  
नैरात्माष्टकस्तोत्रं समाप्तम् ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ५५:  

नरकोद्धारस्तोत्रम्  
  
दारिद्रयपङ्कसम्मग्नं संसाराख्यमहोदधौ ।  
प्रतिज्ञातं समुत्पादे त्राहि मां हि तथागत ॥ बुस्तो_५५।१ ॥  
तिमिरागारसंविष्टमनर्थदुःखवेदिनम् ।  
बन्धुवर्गैः परित्यक्तं त्राहि मां हि तथागत ॥ बुस्तो_५५।२ ॥  
मातापितृभगिन्यादि पुत्रदारसुहृज्जनाः ।  
इन्द्रजालसमा दृष्टास्त्राहि मां हि तथागत ॥ बुस्तो_५५।३ ॥  
मया अरिजनस्यार्थे सुकृतं कर्म दुष्कृतम् ।  
एकाकी तं हि भोक्ष्यामि त्राहि मां हि तथागत ॥ बुस्तो_५५।४ ॥  
जीर्णकूपे महाघोरे अनवगाहसागरे ।  
अन्धीभूतो ऽस्म्यहं नाथ त्राहि मां हि तथागत ॥ बुस्तो_५५।५ ॥  
जीर्णनौइकासमारूढो महासागरलङ्घने ।  
दुर्लङ्घ्यं च मया दृष्टं त्राहि मां हि तथागत ॥ बुस्तो_५५।६ ॥  
धर्माधर्म न विज्ञातं गम्यागम्यं न वेदितम् ।  
अचेतनो ऽस्म्यहं नाथ त्राहि मां हि तथागत ॥ बुस्तो_५५।७ ॥  
मातृघातादिकं पञ्चानन्तर्यं वा मया कृतम् ।  
पच्यामि नरके घोरे त्राहि मां हि तथागत ॥ बुस्तो_५५।८ ॥  
कृतं मया स्तूपभेदं सङ्घकार्यं विनाशितम् ।  
कृता मया सत्त्वहिंसा त्राहि मां हि तथागत ॥ बुस्तो_५५।९ ॥  
इहलोके सुखैर्हीनं परलोके न वेदनम् ।  
वेष्टितं कर्मसूत्रेण त्राहि मां हि तथागत ॥ बुस्तो_५५।१० ॥  
काशपुष्पं यथाकाशे भ्रमते वायुना हतम् ।  
ईदृशं जीवितं लोके त्राहि मां हि तथागत ॥ बुस्तो_५५।११ ॥  
अटवी कण्टकाच्छन्ना बहुवृक्षसमाकुला ।  
पन्थानं नात्र पश्यामि त्राहि मां हि तथागत ॥ बुस्तो_५५।१२ ॥  
अनपराधाः कुपितेन मया ऽकाण्डे हता मृगाः ।  
राजहत्यां तदा मन्ये त्राहि मां हि तथागत ॥ बुस्तो_५५।१३ ॥  
नरके पच्यमानस्य कश्चित् त्राता भविष्यति ।  
गच्छामि शरणं कस्य त्राहि मां हि तथागत ॥ बुस्तो_५५।१४ ॥  
वैद्यानां वैद्यराजस्त्वं सर्वव्याधिचिकित्सकः ।  
लोकनाथ भवत्राता त्रैलोक्ये सचराचरे ॥ बुस्तो_५५।१५ ॥  
  
नरकोद्धारस्तोत्रं समाप्तम् ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ५६:  

निरौपम्यस्तवः  
  
निरौपम्य नमस्तुभ्यं निःस्वभावार्थवादिने ।  
यस्त्वं दृष्टिविपन्नस्य लोकस्यैव हितोद्यतः ॥ बुस्तो_५६।१ ॥  
न च नाम त्वया किञ्चिद् दृष्टं बौद्धेन चक्षुषा ।  
अनुत्तरा च ते नाथ दृष्टिस्तत्त्वार्थदर्शिनी ॥ बुस्तो_५६।२ ॥  
न बोद्धा न च बोद्धव्यमस्तीह परमार्थतः ।  
अहो परमदुर्बोधां धर्मतां बुद्धवानसि ॥ बुस्तो_५६।३ ॥  
न त्वयोत्पादितः कश्चिद् धर्मो नापि निरोधितः ।  
समतादर्शनेनैव प्राप्तं पदमनुत्तमम् ॥ बुस्तो_५६।४ ॥  
न संसारात्प्रकर्षेण त्वया निर्वाणमीप्सितम् ।  
शान्तिस्ते ऽधिगता नाथ संसारानपराधितः ॥ बुस्तो_५६।५ ॥  
त्वं विवेदैकरसतां सङ्क्लेशव्यवदानयोः ।  
धर्मधात्वविनिर्भेदाद् विशुद्धश्चासि सर्वतः ॥ बुस्तो_५६।६ ॥  
नोदाहृतं त्वया किञ्चिदेकमप्यक्षरं विभो ।  
कृत्स्नश्च वैनेयजनो धर्मवर्षेण तर्पितः ॥ बुस्तो_५६।७ ॥  
न ते ऽस्ति सक्तिः स्कन्धेषु न धात्वायतनेषु च ।  
आकाशसमचित्तस्त्वं सर्वधर्मेषु निश्रितः ॥ बुस्तो_५६।८ ॥  
सत्त्वसञ्ज्ञा च ते नाथ सर्वथा न प्रवर्तते ।  
दुःखार्तेषु च सत्त्वेषु त्वमतीव कृपात्मकः ॥ बुस्तो_५६।९ ॥  
सुखदुःखात्मनैरात्म्यनित्यानित्यादिषु प्रभो ।  
इति नानाविकल्पेषु बुद्धिस्तव न सज्जते ॥ बुस्तो_५६।१० ॥  
न गतिर्नागतिः काचिद्धर्माणामिति ते मति ।  
न क्वचिद्राशितः प्रोक्तो धर्मार्थपरमार्थवित् ॥ बुस्तो_५६।११ ॥  
सर्वत्रानुगतश्चासि न च यातो ऽसि कुत्रचित् ।  
जन्मधर्मशरीराभ्यामचिन्त्यस्त्वं महामुने ॥ बुस्तो_५६।१२ ॥  
एकत्वान्यत्वरहितं प्रतिश्रुत्कोपमं जगत् ।  
सङ्क्रान्तिनाशाय गतं बुद्धवान् त्वमनिन्दित ॥ बुस्तो_५६।१३ ॥  
शाश्वतोच्छेदरहितं लक्ष्यलक्षणवर्जितम् ।  
संसारमवबुद्धस्त्वं स्वप्नमायादिवत् प्रभो ॥ बुस्तो_५६।१४ ॥  
वासनामूलपर्यन्तक्लेशनद्यो विनिर्जिताः ।  
क्लेशप्रकृतितश्चैव त्वयामृतमुपार्जितम् ॥ बुस्तो_५६।१५ ॥  
अलक्षणं त्वया धीरं दृष्टं रूपमरूपवत् ।  
लक्षणोज्ज्वलगात्रश्च दृश्यसे रूपगोचरे ॥ बुस्तो_५६।१६ ॥  
न च रूपेण दृष्टेन दृष्ट इत्यभिधीयसे ।  
धर्मदृष्ट्या सुदृष्टो ऽसि धर्मता न च दृश्यते ॥ बुस्तो_५६।१७ ॥  
शौषीर्यो नास्ति ते कायो मांसास्थिरुधिरो न च ।  
इन्द्रायुधमिव कायं विना दर्शितवानसि ॥ बुस्तो_५६।१८ ॥  
नामयो नाशुचिः काये क्षुत्तृष्णासम्भवो न च ।  
त्वया लोकानुवृत्त्यर्थं दर्शिता लौकिकी क्रिया ॥ बुस्तो_५६।१९ ॥  
कर्मावरणदोषश्च सर्वथा ऽनघ नास्ति ते ।  
त्वया लोकानुकम्पायै कर्मप्लोतिः प्रदर्शिता ॥ बुस्तो_५६।२० ॥  
धर्मधातोरसम्भेदाद् यानभेदो ऽस्ति न प्रभो ।  
यानत्रितयमाख्यातं त्वया सत्त्वावतारतः ॥ बुस्तो_५६।२१ ॥  
नित्यो ध्रुवः शिवः कायस्तव धर्ममयो जिन ।  
विनेयजनहेतोश्च दर्शिता निर्वृतिस्त्वया ॥ बुस्तो_५६।२२ ॥  
लोकधातुष्वसङ्ख्येषु त्वद्भक्तैः पुनरीक्षसे ।  
च्युतिजन्माभिसम्बोधिचक्रनिर्वृतिलालसैः ॥ बुस्तो_५६।२३ ॥  
न ते ऽस्ति मन्यना नाथ न विकल्पो न चेञ्जना ।  
अनाभोगेन ते लोके बुद्धकृत्यं प्रवर्तते ॥ बुस्तो_५६।२४ ॥  
इति सुगतमचिन्त्यमप्रमेयं गुणकुसुमैरवकीर्य मया प्राप्तम् ।  
कुशलमिह भवन्तु तेन सत्त्वाः परमगभीरमुनीन्द्रधर्मभाजनाः ॥ बुस्तो_५६।२५ ॥  
  
निरौपम्यस्तवः समाप्तः ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ५७:  

पञ्चाक्षरस्तोत्रम्  
  
नमो बुद्धाय न जातो न मृतश्चैव न रूपो नापि रूपवान् ।  
न संसारे न निर्वाणे न कारस्तेन सूच्यते ॥ बुस्तो_५७।१ ॥  
मोहध्वंसकरो नित्यं मोक्षसौख्यप्रदायकः ।  
मोहनं सर्वमाराणां मोकारस्तेन सूच्यते ॥ बुस्तो_५७।२ ॥  
बुद्धानामुदितं ध्यानं बुद्धानां जनमेलकम् ।  
बुद्धनिःक्लेश सम्बुद्ध बुकारस्तेन सूच्यते ॥ बुस्तो_५७।३ ॥  
धार्यते बोधिसत्त्वैः स धर्मधातुगतिः सदा ।  
धर्माणां परमो धर्मः धकारस्तेन सूच्यते ॥ बुस्तो_५७।४ ॥  
यथा नास्ति तथा नास्ति यथा नास्ति तथास्ति यः ।  
यथावादी तथाकार्ः यकारस्तेन सूच्यते ॥ बुस्तो_५७।५ ॥  
पञ्चाक्षरमिदं पुण्यं पवित्रं पापनाशनम् ।  
ये पठन्ति दिवारात्रौ ते यान्ति परमां गतिम् ॥ बुस्तो_५७।६ ॥  
  
श्री पञ्चाक्षरस्तोत्रं समाप्तम् ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ५८:  

पञ्चरक्षादेवीस्तोत्राणि  
  
१ महाप्रतिसरास्तोत्रम्  
ओम् नमः श्रीमहाप्रतिसरायै  
  
तथागताद्यास्तथतां तत्त्वमापुर्महत्तरम् ।  
धारणीधारणाद्यस्याः प्रतिसरां नमामि ताम् ॥ बुस्तो_५८।१ ॥  
रणे शक्रो ऽजयद्दैत्यान् धारणीध्वजधृग् बहून् ।  
सङ्ग्रामजयदां भीमां प्रतिसरां नमामि ताम् ॥ बुस्तो_५८।२ ॥  
यत्प्रभावाद् ब्रह्मदत्तो ऽलभद् राज्यमकण्टकम् ।  
सार्वभौमप्रदां देवीं प्रतिसरां नमामि ताम् ॥ बुस्तो_५८।३ ॥  
बह्वपराधो ऽपि यद्भक्तो राज्याधिकारमाप्तवान् ।  
शस्त्रादिभीतिसंहत्रीं प्रतिसरां नमामि ताम् ॥ बुस्तो_५८।४ ॥  
रत्नान्यवापुर्वणिजो यां स्मृत्वोदधिनिर्गताः ।  
सर्वबाधाप्रशमनीं प्रतिसरां नमामि ताम् ॥ बुस्तो_५८।५ ॥  
श्रीमहाप्रतिसरारक्षादेवीस्तोत्रं समाप्तम् ।  
  
२ महामन्त्रानुसारिणीस्तोत्रम्  
ओम् नमः श्रीमहामन्त्रानुसारिण्यै  
  
बुद्धाधिष्ठानतो बुद्धाभयदां भयनाशिनीम् ।  
भवाम्बुधिनिमग्नानां नमो मन्त्रानुसारिणीम् ॥ बुस्तो_५८।१ ॥  
यन्मन्त्रोच्चारणादेव षडीतयः सुदारुणाः ।  
नाशं प्रयान्ति वरदां नमो मन्त्रामुसारिणीम् ॥ बुस्तो_५८।२ ॥  
मन्त्रानुसारिणो लोकान् नान्ये मन्त्रादयो ग्रहाः ।  
पीडयन्ति प्रियांश्चापि नमो मन्त्रानुसारिणीम् ॥ बुस्तो_५८।३ ॥  
बुद्धो ऽभ्यभाषद् गाथास्ता यन्मन्त्रकथनान्तरम् ।  
याभिः सर्वत्र स्वस्ति स्यान्नमो मन्त्रानुसारिणीम् ॥ बुस्तो_५८।४ ॥  
कलौ बुद्धविहीने ऽस्मिन् लोकानां हितमाचरेत् ।  
पापोत्पातप्रशमनीं नमो मन्त्रानुसारिणीम् ॥ बुस्तो_५८।५ ॥  
श्रीमहामन्त्रानुसारिणीस्तोत्रं समाप्तम् ।  
  
३ महामायूरीस्तोत्रम्  
ओम् नमः श्रीमहामायूरीर्यै  
  
दुष्टं कृष्णभुजङ्गं च नरः स्वान्तिकं पालयेत् ।  
यस्या मन्त्रानुभावेन मायूरीं प्रणमामि ताम् ॥ बुस्तो_५८।१ ॥  
ब्रह्मादयो लोकपाला यद्धारण्या समाप्नुवन् ।  
स्वानि स्वान्यधिकाराणि मायूरीं प्रणमामि ताम् ॥ बुस्तो_५८।२ ॥  
स्वर्णावभासं शिखिनं नालभज्जपिनं कुधीः ।  
अमोघेनापि पाशेन मायूरीं प्रणमामि ताम् ॥ बुस्तो_५८।३ ॥  
यन्मन्त्रजपतो जीवाः प्राजीवञ्छुष्कपादपाः ।  
मृतसञ्जीविनीं देवीं मायूरीं प्रणमामि ताम् ॥ बुस्तो_५८।४ ॥  
यन्मन्त्रिसङ्गात् पवनो महोपद्रवशान्तिकृत् ।  
बुद्धानां बोधिदां नित्यं मायूरीं प्रणमामि ताम् ॥ बुस्तो_५८।५ ॥  
श्रीमहामायूरीरक्षादेवीस्तोत्रं समाप्तम् ।  
  
४ महाशीतवतीरक्षादेवीस्तोत्रम्  
ओम् नमो महाशीतवत्यै  
  
यद्धारणीमनुजपन् राहुलो भद्रमाप्तवान् ।  
विहेठितो ग्रहैः सर्वैः शीतवतीं नमाम्यहम् ॥ बुस्तो_५८।१ ॥  
पापतापे शीतकरीं शीतलाद्युपसर्गतः ।  
शीतोष्णदुःखशमनीं शीतवतीं नमाम्यहम् ॥ बुस्तो_५८।२ ॥  
मन्त्रग्रन्थितसूत्राणां धारणाल्लक्षयोजनम् ।  
पथिकानां पालयित्रीं शीतवतीं नमाम्यहम् ॥ बुस्तो_५८।३ ॥  
श्मशानस्थेन मुनिना या समुच्चारिता पुरा ।  
ग्रहोपद्रवशान्त्यर्थं शीतवतीं नमाम्यहम् ॥ बुस्तो_५८।४ ॥  
ग्रहाभिभूतवातानां ग्रन्थिपदविधारिणाम् ।  
ग्रहभीतिप्रशमनीं शीतवतीं नमाम्यहम् ॥ बुस्तो_५८।५ ॥  
श्री महाशीतवतीरक्षादेवीस्तोत्रं समाप्तम् ।  
  
५ महासाहस्रप्रमर्दिनीस्तोत्रम्  
  
ओम् नमः श्रीमहासाहस्रप्रमर्दिन्ये  
महासाहस्रिके लोके साहस्रहितकारिणाम् ।  
सहस्रसत्त्वजननीं नौमि साहस्रमर्दिनीम् ॥ बुस्तो_५८।१ ॥  
सोपद्रवायां वैशाल्यां महोत्सवो यतः सदा ।  
महोपसर्गशमनीं नौमि साहस्रमर्दिनीम् ॥ बुस्तो_५८।२ ॥  
यक्षराक्षसभूतानां दमनीं दुष्टचेतसाम् ।  
दुरितोपद्रवहतां नौमि साहस्रमर्दिनीम् ॥ बुस्तो_५८।३ ॥  
यद्धारणीपठनतो रक्षितः शाक्यकेशरी ।  
विषतो विषदिग्धां तां नौमि साहस्रमर्दिनीम् ॥ बुस्तो_५८।४ ॥  
मधुमिश्रितभैषज्यं सर्वरोगनिवारणम् ।  
मृतसञ्जीवनं लोके नौमि साहस्रमर्दिनीम् ॥ बुस्तो_५८।५ ॥  
  
श्रीमहासाहस्रमर्दिनीरक्षादेवीस्तोत्रं समाप्तम् ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ५९:  

पञ्चतथागतस्तोत्रम्  
  
श्रीबुद्ध बुद्धाधिप बुद्धरूप बुद्धान्वितान् बोधयसे विबुद्धः ।  
बुद्ध्या समस्तान् खलु बुद्धपुत्र सन्तोष्य योगेन तु बुद्धमेघाम् ॥ बुस्तो_५९।१ ॥  
श्रीवज्र वज्रामल जातवज्र वज्रेण दीप्तेन प्रदीप्य लोकम् ।  
ददन् योगेन तु वज्रसंवर्षं वज्रात्मभावं कुरुषे सुवज्र ॥ बुस्तो_५९।२ ॥  
श्रीरत्न रत्नाकर रत्नमेघ रत्नेन रत्नं रमसे सुरत्न ।  
विदार्य दारिद्रयघनं जनानां सुतेजसा रत्नमहाध्वजेन ॥ बुस्तो_५९।३ ॥  
श्रीपद्म पद्मोत्तम पद्मसत्त्व पद्मान्समस्तान् खलुपद्मजालैः ।  
विबोध्य पद्मोद्भव पद्मतोयैः पद्मे कुले स्थापयसे सुपद्म ॥ बुस्तो_५९।४ ॥  
श्रीविश्व विश्वाविश विश्वज्ञानं विश्वेन विश्वविषयेन लिप्त ।  
विश्वेन सत्त्वान् विनयेषु विश्वं विद्यां सुविद्य्ःं सुखप्ःचित्ःमिति ॥ बुस्तो_५९।५ ॥  
  
श्रीपञ्चतथागतस्तोत्रं समाप्तम् ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ६०:  

पञ्चतथागतस्तुतिगाथा  
  
ओम् नमः श्रीपञ्चभूतान्ताय ।  
नमस्ते वरदराजाग्र भूतकोटि नमोस्तु ते ।  
नमस्ते शून्यतागर्भ बुद्धबोधि नमो ऽस्तु ते ॥ बुस्तो_६०।१ ॥  
बुद्धराग नमस्ते ऽस्तु बुद्धकाम नमो ऽस्तु ते ।  
बुद्धप्रीति नमस्ते ऽस्तु बुद्धमोद नमो नमः ॥ बुस्तो_६०।२ ॥  
बुद्धस्मित नमस्तुभ्यं बुद्धहास नमो नमः ।  
बुद्धवाच नमस्ते ऽस्तु बुद्धभाव नमो नमः ॥ बुस्तो_६०।३ ॥  
अभवोद्भव नमस्ते ऽस्तु नमस्ते बुद्धसम्भव ।  
गगनोद्भव नमस्ते ऽस्तु नमस्ते ज्ञानसम्भव ॥ बुस्तो_६०।४ ॥  
  
मायाजाल नमस्तुभ्यं नमस्ते बुद्धनायक ।  
नमस्ते सर्वसर्वेभ्यो ज्ञानकाय नमो ऽस्तु ते ।  
  
श्री पञ्चतथागतस्तुतिगाथा समाप्ता ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ६१:  

परमार्थस्तवः  
  
कथं स्तोष्यामि ते(तं) नाथमनुत्पन्नमनालयम् ।  
लोकोपमामतिक्रान्तं वाक्पथातीतगोचरम् ॥ बुस्तो_६१।१ ॥  
तथापि यादृशो वा ऽसि तथतार्थेषु गोचरः ।  
लोकप्रज्ञप्तिमागम्य स्तोष्ये ऽहं भक्तितो गुरुम् ॥ बुस्तो_६१।२ ॥  
अनुत्पन्नस्वभावेन उत्पादस्ते न विद्यते ।  
न गतिर्नागतिर्नाथ अभावाय नमो ऽस्तु ते ॥ बुस्तो_६१।३ ॥  
न भावो नाप्यभावो ऽसि नोच्छेदो नापि शाश्वतः ।  
न नित्यो नाप्यनित्यस्त्वमद्वयाय नमो ऽस्तु ते ॥ बुस्तो_६१।४ ॥  
न ह्येको हरितमाञ्जिष्ठो वर्णस्ते नोपलभ्यते ।  
न पीतः शुक्लः कृष्णो वा अवर्णाय नमो ऽस्तु ते ॥ बुस्तो_६१।५ ॥  
न महान् नापि ह्रस्वो ऽसि न दीर्घः परिमण्डलः ।  
अप्रमाणगतिं प्राप्तो ऽप्रमाणाय नमो ऽस्तु ते ॥ बुस्तो_६१।६ ॥  
न दूरे नापि वासन्ने नाकाशे नापि वा क्षितौ ।  
न संसारे न निर्वाणे अस्थिताय नमो ऽस्तु ते ॥ बुस्तो_६१।७ ॥  
अस्थितः सर्वधर्मेषु धर्मधातुगतिं गतः ।  
परां गम्भीरतां प्राप्तो गम्भीराय नमो ऽस्तु ते ॥ बुस्तो_६१।८ ॥  
एवं स्तुते स्तुतो भूयादथवा किं वत स्तुतः ।  
शून्येषु सर्वधर्मेषु कः स्तुतः केन वा स्तुतः ॥ बुस्तो_६१।९ ॥  
कस्त्वां शक्नोति संस्तोतुमुत्पादव्ययवर्जितम् ।  
यस्य नान्तो न मध्यं वा ग्राह्यग्राहो न विद्यते ॥ बुस्तो_६१।१० ॥  
न गतं नागतं स्तुत्वा सुगतं गतिवर्जितम् ।  
तेन पुण्येन लोको ऽयं व्रजतां सौगतीं गतिम् ॥ बुस्तो_६१।११ ॥  
  
श्री परमार्थस्तवः समाप्तः ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ६२:  

पीठस्तवः  
१  
ब्रह्माणी तत्त्वरूपा विविधघनरवा घोरचण्डी च रौद्री  
कौमारी कीर्तिकामा पिबति मधुमदं वैष्णवी गायमाना ।  
वाराही वादयन्ती पटुतरपटहान् नृत्यमाना तथैन्द्री  
चामुण्डा चापि लक्ष्मीर्हरगणसहिता मातरो वः पुनन्तु ॥ बुस्तो_६२।१ ॥  
  
२  
गणपतिं च हेरम्बं विघ्नराजं विनायकम् ।  
देवपुत्रं महावीर्यं महाबलपराक्रमम् ॥ बुस्तो_६२।२ ॥  
महोदरं महाकायमेकदन्तं गजाननम् ।  
श्वेतवर्णं महादीप्तिं त्रिनेत्रं गणनायकम् ॥ बुस्तो_६२।३ ॥  
अक्षमाला(च) वरदं दक्षिणकरसंस्थितम् ।  
परशुर्मुण्डपात्रं च वामहस्तविधारणम् ॥ बुस्तो_६२।४ ॥  
नानापुष्परतं देवं नानागन्धावलेपनम् ।  
नागयज्ञोपवीताङ्गं नानाविघ्नविनाशनम् ॥ बुस्तो_६२।५ ॥  
देवासुरमनुष्यैश्च सिद्धगन्धर्वकिन्नरैः ।  
पूजितं विघ्नहन्तारं मूषकाटं नमाम्यहम् ॥ बुस्तो_६२।६ ॥  
  
३  
ब्रह्माणी ब्रह्मसावित्री ब्रह्मतत्त्वविवेदिनी ।  
चतुर्भुजा चतुर्वक्त्रा चतुर्देवपरायणा ॥ बुस्तो_६२।७ ॥  
चतुर्देशे चिरं व्यापी चतुर्युगोपकारिणी ।  
हंसयुक्तविमानस्था सौम्यरूपा पितामही ॥ बुस्तो_६२।८ ॥  
पुस्तकं पुष्पमालां च वरदाभयधारिणी ।  
पीतपुष्परता देवी पीताङ्गा पीतसन्निभा ॥ बुस्तो_६२।९ ॥  
पीतोपहारसंयुक्ता पीतगन्धानुलेपिनी ।  
उदुम्बरद्रुमस्था च प्रयागक्षेत्रवासिनी ॥ बुस्तो_६२।१० ॥  
पूर्वपीठे स्थिता नित्यं ब्रह्मशक्तिर्नमो ऽस्तु ते ।  
  
४  
माहेश्वरी महादेवी मोहमायानिरञ्ज(कृन्त) नी ॥ बुस्तो_६२।११ ॥  
महावृषसमारूढा महाहुङ्कारनादिनी ।  
हेममुक्त(क्ता)निभदेहा कपालशशिशेखरा ॥ बुस्तो_६२।१२ ॥  
त्रिलोचना त्रिशुली च अक्षसूत्रकमण्डलू ।  
नानालङ्कारसर्वाङ्गी दक्षिणेन वरप्रदा ॥ बुस्तो_६२।१३ ॥  
सृष्टिस्थितिविनाशानां सर्वथापीश्वरेश्वरी ।  
श्वेतपुष्परता देवी श्वेतगन्धानुलेपिनी ॥ बुस्तो_६२।१४ ॥  
श्वेतवस्त्रपरीधाना मुद्राभरणभूषिता ।  
वाराणस्यां महाक्षेत्रे तार(ल)वृक्षनिवासिनी ॥ बुस्तो_६२।१५ ॥  
उत्तरे संस्थिता पीठे माहेश्वरी नमो ऽस्तु ते ।  
  
५  
बालभावे महारौद्री कौमारी रक्तलोचनी ॥ बुस्तो_६२।१६ ॥  
रक्तवर्णधरा देवी सिन्दूरारूणविग्रहा ।  
चतुर्भुजा शक्तिसूत्रसिद्धपात्रधरा शुभा ॥ बुस्तो_६२।१७ ॥  
कौमारी परमा शक्तिर्मयूरवरवाहिनी ।  
रक्तवस्त्रपरीधाना रक्तमांसावसायिनी ॥ बुस्तो_६२।१८ ॥  
कोलापुरमहाक्षेत्रे वटवृक्षनिवासिनी ।  
अग्निपीठस्थिता नित्यं कौमारी ते नमो नमः ॥ बुस्तो_६२।१९ ॥  
  
६  
वैष्णवी विष्णुमाया च दैत्यदुर्दान्तनाशिनी ।  
हरितश्यामवर्णाङ्गी गरुडोपरि संस्थिता ॥ बुस्तो_६२।२० ॥  
शङ्खचक्रगदाहस्ता चतुर्बाहुविभूषिता ।  
रक्तज्वाला महाक्रीडा नानाभरणभूषिता ॥ बुस्तो_६२।२१ ॥  
हरितपुष्पगन्धा च हरितवस्त्रधारिणी ।  
अट्टहासे महाक्षेत्रे कदम्बवृक्षवासिनी ॥ बुस्तो_६२।२२ ।  
स्वर्गे मर्त्ये च पाताले स्थितिरूपेण संस्थिता ।  
तिष्ठन्ती पीठनैरॄत्ये नारायणी नमो ऽस्तु ते ॥ बुस्तो_६२।२३ ॥  
  
७  
वाराही घोररक्ताङ्गी रक्तकेशी महोदरी ।  
दंष्ट्रावादिनी गम्भीरा रक्तनेत्रा त्रिलोचनी ॥ बुस्तो_६२।२४ ॥  
कपालमालिका माला विचित्रपुष्पशोभिता ।  
महाशूकसमारूढा ज्वलिताग्निसमप्रभा ॥ बुस्तो_६२।२५ ॥  
अङ्कुशकर्तिकादण्डहाडाभरणभूषिता ।  
त्रिनेत्रा ज्वलितदेहा च दुष्टदर्पविनाशिनी ॥ बुस्तो_६२।२६ ॥  
जयन्तीक्षेत्रसंस्थाना निम्बवृक्षसमाश्रिता ।  
याम्यपीठे स्थिता नित्यं कोलरूपी नमो ऽस्तु ते ॥ बुस्तो_६२।२७ ॥  
  
८  
शक्रेश्वरी सहस्राक्षो कुङ्कुमारुणविग्रहा ।  
सुरेश्वरी देवदेवी सर्वालङ्कारभूषिता ॥ बुस्तो_६२।२८ ॥  
चतुर्भुजा विशालाक्षी छत्रघण्टाविधारणी ।  
महावज्रधरा देवी स्थिता चैरावते गजे ॥ बुस्तो_६२।२९ ॥  
नानापुष्परता देवी नानारत्नविभूषिणी ।  
नानागन्धविलिप्ताङ्गी नानावस्त्रविराजिनी ॥ बुस्तो_६२।३० ॥  
चीर(न)क्षेत्रे महाक्षेत्रे करञ्जवृक्षसंस्थिता ।  
नागपीठस्थिता नित्यं शक्रेश्वरि नमो ऽस्तु ते ॥ बुस्तो_६२।३१ ॥  
  
९  
चामुण्डा चण्डिका चण्डी प्रचण्डसुरसुन्दरी ।  
चण्डाट्टहासा चण्डाक्षी प्रचण्डचण्डनाशिनी ॥ बुस्तो_६२।३२ ॥  
दंष्ट्राकराला रक्ताङ्गी कपिलकेशी महोदरी ।  
कृषा(पा)णी भीषणी रौद्री जिह्वाललनभीषणा ॥ बुस्तो_६२।३३ ॥  
महाप्रेतासनारूढा भुजाष्टकसुशोभिनी ।  
असिचर्मयुता हस्तैः डमरुखट्वाङ्गधारिणी ॥ बुस्तो_६२।३४ ॥  
कर्तिकपालहस्ता च वरदाभयभूषिता ।  
हाडालङ्कारसर्वाङ्गी अरिप्रत्यसुदा प्रिया ॥ बुस्तो_६२।३५ ॥  
सहस्रसूर्यसङ्काशा रोपकूपं प्रति प्रति ।  
ज्वालामालाकुला देहे(सूर्य)कोटिसमप्रभा ॥ बुस्तो_६२।३६ ॥  
भूतवेतालडाकिन्यः परिवाराश्च राक्षसाः ।  
एकमक्षमहाक्षेत्रे अश्वत्थवृक्षवासिनी ।  
पीठे मरुतसंस्थाने चामुण्डायै नमो ऽस्तु ते ॥ बुस्तो_६२।३७ ॥  
  
१०  
महालक्ष्मीर्महादेवी भोगाढ्या गुणसुन्दरी ।  
वैदूर्यपादुकारूढा सिंहासनस्थिता सुधीः ॥ बुस्तो_६२।३८ ॥  
चतुर्भुजा विशालाक्षी खड्गखेटकधारिणो ।  
पात्रबिन्दुधरा देवी हार्धयुक्(हारार्धयुग)कुण्डली ॥ बुस्तो_६२।३९ ॥  
रत्नखचितसर्वाङ्गी चूडामणिविभूषिता ।  
विचित्रपुष्परत्ना च वस्त्रगन्धानुलेपना ॥ बुस्तो_६२।४० ॥  
त्रैलोक्यव्यापिनी देवी सर्वस्था सचराचरा ।  
सिद्धगन्धर्वनमिता विद्याधरसुरार्चिता ॥ बुस्तो_६२।४१ ॥  
देवीकोटमहाक्षेत्रे प्लक्षसंस्था वरा बला ।  
ईशानपीठसंस्थाना महालक्ष्मीः नमो ऽस्तु ते ॥ बुस्तो_६२।४२ ॥  
  
११  
जननी सर्बबुद्धानां सर्वसन्तोषकारिणी ।  
त्वमेव सर्वरूपा च त्वमेव विश्वरूपिणी ॥ बुस्तो_६२।४३ ॥  
भैरवं भीषणं रौद्रं घोरगम्भोररूपिणम् ।  
निरञ्जननिभं देहं सर्वकाममहोत्सवम् ॥ बुस्तो_६२।४४ ॥  
नानाभुजसमाकीर्णा नानावस्त्रधरा शुभा ।  
बभ्रुरर्धशिरोरूहा दावाग्निसमतेजसा ॥ बुस्तो_६२।४५ ॥  
त्रिलोचना महातेजा अग्निसूर्यसमप्रभा ।  
त्रिशूलं मुण्डं खट्वाङ्गं डमरुं तर्जनीं ध्वजम् ॥ बुस्तो_६२।४६ ॥  
  
१२  
प्रज्ञां तत्पुस्तकं चैव खड्गचर्मधरा शुभा ।  
पाशाङ्कुशधरं देवं वज्रसूचीमहाधरम् ॥ बुस्तो_६२।४७ ॥  
कपालकर्तिकं चक्रं गजचर्मावगुण्ठितम् ।  
दंष्ट्राकरालवदनं व्याघ्रचर्मकटीवृतम् ॥ बुस्तो_६२।४८ ॥  
सालङ्कारेण सर्वाङ्गं नरास्थिपुष्पशोभितम् ।  
शीर्षमालाधरा देवी कापालिकोटरं शुभम् ॥ बुस्तो_६२।४९ ॥  
चूडामणिं महातेजं कपालं चन्द्रभूषितम् ।  
महाप्रेतासनं नित्यं नीयमाना सदा प्रिया ॥ बुस्तो_६२।५० ॥  
  
१३  
सहस्रसूर्यसङ्काशा छत्रबिन्दुसमन्विता ।  
चतुष्पीठस्थिता नित्यम् अष्टक्षेत्रनिवासिनी ॥ बुस्तो_६२।५१ ॥  
अष्टमूर्तिस्थिता देवी अष्टकयोगिनीप्रिया ।  
भद्रपीठे स्थिता नित्यं भद्रकालीसमावृता ॥ बुस्तो_६२।५२ ॥  
  
१४  
भद्रकारणकर्ता त्वं वीरभद्र नमो ऽस्तु ते ।  
असिताङ्गो रुरुश्चैव चण्डो ऽथ क्रोधभैरवः ॥ बुस्तो_६२।५३ ॥  
उन्मत्तभैरवश्चैव कपाली भीषणस्तथा ।  
संहारभैरवञ्चाष्टभैरवाय नमो ऽस्तु ते ॥ बुस्तो_६२।५४ ॥  
  
१५  
स्वस्थाना स्वाधिकारा च स्वस्वरूपा स्ववीरका ।  
स्वस्वच्छवृक्षतानं न दिव्याक्षं चैव भूमिगाः ॥ बुस्तो_६२।५५ ॥  
दशदिक्क्षेत्रपालं च क्षेत्राणि च चतुर्दश ।  
पञ्चाशक्षेत्रपालं च क्षेत्रपाल नमो ऽस्तु ते ॥ बुस्तो_६२।५६ ॥  
  
१६  
नाथनाथ महानाथ आदिनाथ महामते ।  
श्रीनाथ सिद्धनाथ मीननाथ नमो ऽस्तु ते ॥ बुस्तो_६२।५७ ॥  
क्षेत्रनाथ पीठनाथ द्वीपनाथ महात्मने ।  
प्रेतनाथ भूतनाथ बढनाथ नमो ऽस्तु ते ॥ बुस्तो_६२।५८ ॥  
त्रिनाथं नवनाथं च षोडशनाथमुत्तमम् ।  
सप्तविंशतिपञ्चाशचतुरशीति नमो ऽस्तु ते ॥ बुस्तो_६२।५९ ॥  
सर्वेषां नाथसिद्धानां मतं चक्षुस्त्वमव्ययम् ।  
पोतसद्म तथा वीरस्ततः सर्व नमो ऽस्तु ते ॥ बुस्तो_६२।६० ॥  
  
१७  
एकवारं द्विवारं च त्रिवारं यः पठेन्नरः ।  
शतमावर्तयेद् येन प्राप्नोति फलमुत्तमम् ॥ बुस्तो_६२।६१ ॥  
नाशयेच्छोकचिन्तादि नाशयेद् विघ्नमण्डलम् ।  
नाशेयेद् रोगकलहान् नाशयेद् दुःखदुष्करम् ॥ बुस्तो_६२।६२ ॥  
नाशयेद् भयदारिद्रयं नाशयेद् रिपुजं भयम् ।  
नाशयेदग्निचौरादि नाशयेद् राजकोपजम् ॥ बुस्तो_६२।६३ ॥  
नाशयेद् विग्रहं घोरं परकृताभिचारकम् ।  
नाशयेद् द्वेषरागादि नाशयेत् सर्वपातकम् ॥ बुस्तो_६२।६४ ॥  
आयुरारोग्यमैश्वर्यधनधान्यप्रवर्धनम् ।  
धर्मार्थकाममोक्षाणां यशःसौभाग्यवर्धनम् ॥ बुस्तो_६२।६५ ॥  
ऋद्धिं सिद्धिं श्रियं लक्ष्मीं विद्यां ज्ञानं सुतादि च ।  
बुद्धिं प्रजां सुमित्राणि वर्धयेच्च दिने दिने ॥ बुस्तो_६२।६६ ॥  
नाकाले मरणं चैव उत्पातं नाशयेत् सदा ।  
सर्वे रोगाः प्रशाम्यन्ति दीर्घमायुरवाप्यते ॥ बुस्तो_६२।६७ ॥  
  
श्रीपीठस्तवस्तोत्रं समाप्तम् ॥  
  
___________________________________________________________________________  
  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ६३:  

पोतलकाष्टकम्  
  
जय सिद्धसुरासुरलोकगुरुं कमलासनसंस्थितपादयुगम् ।  
दशपारमितादिकपद्मधरं प्रणमामि सदा वरकारुणिकम् ॥ बुस्तो_६३।१ ॥  
बहुकोटिनराधिपलब्धवरं जय सुस्थितसुस्थितनाथमुनिम् ।  
भवसागरपारगताधिकरं शरणागतसत्त्वहितार्थकरम् ॥ बुस्तो_६३।२ ॥  
कमलासनचारुसुरुपधरं अमिताभतथागतमौलिधरम् ।  
कमलोज्ज्वलभूषितगात्रवरं नवभास्करशोभनदीप्तिकरम् ॥ बुस्तो_६३।३ ॥  
मृदुताम्रनखाङ्गुलिशोभमुखं शशिबिम्बसमप्रभसौम्यमुखम् ।  
षडभिज्ञगुणाकरवन्द्यतनुं वरसुस्थितनूपुरहारयुतम् ॥ बुस्तो_६३।४ ॥  
मणिकुण्डलमण्डितगण्डयुगं घनगर्जिततुल्यगभीररुतम् ।  
गिरिगह्वरद्योतनिवासकृतं वृषवाहनहंसमृगायुशतम् ॥ बुस्तो_६३।५ ॥  
ऋषिदेवगणाधिपसंस्तुतिकं जिनरूपधरात्मकबोधिपरम् ।  
द्विपदोत्तमनाथसुराधिपतिं बहुसत्त्वविमोचनमुक्तिकरम् ॥ बुस्तो_६३।६ ॥  
ध्वजछत्रसुशोभितवामकरं मलयागिरिचन्दनधूपरतिम् ।  
कमलोत्पलपाटलिदामधरं प्रणमाम्यथ पाटलिवृद्धिकरम् ॥ बुस्तो_६३।७ ॥  
ज्वररोगविवर्जितकुष्ठहरं बहुबोधिमनाघनभद्रकरम् ।  
नवदुर्गतिनाशनमार्गप्रदं करुणातथताद्वयविश्वपतिम् ॥ बुस्तो_६३।८ ॥  
  
श्रीआर्यावलोकितेश्वरस्य पोतलकाष्टकं समाप्तम् ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ६४:  

प्रज्ञापारमितास्तोत्रम्  
  
लक्षा भगवतीकृतम्  
  
ओम् नमः श्रीप्रज्ञापारमितायै  
  
निर्विकल्पे नमस्तुभ्यं प्रज्ञापारमिते ऽमिते ।  
या त्वं सर्वानवद्याङ्गि निरवद्यैर्निरीक्ष्यसे ॥ बुस्तो_६४।१ ॥  
आकाशमिव निर्लेपां निष्प्रपञ्चां निरक्षराम् ।  
यस्त्वां पश्यति भावेन स पश्यति तथागतम् ॥ बुस्तो_६४।२ ॥  
तव चार्ये गुणाढ्याया बुद्धस्य च जगद्गुरोः ।  
न पश्यन्त्यन्तरं सन्तश्चन्द्रचन्द्रिकयोरिव ॥ बुस्तो_६४।३ ॥  
कृपात्मकां प्रपद्य त्वां बुद्धधर्मपुरस्सराम् ।  
सुखेनायान्ति माहात्म्यमतुलं भक्तवत्सले ॥ बुस्तो_६४।४ ॥  
सकृदप्याशये शुद्धे यस्त्वां विधिवदीक्ष्यते ।  
तेनापि नियतं सिद्धिः प्राप्यते ऽमोघदर्शने ॥ बुस्तो_६४।५ ॥  
सर्वेषामपि वीराणां परार्थे नियतात्मनाम् ।  
व्यापिका जगतीमेनां माता त्वमसि वत्सला ॥ बुस्तो_६४।६ ॥  
ये बुद्धा लोकगुरवः पुत्रास्तव कृपालवः ।  
तेन त्वमसि कल्याणि सर्वसत्त्वपितामही ॥ बुस्तो_६४।७ ॥  
सर्वपारमिताभिस्त्वं निर्मलाभिरनिन्दिता ।  
चन्द्रलेखेव ताराभिरनुप्रोता ऽसि सर्वतः ॥ बुस्तो_६४।८ ॥  
विनेयजनमासाद्य तत्र तत्र तथागतैः ।  
बहुरूपा त्वमेवैका नानानामभिरीक्ष्यसे ॥ बुस्तो_६४।९ ॥  
प्रभां प्राप्येव दीप्तांशोरवश्यायोदविन्दवः ।  
त्वां प्राप्य प्रलयं यान्ति दोषावादाश्च वादिनाम् ॥ बुस्तो_६४।१० ॥  
त्वमेव त्रासजननी बालानां भीमदर्शना ।  
आश्वासजननी चापि विदुषां सौम्यदर्शना ॥ बुस्तो_६४।११ ॥  
यस्य त्वय्यप्यभिष्वङ्गस्त्वन्नाथस्य न विद्यते ।  
तस्याम्ब! कथमन्यत्र रागद्वेषौ भविष्यतः ॥ बुस्तो_६४।१२ ॥  
नागच्छसि कुतश्चित्त्वं कुत्रचिन्न च गच्छसि ।  
स्थानेष्वपि च सर्वेषु विद्वद्भिर्नोपलभ्यसे ॥ बुस्तो_६४।१३ ॥  
ये त्वामेव न पश्यन्ति प्रपद्यन्ते च भावतः ।  
प्रपद्य च विमुच्यन्ते तदिदं महदद्भुतम् ॥ बुस्तो_६४।१४ ॥  
त्वामेव बध्यते पश्यन्नपश्यन्न विबध्यते ।  
त्वामेव मुच्यते पश्यन्नपश्यन्न विमुच्यते ॥ बुस्तो_६४।१५ ॥  
अहो विस्मयनीयासि गम्भीरासि यशस्विनी ।  
सुदुर्बोधासि मायेव दृश्यसे न च दृश्यसे ॥ बुस्तो_६४।१६ ॥  
बुद्धैः प्रत्येकबुद्धैश्च श्रावकैश्च निषेविते ।  
मार्गस्त्वमेको मोक्षस्य नास्त्यन्य इति निश्चयः ॥ बुस्तो_६४।१७ ॥  
व्यवहारं पुरस्कृत्य प्रज्ञप्त्यर्थ शरीरिणाम् ।  
कृपया लोकनाथैस्त्वमुच्यसे च न चोच्यसे ॥ बुस्तो_६४।१८ ॥  
शक्तः कस्त्वामिह स्तोतुं निर्निमित्तां निरञ्जनाम् ।  
सर्वेषां विषयातीता या त्वं क्वचिदनिश्रिता ॥ बुस्तो_६४।१९ ॥  
सत्येवमपि संवृत्या वाक्यार्थैर्वयमीदृशैः ।  
त्वामस्तुत्यामपि स्तुत्वा तुष्टुवन्तः सुनिर्वृताः ॥ बुस्तो_६४।२० ॥  
प्रज्ञापारमितां स्तुत्वा यन्मयोपचितं शुभम् ।  
तेनास्त्वाशु जगत् कृत्स्नं प्रज्ञापारपरायणम् ॥ बुस्तो_६४।२१ ॥  

श्रीलक्षाभगवती कृतं प्रज्ञापारमितास्तोत्रं समाप्तम् ॥  
  
___________________________________________________________________________  

दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ६५:  

प्रज्ञापारमितास्तुतिः  
  
ओम् नमः श्रीप्रज्ञापारमितायै  
  
निर्विकल्पे निरालम्बे निरवद्ये निरञ्जने ।  
नित्यानित्ये निर्विकारे प्रज्ञे देवि नमो ऽस्तु ते ॥ बुस्तो_६५।१ ॥  
बुद्धानां जननीशानि बोधिसत्त्वपितामहि ।  
प्रपितामहि सत्त्वानां प्रज्ञे देवि नमो ऽस्तु ते ॥ बुस्तो_६५।२ ॥  
मातर्मातर्जगन्मातरिति सञ्जपतां नृणाम् ।  
मनोरथप्रदे शुद्धे प्रज्ञे देवि नमो ऽस्तु ते ॥ बुस्तो_६५।३ ॥  
लक्ष्मीस्त्वमसि कल्याणि श्रीर्धीः श्रद्धा धृतिः स्मृतिः ।  
सर्वस्वरूपे सर्वेशि प्रज्ञे देवि नमो ऽस्तु ते ॥ बुस्तो_६५।४ ॥  
लोकोत्तरे लौकिके च प्रज्ञापारमिते ऽमिते ।  
दश पारमिताकारे प्रज्ञे देवि नमो ऽस्तु ते ॥ बुस्तो_६५।५ ॥  
  
श्रीप्रज्ञापारमितास्तुतिः समाप्ता ॥  
  
___________________________________________________________________________  
  
  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ६६:  
  
  
प्रतिसरास्तोत्रम्  
  
ओम् नमः श्रीप्रतिसरायै प्रतिसरै!  
  
अमरौघैः पूजितां त्वां नतो ऽस्मि प्रतिपदजनरक्षाकारिणीं सर्वकालम् ।  
भृगुदहनसमुद्रापातदुःखे सुरक्षां रिपुविषभयहत्रीं राज्यभोगादिकर्त्रीम् ॥ बुस्तो_६६।१ ॥  
परिवृतनिजवर्गान् भक्तदत्तापवर्गान् कलितदुरितवर्गान् मोक्षलाभैकमार्गान् ।  
कृतनरसुरसर्गान् कारितानङ्गभङ्गान् स्तुतिकृतमुनिगर्गान् सर्वरक्षैकसङ्गान् ॥ बुस्तो_६६।२ ॥  
प्रहृतसकलविघ्ने सर्वलोकैकमान्ये दशबलकृतधन्ये पञ्चदेवीवरेण्ये ।  
विषमपदशरण्ये सर्वदा त्वां नमस्ये वसित इव अरण्ये दावदग्धे विरस्ये ॥ बुस्तो_६६।३ ॥  
सकलजनसुवाञ्छापूरणे कामधेनुमभिलषितफलाप्त्यै कल्पवृक्षाग्रवल्लीम् ।  
असुरसुरनराद्यैर्वन्दिताङ्घ्र्यब्जयुग्मामुरसि ललितानानारत्नमालादियुक्ताम् ॥ बुस्तो_६६।४ ॥  
उडुपतिशतदीप्तां शङ्खकुन्दावदातां ग्रहभयपरिशान्तां वज्रसत्त्वात्मिकां ताम् ।  
श्रवणललितलोले कुण्डले संवहन्तीं मुकुटमणिशिखाभिः काशितां तां नमामि ॥ बुस्तो_६६।५ ॥  
जननि सकलदुःखात्तारणी त्वं प्रसीद  
सपदि विगतरक्षां रक्ष मे मातरं च ।  
सकरुणरुदितं मां त्वद्दयास्वस्थभूतं  
कृतसरसिनिपातां त्वं गतिस्त्वं गतिर्नौ ॥ बुस्तो_६६।६ ॥  
पठति प्रतिसरायाः स्तोत्रमेतत्सदा यो  
ज्वलनजलविषाणां चोरशार्दूलकानाम् ।  
सगदनिधनकानां भीतया नाशयन्ती  
प्रतिपदमलभग्नं कामुना धैर्यलाभम् ॥ बुस्तो_६६।७ ॥  
निजजनपरियुक्ता धर्मकामार्थवृद्धा  
रिपुगणपरिमुक्ता सौख्यमेव प्रभुक्ता ।  
ददति विपुलभोग्यं कामदा सर्वदा ऽसौ  
निहतसकलपापं मोक्षमायान्ति चान्ते ॥ बुस्तो_६६।८ ॥  
विगलितनयनाम्बुः साञ्जलिः संविलापी  
स्तुतिमिति प्रचकार त्रैभवानां जनन्याः ।  
भवतु मम तु सम्पत् सर्वभावा कृशानो  
तनु कुशलसुरक्षा इत्थमेवं सुचित्तः ॥ बुस्तो_६६।९ ॥  
विपचतु मयि सर्वं मादृशं कर्म भोग्यं  
ससुरनरचयानां भ्रातृमातृद्रुहाणाम् ।  
कुरुत कुरुत धैर्यं येन मोक्षं सुलभ्यं  
जठरनिलयवासं मास्तु पापं कदाचित् ॥ बुस्तो_६६।१० ॥  
उदरनरकवासं ये तदा सावतारं  
सततशुभसुचेताः साधयिष्यामि बोधिम् ।  
कृतजगति सुरक्षां येन कैवल्यप्राप्तिः  
इति मुदितसुचेताः कर्मणा दिग्धचित्तः ॥ बुस्तो_६६।११ ॥  
प्रतिसर अवतार्यां साम्बिकां मा विलम्ब  
अनिशमितिवदन् सो निन्दयन् वै स्वकर्म ।  
प्रतिभयविषदिग्धस्तस्थिवानर्भकः सन्  
मुहुरिह हि शरण्यां तां स्मरन् सर्वरक्षाम् ॥ बुस्तो_६६।१२ ॥  
अहो सुधन्या जगदेकमाता प्रक्रान्तदैवा रिपुवर्गभीता ।  
यस्याः प्रभावाद्विहितात्यपापात् प्रयाति वह्निर्जलशीतलत्वम् ॥ बुस्तो_६६।१३ ॥  
प्रभावताहो पुनरेव तस्याः वह्निं जलं चापि गिरिं स्थलं वै ।  
यस्याः स्मृतेनैव सविस्मतीयान् वैश्वानरः प्राप द्विधाकृतिं ताम् ॥ बुस्तो_६६।१४ ॥  
गोपाशरीरं ह्रदपातशीतं शैतं त्वनाशार्थमिवाधिकोष्णाम् ।  
दैवादिदत्ताभिजने समन्तान्नितान्तदूरादतिपापदत्ताम् ॥ बुस्तो_६६।१५ ॥  
  
श्रीभद्रकल्पावदानोद्धृतं यशोधरागर्भस्थबालकृतं प्रतिसरास्तोत्रं समाप्तम् ॥  
  
___________________________________________________________________________  
  
  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ६७:  
  
  
रक्षाकाल(कर)स्तवः  
  
ओम् नमो लोकनाथाय  
  
मया कृतानि पापानि कायवाकचित्तसञ्चयैः ।  
तत्सर्वं हर मे नाथ रक्ष मां लोकनायक ॥ बुस्तो_६७।१ ॥  
नेपाले द्वादशाब्देषु अनावृष्टिर्महाभयम् ।  
नरेन्द्रदेवं संस्थाप्य रक्ष मां लोकनायक ॥ बुस्तो_६७।२ ॥  
मर्त्यभूमौ च पाताले दुःखिनो बहुलौकिकाः ।  
सुखवृद्धिकरस्तेषां रक्ष मां लोकनायक ॥ बुस्तो_६७।३ ॥  
यत्र यत्र गतस्तत्र सर्वसत्त्वानुकम्पया ।  
समुद्धरसि पापेभ्यो रक्ष मां लोकनायक ॥ बुस्तो_६७।४ ॥  
संसारे व्यापितो ऽहं तु कथं पारं प्रयास्यते ।  
त्वमेव शरणं तत्र रक्ष मां लोकनायक ॥ बुस्तो_६७।५ ॥  
सर्वदेवमयस्त्वं हि सर्वबुद्धमयस्तथा ।  
सर्वसिद्धिमयश्चैव रक्ष मां लोकनायक ॥ बुस्तो_६७।६ ॥  
सदा कृपामयस्त्वं हि सदा रक्षामयो ऽसि च ।  
सदा प्रज्ञामयस्त्वं हि रक्ष मां लोकनायक ॥ बुस्तो_६७।७ ॥  
येन येन कृतं कर्म तेन तेनैव धारितम् ।  
यद्यदिच्छां प्रदातासि रक्ष मां लोकनायक ॥ बुस्तो_६७।८ ॥  
सुखावतीं न सम्प्राप्तं यावद्धि सर्वसत्त्वकम् ।  
तावत्संसारगर्ते ऽस्मिन् रक्ष मां लोकनायक ॥ बुस्तो_६७।९ ॥  
ज्ञानिनां ज्ञानरूपो ऽसि दुःखिनां दुःखहारकः ।  
कामिनां कामरूपो ऽसि रक्ष मां लोकनायक ॥ बुस्तो_६७।१० ॥  
पूजनीयो ऽसि लोकेश प्रणवस्य स्वरूपधृक् ।  
वन्दनीयः सदा त्वं हि रक्ष मां लोकनायक ॥ बुस्तो_६७।११ ॥  
भर्ति वा भर्तिको वापि मित्रं वा शत्रुको ऽपि वा ।  
सर्वत्र च दयायुक्तो रक्ष मां लोकनायक ॥ बुस्तो_६७।१२ ॥  
लोकनाथ जगत्स्वामिन् सुभक्तिकृतचेतसा ।  
त्वां नमामि पुनर्भूयो रक्ष मां लोकनायक ॥ बुस्तो_६७।१३ ॥  
अनेकदुःखभागस्मि भीष्मैर्वै कष्टसङ्कटैः ।  
दयस्व चावलोकेश मोचयस्व च मां क्षणात् ॥ बुस्तो_६७।१४ ॥  
सर्वदेक्षासुसम्पातं वर्तयन् कुरु मे ऽक्षयम् ।  
अस्तु ते करुणा मह्यं भक्तिं चैवाचलां कुरु ॥ बुस्तो_६७।१५ ॥  
  
श्रीमदार्यावलोकितेश्वरभट्टारकस्य रक्षाकाल(कर)स्तवः समाप्तः ॥  
  
___________________________________________________________________________  
  
  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ६८:  
  
  
रत्नमालास्तोत्रम्  
  
आचार्यवनरत्नपादविरचितम् लोकेश्वरं  
  
विमलशून्यकृपार्द्रचित्तं मार्गज्ञताप्रथितदेशनयार्थवाचम् ।  
सर्वज्ञतादिपरिपूर्णविशुद्धदेहं ज्ञानाधिकारललितं शिरसा नमामि ॥ बुस्तो_६८।१ ॥  
वैनेयभेदवशतो बहुधावभासैरेको ऽपि पात्रगजलेषु शशीव यस्मात् ।  
संलक्षसे परहितानुगतैव तस्माद् बुद्धिस्त्वहो परमविस्मयनीयरूपा ॥ बुस्तो_६८।२ ॥  
सम्पूर्णचन्द्रवदने ललितो ललाटदेशाद्विनिर्गतमहेश्वरदेवपुत्रः ।  
वैनेयशाम्भवजनप्रतिबोधनार्थं देवाधिदेवप्रतिमानुज ईश्वरस्त्वम् ॥ बुस्तो_६८।३ ॥  
वैनेयकोमलभवप्रतिबोधनाय किं धाम सम्भृत महाशुभलक्षणं ते ।  
निर्यात एव हि पितामहदेवपूजां लोकेश्वरेश्वरपरं शिरसा नमामि ॥ बुस्तो_६८।४ ॥  
वैनेयवैष्णवजनप्रतिबोधनाय राजीवपाणिहृदयात् प्रतिनिःसृतो ऽसौ ।  
नारायणो ऽपि भुवनेश्वर एव तस्मात् पुंसां त्वमेव परमोत्तम एव नान्यः ॥ बुस्तो_६८।५ ॥  
चन्द्रार्कसादरबलाहितभक्तिभाजां सन्दर्शनार्थमिभनीलसुलोचनाभ्याम् ।  
यन्निःसृतौ शशिरवी भुवि लोचनाभ्यां ध्वस्तान्तरालतमसं तमहं नमामि ॥ बुस्तो_६८।६ ॥  
सारस्वतीविनययोजितभक्तिभाजां बोधाय वै भगवतीह सरस्वतीयम् ।  
दृष्टाग्रतस्तव जिनात्मजपप्रसूता प्रज्ञाभिलाषिफलदं तमहं नमामि ॥ बुस्तो_६८।७ ॥  
वैनेयवायुजनिताक्षरमार्गसिद्ध्यै यो लोकनाथ सुगतो ऽथ विनिःसृतो ऽसौ ।  
देवः समीरणवरो भुवि जन्मभाजामीर्यापथार्थफलदं तमहं नमामि ॥ बुस्तो_६८।८ ॥  
वैनेयवारुणशिवायनमीप्सितानां सम्बोधनार्थमुदरात्सुगतात्मजानाम् ।  
यन्निःसृतो वरुणदेववरो ऽप्यकस्मादैश्वर्यसिद्धि फलदं तमहं नमामि ॥ बुस्तो_६८।९ ॥  
वैनेयसम्मतफलाद्यभिलाषिणो वै संसिद्धये प्रवरलक्षणपादपद्मे ।  
यन्निःसृता भगवती धरणी प्रसिद्धा त्रैलोक्यनाथमसमं सततं नमामि ॥ बुस्तो_६८।१० ॥  
संसारमुक्तमपि सुस्थितमेव तत्र कारुण्यतश्च भवचारिणि सत्त्ववर्गे ।  
भूयात् स्थितिर्मम सदास्थिरसा भवन्तमेवं महाशयवरं परमं नमामि ॥ बुस्तो_६८।११ ॥  
एकेन पादतलकेन भवत्स्वकेन चक्रान्तसंवरमनन्तरलोकधातौ ।  
कल्पान्तदग्धभुवने ज्वलितोग्रवह्निर्निःश्वासवायुबलतस्तव निर्वृतः स्यात् ॥ बुस्तो_६८।१२ ॥  
स्वां तर्जनीं मुखधृतो ऽहिततर्जनेन सञ्चालिताश्च बहुमेरुगणा नखस्य ।  
कोषोद्धृतं जलधितोयमशेषतः स्यात् सामर्थ्यमीदृशमहो भवतः कुतो ऽन्यत् ॥ बुस्तो_६८।१३ ॥  
क्वेदं च शैशवपरं ननु चारुरुपं सन्दर्शनीयवरकोमलबालचन्द्रम् ।  
दुर्वारमारमथनं च मयैकसह्यं विक्रान्तदुःसहपरं क्व च चेष्टितं ते ॥ बुस्तो_६८।१४ ॥  
एषा बताञ्जननिभोरुजनावली सा कौटिल्यचारुविकटा स्वशिरोरुहाग्रे ।  
क्लेशेन्धने ज्वलितविस्फुरितत्ववह्नेर्धूमावलीव विमला ननु लक्ष्यते ते ॥ बुस्तो_६८।१५ ॥  
त्वत्कान्तिलेशविमला दशदिक्प्रतानैः पक्षासितक्षयकृशा सकला सुशोभा ।  
पर्यन्त इष्टशशिनो भवनेषु यत्ते मन्ये विराजि निखिलं तव कान्तिलेशात् ॥ बुस्तो_६८।१६ ॥  
बन्धुर्हि को मार्गिकसम्मतं मतं नरो नरी सा स च सत्पथं पथम् ।  
परार्थसम्पादितसंवरं वरं नमामि भूमीश्वरराजिनं जिनम् ॥ बुस्तो_६८।१७ ॥  
अनित्यनिर्वाणपदे स्थितं स्थितं प्रभास्वराधिष्ठितसंहितं हितम् ।  
शमीकृताशेषजनं शिवं शिवं नमामि भूमीश्वरराजिनं जिनम् ॥ बुस्तो_६८।१८ ॥  
गभस्तिमालामितसङ्कुलं कुलं तत्र स्वपाणौ धृतपङ्कजं कजम् ।  
रतानुगाशोभितसंरतं रतं नमामि भूमीश्वरराजिनं जिनम् ॥ बुस्तो_६८।१९ ॥  
स्वधर्मधातुं करुणापरं परं शुभादिसम्भारसुसम्भृतं भृतम् ।  
विकल्पहीनं ध्वनिदेशकं शकं नमामि भूमीश्वराजिनं जिनम् ॥ बुस्तो_६८।२० ॥  
तथतातथताद्वयशातशतं सदसत्परिपूरितधर्मकथम् ।  
कथनीयविराजितसत्यपरं प्रणमे धरणीश्वरराजवरम् ॥ बुस्तो_६८।२१ ॥  
वरवारिजरूपि जगत्प्रसरं सरसीरुहलोचनचारुतरम् ।  
तरसापि रसत्वविशुद्धिपरं प्रणमे धरणीश्चराजवरम् ॥ बुस्तो_६८।२२ ॥  
वरनिर्मितभोगपरार्थरतं रतशून्यनिरञ्जनधर्मधरम् ।  
धरणीन्द्रविभूषितसिद्धिपरं प्रणमे धरणीश्वरराजवरम् ॥ बुस्तो_६८।२३ ॥  
वरसत्सहजोदधिचन्द्रमुखं सुखभाषितसत्त्वविमुक्तिपदम् ।  
पदभूषणलक्षणतानुपरं प्रणमे धरणीश्वरराजवरम् ॥ बुस्तो_६८।२४ ॥  
लोकेश्वरेयं(मां) तव रत्नमालामचीकरच्छ्रीवनरत्नपादः ।  
अवापि यत्तेन शुभप्रविष्टं तेनैव लोको ऽस्तु समन्तभद्रः ॥ बुस्तो_६८।२५ ॥  
श्रीमदार्यावलोकितेश्वरभट्टारकस्य रत्नमालास्तोत्रं समाप्तम् ॥  
  
___________________________________________________________________________  
  
  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ६९:  
  
  
रूपस्तवः  
  
सर्वभूतमणिकम्पित तुभ्यं क्षान्तिमेव चरितं तव रूपम् ।  
सर्वरूपवरदिव्यसुरूपं तं नमामि दशबलवररूपम् ॥ बुस्तो_६९।१ ॥  
भृङ्गराजशिखिमूर्ध्नि सुकेशं कोकिलाभशिखिदिव्यसुकेशम् ।  
स्निग्धनीलमृदुकुञ्चितकेशं तं नमामि दशबलवरकेशम् ॥ बुस्तो_६९।२ ॥  
शङ्खकुन्दकुमुदं विमरोमं जन्मदुःखविगतं विमरोमम् ।  
रोगशोकविमते विमरोमं तं नमामि दशबलवररोमम् ॥ बुस्तो_६९।३ ॥  
पूर्णचन्द्रद्युतिशोभितवक्त्रं तुङ्गनासमणिभाशुभवक्त्रम् ।  
बुद्धपङ्कजिनभामरवक्त्रं तं नमामि दशबलवरवक्त्रम् ॥ बुस्तो_६९।४ ॥  
रश्मिसहस्रविचित्रसुमूर्ध्नि पुष्पवर्षशतपूजितमूर्ध्नि ।  
रत्नवर्षशतपूजितमूर्ध्नि तं नमामि दशबलवरमूर्ध्नि ॥ बुस्तो_६९।५ ॥  
नेत्रपताकविलम्बितशीर्षं काञ्चनछत्रवरोपितशीर्षम् ।  
नेत्रवितानसुशोभितशीर्षं तं नमामि दशबलवरशीर्षम् ॥ बुस्तो_६९।६ ॥  
दिव्याम्बरमुकुटं मणिमुकुटं चन्द्रप्रभामुकुटामणिमुकुटम् ।  
आगतशीर्षमखण्डितमुकुटं तं नमामि दशबलवरमुकुटम् ॥ बुस्तो_६९।७ ॥  
चारुदलायतपङ्कजनेत्रं दिव्यज्ञानविपुलायतनेत्रम् ।  
ध्यानमोक्षशुभसंस्कृतनेत्रं तं नमामि दशबलवरनेत्रम् ॥ बुस्तो_६९।८ ॥  
शुद्धकर्णशुभशुद्धसुकर्णं शुद्धप्रज्ञवरशोभितकर्णम् ।  
शुद्धज्ञानवरशुद्धसुकर्णं तं नमामि दशबलवरकर्णम् ॥ बुस्तो_६९।९ ॥  
शुभ्रकुन्दशशिपङ्कजदन्तं तीक्ष्णसुलक्षणनिर्मलदन्तम् ।  
विश्वपञ्चदशपञ्चसुदन्तं तं नमामि दशबलवरदन्तम् ॥ बुस्तो_६९।१० ॥  
उच्चवाक्यससुरासुरजिह्वां धर्मज्ञानकृतपापदजिह्वाम् ।  
गन्धधूपससुरासुरजिह्वां तं नमामि दशबलवरजिह्वाम् ॥ बुस्तो_६९।११ ॥  
मेघसुदुन्दुभिनादितघोषं सत्यधर्मनयसुविदितघोषम् ।  
दिव्यवादिपरवादितघोषं तं नमामि दशबलवरघोषम् ॥ बुस्तो_६९।१२ ॥  
ग्रीवग्रीवदशग्रीवसुग्रीवं क्षान्तिवीर्यं तव ग्रीवसुग्रीवम् ।  
हेमवर्णमणिग्रीवसुग्रीवं तं नमामि दशबलवरग्रीवम् ॥ बुस्तो_६९।१३ ॥  
सिंहकायहिमकुन्दसुकायं ध्यानकायगुणसागरकायम् ।  
अष्टसुलक्षणनिर्मलकायं तं नमामि दशबलवरकायम् ॥ बुस्तो_६९।१४ ॥  
श्वेतरक्तशुभशोभितवस्त्रं नीलपीतहरितायितवस्त्रम् ।  
हारधवलशुभशोभितवस्त्रं तं नमामि दशबलवरवस्त्रम् ॥ बुस्तो_६९।१५ ॥  
हेमनागकरसंस्कृतबाहू पुष्पदानकृतशोभितबाहू ।  
धीरवीर्यसुमनोहरबाहू तं (तौ) नमामि दशबलवरबाहू ॥ बुस्तो_६९।१६ ॥  
चामरचक्रसुशोभितहस्तं विमलसुकोमलपङ्कजहस्तम् ।  
भूतप्रेतशरणागतहस्तं तं नमामि दशबलवरहस्तम् ॥ बुस्तो_६९।१७ ॥  
रागद्वेषतनुवर्जितचित्तं कल्पकोटिसमभावितचित्तम् ।  
शीलज्ञानसमभावितचित्तं तं नमामि दशबलवरचित्तम् ॥ बुस्तो_६९।१८ ॥  
पद्मनाभशुभशोभितनाभं पद्मयोनिशुभशोभितनाभम् ।  
ब्रह्मज्योतिसुशोभितनाभं तं नमामि दशबलवरनाभम् ॥ बुस्तो_६९।१९ ॥  
चक्रसुलक्षणभूषितपादं अङ्कुशशक्तिविराजितपादम् ।  
नागयक्षगणवन्दितपादं तं नमामि दशबलवरपादम् ॥ बुस्तो_६९।२० ॥  
भास्करद्युतिराजितपादं देवदानवगणवन्दितपादम् ।  
सर्वदेवगणवन्दितपादं तं नमामि दशबलवरपादम् ॥ बुस्तो_६९।२१ ॥  
सर्वदेवगणपूजितशीर्षं सूर्यकोटिसमभावितशीर्षम् ।  
दिव्यज्वालज्वलितार्पितशीर्षं तं नमामि दशबलवरशीर्षम् ॥ बुस्तो_६९।२२ ॥  
पुष्पधूपशतपूजितशीर्षं दीपगन्धशतपूजितशीर्षम् ।  
माल्यवस्त्रशतपूजितशीर्षं तं नमामि दशबलवरशीर्षम् ॥ बुस्तो_६९।२३ ॥  
त्रिभुवनधर्मकलाभ्युष्णीषरत्नछत्रमुकुटादिपूजितम् ।  
ये पठन्ति सुगतस्तवमेनं ते लभन्ति शुभमोक्षपथाधिगमम् ॥ बुस्तो_६९।२४ ॥  
  
श्रीमदार्यावलोकितेश्वरभट्टारकस्य रूपस्तवं समाप्तम् ॥  
  
___________________________________________________________________________  
  
  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ७०:  
  
  
षडभिज्ञस्तोत्रम्  
  
रूपलक्षणसम्पूर्णो हीनोच्चसमसेवनः ।  
सन्दर्शय सदा दानं नमस्ते दानपारग ॥ बुस्तो_७०।१ ॥  
शब्दलक्षणसम्पूर्णः सुशोभो गुणसागरः ।  
संश्रावय सदा शीलं नमस्ते शीलपारग ॥ बुस्तो_७०।२ ॥  
गन्धलक्षणसम्पूर्णो दिव्यप्राणो विनायकः ।  
सम्प्रापय जिन क्षान्तिं नमस्ते क्षान्तिपारग ॥ बुस्तो_७०।३ ॥  
रसलक्षणसम्पूर्णः सुजिह्वो धर्मदेशकः ।  
भाषस्व सौगतं धर्मं नमस्ते वीर्यपारगः ॥ बुस्तो_७०।४ ॥  
स्पर्शलक्षणसम्पूर्णः अनिरुद्धो निरीहकः ।  
संस्पर्शय जिन ध्यानं नमस्ते ध्यानपारग ॥ बुस्तो_७०।५ ॥  
धर्मलक्षणसम्पूर्णः सत्त्वेषु समचिन्तकः ।  
प्रज्ञोपायमहाप्राप्त नमस्ते बुद्धिपारग ॥ बुस्तो_७०।६ ॥  
षडभिज्ञस्तवं यो ऽयं त्रिसन्ध्यं भक्तिमान् पठेत् ।  
संसारबन्धनं हित्वा स याति परमां गतिम् ॥ बुस्तो_७०।७ ॥  
  
श्रीमहाबुद्धभट्टारकस्य षडभिज्ञस्तोत्रं समाप्तम् ॥  
  
___________________________________________________________________________  
  
  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ७१:  
  
  
षड्गतिस्तोत्रम्  
  
पङ्केरुहस्थाय पदाम्बुजाय बन्धूकपुष्पारुणसुन्दराय ।  
सरोजहस्ताय जटाधराय नमो ऽस्तु तस्मै करूणामयाय ॥ बुस्तो_७१।१ ॥  
कापुत्रदेशोद्भवमङ्गलाय जिनेन्द्ररूपाय तथागताय ।  
संसारदुःखार्णवपारगाय नमो ऽस्तु तस्मै करूणामयाय ॥ बुस्तो_७१।२ ॥  
समन्तभद्राय सुरार्चिताय सुवर्णग्रैवेयकभूषिताय ।  
चूडामणिशीर्षधराय तुभ्यं नमो ऽस्तु तस्मै करूणामयाय ॥ बुस्तो_७१।३ ॥  
सौन्दर्यसान्द्राय वृषासनाय भक्तार्तिहन्त्रे च तथागताय ।  
महार्हरत्नैः परिमण्डिताय नमो ऽस्तु तस्मै करूणामयाय ॥ बुस्तो_७१।४ ॥  
सत्कण्ठकण्ठाय मनोहराय त्रैलोक्यसम्पूजितसम्पदाय ।  
कारुण्यसम्पूर्णहृदम्बुजाय नमो ऽस्तु तस्मै करूणामयाय ॥ बुस्तो_७१।५ ॥  
स्तोत्रं प्रचक्रे भुवि शङ्खकर्म पुण्यार्थतो यच्छतराजधीमान् ।  
ये ये पठिष्यन्ति नराः प्रयत्नात् ते ते गताः श्रीसुरहर्म्यरम्यम् ॥ बुस्तो_७१।६ ॥  
  
श्री आर्यावलोकितेश्वरस्य षड्गतिस्तोत्रं समाप्तम् ॥  
  
___________________________________________________________________________  
  
  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ७२:  
  
सप्तबुद्धस्तोत्रम्  
  
उत्पन्नो वन्धुमत्यां नृपतिवरकुले यो विपश्यीतिनाम्ना  
यस्याशीतिसहस्राण्यमरनरगुरोरायुरासीद् गतानाम् ।  
येन प्राप्तं जिनत्वं दशबलबलिना पोतलावृक्षमूले  
तं वन्दे ज्ञानवारि प्रणमितसकलं क्लेशवह्निं जिनेन्द्रम् ॥ बुस्तो_७२।१ ॥  
वंशे पृथ्वीश्वराणां महति पुरवरे यः प्रजातो ऽरूणाक्षो  
वर्षाणामायुरासीत् सकलगुणनिधेर्यस्य सप्तायुतानाम् ।  
सम्प्राप्ता येन बोधिः परहितपटुना पुण्डरीकस्य मूले  
तं वन्दे ज्ञानराशिं शिखिनमृषिवरं प्राप्तसंसारपारम् ॥ बुस्तो_७२।२ ॥  
यो जातो नोपमायां सुप्रथितयशसामन्वये पार्थिवाना-  
मायुः षष्टिसहस्रादभवदुरुमतेर्यस्य संवत्सराणाम् ।  
जित्वा क्लेशानशेषानमृतमधिगतं येन शालस्य मूले  
तं वन्दे धर्मराजं भुवनहितकरं विश्वभूनामधेयम् ॥ बुस्तो_७२।३ ॥  
क्षेमावत्यां प्रजातो मनुजपतिसमे यो वशी विप्रवंशे  
आयुर्वर्षायुतानि प्रवरगुणनिधेरष्टचत्वारि चैव ।  
जैनेन्द्रं येन लब्धं त्रिभववधकरं ज्ञानखड्गेश्वरेण  
वन्दे ऽहं सिंहकायं सुगतमनुपमं ककुप्छन्दं मुनीन्द्रम् ॥ बुस्तो_७२।४ ॥  
शोभावत्यां द्विजानां नरपतिमहिते यो ऽन्वये सम्प्रसूतस्  
तस्यामायुः सहस्राण्यतिशयवपुषस्त्रिंशदेवं बभूव ।  
बुद्धत्वं येन रत्नाचलवरगुरुणौदुम्बरे प्राप्तमासीद्  
तं वन्दे शासितारं कनकमुनिमृषिं ध्वस्तमोहान्धकारम् ॥ बुस्तो_७२।५ ॥  
वाराणस्यां कृषीशक्षितिपतिमहिते विप्रवंशे ऽभिजातो  
यस्यामायुः सहस्राण्यतिशयमहितं विंशतिर्वत्सराणाम् ।  
येन न्यग्रोधमूले त्रिभवजलनिधिः पोषितो दिव्यगत्या  
तं वन्दे वन्दनीयं मुनिवरमनघं काश्यपं लोकनाथम् ॥ बुस्तो_७२।६ ॥  
यो जातः श्रीविशाले कपिलपुरवरे शाक्यराजेन्द्रवंशे  
यस्यासीदायुरेकंशतमिह शरदां सर्वलोकैकबन्धोः ।  
निर्गत्याश्वत्थमूले नमुचिमपि सता ऽनुत्तरा येन बोधिस्  
तं वन्दे शाक्यसिंहं सुरनरनमितं बुद्धमादित्यबन्धुम् ॥ बुस्तो_७२।७ ॥  
जातिं विप्रेतिवंशे नृपवरमहिते केतुमत्यां गृहीत्वा  
बुद्धत्वं येन लब्धमतिगुणनिधिना नागवृक्षस्य मूले ।  
अष्टावब्दायुतानि क्षपितभगवतो भावि यस्याग्रमायुर्  
वन्दे मैत्रेयनाथं तुषितपुरवरे भाविनं लोकनाथम् ॥ बुस्तो_७२।८ ॥  
स्तुत्वा वै सप्तबुद्धान् सकलमुपगतान् सप्तसप्तार्कभासो  
मैत्रेयं च स्तुवन् वै तुषितपुरगतं भाविनं लोकनाथम् ।  
यत्पुण्यं सम्प्रसूतं शुभगतिफलदं देहिनामेव सर्वं  
छित्वा सङ्क्लेशपाशान् मुनय इव चरन् निर्वृतिं स प्रयातु ॥ बुस्तो_७२।९ ॥  
श्रीसप्तबुद्धस्तोत्रं समाप्तम् ॥  
  
___________________________________________________________________________  
  
  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ७३:  
  
  
सप्तजिनस्तवः  
  
जगद्गुरुं सुरनरलोकपूजितं कृपापटुं परहितमोक्षदेशकम् ।  
विपश्यिनं त्रिभवमहौघसारगं नमामि तं सुगतगतिं तथागतम् ॥ बुस्तो_७३।१ ॥  
अनन्तपारे भवसागरे ऽस्मिन् निमज्यमानं प्रसमीक्ष्य लोकम् ।  
प्रकाशितो येन हिताय धर्मो नमो ऽस्तु तस्मै शिखिने जिनाय ॥ बुस्तो_७३।२ ॥  
वन्दे विश्वभुवं बुद्धं चन्द्रार्काधिकतेजसम् ।  
सागरौघमिवागाघं ज्ञानेन विनयेन च ॥ बुस्तो_७३।३ ॥  
यस्येन्दुरश्मिप्रतिमैर्यशोभिरलङ्कृता भाति वसुन्धरेयम् ।  
औदुम्बरं पुष्पमिवाद्भुतं तं वन्दे ककुप्छन्दमहामुनीन्द्रम् ॥ बुस्तो_७३।४ ॥  
विसारिणा विगतमलेन चेतसा विरागिणा सततहितानुकारिणा  
हतं तमो विगतमलेन येन तं सुरार्चितं कनकमुनिं नमाम्यहम् ॥ बुस्तो_७३।५ ॥  
प्रतप्तचामीकररश्मिगौरं सहस्रसूर्याधिकदीप्ततेजसम् ।  
लोकोत्तमं सर्वजनाभिवन्द्यं वन्दाम्यहं काश्यपनामधेयम् ॥ बुस्तो_७३।६ ॥  
वाक्यांशुजालैः प्रतिबोध्य लोकं सूर्याशुजालैरिव पद्मषण्डम् ।  
यो निर्वृतः शाक्यमुनिप्रदीपस्तस्मैः नमः परमकारुणिकाय शास्त्रे ॥ बुस्तो_७३।७ ॥  
मैत्रेयनामा तुषितालयस्थो यस्यैकजन्मान्तरिता हि बोधिः ।  
उत्पत्स्यते यः सुगतः पृथिव्यां सर्वात्मना ऽहं प्रणतो ऽस्मि तस्मै ॥ बुस्तो_७३।८ ॥  
स्तुत्वा मया सप्तजिनानतीताननागतं चाष्टमबोधिसत्त्वम् ।  
यत्पुण्यमासादितप्रमेयं निरामयास्तेन भवन्तु सत्त्वाः ॥ बुस्तो_७३।९ ॥  
  
श्रीसप्तजिनस्तवः समाप्तः ॥  
  
___________________________________________________________________________  
  
  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ७४:  
  
  
सप्ताक्षरस्तोत्रम्  
ओम् नमो लोकनाथाय मत्स्येन्द्राय विष्णवे  
नमामि जिननाथाय नित्यानित्यविधायिने ।  
निरम्बरविलासाय निर्विकल्पाय ते नमः ॥ बुस्तो_७४।१ ॥  
मोक्षदाता कृतमोक्षो मोक्षसौख्यप्रदायकः ।  
मेरुमण्डलमध्यस्थमोक्षदाय नमो ऽस्तु ते ॥ बुस्तो_७४।२ ॥  
लोलकन्दर्पपाशाय लोकेशाय महात्मने ।  
लोकरक्षाय देवाय लोकनाथाय ते नमः ॥ बुस्तो_७४।३ ॥  
कनकाचलमध्यस्थकिन्नरैरुपपद्यते ।  
कीर्तिहेतोः समाध्येषा कान्तिदं त्वामुपास्महे ॥ बुस्तो_७४।४ ॥  
नाथमन्त्रसमुज्ज्वालनागाभरणधारिणे ।  
निरवद्याय बुद्धाय बोधिदाय नमो ऽस्तु ते ॥ बुस्तो_७४।५ ॥  
स्थानरक्षाकृता धीर स्थानभ्रष्टप्रपालक ।  
लोचना-मामकी-तारा-पाण्डराभ्यो नमो नमः ॥ बुस्तो_७४।६ ॥  
यक्षराक्षसवेतालभुजङ्गभयहारिणे ।  
अमिताभकिरीटाय सिद्धिदाय नमो ऽस्तु ते ॥ बुस्तो_७४।७ ॥  
भिक्षुरोमसहस्राणि भिक्षुरक्षाय ते नमः ।  
श्लोकाष्टकमिदं पुण्यं कीर्तितं ते समाधिप ॥ बुस्तो_७४।८ ॥  
  
श्रीमदार्यावलोकितेश्वरस्य सप्ताक्षरस्तोत्रं समाप्तम् ॥  
  
___________________________________________________________________________  
  
  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ७५:  
  
  
सप्तविधानुत्तरस्तोत्रम्  
  
नमः श्रीलोकनाथाय  
  
अमितरुचिशिरःस्थं पद्मपत्रायताक्षं  
दुरितकृतविनाशं मोहमाया ऽहिताक्षम् ।  
करधृतकनकाब्जं लोकपालैकदक्षं  
प्रणमितशिरसा ऽहं नौमि तं लोकनाथम् ॥ बुस्तो_७५।१ ॥  
अरुणवरुणशोभाबोधिविज्ञानहेतुं  
मणिमयमुकुटं संसारकाम्भोधिसेतुम् ।  
कृतमनसिजनाशं बोधिसत्त्वादिकेतुं  
प्रणमितशिरसा ऽहं नौमि तं लोकनाथम् ॥ बुस्तो_७५।२ ॥  
सरसिजकृतवासं दूरकन्दर्पपाशं  
सुरनरदनुजाशं पूर्णचन्द्रप्रकाशम् ।  
सुकृतजनविलासं कोटिसूर्यावभासं  
प्रणमितशिरसा ऽहं नौमि तं लोकनाथम् ॥ बुस्तो_७५।३ ॥  
उरसि विहितनागं मोचिताशेषरागं  
भवजलधिविभागं मोक्षसौख्यैकमार्गम् ।  
प्रतपितकनकाङ्गं बोधिबोधैकरागं  
प्रणमितशिरसा ऽहं नौमि तं लोकनाथम् ॥ बुस्तो_७५।४ ॥  
जिनवरसुतराजं मुक्तिमालाविराजं  
सुललितफणिराजं कीर्णिताचाभिराजम् ।  
प्रमुदितवलिराजं पालितामर्त्यराजं  
प्रणमितशिरसा ऽहं नौमि तं लोकनाथम् ॥ बुस्तो_७५।५ ॥  
धृतमधुकररूपं क्षुप्तिपासान्तकूपं  
सुचरितहयरूपं सिंहलादन्तभूपम् ।  
अगुरुसुरभिधूपं धारिताशेषरूपं  
प्रणमितशिरसा ऽहं नौमि तं लोकनाथम् ॥ बुस्तो_७५।६ ॥  
त्रिविधविधृतपापं मे हरन्तं त्रितापं  
प्रतिदिनमितिजापं देवचक्रे विलापम् ।  
निरयभयकलापं भेदकाज्ञानचापं  
प्रणमितशिरसा ऽहं नौमि तं लोकनाथम् ॥ बुस्तो_७५।७ ॥  
विहितशुभजनानां मुक्तितापोद्यतानां  
विगलितकलुषाणां भक्तिपूजारतानाम् ।  
वरकुशलसमूहं सम्प्रपेदे स्वभक्त्या  
प्रणमितशिरसा ऽहं नौमि तं लोकनाथम् ॥ बुस्तो_७५।८ ॥  
दशबलकृतसिद्धिं संवधे बुद्धबोधिं  
जननमरणभीतं मारपाशाभिनीतम् ।  
मनसि मलिनवृत्ते पूरिताज्ञानवित्ते  
प्रणमितशिरसा ऽहं नौमि तं लोकनाथम् ॥ बुस्तो_७५।९ ॥  
प्रवरसुगतरत्नं धर्मकायं संसङ्घं  
क्षरणमिह प्रयामि कारितानङ्गभङ्गम् ।  
प्रमुदितमनसाप्तं बोधिलाभैकयत्नं  
प्रणमितशिरसा ऽहं नौमि तं लोकनाथम् ॥ बुस्तो_७५।१० ॥  
श्रीलोकनाथचरणाम्बुजभक्तिपद्म-  
पीयूषनन्दरचितानतिविस्तराढ्यम् ।  
यत्सप्तधार्चनयुतं सरसातिहृद्यं  
सौख्यावतीगमनमार्गकरं तु सद्यः ॥ बुस्तो_७५।११ ॥  
स्तुत्वा लोकगुरुं मुनीश्वरमिमं सर्वार्थसिद्धिप्रदं  
यत्पुण्यं समुपार्जितं व्रजतु तत्पुण्येन सौख्यावतीम् ।  
श्रीलोकेश्वरपादपङ्कजरसोल्लासैकहर्षोदितं  
लोकक्लेशहरं सुदुर्जयवरं जित्वा प्रमुक्तामलम् ॥ बुस्तो_७५।१२ ॥  
  
श्रीमदार्यावलोकितेश्वरस्य सप्तविधानुत्तररस्तोत्रं समाप्तम् ॥  
  
___________________________________________________________________________  
  
  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ७६:  
  
  
षट्पारमितास्तोत्रम्  
  
दानबलेन समुद्गतबुद्धो दानबलाधिपता नरसिंहे ।  
दानबलेक्षक श्रूयति शब्दः कारुणिकेन पुरे प्रविशन्तम् ॥ बुस्तो_७६।१ ॥  
शीलबलेन समुद्गतबुद्धो शीलबलाधिपता नरसिंहे ।  
शीलबलेक्षक श्रूयति शब्दः कारुणिकेन पुरे प्रविशन्तम् ॥ बुस्तो_७६।२ ॥  
क्षान्तिबलेन समुद्गतबुद्धो क्षान्तिबलाधिपता नरसिंहे ।  
क्षान्तिबलेक्षक श्रूयति शब्दः कारुणिकेन पुरे प्रविशन्तम् ॥ बुस्तो_७६।३ ॥  
वीर्यबलेन समुद्गतबुद्धो वीर्यबलाधिपता नरसिंहे ।  
वीर्यबलेक्षक श्रुयति शब्दः कारुणिकेन पुरे प्रविशन्तम् ॥ बुस्तो_७६।४ ॥  
ध्यानबलेन समुद्गतबुद्धो ध्यानबलाधिपता नरसिंहे ।  
ध्यानबलेक्षक श्रुयति शब्दः कारुणिकेन पुरे प्रविशन्तम् ॥ बुस्तो_७६।५ ॥  
प्रज्ञबलेन समुद्गतबुद्धः प्रज्ञबलाधिपता नरसिंहे ।  
प्रज्ञबलेक्षक श्रूयति शब्दः कारुणिकेन पुरे प्रविशन्तम् ॥ बुस्तो_७६।६ ॥  
  
श्रीषट्पारमितास्तोत्रं समाप्तम् ॥  
  
___________________________________________________________________________  
  
  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ७७:  
  
  
षट्त्रिंशत्संवरस्तुतिः  
  
श्रीसंवरं महावीरं वाराहीं चापि योगिनीम् ।  
नमामि सर्वभावेन योगिनीजालनायकम् ॥ बुस्तो_७७।१ ॥  
डाकिनीं च तथा लामां खण्डरोहां च रूपिणीम् ।  
चतुरो ऽमृतभाण्डांश्च बोधिचित्तेन पूरितान् ॥ बुस्तो_७७।२ ॥  
पुल्लीरमलयोद्भूतं खण्डकपालसंवरम् ।  
प्रचण्डालिङ्गणं वीरं नमामि शिरसि स्थितम् ॥ बुस्तो_७७।३ ॥  
जालन्धरात्समुत्पन्नं महाकङ्कालसंवरम् ।  
चण्डाल्यालिङ्गणं वीरं शिखादेशे स्थितं नमे ॥ बुस्तो_७७।४ ॥  
ओडियानात्समुद्भूतं कङ्कालनाम संवरम् ।  
प्रभावतीसमापन्नं सव्यकर्णस्थितं नमे ॥ बुस्तो_७७।५ ॥  
अर्बुदपीठमध्यस्थं संवरं विकटदंष्ट्रिणम् ।  
महानासासमापन्नं पृष्ठदेशे स्थितं नमे ॥ बुस्तो_७७।६ ॥  
गोदावरीसमुद्भूतं सुरावीरिणसंवरम् ।  
सम्पुटं वीरमत्याख्या वामकर्णस्थितं नमे ॥ बुस्तो_७७।७ ॥  
रामेश्वरोद्भवं वीरं अमिताभाख्यसंवरम् ।  
खर्वरोसम्पुटं नाथं भ्रुवोर्मध्यस्थितं नमे ॥ बुस्तो_७७।८ ॥  
देवीकोटोद्भवं नाथं वज्रप्रभाख्यसंवरम् ।  
लङ्केश्वरीसमापन्नं नमामि नेत्रकोणगम् ॥ बुस्तो_७७।९ ॥  
मारवाख्यात्समुत्पन्नं वज्रदेहाख्यसंवरम् ।  
द्रुमच्छायासमापन्नं नमामि स्कन्धदेशगम् ॥ बुस्तो_७७।१० ॥  
कामरूपोद्भवं वीरं अङ्गुलिकाख्यसंवरम् ।  
ऐरावतीसमापन्नं नमामि कक्षदेशगम् ॥ बुस्तो_७७।११ ॥  
ओकारस्थानसञ्जातं वज्रजटिलसंवरम् ।  
भैरवालिङ्गणं वीरं तनुयुगोद्भवं नमे ॥ बुस्तो_७७।१२ ॥  
त्रिशकुन्यद्भवं नाथं महावीराख्यसंवरम् ।  
वायुवेगासमापन्नं नाभिदेशस्थितं नमे ॥ बुस्तो_७७।१३ ॥  
कौशलायां समुद्भूतं वज्रहूङ्कारसंवरम् ।  
सुराभक्षीसमापन्नं नमामि नासिकाग्रजम् ॥ बुस्तो_७७।१४ ॥  
कलिङ्गपीठसञ्जातं सुप्रभानाम संवरम् ।  
श्यामादेवी समापन्नं नमामि मुखभागजम् ॥ बुस्तो_७७।१५ ॥  
लम्पाकस्थानसम्भूतं वज्रप्रभाख्यसंवरम् ।  
सुभद्रालिङ्गणं वीरं कण्ठदेशोद्भवं नमे ॥ बुस्तो_७७।१६ ॥  
काञ्च्याख्यपीठसञ्जातं महाभैरवसंवरम् ।  
हयकर्णासमापन्नं नमामि हृदिमध्यगम् ॥ बुस्तो_७७।१७ ॥  
हिमालयोद्भवं वीरं विरूपाक्षाख्यसंवरम् ।  
खगाननासमापन्नं मेढ्रस्थानगतं नमे ॥ बुस्तो_७७।१८ ॥  
प्रेतपुर्यां समुद्भूतं महाबलाख्यसंवरम् ।  
चक्रवेगासमापन्नं लिङ्गस्थानगतं नमे ॥ बुस्तो_७७।१९ ॥  
गुहदेशात्समुद्भूतं रत्नवज्राख्यसंवरम् ।  
खण्डरोहासमापन्नं नमामि गुदमध्यगम् ॥ बुस्तो_७७।२० ॥  
सौराष्ट्रदेशसम्भूतं हयग्रीवाख्यसंवरम् ।  
शौण्डिन्यालिङ्गणं वीरं नमामि उरुमध्यगम् ॥ बुस्तो_७७।२१ ॥  
सुवर्णद्वीपसञ्जातम् आकाशगर्भसंवरम् ।  
चक्रवर्मिणीसमापन्नं जङ्घामध्यगतं नमे ॥ बुस्तो_७७।२२ ॥  
नगरपीठमध्यस्थं श्रीहेरुकाख्यसंवरम् ।  
सुवीरालिङ्गणं वीरं नमाम्यङ्गुलिवर्तिनम् ॥ बुस्तो_७७।२३ ॥  
सिन्धुदेशसमुद्भूतं पद्मनृत्याख्यसंवरम् ।  
महाबलासमापन्नं पादपृष्ठगतं नमे ॥ बुस्तो_७७।२४ ॥  
मरुतीपीठसञ्जातं वैरोचनाख्यसंवरम् ।  
चक्रवर्तिनीसमापन्नं नमाम्यङ्गुष्ठमध्यगम् ॥ बुस्तो_७७।२५ ॥  
कुलतायाः समुद्भूतं वज्रसत्त्वाख्यसंवरम् ।  
महावीर्यासमापन्नं जानुद्वयगत नमे ॥ बुस्तो_७७।२६ ॥  
पूर्वद्वारे स्थितं वीरं वज्रचण्डाख्यसंवरम् ।  
काकास्यालिङ्गणं वीरं नमामि सुरनायकम् ॥ बुस्तो_७७।२७ ॥  
उत्तरद्वारमध्यस्थं वज्रानलाख्यसंवरम् ।  
उलूकास्यासमापन्नं नमामि यक्षनायकम् ॥ बुस्तो_७७।२८ ॥  
पश्चिमद्वारमध्यस्थं वज्रोष्णीषाख्यसंवरम् ।  
श्वानास्यासम्पुटं वीरं नमामि पन्नगाधिपम् ॥ बुस्तो_७७।२९ ॥  
दक्षिणद्वारमध्यस्थं वज्रकुण्डलिसंवरम् ।  
शूकरास्यासमापन्नं नमामि यमनायकम् ॥ बुस्तो_७७।३० ॥  
आग्नेयदिग्विमात्रस्थं वज्रयक्षाख्यसंवरम् ।  
यमदाढीसमापन्नं नमामि वह्निनायकम् ॥ बुस्तो_७७।३१ ॥  
नैरृत्यदिग्विभाषस्थं वज्रकीलाख्यसंवरम् ।  
यमदूतीसमापन्नं नमामि राक्षसाधिपम् ॥ बुस्तो_७७।३२ ॥  
वायव्यदिग्विभागस्थं वज्रमहाबलाह्वयम् ।  
यमदंष्ट्रीसमापन्नं नमामि पवनाधिपम् ॥ बुस्तो_७७।३३ ॥  
ईशानदिग्विभागस्थं वज्रभीषणसंवरम् ।  
यममथनीसमापन्नं नमामि भूतनायकम् ॥ बुस्तो_७७।३४ ॥  
एतान्देवान् नमस्यामि दिग्विदिक्षु सुसंस्थितान् ।  
वीरान् वीरेश्वरीः सर्वा हेरुकं परमेश्वरम् ॥ बुस्तो_७७।३५ ॥  
सहजानन्दात्मकं देवं विशुद्धं ताण्डवान्वितम् ।  
डाकिनीजालमध्यस्थं प्रत्यात्मवेद्यगोचरम् ॥ बुस्तो_७७।३६ ॥  
स्तुत्वेदं देवतीचक्रं यन्मयोपार्जितं शुभम् ।  
तेन पुण्येन लोको ऽस्तु वज्रडाकपरायणः ॥ बुस्तो_७७।३७ ॥  
  
श्री षट्त्रिंशत्संवरगणचक्रमण्डलस्तुतिः समाप्ताः ॥  
  
___________________________________________________________________________  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ७८:  
  
  
सत्त्वाराधनगाथा  
  
आर्य नागार्जुनकृता  
  
सत्त्वार्थमेव मयि तिष्ठति सत्त्वश्रद्धा नान्यत्र सा, ह्यहमहो ऽधिगृहीतसत्त्वः ।  
चर्या ऽधमा करुणया रहिता भवेद् या सम्भाव्यते करुणयैव प्रहाणमस्याः ॥ बुस्तो_७८।१ ॥  
सत्त्वेषु यस्य नितरां करुणाप्रवृत्तिराराधकः स मम शासनमर्मवेत्ता ।  
शीलं श्रुतिश्च करुणा च सुधोश्च यस्य नित्यं स एव सुगतार्चनकृन्निगद्यते ॥ बुस्तो_७८।२ ॥  
कल्याणकारमधिकृत्य गतो ऽस्मि सिद्धिं सत्त्वार्थमेव तनुमेष समुद्वहामि ।  
नैवं क्रियेत यदि सत्त्वहितं मया चेद् व्यर्थं करोमि तनुपोषणमन्नपानैः ॥ बुस्तो_७८।३ ॥  
सत्त्वान् हिनस्ति मनसापि हि यः स कस्मान्मामेव संश्रयति यो मयि निर्व्यपेक्षः ।  
पूजा तु सा भवति सत्त्वहितेक्षणापि पूज्यस्य या मनसि तुष्टिमुपाददाति ॥ बुस्तो_७८।४ ॥  
हिंसात्मिका परविहेठनसम्भवा वा पूजा न पूज्यमनुगच्छति संस्कृतापि ।  
दाराः सुताश्च विभवश्च महत्त्व(च्च) राज्यं मांसं च शोणितवसे नयते शरीरम् ॥ बुस्तो_७८।५ ॥  
येषां प्रियत्वमधिकृत्य मयोज्झितं यत् यस्तान् विहेठयति तेन विहेठितो ऽहम् ।  
सत्त्वोपकारपरमा हि ममाग्रपूजा सत्त्वापकारपरया च पराभवः स्यात् ॥ बुस्तो_७८।६ ॥  
सत्त्वान् प्राप्य मया कृतानि कुशलान्याराधितास्तायिनः  
प्राप्ताः पारमिताश्च सत्त्वसमितेरेवार्थमातिष्ठता ।  
सत्त्वार्थेन समुद्यतेन मनसा मारस्य भग्नं बलं  
सत्त्वैरेव तथा तथा विरचितं येनास्मि बुद्धः कृतः ॥ बुस्तो_७८।७ ॥  
कस्मिन् वस्तुनि सिद्ध्यतामिह कृपा मैत्री च क्वालम्बतां  
क्वोपेक्षामुदितादिवस्तुविषयः कस्मिन् विमोक्षादयः ।  
कस्यार्थे करुणापरेण मनसः क्षान्तिश्चिरं भाविता  
न स्युर्जन्मनि जन्म(नि) प्रियविधौ मित्रं यदि प्राणिनः ॥ बुस्तो_७८।८ ॥  
सत्त्वा एव गजादिभावगतयो दत्ता मया ऽनेकशः  
सत्त्वा एव च पात्रतामुपगतं देयं मया ग्राहिताः ।  
सत्त्वैरेव विचित्रभावगमनादस्मत्कृपा वर्धिता  
सत्त्वानेव न पालयामि यदि चेत् कस्यार्थमर्थः कृतः ॥ बुस्तो_७८।९ ॥  
संसारे व्यसनाभिघातबहुले न स्युर्यदि प्राणिनो  
जन्मावर्तविडम्बनेन यमलोकं प्राप्य सात्मीकृताः ।  
संसारात्तरणं च सौगतमिदं महात्म्यमत्यद्भुतं  
कस्यार्थेन समीहितं यदि न मे सत्त्वा भवेयुः प्रियाः ॥ बुस्तो_७८।१० ॥  
यावच्चेदं ज्वलति जगतः शासनं शासनं मे  
तावत् स्थेयं परहितपरैरात्मवद्भिर्भवद्भिः ।  
श्रुत्वा श्रुत्वा मम विरचितं सत्त्वहेतोरखिन्नैः  
खेदः कार्यो न च तनुमिमं मुक्तसारं भवद्भिः ॥ बुस्तो_७८।११ ॥  
  
सम्यक्सम्बुद्धभाषिता सत्त्वाराधनगाथा समाप्ता ॥  
  
___________________________________________________________________________  
  
  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ७९:  
  
  
शाक्यसिंहस्तोत्रम्  
  
ब्रह्मणा कृतम्  
  
नमः शाक्येन्द्राय ।  
  
नमो ऽस्तु लोकाधिप शाक्यराज सद्धर्मपङ्केरुहभास्कराय ।  
क्लेशारिवर्गाभिहताय तुभ्यं सम्बोधिदीपैर्हतमोहजाल ॥ बुस्तो_७९।१ ॥  
ब्रह्मर्षिराजर्षिसुरर्षिसङ्घैः प्राप्तुं न यच्छक्यमनेकरत्नैः ।  
प्राप्तं त्वया ज्ञानमनन्तधर्मं येनाकरिष्यः सकलस्य हैत्यम् ॥ बुस्तो_७९।२ ॥  
प्रवर्तितं येन सुधर्मचक्रं यस्मिन् मही सोदधिशैलराजा ।  
आनन्दितेव चलिता ह्यजस्रं नमो ऽस्तु तुभ्यं त्रिभवाधिपाय ॥ बुस्तो_७९।३ ॥  
यस्मिंश्च वातास्त्रिगुणेन युक्ता ववुर्नभस्तो निपतन्ति वस्त्राः(र्षाः) ।  
विचित्रपुष्पाणि सुगन्धि वारि नमो ऽस्तु तुभ्यं जगदेकनाथ ॥ बुस्तो_७९।४ ॥  
अनन्यजेयो नमुचिर्वरिष्ठैः सैन्यैर्वृतः कोटिशतप्रमाणैः ।  
जितं त्वयैकेन निरायुधेन नमो ऽस्तु तुभ्यं बलवर्तनाय ॥ बुस्तो_७९।५ ॥  
येन त्रिलोकीं प्रतिपालितुं तन्मायासुकज्जाज्वलयन्(?) प्रजातम् ।  
स्वभावतो जन्मजरान्तकारिणे नमो ऽस्तु तुभ्यं जगदेकनाथ ॥ बुस्तो_७९।६ ॥  
त्रैधातुलोकेषु विकासितुं तां सम्बोधिचर्यामपवर्गसेतुम् ।  
तुषितायुतो जन्म चकार मर्त्ये नमो ऽस्तु तुभ्यं वरबोधिराज ॥ बुस्तो_७९।७ ॥  
सम्यक् प्रतिज्ञां प्रतिकृत्य येन सम्प्रेष्यते मोक्षपुरे जनौघः ।  
तदर्थमायासि च मर्त्यलोके नमो ऽस्तु तुभ्यं सुमहत्प्रतिज्ञ ॥ बुस्तो_७९।८ ॥  
यश्चाष्टकं ब्रह्मकृतं सुपुण्यं पठिष्यति शाक्यवराग्रतः स्थः ।  
दुःखं महापापभयं च हित्वा श्रीश्रीघने यास्यति पत्तने मुदा ॥ बुस्तो_७९।९ ॥  
  
ब्रह्मणा कृतं श्रीशाक्यसिंहस्तोत्रं समाप्तम् ॥  
  
___________________________________________________________________________  
  
  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ८०:  
  
  
शाक्यसिंहस्तोत्रम्  
  
छन्दो ऽमृतोद्धृतम्  
  
नमामि तं भिक्षुगणैरूपेतं तथागतैर्वृक्षतले निषण्णम् ।  
अनन्तरोदीरितलक्ष्मभाजौ पादौ यदीयावुपजातयस्ताः ॥ बुस्तो_८०।१ ॥  
शाक्येन्द्रवंशाललितावतंसमंशाधिकाभं कनकाधिकाभम् ।  
नमामि बुद्धं ह्युपजातिसिद्धं सर्वार्थसिद्धाख्यकुमारवर्यम् ॥ बुस्तो_८०।२ ॥  
नमामि नित्यं निरवद्यवृत्तं निरञ्जनं निर्मलदेहरूपम् ।  
निःशेषसत्त्वोद्धरणैकचित्तं चन्द्राननं शुभ्रपदारविन्दम् ॥ बुस्तो_८०।३ ॥  
शौद्धोदनिं गौतमिपालनीयं मायासुतं मारजितं महान्तम् ।  
महेश्वराद्यैर्महनीयमूर्तिममेयमाहात्म्यममेयधर्मम् ॥ बुस्तो_८०।४ ॥  
भवोदधेस्तीर्णमनन्तपुण्यं भवादिदेवैरभिवन्द्यपादम् ।  
अनन्तभव्याकृतिभावनीयं तं नौमि भव्योज्ज्वलभूषिताङ्गम् ॥ बुस्तो_८०।५ ॥  
बभाण वंशस्थविरो नृपाधिपो जनान् प्रतीत्याह्वयतात्मजं मम ।  
कृतारिभङ्गं जिनराजमीश्वरं गतं षडब्दं च वियोगभावयोः ॥ बुस्तो_८०।६ ॥  
भजस्व वंशस्थविरं मुनीश्वरं महावने वृक्षतले शुचिस्थले ।  
जगद्धितं यज्जनन जरान्तकं जगज्जनन्या वरदक्षपार्श्वजम् ॥ बुस्तो_८०।७ ॥  
शाक्येन्द्रवंशोदधिचन्द्रमुद्गतं श्रीशाक्यसिंहं चतुराननैः स्तुवन् ।  
प्राशिष्ट ब्रह्मा चतुराननं स्वकं चतुर्गुणं पुण्यमवाप्तमित्यहो ॥ बुस्तो_८०।८ ॥  
दैत्येन्द्रवंशाग्निरसौ जनार्दनो द्वाभ्यां विधायाञ्जलिमम्बुजासनम् ।  
दोष्णाममंसच्चतुरश्चतुर्भुजाद् द्वैगुण्यमाप्तं सुकृतं मयेति ॥ बुस्तो_८०।९ ॥  
  
छन्दो ऽमृतोद्धृतं श्रीशाक्यसिंहस्तोत्रं समाप्तम् ॥  
  
___________________________________________________________________________  
  
  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ८१:  
  
  
शाक्यसिंहस्तोत्रम्  
दुर्गतिपरिशोधनोद्धृतम्  
  
ओम् नमः शाक्यसिंहाय  
  
नमस्ते शाक्यसिंहाय धर्मचक्रप्रवर्तक ।  
त्रैधातुकं जगत्सर्वं शोधयेत् सर्वदुर्गतिम् ॥ बुस्तो_८१।१ ॥  
नमस्ते वज्रोष्णीषाय धर्मधातुस्वभावक ।  
सर्वसत्त्वहितार्थाय आत्मतत्त्वप्रदेशक ॥ बुस्तो_८१।२ ॥  
नमस्ते रत्नोष्णीषाय समन्तात्तत्त्वभावनैः ।  
त्रैधातुकं स्थितं सर्वमभिषेकप्रदायक ॥ बुस्तो_८१।३ ॥  
नमस्ते पद्मोष्णीषाय स्वभावप्रत्यभाषक ।  
आश्वासयन्यः सत्त्वेषु धर्मामृतं प्रवर्तयेत् ॥ बुस्तो_८१।४ ॥  
नमस्ते विश्वोष्णीषाय स्वभावकृतमनुस्थित ।  
विश्वकर्मकरो ह्येष सत्त्वानां दुःखशान्तये ॥ बुस्तो_८१।५ ॥  
नमस्ते तेजोष्णीषाय त्रैधातुकमभाषक ।  
सर्वसत्त्व उपायेषु सत्त्वदृष्टं करिष्यते ॥ बुस्तो_८१।६ ॥  
नमस्ते ध्वजोष्णीषाय चिन्तामणिध्वजाधर ।  
दानेन सर्वसत्त्वानां सर्वाशापरिपूरक ॥ बुस्तो_८१।७ ॥  
नमस्ते तृष्णोष्णीषाय क्लेशोपक्लेशछेदन ।  
चतुर्मारबलं भग्नं सत्त्वानां बोधिप्राप्तये ॥ बुस्तो_८१।८ ॥  
नमस्ते छत्रोष्णीषाय आतपत्रं सुशोभनम् ।  
त्रैधातुक जगत्सर्वं धर्मराजत्वप्रापकम् ॥ बुस्तो_८१।९ ॥  
लास्या माला तथा गीता नृत्या देवीचतुष्टयम् ।  
पुष्पा धूपा च दीपा च गन्धादेवी नमो ऽस्तु ते ॥ बुस्तो_८१।१० ॥  
द्वारमध्यस्थिता ये च अङ्कुशपाशफोटकाः ।  
श्रद्धाभावविनिर्ज्ञातं द्वारपाल नमो ऽस्तु ते ॥ बुस्तो_८१।११ ॥  
वेदिकादौ स्थिता ये च चतस्रो द्वारपालिकाः ।  
मुदितादौ दश स्थित्वा बोधिसत्त्व नमोस्तु ते ॥ बुस्तो_८१।१२ ॥  
ब्रह्मेन्द्ररुद्रचन्द्रार्का लोकपालाश्चतुर्दिशम् ।  
अग्नी राक्षसवायुश्च भूताधिपते नमोस्तु ते ॥ बुस्तो_८१।१३ ॥  
अनेन स्तोत्रराजेन संस्थितो मण्डलाग्रतः ।  
वज्रघण्टाघरो मन्त्री इदं स्तोत्रमुदाहरेत् ॥ बुस्तो_८१।१४ ॥  
  
दुर्गतिपरिशोधनोद्धृतं श्रीशाक्यसिंहस्तोत्रं समाप्तम् ॥  
  
___________________________________________________________________________  
  
  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ८२:  
  
  
शाक्यसिंहस्तोत्रम्  
  
नवग्रहकृतम्  
  
प्रणमामि जिनं सुगतं सततं तपनीयहिरण्यशरीरच्छविम् ।  
वरचक्रविभूषितपाणितलं ससुरासुरमानुषपापहरम् ॥ बुस्तो_८२।१ ॥  
प्रणमामि मुनीन्द्रगुरुं ललितं सतताकुलनिर्जितमारबलम् ।  
दशपारमिताप्रतिबोधकरं चतुर्रार्यविबोधकरं सुकरम् ॥ बुस्तो_८२।२ ॥  
प्रणमामि हितङ्करदेवनरं सनरामरपूजितदेववरम् ।  
अमरादिकषड्गतिहैत्यकरं सजराजनिमृत्युभयादिहरम् ॥ बुस्तो_८२।३ ॥  
प्रणमामि सुखाकरबोधिभरं स्वसुखं प्रददौ करुणाशयतः ।  
परदुःखमसह्य चकार जनुर्गतदोषनिराकुलशाक्यकुले ॥ बुस्तो_८२।४ ॥  
प्रणमामि च लोकहिताय गृहं विजहौ पितरं रमणीसहितम् ।  
हयकण्ठकछन्दकदेववृतो मुदितो ऽभ्यगमत् सुवने विजने ॥ बुस्तो_८२।५ ॥  
प्रणमामि तपोवनसुभ्रमितं प्रचकार च यस्तु महर्षिगणान् ।  
चतुरार्यकब्रह्मविहारपरान् सुगतस्मरणैकतपोव्रतिकान् ॥ बुस्तो_८२।६ ॥  
प्रणमामि महाद्रुममूलवरे सुतृणासनसंश्रितवज्रधरम् ।  
शतकोटिसुमारबलास्त्रहरं शतसङ्ख्यतथागतपुत्रवृतम् ॥ बुस्तो_८२।७ ॥  
प्रणमामि च मल्लिकपञ्चशता वणिजः प्रतिपालनमेव कृताः ।  
वणिजार्पितपञ्चसुधानयकं शुभपायसभोजनभक्षकृतम् ॥ बुस्तो_८२।८ ॥  
प्रणमामि सुवर्तितधर्मवरं मृगदाववने चतुरासनके ।  
विधिशक्रसुरासुरलोकवृतं सुशरीरमहोज्ज्वलसर्वदिशम् ॥ बुस्तो_८२।९ ॥  
गुरुनिर्मितकं सुगतस्तवकं पठनं कुरुते किल यो मनुजः ।  
ग्रहरोगभयं नहि तस्य सदा स तु यास्यति मोक्षपुरे सुपुरे ॥ बुस्तो_८२।१० ॥  
  
आदित्यादिनवग्रहकृतं श्रीशाक्यसिंहस्तोत्रं समाप्तम् ॥  
  
___________________________________________________________________________  
  
  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ८३:  
  
  
शाक्यसिंहस्तोत्रम्  
  
शङ्करकृतम्  
  
नमामि सौगतं जिनं लसद्वितानभासुरं  
सहस्रसूर्यरोचिषं शशाङ्ककोटिनिर्मलम् ।  
सरोमकूपमण्डलाद् गलत्सुसूक्ष्मतेजसं  
सहस्रनेमिचक्रिताङघ्रिपद्मपाणिशोभितम् ॥ बुस्तो_८३।१ ॥  
भजामि लोकनायकं सशोकरोगनाशकं  
जराविपद्भयान्तकं भवार्णवप्रतारकम् ।  
प्रबुद्धपङ्कजासनं विबुद्धबोधिकाननं  
त्रिलोकलोकभावनं जगत्त्रयैकपावनम् ॥ बुस्तो_८३।२ ॥  
नमो ऽस्तु पालभुं जगच्चकार जन्म मानवं  
विशुद्धशाक्यसागरे पयोनिधौ शशी यथा ।  
कथासुधामयो ऽधुना विनोदयिष्यते भवान्  
त्रिजालमोहतामसं विनाशयिष्यसे ज्वलन् ॥ बुस्तो_८३।३ ॥  
स्थिताय बोधिमण्डपे हिताय लोकसञ्चयं  
जिताय मारसैन्यकं श्रिताय सत्तृणासनम् ।  
सुजातशाक्यभूपतेर्युताय पारमार्थकै-  
र्वृताय बोधिसंवरैर्नमो ऽस्तु धर्मराज ते ॥ बुस्तो_८३।४ ॥  
भजामि भव्यभावुकं भवस्य भावभेदकं  
सुबोधिवैभवोद्भवं सुभाद्रिकं शुभांशिकम् ।  
भवौघभारभेदितुं बभार बोधिभारकं  
सुभद्रभानुभास्वरं सुभावितं शुभावहम् ॥ बुस्तो_८३।५ ॥  
जिनेन्द्रमूलमण्डपे लसद्वितानविस्तृते  
सहस्रकल्पपादपे प्रपूर्णवत्प्रशोभिते ।  
हिरण्यरत्नवेदिकाकुशासनस्थितं विभुं  
नमामि शाक्यसौगतं तथागतं वरं सदा ॥ बुस्तो_८३।६ ॥  
पठन्ति ये जिनाग्रतो विनिर्मितं हरेण तत्  
सुपञ्चपञ्चचामरं त्रिकालमेव मङ्गलम् ।  
सुकीर्तिधर्मसंयुतं लसन्ति सप्त वृद्धयो  
व्रजन्ति ते सुखावतीं सुखेन सत्सुखावतीम् ॥ बुस्तो_८३।७ ॥  
शङ्करकृतं श्रीशाक्यसिंहस्तोत्रं समाप्तम् ॥  
  
___________________________________________________________________________  
  
  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ८४:  
  
  
शाक्यसिंहस्तोत्रम्  
  
सुरपतिकृतम्  
  
नौभि श्रीशाक्यसिंहं सकलहितकरं धर्मराजं महेशं  
सर्वज्ञं ज्ञानकायं त्रिमलविरहितं सौगतं बोधिराजम् ।  
धर्माधारं मुनीन्द्रं दशबलबलिनं श्रीघनं विश्वरूपं  
सम्बुद्धं लोकनाथं सकलभयहरं संस्थितं मर्त्यलोके ॥ बुस्तो_८४।१ ॥  
यस्त्वं धर्माधिमेशं(पेशः) सकलजिनसुतैः संश्रितः श्वेतकेतु-  
रित्याख्यां बोधिहेतुस्तदनु च तुषिता चागता बोधिराज ।  
मैत्रेयं स्थापयित्वा प्रमुदितमनसं स्वासने चाभिषिञ्च्य  
मायागर्भे पवित्रे ऽशुचिमलरहिते रत्नव्यूहे निवेश ॥ बुस्तो_८४।२ ॥  
गर्भे स्थित्वा ऽपि यस्त्वं सकलहितकरीं धर्मव्याख्यां करोषि  
काले मातुः सुकक्षात्सकलनिजकरैः काशयत् सम्प्रजातः ।  
लोकाचारं च कृत्वा विहितदशविधिं वै विवाहादि तत्तत्  
त्यक्त्वा सर्वांश्च राज्यं सकलजनहिते निर्गतं त्वां नमे ऽहम् ॥ बुस्तो_८४।३ ॥  
ऊर्णाकोशाच्च यस्य प्रतिदिनमसकृत् दक्षिणावर्तरोचिः  
प्रोद्यद्देदीप्यमानत्रिभुवनकुहरध्वस्तमोहान्धकारम् ।  
चत्वारिंशत्सुदन्तोद्गलितकरचयैर्भापयन्नारकीयान्  
प्रोद्धृत्वा स्वर्गलोके सुरतरुकलिते स्थापिता येन वन्दे ॥ बुस्तो_८४।४ ॥  
यत्पाणी चक्रचिह्नावभिमतफलदौ दानपारङ्गतत्वो-  
द्यत्कान्ता भूमिदेवी स्वगणपरिवृता भेदयित्वा ऽवनिं ताम् ।  
स्थित्वाग्रे पूजयित्वा नमुचिमभिगतं भर्त्सयित्वा द्विषन्तं  
साक्षीभूता निलीना प्रणमितशिरसा त्वां नमे ऽहं जिनेन्द्रम् ॥ बुस्तो_८४।५ ॥  
यस्योद्ग्रीवस्य चाग्रे विधिहरमधुहृल्लोकसंस्थैः प्रवीणैर्  
द्रष्टुं नैवाभिशक्त्या किमु मनुजपुरे वासितैर्मादृशैश्च ।  
ब्रह्माण्डं लङ्घयित्वा तरणिशशधरौ द्यौश्च नक्षत्रलोकं  
ऊर्ध्वं लोकोत्तराख्ये निजभुवनवरे भासितं त्वां नमे ऽहम् ॥ बुस्तो_८४।६ ॥  
यद्वक्त्रं पङ्कजाभं सुरदनवसनाकर्णिकाकेसराढ्यं  
ब्रह्माण्डं जूम्भते ऽस्मिन् भुवनगणवृत्तं संश्रितं कर्णिकावत् ।  
दृष्ट्वा सम्मूर्च्छितो ऽभून्नमुचिरनुचरैस्त्रासि सर्वज्ञनाथ  
कृत्वा केचित्प्रयाताः शरणमभिमतं श्रीघनं त्वां नमे ऽहम् ॥ बुस्तो_८४।७ ॥  
सङ्ख्याज्ञानप्रवीणास्त्रिभुवनसदने पण्डिता ये वसन्ति  
तैः सर्वैर्मीलयित्वा यदि तव महिमा वर्ण्यते कल्पकालम् ।  
पारं गन्तुं समर्था नहि निखिलगुणक्षीरसिन्धोः कथञ्चिद्  
एकाकी किं समर्थास्तदपि मम मनो बोधनार्थं नमे त्वाम् ॥ बुस्तो_८४।८ ॥  
पठ्यन्ते स्तोत्रमेतत्सुरपतिरचितं स्रग्धरावृत्तसञ्ज्ञं  
शक्राद्या लोकपालाः प्रतिपदनुचराः सङ्करिष्यन्ति रक्षाम् ।  
सौख्यं भुक्त्वेह लोके तदनु सुरपतेः कल्पवृक्षाभिकीर्णे  
स्थित्वा गच्छन्ति चान्ते सुगतसुतमहीं सर्वलौकैकगम्याम् ॥ बुस्तो_८४।९ ॥  
  
सुरपतिकृतं श्रीशाक्यसिंहस्तोत्रं समाप्तम् ॥  
  
___________________________________________________________________________  
  
  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ८५:  
  
  
शाक्यसिंहस्तोत्रम्  
  
विष्णुकृतम्  
  
ओम् नमः सर्वज्ञाय  
  
नमे श्रीघन त्वां सदाभावभक्तो भवाम्भोधिसेतुं लसन्मोक्षहेतुम् ।  
त्रिधातुं विधातुं सुरक्षां विरक्षां सुदक्षं सुकक्षां सुजातं सुदान्तम् ॥ बुस्तो_८५।१  
नमे दानशीलक्षमाध्यानवीर्यं महज्ज्ञानपारङ्गतं सौगतत्वम् ।  
चतुर्ब्रह्मवैहारलोकोद्धरन्तं चतुःसत्यधर्मोपदेशं सुवेशम् ॥ बुस्तो_८५।२ ॥  
नमे बोधिराजं सुगम्ये विराजंसुरम्ये वने देवराजादिगम्यम् ।  
चतुर्थासनस्थं हितार्थं दिशन्तं कृतानेकसुस्थं जगद्रक्षणस्थम् ॥ बुस्तो_८५।३ ॥  
चतुर्मारलोकं महद्वीर्यवन्तं जयन्तं हसन्तं त्रिजालं च कालम् ।  
क्षमानद्धदेहं नमे मुक्तगेहं त्रिलोक्यैकनाथं तथा शाक्यनाथम् ॥ बुस्तो_८५।४ ॥  
नमे मारसैन्यं जितं येन सर्वं निरस्त्रेण साहाय्यमुक्तेन नूनम् ।  
क्षमावर्म मैत्रीधनुर्धारिणा च जगत्पालितुं बोधिवृक्षस्थितेन ॥ बुस्तो_८५।५ ॥  
नमे शीतव्यञ्जैर्लसद्देहगेहं जने स्नेहवन्तं वने गेहवन्तम् ।  
युतं द्वाधिकैस्त्रिंशकैर्लक्षणाख्यैर्महादुर्लभं त्रैभवे लोकपूज्यम् ॥ बुस्तो_८५।६ ॥  
नमे धर्ममेघास्थितं सुप्रतिष्ठं कलौ नाथहीने भवेयं सनाथः ।  
तथा पालितुं स्वां प्रतिज्ञां चकार जनिं शाक्यवंशे महीपावतंसे ॥ बुस्तो_८५।७ ॥  
नमे भाग्यतो लभ्यते दर्शनं ते तथा भाग्यभाजो स्वयमेति बुद्धिः ।  
स्थितो धर्ममेघे कथं दर्शनं स्याद् विहीना न तत्राभिगन्तुं प्रशक्ताः ॥ बुस्तो_८५।८ ॥  
इदानीं भवत्पादपद्मोत्थितेन रजःपुञ्जकेन त्रिलोकं पवित्रम् ।  
तथास्माच्छिरांसि पवित्राणि सत्यं चरिष्यामि बोधिं भवच्छासनेन ॥ बुस्तो_८५।९ ॥  
भुजङ्गप्रयातं कृतं माधवेन पठेद् यो जिनस्याग्रतस्थो हि नित्यम् ।  
सदा मङ्गलं तस्य गेहे सुदेहे प्रसन्नाश्च रक्षां करिष्यन्ति बुद्धाः ॥ बुस्तो_८५।१० ॥  
त्रिजालं च छित्वा सुखानि प्रभुक्त्वा तथा दानशीलादिपारङ्गताश्च ।  
महाबोधिलब्धा जगत्पालक्षोदं गमिष्यन्ति चान्ते सुखावत्युपाख्याम् ॥ बुस्तो_८५।११ ॥  
  
श्रीशाक्यसिंहस्य विष्णुकृतं भुजङ्गप्रयातस्तोत्रं समाप्तम् ॥  
  
___________________________________________________________________________  
  
  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ८६:  
  
  
शाक्यसिंहस्तोत्रम्  
  
यशोधराकृतम्  
  
एषो हि भवतस्तातो जन्ममृत्युजरान्तकः ।  
सर्वार्थसिद्धनाम्नेति शाक्यसिंहो ऽधुना सुत ॥ बुस्तो_८६।१ ॥  
यस्य छायामुपाश्रित्य दिव्यातिसुन्दरो भवेः ।  
द्वात्रिंशल्लक्षणधरं पितरं दर्शयाधुना ॥ बुस्तो_८६।२ ॥  
चतुरशीतिसाहस्रं स्त्रीणां विहाय निर्मदः ।  
तपोवनमगाद् यो ऽसौ वन्दयैनं महर्द्धिकम् ॥ बुस्तो_८६।३ ॥  
सप्तरत्नानि राज्यं च महैश्वर्यपदं वरम् ।  
हित्वा प्रव्रजितो यो ऽसौ तं दर्शय जगद्गुरुम् ॥ बुस्तो_८६।४ ॥  
मायाख्यायाः पितामह्या यो ऽजनद्दक्षकुक्षितः ।  
लुम्बिन्यामुदयात् सूर्य इव तं पितरं नम ॥ बुस्तो_८६।५ ॥  
अभयायाः कुलेश्वर्या येन पादाम्बुजे नतम् ।  
त्रैधातुकाधिपं देवं पितरं त्वं सदा नम ॥ बुस्तो_८६।६ ॥  
विश्वामित्रमुपाध्यायं यो ऽयोजयत् सुसंवरे ।  
बालक्रीडाभिरक्तात्मा तातमेनं सदा नम ॥ बुस्तो_८६।७ ॥  
जम्बूतरुसमासीनं पञ्चर्षयो हतत्विषः ।  
निर्मानिनः प्राभजन् यमेनं तातं सदा नम ॥ बुस्तो_८६।८ ॥  
पितरं बोधयित्वा यो ऽत्याजयत्तु षडंशकम् ।  
दयाकरं जगद्वन्द्यं जनकं प्रणमात्मज ॥ बुस्तो_८६।९ ॥  
यो ऽजयद्देवदत्तादीन् मानिनः सर्ववित् सुधीः ।  
सर्वफलादिदं विज्ञं सुधियं जनकं भज ॥ बुस्तो_८६।१० ॥  
यात्रायामातुरं जीर्णं मृतं दृष्टिविवर्जितम् ।  
स्वयं विज्ञो ऽपि पप्रच्छ सदा तं जनकं भज ॥ बुस्तो_८६।११ ॥  
कामाग्निर्नाहरद्यस्य चित्तं प्रमदवासिनः ।  
निरञ्जनं निर्विकल्पं सुत तं जनकं भज ॥ बुस्तो_८६।१२ ॥  
कनकाश्वं समारुह्य छन्दकेन बहिर्ययौ ।  
देशान्निशीथे त्रिदशैः स्तूयमानं मुदा भज ॥ बुस्तो_८६।१३ ॥  
हयं निवर्तयामास छन्दकं च तपोवनात् ।  
सुकण्ठाभरणं दत्त्वा भणैनं वनचारिणम् ॥ बुस्तो_८६।१४ ॥  
नैरञ्जनामुपासृत्य प्राकरोद् यस्तपोव्रतम् ।  
जगद्धितार्थं षड्वर्षमेनं भज तपःपरम् ॥ बुस्तो_८६।१५ ॥  
बोधिद्रुमसमासीनो जित्वा मारं सुदुःसहम् ।  
प्रालभद्बोधिरत्नं यो दर्शयैनं तथागतम् ॥ बुस्तो_८६।१६ ॥  
मृगदावस्थितः काश्यां धर्मचर्क्र प्रवर्तयन् ।  
ब्रह्मादिभिर्वृतो यो ऽसौ दर्शयैनं गुरुं सुत ॥ बुस्तो_८६।१७ ॥  
इति मात्रोदितं श्रुत्वा राहुलः सो ऽतिविस्मितः ।  
प्रणम्य पितरं पश्यन् मुदमाप स्मिताननः ॥ बुस्तो_८६।१८ ॥  
  
श्रीशाक्यसिंहस्तोत्रं यशोधराकृतं समाप्तम् ॥  
  
___________________________________________________________________________  
  
  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ८७:  
  
  
शारदाष्टकस्तोत्रम्  
  
शङ्खेन्दुकुन्दहिमसन्निभचारुदेहां हंसस्थितां कमलपत्रसुरोचनीयाम् ।  
दिव्याम्बराभरणभूषितसौम्यरूपां श्रीशारदां भगवतीं सततं नमामि ॥ बुस्तो_८७।१ ॥  
संसारसागरमहोदधिमग्नसत्त्वसन्तारिणीं सुरनरार्चितपादपद्माम् ।  
हारार्द्धहारमणिकुण्डलमण्डिताङ्गीं श्रीशारदां भगवतीं सततं नमामि ॥ बुस्तो_८७।२ ॥  
या भारतीति कथिता जननी च लोके मोहान्धकारभरभग्नकृतां जनानाम् ।  
सङ्कीर्तिता मुनिभिरस्तसमस्तदोषैः श्रीशारदां भगवतीं सततं नमामि ॥ बुस्तो_८७।३ ॥  
वीणानुवादनरतां स्फटिकाक्षमालासन्धारिणीं कनकपुस्तकधारिणीं च ।  
रत्नैः शुभैः सुरुचिरां कृतहस्तपद्मां श्रीशारदां भगवतीं सततं नमामि ॥ बुस्तो_८७।४ ॥  
पूज्या सदैव जननी परिवन्दनीया देव्या गणा मनसि सम्परिमोदनीयाः ।  
जीवार्थिनः फलभृतो गुणवर्णना च श्रीशारदां भगवतीं सततं नमामि ॥ बुस्तो_८७।५ ॥  
नत्वा भजेज्जगति यो जननीं प्रसिद्धां कुर्यात्सदा भगवती किलपञ्चसौख्यम् ।  
सौन्दर्यरूपगुणवित्तसुभोगभाजं श्री शारदां भगवतीं सततं नमामि ॥ बुस्तो_८७।६ ॥  
पूजोपहारवलिभिः परिपूजनीया देव्या गणादिकमनोज्ञसुवक्त्रपद्माः ।  
यैः पूजिता भगवती किल जाड्यहन्त्री श्रीशारदां भगवतीं सततं नमामि ॥ बुस्तो_८७।७ ॥  
यस्याः प्रसादमवगम्य सुखप्रदायास्त्रैलोक्यनाथौदितार्कसमप्रभः स्यात् ।  
धर्मार्थकामफलदामथ मोक्षदां च श्रीशारदां भगवतीं सततं नमामि ॥ बुस्तो_८७।८ ॥  
  
श्रीशारदाष्टकस्तोत्रं समाप्तम् ॥  
  
___________________________________________________________________________  
  
  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ८८:  
  
  
स्रग्धरापञ्चकस्तोत्रम्  
  
वन्दे ऽहं तत्त्वरूपं ततविततभवं भव्यहव्यस्वभावं  
बुद्धानामादिबुद्धं कृतविविधहितं तेजसां सन्निधानम् ।  
सम्यक्सम्बोधिमूर्ति त्रिगुणविलसितं पञ्चज्ञानैकहेतुं  
नैराकारं निरञ्जं गगनवदनिशं निर्मलं चित्तचैत्यम् ॥ बुस्तो_८८।१ ॥  
ज्योतीरूपे त्वदीये विनिलयतपसा दानशीलक्षमासु  
वीर्यध्यानाख्यप्रज्ञोदधिकृततरणो माणिवृन्दे सुजातौ ।  
बोधिं प्राप्तो ऽस्मि चास्मिन् सकलपूरवरे चाकनिष्ठे महिम्नि  
वन्दे त्वां विश्वरूपं स्फटिकमणिरिवोपात्तनानाप्रभेदम् ॥ बुस्तो_८८।२ ॥  
नाना वैध्यं सुपूज्योपकरणमनिशं ढौकितं सर्वलोकैः  
किं चाहं ढौकयिष्ये त्वदनुनयमनास्त्यक्तराज्यादिद्रव्यः ।  
जातौ जातौ च जातौ कृतसुकृतचयं कायवाङ्मानसैस्तै-  
स्तत्सर्वं ढौकयिष्ये निजतनुसहितं सङ्गृहाण सुबुद्धे ॥ बुस्तो_८८।३ ॥  
एकं युग्मं तृतीयं युगलयुगमथो पञ्चमं षष्ठसञ्ज्ञं  
सप्ताष्टौ वै नवाख्यं दशममथ तथैकादशं द्वादशाख्यम् ।  
त्रायोदश्यं चतुर्दश्यमथ शरकमठं चैकतः सम्प्रसूतम्  
आनन्त्यं स्वं तदैवं जगदखिलमभूत् त्वां नमे चैकरूपम् ॥ बुस्तो_८८।४ ॥  
एको वैरोचनाख्यस्तदपरजिनो बुद्ध अक्षोभ्यसञ्ज्ञः  
रत्नाद्यः सम्भवो ऽसौ त्रितय अमृतरुक्सञ्ज्ञकस्तुर्यसङ्ख्यः ।  
पञ्चाख्यो ऽमोघसिद्धिस्तदनु च जगति ख्यातसङ्ख्याद्यसङ्ख्या  
देवा दैत्याश्च मर्त्या भवदवयवजाः सर्वदा ऽहं नतो ऽस्मि ॥ बुस्तो_८८।५ ॥  
  
श्रीशाक्यसिंहबुद्धकृतं स्रग्धरापञ्चकं समाप्तम् ॥  
  
___________________________________________________________________________  
  
  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ८९:  
  
  
सुप्रभातस्तोत्रम्  
  
श्रीहर्षदेवभूपतिविरचितम्  
  
स्तुतमपि सुरसङ्घैः सिद्धगन्धर्वयक्षैर्  
दिवि भुवि सुविचित्रैः स्तोत्रवाग्भिर्यतीशैः ।  
अहमपि कृतशक्तिर्नौमि सम्बुद्धमार्यं  
नभसि गरुडयाते किं न यान्ति द्विरेफाः ॥ बुस्तो_८९।१ ॥  
क्षपितदुरितपक्षः क्षीणनिःशेषदोषो  
द्रवितकनकवर्णः फुल्लपद्मायताक्षः ।  
सुरुचिरपरिवेषः सुप्रभामण्डलश्रीः  
दशबल तव नित्यं सुप्रभातं प्रभातम् ॥ बुस्तो_८९।२ ॥  
मदनबलविजेतुः कापथोच्छेदकर्तुस्  
त्रिभुवनहितकर्तुः स्त्रीलताजालहर्तुः ।  
समसुखफलदातुर्भेत्तुरज्ञानशैलं  
दशबल तव नित्यं सुप्रभातं प्रभातम् ॥ बुस्तो_८९।३ ॥  
असुरसुरनराणां यो ऽग्रजन्माग्रदेवः  
सकलभुवनधातौ लोकसृष्ट्यैकशब्दः ।  
स्वपिति मनुजधाता अब्जयोनिः स्वयम्भूर्  
दशबल तव नित्यं सुप्रभातं प्रभातम् ॥ बुस्तो_८९।४ ॥  
उदयगिरितटस्थो विद्रुमच्छेदताम्रस्  
तिमिरनिकरहन्ता चक्षुरेकं प्रजानाम् ।  
रविरपि मदलोलः सर्वथा सो ऽपि सुप्तो  
दशबल तव नित्यं सुप्रभातं प्रभातम् ॥ बुस्तो_८९।५ ॥  
द्विरददशनपाण्डुः शीतरश्मिः शशाङ्कस्  
तिलक इव रजन्याः सर्वचूडामणिर्यः ।  
अविगतमदरागः सर्वथा सो ऽपि सुप्तो  
दशबल तव नित्यं सुप्रभातं प्रभातम् ॥ बुस्तो_८९।६ ॥  
प्रबलभुजचतुष्कः षोडशार्धार्धवक्त्रो  
जपनियमविधिज्ञः सामवेदप्रवक्ता ।  
अमलकमलयोनिः सो ऽपि ब्रह्मा प्रसुप्तो  
दशबल तव नित्यं सुप्रभातं प्रभातम् ॥ बुस्तो_८९।७ ॥  
हिमगिरिशिखरस्थः सर्पयज्ञोपवीती  
त्रिपुरदहनदक्षो व्याघ्रचर्मोत्तरीयः ।  
सह गिरिवरपुत्र्या सो ऽपि सुप्तस्त्रिशूली  
दशबल तव नित्यं सुप्रभातं प्रभातम् ॥ बुस्तो_८९।८ ॥  
ज्वलितकुलिशपाणिर्दुर्जयो दानवानां  
सुरपतिरपि शच्या विभ्रमे मूढचेताः ।  
अनिशिनिशिप्रसुप्तः कामपङ्के निमग्नो  
दशबल तव नित्यं सुप्रभातं प्रभातम् ॥ बुस्तो_८९।९ ॥  
कुवलयदलनीलः पुण्डरीकायताक्षः  
सुररिपुबलहन्ता विश्वकृद्विश्वरूपी ।  
हरिरपि चिरसुप्तो गर्भवासैरमुक्तो  
दशबल तव नित्यं सुप्रभातं प्रभातम् ॥ बुस्तो_८९।१० ॥  
कपिलजटकलापो रक्तताम्रारुणाक्षः  
पशुपतिरतिकाले सङ्गभङ्गैकदक्षः ।  
स्मरशरदलिताङ्गः सो ऽपि सुप्तो हुताशो  
दशबल तव नित्यं सुप्रभातं प्रभातम् ॥ बुस्तो_८९।११ ॥  
हुमशशिकुमुदाभो मद्यपानारुणाक्षो  
दृढकठिनभुजाङ्गो लाङ्गली शक्तिहस्तः ।  
बल इह शयितो ऽसौ रेवतीकण्ठलग्नो  
दशबल तव नित्यं सुप्रभातं प्रभातम् ॥ बुस्तो_८९।१२ ॥  
गजमुखदशनैकः सर्वतो विघ्नहन्ता  
विगलितमदवारिः षट्पदाकीर्णगण्डः ।  
गणपतिरपि सुप्तो वारुणीपानमत्तो  
दशबल तव नित्यं सुप्रभातं प्रभातम् ॥ बुस्तो_८९।१३ ॥  
अतसिकुसुमनीलो यस्य शक्तिः कराग्रे  
नवकमलवपुष्मान् षण्मुखः क्रौञ्चहन्ता ।  
त्रिनयनतनयो ऽसौ नित्यसुप्तः कुमारो  
दशबल तव नित्यं सुप्रभातं प्रभातम् ॥ बुस्तो_८९।१४ ॥  
अशनवसनहीना भाव्यमाना विरूपा  
अलमखिलविघातैः प्रेतवद्दग्धदेहाः ।  
उभयगतिविहीनास्ते ऽपि नग्नाः प्रसुप्ता  
दशबल तव नित्यं सुप्रभातं प्रभातम् ॥ बुस्तो_८९।१५ ॥  
ऋषय इह महान्तो वत्सभृग्वङ्गिराद्याः  
क्रतुपुलहवसिष्ठा व्यासवाल्मीकिगर्गाः ।  
परयुवतिविलासैर्मोहितास्ते ऽपि सुप्ताः  
दशबल तव नित्यं सुप्रभातं प्रभातम् ॥ बुस्तो_८९।१६ ॥  
यमवरुणकुबेरा यक्षदैत्योरगेन्द्राः  
दिवि भुवि गगने वा लोकपालास्तथान्ये ।  
युवतिमदकटाक्षैर्वीङ्क्षितास्ते ऽपि सुप्ता  
दशबल तव नित्यं सुप्रभातं प्रभातम् ॥ बुस्तो_८९।१७ ॥  
भवजलनिधिमग्ना मोहजालावृताङ्गा मनुकपिलकणादा भ्रामिता मूढचित्ताः ।  
समसुखपरिहीना वालिशास्ते ऽपि सुप्ता दशबल तव नित्यं सुप्रभातं प्रभातम् ॥ बुस्तो_८९।१८ ॥  
अज्ञाननिद्ररजनीतमसि प्रसुप्ता तृष्णाविशालशयने विषयोपधाने ।  
काले शुभाशुभफलं परिकीर्यमाणे जागर्ति यः सततमेव नमो ऽस्तु तस्मै ॥ बुस्तो_८९।१९ ॥  
तीर्थेषु गोकुलशतानि पिबन्ति तोयं तृप्तिं व्रजन्ति न च तत्क्षयमभ्युपैति ।  
तद्वन्मुने कविशतैरपि संस्तुतस्य न क्षीयते गुणनिधिर्गुणसागरस्य ॥ बुस्तो_८९।२० ॥  
सुप्रभातं तवैकस्य ज्ञानोन्मीलितचक्षुषः ।  
अज्ञानतिमिरान्धानां नित्यमस्तमितो रविः ॥ बुस्तो_८९।२१ ॥  
पुनः प्रभातं पुनरुत्थितो रविः पुनः शशाङ्कः पुनरेव शर्वरी ।  
मृत्युर्जरा जन्म तथैव हे मुने गतागतं मूढजनो न बुद्ध्यते ॥ बुस्तो_८९।२२ ॥  
सुप्रभातं सुनक्षत्रं श्रिया प्रत्यभिनन्दितम् ।  
बुद्धं धर्मं च सङ्घं व प्रणमामि दिने दिने ॥ बुस्तो_८९।२३ ॥  
स्तुत्वा लोकगुरुं महामुनिवरं सद्धर्मपुण्योद्गमं  
निर्द्वन्द्वं हतरागद्वेषतिमिरं शान्तेन्द्रियं निस्पृहम् ।  
यत्पुण्यं समुपार्जितं खलु मया तेनैव लोको ऽखिलं  
प्रत्यूषस्तुतिहर्षितो दशबले श्रद्धां परां विन्दताम् ॥ बुस्तो_८९।२४ ॥  
  
श्रीहर्षदेवभूपतिविरचितं दशबलस्य सुप्रभातस्तोत्रं समाप्तम् ॥  
  
___________________________________________________________________________  
  
  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ९०:  
  
  
स्वयम्भूस्तवः  
  
नमस्ते विश्वरूपाय ज्योतीरूपाय ते नमः ।  
नमः स्वयम्भवे नित्यं जगदुद्धारहेतवे ॥ बुस्तो_९०।१ ॥  
त्वं बुद्धस्त्वं च धर्मो दशबलतनयस्त्वं तथा बोधिसत्त्व-  
स्त्वं भिक्षुः श्रावकस्त्वं कुलिशवरधरस्त्वं तथा धर्मधातुः ।  
त्वं ब्रह्मा त्वं च विष्णुः प्रमथगणपतिस्त्वं महेन्द्रो यमस्त्वं  
त्वं पाशी त्वं धनेशस्त्वमनलपवनौ नैरृतस्त्वं महेशः ॥ बुस्तो_९०।२ ॥  
भूताः प्रेताश्चतिर्यक् त्वममरमदितिमार्नवास्त्वं वयं च  
चातुर्योनिस्त्वमेव त्रिगुणवरतनुः पञ्चज्ञानैकमूर्तिः ।  
वर्णास्त्वं कालमासा दिनमपि रजनी पञ्चभूतास्त्वमेव  
अन्नं रत्नं च सर्वं मतिरति महती नः सदा त्वां नताः स्मः ॥ बुस्तो_९०।३ ॥  
पञ्चज्ञानेन बुद्धान् सृजसि स्वयमथो बोधिसत्त्वांश्च पञ्च-  
भूतानेतान् गुणांस्त्रीनजहरिगिरिशान् स्थावराञ्जङ्गमांश्च ।  
सर्वेषां चेतसि स्थो नटयसि सकलं सर्वतो रक्षको ऽसि  
त्वं बीजं चाङ्कुरस्त्वं फलमपि विटपी सर्वदा त्वां नताः स्मः ॥ बुस्तो_९०।४ ॥  
श्रेष्ठं क्षत्रं त्वमस्मिन् प्रभवसि भगवान् सर्वतः सर्वदेवान्  
ग्रामांस्तीर्थानि देशान् नृपसहितनरान् नैगमांश्चापि सर्वान् ।  
द्वीपेष्वन्येष्वपि त्वं विभजसि सकलं ज्योतिषां संविभागम्  
बीजीभूतैकदीपो ऽस्यखिलमपि जगद्वयापकस्त्वां नताः स्मः ॥ बुस्तो_९०।५ ॥  
ज्योतिस्त्वदीयं परितो विसारि सितारुणश्यामकपीतरक्तं  
दृष्टं ततः सर्वमिदं भवन्तं मन्यामहे त्वां प्रणताः स्म नित्यम् ॥ बुस्तो_९०।६ ॥  
नुतिं महाराजकृतां ये पठिष्यन्ति मानवाः ।  
चक्रवर्तिपदं प्राप्य ते हि मुक्तिमवाप्नुयुः ॥ बुस्तो_९०।७ ॥  
  
श्रीचातुर्महाराजकृतं स्वयम्भूस्तवं समाप्तम् ॥  
  
___________________________________________________________________________  
  
  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ९१:  
  
  
स्वयम्भूस्तोत्रम्  
  
जगत्कृते स्वयम्भुवमनादिलीनमव्ययम् ।  
तनोर्विपज्जरात्मकृत्स्वयम्भुवं नमाम्यहम् ॥ बुस्तो_९१।१ ॥  
सहस्रपत्रपङ्कजं लसत्सुकर्णिकोद्भवम् ।  
समस्तकामनाप्रदं स्वयम्भुवं नमाम्यहम् ॥ बुस्तो_९१।२ ॥  
सहस्रभानुरञ्जनं नियुतचन्द्रनन्दनम् ।  
सुरादिलोकवन्दनं स्वयम्भुवं नमाम्यहम् ॥ बुस्तो_९१।३ ॥  
त्वमेव राजसे गुणैर्भुवि स्थितो विराजसे ।  
त्रिधातुक विभावसे स्वयम्भुवं नमाम्यहम् ॥ बुस्तो_९१।४ ॥  
अयं क इत्ययं हृदा मीमांसितुं न शक्तवान् ।  
प्रघासमात्रमीक्षितः स्वयम्भुवं नमाम्यहम् ॥ बुस्तो_९१।५ ॥  
पठन्ति ये नरा मुदा स्वयम्भुवः स्तुतिं सदा ।  
त्रिवर्गसिद्धिमाप्य ते लभन्ति मुक्तिमेव ताम् ॥ बुस्तो_९१।६ ॥  
श्रीबृहत्स्वयम्भूपुराणोद्धृतं शिखिनिर्मितं  
  
स्वयम्भूस्तोत्रं समाप्तम् ॥  
  
___________________________________________________________________________  
  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ९२:  
  
  
वागीश्वरवर्णनास्तोत्रम्  
  
ब्रह्मादिदेवमनुजासुरपूजिताङ्गं ज्ञानादिसर्वनिलयं गुणराजवन्तम् ।  
ज्ञानाधिपं गुणमयं गुणवृद्धिमन्तं वागीश्वरं सुरगुरुं सततं नमामि ॥ बुस्तो_९२।१ ॥  
वेदादिशास्त्ररचनाखिलमन्त्रविज्ञं स्तोत्रैः कथादिभिरशेषसुगीतशब्दम् ।  
यं कीर्ययन्ति मुनयो नरवाण्यभिज्ञं वागीश्वरं सुरगुरुं सततं नमामि ॥ बुस्तो_९२।२ ॥  
ज्ञानप्रधानकशरीरमचिन्त्यबुद्धिं वाचस्पतिं दिवि भुवि स्तुतकीर्तिदं तम् ।  
ज्ञानेश्वरं त्रिभुवनेशचराचरं तं वागीश्वरं सुरगुरुं सततं नमामि ॥ बुस्तो_९२।३ ॥  
रत्नादिशिल्पपरिकल्पनपूर्णज्ञेयं चित्रं विचित्रितगुणं जनमाननीयम् ।  
सर्वज्ञकारकधराद् हृदि ब्रह्मपुञ्जं वागीश्वरं सुरगुरुं सततं नमामि ॥ बुस्तो_९२।४ ॥  
चर्याविधौ रतिपतिं स्थिरधैर्यबोधिं ध्यानाधिपं विविधिना सुखरञ्जनीयम् ।  
विद्याप्रतिष्ठितगुरुं भुवनेतिपूर्णं वागीश्वरं सुरगुरुं सततं नमामि ॥ बुस्तो_९२।५ ॥  
वाणीपतिं भुजचतुष्टयबाणचापं पुस्तं कृपाणमनिशं क्रमशो दधानम् ।  
सर्वेष्टदं जगति यच्चणारविन्दं वागीश्वरं सुरगुरुं सततं नमामि ॥ बुस्तो_९२।६ ॥  
  
श्रीवागीश्वरवर्णनास्तोत्रं समाप्तम् ॥  
  
___________________________________________________________________________  
  
  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ९३:  
  
  
वाग्वाणीस्तोत्रम्  
  
सरस्वतीं नमस्यामि चेतनां हृदि संस्थिताम् ।  
कण्ठस्थां पद्मयोनिं च ह्रीङ्कारसुप्रियां सदा ॥ बुस्तो_९३।१ ॥  
मतिदां वरदां चैव सर्वकामप्रदायिनीम् ।  
केशवस्य प्रियां देवीं वीणाहस्तां वरप्रदाम् ॥ बुस्तो_९३।२ ॥  
ऐं ह्रीं मन्त्रप्रियां चैव कुमतिध्वंसकारिणीम् ।  
स्वप्रकाशां निरालम्बामज्ञानतिमिरापहाम् ॥ बुस्तो_९३।३ ॥  
मोक्षप्रदां सुनित्यां सुवरदां शोधनप्रियाम् ।  
आदित्यमण्डले लीनां प्रणमामि जिनप्रियाम् ॥ बुस्तो_९३।४ ॥  
ज्ञानाकारां जगद्दीपां भक्तपाशविनाशिनीम् ।  
इति सम्यक् स्तुता देवी वागीशेन महात्मना ॥ बुस्तो_९३।५ ॥  
आत्मानं दर्शयामास शरदिन्दुसमप्रभा ।  
सरस्वत्युवाच वरं वृणीष्व भदन्त यत्ते मनसि वर्तते ॥ बुस्तो_९३।६ ॥  
बृहस्पतिरुवाच प्रसन्ना यदि मे देवी दिव्यं ज्ञानं प्रदीयताम् ।  
सरस्वत्युवाच स्तोत्रेणानेन ये भक्त्या मां स्तुवन्ति सदा नराः ॥ बुस्तो_९३।७ ॥  
लभन्ते परमं ज्ञानं मम तुल्यपराक्रमम् ।  
कवित्वं मत्प्रसादेन तथा च विपुलं यशः ॥ बुस्तो_९३।८ ॥  
त्रिसन्ध्यं प्रयतो भूत्वा यः स्तोत्रं पठते नरः ।  
तस्य कण्ठे सदा वासं करिष्यामि न संशयः ॥ बुस्तो_९३।९ ॥  
ओम् ऐं वाग्वादिनि मम जिह्वायां एएं ह्रीं मन्त्रसरस्वति स्वाहा ।  
  
बृहस्पतिकृतं श्रीवाग्वाणीस्तोत्रं समाप्तम् ॥  
  
___________________________________________________________________________  
  
  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ९४:  
  
  
वज्रदेवीस्तोत्रम्  
  
आचार्यनागार्जुनविरचितम्  
  
ओम् नमः श्रीयोगिनीदेव्यै  
  
डाकी या सर्वबुद्धा सकलभयहरा व्यापिनी विश्वमाता  
एकास्या रक्तवर्णा त्रिनयनमुदिता खेचरी श्रेष्ठशोभा ।  
प्रज्वाली दिव्यदेहा गगणकृतपदा द्विभुजा मुक्तकेशा  
खट्वाङ्गं वामपाणौ दहिनकरतिकाधारिणी स्वर्गरुपा ॥ बुस्तो_९४।१ ॥  
नग्नाङ्गा ग्रीवमाल्या नरशिरसहिता भूषणं पञ्चमुद्रा  
सत्त्वानां मार्गमोक्षा ऽनुत्तरवरदा ज्ञानसिद्धिप्रदाता (त्री) ।  
श्रीदेवी प्राणिरक्षाकृतजगतहिता योगिनी वज्रदीप्ति-  
स्त्वत्पादौ पद्मरूपौ प्रणमितशिरसा नौमि विद्याधरीशे ॥ बुस्तो_९४।२ ॥  
भगवती महादेवी भवत्याः शरणं वज्रे ।  
वन्दे पादाम्बुजे नित्यं भजामि त्वां प्रसीद मे ॥ बुस्तो_९४।३ ॥  
जननी सर्वबुद्धानां त्वमेव बोधिदायिनी ।  
सर्वेषां बोधिसत्त्वानां माता हितानुपालिनी ॥ बुस्तो_९४।४ ॥  
सर्वहितार्थसम्भर्त्री सर्वपापविशोधिनी ।  
दुष्टमारगणान् क्षोभ्य महानन्दसुखप्रदा ॥ बुस्तो_९४।५ ॥  
सद्धर्मसाधनोत्साहे बलवीर्यगुणप्रदा ।  
निःक्लेशस्तिमितध्यानसमाधिसुखदायिनी ॥ बुस्तो_९४।६ ॥  
प्रज्ञागुणमहारत्नश्रीसमृद्धिप्रदायिनी ।  
भगवत्याः पदाम्भोजे शरणस्थो भजाम्यहम् ॥ बुस्तो_९४।७ ॥  
नमामि वज्रवाराहीं सर्वपापप्रमोचनीम् ।  
मारविध्वंसिनीं देवीं बुद्धत्वफलदायिनीम् ॥ बुस्तो_९४।८ ॥  
नौमि श्रीवज्रवाराहीं मन्त्रमूर्तिं जिनेश्वरीम् ।  
अत्यन्तवरदां देवीं ऋद्धिसिद्धिवरप्रदाम् ॥ बुस्तो_९४।९ ॥  
वैरोचनकुलोद्भूतां मुक्तकेशीं त्रिलोचनाम् ।  
सन्ध्यासिन्दूरवर्णाभां वन्दे त्वां कुलिशेश्वरीम् ॥ बुस्तो_९४।१० ॥  
पञ्चमुद्रशिरःशोभां स्कन्धे खट्वाङ्गधारिणीम् ।  
करे वज्रकरोटस्थां वन्दे वज्रविलासिनीम् ॥ बुस्तो_९४।११ ॥  
मुद्रापञ्चधरां देहे मुण्डमालाविभूषिताम् ।  
लीलाहास्यमुखाम्भोजां वन्दे त्रैलोक्यसुन्दरीम् ॥ बुस्तो_९४।१२ ॥  
भैरवाद्यां त्रिमुखीं च विक्रान्तिकण्ठचर्चिकाम् ।  
विद्वेषघनघोरां च वन्दे भीमभयङ्करीम् ॥ बुस्तो_९४।१३ ॥  
रागविरागयोर्मध्ये भावाभावविखण्डिताम् ।  
समुद्भूतां सदा देवीं वन्दे तां ज्ञानडाकिनीम् ॥ बुस्तो_९४।१४ ॥  
पञ्चामृतसुरापानपञ्चशालिसुभोजिनीम् ।  
गीतवाद्यरतां नित्यं वन्दे त्वां सुरवन्दिताम् ॥ बुस्तो_९४।१५ ॥  
सदैव सहजानन्दां नित्यभूतां सर्वालयाम् ।  
रणच्चरणनूपुर्यां वन्दे नृत्यपरायणाम् ॥ बुस्तो_९४।१६ ॥  
त्वां देवीं सिद्धिदात्रीं च योगाचारसदारताम् ।  
बुद्धनिर्वाणदात्रीं त्वां वन्दे बुद्धस्य मातरम् ॥ बुस्तो_९४।१७ ॥  
रक्ताङ्गीं वज्रवाराहीं दिव्यरूपस्वरूपिणीम् ।  
क्रान्तिमूर्तिदयादेवीं नमामि वज्रयोगिनीम् ॥ बुस्तो_९४।१८ ॥  
बन्धूकपुष्पसङ्काशां शान्तरूपां जिनेश्वरीम् ।  
ऋद्धिसिद्धिप्रदां देवीं नमामि वज्रयोगिनीम् ॥ बुस्तो_९४।१९ ॥  
द्वादशवर्षसम्पन्नां नवनृत्यस्वरूपिणीम् ।  
त्रैलोक्यव्यापिनीं देवीं नमामि वज्रयोगिनीम् ॥ बुस्तो_९४।२० ॥  
  
श्रीनागार्जुनपादाचार्यविरचितं वज्रदेवीस्तोत्रं समाप्तम् ॥  
  
___________________________________________________________________________  
  
  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ९५:  
  
वज्रमहाकालस्तोत्रम्  
  
आचार्यनागार्जुनकृतम्  
  
हां हां हाङ्कारनादैः किलिकिलितरवैः भूतवेतालवृन्दैर्  
हु हुङ्कारैः समन्तान्नरपिशितमुखै रक्तमालाकुलाङ्गैः ।  
खट्वाङ्गस्कन्नपाणिर्नरकरकधरः कामरूपी विरूपी  
पिङ्गाक्षः पिङ्गकेशः शवगणनलकः क्षेत्रपालो ऽवताद्वः ॥ बुस्तो_९५।१ ॥  
फें फें फेङ्कारनादैः प्रतिजनितबृहद्वह्निगर्भाङ्गवक्त्रे  
मालां कण्ठे निधाय प्रकटभयवपुर्भूषिताङ्गोपशोभः ।  
ईषद्रक्ताधरोष्ठो ऽसृकसकलवृतामालिना मुक्तपाणिः  
क्लीं डां क्लीं डां निनादैर्वरदहनभुवि क्षेत्रपः पातु युष्मान् ॥ बुस्तो_९५।२ ॥  
क्षं क्षं क्षं क्षान्तिमूर्तिः कलकलकलकृत् क्षान्तिवृद्धिं प्रकुर्वन् ।  
क्रान्ताक्रान्तैकविश्वः कहकहकथनो नीलजीमूतवर्णः ।  
ह्रीं श्रीं क्लीं मन्त्रदेहः पच पच दहनैर्जातमन्त्रः समन्ताद्  
विघ्नानुत्सार्यमाणः शमयतु नियतं शात्रवान् क्षेत्रपालः ॥ बुस्तो_९५।३ ॥  
हा हा हा हाट्टहासैरतिशयभयकृत् सर्वदा ऽसत्पशूनां  
पापानाम्, विघ्नहन्ता प्रतिदिवसमसौ प्राप्तसम्बोधिलाभः ।  
हुं फट् हुम्फटनिनादैस्त्रिभुवनकुहरं पूरयन् पूर्णशक्तिः  
पायाच्छ्रीक्षेत्रपालः कपिलतरजटाजूटक्लेशाङ्गभारः ॥ बुस्तो_९५।४ ॥  
खं खं खं खङ्गपाणिर्ललललललितो रूपतो रक्तपाणिः  
रं रं रं रक्तनेत्रो रु रु रुधिरकरश्चर्चितश्चण्डवेगः ।  
क्रुं क्रुं क्रुं क्रोधदृष्टिः कुह कुह कुटिलः कुञ्चिताशेषदुष्टः  
डं डं डं डामराङ्गो डमरुकसहितो रक्षतात् क्षेत्रपालः ॥ बुस्तो_९५।५ ॥  
यं यं यं याति विश्वं यमनियमयुतो यामिनो ऽयामिनो वा  
वं वं वं वातवेगो झटिति करकधृत् प्राप्तलोकोपचारः ।  
भ्रूं भ्रूं भ्रूं भीषणाङ्गो भृकुटिकृतभयो मुक्तिवान् साधकानां  
क्षं क्षं क्षं क्षेमकारी क्षपयतु दुरितं रक्षतात् क्षेत्रपालः ॥ बुस्तो_९५।६ ॥  
क्लां क्लां क्लां क्रान्तिमूर्तिस्त्रिभुवनमनिशं क्लेदयन् सर्वदा यः  
पं पं पं पाशहस्तः परशुधृतकरः पालयन् पालनीयान् ।  
मुद्राणां मन्त्रमूर्तिस्त्वमभिमतफलदो मन्त्रिणां मन्त्रतुल्यः  
क्षेत्राणां पालको ऽसौ सकलजिततनुः पातु युष्मांश्चिरायुः ॥ बुस्तो_९५।७ ॥  
क्लीं क्लीं क्लीं कृत्तिवासा कृतरिपुनियमः क्लेशितानां सदेशः  
कं कं कं कपालमाली कलिकलुषहरः कालवृन्दाभकायः ।  
चं चं चं चण्डवेगः प्रचरितसमयाः कालभूतैकलोकः  
सं सं सं संयतात्मा समयशुभफलं लक्ष्यतां पातु युष्मान् ॥ बुस्तो_९५।८ ॥  
मन्त्राणां मन्रकायो नियतयमद्युतिः सत्पथे शूद्धतीरे  
आचार्यः साधको वा जपति च नियतं पुण्यवान् जायते ऽसौ ।  
आयुः श्रीः कीर्तिलक्ष्मीर्धृतिबलमतुलं शान्तिपुष्टी प्रभा च  
सर्वज्ञत्वं च नित्यं दिननिशमतुलं नश्यते विघ्नजातम् ॥ बुस्तो_९५।९ ॥  
  
श्रीवज्रमहाकालस्तोत्रं समाप्तम् ॥  
  
___________________________________________________________________________  
  
  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ९६:  
  
  
वज्रपाणिनामाष्टोत्तरशतस्तोत्रम्  
  
वज्रसत्त्व महासत्त्व महायान महात्मक ।  
महाप्रभ महाशुद्ध महानाथ नमो ऽस्तु ते ॥ बुस्तो_९६।१ ॥  
वज्रराज महावज्र वज्र सर्वतथागत ।  
महासत्त्व महावीर्य महोपाय नमो ऽस्तु ते ॥ बुस्तो_९६।२ ॥  
वज्रराग महाशुद्ध सर्वसौख्य महासुख ।  
सुखाग्र्यानादिनिधन महाकाम नमो ऽस्तु ते ॥ बुस्तो_९६।३ ॥  
वज्रसाधु महातुष्टि साधुकार प्रहर्षक ।  
महाहर्ष महामोद सुप्रामोद्य नमो ऽस्तु ते ॥ बुस्तो_९६।४ ॥  
वज्ररत्न महाराज स्वाभिषेक महामते ।  
सर्वरत्न महाशोभविभूषण नमो ऽस्तु ते ॥ बुस्तो_९६।५ ॥  
वज्रतेज महातेज वज्रप्रभ महाद्युते ।  
जिनप्रभ महाज्वाल बुद्धप्रभ नमो ऽस्तु ते ॥ बुस्तो_९६।६ ॥  
वज्रकेतु महाकेतु महाध्वज धनप्रद ।  
आकाशकेतो महायष्टि त्यागध्वज नमो ऽस्तु ते ॥ बुस्तो_९६।७ ॥  
वज्रहास महाहास महाप्रीतिप्रमोदन ।  
प्रीतिवेग रतिप्रीते धर्मप्रीते नमो ऽस्तु ते ॥ बुस्तो_९६।८ ॥  
वज्रधर्म महाधर्म सर्वधर्मसुशोधक ।  
बुद्धधर्म सुधर्माग्र्य रागधर्म नमो ऽस्तु ते ॥ बुस्तो_९६।९ ॥  
वज्रतीक्ष्ण महाकोश प्रज्ञाज्ञान महामते ।  
पापच्छेदमहाखड्ग बुद्धशस्त्र नमो ऽस्तु ते ॥ बुस्तो_९६।१० ॥  
वज्रहेतु महाचक्र बुद्धचक्र महानिधे ।  
सर्वमण्डलधर्माग्र धर्मचक्र नमो ऽस्तु ते ॥ बुस्तो_९६।११ ॥  
वज्रभाष महाभाष निष्प्रपञ्च महाक्षर ।  
अनक्षर महाजाप बुद्धवाच नमो ऽस्तु ते ॥ बुस्तो_९६।१२ ॥  
वज्रकर्म सुकर्माग्र्य महाकर्म सुकर्मकृत् ।  
गुह्यपूज महापूज बुद्धपूज नमो ऽस्तु ते ॥ बुस्तो_९६।१३ ॥  
वज्ररक्ष महावर्म कवचाग्र्य महादृढ ।  
महारक्ष महासार बुद्धवीर्य नमो ऽस्तु ते ॥ बुस्तो_९६।१४ ॥  
वज्रयक्ष महाक्रोध सर्वदुष्टभयानक ।  
सर्वबुद्धमहोपाय अग्रयक्ष नमो ऽस्तु ते ॥ बुस्तो_९६।१५ ॥  
महासन्धि महामुद्र महासमयबन्धक ।  
महामुष्टे समुद्राग्र्य वज्रमुष्टे नमो ऽस्तु ते ॥ बुस्तो_९६।१६ ॥  
वन्द्यो मान्यश्च पूज्यश्च सत्कर्तव्यस्तथागतैः ।  
यस्मादनादिनिधनं बोधिचित्तं त्वमुच्यसे ॥ बुस्तो_९६।१७ ॥  
त्वामासाद्य जिनाः सर्वे बोधिसत्त्वाश्च शौरिणः ।  
सम्भूताः सम्भविष्यन्ति बुद्धबोध्यग्रहेतवः ॥ बुस्तो_९६।१८ ॥  
नमस्ते वज्रसत्त्वाय वज्ररत्नाय ते नमः ।  
नमस्ते वज्रधर्माय नमस्ते वज्रकर्मणे ॥ बुस्तो_९६।१९ ॥  
त्वामभिष्टुत्य नामाग्रैः प्रणम्य च सुभावतः ।  
यत्पुण्यं तेन सर्वो हि बुद्धबोधिमवाप्नुयात् ॥ बुस्तो_९६।२० ॥  
इदमुच्चारयेत्सम्यग् नामाष्टशतमुत्तमम् ।  
सकृद्वारं सुभक्तिस्थः सर्वबुद्धत्वमाप्नुयात् ॥ बुस्तो_९६।२१ ॥  
  
  
श्रीवज्रपाणिनामाष्टोत्तरशतस्तोत्रं समाप्तम् ॥  
  
___________________________________________________________________________  
  
  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ९७:  
  
  
वज्रसत्त्वस्तोत्रम्  
  
वन्दे श्री  
  
वज्रसत्त्वं भुवनवरगुरुं सर्वबुद्धं भवन्तं  
नानारूपं जिनेन्द्रं तिमिरभयहरं निर्मितं मेरुशान्तम् ।  
धर्माधारं मुनीनां जिनगुणशुभदं मण्डलं वज्रधातुं  
सर्वानन्दैकरूपं परमसुखमयं देहिनां मोक्षहेतुम् ॥ बुस्तो_९७।१ ॥  
अज्ञानगाढतिमिरार्णवमग्नसत्त्वमोहान्धकारतमवारणचन्द्ररश्मिः ।  
ज्ञानं प्रकाश्य परिपूरितवीर्यध्यानं श्रीवज्रसत्त्वमसमं शिरसा नमामि ॥ बुस्तो_९७।२ ॥  
यस्मिन् सुरासुरसुरेन्द्रनरेन्द्रवृन्दास्त्वत्पादपद्मपतिता भ्रमराः शिरोभिः ।  
तत्सिद्धिसाधनपयोधिमहानिधानं श्रीलोकनाथचरणं शरणं प्रयामि ॥ बुस्तो_९७।३ ॥  
बुद्धं त्रैलोक्यनाथं सुरवरनमितं पारसंसारतीर्णं  
धीरं गाम्भीर्यवन्तं सकलगुणनिधिं धर्मराजाभिषिक्तम् ।  
तृष्णामोहान्धकारं कलिकलुषहरं कामलोभादवन्तं  
तं वन्दे शाक्यसिंहं प्रणमितशिरसा सर्वकालं नमामि ॥ बुस्तो_९७।४ ॥  
ह्रीङ्कारसम्भवं नाथं करुणास्निग्धमानसम् ।  
अमोघपाशनामानं लोकनाथं नमाम्यहम् ॥ बुस्तो_९७।५ ॥  
मामकी लोचना तारा पद्मिनी जिनधातवे ।  
सर्वबुद्धालयं चैत्यं धर्मधातुं नमामि तम् ॥ बुस्तो_९७।६ ॥  
नमस्तारे तुरे वीरे तुत्तारे भयनाशिनि ।  
तुरे सर्वातुरे काले स्वाहाकारं नमाम्यहम् ॥ बुस्तो_९७।७ ॥  
सद्धर्मपुण्डरीकाक्षं सर्वज्ञगुणसागरम् ।  
समन्तभद्रशास्तारं शाक्यसिंहं नमाम्यहम् ॥ बुस्तो_९७।८ ॥  
  
श्रीवज्रसत्त्वस्तोत्रं समाप्तम् ॥  
  
___________________________________________________________________________  
  
  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ९८:  
  
  
वज्रसत्त्वस्तुतिः  
  
अथ खलु भगवन्तः सर्वतथागताः भगवन्तं महावज्रसत्त्वं स्तुवन्ति स्म-  
  
मोहवज्रस्वभावस्त्वं यमारिरतिभीषणः ।  
सर्वबुद्धमयः शान्तः कायवज्र नमो ऽस्तु ते ॥ बुस्तो_९८।१ ॥  
पिशुनवज्रस्वभावस्त्वं यमारिरतिभीषणः ।  
चित्तवज्रप्रतीकाशो रत्नवज्र नमो ऽस्तु ते ॥ बुस्तो_९८।२ ॥  
रागवज्रस्वभावस्त्वं यमारिरतिभीषणः ।  
सर्वघोषवराग्राग्र्य वाग्वज्र नमो ऽस्तु ते ॥ बुस्तो_९८।३ ॥  
ईर्ष्यावज्रस्वभावस्त्वं यमारिरतिभीषणः ।  
कायवज्रप्रतीकाश सङ्गपाणे नमो ऽस्तु ते ॥ बुस्तो_९८।४ ॥  
सर्वबुद्धस्वभावस्त्वं सर्वबुद्धैकसङ्ग्रहः ।  
सर्वबुद्धवराग्राग्र्य मण्डलेश नमो ऽस्तु ते ॥ बुस्तो_९८।५ ॥  
  
श्रीमहावज्रसत्त्वस्तुतिः समाप्ता ॥  
  
___________________________________________________________________________  
  
  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। ९९:  
  
  
वज्रविलासिनीस्तोत्रम्  
  
महापण्डितविभूतिचन्द्रपादकृतम्  
  
ओम् नमः श्रीवज्रयोगिन्यै  
  
देवासुरनरवन्दितचरणे भवमग्नोद्धरणार्पितचरणे ।  
त्वयि रोदिमि नुतिसव्यपदेशः किं पश्यसि पुनरनिशमशेषम् ॥ बुस्तो_९९।१ ॥  
मातर्देवि किरसि कणमुष्टिं जनयद् यज्ञसुतः किमतुष्टिम् ।  
वज्रवाराहि नराहिसुराणां त्वं शरणं तव नामपराणाम् ॥ बुस्तो_९९।२ ॥  
हरिकर(रि)शिखिफणितस्करभीतिस्त्वत्परचित्ते नैव समेति ।  
मातर्देवि निभालय मह्यं किं सहसे मम दुःखमसह्यम् ॥ बुस्तो_९९।३ ॥  
तर्जनवज्रकरोट(वि)धारिणि दुष्टं तुष्टय मारनिवारिणि ।  
अभिनवकोमलकरचरणाङ्गि त्रिवलिसमुच्छदसप्तविभङ्गि ॥ बुस्तो_९९।४ ॥  
ग्राह्यग्राहकभावविशुद्धे पादकराङ्गुलिजालपिनद्धे ।  
आयतपार्श्वाङ्गुलिकरचरणे ध्वस्तव्याधिजराजनिमरणे ॥ बुस्तो_९९।५ ॥  
उद्गतरेणुरूर्ध्वगतरोमा वज्रयोगविवृतामृतधामा ।  
बालमरीचिविलोकनरक्ते जगतां दुःखनिराकृतिशक्ते ॥ बुस्तो_९९।६ ॥  
सुभ्रु तनूदरि मध्यकृशाङ्गि कर्णान्तायतलोचनभृङ्गि(भङ्गि) ।  
डाकिन्ये (व हि) विश्वमशेषं लोको वेत्ति न ते बहुवेषम् ॥ बुस्तो_९९।७ ॥  
यत्नमृते जगदर्थसमृद्धिश्चिन्तितमात्रजनेप्सितसिद्धिः ।  
मूढो वेत्ति न दुष्कृतकर्म प्रावृषीव न शिलाङ्कुरजन्म ॥ बुस्तो_९९।८ ॥  
अन्ध इवार्कशशाङ्कादर्शी पापजनो ह्यनुभावस्पर्शी ।  
चिन्तामणिमज्ञा न विदन्ति प्रज्ञे त्वस्य फलानि फलन्ति ॥ बुस्तो_९९।९ ॥  
चक्राङ्कितकरपादमनोज्ञे ज्ञानानलभस्मीकृतसङ्गे ।  
कायवचनमनसा कृतदुरितं रागद्वेषमोहपरिकरि(लि)तम् ॥ बुस्तो_९९।१० ॥  
तद्दिशामि तव देवि समक्षं यावद्यामि न दुर्गतिपक्षम् ।  
मनः परमार्थं तनुस्तव वेदी स भवति नैव दुरितपरिखेदी ॥ बुस्तो_९९।११ ॥  
लक्षणनिखिलालक्षितगात्रे सकलानुव्यञ्जनगतपात्रे ।  
नवयौवनमदमन्थरपिण्डे चलकुण्डलयुगमण्डितगण्डे ॥ बुस्तो_९९।१२ ॥  
तुङ्गनितम्बघनस्तनभारे गलकालम्बिनिरंशुक(ङ्कुश)हारे ।  
संवरमधुपविचुम्बिमुखाब्जे तद्भुजयुगपरिरब्धहृदब्जे ॥ बुस्तो_९९।१३ ॥  
निर्भरसुरतसुखाविकलाक्षि मुक्तशिरोरुहवसननिरपेक्षे ।  
हेरुकराहुदष्टमुखचन्द्रे सस्मितरचित हूं हूं कृतमन्त्रे ॥ बुस्तो_९९।१४ ॥  
पतिमौलिस्थितविधुममृषन्ती किमु चन्द्रार्कौ वपु(र)मुषन्ती ।  
मातस्ते जगदनुपमरूपं तद्विचारय परमार्थ स(स्व)रूपम् ॥ बुस्तो_९९।१५ ॥  
क्लेशदाहिं(ह)शमनामृतवचनं तद्विनेयजनशुद्धिविरचनम् ।  
पद्मिनीति नलिनामलगन्धः करुणापरजगदर्थनिबन्धः ॥ बुस्तो_९९।१६ ॥  
दिव्यसुधाधर(गत)रसपानं तज्जगदद्वयबोधिनिधानम् ।  
प्रत्यङ्गस्पर्शो ऽप्यनिमित्तं सहजाम्बुधिविप्लावितचित्तम् ॥ बुस्तो_९९।१७ ॥  
किं त्वं मातः करिष्यसि ताभिः षट्त्रिंशच्छतकोट्यबलाभिः ।  
यद्यन्यां मनुते बहुतातस्तद्विहाय झगिति देहि नु मातः ॥ बुस्तो_९९।१८ ॥  
नाडीचक्रनिरोध --------------------------------- महासुखसंवर ।  
देवि त्वं शतभावविकल्पा शून्यसमाधिरपाकृततुल्या (तल्पा) ॥ बुस्तो_९९।१९ ॥  
शून्यकृपे सहजाद्वयमुक्तं वज्राय(ज्रया)नमिदमवधि(वि)भक्तम् ।  
भावाभावसमस्ताकाशव्यापी भवति स तत्त्वविकाशः ॥ बुस्तो_९९।२० ॥  
उद्भवन्ति तत एव विमोक्षा बोधिपक्षनिखिलप्रतिपक्षाः ।  
बुद्धानामावेणिकधर्मः सत्त्वराशिपरिपाचितकर्मः ॥ बुस्तो_९९।२१ ॥  
यद्वा यानत्रयनिर्याणं धूमादिकमपि चापरिमाणम् ।  
त्वद्भक्त्या यदलम्भि शुभं मे भवतु मनो भवतीपरमं मे ।  
सकलकलुषरहितं गुणसिन्धुस्त्वत्परमं ह्यत एव न बन्धुः ॥ बुस्तो_९९।२२ ॥  
  
गुह्यसमयसाधनतन्त्रे श्रीवज्रविलासिनीस्तोत्रं समाप्तम् ।  
कृतिरियं महापण्डितविभूतिचन्द्रपादानाम् ॥  
  
___________________________________________________________________________  
  
  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। १००:  
  
  
वज्रविलासिनीसाधनास्तवः  
  
रविविकस्वरभास्वरसुन्दरीप्रबलकेशरसंवरकर्णिकात् ।  
उदयमस्तकशृङ्गसमुल्लसन्नवसुपूर्णशशाङ्ककराङ्किताम् ॥ बुस्तो_१००।१ ॥  
विविधपुष्परसासववेद्यपि द्रुतविलम्बितमध्यनदद्ध्वनिः ।  
अलिरुपेत्य निशार्धमहोत्सवे धयति तद्गतधीरिति विस्मयः ॥ बुस्तो_१००।२ ॥  
उदयते ऽस्तमुपैति निशाकरः पुनरतो ऽप्युदयाचलमौलिताम् ।  
उभयकोटिकलापिनिरीक्षणे न च शशी न विभाति दिवाकरः ॥ बुस्तो_१००।३ ॥  
रविरुदेति सरोजदलान्तरे शिखरतो ऽपि विधुः प्रविलीयते ।  
व्रजति चोर्ध्वमसौ वडवानलो गिलति राहुरधः शशिभास्करौ ॥ बुस्तो_१००।४ ॥  
कमलिनीकमलासनलोचनप्रकटगोचरगोचरमीलनम् ।  
प्रथममङ्गमिदं कुलिशाम्बुजद्वयनिमीलनमत्र ततो ऽपरम् ॥ बुस्तो_१००।५ ॥  
सपदि साधकबीजनिघर्षणात् त्रितयमम्बरमेति चतुर्थकम् ।  
सहजमक्षयधामकलावलीकलितकालविलापनलेलिहम् ॥ बुस्तो_१००।६ ॥  
यदि सुशिक्षितवज्रविलासिनीगुरुमुखाधिगमो ऽधिगतो भवेत् ।  
भवति यस्य तदोत्तममध्यमाधमविनिश्चयमेति स तत्त्वदृक् ॥ बुस्तो_१००।७ ॥  
  
श्रीवज्रविलासिनीसाधनास्तवः समाप्तः ॥  
  
___________________________________________________________________________  
  
  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। १०१:  
  
  
वज्रयोगिनीप्रणामैकविशिका  
  
ओम् नमः श्रीवज्रयोगिन्यै  
  
एवङ्कारसमासीना(ने) सहजानन्दरूपिणि ।  
प्रज्ञा(वि)ज्ञानदेहस्था (स्थे) नमस्ते वज्रयोगिनि ॥ बुस्तो_१०१।१ ॥  
विचित्रादिप्रमो(भे)देन चतुरानन्ददेहदे ।  
रागपारमिताप्राप्ते नमस्ते वज्रयोगिनि ॥ बुस्तो_१०१।२ ॥  
शरत्पूर्णेन्दुसङ्काशे सत्त्वजाष्टकयोगजे ।  
वर्णाग्रबीजसम्भूते नमस्ते वज्रयोगिनि ॥ बुस्तो_१०१।३ ॥  
भावाभावद्वयातीते आद्यन्तमध्यवर्जिते ।  
स्वपरत्वविनिर्मुक्ते नमस्ते वज्रयोगिनि ॥ बुस्तो_१०१।४ ॥  
रागारागयोर्मिश्रं(श्रे) सङ्कल्पत्रयवर्जितं(ते) ।  
महासुखसुखकारे नमस्ते वज्रयोगिनि ॥ बुस्तो_१०१।५ ॥  
सत्त्वार्थकरणैर्युक्ते जातसम्भोगरूपिणि ।  
करुणारक्तदेहस्ते(स्थे) नमस्ते वज्रयोगिनि ॥ बुस्तो_१०१।६ ॥  
भवनिर्वाणमारूढे रूपाकारविराजिते ।  
कायवाकचित्तनेत्राय(द्ये) नमस्ते वज्रयोगिनि ॥ बुस्तो_१०१।७ ॥  
वामे कपालखट्वाङ्गे दक्षिणे कर्तिधारिणि ।  
शून्यताकरुणावाहि नमस्ते वज्रयोगिनि ॥ बुस्तो_१०१।८ ॥  
जिनदुर्दान्तबीभत्सि(त्से) सर्वमारनिषूदिनि ।  
निर्जिताशेषसेवाग्रे नमस्ते वज्रयोगिनि ॥ बुस्तो_१०१।९ ॥  
कला(कलाप)संयुक्ते श्मशानाष्टनिवासिनि ।  
बुद्धनाटरसैर्युक्ते नमस्ते वज्रयोगिनि ॥ बुस्तो_१०१।१० ॥  
सत्त्वाशयवशेनैव निर्मितानेकरूपिणो (णि) ।  
श्यामपीतसिताभासे नमस्ते वज्रयोगिनि ॥ बुस्तो_१०१।११ ॥  
पञ्चबुद्धजनोत्पन्ने पञ्चयोगिनितां गते ।  
तथा परमाणुसङ्ख्याते नमस्ते वज्रयोगिनि ॥ बुस्तो_१०१।१२ ॥  
शैवे शक्तिरिति ख्याते तीर्थे चण्डीति कल्पिते ।  
वेदे वेदेति प्रख्याते नमस्ते वज्रयोगिनि ॥ बुस्तो_१०१।१३ ॥  
कुलाख्ये कुब्जिकाख्याते आत्मवेषवती मते ।  
विश्वरूपे क्रियाकारे नमस्ते वज्रयोगिनि ॥ बुस्तो_१०१।१४ ॥  
सत्त्वदृष्टिविरोधेन गता नैव विधायिनि ।  
सर्वाकारवरोपेते नमस्ते वज्रयोगिनि ॥ बुस्तो_१०१।१५ ॥  
नैरात्म्यधर्मगम्भीरयोगदृष्ट्यैकगोचरे ।  
सदसत्कल्पनातीते नमस्ते वज्रयोगिनि ॥ बुस्तो_१०१।१६ ॥  
श्यामपीतादिनिर्मुक्ते वर्णावर्णविवर्जिते ।  
प्रज्ञापारमितामातर्नमस्ते वज्रयोगिनि ॥ बुस्तो_१०१।१७ ॥  
निर्विकल्पे निरालम्बे निष्प्रपञ्चे निरालये ।  
वियद्वयापि(नि) नैरात्म्ये नमस्ते वज्रयोगिनि ॥ बुस्तो_१०१।१८ ॥  
सर्वरत्नविदां पात्रे जननि वज्रयोगिनि ।  
नमस्ते वज्रवाराहि नमस्ते वज्रयोगिनि ॥ बुस्तो_१०१।१९ ॥  
त्वं सद्गुरुमुखकमलान्निर्गता कामरूपिणी ।  
महा ऽज्ञानविनाशाय नमस्ते वज्रयोगिनि ॥ बुस्तो_१०१।२० ॥  
इति गुणयुक्ताया मातुर्विधायैकविंशिकाम् ।  
पुण्यं यदवाप्तं तेन जनाः सन्तु(लभन्तु) पूर्णत्वम् ॥ बुस्तो_१०१।२१ ॥  
  
श्रीवज्रयोगिनीप्रणामैकविंशिका समाप्ता ॥  
  
___________________________________________________________________________  
  
  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। १०२:  
  
  
वज्रयोगिन्याः पिण्डार्थस्तुतिः  
  
सिद्धाचार्यविरूपादविअरचिता  
ओम् नमो वज्रयोगिन्यै । ओम् नमो बुद्धधर्मसङ्घेभ्यः । ओम् नमो गुरुबुद्धबोधिसत्त्वेभ्यः । ओम् नमो लोचनादिदशवज्रविलासिनीभ्यः । नमो यमान्तकादिदशक्रोढ(ध) वीरेभ्यः । वाराही शौण्डिनी चैव चण्डाली डोम्बिनी तथा ।  
  
नटनी रजकी ब्राह्मी कपालिनी च सास(शाश्व) ता ॥ बुस्तो_१०२।१ ॥  
अमृता ऽमृतकुण्डली च ज्ञानज्योतिःप्रकाशिका ।  
सर्वाशावीरदेवीनामियमेका महासुखा ॥ बुस्तो_१०२।२ ॥  
शून्यता गीयते चासौ पराशक्तिः परात्परा ।  
अमृतोर्ध्वमना दिव्या उपाया नित्यवाहिनी ॥ बुस्तो_१०२।३ ॥  
खेचरी भूचरी चैव पातालवासिनी तथा ।  
प्रवि(ति)ष्ठापूरणी नित्यं त्रैलोक्यक्षोभती(भिणी) तथा ॥ बुस्तो_१०२।४ ॥  
बिन्दुनादकला देवी चन्द्रसूर्यात्मिका हि सा  
(नित्या) नैर्माणिकी चैव सम्भागी च महासुखा ॥ बुस्तो_१०२।५ ॥  
बिन्दुनादकलातीता प्रज्ञापारमिता मता ।  
सर्वभावस्वभावा हि सर्वभावविवर्जिता ॥ बुस्तो_१०२।६ ॥  
प्रलयोत्पत्तिहीना च प्रलयोत्पत्तिकारिणी ।  
शाश्वतत्वात् स्थिता प्रोक्ता शाश्वतेन च वर्जिता ॥ बुस्तो_१०२।७ ॥  
गम्भीरालिङ्गितोदारा महार्था स्वधिमुक्तिका ।  
शून्यतात्रयहीना च प्रभास्वरस्वरूपिणी ॥ बुस्तो_१०२।८ ॥  
एकाराक्षररूपा च वङ्काराक्षरसङ्गता ।  
विचित्रादिक्षणैर्युक्ता चतुरानन्दरूपिणी ॥ बुस्तो_१०२।९ ॥  
बाह्यमण्डलचक्रे ऽपि स्फुरन्ती च त्रिकायतः ।  
कायवाकचित्तभावेषु कायवाकचित्तभूषणी ॥ बुस्तो_१०२।१० ॥  
अतीत्य कायवाकचित्तैः समत्वेन च मध्यगा ।  
नैरात्म्यरूपिणी देवी तथतायां प्रतिष्ठिता ॥ बुस्तो_१०२।११ ॥  
कमलकुलिशाक्रान्तशून्यतात्रयरूपिणी ।  
ललनारसनायोगादवधूती महासुखा ॥ बुस्तो_१०२।१२ ॥  
संसारतारणी चैषां तथा तासां प्रतीत्यजा ।  
यां लब्ध्वा योगिनीं मुक्ता भवसंसारबन्धनात् ॥ बुस्तो_१०२।१३ ॥  
इत्येषा ऋद्धिदा प्रोक्ता सिद्धिदा चैव योगिनी ।  
मोक्षद्वारपरा चैव सतताभ्यासकारिणाम् ॥ बुस्तो_१०२।१४ ॥  
वज्रवत् कुरुते देहं रससिद्धिं ददाति च ।  
गुरुपादप्रसादेन लब्धेयं वज्रयोगिनी ॥ बुस्तो_१०२।१५ ॥  
य(ए) तस्याः पाठमात्रेण पुण्यसम्भारमादरात् ।  
प्राप्नोति सततं योगी ज्ञानसम्भारसम्भृतः ॥ बुस्तो_१०२।१६ ॥  
  
श्रीगुह्यसमयतन्त्रे पिण्डार्थाः षोडशश्लोकास्त्रिकायवज्रयोगिन्याः समाप्ताः ।  
कृतिरियं सिद्धाचार्यश्रीविरुपादानामिति ॥  
  
___________________________________________________________________________  
  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। १०३:  
  
  
वज्रयोगिन्याः स्तुतिप्रणिधानम्  
  
सिद्धाचार्यविरूपादविरचितम्  
  
ओम् नमः श्री वज्रयोगिन्यै, नमोबुद्धधर्मसङ्घेभ्यः, नमो गुरुबुद्धबोधिसत्त्वेभ्यः, नमो लोचनादिदशवज्रविलासिनीभ्यः, नमो यमान्तकादिदशक्रोधवीरेभ्यः सप्रज्ञेभ्यः ।  
ओम् ओ आ हूं इति कायवाकचित इन्द्रियविज्ञानानि, वाकचित्तानि मनोविज्ञानानि, परचित्तज्ञानाभिज्ञा, परकायप्रवेशाभिज्ञा पुण्डरीकेषु नाभिस्थे रक्तसूर्य मण्डलः ॥ बुस्तो_१०३।१ ॥  
धर्मोदया पद्ममध्ये सिन्दूरारुणरूपिणी ।  
त्रिशृङ्गा हि त्रिकोणा वा चतुःपीठसमन्विता ॥ बुस्तो_१०३।२ ॥  
ह्रीङ्कारं मध्यभागे ऽस्याः पीतवर्णः प्रकीर्तितः ।  
तद्भवा पीतवर्णा च अवधूत्या(ती) स्वयं स्थिता ॥ बुस्तो_१०३।३ ॥  
ललनायां तु सुश्यामा रसनायां च गौरिका ।  
प्रत्यालीढपदा नाम्ना मध्ये पीता मनोरमा ॥ बुस्तो_१०३।४ ॥  
त्रिमार्गे संस्थिता देवी त्रिकायवज्रयोगिनी ।  
सेयं नाम्ना भवेदेका सर्वसम्बुद्धडाकिनी ॥ बुस्तो_१०३।५ ॥  
त्रैलोक्ये दिव्यरूपा च सर्वाशापरिपूरिका ।  
स्वकर्तिना कर्तितं च वामहस्ते स्वमस्तकम् ॥ बुस्तो_१०३।६ ॥  
दक्षिणे ऽस्या स्थिता कर्तिर्जगतो दुःखच्छेदिनी ।  
अस्या वामे स्थिता श्यामा नाम्ना सा वरवर्णिनी ॥ बुस्तो_१०३।७ ॥  
कर्परः सव्यहस्ते च कर्तिर्वामे च संस्थिता ।  
दक्षिणे चैव पीता वै वज्रवैरोचनी स्थिता ॥ बुस्तो_१०३।८ ॥  
कर्तिका दक्षिणे हस्ते वामे कपालधारिणी ।  
प्रत्यालीढपदा देवी नग्निका तु विशेषतः ॥ बुस्तो_१०३।९ ॥  
करौ च द्वौ तयोः पादौ विपरीतौ तथा स्थितौ ।  
बुद्धानां जननी मध्या सम्यक्सम्बुद्धरूपिणी ॥ बुस्तो_१०३।१० ॥  
अक्षया सुभगा नित्यं हन्त्री च मृत्युजन्मनोः ।  
धर्मसम्भोगनिर्माणमहासुखस्वरूपिणी ॥ बुस्तो_१०३।११ ॥  
सेयं त्रिभुवने देवी राजये चन्द्रवत्सदा ।  
कबन्धादवधूत्याश्च प्रविशेत्स्वमुखेष्वसृक् ॥ बुस्तो_१०३।१२ ॥  
ललनारसनाभ्यां च निःसृत्य शिरसि तथा ।  
करूणारक्तरूपेण पिबन्ती सर्वशान्तये ॥ बुस्तो_१०३।१३ ॥  
दुःखं सम्प्रेक्ष्य लोकानां चतुर्मारनिषूदिनी ।  
दौर्मनस्यादि कर्त्या च कर्तन्ती सर्वमेव तत् ॥ बुस्तो_१०३।१४ ॥  
स्तुता हि जिनमातस्त्वं सुप्रसीद भवार्णवे ।  
स्वार्थं कर्तुं परार्थं च भवाम्यहं यथा क्षमः ॥ बुस्तो_१०३।१५ ॥  
तत्त्वया देवी कर्तव्यमनुग्रहं मयि सृज ।  
बालो ऽहमज्ञरूपी च कायवाकचित्तदोषतः ॥ बुस्तो_१०३।१६ ॥  
गुरुभक्तिं न जाने ऽहं त्वद्भक्तिं च विशेषतः ।  
इत्याकलय लोकेशि कृपा मयि विधीयताम् ॥ बुस्तो_१०३।१७ ॥  
कायवाकचेतसां साम्यं कुरु मे त्वं प्रसादतः ।  
येन मुञ्चामि संसारं षड्गतिं न विशाम्यहम् ॥ बुस्तो_१०३।१८ ॥  
यथा च वज्रवद्देहो यावन्मुक्तो भवाम्यहम् ।  
मारैः सर्वैः परित्यक्तो यथा कायो भवेन्मम ॥ बुस्तो_१०३।१९ ॥  
लीलया सिद्धिभागाः स्युर्निर्विघ्नः सर्वसिद्धिभाक् ।  
सर्वसाधनसिद्धि स्यात् कायश्चैवाजरामरः ॥ बुस्तो_१०३।२० ॥  
त्रासनं सर्वमाराणां सर्वाशापरिपूरणम् ।  
देहि मे त्वं वरां सिद्धिं हित्वा चैव गमागमम् ॥ बुस्तो_१०३।२१ ॥  
मनो विलीयतां देवि पञ्चेन्द्रियानुसंयुतम् ।  
सिद्ध्येच्च वज्रसत्त्वायुर्यौवनारोग्यसत्सुखम् ॥ बुस्तो_१०३।२२ ॥  
त्वत्प्रसादान्महामुद्रा सर्वेषामेव सम्भवेत् ।  
देवासुरमनुष्याश्च यत्र यत्र च संस्थिताः ।  
सुखिनस्ते च सर्वे स्युर्बुद्धत्वफललाभिनः ॥ बुस्तो_१०३।२३ ॥  
  
श्रीगुह्यसमयतन्त्रे त्रिकायवज्रयोगिन्याः स्तुतिप्रणिधानं समाप्तम् ।  
कृतिरियं सिद्धाचार्य श्रीविरूपादानाम् ॥  
  
___________________________________________________________________________  
  
  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। १०४:  
  
  
वसन्ततिलकास्तुतिः  
  
पादगुह्यगुदनाभिहृच्छिरोधातुमण्डलगमेरुपृष्ठगम् ।  
नाडिकासमयवज्रपद्मगं त्वां नमाम्युभयचित्तहेरुकम् ॥ बुस्तो_१०४।१ ॥  
गुह्यकोकनदकर्णिकान्तरव्योमपञ्चकमहानभःस्थितम् ।  
धर्मधातुतिलकाद्वयाद्वयं त्वां नमामि सहजात्महेरुकम् ॥ बुस्तो_१०४।२ ॥  
कालमेघपटलान्तरोच्छलदविद्युदुग्रपटलाधिकत्विषम् ।  
सत्त्वभाजनयुगप्रदाहिकां त्वां नमामि जगदम्ब हेरुकीम् ॥ बुस्तो_१०४।३ ॥  
नाभिचक्रकुहराम्बुराशितो वज्रवारिजसमाजसम्भवाम् ।  
सौधसाररसपानलम्पटां त्वां नमामि बडवानलत्विषम् ॥ बुस्तो_१०४।४ ॥  
  
श्रीवसन्ततिलकास्तुतिः समाप्ता ॥  
  
___________________________________________________________________________  
  
  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। १०५:  
  
  
वसुधारानामधारणीस्तोत्रम्  
  
ओम् नमो  
  
भगवत्यै आर्यश्रीवसुधारायै दिव्यरूपी सुरूपी च सौम्यरूपी बलप्रदा ।  
वसुधरी वसुधारणी वसुश्री श्रीकरी वरा ॥ बुस्तो_१०५।१ ॥  
धरणी धारणी धाता शरण्या भक्तवत्सला ।  
प्रज्ञापारमिता देवी प्रज्ञा श्रीबुद्धिवर्धिनी ॥ बुस्तो_१०५।२ ॥  
विद्याधरी शिवा सूक्ष्मा शास्ता सर्वत्र मातृका ।  
तरुणी तारु(र)णी देवी विद्यादानेश्वरेश्वरी ॥ बुस्तो_१०५।३ ॥  
भूषिता भूतमाता च सर्वाभरणभूषिता ।  
दुर्दान्तत्रासनी भीता उग्रा उग्रपराक्रमा ॥ बुस्तो_१०५।४ ॥  
दानपारमिता देवी वर्षणी दिव्यरूपिणी ।  
निधानं सर्वमाङ्गल्या कीर्तिर्लक्ष्मीर्यशःशुभा ॥ बुस्तो_१०५।५ ॥  
दहनी मालिनी चण्डी शबरी सर्वमात्रिका ।  
कृतान्तशासनी रौद्री कौमारी विश्वरूपिणी ॥ बुस्तो_१०५।६ ॥  
वीर्यपारमिता देवी जगदानन्दरोचनी ।  
तापसी उग्ररूपी च ऋद्धिसिद्धिबलप्रदा ॥ बुस्तो_१०५।७ ॥  
धन्या पुण्या महाभागा अजिता जितविक्रमा ।  
जगदेकहिता विद्या सङ्ग्रामे तारणी शुभा ॥ बुस्तो_१०५।८ ॥  
क्षान्तिपारमिता देवी शीलिनी ध्यानध्यायिनो ।  
पद्मिनी पद्मधारी च पद्मप्रिया पद्मासनी ॥ बुस्तो_१०५।९ ॥  
शुद्धरूपी महातेजा हेमवर्णा प्रभाकरी ।  
चिन्तामणिमहादेवी प्रज्ञापुस्तकधारिणी ॥ बुस्तो_१०५।१० ॥  
निधानं कूटिमारुढिधन्यागारधनप्रिया ।  
त्रैधातुकं महा आदि दिव्याभरणभूषिणी ॥ बुस्तो_१०५।११ ॥  
मातरी सर्वबुद्धानां रत्नधाते(त्वी)श्वरेश्वरी ।  
शून्यता भावनी देवी भावाभावविवर्जिता ॥ बुस्तो_१०५।१२ ॥  
वैन्ये(ने)य किं न विन्यस्ता दिव्यक्लेशनिछेदनी ।  
भी(भे) दिनी सर्वमाराणां सप्तपातालक्षोभिनी (णी) ॥ बुस्तो_१०५।१३ ॥  
ब्रह्माणी वेदमाता च गुह्या च गुह्यवासिनी ।  
सरस्वती विशालाक्षी चतुर्ब्रह्मविहारिणी ॥ बुस्तो_१०५।१४ ॥  
ताथागती महारम्या वज्रिणी धर्मधारिणी ।  
कर्मधातेश्वरी विद्या विश्वज्वालाभमण्डली ॥ बुस्तो_१०५।१५ ॥  
बोध(धि)नी सर्वसत्त्वानां बोध्यङ्गकृतशेखरी ।  
ध्याना धीर्मुक्तिसम्पन्ना अद्वयद्वयभाविनी ॥ बुस्तो_१०५।१६ ॥  
सर्वार्थसाधनी भद्रा स्त्रीरूपामितविक्रमा ।  
दर्शिनी बुद्धमार्गाणां नष्टमार्गप्रदर्शिनी ॥ बुस्तो_१०५।१७ ॥  
वागीश्वरी महाशान्तिर्गोप्त्री धात्री धनप्रदा ।  
स्त्रीरूपधारिणी सिद्धा योगिनी योगजेश्वरी ॥ बुस्तो_१०५।१८ ॥  
मनोहरी महाक्रान्तिः सौभाग्यप्रियदर्शिनी ।  
सार्थवाहकृपादृष्टिः सर्वताथागतात्मकी ॥ बुस्तो_१०५।१९ ॥  
नमस्ते ऽस्तु महादेवी सर्वसत्त्वार्थदायिनी ।  
नमस्ते दिव्यरूपी च वसुधारा नमो ऽस्तु ते ॥ बुस्तो_१०५।२० ॥  
अष्टोत्तरशतं नाम त्रिकालं यं पठेत् पुमान् ।  
प्राप्नोति नियतं सिद्धिमीप्सितार्थमनोरथान् ॥ बुस्तो_१०५।२१ ॥  
यदज्ञानकृतं पापम् आनन्तर्यसुदारुणम् ।  
तत्सर्वं क्षपयत्याशु स्मरणात् स(र्व)भद्रकम् ॥ बुस्तो_१०५।२२ ॥  
अथवा शीलसम्पन्नः सप्तजातिस्मरो भवेत् ।  
प्रियश्चादेयवाक्येन रूपवान् प्रियदर्शनः ॥ बुस्तो_१०५।२३ ॥  
विप्रक्षत्रियकुलेषु आदेयमुपजायते ।  
अन्ते भूमीश्वरं प्राप्तः पश्चात् प्राप्त(ः) सुखावतीम् ॥ बुस्तो_१०५।२४ ॥  
  
श्रीवसुधारानामधारणीस्तोत्रं सम्यक्सम्बुद्धभाषितं समाप्तम् ॥  
  
___________________________________________________________________________  
  
  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। १०६:  
  
  
वसुधारास्तोत्रम्  
  
या सम्यगुक्तविधिभिः परिपथ्यमाना लक्ष्मीं ददाति विपुलां सुगतोपभोगान् ।  
तां धारणीं सकलसत्त्वहितैकचित्तां भक्त्या नमामि सततं वसुधारसञ्ज्ञाम् ॥ बुस्तो_१०६।१ ॥  
या संस्मृता सुचिरसुस्थतरं प्रवृद्धं दारिद्रयदुःखदुरितं शमते नराणाम् ।  
तां कल्पवृक्षसदृशीं वसुधारसञ्ज्ञां नित्यं नमामि शिरसा जगतां हिताय ॥ बुस्तो_१०६।२ ॥  
रत्नाकरीं रत्ननिधानकोषां विचित्ररत्नां प्रतिभासवर्षाम् ।  
रत्नावलीं रत्नमयीं विचित्रां नमामि चार्यां वसुधारधाराम् ॥ बुस्तो_१०६।३ ॥  
तां रत्नपाणिसफलामवभासया ते त्यागावतंसदयशेखरमुद्वहन्तीम् ।  
हारार्धहारचलकुण्डलभूषिताङ्गीमार्यां नमामि वसुवृष्टिकरीं शरण्याम् ॥ बुस्तो_१०६।४ ॥  
  
श्रीवसुधाराकल्पोद्धृतं वसुधारास्तोत्रं समाप्तम् ॥  
  
___________________________________________________________________________  
  
  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। १०७:  
  
  
विद्याक्षरस्तोत्रम्  
  
ओम्कारोत्पन्नशुक्लाभं मध्यसिंहासनस्थितम् ।  
बोध्यं त्रिमुद्रया युक्तं वैरोचनमुनिं नुमः ॥ बुस्तो_१०७।१ ॥  
हूङ्कारोत्पन्ननीलाभं पूर्वे गजासनस्थितम् ।  
भूस्पर्शमुद्रया युक्तम् अक्षोभ्यं श्रीघन नुमः ॥ बुस्तो_१०७।२ ॥  
त्राङ्कारोत्पन्नहेमाभं दक्षिणे ऽश्वमारूढम् ।  
वरदमुद्रया युक्तं नमामि रत्नसम्भवम् ॥ बुस्तो_१०७।३ ॥  
झिङ्कारोत्पन्नरक्ताभं पश्चिमे मयूरासनम् ।  
ध्यानमूर्तिधरं नाथम् अमिताभमुनिं नुमः ॥ बुस्तो_१०७।४ ॥  
खङ्कारोत्पन्नश्यामाभम् उत्तरे गरुडासनम् ।  
अभयमुद्रसम्बद्धममोघसिद्धिं नमाम्यहम् ॥ बुस्तो_१०७।५ ॥  
रोचना मामकी चैव पाण्डरा तारणी तथा ।  
ब्रह्मादिकोणसंस्थाश्च चतुर्देव्यो नमो नमः ॥ बुस्तो_१०७।६ ॥  
निरञ्जनं निराकारं प्रत्येकज्योतिरूपिणम् ।  
चैत्यमध्यस्थितं देवं वज्रसत्त्वं नुमो वयम् ॥ बुस्तो_१०७।७ ॥  
  
श्री बुद्धभट्टारकस्य विद्याक्षरस्तोत्रं समाप्तम् ॥  
  
___________________________________________________________________________  
  
  
दिगितल् सन्स्क्रित् बुद्धिस्त् चनोन्, स्तोत्र सेच्तिओन्, तेxत् नो। १०८:  
  
  
  
अद्वयपरमार्था नामसङ्गीतिः  
  
ओम् नमः श्रीमहामञ्जुनाथाय  
  
अथ वज्रधरः श्रीमान् दुर्दान्तदमकः परः ।  
त्रिलोकविजयी वीरो गुह्यराट् कुलिशेश्वरः ॥ बुस्तो_१०८।१ ॥  
विबुद्धपुण्डरीकाक्षः प्रोत्फुल्लकमलाननः ।  
प्रोल्लालयन् वज्रवरं स्वकरेण मुहुर्मुहः ॥ बुस्तो_१०८।२ ॥  
भृकुटीतरङ्गप्रमुखैरनन्तैर्वज्रपाणिभिः ।  
दुर्दान्तदमकैर्वीरैर्वीरवीभत्सरुपिभिः ॥ बुस्तो_१०८।३ ॥  
उल्लालयदिभिः स्वकरैः प्रस्फुरद्वज्रकोटिभिः ।  
प्रज्ञोपायमहाकरुणाजगदर्थकरैः परैः ॥ बुस्तो_१०८।४ ॥  
हृष्टतुष्टाशयैर्मुदितैः क्रोधविग्रहरुपिभिः ।  
बुद्धकृत्यकरैर्नाथैः सार्द्धं प्रणतविग्रहै ॥ बुस्तो_१०८।५ ॥  
प्रणम्य नाथं सम्बुद्धं भगवन्तं तथागतम् ।  
कृताञ्जलिपुटो भूत्वा इदमाह स्थितो ऽग्रतः ॥ बुस्तो_१०८।६ ॥  
मद्धिताय ममार्थाय अनुकम्पाय मे विभो ।  
मायाजालाभिसम्बोधेर्यथालाभि भवाम्यहम् ॥ बुस्तो_१०८।७ ॥  
अज्ञानपङ्कमग्नानां क्लेशव्याकुलचेतसाम् ।  
हिताय सर्वसत्त्वानामनुत्तरफलाप्तये ॥ बुस्तो_१०८।८ ॥  
प्रकाशयतु सम्बुद्धो भगवान् शास्ता जगद्गुरुः ।  
महासमयतत्त्वज्ञ इन्द्रियाशयवित् परः ॥ बुस्तो_१०८।९ ॥  
भगवन्! ज्ञानकायस्य महोष्णीषस्य गीष्पतेः ।  
मञ्जुश्रीज्ञानसत्त्वस्य ज्ञानमूर्तेः स्वयम्भुवः ॥ बुस्तो_१०८।१० ॥  
गम्भीरार्थामुदारार्थां महार्थामसमां शिवाम् ।  
आदिमध्यान्तकल्याणीं नामसङ्गीतिमुत्तामाम् ॥ बुस्तो_१०८।११ ॥  
यातीतैर्भाषिता बुद्धैर्भाषिष्यन्ते ह्यानागताः ।  
प्रत्युत्पन्नाश्च सम्बुद्धा यां भाषन्ते पुनः पुनः ॥ बुस्तो_१०८।१२ ॥  
मायाजाले महातन्त्रे या चास्मिन् सम्प्रगीयते ।  
महावज्रधरैर्हृष्टैरमेयैर्मन्त्रधारिभिः ॥ बुस्तो_१०८।१३ ॥  
अहं चैनां धारयिष्याम्यानिर्याणाद् दृढाशयः ।  
यथा भवाम्यहं नाथ सर्वसम्बुद्धगुह्यधृक् ॥ बुस्तो_१०८।१४ ॥  
प्रकाशयिष्ये सत्त्वानां यथाशयविशेषतः ।  
अशेषक्लेशनाशाय अशेषाज्ञानहानये ॥ बुस्तो_१०८।१५ ॥  
एवमध्येष्य गुह्येन्द्रो वज्रपाणिस्तथागतम् ।  
कृताञ्जलिपुतो भूत्वा प्रह्वकायःस्थितो ऽग्रतः ॥ बुस्तो_१०८।१६ ॥  
  
इति अध्येषणाज्ञानगाथाः षोडश ।  
अथ शाक्यमुनिर्भगवान् सम्बुद्धो द्विपदोत्तमः ।  
निर्णमय्यायतां स्फीतां स्वजिह्वां स्वमुखाच्छुभाम् ॥ बुस्तो_१०८।१७ ॥  
स्मितं सन्दश्र्य लोकानामपायत्रयशोधनम् ।  
त्रिलोकाभासकरणं चतुर्मारारिशासनम् ॥ बुस्तो_१०८।१८ ॥  
त्रिलोकमापूरयन्त्या ब्राह्म मधुरया गिरा ।  
प्रत्यभाषत गुह्येन्द्रं वज्रपाणिं महाबलम् ॥ बुस्तो_१०८।१९ ॥  
साधु वज्रधर श्रीमन् साधु ते वज्रपाणये ।  
यस्त्वं जगद्धितार्थाय महाकरुणयान्वितः ॥ बुस्तो_१०८।२० ॥  
महार्थां नामसङ्गीतिं पवित्रामघनाशिनीम् ।  
मञ्जुश्रीज्ञानकायस्य मत्तः श्रोतुं समुद्यतः ॥ बुस्तो_१०८।२१ ॥  
तत्साधु देशयाम्येषः अहं ते गुह्यकाधिप ।  
शृणु त्वमेकाग्रमनास्तत्साधु भगवन्निति ॥ बुस्तो_१०८।२२ ॥  
  
इति प्रतिवचनज्ञानगाथाः षट् ।  
  
अथ शाक्यमुनिर्भगवान् सकलं मन्त्रकुलं महत् ।  
मन्त्रविद्याधरकुलं व्यवलोक्य कुलत्रयम् ॥ बुस्तो_१०८।२३ ॥  
लोकलोकोत्तरकुलं लोकालोककुलं महत् ।  
महामुद्राकुलं चाग्र्यं महोष्णीषकुलं महत् ॥ बुस्तो_१०८।२४ ।  
  
इति षट्कुलावलोकनज्ञानगाथे द्वे ।  
  
इमां षण्मन्त्रराजानां संयुक्तामद्वयो दयाम् ।  
अनुत्पादधर्मिणीं गाथां भाषते स्म गिराम्पतेः ॥ बुस्तो_१०८।२५ ॥  
अ आ इ ई उ ऊ ए ऐ ओ औ अं अः स्थितो हृदि ।  
ज्ञानमूर्तिरहं बुद्धो बुद्धानां त्र्यध्ववर्तिनाम् ॥ बुस्तो_१०८।२६ ॥  
ओम् वज्रतीक्ष्णदुःखच्छेदप्रज्ञाज्ञानमूर्तये ।  
ज्ञानकायवागीश्वरारपचनाय ते नमः ॥ बुस्तो_१०८।२७ ॥  
  
इति मायाजालाभिसम्बोधिक्रमगाथास्तिस्रः ।  
  
तद्यथा भगवान् बुद्धः सम्बुद्धो ऽकारसम्भवः ।  
अकारः सर्ववर्णाग्र्यो महार्थः परमाक्षरः ॥ बुस्तो_१०८।२८ ॥  
महाप्राणो ह्यनुत्पादो वागदाहारवर्जितः ।  
सर्वाभिलापहेत्व्ग्र्यः सर्ववाक्सुप्रभास्वरः ॥ बुस्तो_१०८।२९ ॥  
महामहमहारागः सर्वसत्त्वरतिङ्करः ।  
महामहमहाद्वेषः सर्वक्लेशमहारिपुः ॥ बुस्तो_१०८।३० ॥  
महामहमहामोहो मूढधीमोहसूदनः ।  
महामहमहाक्रोधो महाक्रोधरिपुर्महान् ॥ बुस्तो_१०८।३१ ॥  
महामहमहालोभः सर्वलोभनिषूदनः ।  
महाकामो महासौख्यो महामोदो महारतिः ॥ बुस्तो_१०८।३२ ॥  
महारुपो महाकायो महावर्णो महावपुः ।  
महानामा महोदारो महाविपुलमण्डलः ॥ बुस्तो_१०८।३३ ॥  
महाप्रज्ञायुधधरो महाक्लेशाङ्कुशो ऽग्रणीः ।  
महायशा महाकीर्तिर्महाज्योतिर्महाद्युतिः ॥ बुस्तो_१०८।३४ ॥  
महामायाधरो विद्वान् महामायार्थसाधकः ।  
महामायारतिरतो महामायेन्द्रजालिकः ॥ बुस्तो_१०८।३५ ॥  
महादानपतिः श्रेष्ठो महाशीलधरो ऽग्रणीः ।  
महाक्षान्तिधरो धीरो महावीर्यपराक्रमः ॥ बुस्तो_१०८।३६ ॥  
महाध्यानसमाधिस्थो महाप्रज्ञाशरीरधृक् ।  
महाबलो महापायः प्रणिधिर्ज्ञानसागरः ॥ बुस्तो_१०८।३७ ॥  
महामैत्रीमयो ऽमेयो महाकारुणिको ऽग्रधीः ।  
महाप्रज्ञो महाधीमान् महोपायो महाकृतिः ॥ बुस्तो_१०८।३८ ॥  
महाऋद्धिबलोपेतो महावेगो महाजवः ।  
महर्द्धिको महेशाख्यो महाबलपराक्रमः ॥ बुस्तो_१०८।३९ ॥  
महाभवाद्रिसम्भेत्ता महावज्रधरो धनः ।  
महाक्रूरो महारौद्रो महाभयभयङ्कर ॥ बुस्तो_१०८।४० ॥  
महाविद्योत्तमो नाथो महामन्त्रोत्तमो गुरुः ।  
महायाननयारुढो महायाननयोत्तमः ॥ बुस्तो_१०८।४१ ॥  
इति वज्रधातुमण्डलज्ञानगाथाश्चतुर्दश ।  
महावैरोचनो बुद्धो महामौनी महामुनिः ।  
महामन्त्रनयोद्भूतो महामन्त्रनयात्मकः ॥ बुस्तो_१०८।४२ ॥  
दशपारमिताप्राप्तो दशपारमिताश्रयः ।  
दशपारमिताशुद्धिर्दशपारमितानयः ॥ बुस्तो_१०८।४३ ॥  
दशभूमीश्वरो नाथो दशभूमिप्रतिष्ठितः ।  
दशज्ञानविशुद्धात्मा दशज्ञानविशुद्धधृक् ॥ बुस्तो_१०८।४४ ॥  
दशाकारो दशार्थार्थो मुनीन्द्रो दशबलो विभुः ।  
अशेषविश्वार्थकरो दशाकारवशी महान् ॥ बुस्तो_१०८।४५ ॥  
अनादिर्निष्प्रपञ्चात्मा शुद्धात्मा तथतात्मकः ।  
भूतवादी यथावादी तथाकारी अनन्यवाक् ॥ बुस्तो_१०८।४६ ॥  
अद्वयो द्वयवादी च भूतकोटिव्यवस्थितः ।  
नैरात्म्यसिंहनिर्णादी कुतीथ्र्यमृगभीकरः ॥ बुस्तो_१०८।४७ ॥  
सर्वत्रगो ऽमोघगतिस्तथागतमनोजवः ।  
जिनो जितारिर्विजयो चक्रवर्ती महाबलः ॥ बुस्तो_१०८।४८ ॥  
गणमुख्यो गणाचार्यो गणेशो गणपतिर्वशी ।  
महानुभावो धौरेयो ऽनन्यनेयो महानयः ॥ बुस्तो_१०८।४९ ॥  
वागिशो वाक्पतिर्वाग्मी वाचस्पतिरनन्तगोः ।  
सत्यवाक् सत्यवादी च चतुःसत्योपदेशकः ॥ बुस्तो_१०८।५० ॥  
अवैवर्तिको ह्यनागामो खड्गः प्रत्येकनायकः ।  
नानानिर्याणनिर्यातो महाभूतैककारणः ॥ बुस्तो_१०८।५१ ॥  
अर्हन् क्षीणास्रवो भिक्षुर्वीतरागो जितेन्द्रियः ।  
क्षेमप्राप्तो ऽभयप्राप्तः शीतीभूतो ह्यानाविलः ॥ बुस्तो_१०८।५२ ॥  
विद्याचरणसम्पन्नः सुगतो लोकवित्परः ।  
निर्ममो निरहङ्कारः सत्यद्वयनयस्थितः ॥ बुस्तो_१०८।५३ ॥  
संसारपारकोटिस्थः कृतकृत्यः स्थलस्थितः ।  
कैवल्यज्ञाननिष्ठियुतः प्रज्ञाशस्त्रो विदारणः ॥ बुस्तो_१०८।५४ ॥  
सद्धर्म्मो धर्मराड् भास्वान् लोकालोककरः परः ।  
धर्मेश्वरो धर्मराजः श्रेयोमार्गोपदेशकः ॥ बुस्तो_१०८।५५ ॥  
सिद्धार्थः सिद्धसङ्कल्पः सर्वसङ्कल्पवर्जितः ।  
निर्विकल्पो ऽक्षयो धातुर्धर्मधातुः परो ऽव्ययः ॥ बुस्तो_१०८।५६ ॥  
पुण्यवान् पुण्यसम्भारो ज्ञानं ज्ञानाकरं महत् ।  
ज्ञानवान् सदसज्ज्ञानी सम्भारद्वयसम्भृतः ॥ बुस्तो_१०८।५७ ॥  
शाश्वतो विश्वराड् योगी ध्यानं ध्येयो धियाम्पतिः ।  
प्रत्यात्मवेद्यो ह्यचलः परमाद्यस्त्रिकायधृक् ॥ बुस्तो_१०८।५८ ॥  
पञ्चकायात्मको बुद्धः पञ्चज्ञानात्मको विभुः ।  
पञ्चबुद्धात्ममुकुटः पञ्चचक्षुरसङ्गधृक् ॥ बुस्तो_१०८।५९ ॥  
जनकः सर्वबुद्धानां बुद्धपुत्रः परोवरः ।  
प्रज्ञाभवोद्भवो योनिर्धर्मयोनिर्भवान्तकृत् ॥ बुस्तो_१०८।६० ॥  
घनैकसारो वज्रात्मा सद्योजातो जगत्पतिः ।  
गगनोद्भवः स्वयम्भूः प्रज्ञाज्ञानानलो महान् ॥ बुस्तो_१०८।६१ ॥  
वैरोचनो महादीप्तिर्ज्ञानज्योतिर्विरोचनः ।  
जगत्प्रदीपो ज्ञानोल्को महातेजाः प्रभास्वरः ॥ बुस्तो_१०८।६२ ॥  
विद्याराजो ऽग्रमन्त्रेशो मन्त्रराजो महार्थकृत् ।  
महोष्णीषो ऽद्भुतोष्णीषो विश्वदर्शी वियत्पतिः ॥ बुस्तो_१०८।६३ ॥  
सर्वबुद्धात्मभावाग्र्यो जगदानन्दलोचनः ।  
विश्वरुपी विधाता च पूज्यो, मान्यो महाऋषिः ॥ बुस्तो_१०८।६४ ॥  
कुलत्रयधरो मन्त्री महासमयमन्त्रधृक् ।  
रत्नत्रयधरः श्रेष्ठस्त्रियानोत्तमदेशकः ॥ बुस्तो_१०८।६५ ॥  
अमोघपाशो विजयी वज्रपाशो महाग्रहः ।  
वज्राङ्कुशो महापाशः वज्रभैरवभीकरः ॥ बुस्तो_१०८।६६ ॥  
  
इति सुविशुद्धधर्मधातुज्ञानगाथाः पादोनपञ्चविंशतिः ।  
  
क्रोधराट् षण्मुखो भीमः षण्णेत्रः षड्भुजो बली ।  
दंष्ट्राकरालः कङ्कालो हलाहलः शताननः ॥ बुस्तो_१०८।६७ ॥  
यमान्तको विघ्नराजो वज्रवेगो भयङ्करः ।  
विघुष्टवज्रो हृद्वज्रो मायावज्रो महोदरः ॥ बुस्तो_१०८।६८ ॥  
कुलिशेशो वज्रयोनिर्वज्रमण्डो नभोपमः ।  
अचलैकजटाटोपो गजचर्मपटार्द्रधृक् ॥ बुस्तो_१०८।६९ ॥  
हाहाकारो महाघोरो हीहीकारो भयानकः ।  
अट्टहासो महाहासो वज्रहासो महारवः ॥ बुस्तो_१०८।७० ॥  
वज्रसत्त्वो महासत्त्वो वज्रराजो महासुखः ।  
वज्रचण्डो महामोदो वज्रहूङ्कारहूङ्कृतिः ॥ बुस्तो_१०८।७१ ॥  
वज्रबाणायुधधरो वज्रखड्गो निकृन्तनः ।  
विश्ववज्रधरो बज्री एकवज्री रणञ्जहः ॥ बुस्तो_१०८।७२ ॥  
वज्रज्वालाकरालाक्षो वज्रज्वालाशिरोरुहः ।  
वज्रावेशो महावेशः शताक्षो वज्रलोचनः ॥ बुस्तो_१०८।७३ ॥  
वज्ररोमाङ्कुरतनुर्वज्ररोमैकविग्रहः ।  
वज्रकोटिनखारम्भो वज्रसारघनच्छवि ॥ बुस्तो_१०८।७४ ॥  
वज्रमालाधरः श्रीमान् वज्राभरणभूषितः ।  
हाहाट्टहासो निर्घोषो वज्रघोषः षडक्षरः ॥ बुस्तो_१०८।७५ ॥  
मञ्जुघोषो महानादस्त्रैलोक्यैकरवो महान् ।  
आकाशधातुपर्यन्तघोषो घोषवतां वरः ॥ बुस्तो_१०८।७६ ॥  
इत्यादर्शज्ञानगाथाः पादेन सार्धं दश ।  
तथताभूतनैरात्म्यभूतकोटिरनक्षरः ।  
शून्यतावादिवृषभो गम्भीरोदारगर्जनः ॥ बुस्तो_१०८।७७ ॥  
धर्मशङ्खो महाशब्दो धर्मगण्डी महारणः ।  
अप्रतिष्ठितनिर्वाणो दशदिग्धर्मदुन्दुभिः ॥ बुस्तो_१०८।७८ ॥  
अरुपो रुपवानग्र्यो नानारुपो मनोमयः ।  
सर्वरुपावभासश्रीरशेषप्रतिबिम्बधृक् ॥ बुस्तो_१०८।७९ ॥  
अप्रधृष्यो महेशाख्यस्त्रैधातुकमहेश्वरः ।  
समुच्छ्रितार्यमार्गस्थो धर्मकेतुर्महोदय ॥ बुस्तो_१०८।८० ॥  
त्रैलोक्यैककुमाराङ्गः स्थविरो वृद्धः प्रजापति ।  
द्वात्रिंशल्लक्षणधरः कान्तस्त्रैलोक्यसुन्दरः ॥ बुस्तो_१०८।८१ ॥  
लोकज्ञानगुणाचार्यो लोकाचार्यो विशारदः ।  
नाथस्त्राता त्रिलोकाप्तः शरणं ताय्यनुत्तरः ॥ बुस्तो_१०८।८२ ॥  
गगनाभोगसम्भोगः सर्वज्ञज्ञानसागरः ।  
अविद्याण्डकोशसम्भेत्ता भवपञ्जरदारणः ॥ बुस्तो_१०८।८३ ॥  
शमिताशेषसङ्क्लेशः संसारार्णवपारगः ।  
ज्ञानाभिषेकमुकुटः सम्यक्सम्बुद्धभूषणः ॥ बुस्तो_१०८।८४ ॥  
त्रिदुःखदुःखशमनस्त्र्यन्तो ऽनन्तस्त्रिमुक्तिगः ।  
सर्वावरणनिर्मुक्त आकाशसमतां गतः ॥ बुस्तो_१०८।८५ ॥  
सर्वक्लेशमलातीतस्त्र्यध्वानध्वगतिं गतः ।  
सर्वसत्त्वमहानागो गुणशेखरशेखरः ॥ बुस्तो_१०८।८६ ॥  
सर्वोपधिविनिर्मुक्तो व्योमवत्र्मनि सुस्थितः ।  
महाचिन्तामणिधरः सर्वरत्नोत्तमो विभुः ॥ बुस्तो_१०८।८७ ॥  
महाकल्पतरुः स्फीतो महाभद्रघटोत्तमः ।  
सर्वसत्त्वार्थकृत्कर्त्ता हितैषी सत्त्ववत्सलः ॥ बुस्तो_१०८।८८ ॥  
शुभाशुभज्ञः कालज्ञः समयज्ञः समयो विभुः ।  
सत्त्वेन्द्रियज्ञो वेलज्ञो विमुक्तित्रयकोविदः ॥ बुस्तो_१०८।८९ ॥  
गुणी गुणज्ञो धर्मज्ञः प्रशस्तो मङ्गलोदयः ।  
सर्वमङ्गलमाङ्गल्यः कीर्तिर्लक्ष्मीर्यशः शुभः ॥ बुस्तो_१०८।९० ॥  
महोत्सवो महाश्वासो महानन्दो महारतिः ।  
सत्कारः सत्कृतिर्भूतिः प्रमोदः श्रीर्यशस्पतिः ॥ बुस्तो_१०८।९१ ॥  
वरेण्यो वरदः श्रेष्ठः शरण्यः शरणोत्तमः ।  
महाभयारिः प्रवरो निःशेषभयनाशनः ॥ बुस्तो_१०८।९२ ॥  
शिखी शिखण्डी जटिलो जटी मौण्डी किरीटिमान् ।  
पञ्चाननः पञ्चशिखः पञ्चचीरकशेखरः ॥ बुस्तो_१०८।९३ ॥  
महाब्रतधरो मौञ्जी ब्रह्मचारी ब्रतोत्तमः ।  
महातपास्तपोनिष्ठः स्नातको गौतमो ऽग्रणी ॥ बुस्तो_१०८।९४ ॥  
ब्रह्मविद् ब्राह्मणो ब्रह्मा ब्रह्मनिर्वाणमाप्तवान् ।  
मुक्तिर्मोक्षो विमोक्षाङ्गो विमुक्तिः शान्तता शिवः ॥ बुस्तो_१०८।९५ ॥  
निर्वाणं निर्वृतिः शान्तिः श्रेयो निर्याणमन्तगः ।  
सुखदुःखान्तकृन्निष्ठा वैराग्यमुपधिक्षयः ॥ बुस्तो_१०८।९६ ॥  
अजयो ऽनुपमो ऽव्यक्तो निराभासो निरञ्जनः ।  
निष्कलः सर्वगो व्यापी सूक्ष्मो बीजमनाश्रवः ॥ बुस्तो_१०८।९७ ॥  
अरजो विरजो विमलो वान्तदोषो निरामयः ।  
सुप्रबुद्धो विबुद्धात्मा सर्वज्ञः सर्ववित्परः ॥ बुस्तो_१०८।९८ ॥  
विज्ञानधर्मतातीतो ज्ञानमद्वयरुपधृक् ।  
निर्विकल्पो निराभोगस्त्र्यध्वसम्बुद्धकार्यकृत् ॥ बुस्तो_१०८।९९ ॥  
अनादिनिधनो बुद्ध आदिबुद्धो निरन्वयः ।  
ज्ञानैकचक्षुरमलो ज्ञानमूर्तिस्तथागतः ॥ बुस्तो_१०८।१०० ॥  
वागीश्वरो महावादी वादिराड् वादिपुङ्गवः ।  
वदतांवरो वरिष्ठो वादिसिंहो ऽपराजितः ॥ बुस्तो_१०८।१०१ ॥  
समन्तदर्शी प्रामोद्यस्तेजोमाली सुदर्शनः ।  
श्रीवत्सः सुप्रभो दीप्तिर्भाभासुरकरद्युतिः ॥ बुस्तो_१०८।१०२ ॥  
महाभिषग्वरः श्रेष्ठः शल्यहर्ता निरुत्तरः ।  
अशेषभैषज्यतरुः क्लेशव्याधिर्महारिपुः ॥ बुस्तो_१०८।१०३ ॥  
त्रैलोक्यतिलकः कान्तः श्रीमान् नक्षत्रमण्डलः ।  
दशदिग्व्योमपर्य्यन्तो धर्मध्वजमहोच्छ्रयः ॥ बुस्तो_१०८।१०४ ॥  
जगच्छत्रैकविपुलो मैत्रीकरुणमण्डलः ।  
पद्मनृत्येश्वरः श्रीमान् रत्नच्छत्रो महाविभुः ॥ बुस्तो_१०८।१०५ ॥  
सर्वबुद्धमहाराजः सर्वबुद्धात्मभावधृक् ।  
सर्वबुद्धमहायोगः सर्वबुद्धैकशासनः ॥ बुस्तो_१०८।१०६ ॥  
वज्ररत्नाभिषेकश्रीः सर्वरत्नाधिपेश्वरः ।  
सर्वलोकेश्वरपतिः सर्ववज्रधराधिपः ॥ बुस्तो_१०८।१०७ ॥  
सर्वबुद्धमहाचित्तः सर्वबुद्धमनोगतिः ।  
सर्वबुद्धमहाकायः सर्वबुद्धसरस्वती ॥ बुस्तो_१०८।१०८ ॥  
वज्रसूर्य्यमहालोको वज्रेन्दुविमलप्रभः ।  
विरागादिमहारागो विश्ववर्णोज्ज्वलप्रभः ॥ बुस्तो_१०८।१०९ ॥  
सम्बुद्धवज्रपर्यङ्को बुद्धसङ्गीतिधर्मधृक् ।  
बुद्धपद्मोद्भवः श्रीमान् सर्वज्ञज्ञानकोषधृक् ॥ बुस्तो_१०८।११० ॥  
विश्वमायाधरो राजा बुद्धविद्याधरो महान् ।  
वज्रतीक्ष्णो महाखड्गो विशुद्धः परमाक्षरः ॥ बुस्तो_१०८।१११ ॥  
दुःखच्छेदमहायानवज्रधर्ममहायुधः ।  
जिनजिग् वज्रगाम्भीर्यो वज्रबुद्धिर्यथार्थवित् ॥ बुस्तो_१०८।११२ ॥  
सर्वपारमितापूरी सर्वभूमिविभूषणः ।  
विशुद्धधर्मनैरात्म्यः सम्यग्ज्ञानेन्दुहृत्प्रभः ॥ बुस्तो_१०८।११३ ॥  
मायाजालमहोद्योगः सर्वतन्त्राधिपः परः ।  
अशेषवज्रपर्यङ्को निःशेषज्ञानकायधृक् ॥ बुस्तो_१०८।११४ ॥  
समन्तभद्रः सुमतिः क्षितिगर्भो जगद्धृतिः ।  
सर्वबुद्धमहागर्भो विश्वनिर्माणचक्रदृक् ॥ बुस्तो_१०८।११५ ॥  
सर्वभावस्वभावाग्य्रः सर्वभावस्वभावधृक् ।  
अनुत्पादधर्मा विश्वार्थः सर्वधर्मस्वभावधृक् ॥ बुस्तो_१०८।११६ ॥  
एकक्षणमहाप्राज्ञः सर्वधर्मावबोधधृक् ।  
सर्वधर्माभिसमयो भूतान्तमुनिरग्रधीः ॥ बुस्तो_१०८।११७ ॥  
स्तिमितः सुप्रसन्नात्मा सम्यक्सम्बुद्धबोधिधृक् ।  
प्रत्यक्षः सर्वबुद्धानां ज्ञानार्चिः सुप्रभास्वरः ॥ बुस्तो_१०८।११८ ॥  
इति प्रत्यवेक्षणज्ञानगाथाः द्वाचत्वारिंशत् ।  
इष्टार्थसाधकः परः सर्वापायविशोधकः ।  
सर्वसत्त्वोत्तमो नाथः सर्वसत्त्वप्रमोचकः ॥ बुस्तो_१०८।११९ ॥  
क्लेशसङ्ग्रामशूरैकः अज्ञानरिपुदर्पहा ।  
धीशृङ्गारधरः श्रीमान् वीरबीभत्सरुपधृक् ॥ बुस्तो_१०८।१२० ॥  
बाहुदण्डशताक्षेपपदनिक्षेपनर्त्तनः ।  
श्रीमच्छतभुजाभोगगगनाभोगनर्त्तनः ॥ बुस्तो_१०८।१२१ ॥  
एकपादतलाक्रान्तमहीमण्डतले स्थितः ।  
ब्रह्माण्डशिखराक्रान्तपादाङ्गुष्ठनखे स्थितः ॥ बुस्तो_१०८।१२२ ॥  
एकार्थो ऽद्वयधर्मार्थः परमार्थो ऽविनश्वरः ।  
नानाविज्ञप्तिरुपार्थश्चित्तविज्ञानसन्ततिः ॥ बुस्तो_१०८।१२३ ।  
अशेषभावार्थरतिः शून्यतारतिरग्रधीः ।  
भवरागाद्यतीतश्च भवत्रयमहारतिः ॥ बुस्तो_१०८।१२४ ॥  
शुद्धः शुभ्राभ्रधवलः शरच्चन्द्रांशुसुप्रभः ।  
बालार्कमण्डलच्छायो महारागनखप्रभः ॥ बुस्तो_१०८।१२५ ॥  
इन्द्रनीलाग्रसच्चीरो महानीलकचाग्रधृक् ।  
महामणिमयूखश्रीर्बुद्धनिर्वाणभूषणः ॥ बुस्तो_१०८।१२६ ॥  
लोकधातुशताकम्पी ऋद्धिपादमहाक्रमः ।  
महास्मृतिधरस्तत्त्वश्चतुःस्मृतिसमाधिराट् ॥ बुस्तो_१०८।१२७ ॥  
बोध्यङ्गकुसुमामोदस्तथागतगुणोदधिः ।  
अष्टाङ्गमार्गनयवित् सम्यक्सम्बुद्धमार्गवित् ॥ बुस्तो_१०८।१२८ ॥  
सर्वसत्त्वमहासङ्गो निःसङ्गो गगनोपमः ।  
सर्वसत्त्वमनोजातः सर्वसत्त्वमनोजवः ॥ बुस्तो_१०८।१२९ ॥  
सर्वसत्त्वेत्द्रियार्थज्ञः सर्वसत्त्वमनोहरः ।  
पञ्चस्कन्धार्थतत्त्वज्ञः पञ्चस्कन्धविशुद्धधृक् ॥ बुस्तो_१०८।१३० ॥  
सर्वनिर्याणकोटिस्थः सर्वनिर्याणकोविदः ।  
सर्वनिर्याणमार्गस्थः सर्वनिर्याणदेशकः ॥ बुस्तो_१०८।१३१ ॥  
द्वादशाङ्गभवोत्खातो द्वादशाकारशुद्धधृक् ।  
चतुःसत्यनयाकारो अष्टज्ञानावबोधधृक् ॥ बुस्तो_१०८।१३२ ॥  
द्वादशाकारसत्यार्थः षोडशाकारतत्त्ववित् ।  
विंशत्याकारसम्बोधिर्विबुद्धः सर्ववित्परः ॥ बुस्तो_१०८।१३३ ॥  
अमेयबुद्धनिर्माणकायकोटिविभावकः ।  
सर्वक्षणाभिसमयः सर्वचित्तक्षणार्थवित् ॥ बुस्तो_१०८।१३४ ॥  
नानायाननयोपायजगदर्थविभावकः ।  
यानत्रितयनिर्यात एकयानफले स्थित ॥ बुस्तो_१०८।१३५ ॥  
क्लेशधातुविशुद्धात्मा कर्मधातुक्षयङ्करः ।  
ओघोदधिसमुत्तीर्णो योगकान्तारनिसृतः ॥ बुस्तो_१०८।१३६ ॥  
क्लेशोपक्लेशसङ्क्लेशसुप्रहीणसवासनः ।  
प्रज्ञोपायमहाकरुणा अमोघजगदर्थकृत् ॥ बुस्तो_१०८।१३७ ॥  
सर्वसञ्ज्ञाप्रहोणार्थो विज्ञानार्थो निरोधकृत् ।  
सर्वसत्त्वमनोविषयः सर्वसत्त्वमनोगतिः ॥ बुस्तो_१०८।१३८ ॥  
सर्वसत्त्वमनो ऽन्तस्थस्तच्चित्तसमताङ्गतः ।  
सर्वसत्त्वमनोह्लादी सर्वसत्त्वमनोरतिः ॥ बुस्तो_१०८।१३९ ॥  
सिद्धान्तो विभ्रमापेतः सर्वभ्रान्तिविवर्जितः ।  
निःसन्दिग्धमतिस्त्र्यर्थः सर्वार्थस्त्रिगुणात्मकः ॥ बुस्तो_१०८।१४० ॥  
पञ्चस्कन्धार्थस्त्रिकालः सर्वक्षणविभावकः ।  
एकक्षणाभिसम्बुद्धः सर्वबुद्धस्वभावधृक् ॥ बुस्तो_१०८।१४१ ॥  
अनङ्गकायः कायाग्य्रः कायकोटिविभावकः ।  
अशेषरुपसन्दर्शी रत्नकेतुर्महामणिः ॥ बुस्तो_१०८।१४२ ॥  
  
इति समताज्ञानगाथाश्चतुर्विशतिः ।  
  
सर्वसम्बुद्धबोद्धव्यो बुद्धबोधिरनुत्तरः ।  
अनक्षरो मन्त्रयोनिर्महामन्त्र कुलत्रयः ॥ बुस्तो_१०८।१४३ ॥  
सर्वमन्त्रार्थजनको महाबिन्दुरनक्षरः ।  
पञ्चाक्षरो महाशून्यो बिन्दुशून्यः षडक्षरः ॥ बुस्तो_१०८।१४४ ॥  
सर्वाकारो निराकारः षोडशार्धार्धबिन्दुधृक् ।  
अकलः कलनातीश्चतुर्थध्यानकोटिधृक् ॥ बुस्तो_१०८।१४५ ॥  
सर्वध्यानकलाभिज्ञः समाधिकुलगोत्रवित् ।  
समाधिकायः कायाग्य्रः सर्वसम्भोगकायराट् ॥ बुस्तो_१०८।१४६ ॥  
निर्माणकायः कायाग्य्रो बुद्धनिर्माणवंशधृक् ।  
दशदिग्विश्वनिर्माणो यथावज्जगदर्थकृत् ॥ बुस्तो_१०८।१४७ ॥  
देवातिदेवो देवेन्द्रः सुरेन्द्रो दानवाधिपः ।  
अमरेन्द्रः सुरगुरुः प्रमथः प्रमथेश्वरः ॥ बुस्तो_१०८।१४८ ॥  
उत्तीर्णभवकान्तार एकः शास्ता जगद्गुरुः ।  
प्रख्यातदशदिग्लोको धर्मदानपतिर्महान् ॥ बुस्तो_१०८।१४९ ॥  
मैत्रीसन्नाहसन्नद्धः करुणावर्मवर्मितः ।  
प्रज्ञाखड्गो धनुर्बाणः क्लेशाज्ञानरणञ्जहः ॥ बुस्तो_१०८।१५० ॥  
मारारिर्मारजिद्वीरश्चतुर्मारभयान्तकृत् ।  
सर्वमारचमूजेता सम्बद्धो लोकनायकः ॥ बुस्तो_१०८।१५१ ॥  
वन्द्यः पूज्यो ऽभिवाद्यश्च माननीयश्च नित्यशः ।  
अर्चनीयतमो मान्यो नमस्यः परमो गुरुः ॥ बुस्तो_१०८।१५२ ॥  
त्रैलोक्यैकक्रमगतिर्व्योमपर्य्यन्तविक्रमः ।  
त्रैविद्यः श्रोत्रियः पूतः षडभिज्ञः षडनुस्मृतिः ॥ बुस्तो_१०८।१५३ ॥  
बोधिसत्त्वो महासत्त्वो लोकातीतो महर्द्धिकः ।  
प्रज्ञापारमितानिष्ठः प्रज्ञातत्त्वत्वमागतः ॥ बुस्तो_१०८।१५४ ॥  
आत्मवित्परवित्सर्वः सर्वीयो ह्यग्रपुद्गलः ।  
सर्वोपमामतिक्रान्तो ज्ञेयो ज्ञानाधिपः परः ॥ बुस्तो_१०८।१५५ ॥  
धर्मदानपतिः श्रेष्ठश्चतुर्मुद्रार्थदेशकः ।  
पर्युपास्यतमो जगतां निर्याणत्रययायिनाम् ॥ बुस्तो_१०८।१५६ ॥  
परमार्थविशुद्धश्रीस्त्रैलोक्यसुभगो महान् ।  
सर्वसम्पत्करः श्रीमान् मञ्जुश्रीः श्रीमतांवरः ॥ बुस्तो_१०८।१५७ ॥  
इति कृत्यानुष्ठानज्ञानगाथाः पञ्चदश ।  
नमस्ते वरदवज्राग्य्र भूतकोटे नमो ऽस्तु ते ।  
नमस्ते शून्यतागर्भ बुद्धबोधे नमोस्तु ते ॥ बुस्तो_१०८।१५८ ॥  
बुद्धराग नमस्ते ऽस्तु बुद्धकाम नमो नमः ।  
बुद्धप्रीते नमस्तुभ्यं बुद्धमोद नमो नमः ॥ बुस्तो_१०८।१५९ ॥  
बुद्धस्मित नमस्तुभ्यं बुद्धहास नमो नमः ।  
बुद्धवाच नमस्तुभ्यं बुद्धभाव नमो नमः ॥ बुस्तो_१०८।१६० ॥  
अभवोद्भव नमस्तुभ्यं नमस्ते बुद्धसम्भव ।  
गगनोद्भव नमस्तुभ्यं नमस्ते ज्ञानसम्भव ॥ बुस्तो_१०८।१६१ ॥  
मायाजाल नमस्तुभ्यं नमस्ते बुद्धनाटक ।  
नमस्ते सर्वसर्वेभ्यो ज्ञानकाय नमो ऽस्तु ते ॥ बुस्तो_१०८।१६२ ॥  
  
___________________________________________________________________________  
  
  
  
  
  
  
