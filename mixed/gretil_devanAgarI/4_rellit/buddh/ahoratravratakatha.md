---
title: Ahoratravratakatha

---
## Intro

Ahoratravratakatha   

Ahoratravratakatha = Avk  
Based on the edition by R. Handurukande, Three Sanskrit Texts on Caitya Worship ḥ In Relation to the Ahorātravrata, Tokyo 2000  
(Studia Philologica Buddhica, Monograph Series, 16).  

Input by Klaus Wille (Göttingen)  

## पाठः

अहोरात्रव्रतकथा   

ॐ नमः श्रीधर्मधातवे ।  
  
आकाशनिर्मलो भूतो निष्प्रपञ्चगुणाश्रयः ।  
पञ्चस्कन्धात्मकः शान्तस् तस्मै स्तूपात्मने नमः ॥ अव्क्_१ ॥  
  
एवं मया श्रुतम् एकस्मिन् समये बुद्धो भगवाञ् छ्रावस्त्यां विहरति स्म जेतवने ऽनाथपिण्डदस्यारामे महता भिक्षुसङ्घेन सार्धम् अनेकैर् देवनागयक्षगन्धर्वासुरगरुडकिन्नरमहोरगैः स्थविरभिक्षुवीतरागसङ्घैर् बोधिसत्त्वशतसहस्रैः सम्बहुलैश् च श्रावकैर् दशभिर् लोकपालैश् चतुर्महाराजकायिकैर् अनेकैश् चतुर्वर्णकैर् मनुष्यैर् अनेकशतसहस्रैः परिवारैः परिवृतैः । तस्मिन् सभामण्डले सर्वे धर्मश्रवणिका लोका भगवन्तम् अभिवीक्ष्य चैत्यव्रतकथाम् अनुध्यायन्तः समास्थिताः । अथ खलु सुभूतिः स्थविरः स्वासनात् समुत्थायैकांसम् उत्तरासङ्गं कृत्वा त्रिः प्रदक्षिणीकृत्य सव्यजानुबिम्बं भुवि स्थाप्य भगवन्तं प्रणम्यैतद् अवोचत् ।  
  
अहोरात्रव्रतं नाथ कस्मिन् काले प्रवर्तते ।  
तद्विधिं च कथं ब्रूहि तत् सर्वं जगतां प्रभो ॥ अव्क्_२ ॥  
  
भगवान् आह ।  
  
साधु साधु सुभूते त्वं शृणु सत्त्वानुकम्पक ।  
अहोरात्रव्रतं नित्यं तद्विधिं कथितं मया ॥ अव्क्_३ ॥  
आसीत् पूर्वविदेहेषु नाम्ना गन्धवती पुरी ।  
तस्यां राजा महातेजा इन्द्रपृष्टो महाप्रभुः ॥ अव्क्_४ ॥  
सो ऽन्तःपुरे सभां कृत्वा वसुबन्धुं जगद्गुरुम् ।  
प्रणम्य सहसोत्थाय पप्रच्छ विधिवन् मुदा ॥ अव्क्_५ ॥  
श्रोतुम् इच्छामि तत् सर्वं यद् व्रतानां समुत्तमम् ।  
यस्य पुण्यप्रभावेन सत्त्वा यान्ति सुनिर्वृतिम् ॥ अव्क्_६ ॥  
तत् सर्वं गदतां धीर सर्वसत्त्वानुकम्पक ।  
भवता चानुपाल्यो ऽयं लोकश् च दुष्कृताकुलः ॥ अव्क्_७ ॥  
  
वसुबन्धुर् उवाच ।  
  
शृणु राजन् मया ख्यातं व्रतानां व्रतम् उत्तमम् ।  
अहोरात्रव्रतं पूर्वं विपश्यिना प्रभाषितम् ॥ अव्क्_८ ॥  
अश्विनीपूर्णमास्यां तु व्रतं कुर्याद् महोदयम् ।  
चैत्यं सम्पूजयेच् छुद्धः षोडशैर् विधिभिस् तथा ॥ अव्क्_९ ॥  
भोजनान्ते त्रयोदश्यां कुर्याद् दन्तादिशोधनम् ।  
चतुर्दश्यां विशेषेण क्षुरकर्माणि कारयेत् ॥ अव्क्_१० ॥  
स्नानं कृत्वा च तीर्थेषु शुचिवस्त्रावृतः सुधीः ।  
मध्याह्ने पूजयेच् चैत्यं प्रदीपं च प्रदापयेत् ॥ अव्क्_११ ॥  
सूर्ये षष्ठगते भागे प्राशयेच् च क्षीरोदनम् ।  
पुनर् शौचादिकं कृत्वा धर्मं च श्रुणुयान् मुदा ॥ अव्क्_१२ ॥  
प्रत्यूषे पूर्णमास्यां तु स्नात्वा व्रतं समारभेत् ।  
आदौ भूमितलं शोध्य धर्मशालां प्रकारयेत् ॥ अव्क्_१३ ॥  
गन्धोदकैः सुशीतैश् च चैत्यपुङ्गवं स्नापयेत् ।  
गोक्षीरैः पञ्चरत्नैश् च शिलाभस्माभिलेपयेत् ॥ अव्क्_१४ ॥  
चत्वारश् च ध्वजाः स्थाप्या वितानं सह चामरैः ।  
दिग्माला विविधैः पुष्पैर् लम्बयेच् च जिनालये ॥ अव्क्_१५ ॥  
तदनु व्रतम् आरभ्य गुरुं वज्रधरं नमेत् ।  
त्रिरत्नशरणं कृत्वा ध्यापयेद् धर्मधातुकम् ॥ अव्क्_१६ ॥  
धर्मधातुमयं चैत्यं जिनानां गृहम् उत्तमम् ।  
अनादिबुद्ध-म्-आख्यातं सर्वतथागतालयम् ।  
सर्वदेवालयं चैत्यम् आराध्य व्रतम् आचरेत् ॥ अव्क्_१७ ॥  
सहस्रदलपद्मस्थं चन्द्रबिम्बप्रभास्वरम् ।  
रक्तं भोःकारसम्भूतं चतुर्मुखं विराजितम् ॥ अव्क्_१८ ॥  
रक्तगौरमुखं मूलं दक्षिणे कुङ्कुमारुणम् ।  
पश्चिमे पद्मरक्तं च [!] उत्तरे पीतरक्तकम् ॥ अव्क्_१९ ॥  
अष्टभुजं विराजन्तं वागीश्वरं जगद्गुरुम् ।  
धनुर्बाणधरं द्वाभ्यां पाशाङ्कुशधरं तथा ।  
प्रज्ञापुस्तं तथा खड्गं वज्रघण्टां तथापरैः ॥ अव्क्_२० ॥  
सर्वरससमायुक्तं ललितासनसंस्थितम् ।  
दिव्याभरणभूषाङ्गं पञ्चबुद्धमुकूटिनम् ॥ अव्क्_२१ ॥  
वागीश्वरं महाशुक्लं सर्वधर्मप्रतिष्ठितम् ।  
एवं स्वहृदि सम्भाव्य पुरः स्थाप्य प्रपूजयेत् ॥ अव्क्_२२ ॥  
पाद्याचमनम् अर्घं च दत्त्वा भक्तिसमन्वितः ।  
जलजैः स्थलजैः पुष्पैः सुगन्धैः पञ्चगन्धकैः ॥ अव्क्_२३ ॥  
सांयोजिकैः सुगन्धैश् च सुधूपैर् धूपनैस् तथा ।  
घृतप्रयुक्तदीपैश् च नैवेद्यैर् दिव्यभोजनैः ॥ अव्क्_२४ ॥  
छत्त्रध्वजपताकाभिर् नृत्यगीतसुवादनैः ।  
फलमूलादिभिः पत्त्रैः पूगताम्बूलकैस् तथा ॥ अव्क्_२५ ॥  
नानौषधिसमायुक्तैर् दिव्यैर् मानुष्यकैस् तथा ।  
कुन्दपुष्पाक्षतैर् दूर्वैर् लाजया पञ्चरत्नकैः ॥ अव्क्_२६ ॥  
क्षीरैः शङ्खसुपुष्पार्घं प्रदद्याच् चैत्यपुङ्गवे ।  
धारणीं चैव स्तोत्रं च पठेद् गीतं च गाययेत् ॥ अव्क्_२७ ॥  
प्रदक्षिणासहस्रं च यावत् कुर्यात् प्रमोदितः ।  
रात्रिं दिवा सुसम्पूर्णं प्रचरेच् च प्रदक्षिणाम् ॥ अव्क्_२८ ॥  
यत्र देवालये तीर्थे सर्वान् देवान् प्रपूजयेत् ।  
हीनजातिप्रसङ्गं च स्पर्शनं नैव कारयेत् ॥ अव्क्_२९ ।  
स्पर्शिते सञ्चरेत् स्नात्वा पञ्चगव्येन शोधयेत् ।  
अस्पर्शे ऽपि चरेत् स्नानं त्रिसन्ध्यं सञ्चरेद् व्रती ॥ अव्क्_३० ॥  
____________________  
  
{च्द् अद्द् थे ड़ोल्लोwइन्ग् अड़्तेर् ऽशोधयेत्ऽ :  
शुचिक्रम तथा धर्मम् उत्तमम् अहोरात्रव्रतं ॥  
वारवृद्धौ न कर्तव्यं समर्थेनापि कारयेत् ॥  
निद्रासेवितं निद्रां कृत्वा विश्रामसेवितं विश्रामं कृत्वा राजन्  
तथा व्रतं कारयेद् दोषकम् ऽस्ति तस्मान् न कारयेत् ॥ अव्क्_३०* ॥}  
____________________  
  
अहोरात्रं सुसम्पूर्णं न निद्रां कारयेद् व्रती ।  
चैत्यध्यानसमायुक्तः जपन् स्तोत्रं पठंश् चरेत् ॥ अव्क्_३१ ॥  
नानागीतमहोत्साहैर् नृत्यैर् वाद्यैः सुघोषकैः ।  
हाहाकारैः समुल्लासैः कारयेत् सम्प्रदक्षिणाम् ॥ अव्क्_३२ ॥  
विश्रामं वा न कुर्याच् च खेदं वा व्रतमानसः ।  
अहोरात्रे सुसम्पूर्णे प्रातः स्नात्वा व्रतं चरेत् ॥ अव्क्_३३ ॥  
चैत्यपूजां यथा कृत्वा गुरुपूजां समाचरेत् ।  
अन्नं वस्त्रं सुवर्णं च व्रीहिरत्नानि भूषितान् ॥ अव्क्_३४ ॥  
आचार्याय प्रदातव्या यथाशक्ति सुभक्तितः ।  
यज्ञं कुर्यात् ततो वज्री व्रतं पूर्णं प्रपूरयेत् ॥ अव्क्_३५ ॥  
अभिषेकं ततो दत्त्वा पञ्चसूत्रं घटं तथा ।  
प्रत्येकं व्रतिनां दत्त्वा आशीर्वाद्यं प्रदापयेत् ॥ अव्क्_३६ ॥  
कौमारीपूजनं कृत्वा शेषान्नं च प्रभुञ्जयेत् ।  
दधिशर्करसंयुक्तं पञ्चामृतं सुभोजनम् ॥ अव्क्_३७ ॥  
गणचक्रं ततः कुर्याद् विधिज्ञस् तद्विधिं यथा ।  
इत्य् एवं व्रतराजं तद् यः कुर्याच् छुद्धमानसः ॥ अव्क्_३८ ॥  
विपुलं भोगम् आभुज्य सर्वसुखसमन्वितः ।  
परत्र सुखम् आप्नोति धर्मलोके महीपते ॥ अव्क्_३९ ॥  
  
इन्द्रपृष्ट उवाच ।  
  
भगवन् सर्वविन् नाथ पुनर् वक्तुं त्वम् अर्हसि ।  
संसारे बहुधा जातिस् तेषां प्रचारणं कथम् ॥ अव्क्_४० ॥  
व्रतपूजाफलं सर्वं कालं च समयं दिनम् ।  
कुत्र स्थाने व्रतं कार्यं तत् सर्वं वद साम्प्रतम् ॥ अव्क्_४१ ॥  
  
वसुबन्धुर् उवाच ।  
  
शृणु राजन् महाभाग सङ्क्षेपाद् गदितं मया ।  
स्वयम्भुवो विशेषेण स्थाने पुण्यं महोत्तमम् ॥ अव्क्_४२ ॥  
तदभावे स्वदेशेषु स्थावरे चैत्यपुङ्गवे ।  
तदभावे स्वयं कृत्वा कारयित्वापरैस् तथा ॥ अव्क्_४३ ॥  
सुवर्णेन कृते वापि रत्नैश् चान्यैश् च धातुभिः ।  
पाषाणेन तथा काष्ठैर् इष्टिकामृन्मयैस् तथा ॥ अव्क्_४४ ॥  
वालुकौदनपिण्डेन कृते पट्टे च चित्रिते ।  
देवालये नदीतीरे तीर्थे पुण्ये महीतले ॥ अव्क्_४५ ॥  
धर्मशालां विशोध्यादौ यथाविधि व्रतं चरेत् ।  
पुष्पाक्षतसुगन्धैश् च वारिणा चैत्यपुङ्गवे ॥ अव्क्_४६ ॥  
अर्घं दद्याद् रवेः पूर्वं पुष्पं क्षिपेत् सलाजकम् ।  
मण्डलं पञ्चदेवानां लिखेद् गोमयवारिणा ॥ अव्क्_४७ ॥  
अवन्ध्याक्षरयुक्तेन अद्भिर् व्रतीन् सुसिञ्चयेत् ।  
हवर्गान्ताक्षरैर् मन्त्रैर् व्रतिमूर्ध्नि प्रतिष्ठितम् ॥ अव्क्_४८ ॥  
ॐ आः हूम् इति मन्त्रेण दिशोबन्धं सतर्जितम् ।  
अङ्गन्यासं करन्यासं कृत्वा गुरुं च वन्दयेत् ॥ अव्क्_४९ ॥  
पुष्पाक्षतं करे धृत्वा क्षिपेत् पुष्पाञ्जलित्रयम् ।  
पञ्चभूतसमुत्पन्नं पद्मकर्णिकसंस्थितम् ॥ अव्क्_५० ॥  
आवाहयेद् धर्मधातुं वागीश्वरं समुज्ज्वलम् ।  
ज्ञानरूपं समाकृष्य संस्थाप्य समये ऽर्चयेत् ॥ अव्क्_५१ ॥  
आवाहयामि त्वं नाथ तिष्ठ तत्र मनोहरे ।  
स्थिरो भव सदा मा गाः सान्निध्यं कुरु स्थावरे ॥ अव्क्_५२ ॥  
दुग्धाक्षताम्बुसंयुक्तं नवरत्नानि हाटकैः ।  
शङ्खस्थं प्रतिगृह्णातु अर्घं दत्तं मया मुदा ॥ अव्क्_५३ ॥  
पट्टवस्त्राणि दिव्यानि चीवराणि महाप्रभो ।  
नानारङ्गविचित्राणि प्रतिगृह्णातु मोदताम् ॥ अव्क्_५४ ॥  
चन्दनं मलयोद्भूतं कस्तूरिकुङ्कुमादिकम् ।  
शैलेयं घनसारं च गृह्यताम् अनुमोदताम् ॥ अव्क्_५५ ॥  
जलजान् स्थलजान् दिव्यान् पञ्चवर्णेन ग्रन्थितान् ।  
सुमोदवासनायुक्तान् पुष्पान् गृह्य प्रमोदताम् ॥ अव्क्_५६ ॥  
धूपो ऽयं घ्राणसन्तर्पो दिव्यगन्धसुयोजितः ।  
प्रदत्तस् तव तोषार्थं गृह्यतां भक्तवत्सल ॥ अव्क्_५७ ॥  
दीपो ऽयं हरति ध्वान्तं सर्वतिमिरनाशकः ।  
घृततैलसमुज्ज्वालो मया दत्तः प्रगृह्यताम् ॥ अव्क्_५८ ॥  
अन्नं चतुर्विधं नाथ रसानां षड्विधं तथा ।  
घृताद्यान् शर्कराहारान् भुञ्जतां च सुखं मम ॥ अव्क्_५९ ॥  
नानाफलसुमोद्यं च कोषकारण्डवादिकम् ।  
स्कन्धमूलादिकं पत्त्रं गृहाण प्रतिमोदताम् ॥ अव्क्_६० ॥  
ताम्बूलपूगसंयुक्तं कर्पूरनिर्मलानि च ।  
दिव्यौषधिगणादीनि गृह्यतां हितकाङ्क्षया ॥ अव्क्_६१ ॥  
लाजाक्षतफलार्चैव दूर्वाकुन्दानि भक्तितः ।  
प्रक्षिप्तानि मया तुभ्यं गृहाण हितमानसः ॥ अव्क्_६२ ॥  
सौवर्णादिकृतं छत्त्रं ध्वजानि विविधानि च ।  
पताकादीनि सर्वाणि प्रगृह्य जिन मोदताम् ॥ अव्क्_६३ ॥  
धीमान् पुजां तथा कृत्व स्तोत्रम् एवं च कारयेत् ।  
जिनेन्द्रतोषणार्थाय कारयेच् च प्रदक्षिणाम् ॥ अव्क्_६४ ॥  
धर्मधातुमयं चैत्यं सर्वलोकस्वरूपिणम् ।  
आलयं सर्वबुद्धानां जिनधातुं नमाम्य् अहम् ॥ अव्क्_६५ ॥  
नमस् ते जिनधातूनां प्रत्यक्षं समलीलया ।  
त्रियानसमयानन्दं सततं त्वां समाश्रये ॥ अव्क्_६६ ॥  
जिनजं सकलस्थं च पुण्यक्षेत्रं नमाम्य् अहम् ।  
पवित्रजनसुखार्थं सेवितार्थप्रदायकम् ॥ अव्क्_६७ ॥  
प्रणमामि मुनिश्रेष्ठं मङ्गलार्थप्रदायकम् ।  
जनानां भयहन्तारं लोकनाथं महेश्वरम् ॥ अव्क्_६८ ॥  
देवताः सर्वलोकस्थाः सम्भूता जिनमण्डले ।  
दद्यात् तेभ्यो बलिं तुष्ट्या पूजाभक्त्यर्चनैर् अतः ॥ अव्क्_६९ ॥  
____________________  
  
{च्द् अद्द् थे ड़ोल्लोwइन्ग् अड़्तेर् व्स्। ६९  
शौचसोभनादिकं कृत्वा व्रतिनः  
मौरिकुण्डलसर्वाभरणगाङ्गोपयादिवस्त्र शोभयेन् मालापुष्प  
लोहयेन् मण्डली प्रज्वालयेन् विस्तरेणोपडोषित  
गन्धाय ते ऽग्रत धूपयेत् सर्वपापप्रसमनं भवति}  
____________________  
  
बहुमङ्गलवाद्यैस् च छत्त्रसिन्दूरपात्रया ।  
आचार्यः स्वस्तिवाक्यैश् च कारयेच् च महोत्सवम् ॥ अव्क्_७० ॥  
अश्विनीपूर्णमास्यां तु (॥।) रविवासरे ।  
आयुष्मतीयुते योगे प्रशस्तश् च विशेषतः ॥ अव्क्_७१ ॥  
यः प्रकुर्याद् व्रतं तस्मिन् विपुलं भोगम् आप्नुयात् ।  
परत्र सुखसम्प्राप्तो जिनलोके महीपते ॥ अव्क्_७२ ॥  
शृणु राजन् महाभाग वक्ष्ये पूजाफलं पुनः ।  
येन संस्थापितं चैत्यं वीतशोको भवेद् असौ ।  
मायामोहविनिर्मुक्तस् त्रिमलेनाविलिप्तितः ॥ अव्क्_७३ ॥  
पञ्चामृतैश् चन्दनगन्धगर्भैर् ये स्नापयन्ती जिनचैत्यबिम्बम् ।  
मन्दाकिनीतोयसुगन्धगन्धैस् ते चाप्सरोभी रतिम् आवहन्ति ॥ अव्क्_७४ ॥  
ये धूपयन्ति क्षणम् अत्र लोकाः शोका न तेषां प्रभवन्ति जातु ।  
सुरासुरैः पूजितपादपद्माः सुगन्धमाल्याम्बरभूषिताङ्गाः ॥ अव्क्_७५ ॥  
सुगन्धम् अस्मा उपढौकयन्ति प्रसन्नचित्ता मनुजा अजस्रम् ।  
सुगन्धिदेहा रविभानुदीप्ता भवन्ति लोकाः परमार्थलोकाः ॥ अव्क्_७६ ॥  
ये कुङ्कुमाद्यै रचितं सुवस्त्रं ददन्ति ये चैत्यतथागतेभ्यः ।  
शीतार्तिदुःखं न हि जातु तेषां तद्धेतुतः कोषविशालसारम् ॥ अव्क्_७७ ॥  
अशेषपुष्पं जलजं भवन्तं श्वेतारुणश्यामसुपीतकृष्णम् ।  
समन्तभद्राय विशालवंशम् आरोग्यसौख्यं प्रभवन्ति दानात् ॥ अव्क्_७८ ॥  
श्रद्धारता ये मनुजा उदारैर् मालासुगन्धैर् बहुपुष्पयुक्तैः ।  
चरन्ति पूजां बहुभक्तितस् ते समस्तसौख्यानि लभन्ति लोके ॥ अव्क्_७९ ॥  
नेत्राभिरामा बहुरत्नकोषा नराधिपैर् अर्चितपादपद्माः ।  
ज्ञानप्रदीपाहतमोहजाला ये दीपमाला रचयन्ति बुद्धे ॥ अव्क्_८० ॥  
नैवेद्यम् अस्मै प्रददाति लोके यो भक्तियुक्तः सुरसं सुगन्धिम् ।  
बली विशिष्टो नरचक्रचूडामण्यर्चिताङ्घ्री नृपसेव्यमानः ॥ अव्क्_८१ ॥  
फलमूलादिकं दत्त्वा चैत्येषु भक्तिमानसः ।  
यथेष्टं फलम् आप्नोति निरोगी सुखवान् सदा ॥ अव्क्_८२ ॥  
रोगादिभिः प्रबलदुःखकरैर् विमुक्ताः स्निग्धाननाः कनकतुल्यमनोज्ञवर्णाः ।  
राज्यं हि यद् विगतकण्टकम् आप्नुवन्ति भैषज्यदानविधिना तद् उशन्ति चैत्ये ॥ अव्क्_८३ ॥  
ताम्बूलादिगणं दत्त्वा रूपवान् सुखवाञ् छुचिः ।  
दिव्याङ्गना मनोहारी राजलक्ष्मीम् अवाप्नुयात् ॥ अव्क्_८४ ॥  
वितानम् उच्चैर् वितनोति चैत्ये धन्यस् त्रिलोके परिपूजनीयः ।  
विशालवंशो गुणरक्षणीयो जातो महादीप्तशरीरभासः ॥ अव्क्_८५ ॥  
ध्वजान् पताकान् अभिरोपयन्ति ये चैत्यबिम्बे खलु भक्तियुक्ताः ।  
महीश्वरास् ते जितदुष्टसङ्घा भवन्ति नाथा दिवि भूतले च ॥ अव्क्_८६ ॥  
छत्त्राणि नानामणिभिर् महार्हैः सम्पादयन्त्य् आत्तमना ददन्ति ।  
चैत्येषु भूमीश्वरवृन्दवन्द्याः श्रीसंयुता धर्मरता भवन्ति ॥ अव्क्_८७ ॥  
वीणादिभिर् घण्टमृदङ्गवाद्यैः शृङ्गैश् च शङ्खादिसुदिव्यघोषैः ।  
सङ्घोषणां ये वितरन्ति चैत्ये ते ऽभिज्ञया पञ्चभिर् आश्रयन्ते ॥ अव्क्_८८ ॥  
महोत्साहकरैर् गीतैः सुमनोज्ञस्वरैर् जिने ।  
नृत्यं च कारयेन् नित्यं कुर्याच् च दिव्यघोषणाम् ॥ अव्क्_८९ ॥  
ते नराः सुस्वरा भोन्ति सुन्दरा दिवि भूतले ।  
दिव्यश्रोत्रा महाविज्ञाः सुशब्दं शृणुयुः सदा ॥ अव्क्_९० ॥  
नृत्यगीतादिकं कृत्वा चैत्यबिम्बे जिनालये ।  
वन्द्यमानाः सुगोत्राश् च निष्पापाश् च बहुश्रुताः ॥ अव्क्_९१ ॥  
दीर्घायुष्काः सहस्राक्षा निरापदाः गुणाश्रयाः ।  
ग्रहव्याधिविमुक्ताङ्गा भवन्ति ते शुभाकराः ॥ अव्क्_९२ ॥  
त्रासाय दुष्टसत्त्वानां रक्षार्थं च जिनालये ।  
शस्त्रहस्ताः स्थिता ये च जिनभक्तिसमन्विताः ॥ अव्क्_९३ ॥  
आयुष्मन्तो निरोगाश् च पुत्रपौत्रीसमन्विताः ।  
भाग्यवन्तो धनाढ्याश् च गच्छन्त्य् अन्ते जिनालयम् ॥ अव्क्_९४ ॥  
दूर्वाकुन्दाक्षतान् पुष्पान् लाजया सह भक्तिमान् ।  
प्रक्षिपेज् जिनचैत्येषु स्वस्तिवाक्यम् उदाहरन् ॥ अव्क्_९५ ॥  
दुर्गतिं नाभिजानाति सुकुली लोकनन्दनः ।  
सर्वविद्यागुरुर् वन्द्यश् चान्ते मोक्षम् अवाप्नुयात् ॥ अव्क्_९६ ॥  
ये रममुक्तामणिवज्रहेमं रूप्यं सुवर्णादिकधातुदानात् ।  
विनष्टशोकाः सुभगाः सुवंशाः पूर्णेन्द्रियाः पूर्णमनोरथाः स्युः ॥ अव्क्_९७ ॥  
ये शुद्धचित्ताः स्तुतिम् आचरन्ति गद्यात्मिकां पद्यमयीं विचित्राम् ।  
ते शब्दसङ्घान् बहुवाद्यजातान् शृण्वन्ति गीतान् सुरभामिनीनाम् ॥ अव्क्_९८ ॥  
यावती भूमिर् आक्रान्ता ह्य् अधः काञ्चनचक्रतः ।  
योजनानां सहस्राणि राशिभ्यः परिकीर्तिताः ॥ अव्क्_९९ ॥  
यावत्यो वालुकास् तत्र तावत्यः परिसङ्ख्यया ।  
राजा भवति वीरेशश् चक्रवर्ती महीतले ॥ अव्क्_१०० ॥  
ये जातमात्राः प्रभुतां प्रयान्ति श्रेष्ठीकुले जन्म सदैव येषाम् ।  
हस्त्यश्वयानैश् च परिभ्रमन्ति कृत्वात्र ते चैत्यवरप्रणामम् ॥ अव्क्_१०१ ॥  
अकार-म्-आद्यक्षरमन्त्रराजैर् बल्यूपहारं खलु यो हि दद्यात् ।  
तस्मै सुदेवाः सगणाः सुतृप्ता दास्यन्ति सत्कर्मफलाभिलाषम् ॥ अव्क्_१०२ ॥  
यस्मिन् सुधालेपम् उदाचरन्ति ते रोगशोकादिविमुक्तदेहाः ।  
धनेश्वरा दीर्घतरायुषस् ते नरामराणां सुभगा भवन्ति ॥ अव्क्_१०३ ॥  
ये बुद्धम् उद्दिश्य महान्ति नित्यं कुर्वन्ति मृद्गोमयलेपनानि ।  
भक्त्या सुशुद्धा जलमण्डलं वा लभन्ति ते राजबलं सुभाग्याः ॥ अव्क्_१०४ ॥  
स्तूपाङ्गणं धातुवरं विहारं ये शोधयन्तीह नराः प्रयत्नैः ।  
निर्माल्यम् एभ्यश् च समुद्धरन्ति ते हेमवर्णाः सुदृशो भवन्ति ॥ अव्क्_१०५ ॥  
प्रदक्षिणां ये वितरन्ति तस्मिन् भवन्ति जातिस्मरलाभिनस् ते ।  
सुवर्णवर्णा बहुपुत्रपौत्राः पूज्या मनुष्यामरनाथसङ्ग्ःऐः ॥ अव्क्_१०६  
आलस्येनापि यः कुर्याज् जिनालयप्रदक्षिणाम् ।  
पदे पदे सुवर्णैककर्षदानफलं लभेत् ॥ अव्क्_१०७ ॥  
ब्रह्मक्षत्रियवैश्यानां सच्छूद्राणां प्रपूजनम् ।  
तेभ्यो विहीनजातीनाम् अधिकारो न पूजने ॥ अव्क्_१०८ ॥  
गन्धपुष्पद्विजातीनां ॥। च पूजयेत् ।  
गन्धपुष्पद्विजातीनां विशेषेण प्रकथ्यते ॥ अव्क्_१०९ ॥  
छत्त्रावरोहणं राज्ञां वैश्यानां त्व् अन्नढौकने ।  
ध्वजपाताकवस्त्रेषु शुद्राणां च प्रचक्ष्यते ॥ अव्क्_११० ॥  
स्वर्णकारा लोहकाराः कांस्यकृत्कृषिकादयः ।  
एतेषां चेह हस्तेन चैत्यपुङ्गवपूजनम् ॥ अव्क्_१११ ॥  
तण्डुली व्यञ्जनी चापि क्रयविक्रयकारिणः ।  
एतैः स्ववृत्तिवस्तूनि ढौकनीयानि भक्तितः ॥ अव्क्_११२ ॥  
शौलिनी ध्वननवर्ती मांसवर्ती तथा सुरी ।  
एतैर् दीपः प्रदातव्यः कुलधर्मप्रमाणतः ॥ अव्क्_११३ ॥  
चर्मकारश् च मातङ्गो नियोगी रजको ध्वजी ।  
एतैश् च दूरतः स्थित्वा वन्दनीयो जिनालयः ॥ अव्क्_११४ ॥  
षट्त्रिंशज्जातिभिर् एवं स्वकुलवृत्तिचारणैः ।  
अन्यैश् च विविधैर् नित्यं पूज्यो मान्यो जिनालयः ॥ अव्क्_११५ ॥  
येषां व्रतविकारो न पूजने जिनपुङ्गवे ।  
एतैः प्रदक्षिणां कृत्वा वन्दनीयः स्वभक्तितः ॥ अव्क्_११६ ॥  
एवं भूयश् चरेद् धर्मी व्रतराजम् अहर्निशम् ।  
तस्य पुण्यं यथा प्रोक्तं कुष्ठव्याधिक्षयं व्रजेत् ॥ अव्क्_११७ ॥  
पञ्चानन्तर्यपापानि यास्यन्त्य् अपि न संशयः ।  
किं पुनश् चान्यपापानि जन्मान्तरकृतान्य् अपि ॥ अव्क्_११८ ॥  
न ही स विद्यते राजन् सर्वत्र भुवनेष्व् अपि ।  
अहोरात्रव्रतं पुण्यं यो ऽन्यथात्वं करिष्यति ॥ अव्क्_११९ ॥  
श्रवाद् अपि हरेत् पापं दर्शनात् पुण्यम् आप्नुयात् ।  
अनुमोदात् तथा चैवं व्रतिनां तु किम् उच्यते ॥ अव्क्_१२० ॥  
व्रतिनां सप्तभागानि कृत्वा पुण्यं विशारदः ।  
एकभागं लभेद् राजा चैकं तु सारथीजनः ।  
सर्वसत्त्वस्य चैकं हि तच् छेषं लभते व्रती ॥ अव्क्_१२१ ॥  
इति श्रुत्वा गुरोर् वाक्यम् इन्द्रपृष्टो महाप्रभुः ॥  
ततः सत्त्वहितार्थाय व्रतं कर्तुं समुद्यतः ॥ अव्क्_१२२ ॥  
वाराणसीपुरं गत्वा वसुबन्धुवचो यथा ।  
विहारं च प्रतिष्ठाप्य चैत्यराजं जिनालयम् ।  
सङ्घभोज्यं ततः कृत्वा ययौ स्वर्गं जनैः सुधीः ॥ अव्क्_१२३ ॥  
  
ततो भिक्षवो भगवन्तम् एतद् ऊचुः ।  
  
भगवन् मुनिशार्दूल पुनर् वक्तुं त्वम् अर्हसि ।  
केन केन पुरा नाथ व्रतराजम् इदं कृतम् ॥ अव्क्_१२४ ॥  
  
भगवान् आह ।  
  
पुरा स्वर्गेषु शक्रेण अहोरात्रव्रतं कृतम् ।  
स षट्पारमितां धार्य चैत्यराजम् अपूजयत् ।  
प्रदक्षिणां सदा कृत्वा यथाविधि महोत्सवैः ॥ अव्क्_१२५ ॥  
पाताले च पुरा वीरो दैत्येन्द्रो बलवान् अभूत् ।  
निर्घोषदमनो नाम देवासुरप्रमर्दकः ॥ अव्क्_१२६ ॥  
इन्द्रं स्वर्गे निराकृत्य पृथिवीम् अवधारितम् ।  
तेनासुरसहायेन त्रैलोक्यं स्ववशे कृतम् ॥ अव्क्_१२७ ॥  
पृथिवीमण्डलं गत्वा गतो ऽसौ मघवत्पुरिम् ।  
इन्द्रपृष्टमहास्थाने देवताप्रतिमां स्थिताम् ।  
पञ्चप्रदक्षिणां कृत्वा प्रज्ञापारस्थितो ऽभवत् ॥ अव्क्_१२८ ॥  
पातालेषु पुनर् गत्वा सो ऽचरत् तद् व्रतोत्तमम् ।  
नागिन्यो नागराजाश् च पातालेष्व् अचरंस् तथा ॥ अव्क्_१२९ ॥  
नागैः फणविभूषाभिर् देवनागेन्द्रकल्पितम् ।  
पूजितं सततं भक्त्या चैत्यराजं विधानतः ॥ अव्क्_१३० ॥  
ऋषयश् च पुरा सप्त जलाश्रयप्रतिष्ठितम् ।  
पुपूजुः जिनधातुस्थं विधिभिश् च विशारदाः ॥ अव्क्_१३१ ॥  
नागिन्यो विषदर्पान्धाः पूज्यमानाञ् जिनालयम् ।  
तापितान् कारयाम् आसुर् विषाङ्गारैः प्रदाहनैः ॥ अव्क्_१३२ ॥  
ततस् तैः शापिता एवं नागिन्यः शम्बुकाः खलु ।  
भवध्वं सप्तजन्मानि पुनश् चैत्यस्य सेवकाः ॥ अव्क्_१३३ ॥  
ततश् चान्ते पुनः प्राप्य मानुष्यं पुण्यभावतः ।  
एषा सा नायका या तु धर्मदक्षं पतिं लभेत् ॥ अव्क्_१३४ ॥  
ततस् त वञ्चिताः सर्वाः शम्बुका धर्ममानसाः ।  
धान्यां प्रदक्षिणां चक्रुर् भावयन्त्यो जिनालयम् ॥ अव्क्_१३५ ॥  
ततः पुण्यानुभावेन देव्यः सप्तकुमारिकाः ।  
भूता राजसुता धन्याः प्रालभन् परमं पदम् ॥ अव्क्_१३६ ॥  
तासाम् एका व्रती नाम्ना धर्मदक्षपतिव्रता ।  
तस्याः पुण्यप्रभावेन धर्मदक्षो ऽलभद् व्रतम् ॥ अव्क्_१३७ ॥  
धर्मदक्षो महाराजा यथाविधि व्रतं चरन् ।  
भार्यया सह धर्मात्मा सुखावत्यां महीपतिः ॥ अव्क्_१३८ ॥  
इत्य् एवं भिक्षवो ज्ञात्वा व्रतानां व्रतम् उत्तमम् ।  
चैत्यसेवा सदा कार्या व्रतपुण्यप्रचारणैः ॥ अव्क्_१३९ ॥  
चैत्यव्रतसमं पुण्यं नास्ति सत्यं त्रिभूवने ।  
तस्माच् चैत्यः सदा वन्द्यः पूजनीयः प्रयत्नतः ॥ अव्क्_१४० ॥  
  
इत्य् अहोरत्रव्रतकथा  

