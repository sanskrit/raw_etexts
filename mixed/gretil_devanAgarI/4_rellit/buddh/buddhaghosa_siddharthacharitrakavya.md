---
title: 'Buddhaghosa: Siddharthacaritrakavya'

---
## Intro
  
  
  
  
 Buddhaghosa: Siddharthacaritrakavya   
  
  
  
  
Buddhaghosa: Siddharthacaritrakavya  
Based on unknown source  
  
  
Input by members of the Digital Sanskrit Buddhist Canon Input Project, 2008  
Proof-read by Milan Shakya  
  
  
  
With kind permission of the Digital Sanskrit Buddhist Canon Project  
of Nagarjuna Institute, Nepal  
and University of the West, Rosemead, California, USA  
(www.uwest.edu/sanskritcanon)  
Sastra section  
  
  
  


## पाठः
  
  
  
  
  
  
सिद्धार्थचरित्रं काव्यम्  
आचार्यबुद्धघोषविरचितं  
पद्यचूडामणिमहाकाव्यम्  
  
  
प्रथमः सर्गः  
मङ्गलम्  
  
कारुण्यकल्लोलितदृष्टिपातं कन्दर्पदर्पानलकालमेघम् ।  
कैवल्यकल्पद्रुममूलकन्दं वन्दे महाकन्दलमर्कबन्धुम् ॥ १।१ ॥  
यस्यैकदेशं यतयो ऽपि वक्तुं नालं बभूवुर्नलिनासनाद्याः ।  
शास्तुस्तदेतच्चरितापदानं वक्तुं मनीषा मम मौग्ध्यमेव ॥ १।२ ॥  
तथापि तत्राहितभक्तिशक्त्या तदेतदाख्यातुमहं प्रवीणः ।  
तथाहि तत्पादसमाश्रयेण रजो ऽपि लक्ष्मीं कुरुते हि पुंसाम् ॥ १।३ ॥  
अस्ति प्रशस्ता कपिलेति नाम्ना काचित् पुरी कामदुघा प्रजानाम् ।  
यां वीक्ष्य शक्रो निजराजधान्याः श्लाघाभिसन्धिं शिथिलीकरोति ॥ १।४ ॥  
सम्भाव्यते यत्र सुधामरीचिः सौधध्वजस्तम्भनिलीनबिम्बः ।  
मुखारविन्दद्युतिमोषरोषादारोपितः शूलमिवाङ्गनाभिः ॥ १।५ ॥  
वीथीषु माणिक्यमयीषु यस्यां ज्योतींषि भान्ति प्रतिबिम्बितानि ।  
अनङ्गचापादपकृष्यमाणान्मुक्ताफलानीव परिच्युतानि ॥ १।६ ॥  
उत्सेधिनो यत्र गृहाः प्रभूणामुदस्तजैत्रध्वजदण्डवाहाः ।  
आलोलघण्टाक्वणितैरजस्रमभ्यर्थिनो दातुमिवाह्वयन्ति ॥ १।७ ॥  
रथ्यासु रत्नोपहितासु यस्यां बिम्बप्रविष्टाः करिणो विभान्ति ।  
कूलाद्रिकूटा इव कुण्डलीन्द्रसाहायकं कर्तुमधः प्रवृत्ताः ॥ १।८ ॥  
पाञ्चालिका यद्गृहपञ्जरेषु प्रपञ्चिताः काञ्चनसञ्चयेन ।  
भूमाभिभूतारिपुराहृतानां पुष्यन्ति शोभां पुरदेवतानाम् ॥ १।९ ॥  
आरुह्य सौधानतिमेघमार्गान् वर्षान्धकारेष्वपि वासरेषु ।  
कथानभिज्ञा धनगर्जितानां वसन्ति यस्यां वनिता वियुक्ताः ॥ १।१० ॥  
यत्रालयाः काञ्चनकेतुदण्डैरुदञ्चितैर्दोभिरिवातिदीर्घैः ।  
अपाहरन्तीव कृताभ्यसूयाः शोभां शुनासीरपुरालयानाम् ॥ १।११ ॥  
यदङ्गनाः सौधसमीपलग्नामादाय हस्तैरमृतांशुलेखाम् ।  
निवेशयन्त्यो निजकुन्तलेषु विडम्बयन्ति श्रियमम्बिकायाः ॥ १।१२ ॥  
यन्मण्डपाः प्रौढनिदाघतप्ताश्चञ्चत्पताकारसनाञ्चलेन ।  
आस्वादयन्तीव तुषाररश्मिं सुधारसेन स्वदमानबिम्बम् ॥ १।१३ ॥  
विलोक्य चैत्यध्वजसिंहमुद्रां भयाकुले क्वापि गति कुरङ्गे ।  
निशाकरो यत्र नितम्बिनीनां साधर्म्यमभ्येति सहाननाब्जैः ॥ १।१४ ॥  
यच्चन्द्रशालास्वबलाजनानां वितन्वतां विभ्रममण्डनानि ।  
आदर्शतामाश्रयते निशासु पुरोगतं पूर्णसुधांशुबिम्बात् ॥ १।१५ ॥  
यत्रेन्द्रनीलोपलगोपुराणां विजृम्भमाणाः किरणप्रणालाः ।  
चण्डांशुबिम्बे ऽपि सनीडभाजि क्षणं वितन्वति कलङ्कशङ्काम् ॥ १।१६ ॥  
यत्रापगाः स्वच्छजलान्तरालसङ्क्रान्ततीरस्थितकेलिशैलाः ।  
मदोष्मणा मग्नसुरद्विपाया महेन्द्रसिन्धोः श्रियमाश्रयन्ते ॥ १।१७ ॥  
यत्रौकसां रत्नविनिर्मितानामुच्चावचैरुच्चलितैर्मयूखैः ।  
वर्षावसाने ऽपि महेन्द्रचापैराभाति सन्नद्धमिवान्तरिक्षम् ॥ १।१८ ॥  
प्रासादमालासु हिरण्यमयीषु प्रारब्धलीलाः प्रमदा यदीयाः ।  
सुमेरुशृङ्गेषु विहारिणीनां सुराङ्गनानां द्युतिमाक्षिपन्ति ॥ १।१९ ॥  
यत्रालयानां प्रविजृम्भमाणाः प्रभाविरोहाः स्फटिकाचितानाम् ।  
आसन्नभाजां हरितां हयानां यान्तीव कर्णक्षणचामरत्वम् ॥ १।२० ॥  
मरीचिभिर्यन्मणितोरणानां विसृत्वरैर्विच्छुरितप्रवाहा ।  
मध्येनभो भाति महेन्द्रसिन्धुः कलिन्दजाकर्बुरितान्तरेव ॥ १।२१ ॥  
समुच्छ्रितैः सौधतलेषु यस्यां मत्स्यध्वजैर्मारुतकम्पमानैः ।  
सार्धं विगृह्णन्ति सपत्नबुद्ध्या मरुत्स्रवन्तीमकराः सरोषम् ॥ १।२२ ॥  
रतिश्रमो यत्र विलासिनीनां प्रासादमभ्रङ्कषमाश्रितानाम् ।  
विनीयते गन्धवहेन मन्दं मन्दाकिनीवीचिविहारभाजा ॥ १।२३ ॥  
सुधासनाथेन सुधामयूखः कलासमग्रः करपल्लवेन ।  
विलिम्पतीव क्षणदासु यस्यां क्रीडागृहाणामुपरिस्थलानि ॥ १।२४ ॥  
यत्रेन्द्रनीलोपलकुट्टिमेषु प्रविष्टबिम्बां प्रथमेन्दुलेखाम् ।  
मृणालखण्डस्पृहया मरालाश्चञ्चूपुटैश्चर्वितुमुत्सहन्ते ॥ १।२५ ॥  
अभ्युद्गतं यद्गृहधूपराशिमकाण्डघाटीपटुराहुदर्शम् ।  
पश्यन् भयेनैव पतिर्दिनानामन्तर्दधात्यम्बुधराटवीषु ॥ १।२६ ॥  
बिम्बप्रविष्टाः स्फटिकस्थलीषु वक्रश्रियो यद्वरवर्णिनीनाम् ।  
विकासिनां व्योमनदीजलेषु सरोरुहाणां वितरन्ति शङ्काम् ॥ १।२७ ॥  
सालं यदीयं समतीत्य गन्तुमपारयन् धिक्कृतचक्रवालम् ।  
पतिस्त्विषामुत्तरदक्षिणार्धव्याजेन तत्पार्श्वभुवा प्रयाति ॥ १।२८ ॥  
प्रभञ्जनक्षोभविजृम्भिताभिर्वीचिभिरुल्लङ्घिततीरदेशम् ।  
खातं यदीयं कलशाम्बुराशिं जेतुं समुद्योगमिवातनोति ॥ १।२९ ॥  
कनन्ति कालागरुधूपमिश्रा यत्सौधचीनध्वजवैजयन्त्यः ।  
कल्लोलभिन्नास्तपनात्मजायाः स्वर्लोकसिन्धोरिव वीचिमालाः ॥ १।३० ॥  
महीपतिस्तत्र बभूव मान्यः शाक्यान्वयः शाश्वतराजलक्ष्मीः ।  
धर्मानुरोधार्जनशुद्धवृत्तिः शुद्धोदनो नाम यथार्थनामा ॥ १।३१ ॥  
विभुः प्रतापानलमेव वीध्रं विवाहसाक्ष्ये विरचय्य वीरः ।  
यः पर्यणैषीदरिराजलक्ष्मीं कृपाणधाराजलपातपूर्वम् ॥ १।३२ ॥  
यः पूर्वमाधाय महाभिषेकं कृतेभकुम्भैर्गलदस्रपूरैः ।  
पश्चादरीणां हृदयारविन्दैः पुपोष पूजां रणदेवतायाः ॥ १।३३ ॥  
पाणौ कृपाणी विरराज यस्य विभूषिताङ्गी पुलकाक्षरेण ।  
आकारणाय द्विषतां यमेन सम्प्रेषिता शासनपत्रिकेव ॥ १।३४ ॥  
निरुद्धभूभृन्महिमातिरेको निःशेषपीताहितवाहिनीशः ।  
यच्चन्द्रहासो भुवनप्रसादं प्रासूयतागस्त्य इवोदयेन ॥ १।३५ ॥  
यो वाहिनीं मेघ इवात्तधन्वा विपक्षभूभृत्कटकप्रभूताम् ।  
आसारयन्नाकुलराजहंसां चक्रे समुच्चेलकबन्धनृत्ताम् ॥ १।३६ ॥  
अलङ्कृताङ्गाः सुभटान्त्रमाल्यैरादाय शृङ्गानिव नागहस्तान् ।  
यद्वैरिरक्ताम्बुतरङ्गिणीषु व्यात्युक्षिलीला विदधुः पिशाचाः ॥ १।३७ ॥  
प्रशस्तिवध्वा प्रवरस्य यस्य प्रतापदीपाञ्जनसङ्ग्रहाय ।  
आस्थापितं पात्रमिवेन्द्रनीलमभ्रं घनश्यामलमाबभाषे ॥ १।३८ ॥  
आपूरिते निर्भरमन्तरिक्षे यस्याण्डकुक्षिम्भरिभिर्यशोभिः ।  
पृथ्वीपतीनां यशसः प्रसर्तुमासीत् परेषामिव नावकाशः ॥ १।३९ ॥  
यशस्तदीयं यदि नाभविष्यच्छीतांशुशुभ्रं शिशिरोपचारः ।  
सोढुं प्रतापानलमप्रसह्यमपारयिष्यत् कथमेष लोकः ॥ १।४० ॥  
भुजेन भोगीन्द्रधुरन्धरेण यस्मिन् दृढं भूवलयं दधाने ।  
प्रत्यर्थिकान्ताभुजवल्लरीभ्यः पपात भूषावलयं विचित्रम् ॥ १।४१ ॥  
दयालुमाश्रित्य तमत्युदारं वनीपका नापरमभ्यगच्छन् ।  
आसाद्य वाराकरमम्बुबाहाः कासारमन्यं किमु कामयन्ते! ॥ १।४२ ॥  
तस्यांसधारासदने ऽवतंसमाल्यासवस्यन्दनितान्तशीते ।  
बहिः प्रतापज्वरविह्वलेव विमुक्तलौया विजहार लक्ष्मीः ॥ १।४३ ॥  
तस्याभिषेके सचिवावमुक्तैर्गङ्गादितीर्थोपनतैः पयोभिः ।  
शत्रुप्रतापानलशक्तितरासि सहैव पुंसां हृदयज्वरेण ॥ १।४४ ॥  
सुवर्णरूपं सुमनोनिषेव्यं तुङ्गं सुधर्मास्पदमद्वितीयम् ।  
तं भूभृतं मेरुमिव प्रपन्नाश्चकाशिरे षड्गुणरत्नसार्थाः ॥ १।४५ ॥  
अन्यत्र कर्णः सुधियामसक्तस्तस्यापदानश्रवणे ससज्ज ।  
अपास्य पीयूषरसं सुराणां रसान्तरे किं रमते रसज्ञा! ॥ १।४६ ॥  
सहस्रशस्सन्त्वपरे ऽपि भूपास्तेनैव सौराज्यवती धरित्री ।  
अनेकरत्नप्रभवो ऽयुदन्वान् रत्नाकरो ऽभून्ननु कौस्तुभेन ॥ १।४७ ॥  
महात्मना तेन मखैरजस्रमाहूयमानेष्वमृताशनेषु ।  
परिष्क्रियाजायत पारिजातः परं सुराधीश्वरराजधान्याः ॥ १।४८ ॥  
तस्यापदानानि तटस्थिताभिः सङ्गीयमानानि सुराङ्गनाभिः ।  
आकर्ण्य हर्षाद् द्रवतीव मेरुरद्यापि निष्यन्दजलापदेशात् ॥ १।४९ ॥  
तस्मिन् नृपे तन्वति दानवर्षं नैको ऽप्यसम्पूर्णमनोरथो ऽभूत् ।  
महाघने वर्षति बद्धधारमलब्धपूर्त्त्यस्ति सरः किमुर्व्याम्! ॥ १।५० ॥  
नदीव सिन्धोर्नलिनीव भानोः कलेव चेन्दोः कमलेव विष्णोः ।  
सौदामिनीवाम्बुधरस्य तस्य मायेति नाम्ना महिषी बभूव ॥ १।५१ ॥  
तस्याः प्रवालोदरसोदराभं युग्मं पदाम्भोरुहयोर्बभार ।  
सामन्तकान्तालकवल्लरीणां पुष्पायमाणान् नखपूर्णचन्द्रान् ॥ १।५२ ॥  
विजृम्भमाणा नखरत्नदीप्तिः पदस्य तस्याः पतिदेवतायाः ।  
चकार शङ्कां शरणागतायाः स्वर्भानुभीत्या शशिचन्द्रिकायाः ॥ १।५३ ॥  
आकारमत्यद्भुतसन्निवेशं दधानयोर्दशितसौकुमार्यम् ।  
तज्जङ्घयोस्तादृशकान्तिमत्योर्न चाधिकं नापि समं बभूव ॥ १।५४ ॥  
ये दर्शनीया द्विपराजहस्ता ये चाभिजाताः कदलीविशेषाः ।  
तदूरुकाण्डद्वयजृम्भमाणसौन्दर्यरत्नाकरबिन्दवस्ते ॥ १।५५ ॥  
माणिक्यकाञ्चीवलयानुविद्धश्रोणीभरा क्ष्मापतिधर्मपत्नी ।  
वसुन्धरेवार्णवरत्नगर्भवेलासमालिङ्गितसैकतान्ता ॥ १।५६ ॥  
सुरार्णवावर्तमनोज्ञशोभं नतभ्रुवो ऽलक्ष्यत नाभिरन्ध्रम् ।  
कुचाद्रिकान्तिद्रवनिर्झरस्य निम्नीकृतं स्थानमिव प्रपातैः ॥ १।५७ ॥  
तस्या वपुःक्षेत्रमनङ्गशालि सौन्दर्यनिष्यन्दजलैर्जिषेक्तुम् ।  
आसूत्रिता यौवनहालिकेन त्रयीव कुल्या त्रिवली चकाशे ॥ १।५८ ॥  
विलग्नमालग्नवलित्रयीकं दरिद्रताजन्मगृहं तदीयम् ।  
अमर्त्यगङ्गाजलवेणिकाभिराश्लिष्टमाकाशमिवाबभासे ॥ १।५९ ॥  
तमालनीला नवरोमराजिस्तस्या बभौ तामरसेक्षणायाः ।  
विवृण्वती बाल्यदशाविनाशमुत्पातधूमावलिरुत्थितेव ॥ १।६० ॥  
आतन्वतश्चेतसि कोमलाङ्ग्याः कोदण्डशिक्षां कुसुमायुधस्य ।  
मौर्वी बहिर्बिम्बगतेव मान्या तन्व्याश्चकाशे तनुरोमरेखा ॥ १।६१ ॥  
विजृम्भमाणेन विलङ्घ्य वेलां तस्यास्तरुण्याः स्तनमण्डलेन ।  
निःशेषमाक्रान्तनिजावकाशमासीदवलग्नशेषम् ॥ १।६२ ॥  
मृणालिका विभ्रमदीर्घिकाया विद्युल्लता यौवनमेघपङ्क्तेः ।  
मङ्गल्यमाला मकरध्वजस्य बाहा बभौ वामविलोचनायाः ॥ १।६३ ॥  
आमुक्तमुक्तासरदर्शनीयमाबिभ्रती कण्ठमतीव रेजे ।  
निष्ठ्यूतमुक्तानिकराभिरामशङ्खोज्ज्वला सागरवीचिकेव ॥ १।६४ ॥  
तदाननेन्दुं भुवि निस्सपत्नं निर्मातुकामेन पितामहेन ।  
अकारि पद्मं ध्रुवमात्तगन्धमन्तःकलङ्कं च सुधांशुबिम्बम् ॥ १।६५ ॥  
तरुप्रवालाश्चलसौकुमार्यात् सिन्धुप्रवालाः स्थिरकर्कशत्वात् ।  
न जग्मुरस्या नलिनेक्षणाया बिम्बाधरौपम्यकथाप्रसङ्गम् ॥ १।६६ ॥  
बिम्बाधरोष्ठद्युतिरायताक्ष्यास्तस्या विलासस्मितविप्रकीर्णा ।  
सन्ध्येव बन्धुकरुचिश्चकाशे चन्द्रातपैः शारितसन्निवेशा ॥ १।६७ ॥  
नितान्तकान्तालिकचन्द्रलेखानिष्यन्दसौन्दर्यमहाप्रणाली ।  
सीमान्तरेखा नयनान्तनद्योर्नासा बभासे नवयौवनायाः ॥ १।६८ ॥  
कस्तूरिकाकल्पितपत्रलेखस्तस्याः कपोलः शशिमण्डलश्रीः ।  
आक्रम्य तस्थौ मुकुरस्य शोभामम्भोदवातैर्मलिनोदरस्य ॥ १।६९ ॥  
बभूव तस्या नयनोत्पलस्य नीलोत्पलस्यापि महान् विशेषः ।  
अमोघमस्त्रं कुसुमायुधस्य पूर्वं द्वितीयं तु तपःसु शीर्णम् ॥ १।७० ॥  
तस्या विशालेन विलोचनेन विलासगर्भेण विजीयमानाः ।  
अद्यापि वासं वनकन्दरेषु ह्रियेव कुर्वन्ति कुरङ्गशावाः ॥ १।७१ ॥  
सौभाग्यवाराकरवीचिकाभ्यां तारुण्यकल्पद्रुमशाखिकाभ्याम् ।  
भ्रूवल्लरीभ्यां वदनं तदीयं बभाविवाब्जं भ्रमरावलीभ्याम् ॥ १।७२ ॥  
रराज राजीवविलोचनाया ललाटरेखा रचितालकान्ता ।  
आलक्ष्यनामाक्षरबिन्दुपङ्क्तिरनङ्गजैत्रध्वजपट्टिकेव ॥ १।७३ ॥  
विलोलदृष्टिद्वयलोभनीयं तस्या मुखं साम्यमुपाचकार ।  
परिप्लुतान्तःपरिवर्तमानपाठीनयुग्मस्य पयोरुहस्य ॥ १।७४ ॥  
गोरोचनागौररुचिश्चकाशे स षट्पदश्यामलकेशपाशा ।  
धूमोद्गमैर्धूसरिताग्रभागा मान्योदया मङ्गलदीपिकेव ॥ १।७५ ॥  
अर्धासिकां भर्तुरनन्यलभ्यां भद्रासने सैव परं प्रपेदे ॥  
अन्याः किमर्हन्त्यपहाय लक्ष्मीं वक्षोनिवासं मधुसूदनस्य ॥ १।७६ ॥  
महीपतिर्मान्यगुणोज्ज्वलायां तस्यां महिष्यां तनयाभिलाषी ।  
प्रदीपधूपप्रमुखैः पदार्थैः स देवताराधनतत्परो ऽभूत् ॥ १।७७ ॥  
ममज्ज तीर्थेषु जजाप मन्त्रं ततान दानानि तपश्चकार ।  
शुश्राव धर्मं सुजनं सिषेवे स पुत्रहेतोः सह धर्मपत्न्या ॥ १।७८ ॥  
इति गतवति पुण्यैर्दीर्घदीर्घे ऽपि काले, पतिरवनिपतीनां पुत्ररत्नं न भेजे ।  
तदपि च ववृधे तत्प्रार्थना तस्य पुंसां विरमति न हि यत्नः कार्यसिद्धेः पुरस्तात् ॥ १।७९ ॥  
  
इति बुद्धघोषाचार्यविरचिते पद्यचूडामणिनाम्नि महाकाव्ये सिद्धार्थचरिते प्रथमः सर्गः ॥  
  
  
द्वितीयः सर्गः  
देवानां तुषितपुरीगमनम्  
  
तत्रान्तरे जगति पूर्वनिमित्तमासीद् दृष्ट्वा तदद्भुतममर्त्यगणाः समेताः ।  
सर्वज्ञतावसर एष तवेति वक्तुं जग्मुः पुरीं सुरगुरोस्तुषिताअभिधानम् ॥ २।१ ॥  
उत्तुङ्गनीलमणिमन्दिरजृम्भमाणरोचिश्छटाच्छुरणशाद्वलितान्तरिक्षाम् ।  
प्रक्रीडमानमृगशावविलोलदृष्टिच्छायासमुच्चलनचन्द्रकिलोपकण्ठाम् ॥ २।२ ॥  
लीलाचकोररसनाञ्चललिह्यमानप्रासाददन्तवलभीकिरणप्ररोहाम् ।  
तिर्यक्प्रवृत्तमणितोरणदीर्घरश्मिमालावलीगुणितवन्दनमालिकाभाम् ॥ २।३ ॥  
शिञ्जानपञ्चशरचक्रितकार्मुकज्याझङ्कारवेगचलिताध्वगवामनेत्राम् ।  
दर्पान्धदिग्गजकपोलमदप्रवाहकल्लोलिनीसलिलकर्दमितप्रतोलीम् ॥ २।४ ॥  
शम्पासहस्रचतुरस्रसरोरुहाक्षीदेहप्रभापुनरुदीरितदीपमालाम् ।  
सौधस्थलोपरिसमुच्छ्रितवैजयन्तीचीनांशुकाकलितदिग्वनितावगुण्ठाम् ॥ २।५ ॥  
पुष्पावचायवलमानपुरन्ध्रिवर्गपीनस्तनोन्नतिविकल्पितकेलिशैलाम् ।  
माकन्दकोरकगलन्मकरन्दपूरधारानुबद्धपुनरुक्ततटाकतोयाम् ॥ २।६ ॥  
श्रृङ्गारमण्डपशिरोनवरत्नतेजःसञ्चारसञ्चितशतक्रतुचापशोभाम् ।  
मन्दारकल्पहरिचन्दनपारिजातसन्तानसंहृतदरिद्रकथाप्रसङ्गाम् ॥ २।७ ॥  
तत्र स्थितं सुरगणा ददृशस्तमेनं सिंहासने विविधरत्नशिलानिबद्धे ।  
विभ्राजमानबहुधातुविचित्रवर्णे मेरोर्मृगेन्द्रमिव सानुतटप्रदेशे ॥ २।८ ॥  
माणिक्यमौलिवलभीसविधस्थितेन मान्येन मङ्गलसितातपवारणेन ।  
पूर्वाचलस्य सुषमां मणितुङ्गश्रृङ्गसंलक्ष्यपूर्णशशिनः प्रतिपक्षयन्तम् ॥ २।९ ॥  
प्रत्यग्रहाटकशिलाफलकायतस्य फालस्थलस्य परितः प्रसृतैर्मखैः ।  
आशाविशालनयनाननमण्डनानामाकल्पयन्तमिव कान्तिसुधाविभागम् ॥ २।१० ॥  
आयामशालिभिरमन्ददयासमुद्रवेलाजलेषु विहरद्भिरपाङ्गपातैः ।  
आपादयन्तममराधिपराज्यलक्ष्म्याः क्रीडासरोरुहततीरिव दिङ्मुखेषु ॥ २।११ ॥  
आकाशकन्दरदरीषु वितायमानैरानन्दमन्दहसितैरधिकप्रसन्नैः ।  
सन्धुक्षणाय निजकीर्त्तिपयःपयोधेः सम्पादयन्तमिव शाश्वतमिन्दुलोकम् ॥ २।१२ ॥  
अभ्यर्णवर्त्तिभिरकृत्रिमभक्तिशोभैरात्मीयबिम्बसदृशैः सह मित्रवर्गैः ।  
आभाषणेष्वधरविद्रुमरागलक्ष्यादन्तःस्फुरन्तमनुरागमिवोद्गिरन्तम् ॥ २।१३ ॥  
आनन्दवाष्पजलजर्जरदृष्टिपातमभ्युल्लसत्पुलकभूषितगण्डरेखम् ।  
आकर्णयन्तमभिजातनिजापदानमग्रे कुशीलवगणैरभिगीयमानम् ॥ २।१४ ॥  
कल्पद्रुमप्रसवकल्पितकर्णपूररिच्छोलिकाविगलितैर्मकरन्दपूरैः ।  
बाहुद्वयस्य महनीयपराक्रमस्य वीराभिषेकमहिमानमिवाचरन्तम् ॥ २।१५ ॥  
उत्तुङ्गबाहुयुगलोदयशैलजाततेजोदिवाकरयशोहिमरश्मिशङ्काम् ।  
आतन्वतारुणसितोपलनिर्मितेन मङ्गल्यकुण्डलयुगेन मनोज्ञगण्डम् ॥ २।१६ ॥  
मन्दारपुष्पकलिकापरिकल्पितेन माल्येन मान्यभुजमध्यविलम्बितेन ।  
कण्ठप्रणालिमुखगत्वररक्तधारमादर्शयन्तमिव मैत्रबलावतारम् ॥ २।१७ ॥  
अभ्युद्गतैररुणरागमनो ऽभिरामैरामुक्तरत्नवलयाङ्कुररश्मिजालैः ।  
निर्भिद्यमाननिजशौर्यमहःप्रवालसञ्छादिताविव भुजौ विटपौ दधानम् ॥ २।१८ ॥  
अङ्गैरमन्दहरिचन्दनपङ्कलिप्तैरभ्यन्तरेषु कुतकुङ्कुमपत्रलेखैः ।  
पक्षीन्द्रचञ्चुपुटपाटनजर्जराङ्गां जीमूतवाहनदशामिव दर्शयन्तम् ॥ २।१९ ॥  
नानाविधाभरणरत्नमरीचिदण्डैदिङ्मण्डलेषु परितः परिजृम्भमाणैः ।  
आगामिबोधिपदवैभवचिह्नभूतामृद्धिपदर्शनधुरामिव शिक्षयन्तम् ॥ २।२० ॥  
आपादपद्ममभितः प्रविजृम्भिताभि रम्भोजरागपतपतकाभरणप्रभाभिः ।  
तस्मात् प्रभृत्युपरिभाविमुनित्वमुद्रां काषायधारणकलामिव शीलयन्तम् ॥ २।२१ ॥  
सङ्क्रान्तसौधवलभीमणिपुत्रकेण वक्षः कवाटफलकेन मनोहरेण ।  
साक्षादुरःस्थलविहारिसमुद्रराज कन्यस्य कैटभरिपोः कलयन्तमाभाम् ॥ २।२२ ॥  
निष्यन्दमानमकरन्दनिरन्तरेण रक्तोत्पलेन करपङ्कजलालितेन ।  
सद्यो विपाटनगलद्रुधिरारुणेन नेत्रोत्पलेन शिविराजमिवोपलक्ष्यम् ॥ २।२३ ॥  
आलेपचन्दनविसृत्वरगन्धलोभा दालीयमानमलिनामभितो निकायम् ।  
अज्ञानगाढतिमिरौधमिवान्तरस्थं तेनैव दिक्षु नितरामपसारयन्तम् ॥ २।२४ ॥  
आशामुखप्रसृमरैररभिनन्दनीयैराश्चर्यसंहननकान्तिसुधाप्रवाहैः ।  
आप्लावयन्तमिव निर्जरराजलोकमात्मप्रतापतपनातुरमन्तिकस्थम् ॥ २।२५ ॥  
आलोकबाहुवलयस्खलनारवारवाचालिताखिलहरिन्मुखमण्डलीभिः ।  
आरादमर्त्यपुरवारविलासिनीभिराधूयमानसितचामरचक्रवालम् ॥ २।२६ ॥  
वक्षःस्थलेन वलमानमनोज्ञहारतारावलीवलयिना गगनोपमेन ।  
आकाशसिन्धुलहरीपरिरभ्यमाणमाभासयन्तममराद्रितटावलेपम् ॥ २।२७ ॥  
अम्भोरुहाकृतिमभङ्गरपद्मरागभङ्गीभिरारचितमद्भुतपादपीठम् ।  
दानाभिभूतनतपद्मनिधिप्रकाशं सव्येतरेण चरणेन परामृशन्तम् ॥ २।२८ ॥  
अङ्घ्रेरक्तलकरसद्युतिहारिणीभिरभ्युद्गताभिररुणाङ्गुलिदीधितीभिः ।  
वन्दारुदेववदनाम्बुजबोधनाय बालातपप्रसरवर्षमिवाचरन्तम् ॥ २।२९ ॥  
नक्षत्रनाथकरकन्दलमांसलेन नव्येन पादनखदीधितिजालकेन ।  
निष्यन्दमानसुरनिर्झरिणीमरन्दधाराभिरामचरणाब्जमिवाब्जनाभम् ॥ २।३० ॥  
संसारेघोरपरितापजुषां जनानां संरक्षणाय किमयं समयो न वेति ।  
जिज्ञासया क्षणमिवावतरीतुकामं माणिक्यकुट्टिमतलप्रतिमानिभेन ॥ २।३१ ॥  
दृष्ट्वा जगत्त्रयगुरुं शिरसा प्रणेमुर्दूरानतेन तुषितालयपारिजातम् ।  
वाचामतीत्य पदवीमभिवर्तमानमारेभिरे स्तुतिभिरर्चयितुं च देवाः ॥ २।३२ ॥  
दीनावलोकनदशान्तरजृम्भमाणकारुण्यपूरपरिवाहमहाप्रणालैः ।  
अस्मानपाङ्गय विनिद्रसरोजमुद्राकर्णेजपैस्तव सुरेन्द्र! कटाक्षपातैः ॥ २।३३ ॥  
स्वैरोज्जिहानसुषमाभरदुग्धसिन्धुकल्लोलकन्दलकरम्बितगात्रयष्टे ।  
चूडावतंस! तुषितालयदेवतानां तुभ्यं नमः परमकारुणिकव्रताय ॥ २।३४ ॥  
प्रज्ञाप्रधानमहिषीपदपट्टबन्धसम्भावनातिशयसम्भृतनिर्वृताय ।  
सर्वोत्तराश्रमकथामृतपानलीलागोष्ठीपराय गुणवारिधये नमस्ते ॥ २।३५ ॥  
मैत्रीकलत्रकुचभारपटीरपङ्कपत्रावलीमकरिकाङ्करमण्डिताय ।  
तेजस्तरङ्गितदिगन्तरकन्दराय, त्रैलोक्यभाग्यपरिपाकभुवे नमस्ते ॥ २।३६ ॥  
मारप्रतापबडवानलकीलजालजाज्वल्यमानजननार्णवधर्मनावे ।  
दिवपालशेखरितशासनपत्रिकाय दिक्यानुभाव! जगदेकगुरो! नमस्ते ॥ २।३७ ॥  
निष्यन्दमाननिरपायकृपाप्रवाहवीचीविटङ्कवलमानविशालदृष्टे ।  
ध्यानामृतद्रवतरङ्गितचित्तवृत्ते! देवादिदेव! जगदेकदृशे नमस्ते ॥ २।३८ ॥  
निर्व्याजकृत्तगलनिर्गलदस्रधारानिर्वापितक्षुधितराक्षसजाठराग्ने ।  
निर्वाणकेलिकृतिनिर्मितिसूत्रधार! नेत्राभिराम! सुरराज! नमो नमस्ते ॥ २।३९ ॥  
गन्धर्वराजमहिलाजनगीयमानकीर्त्तिप्रवाहपरिवाहितदिङ्मुखाय ।  
भव्यानुरक्षणपराय फलोन्मुखीनभाग्याधिकाय भगवन्! भवते प्रणामः ॥ २।४० ॥  
नित्यप्रवृत्तनिरवद्यमहाप्रदानशोभापराजितसुरद्रुइमकामधेनो ।  
शुद्धाशयाय सुचरित्रविभूषणाय तुभ्यं नमस्तुषितलोकधुरन्धराय ॥ २।४१ ॥  
राकासुधाकिरणबिम्बमनो ऽभिरामवक्त्रावधूतवरवारिजवैभवाय ।  
शान्ताशयाय शफरध्वजबाहुवीर्यमुष्टिन्धयाय मुनिमान्यधिये नमस्ते ॥ २।४२ ॥  
शृङ्गारितायतदिगन्तमदावलेन्द्रशुण्डारकाण्डपरिभावुकबाहुदण्डम् ।  
सौन्दर्यकन्दलितचारुमुखारविन्दं वन्दामहे वरदराज! भवन्तमेव ॥ २।४३ ॥  
वीर! त्वमेव विजिताखिलदिङ्मुखस्य मीनध्वजस्य विनिपातविधौ विदग्घः ।  
सिंहाद् ऋते जगति कः खलु धीरचेता दन्तावलं जयति जर्जरिताद्रिकूटम् ॥ २।४४ ॥  
विद्वेषतापमखिलं जगतां विनेतुं शक्तस्त्वमेव शरणागतपुण्यराशे ।  
धाराधरं तरलविद्युतमन्तरेण दावानलं शमयितुं भुविः कः क्षमेत! ॥ २।४५ ॥  
मोहान्धकारमुषितानि जगत्त्रयाणि पुण्याधिक! त्वमसि बोधयितुं प्रवीणः ।  
को वा विकासयितुमर्हति कोकबन्धुं भानुं विना शरदि पङ्कजकाननानि ॥ २।४६ ॥  
तृष्णाप्रवाहमवशोषयितुं जनानां तेजस्विनामधिप! दक्षतरस्त्वमेव ।  
कल्पावसानबडवानलमन्तरेण कः पारयेज्जगति पातुमपामधीशम् ॥ २।४७ ॥  
धीर! त्वमेव जननाम्बुनिधेस्त्रिलोकीं पारं परं गमयितुं पटुतामुपैषि ।  
को वा विहाय भुवेन कुहनावराहं क्षोणीसमुद्धृतिविधौ कुशलः पयोधेः ॥ २।४८ ॥  
इत्थं सुपर्वविहितां स्तुतिमादरेण श्रुत्वा प्रसन्नहृदयस्तुषिताधिराजः ।  
गम्भीरवारिधरगर्जितमन्दरेण तान् प्रत्युवाच वचसा मधुराक्षरेण ॥ २।४९ ॥  
भो भोःपुरन्दरमुखा हरिदन्तपालाः सम्भूय यूयमिह सादरमागताः किम् ।  
कार्य मया किमपि चेद् भवतामभीष्ट मावेद्यतामलमिह स्तुतिसम्पदेति ॥ २।५० ॥  
ते ऽपि प्रसन्नमनसः प्रणिपत्य तस्मै व्यज्ञापयन् विनयनम्रितपूर्वकायाः ।  
देवाधिदेव! जगतामवबोधनाय, सन्तिष्ठते समुचितो ऽवसरस्तवेति ॥ २।५१ ॥  
आकर्ण्य तद्वचनमश्रुतपूर्वमेषां कालादिचिन्तनपरः क्षणमेष भूत्वा ।  
निश्चित्य तत् सकलमेव निधिर्गुणानां प्रत्यब्रवीत् पुनरमून् प्रथितापदानः ॥ २।५२ ॥  
शुद्धोदनस्य सुततामहमेत्य सत्यं सम्बोधनं त्रिजगतां नियतं करिष्ये ।  
अङ्गैर्धनैरसुभिरप्यहमेतदेव सम्प्रार्थ्य पुण्यनिचयं कृतवान् पुरेति ॥ २।५३ ॥  
इति कृतवति तस्मिन् सत्यसन्धे प्रतिज्ञां परहितपरभावे पारमीपारनिष्ठे ।  
प्रमुदितमनसस्ते स्फीतरोमाञ्चदण्डप्रचयनिचुलिताङ्गाः प्रत्यगच्छन् यथेच्छम् ॥ २।५४ ॥  
अथ कानिचिदेव वासराणि क्षपयित्वा त्रिदिवे स देवराजः ।  
विदधे विविधव्रतोज्ज्वलायां प्रतिसन्धिं पृथिवीपतेर्महिष्याम् ॥ २।५५ ॥  
  
इति बुद्धघोषविरचिते पद्यचूडामणिनाम्नि महाकाव्ये द्वितीयः सर्गः ॥  
  
  
तृतीयः सर्गः  
दौहृदलिङ्गाधानम्  
  
अथोदयं शाक्यमहीपतीनामानन्दमालीजनलोचनानाम् ।  
आश्वासनं सज्जनमानसानामाधत्त सा दौहृदलिङ्गमार्या ॥ ३।१ ॥  
विवर्धमानेन च मध्यमेन श्यामायमानेन च चूचुकेन ।  
गर्भोदयो ऽभूदलसेक्षणायास्तस्याः सखोनामनुमानगम्यः ॥ ३।२ ॥  
महामुनीनामपि माननीये गर्भत्वमातस्थुषि बोधिसत्त्वे ।  
मध्यस्तदीयो मनसो ऽपि सूक्ष्मः प्रियादिव स्फीततरो बभूव ॥ ३।३ ॥  
यथा यथा वृद्धिमवाप तस्या मध्यं महिष्या महनीयमूर्त्तेः ।  
तथा तथा वृद्धिमवाप गात्रमपुत्रताशोककृशस्य भर्त्तुः ॥ ३।४ ॥  
स्तनद्वयस्याग्रमभूद् विवर्णं साकं सपत्नीवदनेन तस्याः ।  
किञ्चाननं गर्भभरालसायाः कीर्त्त्या समं पाण्डुरमास भर्त्तुः ॥ ३।५ ॥  
अन्तर्गतस्याद्भुतविक्रमस्य विश्वत्रयीविस्मयनीयमूर्त्ते ।  
प्रतापवह्नेरिव धूपजालैस्तस्याः स्तनः श्याममुखो बभूव ॥ ३।६ ॥  
तस्याः स्तनद्वन्द्वमनिन्दिताङ्ग्याः श्यामं शिखायामवशेषपाण्डु ।  
तटाभिघाताहितपङ्कमुद्रामाधत्त नागाधिपकुम्भलक्ष्मीम् ॥ ३।७ ॥  
वृद्धा वितेनुर्विविधौषधीभिः पुत्रस्य रक्षामुदरस्थितस्य ।  
सैव स्मरोपद्रवपीडितानां बभूव रक्षा भुवनत्रयाणाम् ॥ ३।८ ॥  
पुण्ये मुहूर्ते पुंरुहूतलक्ष्मीः कुलानुरूपं गुरुगर्भवत्याः ।  
यथाक्रमं पुंसवनादि कृत्यं निर्वर्तयामास नृपो महिष्याः ॥ ३।९ ॥  
प्रभातवेलेव सहस्रभानुं प्रदोषलक्ष्मीरिव शीतरश्मिम् ।  
भद्रे मुहूर्ते नृपधर्मपत्नी प्रासूत पुत्रं भुवनैकनेत्रम् ॥ ३।१० ॥  
तत्रान्तरे तामरसैरुदारैरुदञ्चितैरञ्चितपञ्चवर्णैः ।  
सञ्छादिता तस्य विहारहेतोः कृतोपहारेव बभूव पृथ्वी ॥ ३।११ ॥  
शाखासु शाखासु समुद्भवद्भिविचित्रपत्रैः शतपत्रजातैः ।  
चकाशिरे तस्य विलोकनाय सञ्जातनेत्रा इव शाखिनो ऽपि ॥ ३।१२ ॥  
अस्माकमुत्पत्तिरिवात्र भूमौ बुद्धाङ्कुराणामपि दुर्लभेति ।  
सन्दर्शनायेव शरीरभाजां नालीकमासीन्नभसः स्थले ऽपि ॥ ३।१३ ॥  
अस्योपदेशादखिलो ऽपि सत्यं निर्वाणमभ्येष्यति जीवलोकः ।  
किमस्मदभ्युज्ज्वलनैरतीव निर्वाणमीयुर्निरयाग्नयो ऽपि ॥ ३।१४ ॥  
महात्मनस्तस्य महीध्रपातगुरूणि पादाक्रमणानि सोढुम् ।  
अपारयन्तीव भृशं चकम्पे विश्वम्भरा विश्लथशैलबन्धा ॥ ३।१५ ॥  
तालप्रमाणाः सहसा धरित्रीं भित्त्वा समुत्तस्थुरुदप्रवाहाः ॥  
पुण्यात्मनस्तस्य नमस्क्रियार्थं भुजङ्गलोका इव शेषवश्याः ॥ ३।१६ ॥  
अमुष्य सर्वत्र वितायमानैराकाशङ्गासलिलावदातैः ।  
यशःप्रवाहैरिव लिप्यमाना दिशः समस्ताः विशदीबभूवुः ॥ ३।१७ ॥  
æजातः पृथिव्यामधिपो मुनीनाम्Æ इति ब्रुवाणा इव विष्टपानाम् ।  
मङ्गल्यशङ्खानकमर्दलाद्यवाद्यप्रभेदाः स्वयमेव रेणुः ॥ ३।१८ ॥  
महानुभावस्य महाभिषेकसम्भावनां कर्तुमिव प्रवृत्ताः ।  
व्यतीत्य वेलां सकलाः समुद्राः प्रचेलुरभ्युच्छ्रितवीचिहस्याः ॥ ३।१९ ॥  
चचाल मेरोरचलाभिधानं चस्खाल सिन्धोर्लवणोदवार्ता ।  
आख्या स्रवन्तीत्यगलत्स्रवन्त्यास्थिरेति भूमेरभिधा व्यरंसीत् ॥ ३।२० ॥  
ववर्ष वर्षासमयं विनापि वलाहको वारिधिधीरघोषः ।  
आश्चर्यकर्माणि बभूवुरित्थं जाते सतामग्रसरे कुमारे ॥ ३।२१ ॥  
आस्फालितानेकमृदङ्गघोषवाचालिताशान्तदरीमुखाणाम् ।  
आनन्दनृत्तभ्रमिघूर्णमानवसुन्धरान्दोलितभूधराणाम् ॥ ३।२२ ॥  
अन्योन्यसम्मर्दविशीर्णहारमुक्तावलीतारकितस्थलीनाम् ।  
प्रक्षिप्तपिष्टातकपांसुमुष्टिशृङ्गारिताशेषदिगन्तराणाम् ॥ ३।२३ ॥  
परस्पराक्षिप्तविभूषणानां पर्यस्तचूडामणिशेखराणाम् ।  
एकालयस्येव जगत्त्रयाणां बभूव तज्जन्ममहोत्सवश्रीः ॥ ३।२४ ॥  
प्रत्यग्रगर्भच्छविपाटलेन सुतेन माता सुतरां चकाशे ।  
नव्योदयालोहितविग्रहेण वेलेव बालेन सुधाकरेण ॥ ३।२५ ॥  
प्रतप्तचामीकरभास्वरेण प्रसर्पता तस्य शरीरभासा ।  
प्रसूतिकागर्भगृहप्रदीपाः प्रत्यूषताराप्रतिमा बभूवुः ॥ ३।२६ ॥  
अत्यद्भुतामात्मजजन्मवार्तां श्रृण्वन् स शुद्धान्तजनान्नरेन्द्रः ।  
आनन्दमूर्च्छाकुलचित्तवृत्तिः कर्तव्यमूढः स्तिमितो बभूव ॥ ३।२७ ॥  
पदार्थमेतत्प्रियदानयोग्यमदृष्टवान् स त्रिषु विष्टपेषु ।  
सर्वस्वदानेन तथापि राजा सम्भावयामास तमत्युदारः ॥ ३।२८ ॥  
भद्रे मुहूर्ते स पतिः प्रजानां ददर्श देव्याः स्तिमितायताक्षः ।  
कुमारमुत्सङ्गतले शयानं तटे तटिन्या इव हंसशावम् ॥ ३।२९ ॥  
अश्रान्ततृष्णेन विलोचनेन मुखेन्दुमास्वादयतः स्वसूनोः ।  
आसीत् पितुः कण्टकिताङ्गयष्टेरानन्दबाष्पप्रसरो निरोधः ॥ ३।३० ॥  
स्तनन्धयस्याननचन्द्रबिम्बममन्दसौन्दर्यसुधानिधानम् ।  
निपीय नेत्राञ्जलिना नितान्तं नृपाधिपो निर्वृतिमाससाद ॥ ३।३१ ॥  
स जातकर्मादिकमत्युदारं सूनोः समापय्य पुरोहितेन ।  
ऽसिद्धार्थ ऽ इत्यस्य जगत्प्रशस्यामनन्ययोग्यामकरोदभिख्याम् ॥ ३।३२ ॥  
नवाम्बुवाहेन नभःस्थलीव नव्येन तारापतिना निशेव ।  
मृगेन्द्रशावेन महाटवीव विभूषिता सन्ततिरास तेन ॥ ३।३३ ॥  
अव्यक्तवर्णाभिरमुष्य वाग्भिर्यथा नृपः प्रीतमना बभूव ।  
तथा न गानैरपि गायकानां महाकवीनामपि वाग्विलासैः ॥ ३।३४ ॥  
निसर्गसौरभ्यनितान्तहृद्यं तस्याननं तादृशसौकुमार्यम् ।  
बभूव सामान्यमयातयामं लीलाब्जमन्तःपुरसुन्दरीणाम् ॥ ३।३५ ॥  
मनो ऽभिरामैर्मणिकिङ्कणीनां मातुर्मुदं मांसलयन्निनादैः ।  
आत्मीयबिम्बानुनयाभिमानश्चिक्रीड सूनुर्मणिमेदिनीषु ॥ ३।३६ ॥  
आतन्वता पांसुविहारमाप्तैरमात्यपुत्रैः सह बालकेन ।  
सङ्ग्रामभूधूलिषु भाविनीषु स्वैरं विहर्तुं विहितेव योग्या ॥ ३।३७ ॥  
स धीरमन्तःपुरसिंहशावैः सङ्क्रीडमानः सह राजसूनुः ।  
अत्यद्भुतस्यात्मपराक्रमस्य शिक्षामिवैषां चिरमन्वतिष्ठत् ॥ ३।३८ ॥  
अनुप्रवृत्तान्मणिघण्टिकानामारावहर्षाद् गृहराजहंसान् ।  
तताट पादेन तदीयराजशब्दासहिष्णुः किल तान् कुमारः ॥ ३।३९ ॥  
नखाङ्कुशाघातविधूतमूर्धा मुखारवप्रस्रुतवृंहितश्रीः ।  
मङ्गल्यनिर्वृत्तमदाम्बुरेखो बालो वितेने मदहस्तिलीलाम् ॥ ३।४० ॥  
अभ्युल्लसच्चम्पकदामदीप्तिरालोकसम्भावितजीवलोकः ।  
स दारको दीप इव प्रदीप्तः शोकान्धकारं विनिनाय पित्रोः ॥ ३।४१ ॥  
कृतोपवीतं गलितातिबाल्यं समस्तविद्यापरिशीलनाय ।  
तमर्पयामास कुमारवर्यमाचार्यहस्तेषु पतिः पृथिव्याः ॥ ३।४२ ॥  
स देशिकेन्द्रैरुपदिश्यमाना विद्याः समस्ताः सकलाः कलाश्च ।  
जग्राह मेधावितयाचिरेण वर्षाघनो वारिनिधेरवाप ॥ ३।४३ ॥  
अनन्यसामान्यधियं कुमारमासाद्य विद्याः सुतरां विरेजुः ।  
शरत्प्रसन्नं गगनावकाशं ताराधिपस्येव मयूखमालाः ॥ ३।४४ ॥  
नितान्तमानन्दयता प्रजानां मनांसि सद्यो हरता तमांसि ।  
चन्द्रोदयेनेव महासमुद्रः शाक्यान्वयस्तेन समुल्ललास ॥ ३।४५ ॥  
प्रभेव भानोः प्रतिभेव सूरेः शिखेव दीपस्य दयेव साधोः ।  
ज्योत्स्नेव चन्द्रस्य सुधेव सिन्धोस्तस्योदितासीन्नवयौवनश्रीः ॥ ३।४६ ॥  
आरोप्य तारुण्यविशेषशाणं रौषाणितानीव मनोभवेन ।  
अङ्गान्यभिव्यञ्जितलक्षणानि विभक्तसन्धीनि बभूवुरस्य ॥ ३।४७ ॥  
तस्यान्ध्रियुग्मं सहजाभिरूप्यं रेखासहस्राररथाङ्गचिह्नम् ।  
नव्यानि नालीकवनानि नूनं नखप्रभचन्द्रिकया जहास ॥ ३।४८ ॥  
वलित्रयालङ्कृतिदर्शनीयविलग्नभागो नरपालसूनुः ।  
मन्थाचलो वासुकिभोगवेष्टः लेखोल्लसन्मध्य इवालुलोके ॥ ३।४९ ॥  
गुणैः समस्तै सह राजसूनोर्नितम्बबिम्वः प्रथिमानमाप ।  
दोषैरशेषैः सममेव तस्य मध्यप्रदेशः कृशतामयासीत् ॥ ३।५० ॥  
नाभिह्रदस्तस्य नरेन्द्रसूनो रोमावलीकेतननीलयष्टिम् ।  
निखातुकामेन मनोभावेन निर्वर्तितो गर्त इवाबभासे ॥ ३।५१ ॥  
श्रियः सरोजान्तरदुःस्थिताया विशृङ्खलं दातुमिवावकाशम् ।  
पुण्यात्मनस्तस्य भुजान्तराअलं बभूव विन्ध्याद्रिशिलाविशालम् ॥ ३।५२ ॥  
शूरस्य तस्य क्षितिपालसूनोर्वृक्षःकवाटे सति वज्रसारे ।  
चक्रुः कवाटं सदनेषु सत्त्वा विभूषणार्थं न तु रक्षणार्थम् ॥ ३।५३ ॥  
भुजो भुजङ्गाधिपभोगदीर्घस्तस्य प्रजापालनपण्डितस्य ।  
अक्षेपणीयः प्रतिभूपतीनां त्रैलोक्यरक्षापरिघो बभूव ॥ ३।५४ ॥  
रेखाभिरत्यन्तपरिस्फुटाभिस्तत्कन्धरा बन्धुरसन्निवेशा ।  
गाढादरालिङ्गितकान्तिलक्ष्मीकेयूरमुद्राभिरिवावबभासे ॥ ३।५५ ॥  
मुग्धस्य तस्यास मुखाम्बुजस्य महोत्पलस्यापि महान् विशेषः ।  
वाणिमलोलां वहति स्म पूर्वं स्वभावलोलामितरतु लक्ष्मीम् ॥ ३।५६ ॥  
वाण्या वरेण्यस्य मुखे वसन्त्या मञ्जीरशिञ्जानमिवास सूक्तम् ।  
नखप्रभेव स्मितचन्द्रिकासीन्मुक्ताक्षमालेव च दन्तपङ्क्तिः ॥ ३।५७ ॥  
तदाननाम्भोरुहकान्तिलक्ष्म्यास्तद्गण्डभित्तिर्मणिदर्पणश्रीः ।  
तत्कर्णपाशश्च विलासडोला तदीक्षणं विभ्रमदीर्धिकासीत् ॥ ३।५८ ॥  
भ्रूवल्लरी तस्य मनोज्ञमूर्त्तेस्तारांशुलीढोभयकोटिभागा ।  
कोदण्डलीलेव विजित्य मारादात्मीकृतारोपितभृङ्गमौवी ॥ ३।५९ ॥  
प्रसन्नमूर्णावलयाभिरामं ज्योतिर्मयं तस्य मुखारबिन्दम् ।  
भूयिष्ठमन्तर्गतचन्द्रलेखां बालार्कबिम्बश्रियमाततान ॥ ३।६० ॥  
ऊर्णाभिरामा नरपालसूनोर्निटालभूमिर्नितरां चकाशे ।  
वप्रक्रियाभग्ननिलीनदन्तिदन्ताङ्कुरा मेरुशिलातटीव ॥ ३।६१ ॥  
विनाङ्गरागेण विनाङ्गदेन विनावतंसेन विना स्रजापिउ ।  
आविष्कृतासेचनकालमासीदङ्गः तदीयं नवयौवनेन ॥ ३।६२ ॥  
आनन्दयित्री हरिणेक्षणानामदुष्टिपूर्वा पुरुषान्तरेषु ।  
निर्व्याजभूषा निखिलाङ्गयष्टेस्तस्योदितासीत् समुदायशोभा ॥ ३।६३ ॥  
विश्वम्भरावलयधारणयोग्यबाहोः सूनोर्नृपः सुरपतिप्रतिमस्वभावः ।  
माणिक्यकुम्भभरितैर्मणिमन्त्रपूतैस्तीर्थैश्चकार युवराजपदाभिषेकम् ॥ ३।६४ ॥  
  
इति बुद्धघोषविरचिते पद्यचूडामणिनाम्नि महाकाव्ये तृतीयः सर्गः ॥  
  
  
चतुर्थः सर्गः  
सिद्धार्थविवाहप्रस्तावः  
  
अथो कुमारस्य कुलोद्वहस्य करग्रहं कारयितुं नरेन्द्रः ।  
का सास्य योग्या भुवि कन्यकेति चिन्तयामास समेतबन्धुः ॥ ४।१ ॥  
तत्रान्तरे कोलियभूमिपालः कुमारिकां मे कुलरत्नदीपाम् ।  
दास्यामि सूनोस्तव सर्वथेति सन्देशपत्रं विससर्ज तस्मै ॥ ४।२ ॥  
आकर्ण्य सन्देशमुखादुदन्तमतीव सन्तुष्टमनाः क्षितीशः ।  
तथैव सज्जीक्रियतां त्वयेति सन्देशमस्मै प्रजिघाय भूयः ॥ ४।३ ॥  
तथेति सो ऽपि प्रतिगृह्य तस्मै सन्देशपत्रं समुदीर्णहर्षः ।  
प्रचक्रमे कारयितुं कुमार्या विवाहदीक्षोत्सवमत्युदारम् ॥ ४।४ ॥  
आरोपिताभ्रङ्कषकेतुमालमाबद्धकौशेयवितानशोभम् ।  
अभ्युच्छ्रितेन्द्रायुधतोरणाङ्कमभ्यन्तरस्थापितपूर्णकुम्भम् ॥ ४।५ ॥  
आस्तीर्णमुक्तासिकताभिराममाकीर्णनानाकुसुमौपहारम् ।  
आरब्धवैवाहिकसंविधानमन्तःपुरं भूमिपतेर्बभूव ॥ ४।६ ॥  
अभ्यक्तगात्रीमधिवासितेन तैलेन गन्धामलकोपलिप्ताम् ।  
वराङ्गनास्ता मणिकुम्भमुक्तैरम्भोधरैः सादरमभ्यषिञ्चन् ॥ ४।७ ॥  
स्नानावसाने नरदेवकन्या पाथोभरार्द्रं परिमुच्य वासः ।  
समाददे चारुतरं दुकूलं चन्द्रातपं शारदिकेव रात्रिः ॥ ४।८ ॥  
ततः प्रकीर्णाभिनवप्रसूने चतुष्कमध्ये विनिवेश्य सख्यः ।  
नानाविधैराभरणैर्नरेन्द्रकन्यामलञ्चक्रुरतिप्रवीणाः ॥ ४।९ ॥  
अन्तःसमावेशितफुल्लमल्लीधम्मिल्लबन्धस्तरलेक्षणायाः ।  
ततान तारागणशारितस्य गाढान्धकारस्तबकस्य कान्तिम् ॥ ४।१० ॥  
आकुञ्चिताग्रैरलकैः प्रशस्तैस्तस्या मुखाम्भोरुहमाबभासे ।  
तदीयसौरभ्यसमृद्धिलोभादालीयमानैरिव चञ्चरीकैः ॥ ४।११ ॥  
सिन्दूरक्लृप्त क्षितिपालपुत्र्या विवाहदीक्षातिलको विरेजे ।  
प्राप्ताधिपत्यस्य मनोभवस्य प्रतापबाकार्क इवोज्जिहानः ॥ ४।१२ ॥  
कर्णावसक्ताः कमलेक्षणाया यवाङ्कुराः सातिशयं विरेजुः ।  
त्रिलोकजिष्णोः कुसुमायुधस्य कीर्त्तिप्ररोहा इव जृम्भमाणाः ॥ ४।१३ ॥  
कस्तूरिकाकल्पितपत्रलेखस्तस्याः कपोलः शशिमण्डलश्रीः ।  
आक्रम्य तस्थौ मुकुरस्य शोभामम्भोदवातैर्मलिनोदरस्य ॥ ४।१४ ॥  
विन्यस्तकालाञ्जनदर्शनीयं विलोचनं मीनविलोचनायाः ।  
अत्युग्रहालाहलपङ्कदिग्धामनङ्गबाणश्रियमन्वयासीत् ॥ ४।१५ ॥  
अनन्यसाधारणपाटलिम्नस्तस्या मनोज्ञस्य रदच्छदस्य ।  
आकल्पिता यावकपङ्कभतिरभूतपूर्वां न चकार शोभाम् ॥ ४।१६ ॥  
अलङ्कृतं मौक्तिककुण्डलाभ्यामम्भोरुहाक्ष्या मुखामार्द्रहासम् ।  
पार्श्वद्वयावस्थितपुण्डरीककोशं शरत्कोकनदं जिगाय ॥ ४।१७ ॥  
आमुक्तमुक्तासरदर्शनीयमाबिभ्रती कण्ठमतीव रेजे ।  
निष्ठ्यूतमुक्तानिकराभिरामशङ्खोज्ज्वला सागरवीचिकेव ॥ ४।१८ ॥  
तस्या वपुश्चन्दनपङ्कलिप्तमामोदिकालागरुभक्तिचित्रम् ।  
कलिन्दजाकर्बुरितान्तरायाः शोभामपुष्यत् सुरशैवलिन्याः ॥ ४।१९ ॥  
पयोधरद्वन्द्वमनिन्दिताङ्ग्याः परिस्फुरन्निस्तलताअरहारम् ।  
आकीर्णतारानिकराभिरामामस्ताद्रिशृङ्गश्रियमन्वगच्छत् ॥ ४।२० ॥  
बलित्रयालङ्कृतमध्यदेशा तन्वी विलोलस्तनभारहारा ।  
तरङ्गिता शीकरजालिताङ्गचक्राह्वया शैवलिनीव रेजे ॥ ४।२१ ॥  
माणिक्यकाञ्चीवलयानुविद्धश्रोणीभरा क्षोणिपतेस्तनूजा ।  
वसुन्धरा वारिधिरत्नगर्भवेलासमालिङ्गितसैकतैव ॥ ४।२२ ॥  
रराज तस्या नवरोमराजिरारोहतस्तुङ्गपयोधराद्रिम् ।  
शृङ्गारयोनेरवलम्बनार्थमालम्बितेन्दीवरमालिकेव ॥ ४।२३ ॥  
अनर्घचामीकरकल्पिताभिरलङ्क्रियाभिः सुतनुश्चकाशे ।  
समुज्ज्वला नूतनमञ्जरीभिः सञ्चारिणी चम्पकवल्लरीव ॥ ४।२४ ॥  
अलक्तकासङ्गविवृद्धरागमङ्घ्रिद्धयं कोमलमायताक्ष्याः ।  
नवातपस्पर्शविशेषदृश्यां नालीकशोभां नमयाञ्चकार ॥ ४।२५ ॥  
आकल्पसौन्दर्यदिदृक्षयेयमाबिभ्रती स्फाटिकमात्मदर्शम् ।  
विदिद्युते पूर्णशशाङ्कविम्बसम्पर्किणी शातमखी दिशेव ॥ ४।२६ ॥  
अनन्तरं बन्धुरगात्रयष्टेः पुरोधसः पूर्णमनोरथायाः ।  
न केवलं कौतुकमाबबन्धुः कराम्बुजे किञ्च हदम्बुजे ऽपि ॥ ४।२७ ॥  
एवं समापय्य कुमारिकाया वैवाहिकं मण्डनसंविधानम् ।  
कुतूहली कौलियभूमिपालस्तस्थौ वरस्यागममीक्षमाणः ॥ ४।२८ ॥  
अथ स्ववेश्मन्यधिराजसूनुः स्नातानुलिप्तो नवधौतवासाः ।  
उल्लासिकां लोकविलोचनानामुद्वाहभूषामुररीचकार ॥ ४।२९ ॥  
सुवर्णसूत्रग्रथितान्तरेण क्षौमोत्तरीयेण स राजसूनुः ।  
विद्युत्पिनद्धेन शरद्घनेन वियत्तलाभोग इव व्यराजत् ॥ ४।३० ॥  
विशालवक्षःस्थललम्बितेन मुक्ताकलापेन बभौ कुमारः ।  
विराजमानेन तटोपकण्ठं छायापथेनेव सुवर्णशैलः ॥ ४।३१ ॥  
प्रसन्नगम्भीरवपुः कुमारः प्रवालमुक्तामयकुण्डलाभ्याम् ।  
चण्डांशुताराधिपमण्डलाभ्यामलङ्कृतो मेरुरिवालुलोके ॥ ४।३२ ॥  
वरश्चकाशे हरिचन्दनार्द्रो बालातपाताम्र इवोदयाद्रिः ।  
धातुच्छटाविच्छुरितः करीव सन्ध्यामहःसान्द्र इवामृतांशुः ॥ ४।३३ ॥  
आदर्शबिम्बे प्रतिमाशरीरमामुक्तरत्नाभरणस्य यूनः ।  
वैकर्तनं मण्डलमास्थितस्य पुंसः पुराणस्य पुपोष लक्ष्मीम् ॥ ४।३४ ॥  
अलङ्क्रियाजायत देहकान्तिर्नैसर्गिकी तस्य नरेन्द्रसूनोः ।  
एईश्वर्यचिह्नानि परं बभूवुरन्यानि माणिक्यविभूषणानि ॥ ४।३५ ॥  
उक्षिप्तमुक्तातपवारणश्रीरुद्धूतबालव्यजनोपचारः ।  
आरुह्य वैवाहिकमौपवाह्यं जगाम सन्बन्धिगृहं कुमारः ॥ ४।३६ ॥  
तमागतं शाक्यकुलप्रदीपं क्षोणीपतिः कोलियचक्रवर्त्ती ।  
स्वयं पदाभ्यामभिगम्य दूरं वैवाहिकं मण्डपमानिनाय ॥ ४।३७ ॥  
ददर्श धीरः क्षितिपालपुत्रीं तत्र स्थितां तारकराजवक्त्राम् ।  
लीलारविन्देन करस्थितेन पयोधिकन्यामिव भासमानाम् ॥ ४।३८ ॥  
सोत्कण्ठमालोकयतः कुमारीं सुधांशुशोभापरिभावुकाङ्गीम् ।  
अतीत्य वेलामधिराजसूनोरानन्दसिन्धुः प्रससार दूरम् ॥ ४।३९ ॥  
यत् कार्यते तत्र पतिव्रताभिः कृत्वा तदेतत् सकलं कुमारः ।  
तया समं तामरसायताक्ष्या जताम वैतानिकवेदिमध्यम् ॥ ४।४० ॥  
उदर्चिषस्तस्य हुताशनस्य हविर्भिरुच्चैर्ज्वलतः पुरस्तात् ।  
क्रियाकलापे कृतधीः पुरोधाः संयोजयामास वधूकुमारौ ॥ ४।४१ ॥  
आसीत् कुमारः पुलकप्ररोहैरुदञ्चितैः कञ्चुकिताङ्गयष्टिः ।  
वैकक्षमाल्यच्युतकेसरास्तद्गुप्त्यै बभूवुर्गुणरत्नराशेः ॥ ४।४२ ॥  
आविर्भवद्भिः श्रमवारिलेशैरार्द्राङ्गुलिः कोलियकन्यकासीत् ।  
विवाहधाराजलशीकरास्तद्व्याजीबभूवुर्विपुलेक्षणायाः ॥ ४।४३ ॥  
आलोकलोभादभिवर्तमाना निवर्तमानास्त्रपया च शश्वत् ।  
तयोरपाङ्गप्रसरास्तदानीं डोलाविहारश्रियमन्वभूवन् ॥ ४।४४ ॥  
अभ्यस्तया संवरणाम्बुशेरावर्तचक्रभ्रमलीलयेव ।  
वरः समं वामदृशा कृशानोः प्रदक्षिणाप्रक्रममन्वतिष्ठत् ॥ ४।४५ ॥  
कन्याकुमारौ कमनीयरूपावालोक्य होमाग्निरदृष्टपूर्वौ ।  
प्रदक्षिणार्चिःस्फुरणच्छलेन श्लाघाशिरःकम्पमिवाचचार ॥ ४।४६ ॥  
गुरुप्रयुक्ता कुलपालिका सा लाजोपहार विससर्ज वह्नौ ।  
मरुद्विधूता लतिकेव पुष्पं चूतद्रमे स्यूतनवप्रवाले ॥ ४।४७ ॥  
समुद्गता धूमततिः कृशानोः समीपलग्ना मुखसारसस्य ।  
अम्लाननीलायतनालभङ्गीम ङ्गीचकाराम्बुजलोचनायाः ॥ ४।४८ ॥  
तस्मादुदीर्णा नवधूमराजिस्तस्या मुखे तद्ग्रहणप्रसन्ने ।  
क्षणं समालक्ष्यत सञ्चरन्ती सरोरुहे षट्पदमालिकेव ॥ ४।४९ ॥  
वक्त्रारविन्दं परितः प्रकीर्णा वामभ्रुवो मङ्गलधूमराजिः ।  
अन्यामृतांशुभ्रमतः प्रयातामधत्त साक्षात् परिवेषलक्ष्मीम् ॥ ४।५० ॥  
वक्त्राम्बुजं वामदृशः परीता वैवाहिकी मङ्गलधूमपङ्क्तिः ।  
बभार नीलांशुकनिर्मितस्य मुहूर्तवक्त्रावरणस्य शोभाम् ॥ ४।५१ ॥  
कालाञ्जनोच्छ्वासविकूणिताक्षं धर्मोदकक्लिष्टकपोलपत्रम् ।  
विवर्णकर्णोत्पलमाननाब्जं बभूव धूमग्रहणान्मृगाक्ष्याः ॥ ४।५२ ॥  
इति क्रमेणाहितपाणिपीडस्तया सहैव श्वसुरौ कुमारः ।  
ननाम तावप्यनुमोदमानावाशीर्भिरेतावनुवर्धयेताम् ॥ ४।५३ ॥  
अन्यांश्च सर्वानपि बन्धुवर्गान् सम्भाव्य जायासहितः कुमारः ।  
निर्गत्य तस्मान्निजराजधानीप्रदक्षिणाय प्रवरो जगाम ॥ ४।५४ ॥  
तस्मिन् मुहूर्ते कपिलाङ्गनानां कुमारनिध्यानपरायणानाम् ।  
सौधेषु सौधेषु समुद्बभूवुः शृङ्गारचेष्टा मदनोपदिष्टाः ॥ ४।५५ ॥  
तथा हि काचित् करपल्लवेन कल्हारमालामवलम्बमाना ।  
स्वयं वरीतुं किल राजधानीसोपानमार्गं त्वरया जगाम ॥ ४।५६ ॥  
नेत्रस्य तद्दर्शननिश्चलस्य मा मूदिदं रोध इतीव मत्वा ।  
अपास्य कालाञ्जनमायताक्षी वातायनं सत्वरमाप काचित् ॥ ४।५७ ॥  
विभूषणैरन्तरिते मदङ्गे नैसर्गिकीं कान्तिमसौ न पश्येत् ।  
इतीव नैपथ्यमकल्पयन्ती काचित् प्रपेदे सहसा गवाक्षम् ॥ ४।५८ ॥  
व्याकोशमेतद् यदि कर्णपाशे निवेशयेयं सुरभि द्विरेफः ।  
मां पीडयेदित्यवधीर्य मन्ये कर्णोत्पलं कापि जगाम जालम् ॥ ४।५९ ॥  
तदाननालोकनहर्षजातः स्तनस्य रोमोद्गम एव भुषा ।  
इतीव पत्रावलिमुत्सृजन्ती वातायनाभ्यर्णमवाप काचित् ॥ ४।६० ॥  
पतिव्रतायाः परदर्शनाय यात्रा न युक्तेति निरुन्धतीव ।  
नितम्बबिम्बाद् रसना गलन्ती कस्याश्चिदघ्रिं कलयाञ्चकार ॥ ४।६१ ॥  
एकावलीं काचिदनर्पयित्वा कण्ठोकण्ठं करपङ्कजेन ।  
समुद्वहन्ती त्वरमाणचेतास्तस्योपहारार्थमिव प्रतस्थे ॥ ४।६२ ॥  
ताभिस्तदुद्वीक्षणतत्पराभिर्निरन्तराः सौधतलप्रदेशाः ।  
जगज्जिगीषोर्मकरध्वजस्य सेनानिवेशप्रतिमा बभूवुः ॥ ४।६३ ॥  
वीथीषु वीथीषु विलासिनीनां तस्मिन्निपेतुस्तरलाः कटाक्षाः ।  
प्रासादजालान्तरिताङ्गयष्टेः प्रसूनकेतोरिव पुष्पबाणाः ॥ ४।६४ ॥  
तमायताक्ष्यः स्पृहणीइयमङ्गादङ्गान्तरं गन्तुमशक्नुवानैः ।  
आकर्णपूरप्रसृतैरपाङ्गैरालोकयामासुरतृप्तिभाजः ॥ ४।६५ ॥  
तासां कुमारः शतपत्रमित्रैर्विलोचनैर्विस्मयनिर्निमेषैः ।  
अङ्गेषु सर्वत्र निषिक्तबिम्बैः साक्षात् सहस्राक्ष इवाबभासे ॥ ४।६६ ॥  
यत्रैव यत्रैव कुमारगात्रे व्यापारितं लोचनमङ्गनाभिः ।  
तत्रैव तत्रैव बभूव कान्तिनिर्यासनिःस्यूतमिवानुषक्तम् ॥ ४।६७ ॥  
तासां कुमाराकृतिरातुराणामस्पन्दविस्फारितलोचनानाम् ।  
विनेतुकामेव मनोभवार्तिं प्रत्येकमन्तर्हृदयं विवेश ॥ ४।६८ ॥  
काचित् तदा कण्टकिताङ्गयष्टिस्तदाननाम्भोरुहनिर्विशेषम् ।  
आजिघ्रदानन्दनिमीलिताक्षी करस्थितं विभ्रमपुण्डरीकम् ॥ ४।६९ ॥  
काचित् तदाकर्षणसिद्धमन्त्रं कामोपदिष्टं किल जप्तुकामा ।  
करेण मन्दं भ्रमयाञ्चकार मुक्ताक्षमालामिव हारयष्टिम् ॥ ४।७० ॥  
शुकावचञ्चूपुटपाटलेन नखेन काचिद् विलोलेख नव्यम् ।  
पाणिस्थितं केतकगर्भपत्रमनङ्गसन्देशमिवास्य कर्तुम् ॥ ४।७१ ॥  
आलेख्यलीलाफलकं सतूलिमेकं दधाना करपल्लवेन ।  
आत्मानमालिख्य वराय तस्मै दातुं समुद्योगवतीव तस्थौ ॥ ४।७२ ॥  
चेतोभुवः पुष्पशिलीमुखानां परागवर्षैः पततामजस्रम् ।  
कस्याश्चिदासीत् कलुषीकृतेव दृष्टिः समुद्यद्बहुलाश्रुपूरा ॥ ४।७३ ॥  
उद्भिन्नरोमोद्गमलोभनीया रराज कस्याश्चन गण्डपालिः ।  
धृताङ्कुरा चित्तग्रहप्रवेशे मनोभुवो मङ्गलपालिकेव ॥ ४।७४ ॥  
आकर्णमाकृष्टशरासनस्य कामस्य कादम्बकदम्बकानाम् ।  
पक्षीनिलेनेव विधूयमाना काचिच्चकम्पे स्खलदुत्तरीया ॥ ४।७५ ॥  
धर्मोदबिन्दुप्रकरैरुदीर्णैः करम्बिता काचन राजते स्म ।  
कोदण्डवल्लीव दृढावकृष्टा निष्ठ्यूतमुक्ताङ्कुरिता स्मरस्य ॥ ४।७६ ॥  
मनः प्रतोलीं विशतः प्रकीर्णैर्मनोभुवः पादपरागजालैः ।  
काचिद् दृशं कर्बुरविग्रहेव विवर्णभावं प्रतिपद्यते स्म ॥ ४।७७ ॥  
कुमारमेनं कुलशैलधुर्यं भर्त्तारमाप्तुं परमाभिरूप्यम् ।  
बिम्बाधरेयं जननान्तरेषु किं वाकरोत् पुण्यमगण्यरूपम् ॥ ४।७८ ॥  
सुधानिधानं तुहिनांशुबिम्बं लक्ष्मीविमानानि च पङ्कजानि ।  
आतन्वता पूर्वममुष्य वक्त्रनिर्माणयोग्येव कृता विधात्रा ॥ ४।७९ ॥  
निर्माणकाले भुवनत्रयस्य सम्भृत्य सम्भृत्य समर्पितेन ।  
सौन्दर्यसारेण सरोजजन्मा प्रायेण चक्रे युवराजमेनम् ॥ ४।८० ॥  
युवानमेनं युगदीर्घबाहुं द्रष्टुं त्रिलोकस्पृहणीयशोभम् ।  
अस्माकमक्ष्णामयुतं विरिञ्चिस्त्रिलोकवेदी न चकार कस्मात् ॥ ४।८१ ॥  
अमुष्य वक्त्रामृतभानुबिम्बसम्भूतसौन्दर्यसुधोपयोगात् ।  
आपद्यते दृष्टियुगं न केषामत्रैव जन्मन्यनिमेषभावम् ॥ ४।८२ ॥  
इत्यादिमासां गिरमत्युदारामाकर्णयन् कर्णसुखायमानाम् ।  
प्रदक्षिणीकृत्य पुरीं कुमारः प्राविक्षदन्तर्भवनं नृपस्य ॥ ४।८३ ॥  
प्रविश्य दूरावनतेन मूर्ध्ना बद्धप्रणामाञ्जलिकुड्मलेन ।  
तया समेतः शकवंशदीपः प्रियोत्तरङ्गं पितरं ववन्दे ॥ ४।१८४ ॥  
उत्थाप्य दूरानतमूढभार्यमुदञ्चिताभ्यां भुजपञ्जराभ्याम् ।  
रोमोद्गमाध्यासितगात्रययष्टिरुर्वीपतिः सादरमालिलिङ्ग ॥ ४।१८५ ॥  
अनन्तरं काञ्चनपात्रासंस्थैः कर्पूरदीपैः परिवारनार्यः ।  
अमुष्य भद्रासनमास्थितस्य नीराजनं मङ्गलमन्वतिष्ठन् ॥ ४।१८३ ॥  
इति विहितविवाहं विश्वविश्रान्तकीर्त्ति त्रिजगदवनदीक्षाबद्धकक्षं कुमारम् ।  
नरपतिरवलोक्य प्रीयमाणः स मेने निजकुलमतितुङ्गं निहनुतारातिगर्वम् ॥ ४।१८७ ॥  
  
इति बुद्धघोषविरचिते पद्यचूडामणिनाम्नि महाकाव्ये चतुर्थः सर्गः ॥  
  
  
पञ्चमः सर्गः  
त्रयो महाप्रासादाः  
  
ततः कुमारस्य समग्रवैभवो नराधिनाथो नवयौवनश्रियः ।  
ऋतूत्सवानामुपसेवनक्षमानकारयत् त्रीनतुलान् महालयान् ॥ ५।१ ॥  
स तेषु सद्मस्वधिराजनन्दनो विचित्रविन्यासविशेषशालिभिः ।  
विनोद्यमानो वरवारयोषितां विलासनृत्तैर्विजहार हारिभिः ॥ ५।२ ॥  
बभूव वर्षासमयो ऽथ मेदिनी कठोरधर्मज्वरशान्तिकर्मठः ।  
अशेषकान्तारशिखण्डिमण्डलीविलासलास्यक्रमदेशिकेश्वरः ॥ ५।३ ॥  
पयोधराः केचन काचमेचकाश्चकाशिरे चण्डसमीरणेरिताः ।  
शनैः शनैरम्बरकृष्णभोगिना विमुच्यमाना इव जीर्णकञ्चुकाः ॥ ५।४ ॥  
तदा समारुह्य विहारमण्डपं सहैव वध्वा सरसीरुहेक्षणः ।  
प्रदर्शयन् मीनदृशः पयोधरान् प्रचक्रमे वर्णयितुं तपात्ययम् ॥ ५।५ ॥  
इतः सरोजाक्षि! विलोकयाम्बुदानुदन्वदम्भोभरपश्यतोहरान् ।  
वियत्तलाभोगविलासदर्पणप्रविष्टभूमण्डलबिम्बसन्निभान् ॥ ५।६ ॥  
ऋतुश्रिया दीप्ततडित्प्रदीपिकासमार्जितैरञ्जनसञ्चयैरिव ।  
नतभ्रु! नव्यैः शकलैः पयोमुचां नभःस्थली पात्रमियं विभाव्यते ॥ ५।७ ॥  
पयोदकालेन चिरप्रवासिना समागतेनाभिनवं प्रिये! दिशाम् ।  
विमुच्यमाना इव केशवेणयो विभान्ति कामं नवमेघपङ्क्तयः ॥ ५।८ ॥  
तपात्ययाभ्यागमनेन शाम्यतो निदाघरूपस्य कृपीटजन्मनः ।  
विजृम्भमाणा इव धूमवीचयो विशन्ति मेघावलयो वियत्तलम् ॥ ५।९ ॥  
पुरन्दराक्रान्तिभयेन ये पुरा पयोनिधिं प्रापुरलूनपक्षकाः ।  
समुत्पतन्तीव त एव भूधरास्ततः समुदद्यन्नववारिदच्छलात् ॥ ५।१० ॥  
मृगाक्ष् इ! विद्युल्लतिकाकरम्बिम्बितैर्नभो ऽवकाशो जलदैर्विराजते ।  
पयोनिधिर्विद्रुमवल्लिवेल्लितैर्युगक्षये कर्दमगोलकैरिव ॥ ५।११ ॥  
शिखण्डिनामद्भुतताण्डवश्रियामरण्यरङ्गे मधुरप्रणादिनाम् ।  
विलोक्य विद्युन्नयनेन विभ्रमान् प्रशंसतीव स्तनितेन तोयदः ॥ ५।१२ ॥  
कलापिनः काञ्चनकाहलोपमान् फणीन्द्रलोकान् परिगृह्य चञ्चुभिः ।  
गभीरकेकामुखरीकृताम्बरा नदन्ति चक्रीकृतबर्हमण्डलाः ॥ ५।१३ ॥  
सुवर्णकारेण तपात्ययात्मना पयोदपालीनिकषोपलान्तरे ।  
निघृष्यमाणा इव हेमराजयस्तडिल्लता भान्ति चकोरलोचने ॥ ५।१४ ॥  
मलीमसं केवलमङ्गमन्तरं विशुद्धमन्तःकरणं तु मामकम् ।  
इति स्फुरच्चञ्चलदीधितिच्छलाद् विभिद्य तं दर्शयतीव वारिदः ॥ ५।१५ ॥  
समुद्रनेमीवहनस्य भारिणश्चतुर्महासागरमध्यवर्तिनः ।  
कूलाद्रिकूटेषु तडिद्गणावृता विभान्ति सीता इव मेघपङ्क्तयः ॥ ५।१६ ॥  
विजित्य विश्वत्रयमद्भुतश्रिया प्रदानशौर्येण पयोमुचामुना ।  
समुच्छ्रितानां तरलाक्षि! विद्युतो जयध्वजानां जनयन्ति संशयम् ॥ ५।१७ ॥  
सितच्छदोत्सारणवेत्रयष्टयो विलोलदृष्टे! विलसन्ति विद्युतः ।  
धनाघनैः प्रोषिततर्जनक्रियाविघूर्ण्यमानाः करशाखिका इव ॥ ५।१८ ॥  
शतह्रदापादितचारुमौर्विकं सलीलमादाय महेन्द्रकार्मुकम् ।  
पयोदकालः शबरः शरव्रजैरपुण्डरीकां विदघाति मेदिनीम् ॥ ५।१९ ॥  
भुजङ्गभुग्वान्तफणामणिश्रियः स्फुरन्ति भूम्ना पुरुहूतगोपकाः ।  
प्रचण्डधाराहतरत्नसूदरप्रकीर्णरत्नोपलखण्डकान्तयः ॥ ५।२० ॥  
शरन्निशाकाशतलोदरप्रभासहोदरे नूतनशाद्वलस्थले ।  
पतन्ति वज्रायुधगोपकीटकाः समग्रन्ध्यारुणतारकोपमाः ॥ ५।२१ ॥  
æवियत्पृथिव्योः कियदन्तरं भवेत्Æ इति प्रमातुं प्रथमेन वेधसा ।  
प्रसार्यमाणा इव मानरज्जवः पतन्ति धाराः परितः पयोमुचाम् ॥ ५।२२ ॥  
इयं चकोराक्षि! पयोदमालिका प्रकामवाचाटबकोटमण्डली ।  
उपात्तशङ्खा स्फुटमिक्षुधन्वनः प्रयाणमुद्घोषयतीव दिङ्मुखे ॥ ५।२३ ॥  
वकावलीविभ्रमकण्ठकम्बवो वितीर्णशक्रायुधचित्रकम्बलाः ।  
नमन्ति शैलेषु नवाभ्रकुञ्जरास्तटाभिघातार्थमिवोढगर्जिताः ॥ ५।२४ ॥  
क्षणप्रभाचम्पकदामभूषणा दिशः सुरेन्द्रायुधचारुशेखराः ।  
पयोदशृङ्गैर्नववारिगर्भितैः परस्पराभ्युक्षमिव प्रकुर्वते ॥ ५।२५ ॥  
विगाहमानस्य नभःस्थलीगृहं निदाधजिष्णोरृतुचक्रवर्तिनः ।  
घनेन बद्धा इव तोरणस्रजः सुरेन्द्रचापाः सुतरां चकासति ॥ ५।२६ ॥  
प्रकम्पितायां कठकाषलीलया दिगन्तभित्तौ स्तनयित्नुदन्तिना ।  
विशीर्यमाणा इव तारकागणाः पलाण्डुभासः करकाः पतन्त्यमूः ॥ ५।२७ ॥  
पयःप्रवाहैः सममेव वारिदः परं समादाय महापयोनिधेः ।  
पुनर्विभक्ता इव मौक्तिकोत्कराः स्फुरन्ति वर्षोपलशर्कराः क्षितौ ॥ ५।२८ ॥  
यथा यथा वृष्टिभिरभ्रमण्डले विजृम्भते वैद्युतहव्यवाहनः ।  
तथा तथा पान्थमृगीदृशां ध्रुवं विजृम्भते चेतसि मन्मथानलः ॥ ५।२९ ॥  
निदाघतापज्वलिता वनस्थली प्रसारयन्ति स्फुटकन्दलीकरम् ।  
मयूरकेकाविरुतैर्मनोहरैः पयोदमभ्यर्थयतीव जीवनम् ॥ ५।३० ॥  
विनिद्रकान्तारविनम्रवाटिकाप्रसूनकिञ्जल्कपरागवाहिनः ।  
हरन्ति मन्दाः पवमानकन्दलाः शिखण्डिनां ताण्डवजं परिश्रमम् ॥ ५।३१ ॥  
विशङ्कटामम्बरराजवीथिकां वलाहकानामटतामितस्ततः ।  
प्रतायमाना इव पादपांसवः पतन्ति मन्दं परितः पयःकणाः ॥ ५।३२ ॥  
विघुष्यमाणे तडिताभ्रमण्डले विधाय साक्ष्ये नववैद्युतानलम् ।  
ऋतुः पुरोधास्तटिनीसमुद्रयोः प्रवर्तयत्यूर्मिकरग्रहोत्सवम् ॥ ५।३३ ॥  
अनेन कालेन विनामृतद्रवैर्निकाममापादितसर्वसम्पदा ।  
अशेषतो भूरपि सर्वथा भजेदपुत्रिणीनामधिदेवतापदम् ॥ ५।३४ ॥  
इति प्रशंसामुखरे सकौतुकं स्ववृत्तिमुद्दिश्य नरेन्द्रनन्दने ।  
उपोढलज्जा इव दिङ्मुखान्तरे तिरोबभूवुः सकलाः पयोधराः ॥ ५।३५ ॥  
दिगङ्गनावर्णघृतानुलेपनं सितच्छदस्वैअविहारवीथिका ।  
सरोजिनीयौवनविभ्रमोदयः समाविरासीत् समयो ऽथ शारदः ॥ ५।३६ ॥  
तडित्प्रियायाः सविलाससम्पदो बलाकिकायाश्च विशुद्धजन्मनः ।  
वियोगदुःखादिव मौनमुद्रिताः प्रपेदिरे पाण्डरतां पयोधराः ॥ ५।३७ ॥  
कदर्थितात्मीयगुणप्रकाशने क्षयं प्रपन्ने सति वारिदागमे ।  
प्रमोदहासा इव दिङ्मृगीदृशां समुद्बभूवुः कलहंसमण्डलाः ॥ ५।३८ ॥  
सितच्छदानां श्रवणार्तिकारणं निशम्य कोलाहलमुत्कचेतसाम् ।  
वियोगभाजस्तरुणीजना भृशं निनिन्दुरन्तःकरणेन भार्गवम् ॥ ५।३९ ॥  
अनन्तरत्नाकरफेनमण्डलैरनङ्गकीर्तिस्तबकभ्रमावहैः ।  
मरालवृन्दैर्वलमानपक्षकैरपूरि सर्वं हरिदन्तकन्दरम् ॥ ५।४० ॥  
विकासिनां सप्तपलाशभूरुहां विजृम्भमाणाः परितो रजोभराः ।  
हरिन्मुखानामधिवासचूर्णङ्कभ्रमं वितेनुः प्रथमानसौरभाः ॥ ५।४१ ॥  
प्रवर्त्यमाने प्रमदैर्मदावलैः समुल्वणे दानजलाभिवर्षणे ।  
गते ऽपि वर्षासमये महापगा बभूवुरत्यन्तविवृद्धजीवनाः ॥ ५।४२ ॥  
कलाधिनाथः करजालमुज्ज्वलं प्रसारयामास हरित्सु निर्भरम् ।  
चिरोत्सुकानां कुमुदाकरश्रियां दृढाङ्गपालीमिव कर्तुमुन्मनाः ॥ ५।४३ ॥  
वितायमानैः स्मितचन्द्रिकाभरैस्तरङ्गिताः क्षोमविशेषपाण्डरैः ।  
विलज्जमाना द्विजराजदर्शनाद् धृतावगुण्ठा इव दिग्वधूटिकाः ॥ ५।४४ ॥  
पतङ्गदावानललङ्घितात्मनां तमस्तमालद्रुमषण्डसम्पदाम् ।  
मरुत्प्रकीर्णा इव भस्मधूलयः शशङ्किरे शारदमेघपङ्क्तयः ॥ ५।४५ ॥  
विसृत्वरैः शारदिकैः पयोधरैर्विडम्बयामास विकीर्णमम्बरम् ।  
तरङ्गभङ्गैः कलशाम्भसां निधेर्युगान्तभिन्नैर्लवणोदधेर्द्युतिम् ॥ ५।४६ ॥  
कृताभिषेकाः प्रथमं घनाम्बुभिघृतोत्तरीयाः शरदभ्रसञ्चयैः ।  
विलिप्तगात्र्यः शशिरश्मिचन्दनैर्दिशो दधुस्तारकहारयष्टिकाम् ॥ ५।४७ ॥  
कृताप्लवानामचिरेण वारिदैर्दिशावधूनां रुचिराम्बरत्विषाम् ।  
शरीरलग्ना इव तोयविप्रुषश्चकाशिरे सातिशयेन तारकाः ॥ ५।४८ ॥  
विकासिनश्चन्द्रकरोपलालनाद् विरेजिरे कैरवकोशराशयः ।  
शरत्प्रसन्नेषु तडाकवारिषु प्रविष्टबिम्बा इव तारकागणाः ॥ ५।४९ ॥  
विकस्वरा व्यञ्जितकण्टकाङ्कुरा विमुक्तमाध्वीकमुदश्रुबिन्दवः ।  
सरोजषण्डाः शरदं समागताः विलोक्य विस्मेरमुखा इवाबभुः ॥ ५।५० ॥  
विकासभाजामभितः सरोरुहां विलीयमानैर्मकन्दनिर्झरैः ।  
अगाधतां प्रापुरतीव पूरिताः शरत्कृशा अप्यखिलाः सरोवराः ॥ ५।५१ ॥  
विपक्वपुण्ड्रेक्षुपरुमुखच्युतैर्निरन्तरा मौक्तिकसारसञ्चयैः ।  
उदारकैदारककुल्यकातटाः प्रपेदिरे ताम्रनदीतटोपमाम् ॥ ५।५२ ॥  
विपाकभूम्नाभिविदीर्णदाडिमीफलप्रकीर्णैर्नवबीजबालकैः ।  
करम्बिताः काननभूमयो बभुः पुनः समुद्यत्सुरगोपका इव ॥ ५।५३ ॥  
आनन्दपाकोदयशालिभिः फलैरवाङ्मुखीनाः कलमा ललक्षिरे ।  
उपस्थितामात्मविनाशविक्रियां विचिन्त्य शोकावनता इवाधिकम् ॥ ५।५४ ॥  
विकीर्णपङ्काङ्कितशृङ्गकोटयः खुरार्धचन्द्रक्षयकूलभूमयः ।  
मुहुर्नदन्तो वृषभा मदोद्धतास्तटाभिघातं सरितां वितेनिरे ॥ ५।५५ ॥  
अत्रान्तरे राजकुमारमेनमाहूय पृथ्वीपतिराबभाषे ।  
अयं जनः पुत्र! तवास्त्रशिक्षाविलोकनं प्रत्यभिवाञ्छतीति ॥ ५।५६ ॥  
श्रुत्वा तु तत्सूर्यकुलावतंसः प्रत्युज्जगाद प्रथमं नृपाणाम् ।  
आलोक्यतां तात! ममास्त्रशिक्षा प्राप्ते दिने सप्तमसङ्ख्ययेति ॥ ५।५७ ॥  
अथागते सप्तमवासरान्ते प्रजापतिर्बन्धुजनेन सार्धम् ।  
तस्यास्त्रशिक्षाप्रविलोकनार्थम् अध्यास्त भद्रासनमन्तरेण ॥ ५।५८ ॥  
एकेन बाणासनमाततज्यम्, अन्येन हस्ताम्बुरुहेण बाणम् ।  
समाददानः स पिनद्धमूर्तिरग्रे गुरोराविरभूत् कुमारः ॥ ५।५९ ॥  
किं पुष्पधन्वा प्रतिमब्धमूर्तिः, किं वावतीर्णो मधवान् सधन्वा! एवंविधा प्रादुरभूत् प्रजानां विकल्पना विस्मितमानसानाम् ॥ ५।६० ॥  
अदृष्टपूर्वामतिलोकशिल्पाम् अत्यद्भुतामप्रतिमप्रभावः ।  
बहुप्रकारां पितुरस्त्रशिक्षां सन्दर्शयामास स वीरवर्यः ॥ ५।६१ ॥  
दृष्ट्वास्त्रशिक्षां जगदेकबन्धोरभूतपूर्वामवनीतलेषु ।  
आत्मानमाखण्डलतुल्यधामा विशामधीशो बहु मन्यते स्म ॥ ५।६२ ॥  
इत्थं धीरो दर्शयित्वास्त्रशिक्षां धानुष्काणामग्रगण्यस्तरस्वी ।  
आगोपालं स्तूयमानापदानो लोकैरुच्चैराससादात्मगेहम् ॥ ५।६३ ॥  
सङ्गीतमङ्गलमहोत्सवसङ्गिनीभिः साकं वधूभिरनुरागतरङ्गिताभिः ।  
क्रीडागृहेषु विहरन् क्षितिपालसूनुर्वर्षाणि कानिचिदसौ क्षपयाञ्चकार ॥ ५।६४ ॥  
  
इति बुद्धघोषविरचिते पद्यचूडामणिनाम्नि महाकाव्ये पञ्चमः सर्गः ॥  
  
  
षष्ठः सर्गः  
वसन्तसमयवर्णनम्  
  
प्रादुर्बभूव समयः सुभगो वसन्तः प्रस्तावनालिकुलकोकिलकूजितानाम् ।  
बाणाशयो मकरकेतनसायकानाम् मौहूर्तिको मलयमारुतनिर्गमानाम् ॥ ६।१ ॥  
उच्चण्डदण्डधरकासरसौर्वभौमसन्नाहभीत इव चण्डमयूखमाली ।  
सद्यो विवर्तितहयो यमदिङ्मुखान्ताद् यात्रामधत्त हिमभूधरसम्मुखीनाम् ॥ ६।२ ॥  
चन्द्रोदयोज्ज्वलमुखेन झषध्वजाज्ञां व्याकुर्वता विमलसूक्ष्मतराम्बरेण ।  
वन्या वसन्तसमयेन परिग्रहत्वसम्भाविता सपदि पुष्पवती बभूव ॥ ६।३ ॥  
कलेन गाढतरमानपरिग्रहाणां प्राणानिलान् रसयितुं प्रमदाजनानाम् ।  
उल्लासितेव रसना कुसुमद्रुमाणाम् अद्भासते स्म नवकोमलपल्लवश्रीः ॥ ६।४ ॥  
उन्मोचयन् परिणतच्छदकञ्चुलीकामुद्भावयन् मुकुलजालकरोमहर्षम् ।  
उल्लोलयन् भ्रमरकेशभरं लतानाम् उद्यानभूषु विजहार वसन्तकालः ॥ ६।५ ॥  
आरुह्य मन्दमलयानिलमौपवाह्यमाशाजयप्रचलितस्य मनोभवस्य ।  
सूनप्रसूतिरभवन्नवलाजवृष्टिः पुंस्कोकिलध्वनिरभूद् वरशङ्खघोषः ॥ ६।६ ॥  
मन्दानिलेन वहता वनराजिमध्याद् उत्थापितः कुसुमकोणकरेणुरुच्चैः ।  
सेनापराग इव दिग्विजयोद्यतस्य चेतोभुवः प्रसरति स्म दिगन्तरेषु ॥ ६।७ ॥  
पुष्पायुधस्य नृपतेः परपुष्टवर्गः सङ्ग्रामसम्भ्रमसहान् सहकारबाणान् ।  
सञ्चेतुकाम इव सञ्चितचारुपत्रान् बभ्राम विभ्रमवनेषु नवाङ्कुरेषु ॥ ६।८ ॥  
वीरेण मारसुभटेन विभिद्य बाणैर्बद्धा महाविटपिनां विटपान्तरेषु ।  
व्याकीर्णकेशनिचया इव शत्रुमुण्डा व्यालोलभृङ्गनिवहाः स्तबका विरेजुः ॥ ६।९ ॥  
भृङ्गाभिमुद्रितमुखा मकरन्दपूरैः पूर्णोदरा रुरुचिरे सुमनोगुलुच्छाः ।  
वीरस्य मारनृपतेर्विजयाभिषेकं कालेन कर्तुमिव रत्नघटाः प्रणीताः ॥ ६।१० ॥  
ओघीकृता मलयमारुतचन्दनेन पुष्फोर पूगवननूतनपुष्पपालिः ।  
चेतोभवस्य नृपतेर्मधुना सलीलम् आन्दोलिता ललितचामरमालिकेव ॥ ६।११ ॥  
पुंस्कोकिलाअः पुनरनङ्गजयापदानगाथासदृक्षकलपञ्चमकूजितानि ।  
पेठुः प्रसन्नमधुरोज्ज्वलपेशलानि प्रत्यग्रचूतकलिकासु वनस्थलीषु ॥ ६।१२ ॥  
उद्वेलसम्भृतमधुव्रतदानराजिरुच्छृङ्खलो मलयमारुतगन्धहस्ती ।  
मानग्रहाद्रिकटकेषु मनस्विनीनां वप्रक्रियाविहृतिमाचरति स्म मन्दम् ॥ ६।१३ ॥  
मन्दानिलक्षितिपमङ्गलपाठकानां माकन्दगन्धगजमण्डनडिण्डिमानाम् ।  
उद्दामकामविजयोत्सवघोषणामाम् उज्जृम्भते स्म रुतमुन्मदषट्पदानाम् ॥ ६।१४ ॥  
आमूलचूडमभितः प्रविजृम्भमाणो बालप्रवाहनिवहो वनपादपानाम् ।  
मानान्धकारहरणाय मनस्विनीनां बालातपप्रसरविभ्रममाललम्बे ॥ ६।१५ ॥  
निरन्तरस्मेरमणीचकानां निष्यन्दमानाभिरनोहकानाम् ।  
मधूलकासारमहानदीभिर्वनं नदीमातृकतामयासीत् ॥ ६।१६ ॥  
तटोपकण्ठं मकरन्दसिन्धोः प्रसूनधूलीपुलिनाभिरामे ।  
आबद्धचक्राः सह कामिनीभिरारेभिरे पातुमलिप्रवीराः ॥ ६।१७ ॥  
वीरुन्मयीं विभ्रमयन्त्रडोलामारोप्य भृङ्गीमविगीतगीताम् ।  
समीरणैरात्मगरुत्समुत्थैः सानन्दमान्दोलयति स्म भृङ्गः ॥ ६।१८ ॥  
अशोकयष्ट्याः स्तबकोपनीतमादाय पुष्पासवमाननेन ।  
सम्भोगभिन्नां तरणद्विरेफः सचाटुकं पाययति स्म कान्ताम् ॥ ६।१९ ॥  
अङ्गं समासाद्य लताङ्गनानां षडङ्घ्रिडिम्भाः स्तबकस्तनेषु ।  
प्रत्यग्रपुष्पासवदुग्धपानं प्रपेदिरे विस्मृतलोलभावाः ॥ ६।२० ॥  
अनेकसङ्ग्रामविमर्दशीर्णां पुराणमौर्वीमपनीय भारः ।  
कोदण्डयष्टेर्मकरन्दयष्टेरपूर्वमौर्वीकरोद् द्विरेफैः ॥ ६।२१ ॥  
अनन्ययोनेरपदानगाथां मधोः सकाशादिव शिक्षयन्तः ।  
शाखासु शाखासु महीरुहाणां शनैः शिशिञ्जुः कलकण्ठशावाः ॥ ६।२२ ॥  
उत्क्षिप्तशाखाच्छलबाहुदण्डाश्चूतद्रुमाः शूर्पकशासनाज्ञाम् ।  
कर्णाभिरामैः कलकण्ठनादैरुद्धोषयामासुरिवाध्वगानाम् ॥ ६।२३ ॥  
विनेतुकामस्य विलासिनीनां माअनद्विपेन्द्रं मकरध्वजस्य ।  
हेमाङ्कुशानामवहन्नभिख्यामग्रे नताः प्रौढपलाशकोशाः ॥ ६।२४ ॥  
परिभ्रमत्षट्पदकर्बुराणां पङ्क्तिः पलाशद्रुममञ्जरीणाम् ।  
देदीप्यमानस्य शिलावलस्य दीप्तिं ययौ दर्शितधूमराशेः ॥ ६।२५ ॥  
आमोदलुब्धैरलिनां कदम्बराकृष्यमानः सुमनोगुलुच्छः ।  
ग्रासीकृतो राहुमुखेन राकाकलानिधेर्बिम्ब इवाबभासे ॥ ६।२६ ॥  
तटीपटीरद्रुमसङ्गभाजां सरीसृपाणामिव साहचर्यात् ।  
वियोगिनश्चन्दनशैलजन्मा विमूर्च्छयामास मुहुः समीरः ॥ ६।२७ ॥  
मधुशीकरदुर्दिनान्धकारे वनलक्ष्मीरतिदूतिकोपितानाम् ।  
भ्रमरीमभिसत्वरीं प्रमत्तः सचमत्कारमरीरमद् द्विरेफः ॥ ६।२८ ॥  
वकुलद्रुमवाटिका वरस्त्रीमुखगण्डूषमधुद्रवाभिषेकम् ।  
अनुभूय नवाङ्कुरापदेशादवहन्नञ्चितरोमहर्षशोभाम् ॥ ६।२९ ॥  
सहकारवनीषु सञ्चरन्त्या मधुलक्ष्म्या इव नूपुरप्रणादाः ।  
कलकण्ठभुवः कलप्रलापाः श्रवसः पारणमादधुर्जनानाम् ॥ ६।३० ॥  
अङ्गनावदनपद्मपूरणीमादरेण परिपीय वारुणीम् ।  
उद्ववाम पुनरेव केसरः स्यन्दमानमकरन्दकैतवात् ॥ ६।३१ ॥  
परिमललहरीषु पादपानां भरितसमस्तदिगन्तरापगासु ।  
जलविहरणमाचचार दिर्घं मलयमहीधरमन्दगन्धवाहः ॥ ६।३२ ॥  
मनोभवो मण्डलितास्त्रमौर्विकागभीरविष्फारविराविताम्बरम् ।  
अशेषसांसारिकशेमुषीमुषो ववर्ष चूताङ्कुरशातसायकान् ॥ ६।३३ ॥  
इति प्रवृत्ते मधुमासवैभवे विधातुमुद्यानविहारमुत्सुकः ।  
रथं समारुह्य नरेन्द्रनन्दनः सहावरोधेन विनिर्जगाम सः ॥ ६।३४ ॥  
ततः कुमारस्य पुरन्दरश्रियः प्रबोधकालो ऽयमिति प्रबोधितुम् ।  
क्रमेण वृद्धातुरलुप्तजीवितान् प्रदर्शयामासुरमुष्य देवताः ॥ ६।३५ ॥  
क्रमेण पश्यन् पुरतः स्थितानमून् नितान्तमुद्विग्नमनाः नृपात्मजः ।  
किमेतदित्याअहितविभ्रमः स्वयं पुरोगतान् पर्यनुयुङ्क्त सारथीन् ॥ ६।३६ ॥  
सविस्तरं ते ऽपि सुरैरधिष्ठिता नरेन्द्रपुत्रस्य विरक्तिकारणम् ।  
क्रमेण तेषामतिमात्रदुःसहं जराविकारादिकमाचचक्षिरे ॥ ६।३७ ॥  
निशम्य तेषां वचनं नृपात्मजो निकामनिर्वेदविभाविताशयः ।  
नियन्त्रितोद्यानविहारकौतुको निवर्तयाश्वानिति सूतमब्रवीत् ॥ ६।३८ ॥  
अनन्तरं तस्य पुरः सुराधिपैरदर्शि शान्तानुशयस्तपोधनः ।  
विवृद्धकारुण्यसमुद्रवीचिकाविटङ्कविश्रान्तविशाललोचनः ॥ ६।३९ ॥  
प्रतप्तचामीकरगौरविग्रहः प्रवालभङ्गारुणचारुचीवरः ।  
प्रसन्नपूर्णेन्दुनिभाननद्युतिः प्रभूतमैत्रीपरिवाहिताशयः ॥ ६।४० ॥  
तमेनमालोक्य च शाक्यनन्दनस्तपस्विनामग्रसरं सविस्मयः ।  
क एष का वास्य चरित्रचातुरीत्यपृच्छदभ्याशजुषः स्वसारथोन् ॥ ६।४१ ॥  
अयं महाभाग! विशुद्धमानसः पवित्रशीलः परमार्थदेशिकः ।  
सवासनोन्मूलितसर्वकिल्विषस्तपोधनः कश्चिदपश्चिमः सताम् ॥ ६।४२ ॥  
अमुष्य यः शासनमाश्रितो जनो जराविकारादितरङ्गभङ्गुरम् ।  
क्रमेण निस्तीर्य स जन्मसागरं प्रयाति निर्वाणपदं निरुत्तरम् ॥ ६।४३ ॥  
इति प्रवीराः क्षितिपालनन्दनप्रबोधनार्थं विबुधानुभावतः ।  
वितेनिरे वाङ्मनसातिगोचरं तपोनिधेस्तस्य चरित्रवर्णनम् ॥ ६।४४ ॥  
इत्थं श्रुत्वा सारथीनां वचस्तल्लब्धोपायः संसृतेर्निष्क्रमाय ।  
सन्तुष्टान्तर्मानसो राजसूनुर्भूयो ऽप्यैच्छत् कर्तुमुद्यानलीलाम् ॥ ६।४५ ॥  
  
इति बुद्धघोषविरचिते पद्यचूडामणिनाम्नि महाकाव्ये षष्ठः सर्गः ॥  
  
  
सप्तमः सर्गः  
सिद्धार्थस्योद्यानप्रवेशः  
  
प्रचोदिताश्वः पुनरेव सूतैः प्रतोदहस्तैर्नरलोकवीरः ।  
आखण्डलोदयानमनो ऽभिराममाराममत्यद्भुतमाविवेश ॥ ७।१ ॥  
विद्यागृहं पञ्चमपाठकानां विकल्पतूणीरमनन्ययोनेः ।  
गञ्जागृहं षट्पदकामिनीनां क्रीडागृहं किञ्च वसन्तलक्ष्म्याः ॥ ७।२ ॥  
चराचराणमभिवन्दनीयमागन्तुमुद्यानामहीरुहस्तम् ।  
मरुद्वशादानमितैः शिरोभिर्बद्धप्रबालाञ्जलयः प्रणेमुः ॥ ७।३ ॥  
परागसम्पत्सिकतावकीर्णे पर्युक्षिते पुष्परसैः पतद्भिः ।  
कृतोपहारे गलितैः प्रसूनैरुद्यानमध्ये विजहार वीरः ॥ ७।४ ॥  
लताङ्गहारैर्ललितालिगीतैर्वनप्रियामञ्जुरवैश्च वाद्यैः ।  
आरामभूमिं स विलोक्य मेने सङ्गीतशालामिव शम्बरारेः ॥ ७।५ ॥  
तरुप्रसूनान्यपचेतुकामा वामालका मन्दपदं चरन्त्यः ।  
कुमारसेवार्थमुपस्थितानां शङ्कां वितेनुस्तरुदेवतानाम् ॥ ७।६ ॥  
आलापमारामविहारिणीनामाकर्णयन्तो हरिणेक्षणानाम् ।  
विलज्जमाना इव बद्धमौनास्तस्थुः क्षणं तत्र वसन्तघोषाः ॥ ७।७ ॥  
मञ्जीरनादच्छलतो ममार्तिं न सुभ्रु! कुर्या इति नाथतेव ।  
पदेन पङ्केरुहकोमलेन पस्पर्श काचिच्छनकैरशोकम् ॥ ७।८ ॥  
अशोकयष्टिस्तरुणीजनस्य पादाम्बुजस्पर्शमिवासहिष्णुः ।  
नवप्रवालप्रसवापदेशात् कोपानलज्वालमिवोत्ससर्ज ॥ ७।९ ॥  
सुधामरीचिद्युतिशीतलेन कराम्बुजस्पर्शसुखेन काचित् ।  
उद्भिद्यमानाङ्कुररोमहर्षं पुत्रागतां प्रापयति स्म चूतम् ॥ ७।१० ॥  
असूत सद्यः सहकारशाखी नवाङ्कुरन् पुङ्खितचारुपत्रान् ।  
अनन्ययोनेरभिमानहेतू नरुन्तुदान् पान्थबधूजनानाम् ॥ ७।११ ॥  
सौगन्धिकेन्दीवरवासितेन सलीलमन्तर्मुखसम्भृतेन ।  
पुराणमाध्वीकरसेन काचिदशोकतां केसरमानिनाय ॥ ७।१२ ॥  
मनोज्ञगन्धैर्वकुलद्रुमाणां स्वयं विकीर्णैः सुमनोनिकायैः ।  
लताप्रतानेन विचित्रमेका सङ्कल्पयामास विकल्पकाञ्चीम् ॥ ७।१३ ॥  
उपाहृतैः काञ्चनपुष्पजालैरुदारगन्धैर्नवमल्लिकायाः ।  
आपूरयन्ती निजकेशपाशमनङ्गतूणीरमिवाबबन्ध ॥ ७।१४ ॥  
आवर्ज्यशाखां करपल्लवेन प्रसह्य पुष्पापचयोन्मुखायाः ।  
रुषेव कस्याश्चिदशोकयष्टिस्तिरस्करोति स्म दृशं परागैः ॥ ७।१५ ॥  
करेण साकं मम कोमलेन स्पर्धामिदं किं परुषं भजेत ।  
इत्यात्तरोषेव सलीलमेका चूतप्रवालस्य चकार भङ्गम् ॥ ७।१६ ॥  
सिन्दूरसौन्दर्यसहोदरेण शेफालिकापुष्परजःकणेन ।  
चकार सख्याः सविलासमेका फालस्थले चारुतमालपत्रम् ॥ ७।१७ ॥  
आकृष्य शाखाः सदयं लतानामालूय हस्तेन नवप्रवालम् ।  
माणिक्यभूषामपसार्य कण्ठे निवेशयामास पतिः परस्याः ॥ ७।१८ ॥  
काचित् प्रगल्भा रमणस्य कर्णे निवेशयन्ती किल कर्णपूरम् ।  
आवेष्ट्य कण्ठं भुजबन्धनेन कपोलकान्तिं परिचुम्बति स्म ॥ ७।१९ ॥  
नवप्रसूनैः सकलाङ्गनद्धैर्मनोहराः काश्चन वारिजाक्ष्यः ।  
अयुग्मबाणायुधदेवतानामाविष्कृतानामवहन्नभिवयाम् ॥ ७।२० ॥  
स्तनाभिरामस्तबकोज्ज्वलानां दन्तच्छदापाटलपल्लवानाम् ।  
मध्ये लतानाअं निभृतं वसन्तीं सखीं विवेक्तुं न शशाक काचित् ॥ ७।२१ ॥  
इत्थं कुमारस्य सहावराधैः सलीलमारामविहारभाजः ।  
आलोकनायेव सहस्रभानुराकाशमध्यं परमध्यरुक्षत् ॥ ७।२२ ॥  
चण्डातपस्पर्शविवर्धमानमरीचिकावापिविहारदक्षः ।  
सन्धुक्षयंस्तापमतीव तासां मध्याह्नशंसी मरुदाजगाम ॥ ७।२३ ॥  
छायास्तरूणामभितः प्रवृत्ताश्चण्डातपे क्षन्तुमिवासमर्थाः ।  
मूलालवालं मुहुरम्बुसेकसञ्जातशैत्यं शनकैरुपेयुः ॥ ७।२४ ॥  
विहारसञ्जातपरिश्रमाणां विलासिनीनामलिकस्थलीषु ।  
प्रदुर्बभूवुः श्रमवारिलेशाः प्रद्युम्नकीर्त्यङ्करनिर्विशेषाः ॥ ७।२५ ॥  
धर्मोदबिन्दुप्रकरा विरेजुः कपोलपालीषु नितम्बिनीनाम् ।  
स्नानार्थमानेतुममूः पुरस्तात् तडाकदूता इव सम्प्रयाताः ॥ ७।२६ ॥  
आरामभूमावतिवाह्य तापं माध्याह्निकं मध्यमलोकपालः ।  
आसेव्यमानो वरवर्णिनीभिरम्भोविहारार्थमवाप वापीम् ॥ ७।२७ ॥  
मन्दानिलान्दोलितवीचिमालाडोलायमानोन्मदराजहंसीम् ।  
सम्फुल्लकल्हारविजृम्भमाणसौरभ्यपूरप्लवमानभृङ्गीम् ॥ ७।२८ ॥  
कुमुद्वतीकोशपुटावतीर्णमाध्वीकधारामधुरप्रवाहाम् ।  
उत्तुङ्गकल्लोलवितानरत्नरङ्गस्थलीचङ्क्रममाणमत्स्याम् ॥ ७।२९ ॥  
एकत्र फुल्लैर्नवपुण्डरीकैर्गङ्गानुषक्तामिव दृश्यमानाम् ।  
रक्तारविन्दैरितरत्र भिन्नैः शोणोपगूढामिव शोभमानाम् ॥ ७।३० ॥  
पतत्रिपक्षप्रविकीर्णपद्मपरागसिन्दूरितदिग्विभागाम् ।  
स शीकरासूत्रितदुर्दिनाभालोक्य वापीमधिकं ननन्द ॥ ७।३१ ॥  
दुढावबद्धायतकेशपाशैः शृङ्गानुषङ्गोज्ज्वलपाणिपद्मैः ।  
सहावरोधैः स विहार वापीमवातरत् पाशधरप्रभावः ॥ ७।३२ ॥  
तत्पूर्वमभ्यागतमादरेण तमूर्मिहस्तैः परितभ्य वापी ।  
कर्णाभिरामैः कलहंसनादैर्वार्त्तानुयोगं मधुरं चकार ॥ ७।३३ ॥  
अन्तर्विगाढे सति सुन्दरीभिरुद्वेलतां प्राप महातडागः ।  
जलाशयाः स्त्रीषु कृतानुषङ्गाः कथं नु वेलां न विलङ्घ्यन्ति ॥ ७।३४ ॥  
कठोरकान्ताकुचमण्डलानामाघातभीता इव वेपमानाः ।  
कल्लोलमालाः कणिकापदेशान्मुक्तोपहारानुपनिन्युरासाम् ॥ ७।३५ ॥  
पद्माकरे पङ्कजलोचनाभिर्नरेन्द्रसूनुर्विजहार सार्धम् ।  
सलीलमन्तःपुरिकाङ्गनाभिः साकं प्रचेता इव वारिराशौ ॥ ७।३६ ॥  
कान्ताकरोदञ्चितवारिधाराः कान्तस्य वाह्वोरुपरि प्रकीर्णाः ।  
अयत्नबालव्यजनोपचारचातुर्यधुर्याः क्षणमात्रमासन् ॥ ७।३७ ॥  
परिस्फुरच्छीकरदन्तुराङ्गं पर्यायवल्गत्कुचकुम्भहारम् ।  
काश्चित् करैः कान्तमिवापराद्धमास्फालयामासुरमन्दमम्भः ॥ ७।३८ ॥  
तरङ्गरङ्गे सह भृङ्गगानैः सरोरुहे ताण्डवमादधाने ।  
हस्ताम्बुजैरात्तमृणालदण्डैरवादयन् वारिमृदङ्गमन्याः ॥ ७।३९ ॥  
निमज्जनोन्मज्जनरागिणीभिर्नितम्बिनीभिर्निविडस्तडागः ।  
अशुम्भदम्भोनिधिरन्तरान्तराविर्भवन्तीभिरिवाप्सरोभिः ॥ ७।४० ॥  
क्रीडातडाकं क्षितिपालसूनुः केयूरभोगीन्द्रवृतेन दोष्णा ।  
ममन्थ भूभारधुरन्धरेण मन्थाद्रिणा सिन्धुमिवाब्जनाभः ॥ ७।४१ ॥  
क्षोणीभुजा कुङ्कुमवारिधारा यन्त्रप्रयुक्ता रमणीमुखेषु ।  
पपात पङ्केरुहकाननेषु प्रभेव भानोः प्रथमावतारा ॥ ७।४२ ॥  
वामभ्रुवस्तं मणिशृङ्गमुक्तैरवाकिरन् कुङ्कुमवारिपूरैः ।  
तथागतः सो ऽयमतीव रेजे सपल्लवश्रीरिव पारिजातः ॥ ७।४३ ॥  
कस्याश्चिदाविष्कृतचन्द्रिकायाः कराब्जयन्त्रप्रहिताम्बुधारा ।  
पपात पत्युर्मणिमौलिबन्धे गङ्गेव देवस्य जटाकलापे ॥ ७।४४ ॥  
स्वहस्तयन्त्रप्रहिताभिरद्भिः पिधाय कस्याश्चन नेत्रयुग्मम् ।  
विटः परस्या विनिमीलिताक्ष्याश्चुचुम्ब बिम्बाधरमादरेण ॥  
कयाचिदभ्यर्णजुषः सलीलं कान्तस्य कण्ठे प्रहिताम्बुधारा ।  
चेतोभुवा चित्तमृगं ग्रहीतुं व्यापारिता वागुरितेव रेजे ॥ ७।४६ ॥  
वक्त्रे मनोज्ञस्मितचन्द्रिकाभूद् वक्षोरुहे निर्झरकान्तिरासीत् ।  
मध्ये बभूवाभ्रसरिद्विलासो वामभ्रुवां मज्जनवारिधारा ॥ ७।४७ ॥  
आप्लावयामास करोदकेन वक्त्रं स कस्याश्चन मानवत्याः ।  
तदेव तन्मानपरिग्रहस्य जलाञ्जलिप्रक्रममाललम्बे ॥ ७।४८ ॥  
निमज्य कासाञ्चिदुदञ्चितानां वक्षोरुहाः प्रक्षरदम्बुधाराः ।  
चकाशिरे चञ्चुपुटापकृष्टमृणालनाला इव चक्रवाकाः ॥ ७।४९ ॥  
निराकृते कापि तरङ्गवातैः स्तनोत्तरीये सति लज्जमाना ।  
कुचस्थलं नव्यनखव्रणाङ्कं डिण्डीरपिण्डेन तिरश्चकार ॥ ७।५० ॥  
कस्याश्चिदन्तःसलिले निमज्य समुच्चलन्त्याः सरसं मुखाब्जम् ।  
समुज्जिहानस्य समुद्रमध्यात् तारापतेर्बिम्बमिवाबभासे ॥ ७।५१ ॥  
अम्भोविहाराकुलितैः पयोभिरपाकृतेष्वञ्जनमण्डनेषु ।  
रोषादिवान्तःपुरमुन्दरीणां नेत्रारविन्दान्यरुहणीबभूवुः ॥ ७।५२ ॥  
पयोधराः पङ्कजलोचनानां पाथोविहारे पतदम्बुधाराः ।  
नागेन्द्रकुम्भा इव नद्धहाराः सनिर्झरौघा इव शैलशृङ्गाः ॥ ७।५३ ॥  
अनङ्गसाम्राज्यमहाभिषेककुम्भाविवाम्भोरुहलोचनायाः ।  
वक्षोरुहौ मङ्गलशृङ्गसंस्थैरवाकिरन् वारिभरैः परस्याः ॥ ७।५४ ॥  
बिभूषणैर्विद्रुमपुष्यरागवैडूर्यगारुत्मतपद्मरागैः ।  
अङ्गच्युतैरम्बुजलोचनानां रत्नाकरो ऽभूत् कमलाकरो ऽपि ॥ ७।५५ ॥  
एवं स कृत्वा सरसीविहारं सहावरोधैः सरसीरुहाक्षः ।  
उत्तीर्य तस्यास्तटसन्निविष्टं बद्धोपचारं सदनं विवेश ॥ ७।५६ ॥  
तत्रानुरक्तैः सह मित्रवर्गैः सङ्कल्पिताकल्पविकल्पवेषः ।  
रसोत्तरव्यञ्जनपाकहृद्यमाहारमार्यः परमभ्यनन्दत् ॥ ७।५७ ॥  
विचित्रपट्टास्तरणोपपन्नं विकीर्णपुष्पप्रकरं कुमारः ।  
अभ्यन्तरस्थापितभद्रपीठमास्थानिकं मण्डपमध्यवात्सीत् ॥ ७।५८ ॥  
तत्र क्षोणीरमणतनयो मण्डपे वाणिनीनां नृत्तारम्भैर्निरुपमरसैर्वाद्यघोषैर्मनोज्ञैः ।  
वीणानादैः श्रवणसुभगैर्वेणुनादैश्च हृद्यैः  
श्रीमानह्नस्त्रिभुवनगुरुः शेषमेष व्यनैषीत् ॥ ७।५९ ॥  
  
इति बुद्धघोषचरिते पद्यचुडामणिनाम्नि महाकाव्ये सप्तमः सर्गः ॥  
  
  
अष्टमः सर्गः  
सूर्यास्तकालवर्णनम्  
  
तत्रान्तरे बिम्बममन्दरागं पपात भानोदिशि पश्चिमायाम् ।  
आकाशकोशाद् गलितस्य नीलाद् आकृष्टलीलं मणिदर्पणस्य ॥ ८।१ ॥  
आकाशसिन्धोरपराह्णकर्णधाराधिपः संहृतरश्मिजालः ।  
प्रक्षेपणीभिः स्फटिकात्मिकाभिर्दिगन्ततीरं तरणिं निनाय ॥ ८।२ ॥  
अशोकपुष्पस्तबकाभिताम्रमस्ताचले मण्डलमुष्णभानोः ।  
बभार सिन्धोर्मथने विषक्तप्रवालवल्लीवलस्य शोभाम् ॥ ८।३ ॥  
भास्वानभीप्सुः परालोकयात्रां पद्माकरेषु प्रतिबिम्बलक्षात् ।  
आप्रच्छनार्थं प्रियबान्धवानामम्भोजिनीनामिव सम्प्रविष्टः ॥ ८।४ ॥  
क्रमेण मध्यं चरमाम्बुराशेः प्राभाकरं बिम्बमलञ्चकार ।  
हरिन्मणिश्याममिवाच्युतस्य वक्षःस्थलं कौस्तुभनाम रत्नम् ॥ ८।५ ॥  
आवर्तवेगादपरम्बुराशेरावृत्तबिम्बं हरिदश्वबिम्बम् ।  
भूयो ऽपि चक्रभ्रममुन्मृजार्थमारोपितं विश्वसृजेव रेजे ॥ ८।६ ॥  
मया विनाब्धिः प्रलयप्रसङ्गं वेला कदाचिन्न विलङ्घितेति ।  
सत्यं चकारेव तदङ्गहस्तैरादाय तप्तारुणलोहकूटम् ॥ ८।७ ॥  
दिनावसानेन परीक्षकेण मन्दप्रदीप्तिद्युमणिर्महार्हः ।  
और्वाग्निना तेजयितुं किलान्तरुदन्वङ्गारभरे निरस्तः ॥ ८।८ ॥  
अस्तङ्गते भर्तरि भृङ्गमालामङ्गल्यसूत्रं दिवसान्तधात्री ।  
अम्भोजिनीनामपसौरभाणामपाकरोदम्बुरुहोपकण्ठात् ॥ ८।९ ॥  
विश्लेषदुःखादिव तिग्मभानोः सङ्कोचभाजां नलिनीवधूनाम् ।  
शोकाग्निधूमालिरिवोज्जजृम्भे भृङ्गावली पङ्करुहाननेम्यः ॥ ८।१० ॥  
सौरभ्यलोभात् सविधे चरन्ती भृङ्गावली पद्मवनेषु रेजे ।  
वियोगिनीभिर्नलिनीवधूभिर्व्यापारितोद्वन्धनवागुरेव ॥ ८।११ ॥  
विहाय भास्वान् नलिनीं सरागामस्तङ्गतो ऽभून्मम बाल्यमित्रम् ।  
इत्यातियोगादिव चक्रवाकस्त्यक्त्वा प्रियां दीनतरं ररास ॥ ८।१२ ॥  
प्रतायमाना प्रथमेतरस्मिन् काष्ठान्तराले कनति स्म सन्ध्या ।  
दिवानिशान्यो ऽन्यनिपीडनेन जाज्वल्यमाना ज्वलनप्रभेव ॥ ८।१३ ॥  
अस्तङ्गतं भास्करमम्बरश्रीरालोक्य शोकातिशयाकुलेव ।  
नक्षत्रमुक्ताक्षवटं दधाना सन्ध्यातपं चीवरमाललम्बे ॥ ८।१४ ॥  
रुद्राक्षमालावलयोज्ज्वलानि तपोधनानां करपल्लवानि ।  
सन्ध्याप्रणामाय सभृङ्गचक्रैः सङ्कोचमापुः सह पद्मषण्डैः ॥ ८।१५ ॥  
आकाशनीलोत्पलभृङ्गभङ्गिराशावधूनीलपटोत्तरीयम् ।  
विश्वम्भराभूमिगृहप्रवेशो ऽप्यजृम्भतान्धङ्करणी तमिस्रा ॥ ८।१६ ॥  
निष्यन्दमानैरिव चन्द्रकान्तैर्निर्वापितानां तपनोपलानाम् ।  
समीओइरणोत्था इव धूमसार्थास्तमोभरास्तरुरन्तरिक्षम् ॥ ८।१७ ॥  
प्रदोषवेधाः प्रवरस्य ताराप्रशस्तिवर्णान् लिखितुं हिमांशोः ।  
पयोदवीथीफलकं तमिस्रमषीप्रकारैर्मलिनीचकार ॥ ८।१८ ॥  
शर्वस्य सन्ध्याधृतताण्डवस्य कण्ठप्रभापुञ्ज इवान्धकारः ।  
ज्वलिष्यतामोषधिपादपानां किञ्चावृणोद् धूम इवान्तरिक्षम् ॥ ८।१९ ॥  
आवव्रुराकाशमतिप्रभूता आशान्तपर्यस्ततमः समूहा ।  
कूलङ्कषाः प्रावृषि वारिराशिं कलिन्दपुत्र्या इव वारिपूराः ॥ ८।२० ॥  
विभावरीचम्पककर्णपूरा बभासिरे वेश्मसु दीपलेखा ।  
पलायमानस्य रवेः पटिष्ठैर्बन्दीकृता भास इवान्धकारैः ॥ ८।२१ ॥  
जिज्ञासमानास्तिमिरप्रवृत्तिमर्कस्य चारा इव सञ्चरन्तः ।  
सन्ध्याकृशानोरिव विष्फुलिङ्गास्तमोमणीनां व्यरुचन् निकायाः ॥ ८।२२ ॥  
निशान्धकारप्रकराम्बुवाहनिष्ठ्यूतधाराकरकाभिरामैः ।  
तारागणैर्दन्तुरमन्तरिक्षं कान्तिं दधौ कैरवकाननस्य ॥ ८।२३ ॥  
निरङ्कुशानां तिमिरद्विपानां शुण्डाविकीर्णैरिव शीकरौघैः ।  
उद्दामशोभैर्निकरैरुडूनां तारापथः शर्करिलो बभूव ॥ ८।२४ ॥  
तमालनीलं तगरावदातैस्तारागणैर्दन्तुरमन्तरिक्षम् ।  
अगस्त्यपीतस्य जहार सिन्धोराकीर्णमुक्तानिकरस्य शोभाम् ॥ ८।२५ ॥  
समुद्रगर्भान्तरमाश्रयन्तं तमो ऽपहं चन्द्रमसं तनूजम् ।  
समुद्वहन्ती शतमन्तुकाष्ठा शनैर्मुखे पाण्डरतामयासीत् ॥ ८।२६ ॥  
चकाशिरे चन्द्रमसः समुत्थाः समुद्रगूढस्य मयूखमालाः ।  
पीत्पा प्रवाहं तिमिभिः सरन्ध्रैः शिरोभिरूर्ध्वप्रहिता इवाप ॥ ८।२७ ॥  
अर्धोदितः शीतकरस्य बिम्बः किञ्चित् समाविष्कृतलाञ्छनश्रीः ।  
शृङ्गारयोनेस्त्रिजगज्जिगीषोर्विषाङ्कितो बाण इवार्धचन्द्रः ॥ ८।२८ ॥  
तमालनीलस्य समुद्रविष्णोस्ताराधिभूमण्डलपुण्डरीकम् ।  
आवर्तनाभीविवरादुदस्थादालक्ष्यचिह्नभ्रमराभिरामम् ॥ ८।२९ ॥  
समुज्जिहानं लवणाब्धिमध्यात् तारापतेर्मण्डलमुत्तरङ्गात् ।  
उवाह तस्मादभिमथ्यमानादुन्मज्जदैरावतकुम्भलीलाम् ॥ ८।३० ॥  
उद्यच्छमानस्तुहिनांशुमाली यतः प्रवालारुणमण्डलो ऽभूत् ।  
तद्वाडवेनार्णमूषिकायामावर्जितैराहित एव रत्नैः ॥ ८।३१ ॥  
सधैर्यमादाय तटेषु पादं पूर्वाद्रिमारोहति राजसिंहे ।  
भूता इव ध्वान्तमतङ्गजेन्द्रा महीभृतां गह्वरमाश्रयन्ते ॥ ८।३२ ॥  
अस्ताद्रिशृङ्गस्खलिताग्रपादः पपात भास्वानपराम्बुराशौ ।  
इतीव भीतः कटकान् करेण स्पृष्ट्वारुरोह प्रथमाद्रिमिन्दुः ॥ ८।३३ ॥  
नवोदयालोहितमिन्दुबिम्बं विदिद्युते पार्वणमम्बरान्ते ।  
सायाह्नमुद्राधिकृतेन धातुद्रवेण सन्न्यस्तमिवैकचिह्नम् ॥ ८।३४ ॥  
विभावरीशः करपल्लवेन भृङ्गावलीमङ्गलसूत्रमालाम् ।  
कुसुद्वतीनां कुमुदोपकण्ठे संयोजयामास सकौतुकानाम् ॥ ८।३५ ॥  
आकर्ण्य गानं मधुपाङ्गनानां कर्णामृतं पीत इवामृतांशुः ।  
दिदेश ताभ्यो मकरन्दगर्भमामुद्रितं कैरवकोशजातम् ॥ ८।३६ ॥  
पत्युः करस्पर्शपरिश्लथस्य तमिस्रकेशस्य निशाङ्गनायाः ।  
नवप्रसूनैरिव विप्रकीर्णैर्नक्षत्रजालैः शुशुभे नभःश्रीः ॥ ८।३७ ॥  
विपक्वताराधिपबिम्बशङ्खविमुक्तमुक्ताफलदन्तुरेव ।  
व्योमापगाशीकरराजितेव विदिद्युते तारकिता नभःश्रीः ॥ ८।३८ ॥  
आकाशशय्यातलमश्नुवाने सुधाकरे भर्तरि सानुरागे ।  
श्यामाङ्गनायास्तिमिरान्तरीयमाकाशमध्यादपयातमासीत् ॥ ८।३९ ॥  
पतिः पशुनामिव कालकूटं पतिं नदीनामिव कुम्भयोनिः ।  
आदाय चन्द्रः करपल्लवेन गाढान्धकारं कवलीचकार ॥ ८।४० ॥  
वियोगदुःखादिव पाण्डराङ्गीं विलम्बमानभ्रमरालकान्ताम् ।  
कुमुद्वतीमासवपुष्पदिग्धामाश्वासयामास करेण चन्द्रः ॥ ८।४१ ॥  
वेलाजलेषु मणिदर्पणविभ्रमेषु च्छायागतेन शशलाञ्छनमण्डलेन ।  
वाराकरो वरुणभूपतिना मणीनामेकाकरो रचितमुद्र इवाशशङ्क ॥ ८।४२ ॥  
अन्तः परिस्फुरितबालतमालकान्तिरालक्ष्यते स्म रजनीकरमण्डलश्रीः ।  
आसृक्वभागविवृताननसैंहिकेयदंष्ट्राकरालगरलद्रवमुद्रितेव ॥ ८।४३ ॥  
बिम्बं प्रदर्शितकुरङ्गकलङ्करेखं व्यक्तं बभौ कुमुदिनीकुलदैवतस्य ।  
आवर्तमण्डलमिवाचलसार्वभौमकन्याकलिन्दतनयामिलनोपजातम् ॥ ८।४४ ॥  
अन्तःस्फुरन्मृगकलङ्कमभङ्गुराभमत्यर्थमेव शुशुभे द्विजराजबिम्बम् ।  
ताटङ्कचक्रमिव दन्तमयं तमिस्रावामभ्रुवो मरकताङ्कितमध्यदेशम् ॥ ८।४५ ॥  
अन्तर्मलीमसमभादमृतांशुबिम्बमम्भोदवातमलिनोदरदर्पणाभम् ।  
कण्ठप्रभप्रसरकर्बुरितान्तरालं भिक्षाकपालमिव किञ्च कपालपाणेः ॥ ८।४६ ॥  
स्पष्टे प्रदोषसमये नरपालसूनुस्त्वष्ट्रा समारचितमङ्गलमण्डनश्रीः ।  
वाराङ्गनाभिरभितो मणिदीपिकाभिरासेवितः स्वभवनं पुनराजगाम ॥ ८।४७ ॥  
  
इति बुद्धघोषविरचिते पद्यचूडामणिनाम्नि महाकाव्ये अष्टमः सर्गः ॥  
  
  
नवमः सर्गः  
कुमारस्य नीराजनम्  
  
आगत्य गेहमध्यास्य कुमारो भद्रपीठिकाम् ।  
आरब्धं मातृधात्रीभिरारात्रिकमुपाददे ॥ ९।१ ॥  
महाराजाधिराजस्य तनयो मण्डपस्थितः ।  
सिंहासनमियायैष सिंहसंहननस्ततः ॥ ९।२ ॥  
वारवामालकास्तस्य मधुराकृतयः पुरः ।  
आरेभिरे दर्शयितुमद्भतं नृत्तविभ्रमम् ॥ ९।३ ॥  
असक्तहृदयस्तासाम् अङ्गहारमनोहरे ।  
सङ्गीते नवगीते ऽपि स चिन्तामन्तरा ददौ ॥ ९।४ ॥  
तदा बभौ कुमारो ऽसौ चामरैरमरोच्छ्रितैः ।  
समीरणसमुद्धूतैस्तरङ्गैरिव सागरः ॥ ९।५ ॥  
ध्वजरत्नपताकाभिः शुशुभे क्षोणिमण्डलम् ।  
अन्तरिक्षमिवानेकविद्युद्वल्लीभिरावृतम् ॥ ९।६ ॥  
कालागरुमहाधूमवल्लीवेल्लितमम्बरम् ।  
कृष्णोरगशताकीर्णं रसातलमिवाबभौ ॥ ९।७ ॥  
ब्रह्माण्डकुक्षिम्भरिभिर्बधिरीकृतदिङ्मुखैः ।  
अनेकपटहध्वानैराध्मातमभवन्नभः ॥ ९।८ ॥  
ऐरावत्य इवाकाशरङ्गेष्वमरयोषितः ।  
घनवाद्यरवाश्चक्रुरखण्डं ताण्डवक्रमम् ॥ ९।९ ॥  
तासां तरलसञ्चारदृष्टिभिर्मुखमण्डलैः ।  
तारापथस्थलमभुत् सहस्रमृगलाञ्छनम् ॥ ९।१० ॥  
विद्याधराश्च गन्धर्वा वीणागर्भितपाणयः ।  
पूर्वापदानमुखराः पुरस्तस्य प्रतस्थिरे ॥ ९।११ ॥  
महेन्द्रकरविक्षिप्ताः मन्दारसुमनोभराः ।  
भुवनक्षोभगलिताः पुष्फुरुस्तारका इव ॥ ९।१२ ॥  
इत्थमाराधितो देवैर्दशत्रितययोजनम् ।  
अतीत्य पन्थानमसावगादनवमां नदीम् ॥ ९।१३ ॥  
मरालमहिलालीढमृणालदलमेदुराम् ।  
गम्भीरमकरारावमुखरीकृतदिङ्मुखाम् ॥ ९।१४ ॥  
तरङ्गशीकरासरतारादन्तुरिताम्बराम् ।  
सरसीरुहसौरभ्यसुरभीकृतमारुताम् ॥ ९।१५ ॥  
कल्लोलवल्लीवलयसमुल्लासितसारसाम् ।  
कलहंसकलत्राणां कण्ठदघ्नोर्मिमण्डलीम् ॥ ९।१६ ॥  
मीनविक्षिप्तकल्हारपुञ्जकिञ्जल्करञ्जिताम् ।  
विनिद्रकमलोदीर्णमधुद्रवतरङ्गिताम् ॥ ९।१७ ॥  
तारणाय महाम्भोधेस्तन्वन् गुणनिकामिव ।  
चिन्तायुक्तेन वाहेन तां नदीमुदतीतरत् ॥ ९।१८ ॥  
उत्तीर्य तस्याः पुलिने तुरगादवतीर्य सः ।  
छन्नं निवर्तयामास दत्वा भूषाश्च वाहनम् ॥ ९।१९ ॥  
आदिकल्पसमुद्भूतामादिब्रह्मसमाहृताम् ।  
अग्रहीदग्रणीः पुंसां तपोधनपरिष्क्रियाम् ॥ ९।२० ॥  
आदाय तापसाकल्पमनल्पगुणगुम्भितम् ।  
आच्छाद्य तेन चात्मानमधत्त तपसि स्थितिम् ॥ ९।२१ ॥  
अथावलोक्य लोकेशं दीक्षितं शक्रदिङ्मुखम् ।  
आनन्दमन्दहसितैरिव पाण्डरतामयात् ॥ ९।२२ ॥  
समस्तलोकनाथस्य तस्य शास्तुरिवाज्ञया ।  
शतमन्युदिशाधत्त सन्ध्यापाटलमम्बरम् ॥ ९।२३ ॥  
तस्यावलोकनायैव शास्यवंशशिखामणेः ।  
अध्यास्त कूलकूटस्थः प्रथमाद्रिं गभस्तिमान् ॥ ९।२४ ॥  
अज्ञानमेवं जगतामपसार्यं त्वयेत्यपि ।  
अस्यादिशन्निव रविरन्धकारमपाकरोत् ॥ ९।२५ ॥  
ज्ञानालोकस्त्रिजगतामेवमेव त्वयेति च ।  
अस्यादिशन्निवालोकमाविश्चक्रे विकर्तनः ॥ ९।२६ ॥  
दीक्षिते भूभृतां नाथे निर्विण्णा इव भूभृतः ।  
अरुणातपलक्षेण चक्रिरे वल्कधारणम् ॥ ९।२७ ॥  
आदित्यबन्धोर्बोधैकसिन्धोः समुदयादिव ।  
प्रबोधमुद्रामभजन् सकलाः कमलाकराः ॥ ९।२८ ॥  
कृतकृत्यं तमुद्दिश्य कृताञ्जलिपुटा इव ।  
आअबद्धमुकुलास्तस्थुरशेषाः कुमुदाकराः ॥ ९।२९ ॥  
सन्मार्गदेशिकस्यास्य तीर्थिका इव तेजसा ।  
तपनस्य समाक्रान्तास्तारका निस्त्विषो ऽभुवन् ॥ ९।३० ॥  
अवकाशप्रदानार्थमिव तत्कीर्तिसंहतेः ।  
अशेषमाशाविवरमानशे ऽतिविशालताम् ॥ ९।३१ ॥  
सिद्धार्थमुखशीतांशुं दृष्ट्वा दीप्तं दिवापि च ।  
व्रीडावशादिव विधुर्बभूव विगतच्छविः ॥ ९।३२ ॥  
जगदेकगुरोस्तस्य दर्शनादिव दीप्तिमान् ।  
विगतोदयरागश्रीर्विवेशाकाशमाश्रमम् ॥ ९।३३ ॥  
मनोरथशतप्राप्तप्रव्रज्यारसनिर्वृतः ।  
दिनानि कानिचित् तस्यास्तीरे चिक्षेप देशिकः ॥ ९।३४ ॥  
अन्येद्युरथ भिक्षार्थमादिभिक्षुर्बुभुक्षितः ।  
व्यतीत्य दूरमध्वानं बिम्बसारपुरीमगात् ॥ ९।३५ ॥  
विशङ्कटशिलासालविजितावधिभूधरान् ।  
पातालागाधपरिखापल्वलीकृतसागराम् ॥ ९।३६ ॥  
घोटीखुरपुटीकोटिक्रोडीकृतधरातलाम् ।  
माद्यन्मदावलाधीशमदपङ्किलवीथिकाम् ॥ ९।३७ ॥  
माणिक्यसौधवलभीवलमानमरालिकाम् ।  
वातायनमुखोदीर्णधूमराजिविराजिताम् ॥ ९।३८ ॥  
बालाचलतुलाकोटिवाचालहरिदञ्चलाम् ।  
मन्दानिलसमाधूतध्वजचूडालमन्दिराम् ॥ ९।३९ ॥  
वलारिकार्मुकस्मेरमणितोरणमांसलाम् ।  
वल्लीकिसलयारब्धरथ्यावन्दनमालिकाम् ॥ ९।४० ॥  
विशालविशिखाभोगमेखलोज्ज्वलमध्यमाम् ।  
विहारवापिकावीचीसमीचीनोपशाखिकाम् ॥ ९।४१ ॥  
तत्र भिक्षां समादातुं तपोधनशिखामणिः ।  
वीथीषु वीथीषु शनैर्विजहार विनायकः ॥ ९।४२ ॥  
मोहापनोदमप्येनं मुनीन्द्रमभिवीक्षिताः ।  
मुग्धा विदग्धाः सकला मोहनिद्रां प्रपेदिरे ॥ ९।४३ ॥  
विगतोन्मेषसम्मेषविष्फारीकृतचक्षुषाम् ।  
मनोभवारिरप्यासां मनोभवमजीजनत् ॥ ९।४४ ॥  
तत्र भिक्षां समादाय शिक्षापादविचक्षणः ।  
तदभ्यर्णगतं तूर्णं शिलोच्चयमशिश्रियत् ॥ ९।४५ ॥  
उपकण्ठकलालापकालकण्ठमनोहरम् ।  
कण्ठीरवकराघातचूर्णीकृतगजाकुलम् ॥ ९।४६ ॥  
वेतण्डशुण्डादण्डाभकुण्डलीश्वरमण्डितम् ।  
शिखण्डिमण्डलारब्धताण्डवं पाण्डराह्वयम् ॥ ९।४७ ॥  
विशालशिखरोद्देशविश्रान्तजलदाध्वगम् ।  
विहरन्मत्तमातङ्गपुनरुक्तमहोपलम् ॥ ९।४८ ॥  
विशङ्कटशिलाकोटिपाटिताम्बरकोटरम् ।  
पञ्चास्यपाणिओअर्यस्तगजमौक्तिकविस्तृतम् ॥ ९।४९ ॥  
निर्झरीपूरनिर्धौतकलधौतशिलातलम् ।  
मेखलोपान्तविलसत्पुलिन्दपृतनापतिम् ॥ ९।५० ॥  
तडाके तस्य सिद्धार्थः स्नात्वा निकटवर्तिनि ।  
स्थित्वा तटशिलापट्टे भिक्षान्नरसमन्वभूत् ॥ ९।५१ ॥  
अपरेद्युर्विनिर्गत्य तस्मादेष पुरान्तरे ।  
पिण्डपातविधिं कृत्वा प्रापदभ्यर्णकाननम् ॥ ९।५२ ॥  
तडाकनिकटे नद्यास्तटे शैले च कानने ।  
निवसन् दिवसानेष निन्ये मान्यो बहूनपि ॥ ९।५३ ॥  
तपोवनेषु धन्येषु दुःसाधानि तपांस्यपि ।  
चचार धीरहृदयः संसारक्लेशशान्तये ॥ ९।५४ ॥  
अप्राप्य निर्वाणपदं दुश्चरैश्वरितैरपि ।  
को वाभ्युपायस्तस्यार्थे भवेदित्याकुलो ऽभवत् ॥ ९।५५ ॥  
एकदा पारमीभाग्यपरिपाकप्रकाशनम् ।  
स्वप्नपञ्चकमद्राक्षीत् सुचरित्रनिधिः प्रगे ॥ ९।५६ ॥  
दृष्ट्वावबुध्य स्वप्नार्थं प्रत्यवेत्य विचक्षणः ।  
निश्चिकायाहमद्यैव निर्वृतिं प्राप्नुयामिति ॥ ९।५७ ॥  
कृत्वा दिनमुखाचारं भिक्षावेलां प्रतीक्ष्य सः ।  
आसाञ्चक्रे वटस्याधः पूजाविहितसत्कृतेः ॥ ९।५८ ॥  
अथ काचिद् विशालाक्षी देवतां तन्निवासिनोम् ।  
अधिकृत्य तदा नित्ये पायसं प्रार्थनापरा ॥ ९।५९ ॥  
तच्छङ्कयैव सा तस्मै ददौ पात्रेण पायसम् ।  
तदादाय महासत्त्वो ययौ नैरञ्जरातटम् ॥ ९।६० ॥  
तस्याः शरन्निशाकाशविमले सलिले मुनिः ।  
स्नात्वा सुवर्णपात्रस्थं बुभुजे पायसं बुधः ॥ ९।६१ ॥  
ततः किसलयालोकबालातपविलासिनि ।  
मनोज्ञकोकिलालापवाचालहरिदञ्चले ॥ ९।६२ ॥  
मन्दानिलाधूतलताडोलादुर्ललितालिनि ।  
बालचूताङ्कुरास्वादमोदमानवनप्रिये ॥ ९।६३ ॥  
मन्दारकोरकस्यन्दिमकरन्दसुगन्धिनि ।  
मदगन्धवहस्पन्दकन्दलीकृतकौतुके ॥ ९।६४ ॥  
उत्फुल्लमञ्जरीपुञ्जपिञ्जरीकृतसत्पथे ।  
भ्रमद्भ्रमरझङ्कारहुङ्कारचकिताध्वगे ॥ ९।६५ ॥  
विहङ्गपक्षविक्षिप्तपरागभरपांसुले ।  
माकन्दमधुसन्दोहजम्बालितमहीतले ॥ ९।६६ ॥  
प्रफुल्लसुमनोवल्लीमतल्लीयुतमारुते ।  
वसन्तकालसामन्तसाम्राज्यमणिमण्डपे ॥ ९।६७ ॥  
तालीतमालहिन्तालबहुले सालकानने ।  
स्थित्वा माध्यन्दिनं तापं निनाय नरनायकः ॥ ९।६८ ॥  
दिनावसाने सम्प्राप्ते याममात्रावधौ यतः ।  
उत्थाय भगवान् बोधिं प्रपेदे प्राज्यविक्रमः ॥ ९।६९ ॥  
ब्रह्मणोपहितान् दर्भान् आदाय निजपाणिओना ।  
चिक्षेप देशिकवरः प्राच्ये बोधिमहीतले ॥ ९।७० ॥  
तत्र कन्दर्पदर्पाणाम्भेद्यमतिकोमलम् ।  
अपराजितपर्यङ्कम् आविरासीन्महासनम् ॥ ९।७१ ॥  
आरुरोहासनं तुङ्गम् अनङ्गरिपुमद्भुतम् ।  
अंशुमानिव पूर्वाद्रिम् अशेषजनबोधकः ॥ ९।७२ ॥  
आरुढबोधिपर्यङ्कम् अभङ्गुरगुणं सुराः ।  
अमुमारेभिरे स्तोतुम् अवाङ्मनसगोचरम् ॥ ९।७३ ॥  
नमः सुगुणमाणिक्यसिन्धवे रविबन्धवे ।  
नमः संसारपाथोधिसेतवे मुनिकेतवे ॥ ९।७४ ॥  
नमः सकलसङ्क्लेशहारिणे गुणहारिणे ।  
नमः समस्ततत्त्वार्थवेदिने ऽद्वयवादिने ॥ ९।७५ ॥  
करुणापूरलहरीपरीवाहितचक्षुषे ।  
भागधेयनिधानाय भगवन्! भवते नमः ॥ ९।७६ ॥  
कन्दर्पदर्पनिर्भेदकर्मठस्त्वं न चापरः ।  
पञ्चाननं विना को हि कुञ्जरं शासितुं क्षमः! ॥ ९।७७ ॥  
शूरस्त्वमेव दुर्वारगर्वतीर्थिकमर्दने ।  
मन्दरेण विना सिन्धुं मथितुं केन पार्यते! ॥ ९।७८ ॥  
चुलुकीकरणे शूरस्त्वमेव भववारिधेः ।  
कुम्भयोनिं विना को हि कोविदः सिन्धुचूषणे ॥ ९।७९ ॥  
कुशलो ऽत्र भवानेव श्रोणीवलयबोधने ।  
को वा विधुर्विना चन्द्रं कुमुदाकरहासने! ॥ ९।८० ॥  
भवक्लेशं त्वमेवेश! निःशेषयितुमीशिषे ।  
हर्तुमन्यः किमीशीत हरिदश्वादृते तमः ॥ ९।८१ ॥  
एताभिरेषां स्तुतिभिरेधमानगुणोदयम् ।  
बोधिमूलतलारूढं बुद्धं शुश्राव मन्मथः ॥ ९।८२ ॥  
श्रुत्वा मनोभूः क्षुभितान्तरात्मा विरक्तबुद्धापशदं विजेतुम् ॥  
को वाभ्युपायो भुवने मम स्यादित्याशु चिन्ताज्वरनिर्दुतो ऽभूत् ॥ ९।८३ ॥  
  
इति श्रीबुद्धघोषविरचिते पद्यचूडामणिनाम्नि महाकाव्ये नवमः सर्गः ॥  
  
  
दशमः सर्गः  
मारसन्नद्धतावर्णनम्  
  
अत्रान्तरे निविडमास्थितबोधिमूलमावेगवानभिषिषेणयिषुर्मुनीन्द्रम् ।  
अध्यास्य मत्तकरिणं गिरिमेखलाख्यमाहूतसैन्यनिवहो निरगादनङ्गः ॥ १०।१ ॥  
निर्गत्य निह्नतदिगन्तरकन्दरेण निर्घातभीमजयदुन्दुभिनिःस्वनेन ।  
सन्त्रासिताखिलजनेन महाबलेन साकं शनैरवततार धरामनङ्गः ॥ १०।२ ॥  
सम्भ्रान्तशाङ्खिकशताननपूर्यमाणो मारस्य सान्नहनिको वरशङ्खघोषः ।  
सङ्ग्रामशश्वदुपलालितपाञ्चजन्यनादस्य न व्यसन मब्धिशयस्य चक्रे ॥ १०।३ ॥  
निस्साणघोरनिनदो निखिलान्तरिक्षकुक्षिम्भरिः प्रसृमरो मकरध्वजस्य ।  
दम्भोलिघोषजनितश्रवणोत्सवस्य देवस्य केवलमजायत दत्तहर्षः ॥ १०।४ ॥  
वेतण्डमण्डलविडम्बितचण्डवायुवेगावखण्डितकुलाचलगण्डशैलम् ।  
संवर्तसागरसमुद्गतभङ्गतुङ्गत्वङ्गत्तुरङ्गमतरङ्गितसर्वदिक्कम् ॥ १०।५ ॥  
आढौकमानरथमण्डलचक्रनेमिधाराविदारितधरातलसन्निवेशम् ।  
पादातपादपतनाशनिपाट्यमानपातालसन्तमससान्द्ररजो ऽन्धकारम् ॥ १०।६ ॥  
आधूयमानकरवालकरालकालच्छायासमुच्चलनशाद्वलितान्तरिक्षम् ।  
हेलावकुण्डलितकार्मुककाननज्याविष्फारवेगबधिरीकृतविश्वलोकम् ॥ १०।७ ॥  
आस्फालिताप्रतिमभैरवभेरिघोरकोलाहलध्वनियथार्थनभो ऽभिधानम् ।  
शुण्डाकरण्डविवरप्रवितन्यमानशूत्कारशीकरकरालितमेघमार्गम् ॥ १०।८ ॥  
क्षोणीतलान्तरनिरन्तरजृम्भमाणधूलोनिकायचुलुकाकृतसिन्धुपूरम् ।  
नासीरवीरसमुदीरितसिंहनादसन्नाहगर्जितसमस्तगुहान्तरालम् ॥ १०।९ ॥  
दोधूयमानसितचामरिकानिकायसम्पादिताद्भुतशरत्समयावतारम् ।  
संरब्धपुष्पशरशासनचोद्यमानचक्रं क्रमेण चतुरङ्गबलं चचाल ॥ १०।१० ॥  
कल्पान्तकालघटमानघनाघनौघगम्भीरघोरघनगर्जितनिर्विशेषैः ।  
आपादितैर्मकरकेतनवाद्यकारैराध्मातमण्डमभवत् पटहप्रणादैः ॥ १०।११ ॥  
अभ्युद्भतै रमितसैन्यपरागजालैरन्धीकृताकुलदृशामहिपुङ्गवानाम् ।  
आविश्चकार भुवनेषु परं निपीडामाडम्बरः पटहजो मदनप्रयाणे ॥ १०।१२ ॥  
अत्यन्तमन्धयति दिङ्मुखमम्बुवाहसन्दोहरोचिषि चमूरजसां समूहे ।  
नौका इवोद्धुरसरस्वति नष्टमार्गा भ्रेमुर्भृशं सुरपथे सुमनोविमानाः ॥ १०।१३ ॥  
वातोत्थितं महति सैनिकधूलिमध्ये सञ्चारिणस्सुमनसां व्यरुचन्विमानाः ।  
संहारताण्डवितसागरवारिपूरे पारिप्लवा इव मुहुः जगदण्डखण्डाः ॥ १०।१४ ॥  
कल्पक्षयक्षुभितमारुतवेगभीमकन्दर्पसैन्यकबलीकृतभीतभीताः ।  
अभ्युल्लसद्बहलरेणुभरापदेशादम्भोधयो गगनमुत्पतिता इवासन् ॥ १०।१५ ॥  
प्रत्यर्थिदन्तिजयसिन्धुरदन्तभिन्नक्ष्माभृद्गुहान्तरगता इव चान्धकाराः ।  
आवव्रुरम्बरमभङ्गुरजृम्भमाणाः सेनापरागनिकरा भ्रमराभिरामाः ॥ १०।१६ ॥  
अत्युल्बणैरमितसैन्यपरागपूरैरापूरिओतं गगनकन्दरमाबभासे ।  
आप्लाविताखिलपथैर्यमुनाप्रवाहैराश्लिष्यमाणमिव लावणसिन्धुमध्यम् ॥ १०।१७ ॥  
अभ्युच्छ्रितैरवनिमांसलपांसुजालैरत्युल्बणं गगनमण्डलमास्तृणानैः ।  
आशाङ्गना मदनसायकपातभीतेरामुक्तनीलघनकञ्चुलिका इवासन् ॥ १०।१८ ॥  
धूलीभरे चुलुकितार्णवतोयपूरे स्वैरप्रचार मभितः प्रतिपद्यमाने ।  
कल्पक्षयो ऽमिति कैटभजिद् भ्रमेण भूयो ऽपि विश्वमुदरे परिहर्तुमैच्छत् ॥ १०।१९ ॥  
पर्यापतत्तुरखण्डितभूसमुत्थैः पाथोधयः कबलिताः परुषैः परागैः ।  
मत्तेभगण्डगलितैर्मदवारिपूरैर्भूयो बभूवुरधिकं पुनरुक्ततोयाः ॥ १०।२० ॥  
अम्भोधिसम्पदवलुण्ठनकुम्भयोनिरभ्युद्गतो मकरकेतनसैन्यरेणुः ।  
अम्भोजिनीपतिरसौ मम वैरिबन्धुरित्यन्तराहितरुषेव तिरश्चकार ॥ १०।२१ ॥  
अभ्युद्गतं परिभवं निजवंशकेतोरत्युग्रमीक्षितुशक्त इवांशुमालो ।  
कन्दर्पसैन्यघनधूलिपरम्पराषु गाढान्धकारितदिशासु तिरोबभूव ॥ १०।२२ ॥  
आतन्यमानबलरेणुघनान्धकारैराकम्पमानकरिकेतुशतह्रदाभिः ।  
अश्वीयफेनकणिकाकरकाकदम्बैर्वर्षावतार इव हर्षकरो बभूव ॥ १०।२३ ॥  
प्रौढान्धकारितदिशावलये प्रसर्पत्युच्छृङ्खले रजसि रुद्धनभो ऽवकाशे ।  
पाताललोक इव भूवलयो बभूव भूसन्निवेश इव पुण्यकृतां निवासः ॥ १०।२४ ॥  
अश्वीयपाददलितादवनीतलान्तादभ्युच्छ्रिते च नितरां निखिले परागे ।  
भूमीधराः परमभूमिधरा बभूवुः शेषो ऽपि केवलमभूत् फणमालभारी ॥ १०।२५ ॥  
दिग्दिन्तिनां मुखपटप्रकटोपमेये सेनापरागनिकरे सति जृम्भमाणे ।  
पाथोधयः सपदि पङ्कधयस्तदासन् पाथोधरा नभसि पङ्कधरा बभूवुः ॥ १०।२६ ॥  
आपीतसर्वमकराकरवारिराशेराशावकाशगगनेष्वमितस्य रेणोः ।  
चक्राचले बहिरिव प्रसराय चक्रुराशागजा विवरमादृतवप्रघाताः ॥ १०।२७ ॥  
सेनाम्बुधौ जयिपदातिमहाप्रवाहे मग्नाः कुलक्षितिधरा इव वारणेन्द्राः ।  
त्वङ्गत्तरङ्गनिवहा इव तुङ्गवाहाअ नौमण्डला इव रथाः सुतरां विरेजुः ॥ १०।२८ ॥  
मध्ये लसन्मकरलाञ्छनदर्शनीया मारस्य रेजुरमला जयकेतुपट्टाः ।  
अम्भोनिधिं निजबलोदधिना विजित्य बन्दीकृता इव तदीयपुरन्ध्रिवर्गाः ॥  
अन्तः समुद्भवदमर्षमहाग्निजात धूमावलीमलिनकञ्चुकसञ्चिताङ्गम् ।  
अत्यन्तभीषणमनेकसहस्रबाहुमात्मानमात्तविविधास्त्रमसावकार्षीत् ॥ १०।३० ॥  
आप्लाविताखिलदिगन्तमहीध्ररन्ध्रमाकृष्टकल्पविलयक्षुभितार्णवाभम् ।  
आकारितं मकरकेतुरदृष्टपारमाकारभीषणमकारयदात्मसैन्यम् ॥ १०।३१ ॥  
आशामशेषमवनीतलमश्नुवानैरावेष्टितः परिकरैरमितप्रभावैः ।  
आरूढबोधितलवेदिमभिन्नधैर्यमभ्याससाद मुनिपुङ्गवमात्मयोनिः ॥ १०।३२ ॥  
आमुक्तचारुतरचीवरवारवाणमारूढयोगगजबन्धुरकन्धराग्रम् ।  
आरब्ध योद्धुमविकम्पितशौर्यराशिं पुष्पायुधः स्फुरदमर्षकषायिताक्षः ॥ १०।३३ ॥  
तस्यान्तिके शमदमामृतवारिराशेर्मुक्ता बभूवुरमला विशिखाः स्मरस्य ।  
शुद्धात्मनामकृतदानफलोन्नतीनां किं किं न सिध्यति कृताक्षयपक्षकाणाम् ॥ १०।३४ ॥  
तस्मिन् क्षमामयतनुच्छमादधाने धैर्योदधौ तपनचण्डतमप्रभावे ।  
कुण्ठीकृतात्मगतयः कुसुमास्त्रबाणाः कृत्या इव प्रतिनिवृत्य तमेव जघ्नुः ॥ १०।३५ ॥  
मारस्य मार्गणगणाः सुमनायमानाः सत्पक्षसम्भृतसमागतयो ऽप्यवापुः ।  
तं स्थूललक्षमुपगम्य न दानलाभं को वा ददातु गुणहीनविचेष्टिताय ॥ १०।३६ ॥  
चक्रीकृतायतशरासनमास्थितेन सम्प्रेषिताः शितशरा मकरध्वजेन ।  
आसाद्य बुद्धमभजन् सुमनोमयत्वं सत्सङ्गतिः सुरलतेव न किं करोति ॥ १०।३७ ॥  
सम्प्राप्य शान्तहृदयं मुनिसार्वभौमं संविद्विशेषरहितेष्वपि सायकेषु ।  
सद्यो गतेषु मृदुतां स हि शम्बरारिर्व्यारोषदग्धहृदयो मृदुतां न भेजे ॥ १०।३८ ॥  
चेतोभवस्य सफला अपि सायकास्ते तं प्राप्य शान्तहृदयं विफला बभूवुः ।  
दैवे समेयुषि पराङ्मुखतां हि सर्वं हस्तोपयातमपि हन्त! विनाशमेति ॥ १०।३९ ॥  
इत्थं जगत्त्रयतिरस्करणक्षमेषु सर्वेषु हन्त! विशिखेषु निरर्थकेषु ।  
वैरग्रहान्धहृदयो मथनाय तस्य मारो महाप्रलयमारुतमादिदेश ॥ १०।४० ॥  
आमूलभागधुतदिव्यनदीसमुद्यदम्भोभराहितयथाध्युषिताभिषेकः ।  
अभ्यर्चनार्थमिव सम्भृतपुष्परेणुरक्षोभितं मुनिमवाप महासमीरः ॥ १०।४१ ॥  
तं प्रात्य सर्वगुणभारगुरुं मुनीन्द्रं न प्रागभवच्चलयितुं स महाजवो ऽपि ।  
नैतद् विचित्रमखिलाटविघस्मरस्य दावानलस्य न हि मूर्छति शक्तिरप्सु ॥ १०।४२ ॥  
एवं महापवनवारिधरादिकेषु व्यर्थीभवत्सु विपुलेष्वपि चायुधेषु ।  
पुष्पायुधः पुनरियेष पुमांसमाद्यं वाक्सायकैर्हृदयमर्मतुदैर्विजेतुम् ॥ १०।४३ ॥  
नैव त्वदीयमिदमासनमस्मदीयमुत्थाय तूर्णममुतः सहसापयाहि ।  
आपूरिता परमपारमिका मयैव तत्साक्षिणी मम महापृतनेत्यवोचत् ॥ १०।४४ ॥  
अङ्कात् प्रसार्य करपल्लवमादिभिक्षुर्यावज्जगाद गिरमिद्धतपप्रभावः ।  
मारः पलायत ततो महता बलेन भ्रष्टातपत्ररथकेतुकुथेन भीतः ॥ १०।४५ ॥  
माराङ्गनास्तदनु मन्थरदृष्टिपाता वाचालरत्नपदनूपुरपारिहार्याः ।  
सद्यः समेत्य चतुरस्रविशालगर्भं चक्रुस्तदग्रभुवि ताण्डवमत्युदारम् ॥ १०।४६ ॥  
अन्तःसमाहितसमाधिरसानुषक्तमालोक्य शाक्यकुलनन्दनमप्रकम्प्यम् ।  
कर्णामृतानि वचनानि च कातराक्ष्यः कामाङ्गना विदधिरे करुणाक्षराणि ॥ १०।४७ ॥  
अस्यै पतन्मदनसायकविह्वलायै दृष्टिप्रदानमपि कर्तुमपारयन्तम् ।  
उत्पाट्य लोचनयुगं द्विजपुङ्गवाय त्वां दत्तवानिति कथं ब्रुवते पुराणाः ॥ १०।४८ ॥  
मग्नां महामकरकेतनवारिराशौ मामित्थमाधिविधुरामवलम्बशून्याम् ।  
उद्धर्तुमप्यकुशलो जननाम्बुराशेरुत्तारयिष्यसि कथं त्वमशेषलोकम् ॥ १०।४९ ॥  
दृष्ट्वास्मदीयमनवद्यतमं विलासं श्लाघाशिरोविधुतिमप्यतिदूरयन्तम् ।  
उच्छीद्य मस्तकमुदस्तरिपुप्रभावं त्वां दत्तवानिति वदन्ति कथं कवीन्द्राः ॥ १०।५० ॥  
पुण्यात्मनामधिपते! पुरुषोत्तमत्वमाप्तुं पदं त्वमभिवाञ्छसि किं तपोभिः ।  
अस्मासु कामपि वधूमधिरोपय त्वं वक्षस्तटे महति मेरुशिलाविशाले ॥ १०।५१ ॥  
भद्रान्ववायमथ वा परमेश्वरत्वमाकाङ्क्षसे समुपयातुमलं तपोभिः ।  
कामप्यमूषु कमलायतदृष्टिपातां वामालकां त्वमधिरोहयं वामभागे ॥ १०।५२ ॥  
आनन्दकन्दलितलोचनविभ्रमाणाम् अम्भोरुहप्रकरगर्वगलग्रहाणाम् ।  
आविःस्मिताननरुचामवलोकनानां पात्रीभवन्ति सुदृशां ननु भाग्यवन्तः ॥ १०।५३ ॥  
आकृष्टरक्तपरपुष्टवचोविलासाद् आलोचनान्तविवृतादृतकर्णपेयात् ।  
आश्चर्यभङ्गिसुभगादपरोक्षसौख्यादाभाषणान्मृगदृशाममृतं किमन्यत् ॥ १०।५४ ॥  
अश्रान्तपानसहमौषधमात्मयोनितापोदयेष्वनुपदंशमनो ऽभिरामम् ।  
अक्षीयमाणमधरामृतमङ्गनानामास्वाद्यतामयति पुण्यवतां हि पुंसाम् ॥ १०।५५ ॥  
एवंविधैर्ललितभावरसानुविद्धैर्नृत्तक्रमैर्निरुपमैर्वचसां विलासैः ।  
आलोक्य बुद्धमविकम्पितचित्तवृत्तिं लज्जावशात् प्रतिनिवृत्य ययुस्तरुण्यः ॥ १०।५६ ॥  
इत्थं पुष्पशरासनस्य विजयव्यापारशुष्कस्थितां  
सम्बोधिप्रसदां निवेश्य सुदृशं श्रीबोधिमूले वरः ।  
सिद्धार्थश्चिरवासनापरिगतानुच्छिद्य दोषद्विषो-  
मुक्तिक्षेत्रकुटुम्बरक्षणविधौ मूधार्भिषिक्तो ऽभवत् ॥ १०।५८ ॥  
  
इति बुद्धघोषविरचिते पद्यचूडामणिनाम्नि महाकाव्ये सिद्धार्थचरिते दशमः सर्गः ॥  
  
  
  
