---
title: 'Asanga: Mahayanasutralankara'

---
## Intro
  
  
  
  
 Asanga: Mahayanasutralankara   
  
  
  
  
Asanga: Mahayanasutralankara (= Msa)  
Based on the edition by S. Bagchi: Mahāyānasūtrālaṅkāra of Asaṅga, Darbhaga 1960 [or a reprint of 2000?]  
(Buddhist Sanskrit Texts, 13).  
  
  
Input by members of the Digital Sanskrit Buddhist Canon Input Project Member.  
Proof reader: Milan Shakya  
Input Year: 2008  
[Last Modified: 2009-04-28 15:47:20  
  
With kind permission of the Digital Sanskrit Buddhist Canon Project  
of Nagarjuna Institute, Nepal  
and University of the West, Rosemead, California, USA  
www.uwest.edu/sanskritcanon  
  
  
  
BOLD for references to S. Bagchi's 1960 edition (added)  
[...] = emendation  
  
  
  
  
  


## पाठः
  
  
  
  
  
  
  
  
महायानसूत्रालङ्कारः  
  
॥ ॐ ॥  
  
नमः सर्वबुद्धबोधिसत्त्वेभ्यः  
  
प्रथमो ऽधिकारः  
  
अर्थज्ञो ऽर्थविभावनां प्रकुरुते वाचा पदैश्चामलै-  
र्दुःखस्योत्तरणाय दुःखितजने कारुण्यतस्तन्मयः ।  
धर्मस्योत्तमयानदेशितविधेः सत्त्वेषु तद्गामिषु  
श्लिष्टामर्थगतिं निरुत्तरगतां पञ्चात्मिकां दर्शयन् ॥ म्स_१।१ ॥  
  
अर्थज्ञो ऽर्थविभावनां प्रकुरुते॥॥॥॥।[इत्यादि] कोषदेशमारभ्य को ऽलङ्करोति । अर्थज्ञः । कमलङ्कारमलङ्करोति अर्थविभावनां कुरुते । केन वाचा पदैश्चामलैः । अमलया वाचेतिष॥॥॥॥[पौर्यादिना] अमलैः पदैरिति युक्तैः सहितैरिति विस्तरः । न हि विना वाचा पदव्यञ्जनैरर्थो विभावयितुं शक्यत इति । कस्मै दुःखस्योत्तरणाय दुःखितजने कारुण्यतस्तन्मयः । दुःखितजने यत्कारुण्यं तस्मात्कारुण्यतस्तन्मय इति कारुण्यमयः । कस्यालङ्कारं करोति । धर्मस्योत्तमयानदेशितविधेः । उत्तमयानस्य देशितो विधिर्यस्मिन्धर्मे तस्य धर्मस्य । कस्मिन्नलङ्करोति । सत्त्वेषु तद्गामिषु । निमित्तसप्तम्येषा॥॥॥॥।[महायान]गामिसत्त्वनिमित्तमित्यर्थः । कतिविधमलङ्कारं करोति । पञ्चविधम् । श्लिष्टामर्थगतिं निरुत्तरगतां पञ्चात्मिकां दर्शयन् । श्लिष्टामिति युक्ताम् । निरुत्तरगतामित्यनुत्तरज्ञान[यान]गताम् ।  
  
तामिदानीं पञ्चात्मिकामर्थगतिं द्वितीयेन श्लोकेन दर्शयति ।  
  
घटितमिव सुवर्णं वारिजं वा विबुद्धं  
सुकृतमिव सुभोज्यं भुज्यमानं क्षुधार्तैः ।  
(म्स_बग्छि २)  
विदित इव सुलेखो रत्नपेटेव मुक्ता  
विवृत इह स धर्मः प्रीतिमग्र्यां दधाति ॥ म्स_१।२ ॥  
  
अनेन श्लोकेन पञ्चभिर्दृष्टान्तैः स हि धर्मः पञ्चविधमर्थमधिकृत्य देशितः साध्यं व्युत्पाद्यं चिन्त्यमचिन्त्यं परिनिष्पन्नं चाधिगमार्थं प्रत्यात्मवेदनीयं बोधिपक्षस्वभावम् । सो ऽनेन सूत्रालङ्कारेण विवृतः प्रीतिमग्र्यां दधाति । यथाक्रमं घटितसुवर्णादिवत् ।  
  
यदा स धर्मः प्रकृत्यैव गुणयुक्तः कथं सो ऽलङ्क्रियत इत्यस्य चोद्यस्य परिहारार्थं तृतीयः श्लोकः ।  
  
यथा बिम्बं भूषाप्रकृतिगुणवद्दर्पणगतं  
विशिष्टं प्रामोद्यं जनयति नृणां दर्शनवशात् ।  
तथा धर्मः सूक्तप्रकृतिगुणयुक्तो ऽपि सततं  
विभक्तार्थस्तुष्टिं जनयति विशिष्टामिह सताम् ॥ म्स_१।३ ॥  
  
अनेन किं दर्शयति । यथा बिम्बं भूषया प्रकृत्यैव गुणवत् आदर्शगतं दर्शनवशाद्विशिष्टं प्रामोद्यं जनयत्येवं स धर्मः सुभाषितैः प्रकृत्यैव गुणयुक्तो ऽपि सततं विभक्तार्थस्तुष्टिं विशिष्टां जनयति । बुद्धिमतामतस्तुष्टिविशेषोत्पादनादलङ्कृत इव भवतीति ।  
  
अतः परं त्रिभिः श्लोकैस्तस्मिन्धर्मे त्रिविधमनुशंसं दर्शयत्यादरोत्पादनार्थम् ।  
  
आघ्रायमाणकटुकं स्वादुरसं यथौषधं तद्वत् ।  
धर्म[र्मो] द्वयव्यवस्था[स्थो] व्यञ्जनतो ऽर्थो न च[र्थतश्च]ज्ञेयः ॥ म्स_१।४ ॥  
राजेव दुराराधो धर्मो ऽयं विपुलगाढगम्भीरः ।  
आराधितश्च तद्वद्वरगुणधनदायको भवति ॥ म्स_१।५ ॥  
रत्नं जात्यमनर्थं[र्घं]यथापरीक्षकजनं न तोषयति ।  
धर्मस्तथायमबुघं विपर्ययात्तोषयति तद्वत् ॥ म्स_१।६ ॥  
  
(म्स_बग्छि ३)  
त्रिविधो ऽनुशंसः । आवरणप्रहाणहेतुत्वमौषधोपमत्वेन । द्वयव्यवस्थ इति व्यञ्जनार्थव्यवस्थः । विभुत्वहेतुत्वमभिज्ञादिवैशेषिकगुणैर्श्वर्यदानाद्राजोपमत्वेन । आर्यध[ज]नोपभोगहेतुत्वं च अनर्थ[र्घ]जात्यरत्नोपमत्वेन । परीक्षकजन आर्यजनो वेदितव्यः ।  
  
नैवेदं महायानं बुद्धवचनं कुतस्तस्यायमनुशंसो भविष्यतीत्यत्र विप्रतिपन्नास्तस्य बुद्धवचनत्वप्रसाधनार्थं कारणविभाज्यमारभ्य श्लोकः ।  
  
आदावव्याकरणात्समप्रवृत्तेरगोचरात्सिद्धेः ।  
भावाभावे ऽभावात्प्रतिपक्षत्वाद्रुतान्यत्वात् ॥ म्स_१।७ ॥  
  
आदावव्याकरणात् यद्येतत्सद्धर्मान्तरायिपश्चात्केनाप्युत्पादितम् । कस्मादादौ भगवता न व्याकृतमनागतभय[भङ्ग]वत् । समप्रवृत्तेः समकालं च श्रावकयानेन महायानस्य प्रवृत्तिरुपलभ्यते न पश्चादिति कथमस्याबुद्धवचनत्वं विज्ञायते । अगोचरान्नायमेवमुदारो गम्भीरश्च धर्मस्तार्किकाणां गोचरः । तीर्थिकशास्त्रेषु तत्प्रकारानुपलम्भादिति । नायमन्यैर्भाषितो युज्यते । उच्यमाने ऽपि तदनधिमुक्तेः । सिद्धेरथान्येनाभिसम्बुध्य भाषितः । सिद्धमस्य बुद्धवचनत्वम् । स एव बुद्धो यो ऽभिसम्बुध्य एवं भाषते । भावाभावे ऽभावाद्यदि महायानं किञ्चिदस्ति तस्य भाव[वे] सिद्धमिदं बुद्धवचनमतो ऽन्यस्य महायानस्याभावात् । अथ नास्ति तस्याभावे श्रावकयानस्याप्यभावात् । श्रावकयानं बुद्धवचनं न महायानमिति न युज्यते विना बुद्धयानेन बुद्धानामनुत्पादात् । प्रतिपक्षत्वात् । भाव्यमानं च महायानं सर्वनिर्विकल्पज्ञानाश्रयत्वेन क्लेशानां प्रतिपक्षो भवति तस्माद् बुद्धवचनम् । रुतान्यत्वात् । न चास्य यथारुतमर्थस्तस्मान्न यथारुतार्थानुसारेणेदमबुद्धवचनं वेदितब्यम् ।  
  
यदुक्तमादावव्याकरणादित्यनाभोगादेतदनागतां भगवता न व्याकृतमिति कस्यचित् स्यादत उपेक्षाया अयोगे श्लोकः ।  
  
प्रत्यक्षचक्षुषो बुद्धाः शासनस्य च रक्षकाः ।  
अध्मन्यनावृतज्ञाना उपेक्षातो न युज्यते ॥ म्स_१।८ ॥  
  
अनेन किं दर्शयति । त्रिभिः कारणैरनागतस्य महतः शासनोपद्रवस्योपेक्षा न युज्यते । बुद्धानामयत्नतो ज्ञानप्रवृत्तेः प्रत्यक्षचक्षुष्कतया शासनरक्षायाश्च[यां च] यत्नवत्वात् । अनागतज्ञानसमर्थ्याच्च सर्वकालाव्याहतज्ञानतयेति ।  
  
यदुक्तं भावाभावे ऽभावादिति । एतदेव श्रावकयानं महायानमेतेनैव महाबोधिप्राप्तिरिति कस्यचित्स्यादतः श्रावकयानस्य महायानत्वायोगे श्लोकः ।  
  
(म्स_बग्छि ४)  
वैकल्यतो विरोधादनुपायत्वात्तथाप्यनुपदेशात् ।  
न श्रावकयानमिदं भवति महायानधर्माख्यम् ॥ म्स_१।९ ॥  
  
वैकल्यात्परार्थोपदेशस्य । न हि श्रावकयाने कश्चित्परार्थ उपदिष्टः श्रावकाणामात्मनो निर्विद्विरागविमुक्तिमात्रोपायोपदेशात् । न च स्वार्थ एव परेषूपदिश्यमानः परार्थो भवितुमर्हति । विरोधात् । स्वार्थे हि परो नियुज्यमानः स्वार्थ एव प्रयुज्यते स आत्मन एव परिनिर्वाणार्थप्रयुक्तो ऽनुत्तरां सम्यक्सम्बोधिमभिसम्भोत्स्यत इति विरुद्धमेतत् । न च श्रावकयानेनैव चिरकालं बोधौ घटमानो बुद्धो भवितुमर्हति । अनुपायत्वात् । अनुपायो हि श्रावकयानं बुद्धत्वस्य न चानुपायेन चिरमपि प्रयुज्यमानः प्रार्थितमर्थं प्राप्नोति । श्रृङ्गादिव दुग्धं न भस्रया[भस्रायाः] । अथान्यथाप्यत्रोपदिष्टं यथा बोधिसत्त्वेन प्रयोक्तव्यम् । तथाप्यनुपदेशान्न श्रावकयानमेव महायानं भवितुर्महति । न हि स तादृश उपदेश एतस्मिन्नुपलभ्यते ।  
  
विरुद्धमेव चान्योन्यं श्रावकयानं महायानं चेत्यन्योन्यविरोधे श्लोकः ।  
  
आशयस्योपदेशस्य प्रयोगस्य विरोधतः ।  
उपस्तम्भस्य कालस्य यत् हीनं हीनमेव तत् ॥ म्स_१।१० ॥  
  
कथं विरुद्धम् । पञ्चभिर्विरोधैः । आशयोपदेशप्रयोगोपस्तम्भकालविरोधैः । श्रावकयाने ह्यात्मपरिनिर्वाणायैवाशयस्तदर्थमेवोपदेशस्तदर्थमेव प्रयोगः परीत्तश्च पुण्यज्ञानसम्भारसङ्गृहीत उपस्तम्भः, कालेन चाल्पेन तदर्थप्राप्तिर्यावत्त्रिभिरपि जन्मभिः । महायाने तु सर्वं विपर्ययेण । तस्मादन्योन्यविरोधाद् यद् यानं हीनं हीनमेव तत् । न तन्महायानं भवितुमर्हति ।  
  
बुद्धवचनस्येदं लक्षणं यत्सूत्रे ऽवतरति विनये सन्दृश्यते धर्मतां च न विलोमयति । न चैवं महायानम्, सर्वधर्मनिःस्वभावत्वोपदेशात् । तस्मान्न बुद्धवचनमिति कस्यचित्स्यादतो लक्षणाविरोधे श्लोकः ।  
  
स्वके ऽवतारात्स्वस्यैव विनये दर्शनादपि ।  
औदार्यादपि गाम्भीर्यादविरुद्धैव धर्मता ॥ म्स_१।११ ॥  
  
अनेन श्लोकेन किं दर्शयति । अवतरत्येवेदं स्वस्मिन् महायानसूत्रे स्वस्य च क्लेशस्य[क्लेशः?] विनयः[विनये]सन्दृश्यते । यो महायाने बोधिसत्त्वानां क्लेशः उक्तः । विकल्पक्लेशा हि बोधिसत्त्वाः । औदार्यगाम्भीर्यलक्षणत्वाच्च । न धर्मतां विलोमयत्यथैव हि धर्मता महाबोधिप्राप्तये तस्मान्नास्ति लक्षणविरोधः ।  
  
(म्स_बग्छि ५)  
अगोचरादित्युक्तमतर्स्तकगोचरत्वायोगे श्लोकः ।  
  
निश्रितो ऽनियतो ऽव्यापी सांवृतः खेदवानपि ।  
बालाश्रयो मतस्तर्कस्तस्यातो विषयो न तत् ॥ म्स_१।१२ ॥  
  
अदृष्टसत्याश्रयो हि तर्कः कश्चिदागमनिश्रितो भवति । अनियतश्च भवति कालान्तरेणान्यथाप्रत्यवगमात् । अव्यापी च न सर्वज्ञेयविषयः । संवृतिसत्यविषयश्च न परमार्थविषयः । खेदवांश्च प्रतिभानपर्यादानात् । महायानं तु न निश्रितं यावदखेदवत् । शतसाहस्रिकाद्यनेकसूत्रोपदेशात् । अतो न तर्कस्य तद्विषयः ।  
  
अनुपायत्वात् श्रावकयाने न बुद्धत्वं प्राप्तमित्युक्तम्, अथ महायानं कथमुपायो युक्त इत्युपायत्वयोगे श्लोकः ।  
  
औदार्यादपि गाम्भीर्यात्परिपाको ऽविकल्पना ।  
देशनातो द्वयस्यास्मिन् स चोपायो निरुत्तरे ॥ म्स_१।१३ ॥  
  
अनेन श्लोकेन किं दर्शयति । प्रभावौदार्यदेशनया सत्त्वानां परिपाकः प्रभावाधिमुक्तितो घटनात् । गाम्भीर्यदेशनया अविकल्पना, अत एतस्य द्वयस्यास्मिन् महायाने देशना । स चोपायो निरुत्तरे ज्ञाने, ताभ्यां यथाक्रमं सत्त्वानां परिपाचनादात्मनश्च बुद्धधर्मपरिपाकादिति ।  
  
ये पुनरस्मात् त्रसन्ति तदर्थमस्थानत्रासादीनवे कारणत्वेन श्लोकः ।  
  
तदस्थानत्रासो भवति जगतां दाहकरणो  
महापुण्यस्कन्धप्रसवकरणाद्दीर्घसमयम् ।  
अगोत्रो ऽसन्मित्रो ऽकृतमतिरपूर्वाचित्तशुभ-  
स्त्रसत्यस्मिन् धर्मे पतति महतो ऽर्थाद्गत् इह ॥ म्स_१।१४ ॥  
  
त्रासास्थाने त्रासस्तदस्थानत्रासः । दाहकरणो भवत्यपायेषु । किं कारणम् । महतः अपुण्यस्कन्धप्रसवस्य करणात् । कियन्तं कालमिति दीर्घसमयम् । एवं पश्चादादीनवः । येन च कारणेन यावन्तं च कालं तत् सन्दर्शयति । किं पुनः कारणे तु सतीति चतुर्विधं त्रासकारणं दर्शयति । गोत्रं चास्य न भवति सन्मित्रं वा अव्युत्पन्नमतिर्वा भवति महायानधर्मतायां पूर्वं वानुपचितशुभो भवति । पतति महतो ऽर्थादिति महाबोधिसम्भारार्थात् । अप्राप्तपरिहाणितो ऽपरमादीनवं दर्शयति ।  
  
(म्स_बग्छि ६)  
त्रासकारणमुक्तमत्रासकारणं वक्तव्यमित्यत्रासकारणत्वे श्लोकः ।  
  
तदन्यान्या[न्यस्या?]भावात्परमगहनत्वादनुगमात्  
विचित्रस्याख्यानाद् ध्रुवकथनयोगाद्वहुमुखात् ।  
यथाख्यानं नार्थाद्भगवति च भावातिगहनात्  
न धर्मे ऽस्मिंस्त्रासो भवति विदुषां योनिविचयात् ॥ म्स_१।१५ ॥  
  
तदन्यान्या[न्यस्या?]भावादिति ततो ऽन्यस्य महायानस्याभावात् । अथ श्रावकयानमेव महायानं स्यादन्यस्य श्रावकस्य प्रत्येकबुद्धस्य वाभावः स्यात् । सर्व एव हि बुद्धा भवेयुः । परमगहनत्वाच्च । सर्वज्ञज्ञानमार्गस्यानुगमाच्च तुल्यकालप्रवृत्त्या । विचित्रस्याख्यानात् । विचित्रश्चात्र सम्भा[सा?]रमार्ग आख्यायते न केवलं शून्यतैव । तस्माद[आ]भिप्रायिकेनानेन भवितव्यमिति । ध्रुवकथनयोगाद्, बहुमुखादभीक्ष्णं चात्र शून्यता कथ्यते बहुमिश्च पर्यायैस्तेषु तेषु सूत्रान्तेषु तस्माद्भवितव्यमत्र महता प्रयोजनेन । अन्यथा हि सत्कृत्प्रतिषेधमात्रकृतमभबिष्यदिति । यथाख्यानं नार्थात् न चास्य यथारुतमर्थो ऽस्मादपि त्रासो न युक्तः । भगवति च भावातिगहनादतिगहनश्च बुद्धानां भावो दुराज्ञेयस्तस्मान्नास्माभिस्तदज्ञानात्त्रसितव्यमिति । एवं योनिशः प्रविचयाद्विदुषां त्रासो न भवति ।  
  
दूरानुप्रविष्टज्ञानगोचरत्वे श्लोकः ।  
  
श्रुतं निश्रित्यादौ प्रभवति मनस्कार इह यो  
मनस्काराज्ज्ञानं प्रभवति च तत्त्वार्थविषयम् ।  
ततो धर्मप्राप्तिः प्रभवति च तस्मिन्मतिरतो  
यदा प्रत्यात्मं सा कथमसति तस्मिन्व्यवसितिः ॥ म्स_१।१६ ॥  
  
श्रुतं निश्रित्यादौ मनस्कारः प्रभवति यो योनिश इत्यर्थः । योनिशो मनस्कारात्तत्त्वार्थविषयं ज्ञानं प्रभवति लोकोत्तरा सम्यग्दृष्टिः, ततस्तत्फलस्य धर्मस्य प्राप्तिः, ततस्तस्मिन् प्राप्ते मतिर्विमुक्तिज्ञानं प्रादुर्भवति । एवं यदा प्रत्यात्मं सा मतिर्भवति, कथमसति तस्मिन्नेषा व्यवसितिर्निश्चयो भवति नैवेदं बुद्धवचनमितिए ।  
  
अत्रासपदस्थानत्वे श्लोकः ।  
  
अहं न बोद्धा न गभीरबोद्धा बुद्धौ गभीरं किमतर्कगम्यम् ।  
कस्माद् गभीरार्थविदां च मोक्ष इत्येतदुत्त्रासपदं न युक्तम् ॥ म्स_१।१७ ॥  
  
(म्स_बग्छि ७)  
यदि तावदहमस्य न बोद्धेत्युत्त्रासपदम्, तन्न युक्तम् । अथ बुद्धो ऽपि गम्भी[भी?] रस्य पदार्थस्य न बोद्धा स किं गभीरं देशयिष्यतीत्युत्त्रासपदम्, तदयुक्तम् । अथ गम्भी[भी]रं कस्मादतर्कगम्यमित्युत्त्रासपदम्, तन्न युक्तम् । अथ कस्माद् गभीरार्थविदामेव मोक्षो न तार्किकाणामित्युत्त्रासपदम्, तन्न युक्तम् ।  
  
अनधिमुक्तित एव तत्सिद्वौ श्लोकः ।  
  
हीनाधिमुक्तेः सुनिहीनधातोर्ही नैः सहायैः परिवारितस्य ।  
औदार्यगाम्भीर्यसुदेशिते ऽस्मिन् धर्मे ऽधिमुक्तिर्यदि नास्ति सिद्धम् ॥ म्स_१।१८ ॥  
  
यस्य हीना चाधिक[चाधि]मुक्तिः, ततश्च हीन एव धातुः समुदागत आलयविज्ञानभावना । हीनैरेव सहायैः समानाधिमुक्तिधातुकैर्यः परिवारितस्तस्यास्मिन्नौदार्यगाम्भीर्यसुदेशिते महायानधर्मे यद्यधिमुक्तिर्नास्ति, अत एव सिद्धमुत्कृष्टमिदं महायानमिति ।  
  
अश्रुतसूत्रान्तप्रतिक्षेपायोगे श्लोकः ।  
  
श्रुतानुसारेण हि बुद्धिमत्तां लब्ध्वाश्रुते यः प्रकरोत्यवज्ञाम् ।  
श्रुते विचित्रे सति चाप्रमेये शिष्टे कुतो निश्चयमेति मूढः ॥ म्स_१।१९ ॥  
  
कामं तावदधिमुक्तिर्न स्यादश्रुतानां तु सूत्रान्तानामविशेषेण प्रतिक्षेपो न युक्तः । श्रुतानुसारेणैव हि बुद्धिमत्त्वं लब्ध्वा यः श्रुत एवावज्ञां करोति मूढः स सत्येवावशिष्टे श्रुते विचित्रे चाप्रमेये च कुतः कारणान्निश्चयमेति न तद्बुद्धवचनमिति । न हि तस्य श्रुतादन्यब्दलमस्ति तस्मादश्रुत्वा प्रतिक्षेपो न युक्तः ।  
  
यदपि च श्रुतं तद्योनिशो मनसि कर्तव्यं नायोनिश इत्ययोनिशोमनसिकारादीनवे श्लोकः ।  
  
यथारुते ऽर्थे परिकल्प्यमाने स्वप्रत्ययो हानिमुपैति बुद्धेः ।  
स्वाख्याततां च क्षिपति क्षतिं च प्राप्नोति धर्मे प्रतिघावतीव[प्रतीघातमेव] ॥ म्स_१।२० ॥  
  
(म्स_बग्छि ८)  
स्वप्रत्यय इति स्वयन्दृष्टिपरामर्शको, न विज्ञानामन्तिकादर्थपर्येषी । हानिमुपैति बुद्धेरिति यथाभू[रु]तज्ञानादप्राप्तिपरिहानितः । धर्मस्य च स्वाख्याततां प्रतिक्षिपति तन्निदानं चापुण्यप्रभावात् क्षतिं प्राप्नोति । धर्मे च प्रतिघातमावरणं च धर्मव्यसनसंवर्तनीयं कर्मेत्ययमत्रादीनवः ।  
  
अयथावतश्चा[अयथारुतञ्चा]र्थमविजानतो ऽपि प्रतिघातो न युक्त इति प्रतिघातायोगे श्लोकः ।  
  
मनः प्रदोषः प्रकृतिप्रदुष्टो [ऽयथारुते चापि]ह्ययुक्तरूपः ।  
प्रागेव सन्देहगतस्य धर्मे तस्मादुपेक्षैव वरं ह्यदोषा ॥ म्स_१।२१ ॥  
  
प्रकृतिप्रदुष्ट इति प्रकृतिसावद्यः । तस्मादुपेक्षैव वरम् । कस्मात् । सा ह्यदोषा । प्रतिघातस्तु सदोषः ।  
  
। महायानसूत्रालङ्कारे महायानसिद्ध्यधिकारः प्रथमः ॥  
  
  
(म्स_बग्छि ९)  
द्वितीयो ऽधिकारः  
  
शरणगमनविशेषसङ्ग्रहश्लोकः ।  
  
रत्नानि यो हि शरणप्रगतो ऽत्र याने ज्ञेयः स एव परमः शरण[णं] गतानाम् ।  
सर्वत्रगाभ्युपगमाधिगमाभिभूतिभेदैश्चतुर्विधमयार्थविशेषणेन ॥ म्स_२।१ ॥  
  
स एव परमः शरणं गतानामिति । केन कारणेन । चतुर्विधस्वभावार्थविशेषणेन । चतुर्विधो ऽर्थः सर्वत्रगाभ्युपगमाधिगमाभिभूतिभेदतो वेदितव्यः । सर्वत्रगार्थः । अभ्युपगमार्थः । अधिगमार्थः । अभिभवार्थः । ते पुनरुत्तरत्र निर्देक्ष्यन्ते ।  
  
तथाप्यत्र शरणप्रगतानां बहुदुष्करकार्यत्वात् केचिन्नोत्सहन्ते । श्लोकः ।  
  
यस्मादादौ दुष्कर एष व्यवसायो दुःसाधो ऽसौ नैकसहस्रैरपि कल्पैः ।  
सिद्धो यस्मात्सत्त्वहिताधानमहार्थस्तस्मादग्रे यान इहाग्रशरणार्थः ॥ म्स_२।२ ॥  
  
एतेन तस्य शरणगमनव्यवसायस्य प्रणिधानप्रतिपत्तिविशेषाभ्यां यशोहेतुत्वं दर्शयति । फलप्राप्तिविशेषेण महार्थत्वम् ।  
  
पूर्वाधिकृते सर्वत्रगार्थे श्लोकः ।  
  
सर्वान् सत्त्वांस्तारयितुं यः प्रतिपन्नो  
याने ज्ञाने सर्वगते कौशल्ययुक्तः ।  
यो निर्वाणे संसरणे ऽप्येकरसो ऽसौ [संसृतिशान्त्येकरसो ऽसौ]  
ज्ञेयो धीमानेष हि सर्वत्रग एवम् ॥ म्स_२।३ ॥  
  
एतेन चतुर्विधं सर्वत्रगार्थं॥॥॥॥॥॥॥॥॥॥॥॥॥।  
  
असाङ्केतिकं धर्मताअप्रातिलम्भिकं चेति प्रभेदलक्षणा प्रवृत्तिरौदारिकसूक्ष्मप्रभेदेन ।  
  
(म्स_बग्छि १०)  
शरणप्रतिपत्तिविशेषणे श्लोकः ।  
  
शरणगतिमिमां गतो महार्थां गुणगणवृद्धिमुपैति सो ऽप्रमेयाम् ।  
स्फुरति जगदिदं कृपाशयेन प्रथयति चाप्रतिमं महा[र्य]धर्मम् ॥ म्स_२।४ ॥  
  
अत्र शरणगमनस्थां महार्थतां स्वपरार्थप्रतिपत्तिभ्यां दर्शयति । स्वार्थप्रतिपत्तिः पुनर्बहुप्रकाराप्रमेयगुणवृद्ध्या । अप्रमेयत्वं तर्कसङ्ख्याकालाप्रमेयतया वेदितव्यम् । न हि सा गुणवृद्धिस्तर्केण प्रमेया न सङ्ख्यया न कालेनात्यन्तिकत्वात् । परार्थप्रतिपत्तिराशयतश्च करुणास्फुरणेन प्रयोगतश्च महायानधर्मप्रथनेन । महायानं हि महार्यदृशां धर्मः ।  
  
॥ महायानसूत्रालङ्कारे शरणगमनाधिकारो द्वितीयः ॥  
  
  
(म्स_बग्छि ११)  
तृतीयो ऽधिकारः  
  
गोत्रप्रभेदसङ्ग्रहश्लोकः  
  
सत्त्वाग्रत्वं स्वभावश्च लिङ्गं गोत्रप्रभेदता ।  
आदीनवो ऽनुशंसश्च द्विधौपम्यं चतुर्विधा ॥ म्स_३।१ ॥  
  
अनेन गोत्रस्यास्तित्वमग्रत्वं स्वभावो लिङ्गं भेद आदीनप्रवो ऽनुशंसो द्विधौपम्यं चेत्येष प्रभेदः सङ्गृहीतः । एते च प्रभेदाः प्रत्येकं चतुर्विधाः ।  
  
अनेन गोत्रास्तित्वविभागे श्लोकः ।  
  
धातूनामधिमुक्तेश्च प्रतिपत्तेश्च भेदतः ।  
फलभेदोपलब्धेश्च गोत्रास्तित्वं निरूप्यते ॥ म्स_३।२ ॥  
  
नानाधातुकत्वात्सत्त्वानामपरिमाणो धातुप्रभेदो यथोक्तमक्षराशिसूत्रे । तस्मादेवञ्जातीयको ऽपि धातुभेदः प्रत्येतव्यः इति । अस्ति यानत्रये गोत्रभेदः । अधिमुक्तिभेदो ऽपि सत्त्वानामुपलभ्यते । प्रथमत एव कस्यचित् क्वचिदेव याने ऽधिमुक्तिर्भवति । सो ऽन्तरेण गोत्रभेदं न स्यात् । उत्पादितायामपि च प्रत्ययवशेनाधिमुक्तौ प्रतिपत्तिभेद उपलभ्यते कश्चिन्निर्बोढा भवति कश्चिन्नेति सो ऽन्तरेण गोत्रप्रभेदं न स्यात् । फलभेदश्चोपलभ्यते हीनमध्यविशिष्टा बोधयः । सो ऽन्तरेण गोत्रभेदं न स्यात् बीजानुरूपत्वात् फलस्य ।  
  
अग्रत्वविभागे श्लोकः ।  
  
उदग्रत्वे ऽथ सर्वत्वे महार्थत्वे ऽक्षयाय च ।  
शुभस्य तन्निमित्तत्वात् गोत्रग्रत्वं विधीयते ॥ म्स_३।३ ॥  
  
अत्र गोत्रस्य चतुर्विधेन निमित्तत्वेनाग्रत्वं दर्शयति । तद्धि गोत्रं कुशलमूलानामुदग्रत्वे निमित्तं, सर्वत्वे, महार्थत्वे, अक्षयत्वे च । न हि श्रावकाणां तथोदग्राणि कुशलमूलानि, न च सर्वाणि सन्ति, बलवैशारद्याद्यभावात् । न च महार्थान्यपरार्थत्वात् । न चाक्षयाण्यनुपधिशेषनिर्वाणावसानत्वात् ।  
  
लक्षणविभागे श्लोकः ।  
  
प्रकृत्या परिपुष्टं च आश्रयश्चाश्रितं च तत् ।  
सदसच्चैव विज्ञेयं गुणोत्तारणतार्थतः ॥ म्स_३।४ ॥  
  
(म्स_बग्छि १२)  
एतेन चतुर्विधं गोत्रं दर्शयति । प्रकृतिस्थं समुदानीतमाश्रयस्वभावमाश्रितस्वभावं च तदेव यथाक्रमम् । तत्पुनर्हेतुभावेन सत् फलभावेनासत् गुणोत्तारणार्थेन गोत्रं वेदितव्यं गुणा उत्तरन्त्यस्मादुद्भवन्तीति कृत्वा ।  
  
लिङ्गविभागे श्लोकः ।  
  
कारुण्यमधिमुक्तिश्च क्षान्तिश्चादिप्रयोगतः ।  
समाचारः शुभस्यापि गोत्रलिङ्गं निरूप्यते ॥ म्स_३।५ ॥  
  
चतुर्विधं लिङ्गं बोधिसत्त्वगोत्रे । आदिप्रयोगत एव कारुण्यं सत्त्वेषु । अधिमुक्तिर्महायानधर्मे । क्षान्तिर्दुष्करचर्यायां सहिष्णुतार्थेन । समाचारश्च पारमितामयस्य कुशलस्येति ।  
  
प्रभेदविभागे श्लोकः ।  
  
नियतानियतं गोत्रमहार्यं हार्यमेव च ।  
प्रत्ययैर्गोत्रभेदो ऽयं समासेन चतुर्विधः ॥ म्स_३।६ ॥  
  
समासेन चतुर्विधं गोत्रं नियतानियतं तदेव यथाक्रमं प्रत्ययैरहार्यं हार्यं चेति ।  
  
आदीनवविभागे श्लोकः ।  
  
क्लेशाभ्यासः कुमित्रत्वं विघातः परतन्त्रता ।  
गोत्रस्यादीनवो ज्ञेयः समासेन चतुर्विधः ॥ म्स_३।७ ॥  
  
बोधिसत्त्वगोत्रे समासेन चतुर्विध आदीनवो येन गोत्रस्थो ऽगुणेषु प्रवर्तते । क्लेशबाहुल्यम्, अकल्याणमित्रता, उपकरणविघातः, पारतन्त्र्यं च ।  
  
अनुशंसविभागे श्लोकः ।  
  
चिरादपायगमनमाशुमोक्षश्च तत्र च ।  
तनुदुःखोपसंवित्तिः सोद्वेगा सत्त्वपाचना ॥ म्स_३।८ ॥  
  
चतुर्विधो बोधिसत्त्वस्य गोत्रे ऽनुशंसः । चिरेणापायान् गच्छति । क्षिप्रं च तेभ्यो मुच्यते । मृदुकं च दुःखं तेषूपपन्नः प्रतिसंवेदयते । संविग्नचेतास्तदुपपन्नांश्च सत्त्वान्करुणायमानः परिपाचयति ।  
  
महासुवर्णगोत्रौपम्ये श्लोकः ।  
  
सुवर्णगोत्रवत् ज्ञेयममेयशुभताश्रयः ।  
ज्ञाननिर्मलतायोगप्रभावाणां च निश्रयः ॥ म्स_३।९ ॥  
  
(म्स_बग्छि १३)  
महासुवर्णगोत्रं हि चतुर्विधस्य सुवर्णस्याश्रयो भवति । प्रभूतस्य, प्रभास्वरस्य, निर्मलस्य, कर्मण्यस्य च । तत्साधर्म्येण बोधिसत्त्वगोत्रमप्रमेयकुशलमूलाश्रयः । ज्ञानाश्रयः । क्लेशनैर्मल्याप्राप्त्याश्रयः । अभिज्ञादिप्रभावाश्रयश्च । तस्मान्महासुवर्णगोत्रोपमं वेदितव्यम् ।  
  
महारत्नगोत्रौपम्ये श्लोकः ।  
  
सुरत्नगोत्रवज्ज्ञेयं महाबोधिनिमित्ततः ।  
महाज्ञानसमाध्यार्यमहासत्त्वार्थनिश्रयात् ॥ म्स_३।१० ॥  
  
महारत्नगोत्रं हि चतुर्विधरत्नाश्रयो भवति । जात्यस्य वर्णसम्पन्नस्य संस्थानसम्पन्नस्य प्रमाणसम्पन्नस्य च । तदुपमं बोधिसत्त्वगोत्रं वेदितव्यम्, महाबोधिनिमित्तत्वात्, महाज्ञाननिमित्तत्वात्, आर्यसमाधिनिमित्तत्वात्, चित्तस्य हि संस्थितिः समाधिः, महासत्त्वपरिपाकनिमित्तत्वाच्च बहुसत्त्वपरिपाचनात् ।  
  
अगोत्रस्थविभागे श्लोकः ।  
  
ऐकान्तिको दुश्चरिते ऽस्ति कश्चित् कश्चित् समुद्घातितशुक्लधर्मा ।  
अमोक्षभागीयशुभो ऽस्ति कश्चिन् निहीनशुक्लो ऽस्त्यपि हेतुहीनः ॥ म्स_३।११ ॥  
  
अपरिनिर्वाणधर्मक एतस्मिन्नगोत्रस्थो ऽभिप्रेतः । स च समासतो द्विविधः । तत्कालापरिनिर्वाणधर्मा अत्यन्तं च । तत्कालापरिनिर्वाणधर्मा चतुर्विधः । दुश्चरितैकान्तिकः, समुच्छिन्नकुशलमूलः, अमोक्षभागीयकुशलमूलः, हीनकुशलमूलश्चापरिपूर्णसम्भारः । अत्यन्तापरिनिर्वाणधर्मा तु हेतुहिनो यस्य परिनिर्वाणगोत्रमेव नास्ति ।  
  
प्रकृतिपरिपुष्टगोत्रमाहात्म्ये श्लोकः ।  
  
गाम्भीर्यौदार्यवादे परहितकरणायोदिते दीर्घधर्मे  
अज्ञात्वैवाधिमुक्तिर्भवति सुविपुला सम्प्रपत्तिक्षमा च ।  
सम्पत्तिश्चावसाने द्वयगतपरमा यद्भवत्येव तेषां  
तज्ज्ञेयं बोधिसत्त्वप्रकृतिगुणवतस्तत्प्रपुष्टाच्च गोत्रात् ॥ म्स_३।१२ ॥  
  
यद्गाभी[म्भी]र्योदार्यवादिनि परहितक्रियार्थमुक्ते विस्तीर्णे महायानधर्मे गाम्भीर्यौदार्यार्थमज्ञात्वैवाधिमुक्तिर्विपुला भवति, प्रतिपत्तौ चोत्साहः [चाखेदः] सम्पत्तिश्चावसाने महाबोधिर्द्वयगतायाः (म्स_बग्छि १४) सम्पत्तेः परमा, तत्प्रकृत्या गुणवतः परिपुष्टस्य च बोधिसत्त्वगोत्रस्य माहात्म्यं वेदितव्यम् । द्वयगता इति द्वये लौकिकाः श्रावकाश्च । परमेति विशिष्टा ।  
  
फलतो गोत्रविशेषणे श्लोकः ।  
  
सुविपुलगुणबोधिवृक्षवृद्ध्यै घनसुखदुःखशमोपलब्धये च ।  
स्वपरहितसुखक्रिया फलत्वाद् भवति समुदग्र[समूलमुदग्र]गोत्रमेतत् ॥ म्स_३।१३ ॥  
  
स्वपरहितफलस्य बोधिवृक्षस्य प्रशस्तमूलत्वमनेन बोधिसत्त्वगोत्रं सन्दर्शितम् ।  
  
॥ महायानसूत्रालङ्कारे गोत्राधिकारस्तृतीयः ॥  
  
  
(म्स_बग्छि १५)  
चतुर्थो ऽधिकारः  
  
चित्तोत्पादलक्षणे श्लोकः ।  
  
महोत्साहा महारम्भा महार्थाथ महोदया ।  
चेतना बोधिसत्त्वानां द्वयार्था चित्तसम्भवः ॥ म्स_४।१ ॥  
  
महोत्साहा सन्नाहवीर्येण गम्भीरदुष्करदीर्घकालप्रतिपक्षोत्स[त्त्यु]त्सहनात् । महारम्भा यथासन्नाहप्रयोगवीर्येण । महार्था आत्मपरहिताधिकारात् । महोदया महाबोधिसमुदागमत्वात् । सो ऽयं त्रिविधो गुणः परिदीपितः, पुरुषकारगुणो द्वाभ्यां पदाभ्यामर्थक्रियागुणः फलपरिग्रहगुणश्च द्वाभ्याम् । द्वयार्था महाबोधिसत्त्वार्थक्रियालम्बनत्वात् । इति त्रिगुणा द्वयालम्बना च चतेना चित्तोत्पाद इत्युच्यते ।  
  
चित्तोत्पादप्रभेदे श्लोकः ।  
  
चित्तोत्पादो ऽधिमोक्षो ऽसौ शुद्धाध्याशयिको ऽपरः ।  
वैपाक्यो भूमिषु मतस्तथावरणवर्जितः ॥ म्स_४।२ ॥  
  
चतुर्विधो बोधिसत्त्वानां चित्तोत्पादः । आधिमोक्षिको ऽधिमुक्तिचर्याभूमौ । शुद्धाध्याशयिकः सप्तसु भूमिषु । वैपाकिको ऽष्टम्यादिषु । अनावरणिको बुद्धभूमौ ।  
  
चित्तोत्पादविनिश्चये चत्त्वारः श्लोकाः ।  
  
करुणामूल इष्टो ऽसौ सदासत्त्वहिताशयः ।  
धर्माधिमोक्षस्तज्ज्ञानपर्येष्ट्यालम्बनस्तथा ॥ म्स_४।३ ॥  
उत्तरच्छन्दयानो ऽसौ प्रतिष्ठाशीलसंवृतिः ।  
उत्थापना विपक्षस्य परिपन्थो ऽधिवासना ॥ म्स_४।४ ॥  
शुभवृद्ध्यनुसंसो ऽसौ पुण्यज्ञानमयः स हि ।  
सदापारमितायोगनिर्याणश्च स कथ्यते ॥ म्स_४।५ ॥  
भूमिपर्यवसानो ऽसौ प्रतिस्वं तत्प्रयोगतः ।  
विज्ञेयो बोधिसत्त्वानां चित्तोत्पादविनिश्चयः ॥ म्स_४।६ ॥  
  
तथायं विनिश्चयः । किम्मूल एष चतुविर्धो बोधिसत्त्वानां चित्तोत्पादः किमाशयः किमधिमोक्षः किमालम्बनः किंयानः किम्प्रतिष्ठः किमादीनवः किमनुशंसः किन्निर्याणः (म्स_बग्छि १६) किम्पर्यवसान इति । आह । करुणामूलः । सदासत्त्वहिताशयः । महायानधर्माधिमोक्षः । तज्ज्ञानपर्येष्ट्याकारेण तज्ज्ञानालम्बनात् [नः] । उत्तरोत्तरच्छन्दयानः । बोधिसत्त्वशीलसंवरप्रतिष्ठः । परिपन्थ आदीनवः । कः पुनस्तत्परिपन्थो विपक्षस्यान्ययानचित्तस्योत्थापनाधिवासना वा । पुण्यज्ञानमयकुशलधर्मवृद्ध्यनुशंसः । सदापारमिताभ्यासनिर्याणः । भूमिपर्यवसानश्च प्रतिस्वं भूमिप्रयोगात् । यस्यां भूमौ यः प्रयुक्तस्तस्य तद्भूमिपर्यवसानः ।  
  
समादानसाङ्केतिकचित्तोत्पादे श्लोकः ।  
  
मित्रबलाद् हेतुबलान्मूलबलाच्छ्रू तबलाच्छुभाभ्यासात् ।  
अदृढदृढोदय उक्तश्चित्तोत्पादः पराख्यानात् ॥ म्स_४।७ ॥  
  
यो हि पराख्यानाच्चित्तोत्पादः परविज्ञापनात्स उच्यते समादानसाङ्केतिकः । स पुनर्मित्रबलाद्वा भवति कल्याणमित्रानुरोधात् । हेतुबलाद्वा गोत्रसामर्थ्यात् । कुशलमूलद्वातीत[तद्गोत्र]पुष्टितः । श्रुतबलाद्वा तत्र तत्र धर्मपर्याये भाष्यमाणे बहूनां बोधिचित्तोत्पादात् । शुभाभ्यासाद्वा दृष्ट इव धर्मे सततश्रवणोद्ग्रहणधारणादिभिः । स पुनर्मित्रबलाददृढोदयो वेदितव्यः । हेत्वादिबलाद् दृढोदयः ।  
  
पारमार्थिकचित्तोत्पादे सप्त श्लोकाः ।  
  
सूपासितसम्बुद्धे सुसम्भूतज्ञानपुण्यसम्भारे ।  
धर्मेषु निर्विकल्पज्ञानप्रसवात्परमतास्य ॥ म्स_४।८ ॥  
धर्मेषु च सत्त्वेषु च तत्कृत्येषूत्तमे च बुद्धत्वे ।  
समचित्तोपा[त्तोप]लम्भात्प्रामोद्यविशिष्टता तस्य ॥ म्स_४।९ ॥  
जन्मौदार्यं तस्मिन्नुत्साहः शुद्धिराशयस्यापि ।  
कौशल्यं परिशिष्टे निर्याणं चैव विज्ञेयम् ॥ म्स_४।१० ॥  
धर्माधिमुक्तिबीजात्पारमिताश्रेष्ठमातृतो जातः ।  
ध्यानमये सुखगर्भे करुणा संवर्धिका धात्री ॥ म्स_४।११ ॥  
औदार्यं विज्ञेयं प्रणिधानमहादशाभिनिर्हारात् ।  
उत्साहो बोद्धव्यो दुष्करदीर्घाधिकाखेदात् ॥ म्स_४।१२ ॥  
आसन्नबोधिबोधात्तदुपायज्ञानलाभतश्चापि ।  
आशयशुद्धिर्ज्ञेया कौशल्यं त्वन्यभूमिगतम् ॥ म्स_४।१३ ॥  
(म्स_बग्छि १७)  
निर्याणं विज्ञेयं यथाव्यवस्थानमनसिकारेण ।  
तत्कल्पनताज्ञानादविकल्पनया च तस्यैव ॥ म्स_४।१४ ॥  
  
प्रथमेन श्लोकेनोपदेशप्रतिपत्त्यधिगमविशेषैः पारमार्थिकत्वं चित्तोत्पादस्य दर्शयति । स च पारमार्थिकश्चित्तोत्पादः प्रमुदितायां भूमाविति [प्रमुदिताभूमिः] । प्रामोद्यविशिष्टतायास्तत्र कारणं दर्शयति । तत्र धर्मेषु समचित्तता धर्मनैरात्म्यप्रतिबोधात् । सत्त्वेषु समचित्तता आत्मपरसमतोपगमात् । सत्त्वकृत्येषु समचित्तता आत्मन इव तेषां दुःखक्षयाकाङ्क्षणात् । बुद्धत्वे समचित्तता तद्धर्मधातोरात्मन्यभेदप्रतिबोधात् । तस्मिन्नेव च पारमार्थिकचित्तोत्पादे षडर्था वेदितव्याः । जन्म औदार्यमुत्साह आशयशुद्धिः परिशिष्टकौशल्यं निर्याणं च । तत्र जन्म बीजमातृगर्भधात्रीविशेषाद्वेदितव्यम् । औदार्यं दशमहाप्रणिधानाभिनिर्हारात् । उत्साहो दीर्घकालिकदुष्कराखेदात् । आशयशुद्धिरासन्नबोधिज्ञानात्तदुपायज्ञानलाभाच्च । परिशिष्टकौशल्यमन्यासु भूमिषु कौशल्यम् । निर्याणं यथाव्यवस्थानभूमिमनसिकारेण । कथं मनसिकारेण, तस्य भूमिव्यवस्थानस्य कल्पनाज्ञानात्कल्पनामात्रमेतदिति । तस्यैव च कल्पनाज्ञानस्याविकल्पनात् ।  
  
औपम्यमाहात्म्ये षट् श्लोकाः ।  
  
पृथिवीसम उत्पादः कल्याणसुवर्णसन्निभश्चान्यः ।  
शुक्लनवचन्द्रसदृशो बह्निप्रख्यो ऽपरोच्छ्रायः [ज्ञेयः] ॥ म्स_४।१५ ॥  
भूयो महानिधानवदन्यो रत्नाकरो यथैवान्यः ।  
सागरसदृशो ज्ञेयो वज्रप्रख्यो ऽचलेन्द्रनिभः ॥ म्स_४।१६ ॥  
भैषज्यराजसदृशो महासुहृत्सन्निभो ऽपरो ज्ञेयः ।  
चिन्तामणिप्रकाशो दिनकरसदृशो ऽपरो ज्ञेयः ॥ म्स_४।१७ ॥  
गन्धर्वमधुरघोषवदन्यो राजोपमो ऽपरो ज्ञेयः ।  
कोष्ठागारप्रख्यो महापथसमस्तथैवान्यः ॥ म्स_४।१८ ॥  
यानसमो विज्ञेयो गन्धर्वसमश्च वेतसग[चेतसः]प्रभवः ।  
आनन्दशब्दसदृशो महानदीश्रोत[स्त्रोतः]सदृशश्च ॥ म्स_४।१९ ॥  
मेघसदृशश्च कथितश्चित्तोत्पादो जिनात्मजानां हि ।  
तस्मात्तथा गुणाढ्यं चित्तं मुदितैः समुत्पाद्यम् ॥ म्स_४।२० ॥  
  
(म्स_बग्छि १८)  
प्रथमचित्तोत्पादो बोधिसत्त्वानां पृथिवीसमः सर्वबुद्धधर्मतत्सम्भारप्रसवरस्य प्रतिष्ठाभूतत्वात् । आशयसहगतश्चित्तोत्पादः कल्याणसुवर्णसदृशो हितसुखाध्याशयस्य विकाराभजनात् । प्रयोगसहगतः शुक्लपक्षनवचन्द्रोपमः कुशलधर्मवृद्धिगमनात् । अध्याशयसहगतो बह्निसदृश इन्धनाकरविशेषेणेवाग्निस्तस्योत्तरोत्तरविशेषाधिगमनात् । विशेषाधिगमाशयो ह्यध्याशयः । दानपारमितासहगतो महानिधनोपम आमिषसम्भोगेनाप्रमेयसत्त्वसन्तर्पणादक्षयत्वाच्च । शीलपारमितासहगतो रत्नाकरोपमः सर्वगुणरत्नानां ततः प्रसवात् । क्षान्तिपारमितासहगतः सागरोपमः सर्वानिष्टोपरिपातैरक्षोभ्यत्वात् । वीर्यपारमितासहगतो वज्रोपमो दृढत्वादभेद्यतया । ध्यानपारमितासहगतः पर्वतराजोपमो निष्कम्पत्वादविक्षेपतः । प्रज्ञापारमितासहगतो भैषज्यराजोपमः सर्वक्लेशज्ञेयावरणव्याधिप्रशमनात् । अप्रमाणसहगतो महासुहृत्सन्निभः सर्वावस्थं सत्वानुपेक्षकत्वात् । अभिज्ञासहगतश्चिन्तामणिसदृशो यथाधिमोक्षं तत्फलसमृद्धेः । सङ्ग्रहवस्तुसहगतो दिनकरसदृशो विनेयसस्यपरिपाचनात् । प्रतिसंवित्सहगतो गन्धर्वमधुरघोषोपमो विनेयावर्जकधर्मदेशकत्वात् । प्रतिशरणसहगतो महाराजोपमो ऽविप्रणाशहेतुत्वात् । पुण्यज्ञानसम्भारसहगतः कोष्ठागारोपमो बहुपुण्यज्ञानसम्भारकोषस्थानत्वात् । बोधिपक्षसहगतो महाराजपथोपमः सर्वार्यपुद्गलयातानुयतत्वात् । शमथविपश्यनासहगतो यानोपमः सुखवहनात् । धारणा-प्रतिभानसहगतो गन्धर्वोपमः उदकधारणाक्षयोद्भेदसाधर्म्येण श्रुताश्रुतधर्मार्थधारणाक्षयोद्भेदतः । धर्मोद्दानसहगत आनन्दशब्दसदृशो मोक्षकामानां विनेयानां प्रियश्रावणात् । एकायनमार्गसहगतो नदीश्रो[स्रो]तः समः स्वरसवाहित्वात् । अनुत्पत्तिकधर्मक्षान्तिलाभे एकायनत्वं तद्भूमिगतानां बोधिसत्त्वानामभिन्नकार्यक्रियात्वात् । उपायकौशल्यसहगतो मेघोपमः सर्वसत्त्वार्थक्रियातदधीनत्वात्तुषितभवनवासादिसन्दर्शनतः । यथा मेघात्सर्वभाजनलोकसम्पत्त्यः । एष च द्वाविंशत्युपमश्चित्तोत्पाद आर्याक्षयमतिसूत्रे ऽक्षगतानुसारेणानुगन्तव्यः ।  
  
चित्तानुत्पादपरिभाषायां श्लोकः ।  
  
परार्थचित्तात्तदुपायलाभतो महाभिसन्ध्यर्थसुतत्वदर्शनात् ।  
महार्हचित्तोदयवर्जिता जनाः शमं गमिष्यन्ति विहाय तत्सुखम् ॥ म्स_४।२१ ॥  
  
तेन चित्तोत्पादेन वर्जिताः सत्त्वाश्चतुर्विधं सुखं न लभन्ते यद्बोधिसत्त्वानां परार्थचिन्तनात्सुखम् । (म्स_बग्छि १९) यच्च परार्थोपायलाभात् । यच्च महाभिसन्ध्यर्थसन्दर्शनात् गम्भीरमहायानस्वतो[सूत्रा]भिप्रायिकार्थविबोधतः । यच्च परमतत्त्वस्य धर्मनैरात्म्यस्य सन्दर्शनात्सुखम् ।  
  
चित्तोत्पादप्रशंसायां दुर्गतिपरिखेदनिर्भयतामुपादाय श्लोकः ।  
  
सहोदयाच्चित्तवरस्य धीमतः सुसंवृतं चित्तमनन्तदुष्कृतात् ।  
सुखेन दुःखेन च मोदते सदा शुभी कृपालुश्च विवर्धन[यन्] द्वयम् ॥ म्स_४।२२ ॥  
  
तस्य चित्तवरस्य सहोदयाब्दोधिसत्त्वस्य सुसंवृतं चित्तं भवत्यनन्तसत्त्वाधिष्ठानाद् दुष्कृतादतो ऽस्य दुर्गतितो भयं न भवति । स च द्वयं वर्धयन् शुभं च कर्म-कृपां च नित्यं च शुभी भवति कृपालुश्च तेन सदा मोदते । सुखेनापि शुभित्वात् । दुःखेनापि परार्थक्रियानिमित्तेन कृपालुत्वात् । अतो ऽस्य बहुकर्त्तव्यतापरिखेदादपि भयं न भवति ।  
  
अकरणसंवरलाभे श्लोकः ।  
  
यदानपेक्षः स्वशरीरजीविते परार्थमभ्येति परं परिश्रमम् ।  
परोपघातेन तथाविधः कथं स दुष्कृते कर्मणि सम्प्रवर्त्स्यति ॥ म्स_४।२३ ॥  
  
अस्य पिण्डार्थो यस्य पर एव प्रियतरो नात्मा परार्थं स्वशरीरजीविते निरपेक्षत्वात् । स कथमात्मार्थं परोपघातेन दुष्कृते कर्मणि प्रवर्त्स्यतीति ।  
  
चित्ताव्यावृत्तौ श्लोकौ ।  
  
मायोपमान्वीक्ष्य स सर्वधर्मानुद्यानयात्रामिव चोपपत्तीः ।  
क्लेशाच्च दुःखाच्च बिभेति नासौ सम्पत्तिकाले ऽथ विपत्तिकाले ॥ म्स_४।२४ ॥  
स्वका गुणाः सत्त्वहिताच्च मोदः सञ्चिन्त्यजन्मर्द्धिविकुर्वितं च ।  
विभूषणं भोजनमग्रभूमिः क्रीडारतिर्नित्यकृपात्मकानाम् ॥ म्स_४।२५ ॥  
  
मायोपमसर्वधर्मेक्षणात्स बोधिसत्त्वः सम्पत्तिकाले क्लेशेभ्यो न विभेति । उद्यानयात्रोपमोपपत्तीक्षणात् विपत्तिकाले दुःखान्न बिभेति । तस्य कुतो भयाब्दोधिचित्तं व्यावर्तिष्यते । अपि च स्वगुणा मण्डनं बोधिसत्त्वानाम् । परहितात्प्रीतिर्भोजनम् । सञ्चिन्त्योपपत्तिरुद्यानभूमिः । ऋद्धिविकुर्वितं क्रीडारतिर्बोधिसत्त्वानामेवास्ति । नाबोधिसत्त्वानाम् । तेषां कथं चित्तं व्यावर्तिष्यते ।  
  
दुःखत्रासप्रतिषेधे श्लोकः ।  
  
परार्थमुद्योगवतः कृपात्मनो ह्यवीचिरप्येति यतो ऽस्य रम्यताम् ।  
कुतः पुनस्त्रस्यति तादृशो भवन् पराश्रयैर्दुःखसमुद्भवैर्भवे ॥ म्स_४।२६ ॥  
  
(म्स_बग्छि २०)  
अपि च यस्य परार्थमुद्योगवतः करुणात्मकत्वादवीचिरपि रम्यः स कथं परार्थनिमित्तैर्दुःखोत्पादैर्भवे पुनस्त्रासमापत्स्यते । यतो ऽस्य दुःखात्त्रासः स्याच्चित्तस्य व्यावृत्तिर्भवति ।  
  
सत्त्वोपेक्षाप्रतिषेधे श्लोकः ।  
  
महाकृपाचार्यसदोषितात्मनः परस्य दुःखैरुपतप्तचेतसः ।  
परस्य कृत्ये समुपस्थिते पुनः परैः समादापनतो ऽतिलज्जना ॥ म्स_४।२७ ॥  
  
यस्य महाकरुणाचार्येण नित्योषितः आत्मा परदुःखैश्च दुःखितं चेतस्तस्योत्पन्ने परार्थं करणीये यदि परैः कल्याणमित्रैः समादापना कर्तव्या भवति अतिलज्जना ।  
  
कौशीद्यपरिभाषायां श्लोकः ।  
  
शिरसि विनिहितोच्चसत्त्वभारः शिथिलगतिर्नहि शोभते ऽग्रसत्त्वः ।  
स्वपरविविधबन्धनातिबद्धः शतगुणमुत्सहमर्हति प्रकर्त्तुम् ॥ म्स_४।२८ ॥  
  
शिरसि महान्तं सत्त्वभारं विनिधाय बोधिसत्त्वः शिथिलं पराक्रममाणो न शोभते । शतगुणं हि स वीर्यं कर्तुमर्हति श्रावकवीर्यात् तथा हि स्वपरबन्धनैर्विविधैरत्यर्थं बद्धः क्लेशकर्मजन्मस्वभावैः ।  
  
॥ महायानसूत्रालङ्कारे चित्तोत्पादाधिकारश्चतुर्थः ॥  
  
  
(म्स_बग्छि २१)  
पञ्चमो ऽधिकारः  
  
प्रतिपत्तिलक्षणे श्लोकः ।  
  
महाश्रयारम्भफलोदयात्मिका जिनात्मजानां प्रतिपत्तिरिष्यते ।  
सदा महादानमहाधिवासना महार्थसम्पादनकृत्यकारिका ॥ म्स_५।१ ॥  
  
तत्र महाश्रया चित्तोत्पादाश्रयत्वात् । महारम्भा स्वपरार्थारम्भात् । महाफलोदया महाबोधिफलत्वात् । अत एव यथाक्रमं महादाना सर्वसत्त्वोपादानात् । महाधिवासना सर्वदुःखाधिवासनात् । महार्थसम्पादनकृत्यकारिका विपुलसत्त्वार्थसम्पादनात् ।  
  
स्वपरार्थनिर्विशेषत्वे श्लोकः ।  
  
परत्रलब्ध्वात्मसमानचित्ततां स्वतो ऽधि वा श्रेष्ठतरेष्टतां परे ।  
तथात्मनो ऽन्यार्थविशिष्टसञ्ज्ञिनः स्वकार्थता का कतमा परार्थता ॥ म्स_५।२ ॥  
  
परत्रात्मसमानचित्ततां लब्ध्वाधिमुक्तितो वा साङ्केतिकचित्तोत्पादलाभे ज्ञानतो वा पारमार्थिकचित्तोत्पादलाभे । आत्मतो वा पुनः परत्र विशिष्टतरामिष्टतां लब्ध्वा तेनैव च कारणेनात्मनः परार्थे विशिष्टसञ्ज्ञिनो बोधिसत्त्वस्य कः स्वार्थः परार्थो वा । निर्विशेषं हि तस्योभयमित्यर्थः ।  
  
परार्थविशेषणे श्लोकः ।  
  
परत्र लोको न तथातिनिर्दयः प्रवर्तते तापनकर्मणारिपौ ।  
यथा परार्थं भृशदुःखतापने कृपात्मकः स्वात्मनि सम्प्रवर्तते ॥ म्स_५।३ ॥  
  
यथा स्वात्मनः परार्थो विशिष्यते तत्साधयति परार्थमात्मनो ऽत्यर्थं सन्तापनात् ।  
  
परार्थप्रतिपत्तिविभागे द्वौ श्लोकौ ।  
  
निकृष्टमध्योत्तमधर्मतास्थिते सुदेशनावर्जनतावतारणा ।  
विनीतिरर्थे परिपाचना शुभे तथाववादस्थितिबुद्धिमुक्तयः ॥ म्स_५।४ ॥  
गुणैर्विशिष्टैः समुदागमस्तथा कुलोदयो व्याकरणाभिषिक्तता ।  
तथागतज्ञानमनुत्तरं पदं परार्थ एष त्र्यधिको दशात्मकः ॥ म्स_५।५ ॥  
  
(म्स_बग्छि २२)  
त्रिविधे सत्त्वनिकाये हीनमध्यविशिष्टगोत्रस्थेः त्रयोदशविधो बोधिसत्त्वस्य परार्थः । सुदेशनानुशासन्यादेशनाप्रतिहार्याभ्याम् । आवर्जना ऋद्धिप्रातिहायेर्ण । अवतारणा शासनाभ्युपगमनात् । विनीतिरर्थे ऽवतीर्णानां संशयच्छेदनम् । परिपाचना कुशले । अववादश्चित्तस्थितिः प्रज्ञाविमुक्तिः, अभिज्ञादिभिर्विशेषकैर्गुणैः समुदागमः । तथागतकुले जन्म, अष्टभ्यां भूमौ व्याकरणं दशम्यामभिषेकश्च । सह तथागतज्ञानेनेत्येष त्रिषु गोत्रस्थेषु यथायोगं त्रयोदशविधः परार्थो बोधिसत्त्वस्य ।  
  
परार्थप्रतिपत्तिसम्पत्तौ श्लोकः ।  
  
जनानुरूपाविपरीतदेशना निरुन्नता चाप्यममा विचक्षणा ।  
क्षमा च दान्ता च सुदूरगाक्षया जिनात्मजानां प्रतिपत्तिरुत्तमा ॥ म्स_५।६ ॥  
  
यथासौ परार्थपतिपत्तिः सम्पन्ना भवति तथा सन्दर्शयति । कथं चासौ सम्पन्ना भवति । यदि गोत्रस्थजनानुरूपाविपरीता च देशना भवति । अनुन्नता चावर्जना । अममा चावतारणा । न ऋद्धया मन्यते न चावतारितान्सत्त्वान्ममायति । विचक्षणा चार्थे विनीतिप्रतिपत्तिर्भवति । क्षमा च शुभे परिपाचनाप्रतिपत्तिः । दान्ता चाववादादिप्रतिपत्तिः । न ह्यदान्तो ऽववादादिषु परेषां समर्थः । सुदूरगा च कुलोदयादिप्रतिपत्तिः । न ह्यदूरगतया प्रतिपत्त्या कुलोदयादयः परेषां कर्तुं शक्याः । सर्वा चैषा, परार्थप्रतिपत्तिर्बोधिसत्त्वानामक्षया भवत्यभ्युपगतसत्त्वाक्षयत्वादतो ऽपि सम्पन्ना वेदितव्या ।  
  
प्रतिपत्तिविशेषणे द्वौ श्लोकौ ।  
  
महाभये कामिजनः प्रवर्तते चले विपर्याससुखे भवप्रियः ।  
प्रतिस्वमाधिप्रशमे शमप्रियः सदा तु सर्वाधिग[श]मे कृपात्मकः ॥ म्स_५।७ ॥  
जनो विमूढः स्वसुखार्थमुद्यतः सदा तदप्राप्य परैति दुःखताम् ।  
सदा तु धीरो हि परार्थमुद्यतो द्वयार्थमाधाय परैति निर्वृतिम् ॥ म्स_५।८ ॥  
  
तत्र कामानां महाभयत्वं बहुकायिकचैतसिकदुःखदुर्गतिगमनहेतुत्वात् । चलं विपर्याससुखं रूपारूप्यभवप्रियाणामनित्यत्वात्परमार्थदुःखत्वाच्च संस्कारदुःखतया । आधयः क्लेशा वेदितव्या दुःखाधानात् । विमूढो जनः सदा स्वसुखार्थं प्रतिपन्नः सुखं नाप्नोति दुःखमेवाप्नोति । बोधिसत्त्वस्तु परार्थं प्रतिपन्नः स्वपरार्थं सम्पाद्य निर्वृतिसुखं प्राप्नोत्ययमस्यापरः प्रतिपत्तिविशेषः ।  
  
(म्स_बग्छि २३)  
गोचरपरिणामने श्लोकः ।  
  
यथा यथा ह्यक्षविचित्रगोचरे प्रवर्तते चारगतो जिनात्मजः ।  
तथा तथा युक्तसमानतापदैर्हिताया सत्त्वेष्वभिसंस्करोति तत् ॥ म्स_५।९ ॥  
  
येन येन प्रकारेण चक्षुरादीन्द्रियगोचरे विचित्रे बोधिसत्त्वः प्रवर्तते । ईर्यापथव्यापारचारे वर्तमानस्तेन तेन प्रकारेण सम्बद्धसादृश्यवचनैर्हितार्थं सत्त्वेषु तत्सर्वमभिसंस्करोति । यथा गोचरपरिशुद्धिसूत्रे विस्तरेण निर्दिष्टम् ।  
  
सत्त्वेष्वक्षान्तिप्रतिषेधे श्लोकः ।  
  
सदास्वतन्त्रीकृतदोषचेतने जने न सन्दोषमुपैति बुद्धिमान् ।  
अकामकारेण हि विप्रपत्तयो जने भवन्तीति कृपाविवृद्धितः ॥ म्स_५।१० ॥  
  
सदा क्लेशैरस्वतन्त्रीकृतचेतने जने न सन्दोषमुपैति बोधिसत्त्वः । किं कारणम् । अकामकारेणैषां विप्रतिपत्तयो भवन्तीति विदित्वा करुणावृद्धिगमनात् ।  
  
प्रतिपत्तिमाहात्म्ये श्लोकः ।  
  
भवगतिसकलाभिभूयगन्त्री परमशमानुगता प्रपत्तिरेव ।  
विविधगुणगणैर्विवर्धमाना जगदुपगु[गृ?]ह्य सदा कृपाशयेन ॥ म्स_५।११ ॥  
  
चतुर्विधं माहात्म्यं सन्दर्शयति । अभिभवमाहात्म्यं सकलं भवत्रयं गतिं च पञ्चविधामभिभूयगमनात् । यथोक्तं प्रज्ञापारमितायां, रूपं चेत्सुभूत[ते] भावो ऽभविष्यन्नाभावो नेदं महायानं सदेवमानुषासुरलोकमभिभूय निर्यास्यतीति विस्तरः । निर्वृतिमाहात्म्यमप्रतिष्ठनिर्वाणानुगतत्वात् । गुणवृद्धिमाहात्म्यं सत्त्वापरित्यागमाहात्म्यं चेति ।  
  
॥ महायानसूत्रालङ्कारे प्रतिपत्त्यधिकारः पञ्चमः ॥  
  
  
(म्स_बग्छि २४)  
षष्ठो ऽधिकारः  
  
परमार्थलक्षणविभागे श्लोकः ।  
  
न सन्न चासन्न तथा न चान्यथा न जायते व्येति न चा[ना]वहीयते ।  
न वर्धते नापि विशुध्यते पुनर्विशुध्यते तत्परमार्थलक्षणम् ॥ म्स_६।१ ॥  
  
अद्वयार्थो हि परमार्थः । तमद्वयार्थं पञ्चभिराकारैः सन्दर्शयति । न सत्परिकल्पितपरतन्त्रलक्षणाभ्यां, न चासत्परिनिष्पन्नलक्षणेन । न तथा परिकल्पितपरतन्त्राभ्यां परिनिष्पन्नस्यैकत्वाभावात् । न चान्यथा ताभ्यमेवान्यत्वाभावात् । न जायते न च व्येत्यनभिसंस्कृतत्वाद्धर्मधातोः । न हीयते न च वर्धते सङ्क्लेशव्यवदानपक्षयोर्निरोधोत्पादे तद्[था]वस्थत्वात् । न विशुध्यति प्रकृत्यसङ्क्लिष्टत्वात् न च न विशुध्यति आगन्तुकोपक्लेशविगमात् । इत्येतत्पञ्चविभमद्वयलक्षणं परमार्थलक्षणं वेदितव्यम् ।  
  
आत्मदृष्टिविपर्यासप्रतिषेधे श्लोकः ।  
  
न चात्मदृष्टिः स्वयमात्मलक्षणा न चापि दुःसंस्थितता विलक्षणा ।  
द्वयान्न चान्यद् भ्रम एषत[तू]दितस्ततश्च मोक्षो भ्रममात्रसङ्क्षयः ॥ म्स_६।२ ॥  
  
न तावदात्मदृष्टिरेवात्मलक्षणा । नापि दुःसंस्थितता । तथा हि सा विलक्षणा आत्मलक्षणात्परिकल्पितात् । सा पुनः पञ्चोपादानस्कन्धाः क्लेशदौष्ठुल्यप्रभावितत्वात् । नाप्यतो द्वयादन्यदात्मलक्षणमुपपद्यते । तस्मान्नास्त्यात्मा । भ्रम एष तूत्पन्नो येयमात्मदृष्टिस्तस्मादेव चात्माभावोन्मोक्षो ऽपि भ्रममात्रसङ्क्षयो वेदितव्यः, न तु कश्चिन्मुक्तः ।  
  
विपर्यासपरिभाषायां द्वौ श्लौकौ ।  
  
कथं जनो विभ्रममात्रामाश्रितः परैति दुःखप्रकृतिं न सन्तताम् ।  
अवेदको वेदक एव दुःखितो न दुःखितो धर्ममयो न तन्मयः ॥ म्स_६।३ ॥  
प्रतीत्यभावप्रभवे कथं जनः समक्षवृत्तिः श्रयते ऽन्यकारितम् ।  
तमः प्रकारः कतमो ऽयमीदृशो यतो ऽविपश्यन्सदसन्निरीक्षते ॥ म्स_६।४ ॥  
  
कथं नामायं लोको भ्रान्तिमात्रमात्मदर्शनं निःश्रित्य सततानुबद्धं दुःखस्वभावं संस्काराणां न पश्यति । अवेदको ज्ञानेन तस्या दुःखप्रकृतेः । वेदको ऽनुभवेन (म्स_बग्छि २५) दुःखस्या[स्य] दुःखितो दुःखस्याप्रहीणत्वात् । न दुःखिउतो दुःखयुक्तस्यात्मनो ऽसत्वात् । धर्ममयो धर्ममात्रत्वात् पुद्गलनैरात्म्येन । न च धर्ममयो धर्मनैरात्म्येन । यदा च लोको भावानां प्रतीत्यसमुत्पादं प्रत्यक्षं पश्यति तं तं प्रत्ययं प्रतीत्य ते ते भावा भवन्तीति । तत्कथमेतां दृष्टिं श्रयते ऽन्यकारितं दर्शनादिकं न प्रतीत्यसमुत्पन्नमिति । कतमो ऽयमीदृशस्तमः प्रकारो लोकस्य यद्विद्यमानं प्रतीत्यसमुत्पादमविपश्यन्नविद्यमानमात्मानं निरीक्षते । शक्यं हि नाम तमसा विद्यमानमद्रष्टुं स्यान्न त्वविद्यमानं द्रष्ठुमिति ।  
  
असत्यात्मनि शमजन्मयोगे श्लोकः ।  
  
त चान्तरं किञ्चन विद्यते ऽनयोः सदर्थवृत्त्या शमजन्मनोरिह ।  
तथापि जन्मक्षयतो विधीयते शमस्य लाभः शुभकर्मकारिणाम् ॥ म्स_६।५ ॥  
  
न चास्ति संसारनिर्वाणयोः किञ्चिन्नानाकरणं परमार्थवृत्त्या नैरात्म्यस्य समतया । तथापि जन्मक्षयान्मोक्षप्राप्तिर्भवत्येव शुभकर्मकारिणां ये मोक्षमार्गं भावयन्ति । विपर्यासपरिभाषां कृत्वा-  
  
तत्प्रतिपक्षपारमार्थिकज्ञानप्रवेशे चत्वारः श्लोकाः ।  
  
सम्भृत्य सम्भारमनन्तपारं ज्ञानस्य पुण्यस्य च बोधिसत्त्वः ।  
धर्मेषु चिन्तासुविनिश्रि[श्चि]तत्वाज्जल्पान्वयामर्थगतिं परैति ॥ म्स_६।६ ॥  
अर्थान्स विज्ञाय च जल्पमात्रान् सन्तिष्ठते तन्निभचित्तमात्रे ।  
प्रत्यक्षतामेति च धर्मधातुस्तस्माद्वियुक्तोद्वयलक्षणेन ॥ म्स_६।७ ॥  
नास्तीति चित्तात्परमेत्य बुद्ध्या चित्तस्य नास्तित्वमुपैति तस्मात् ।  
द्वयस्य नास्तित्वमुपेत्य धीमान् सन्तिष्ठते ऽतद्गतिधर्मधातौ ॥ म्स_६।८ ॥  
अकल्पनाज्ञानबलेन धीमतः समानुयातेन समन्ततः सदा ।  
तदाश्रयो गह्वरदोषसञ्चयो महागदेनेव विषं निरस्यते ॥ म्स_६।९ ॥  
  
एकेन सम्भृतसम्भारत्वं धर्मचिन्तासुविनिश्रि[श्चि]तत्वं समाधि[धिं]निश्रित्यभावनान्मनोजल्पाच्च तेषां धर्माणामर्थप्रख्यानावगमात्तत्प्रवेशं दर्शयति । असङ्ख्येयप्रभेदकालं पारमस्य (म्स_बग्छि २६) परिपूरणमित्यनन्तपारम् । द्वितीयेन मनोजल्पमात्रानर्थान्विदित्वा तदाभासे चित्तमात्रे ऽवस्थानमियं बोधिसत्त्वस्य निर्वेधभागीयावस्था । ततः परेण धर्मधातोः प्रत्यक्षतो[ऽव?] गमने द्वयलक्षणेन वियुक्तो ग्राह्यग्राहकलक्षणेन । इयं दर्शनमार्गावस्था । तृतीयेन यथासौ धर्मधातुः प्रत्यक्षतामेति तद् दर्शयति । कथं चासौ धर्मधातुः प्रत्यक्षतामेति । चित्तादन्यदालम्बनं ग्राह्यं नास्तीत्यवगम्य बुद्ध्या तस्यापि चित्तमात्रस्य नास्तित्वावगमनं ग्राह्य[आ]भावे ग्राहकाभावात् । द्वये चास्य [द्वयस्यास्य?] नास्तित्वं विदित्वा धर्मधाताववस्थानमतद्गतिर्ग्राह्यग्राहकलक्षणाभ्यां रहितं एवं धर्मधातुः प्रत्यक्षतामेति । चतुर्थेन भावनामार्गावस्थायामाश्रयपरिवर्तनात् पारमार्थिकज्ञानप्रवेशं दर्शयति । सदा सर्वत्र समतानुगतेनाविकल्पज्ञानबलेन यत्र तत्समतानुगतं परतन्त्रे स्वभावे तदाश्रयस्य दूरानुप्रविष्टस्य दोषसञ्चस्य दौष्ठुल्यलक्षणस्य महागदेनेव विषस्य निरसनात् ।  
  
परमार्थज्ञानमाहात्म्ये श्लोकः ।  
  
मुनिविहितसुधर्मसुव्यवस्थो मतिमुपधाय समूलधर्मधातौ ।  
स्मृतिम[ग]तिमवगम्य कल्पमात्रां व्रजति गुणार्णवपारमाशुधीरः ॥ म्स_६।१० ॥  
  
बुद्धविहिते सुधर्मे सुव्यवस्थापिते स परमार्थज्ञानप्रविष्टो बोधिसत्त्वः सम्पिण्डितधर्मालम्बनस्य मूलचित्तस्य धर्मधातौ मतिमुपनिविधाय या स्मृतिरूपलभ्यते तां सर्वां स्मृतिप्रवृत्तिं कल्पनामात्रामवगच्छत्येवं गुणार्णवस्य पारम्बुद्धत्वमाशु व्रजतीत्येतत्परमार्थज्ञानस्य माहात्म्यम् ।  
  
॥ महायानसूत्रालङ्कारे तत्त्वाधिकारः षष्ठः ॥  
  
  
(म्स_बग्छि २७)  
सप्तमो ऽधिकारः  
  
प्रभावलक्षणविभागे श्लोकः ।  
  
उत्पत्तिवाक्चित्तशुभाशुभाधि तत्स्थाननिःसारपदा परोक्षम् ।  
ज्ञानं हि सर्वत्रगसप्रभेदेष्वव्याहतं धीरगतः प्रभावः ॥ म्स_७।१ ॥  
  
परेषामुपपत्तौ ज्ञानं च्युतोपपादाभिज्ञा । वाचि ज्ञानं दिव्यश्रोत्राभिज्ञायां[यया] वाचं तत्र गत्वोपपन्ना भाषन्ते । चित्ते ज्ञानं चेतः पर्यायाभिज्ञा । पूर्वशुभाशुभाधाने ज्ञानं पूर्वनिवासाभिज्ञा । यत्र विनेयास्तिष्ठन्ति तत्स्थानगमनज्ञानं ऋद्धिविषयाभिज्ञा । निःसरणे ज्ञानमास्रवक्षयाभिज्ञा, यथा सत्त्वा उपपत्तितो निःसरन्तीति । एषु षट्स्वर्थेषु सर्वत्र लौकधातौ सप्रभेदेषु पदापरोक्षमव्याहतं ज्ञानं स प्रभावो बोधिसत्त्वानां षडभिज्ञासङ्गृहीतः । प्रभावलक्षणविभागे स्वभावार्थं उक्तः ।  
  
हेत्वर्थमारभ्य श्लोकः ।  
  
ध्यानं चतुर्थं सुविशुद्धमेत्य निष्कल्पनाज्ञानपरिग्रहेण ।  
यथाव्यवस्थानमनस्क्रियातः प्रभावसिद्धिं परमां परैति ॥ म्स_७।२ ॥  
  
येन निश्रयेण येन ज्ञानेन येन मनसिकारेण तस्य प्रभावस्य समुदागमस्तत्सन्दर्शयति ।  
  
फलार्थमारभ्य श्लोकः ।  
  
येनार्यदिव्याप्रतिमैर्विहारैर्ब्राह्मैश्च नित्यं विहरत्युदारैः ।  
बुद्धांश्च सत्वांश्च स दिक्षु गत्वा सम्मानयत्यानयते विशुद्धिम् ॥ म्स_७।३ ॥  
  
त्रिविधं फलमस्य प्रभावस्य सन्दर्शयति । आत्मन आर्यादिसुखविहारमतुल्यं चोत्कृष्टं च लोकधात्वन्तरेषु गत्वा बुद्धानां पूजनं सत्त्वानां विशोधनं च ।  
  
कर्मार्थं षड्विधमारभ्य चत्वारः श्लोकाः ।  
  
दर्शनकर्म सन्दर्शनकर्म चारभ्य श्लोकः ।  
  
मायोपमान्पश्यति लोकधातून्सर्वान्ससत्त्वान्सविवर्तनाशान् ।  
सन्दर्शयत्येव च तान्यथेष्टं वशी विचित्रैरपि स प्रकारैः ॥ म्स_७।४ ॥  
  
(म्स_बग्छि २८)  
स्वयं च सर्वलोकधातूनां ससत्त्वानां सविवर्तसंवर्तानां मायोपमत्वदर्शनात् । परेषां यथेष्टं तत्सन्दर्शनात् । अन्यैश्च विचित्रैः कम्पनज्वलनादिप्रकारैः । दशवशितालाभात् । यथा दशभूमिके ऽष्टम्यां भूमौ निर्दिष्टाः ।  
  
रश्मिकर्मारभ्य श्लोकः ।  
  
रश्मिप्रमोक्षैर्भृशदुःखितांश्च आपायिकान्स्वर्गगतान्करोति ।  
मारान्वयान् क्षुब्धविमानशोभान् सङ्कम्पयंस्त्रासयते समारान् ॥ म्स_७।५ ॥  
  
द्विविधं रश्मिकर्म सन्दर्शयति । अपायोपपन्नानां च प्रसादं जनयित्वा स्वर्गोपपादनम् । मारभवनानां च समारकाणां कम्पनोद्वेजनम् ।  
  
विक्रीडनकर्म चारभ्य श्लोकः ।  
  
समाधिविक्रीडितमप्रमेयं सन्दर्शयत्यग्रगणस्यमध्ये ।  
सकर्मजन्मोत्तमनिर्मितैश्च सत्त्वार्थमातिष्ठति सर्वकालम् ॥ म्स_७।६ ॥  
  
अप्रमेयसमाधिविक्रीडितसन्दर्शनात् बुद्धपर्षन्मण्डलमध्ये त्रिविधेन निर्माणेन सदा सत्त्वार्थकरणाच्च । त्रिविधं निर्माणं शिल्पकर्मस्थाननिर्माणम् । विनेयवशेनयथेष्टोपपत्तिनिर्माणम् । उत्तमनिर्माणं च तुषितभवनवासादिकम् ।  
  
क्षेत्रपरिशुद्धिकर्म आरभ्य श्लोकः ।  
  
ज्ञानवसित्वात्समुपैति शुद्धिं क्षेत्रं यथाकामनिदर्शनाय ।  
अबुद्धनामेषु[?] च बुद्धनाम संश्रावणात्तन्क्षिपते ऽन्यधातौ ॥ म्स_७।७ ॥  
  
द्विविधपापविशोधनया । भाजनपरिशोधनया ज्ञानवशित्वाद्यथेष्टं स्फटिकवैदूर्यादिमयबुद्धक्षेत्रसन्दर्शनतः । सत्त्वपरिशोधनया च बुद्धनामविरहितेषु लोकधातुषूपपन्नानां सत्त्वानां बुद्धनामसंश्रावणया प्रसादं ग्राहयित्वा तदविरहितेषु लोकधातुषूपपादनात् ।  
  
(म्स_बग्छि २९)  
योगार्थमारभ्य श्लोकः ।  
  
शक्तो भवत्येव च सत्त्वपाके सञ्जातपक्षः शकुनिर्यथैव ।  
बुद्धात्प्रशंसां लभते ऽतिमात्रामादेयवाक्यो भवति प्रजानाम् ॥ म्स_७।८ ॥  
  
त्रिविधं योगं प्रदर्शयति । सत्त्वपरिपाचनशक्तियोगं प्रशंसायोगमादेयवाक्यतायोगं च ।  
  
वृत्त्यर्थमारभ्य श्लोकः ।  
  
षड्धाप्यभिज्ञा त्रिविधा च विद्या अष्टौ विमोक्षाभिभुवस्तथाष्टौ ।  
दशापि कृत्स्नायतनान्यमेयाः समाधयो धीरगतः प्रभावः ॥ म्स_७।९ ॥  
  
षड्भिः प्रभेदैर्बोधिसत्त्वस्य प्रभावो वर्तते । अभिज्ञाविद्याविमोक्षाभिभ्वायतनकृत्स्नायतनाप्रमाणसमाधिप्रभेदैः ।  
  
एवं षडर्थेन विभागलक्षणेन प्रभावं दर्शयित्वा तन्माहात्म्योद्भावनार्थं श्लोकः ।  
  
स हि परमवशित्वलब्धबुद्धिर्जगदवशं स्ववशे विधाय नित्यम् ।  
परहितकरणैकताभिरामश्चरति भवेषु हि सिंहवत्सुधीरः ॥ म्स_७।१० ॥  
  
त्रिविधं माहात्म्यं दर्शयति । वशितामाहात्म्यं स्वयं परमज्ञानवशित्वप्राप्त्या क्लेशास्ववशस्य जगतः स्ववशे स्थापनात् । अभिरतिमाहात्म्यं सदा परहितक्रियैकारामत्वात् । भवनिर्भयतामाहात्म्यं च ।  
  
॥ प्रभावाधिकारः महायानसूत्रालङ्कारे सप्तमः ॥  
  
  
(म्स_बग्छि ३०)  
अष्टमो ऽधिकारः  
  
बोधिसत्त्वपरिपाके सङ्ग्रहः श्लोकः ।  
  
रूचिः प्रसादः प्रशमो ऽनुकम्पना क्षमाथ मेधा प्रबलत्वमेव च ।  
अहार्यताङ्गैः समुपेतता भृशं जिनात्मजे तत्परिपाकलक्षणम् ॥ म्स_८।१ ॥  
  
रूचिर्महायानदेशनाधर्मे, प्रसादस्तद्देशिके, प्रशमः क्लेशानाम्, अनुकम्पा सत्त्वेषु, क्षमा दुष्करचर्यायां, मेधा ग्रहणधारणप्रतिवेधेषु, प्रबलत्वमधिगमे, अहार्यता मारपरप्रवादिभिः, प्राहाणिकाङ्गैः समन्वागतत्वम् । भृशमिति रूच्यादीनामधिमात्रत्वं दर्शयति । एष समासेन बोधिसत्त्वानां नवप्रकार आत्मपरिपाको वेदितव्यः ।  
  
रूचिपरिपाकमारभ्य श्लोकः ।  
  
सुमित्रतादित्रयमुग्रवीर्यता परार्धनिष्ठोत्तमधर्मसङ्ग्रहः ।  
कृपालुसद्धर्ममहापरिग्रहे मतं हि सम्यक्परिपाकलक्षणम् ॥ म्स_८।२ ॥  
  
सुमित्रतादित्रयं सत्पुरुषसंसेवा सद्धर्मश्रवणं योनिशोमनसिकारश्च । उग्रवीर्यता अधिमात्रो वीर्यारम्भः । परार्धनिष्ठा सर्वाचिन्त्यस्थाननिर्विचिकित्सता । उत्तमधर्मसङ्ग्रहो महायानधर्मरक्षा, तत्प्रतिपन्नानामुपद्रवेभ्यो रक्षणात् ।  
  
बोधिसत्त्वस्य महायानधर्मपरिग्रहमधिकृत्येदं रूचिपरिपाकलक्षणं वेदितव्यम् । येन कारणेन परिपच्यते सुमित्रतादित्रयेण । यश्च तस्याः परिपाक उग्रवीर्यपरार्धनिष्ठायुक्तः स्वभावः । यत्कर्म चोत्तमधर्मसङ्ग्रहकरणात्तदेतेन परिदीषितम् ।  
  
प्रसादपरिपाकमारभ्य श्लोकः ।  
  
गुणज्ञताथाशुसमाधिलाभिता फलानुभूतिर्मनसो ऽध्यभेद[द्य?]ता ।  
जीनात्मजे शास्तरि सम्प्रपत्तये मतं हि सम्यक्परिपाकलक्षणम् ॥ म्स_८।३ ॥  
  
(म्स_बग्छि ३१)  
तत्परिपाको ऽपि कारणतः स्वभावतः कर्मतश्च परिदीपितः । गुणज्ञता इत्यपि स भगवांस्तथागत इति विस्तरेण कारणम् । अवेत्यप्रभाव[साद]लाभादभेद्यचित्तता स्वभावः ।  
  
आशुसमाधिलाभस्तत्फलस्य चाभिज्ञादिकस्य प्रत्यनुभवनं कर्म ।  
  
प्रशमपरिपाकमारभ्य श्लोकः ।  
  
सुसंवृतिः क्लिष्टवितर्कवर्जना निरन्तरायो ऽथ शुभाभिरामता ।  
जिनात्मजे क्लेशविनोदनायतन्मतं हि सम्यक्परिपाकलक्षणम् ॥ म्स_८।४ ॥  
  
क्लेशविनोदना बोधिसत्त्वस्य प्रशमः । तत्परिपाको ऽपि कारणतः स्वभावतः कर्मतश्च परिदीपितः । इन्द्रियाणां स्मृतिसम्प्रजन्याभ्यां सुसंवृतिः कारणम् । क्लिष्टवितर्कवर्जना स्वभावः । प्रतिपक्षभावनायां निरन्तरायत्वं कुशलाभिरामता च कर्म ।  
  
कृपापरिपाकलक्षणमधिकृत्य श्लोकः ।  
  
कृपा प्रकृत्या परदुःखदर्शनं निहीनचित्तस्य च सम्प्रवर्जनम् ।  
विशेषगत्वं जगदग्रजन्मता परानुकम्पापरिपाकलक्षणम् ॥ म्स_८।५ ॥  
  
स्वप्रकृत्या च गोत्रेण परदुःखदर्शनेन निहीनयानपरिवर्जनतया च परिपच्यत इतिकारणम् । विशेषगामित्वं परिपाकवृद्धिगमनात् स्वभावः । सर्वलोकश्रेष्ठात्मभावता कर्म अविनिवर्तनीयभूमौ ।  
  
क्षान्तिपरिपाकलक्षणमारभ्य श्लोकः ।  
  
घृतिः प्रकृत्या प्रतिसङ्ख्यभावना सुदुःखशीताद्यधिवासना सदा ।  
विशेषगामित्वशुभाभिरामता मतं क्षमायाः परिपाकलक्षणम् ॥ म्स_८।६ ॥  
  
धृतिः सहनं क्षान्तिरिति पर्यायाः ततत्परिपाके गोत्रं प्रतिसङ्ख्यानं भावना च कारणम् । तीव्राणां शीतादिदुःखानामधिवासनास्वभावः । क्षमस्य विशेषगामित्वं कुशलाभिरामता च कर्म ।  
  
(म्स_बग्छि ३२)  
मेधापरिपाकमारभ्य श्लोकः ।  
  
विपाकशुद्धिः श्रवणाद्यमोषता प्रविष्टता सूक्तदुरूक्तयोस्तथा ।  
स्मृतेर्महाबुद्ध्युदये च योग्यता सुमेधतायाः परिपाकलक्षणम् ॥ म्स_८।७ ॥  
  
तत्र मेधानुकूला विपाकविशुद्धिः कारणम् । श्रुतचिन्तितभावितचिरकृतचिरभाषितानामसम्मोषता सुभाषितदुर्भाषितार्थसुप्रविष्टता च स्मृतेर्मेधापरिपाकस्वभावः । लोकोत्तरप्रज्ञोत्पादनयोग्यता कर्म ।  
  
बलवत्वप्रतिलम्भपरिपाकमारभ्य श्लोकः ।  
  
शुभद्वयेन द्वयधातुपुष्टता फलोदये चाश्रययोग्यता परा ।  
मनोरथाप्तिर्जगदग्रभूतता बलोपलम्भे परिपाकलक्षणम् ॥ म्स_८।८ ॥  
  
तत्र पुण्यज्ञानद्वयेन तस्य पुण्यज्ञानद्वयस्य बीजपुष्टता तत्परिपाके कारणम् । अधिगमं प्रत्याश्रययोग्यता तत्परिपाकस्वभावः । मनोरथसम्पत्तिर्जगदग्रभूतता च कर्म ।  
  
अहार्यतापरिपाकमारभ्य श्लोकः ।  
  
सुधर्मतायुक्तिविचारणाशयो विशेषलाभः परपक्षदूषणम् ।  
पुनः सदा मारनिरन्तरायता अहार्यतायाः परिपाकलक्षणम् ॥ म्स_८।९ ॥  
  
तत्परिपाकस्य सद्धर्मे युक्तिविचारणाकृत आशयः कारणम् । मारनिरन्तरायता स्वभावो यदा मारो न पुनः शन्कोत्यन्तरायं कर्तुम् । विशेषाधिगमः परपक्षदूषणं च कर्म ।  
  
प्राहाणिकाङ्गसमन्वागमपरिपाकमधिकृत्य श्लोकः ।  
  
शुभाचयो ऽथाश्रययत्नयोग्यता विवेकतोदग्रशुभाभिरामता ।  
जिनात्मजे ह्यङ्गसमन्वये पुनर्मतं हि सम्यक्परिपाकलक्षणम् ॥ म्स_८।१० ॥  
  
(म्स_बग्छि ३३)  
तत्परिपाकस्य कारणं कुशलमूलोपचयः । आश्रयस्य वीर्यारम्भक्षमत्वं स्वभावः । विवेकोत्कृष्टता कुशलाभिरामता च कर्म ।  
  
नवविधात्मपरिपाकमाहात्म्यमारभ्य श्लोकः ।  
  
इति नवविधवस्तुपचितात्मा परपरिपाचनयोग्यतामुपेतः ।  
शुभ[धर्म]मयसततप्रवर्धितात्मा भवति सदा जगतो ऽग्रबन्धुभूतः ॥ म्स_८।११ ॥  
  
द्विविधं तन्माहात्म्यम् । परपरिपाके प्रतिशरणत्वम् । सततं धर्मकायवृद्धिश्च । तत एव जगतो ऽग्रबन्धुभूतः ।  
  
सत्त्वपरिपाकविभागे एकादश श्लोकाः ।  
  
व्रणे ऽपि भोज्ये परिपाक इष्यते यथैव तत्स्रावणभोगयोग्यता ।  
तथाश्रये ऽस्मिन्द्वयपक्षशान्तता[तां]तथोपभोगत्वसुशान्तपक्षता[मुशन्तिपव्कताम्] ॥ म्स_८।१२ ॥  
  
अनेन परिपाकस्वभावं दर्शयति । यथा व्रणस्य स्रावणयोग्यता परिपाकः । भोजनस्य च भोगयोग्यता । एवं सत्त्वानामाश्रये व्रणभोजनस्थानीये स्रावणस्थानीयं विपक्षशमनम् । भोगस्थानीयश्च प्रतिपक्षोपभोगः । तद्योग्यता आश्रयस्य परिपाक इति । विपक्षप्रतिपक्षावत्र पक्षद्वयं वेदितव्यम् ।  
  
द्वितीयश्लोकः ।  
  
विपाचनोक्ता परिपाचना तथा परिपाचना चाप्यनुपाचनापरा ।  
सुपाचना[चा]प्यधिपाचना मता निपाचनोत्पाचनना च देहिषु ॥ म्स_८।१३ ॥  
  
अनेन परिपाकप्रभेदं दर्शयति । क्लेशविगमेन पाचनना [पाचना?] विपाचना । सर्वतो यानत्रयेण पाचना परिपाचना । बाह्यपरिपाकविशिष्टत्वात् प्रकृष्टा पाचना प्रपाचना । यथाविनेयधर्मदेशनात्तदनुरूपा पाचना अनुपाचना । सत्कृत्य पाचना सुपाचना । अधिगमेन पाचना अधिपाचना अविपरीतार्थेन । नित्या पाचना निपाचना अपरिहाणीयार्थेन । क्रमेणोत्तरोत्तरपाचना उत्पाचना । इत्ययमष्टप्रकारः परिपरिपाकप्रभेदः ।  
  
(म्स_बग्छि ३४)  
तृतीयचतुर्थौ श्लोकौ ।  
  
हिताशयेनेह यथा जिनात्मजो व्यवस्थितः सर्वजगद्विपाचयन् ।  
तथा न माता न पिता न बन्धवः सुतेषु बन्धुष्वपि सुव्यवस्थिताः ॥ म्स_८।१४ ॥  
तथाजनो नात्मनि वत्सलो मतः कुतो ऽपि सुस्निग्धपराश्रये जने ।  
यथा कृपात्मा परसत्त्ववत्सलो हिते सुखे चैव नियोजनान्मतः ॥ म्स_८।१५ ॥  
  
आभ्यां किं दर्शयति । यादृशेनाशयेन बोधिसत्त्वः सत्त्वान्परिपाचयति तमाशयं दर्शयति । मातापितृबान्धवाशयविशिष्टं लोकात्मवात्सल्यविशिष्टं च हितसुखसंयोजनात् । आत्मवत्सलस्तु लोक आत्मानं हिते च सुखे च सन्नियोजयति ।  
  
अवशिष्टैः श्लोकैर्येन प्रयोगेण सत्त्वान्परिपाचयति तं पारमिता प्रतिपत्त्या सन्दर्शयति ।  
  
यादृशेन दानेन यथा सत्त्वान्परिपाचयति तदारभ्य श्लोकः ।  
  
न बोधिसत्त्वस्य शरीरभोगयोः परेष्वदेयं पुनरस्ति सर्वथा ।  
अनुग्रहेण द्विविधेन पाचयन् परं समैर्दानगुणैर्न तृप्यते ॥ म्स_८।१६ ॥  
  
त्रिविधेन दानेन पाचयति । सर्वस्वशरीरभोगदानेन अविषमदानेन अतृप्तिदानेन च । कथं परिपाचयति दृष्टधर्मसम्परायानुग्रहेण । अविघातेनेच्छापरिपूर्णात् [पूरणात्] । अनागतेन [तेन] च सङ्गृह्य कुशलप्रतिष्ठापनात् ।  
  
यादृशेन शीलेन यथा सत्वान्परिपाचयति तदारभ्य श्लोकः ।  
  
सदाप्रकृत्याध्यविहिंसकः स्वयं रतो ऽप्रमत्तो ऽत्र परं निवेशयन् ।  
परम्परानुग्रहकृदूद्विधा परे विपाकनिष्यन्दगुणेन पाचकः ॥ म्स_८।१७ ॥  
  
पञ्चविधेन शीलेन । ध्रुवशीलेन प्रकृतिशीलेन परिपूर्णशीलेनाध्यविंहिंसकत्वात् । परिपूर्णो ह्यविहिंसको ऽध्यविहिंसको दशकुशलकर्मपथपरिपूरितः । यथोक्तं द्वितीयायां भूमौ । अधिगमशीलेन स्वयंरततया निरन्तरास्खलितशीलेन चाप्रमत्ततया । कथं च (म्स_बग्छि ३५) परिपाचयति । शीले सन्निवेशनात् । द्विधानुग्रहक्रियया दृष्टधर्मे सम्पराये च । सम्परायानुग्रहं परेषु विपाकनिष्यन्दगुणाभ्यां परम्परया करोति । तद्विपाकनिष्यन्दयोरन्योन्यानुकूल्येनाव्यवच्छेदात् ।  
  
यादृश्या क्षान्त्या यथा सत्त्वान्परिपाचयति तदारभ्य श्लोकः ।  
  
परे ऽपकारिण्युपकारिबुद्धिमान् प्रमर्षयन्नुग्रमपि व्यतिक्रमम् ।  
उपायचित्तैरपकारमर्षणैः शुभे समादापयते ऽपकारिणः ॥ म्स_८।१८ ॥  
  
अपकारिणि परे उपकारिबुद्ध्या प्रगाढापकारमर्षणक्षान्त्या परिपाचयति । उपकारिबुद्धित्वं पुनः क्षान्तिपारमितापरिपूर्यानुकूल्यवृत्तिता वेदितव्यम् । कथं परिपाचयति । दृष्टधर्मानुग्रहेण चापकारमर्षणात् । सम्परायानुग्रहेण चोपायज्ञस्तैरपकारमर्षणैरावर्ज्यापकारिणां कुशले समादापनात् ।  
  
यादृशेन वीर्येण यथा सत्त्वान्परिपाचयति तदारभ्य श्लोकः ।  
  
पुनः स यत्नं परमं समाश्रितो न खिद्यते कल्पसहस्रकोटिभिः ।  
जिनात्मजः स[त्त्व]गणं प्रपाचयन्परैकचित्तस्य शुभस्य कारणात् ॥ म्स_८।१९ ॥  
  
अधिमात्रदीर्घकालाखेदे वीर्येण दीर्घकालाखेदित्वमनन्तसत्त्वपरिपाचनात् । परैकचित्तस्य कुशलस्यार्थे कल्पसहस्रकोटिभिरखेदात् । अत एवोक्तं भवति यथा परिपाचयति । कुशलचित्तसन्नियोजनात् दृष्टधर्मसम्परायानुग्रहेणेति ।  
  
यादृशेन ध्यानेन यथा सत्त्वान्परिपाचयति तदारभ्य श्लोकः ।  
  
वशित्वमागम्य मनस्यनुत्तरं परं समावर्जयते ऽत्र शासने ।  
निहत्य सर्वामवमानकामतां शुभेन संवर्धयते च तं पुनः ॥ म्स_८।२० ॥  
  
प्राप्तानुत्तरवशित्वेन ध्यानेन निरामिषेण च निहतसर्वावमानाभिलाषेण परिपाचयति । बुद्धशासने परस्यावर्जनादावर्जितस्य च कुशलधर्मसंवर्धनात् परिपाचयति ।  
  
(म्स_बग्छि ३६)  
यादृश्या प्रज्ञया यथा सत्त्वान्परिपाचयति तदारभ्य श्लोकः ।  
  
स तत्त्वभावार्थनये सुनिश्चितः करोति सत्त्वान्सुविनीत संशयान् ।  
ततश्च ते तज्जिनशासनादराद् विवर्धयन्ते स्वपरं गुणैः शुभैः ॥ म्स_८।२१ ॥  
  
स बोधिसत्त्वस्तत्त्वार्थनये चाभिप्रायार्थनये च सुविनिश्चितया प्रज्ञया परिपाचयति । कथं परिपाचयति सत्त्वानां संशयविनयनात् । ततश्च शासनबहुमानात्तेषामात्मपरगुणसंवर्धकत्वेन ।  
  
निय[ग]मेन श्लोकः ।  
  
इति सुगतिगतौ शुभत्रये वा जगदखिलं कृपया स बोधिसत्त्वः ।  
तनुपरमविमध्यमप्रकारैर्विनयति लोकसमानभावगत्या ॥ म्स_८।२२ ॥  
  
अनेन यत्र च विनयति, सुगतिगमने यानत्रये वा । यच्च विनयति, जगदखिलम् । येन च विनयति, कृपया । यश्च विनयति बोधिसत्त्वः । यादृशैश्च परिपाचनप्रकारै तनुपरमविमध्यमप्रकारैः । यावन्तं च कालं, तत्परिदीपनात् समासेन परिपाकमाहात्म्यं दर्शयति । तत्र तनुः प्रकारो ऽधिमुक्तिचर्याभूमौ बोधिसत्त्वस्य परमो ऽष्टाम्यादिषु विमध्यमः सप्तसु वेदितव्यः । यावल्लोकस्य भावस्तत्समानया गत्या अत्यन्तमित्यर्थः ।  
  
॥ महायानसूत्रालङ्कारे परिपाकाधिकारो ऽष्टमः ॥  
  
  
(म्स_बग्छि ३७)  
नवमो ऽधिकारः  
  
सर्वाकारज्ञतायां द्वौ श्लोकौ । तृतीयस्तयोरेव निर्देशभूतः ।  
अमेयैर्दुष्करशतैरमेयैः कुशलाचयैः ।  
अप्रमेयेण कालेन अमेयावरणक्षयात् ॥ म्स_९।१ ॥  
सर्वकारज्ञतावाप्तिः सर्वावरणनिर्मला ।  
विवृता रत्नपेटेव बुद्धत्वं समुदाहृतम् ॥ म्स_९।२ ॥  
कृत्वा दुष्करमद्भुतं श्रमशतैः सञ्चित्यसर्वंशुभं  
कालेनोत्तमकल्पयानमहता सर्वावृतीनां क्षयात् ।  
सूक्ष्मस्यावरणस्य भूमिषु गतस्योत्पाटनाद् बुद्धता  
रत्नानामिव सा प्रभावमहतां पेटा समुद्धाति[टि?]ता ॥ म्स_९।३ ॥  
  
समुदागमतः स्वभावत औपम्यतश्च बुद्धत्वमुद्भावितम् । यावद्भिर्दुष्करशतैर्यावद्भिः कुशलसम्भारैर्यावता कालेन यावतः क्लेशज्ञेयावरणस्य प्रहाणात्समुदागच्छति, अयं समुदागमः । सर्वाकारज्ञतावाप्तिः सर्वावरणनिर्मला स्वभावः । विवृतारत्नपेटा तदौपम्यम् ।  
  
तस्यैव बुद्धत्वस्याद्वयलक्षणे सानुभावे द्वौ लोकौ ।  
  
सर्वधर्माश्च बुद्धत्वं धर्मो नैव च कश्चन ।  
शुक्लधर्ममयं तच्च न च तैस्तन्निरूप्यते ॥ म्स_९।४ ॥  
धर्मरत्ननिमित्तत्वाल्लब्धरत्नाकरोपमम् ।  
शुभसस्यनिमित्तत्वाल्लब्धमेघोपमं मतम् ॥ म्स_९।५ ॥  
  
सर्वधर्माश्च बुद्धत्वं, तथताया अभिन्नत्वात्तद्विशुद्धिप्रभावितत्वाच्च । बुद्धत्वस्य न च कश्चिद्धर्मो ऽस्ति । परिकल्पितेन धर्मस्वभावेन शुक्लधर्ममयं च बुद्धत्वं, पारमितादिनां कुशलानां तद्भावेन परिवृत्तेः । न च तैस्तन्निर्दिश्यते पारमितादीनां पारमितादिभावेनापरिनिष्पत्तेरिदमद्वयलक्षणम् । रत्नाकरमेघोपमत्वमनुभावः, देशनाधर्मरत्नानां तत्प्रभवत्वात्, कुशलसस्यानां च विनेयसन्तानक्षेत्रेषु ।  
  
बुद्धत्वं सर्वधर्मः समुदितमथ वा सर्वधर्मव्यपेतं  
प्रोद्भूतेर्धर्मरत्नप्रततसुमहतो धर्मत्नाकराभम् ।  
भूतानां शुक्लसस्यप्रसवसुमहतो हेतुतो मेघभूतं  
दानाद्धर्माम्बुवर्षप्रततसुविहितस्याक्षयस्य प्रजासु ॥ म्स_९।६ ॥  
  
(म्स_बग्छि ३८)  
अनेन तृतीयेन श्लोकेन तमेवार्थं निर्दिशति । सुमहतः प्रततस्य धर्मरत्नस्य प्रोद्भूतेनिमित्तत्वाद्रत्नाकराभम्, भूतानां महतः शुक्लसस्यप्रसवहेतुत्वान्मेघभूतम् । महतः सुविहितस्याक्षयस्य धर्माम्बुवर्षस्य दानात् प्रजास्वित्ययमत्र पदविग्रहो वेदितव्यः ।  
  
तस्यैव बुद्धत्वस्य शरणत्वानुत्तर्ये पञ्च श्लोकाः ।  
  
परित्राणं हि बुद्धत्वं सर्वक्लेशगणात्सदा ।  
सर्वदुश्चरितेभ्यश्च जन्ममरणतो ऽपि च ॥ म्स_९।७ ॥  
  
अनेन सङ्क्षेपतः क्लेशकर्मजन्मसङ्क्लेशपरित्राणार्थेन शरणत्वं दर्शयति ।  
  
उपद्रवेभ्यः सर्वेभ्यो अपायादनुपायतः ।  
सत्कायाद्धीनयानाच्च तस्माच्छरणमुत्तमम् ॥ म्स_९।८ ॥  
  
अनेन द्वितियेनोपद्रवादिपरित्राणाद्विस्तरेण । तत्र सर्वोपद्रवपरित्राणत्वं यद् बुद्धानुभावेन अन्धाश्चक्षूंषि प्रतिलभन्ते, बधिराः श्रोतं, विक्षिप्तचित्ताः स्वस्थचित्तमीतयः शाम्यन्तीत्येवमादि । अपायपरित्राणत्वं बुद्धप्रभया तद्गतानां मोक्षणात्, तदगमने च प्रतिष्ठापनात् । अनुपायपरित्राणत्वं तीर्थिकदृष्टिव्युत्थापनात् । सत्कायपरित्राणत्वं यानद्वयेन परिनिर्वापणात् ।  
  
हीनयानपरित्राणत्वमनियतगोत्राणां महायानैकायनीकरणात् ।  
शरणमनुपमं तच्छ्रेष्ठबुद्धत्वमिष्टं  
जननमरणसर्वक्लेशपापेषु रक्षा ।  
विविधभयगतानां सर्वरक्षापयानं  
प्रततविविधदुःखापायनोपायगानां ॥ म्स_९।९ ॥  
  
अनेन तृतीयेन तस्यैव शरणत्वस्यानुपमश्रेष्ठस्य चानुत्तर्यं तेनैवार्थेन दर्शयति ।  
  
बौद्धैर्धर्मैर्यच्च सुसम्पूर्णशरीरं यत्सद्धर्मे वेत्ति च सत्त्वान्प्रविनेतुम् ।  
यातं पारं यत्कृपया सर्वजगत्सु तद् बुद्धत्वं श्रेष्ठमिहत्यं[हेष्टं] शरणानाम् ॥ म्स_९।१० ॥  
  
अनेन चतुर्थेन यैः कारणैस्तत्तथानुत्तरं शरणं भवति तत्सन्दर्शयति । बौद्धैर्धर्मैर्बलवैशारद्यादिभिः सुसम्पूर्णस्वभावत्वात् स्वार्थनिष्ठामधिकृत्य सद्धर्मसत्त्वविनयोपायज्ञानात् करुणापारगमनाच्च परार्थनिष्ठामधिकृत्य ।  
  
आलोकात्[कालात्]सर्वसत्त्वानां बुद्धत्वं शरणं महत् ।  
सर्वव्यसनसम्पत्तिव्यावृत्त्यभ्युदये मतम् ॥ म्स_९।११ ॥  
  
(म्स_बग्छि ३९)  
अनेन पञ्चमेन श्लोकेन यावन्तं कालं यावतां सत्त्वानां यत्रार्थे शरणं भवति तत्समासेन दर्शयति । यत्रार्थे इति सर्वव्यसनव्यावृत्तौ सम्पत्त्यभ्युदये च ।  
  
आश्रयपरावृत्तौ षट् श्लोकाः ।  
  
क्लेशज्ञेयवृत्तीनां सततमनुगतं बीजमुत्कृष्टकालं  
यस्मिन्नस्तं प्रयातं भवति सुविपुलैः सर्वहानिप्रकारैः ।  
बुद्धत्वं शुक्लधर्मप्रवरगुणयुता आ[चा]श्रयस्यान्यथाप्ति-  
स्तत्प्राप्तिर्निर्विकल्पाद्विषयसुमहतो ज्ञानमार्गात्सुशुद्धात् ॥ म्स_९।१२ ॥  
  
अनेन विपक्षबीजवियोगतः प्रतिपक्षसम्पत्तियोगतश्चाश्रयपरिवृत्तिः परिदीपिता । यथा च तत्प्राप्तिर्द्विविधमार्गलाभात् । सुविशुद्धलोकोत्तरज्ञानमार्गलाभात् । तत्पृष्ठलब्धानन्तज्ञेयविषयज्ञानमार्गलाभाच्च । उत्कृष्टकालमित्यनादिकालं ।  
  
सुविपुलैः सर्वहानिप्रकारैरिति भूमिप्रकारैः ।  
  
स्थितश्च तस्मिन्स तथागतो जगन्महाचलेन्द्रस्थ इवाभ्युदीक्षते ।  
शमाभिरामं करूणायते जनमघा[भवा]भिरामे ऽन्यजने तु का कथा ॥ म्स_९।१३ ॥  
  
अनेन द्वितीयेनान्याश्रयपरावृत्तिभ्यस्तद्विशेषं दर्शयति । तत्स्थो हि महाचलेन्द्रस्थ इव दूरान्तरनिकृष्टं लोकं पश्यति ।  
  
दृष्ट्वा च करूणायते श्रावकप्रत्येकबुद्धानपि प्रागेव तदन्यान् ।  
  
प्रवृत्तिरूद्वित्तिरवृत्तिराश्रयो निवृत्तिरावृत्तिरथो द्वयाद्वया ।  
समाविशिष्टा अपि सर्वगात्मिका तथागतानां परिवृत्तिरिष्यते ॥ म्स_९।१४ ॥  
  
अनेन तृतीयेन तद्दशप्रभेदन्दर्शयति । सा हि तथागतानां परिवृत्तिः परार्थवृत्तिरिति प्रवृत्तिः । सर्वधर्मविशिष्टत्वादुष्कृष्टा वृत्तिरित्युद्वृत्तिः । सङ्क्लेशहेताववृत्तिः । आश्रय इति यो ऽसौ परिवृत्त्याश्रयस्तं दर्शयति । सङ्क्लेशान्निवृत्तितो निवृत्तिः । आत्यन्तिकत्वादायता वृत्तिरित्यावृत्तिः । अभिसम्बोधिपरिनिर्वाणदर्शनवृत्त्या द्वया वृत्तिः । संसारनिर्वाणाप्रतिष्ठितत्वात्संस्कृतासंस्कृतत्वेनाद्वया वृत्तिः । विमुक्तिसामान्येन श्रावकप्रत्येकबुद्धसमा वृत्तिः । बलवैशारद्यादिभिः बुद्धधर्मैरसमत्वाद्विशिष्टा वृत्तिः ।  
  
सर्वयानोपदेशगतत्वात्सर्वगतावृत्तिः ।  
  
यथाम्बरं सर्वगतं सदामतं तथैव तत्सर्वगतं सदामतम् ।  
यथाम्बरं रूपगणेषु सर्वगं तथैव तत्सत्त्वगणेषु सर्वगम् ॥ म्स_९।१५ ॥  
  
(म्स_बग्छि ४०)  
अनेन चतुर्थेन तत्स्वभावस्य बुद्धत्वस्य सर्वगतत्वं दर्शयति । आकाशसाधर्म्येणौद्देशनिर्देशतः पूर्वापरार्धाभ्याम् । सत्त्वगणेषु सर्वगतत्वं बुद्धत्वस्यात्मत्वेन सर्वसत्त्वोपगमने परिनिष्पत्तितो वेदितव्यम् ।  
  
यथोदभाजने भिन्ने चन्द्रबिम्बं न दृश्यते ।  
तथा दुष्टेषु सत्त्वेषु बुद्धबिम्बं न दृश्यते ॥ म्स_९।१६ ॥  
  
अनेन पञ्चमेन सर्वगतत्वे ऽप्यभाजनभूतेषु सत्त्वेषु अबुद्धबिम्बदर्शनं दृष्टान्तेन साधयति ।  
  
यथाग्निर्ज्वलते ऽन्यत्र पुनरन्यत्रशाम्यति ।  
बुद्धेष्वपि तथा ज्ञेयं सन्दर्शनमदर्शनम् ॥ म्स_९।१७ ॥  
  
अनेन षष्ठेन बुद्धविनेयेषु सत्सुबुद्धोत्पादात्तद्दर्शनं । विनीतेषु परिनिर्वाणात्तददर्शनं अग्निज्वलनशमनसाधर्म्येण साधयति ।  
  
अनाभोगाप्रतिप्रस्रब्धबुद्धकार्यत्वे चत्वारः श्लोकाः ।  
  
अघटितेभ्यस्तूर्येभ्यो यथा स्याच्छब्दसम्भवः ।  
तथा जिने विनाभोगं देशनायाः समुद्भवः ॥ म्स_९।१८ ॥  
यथा मणेर्विना यत्नं स्वप्रभाव[स]निदर्शनम् ।  
बुद्धेष्वपि विनाभोगं तथा कृत्यनिदर्शनम् ॥ म्स_९।१९ ॥  
  
आभ्यां श्लोकाभ्यामनाभोगेन बुद्धकार्यं साधयत्यघटिततूर्यशब्दमणिप्रभाव[स]साधर्म्येण ।  
  
यथाकाशे अविच्छिन्ना दृश्यन्ते लोकतः क्रियाः ।  
तथैवानास्रवे धातौ अविच्छिन्ना जिनक्रियाः ॥ म्स_९।२० ॥  
यथाकाशे क्रियाणां हि हानिरभ्युदयः सदा ।  
तथैवानास्रवे धातौ बुद्धकार्योदयव्ययः ॥ म्स_९।२१ ॥  
  
आभ्यामप्यप्रतिप्रस्रब्धबुद्धकार्यत्वं बुद्धकृत्यस्याविच्छेदात् । आकाश इव लोकक्रियाणामविच्छेदे ऽपि चान्यान्यक्रियोदयव्ययस्तथैव ।  
  
अनास्रवधातुगाम्भीर्ये षोडश श्लोकाः ।  
  
पौर्वापर्य[आ]विशिष्टापि सर्वावरणनिर्मला ।  
नशुद्धा नापि चाशुद्धा तथता बुद्धता मता ॥ म्स_९।२२ ॥  
  
(म्स_बग्छि ४१)  
पौर्वापर्येण[आ]विशिष्टत्वान्न शुद्धा । पश्चात्सर्वावरणनिर्मलत्वान्नाशुद्धा मलविगमात् ।  
  
शून्यतायां विशुद्धायां नैरात्म्यान्मार्गलाभतः ।  
बुद्धाः शुद्धात्मलाभित्वात् गता आत्ममहात्मताम् ॥ म्स_९।२३ ॥  
  
तत्र चानास्रवे धातौ बुद्धानां परमात्मा निर्दिश्यते । किं कारणम् । अग्रनैरात्म्यात्मकत्वात् । अग्रं नैरात्म्यं विशुद्धा तथता सा च बुद्धानामात्मा स्वभावार्थेन तस्यां विशुद्धायामग्रं नैरात्म्यमात्मानं बुद्धा लभन्ते शुद्धम् । अतः शुद्धात्मलाभित्वात् बुद्धा आत्ममाहात्म्यं प्राप्ता इत्यनेनाभिसन्धिना बुद्धानामनास्रवे धातौ परमात्मा व्यवस्थाप्यते ।  
  
न भावो नापि चाभावो बुद्धत्वं तेन कथ्यते ।  
तस्माद्बुद्धतथाप्रश्ने अव्याकृतनयो मतः ॥ म्स_९।२४ ॥  
  
तेनैव कारणेन बुद्धत्वं न भाव उच्यते । पुद्गलधर्माभावलक्षणत्वात्तदात्मकत्वाच्च बुद्धत्वस्य । नाभाव उच्यते तथतालक्षणभावात् । अतो बुद्धस्य भावाभावप्रश्ने, भवति तथागतः परं मरणान्न भवतीत्येवमादिरव्याकृतनयोमतः ।  
  
दाहशान्तिर्यथा लोहे दर्शने तिमिरस्य च ।  
चित्तज्ञाने तथा बौद्धे भावाभावो न शस्यते ॥ म्स_९।२५ ॥  
  
यथा च लोहे दाहशान्तिर्दर्शने च तिमिरमेत[?]स्य शान्तिर्न भावो दाहतिमिरयोरभावलक्षणात् । नाभावः शान्तिलक्षणेन भावात् । एवं बुद्धानां चित्तज्ञाने च दाहतिमिरस्थानीययो रागाविद्ययोः शान्तिर्न भावः शस्यते तदभावप्रभावितत्वाच्चेतः प्रज्ञाविमुक्त्या नाभावस्तेन तेन विमुक्तिलक्षणेन भावात् ।  
  
बुद्धानाममले धातौ नैकता बहुता न च ।  
आकाशवददेहत्वात्पूर्वदेहानुसारतः ॥ म्स_९।२६ ॥  
  
बुद्धानामनास्रवधातौ नैकत्वं पूर्वदेहानुसारेण । न बहुत्वं देहाभावादाकाशवत् ।  
  
बलादिबुद्धधर्मेषु बोधी रत्नाकरोपमा ।  
जगत्कुशलसस्येषु महामेघोपमा मता ॥ म्स_९।२७ ॥  
पुण्यज्ञानसुपूर्णत्वात्पूर्णचन्द्रोपमा मता ।  
ज्ञानालोककरत्वाच्च महादित्योपमा मता ॥ म्स_९।२८ ॥  
  
(म्स_बग्छि ४२)  
एतौ रत्नाकरमेघोपमत्वे पूर्णचन्द्रमहादित्योपमत्वे च श्लोकौ गतार्थौ ।  
  
अमेया रश्मयो यद्वद्वयामिश्रा भानुमण्डले ।  
सदैककार्या वर्तन्ते लोकमालोकयन्ति च ॥ म्स_९।२९ ॥  
तथैवानास्रवे धातौ बुद्धानामप्रमेयता ।  
मिश्रैककार्या कृत्येषु ज्ञानालोककरामता ॥ म्स_९।३० ॥  
  
एकेन व्यामिश्ररश्म्येककार्यस्योपमतया साधारणकर्मतां दर्शयति । रश्मीनामेककार्यत्वं पाचनशोषणसमानकार्यत्वाद्वेदितव्यं । द्वितीयेनानास्रवे धातौ मिश्रैककार्यत्वं निर्माणादिकृत्येषु ।  
  
यथैकरश्मिनिःसारात्सर्वरश्मिविनिःसृतिः ।  
भानोस्तथैव बुद्धानां ज्ञेया ज्ञानविनिःसृतिः ॥ म्स_९।३१ ॥  
  
एककाले सर्वरश्मिविनिःसृत्या स च [सह?]बुद्धानामेककाले ज्ञानप्रवृत्तिं दर्शयति ।  
  
यथैवादित्यरश्मीनां वृत्तौ नास्ति ममायितम् ।  
तथैव बुद्धज्ञानानां वृत्तौ नास्ति ममायितम् ॥ म्स_९।३२ ॥  
यथा सूर्यैकमुक्ताभै रश्मिभिर्भास्यते जगत् ।  
सकृत् ज्ञेयं तथा सर्वं बुद्धज्ञानैः प्रभास्यते ॥ म्स_९।३३ ॥  
  
ममत्वाभावे जगज्ज्ञेयप्रभासेन[सने] च यथाक्रमं श्लोकौ गतार्थौ ।  
  
यथैवादित्यरश्मीनां मेघाद्यावरणं मतम् ।  
तथैव बुद्धज्ञानानामावृतिः सत्त्वदुष्टता ॥ म्स_९।३४ ॥  
  
यथा रश्मीनां मेघाद्यावरणमप्रभासेन । तथा बुद्धज्ञानानामावरणं सत्त्वानामा[म]भाजनत्वेन दुष्टता पञ्चकषायात्युत्सदतया ।  
  
यथा पांशुवशाद्वस्त्रे रङ्गचित्राविचित्रता ।  
तथावेधवशान्मुक्तौ ज्ञानचित्राविचित्रता ॥ म्स_९।३५ ॥  
  
यथा पांशुविशेषेण वस्त्रे रङ्गविचित्रता क्वचिदविचित्रता । तथैव पूर्वप्रणिधानचर्याबलाधानविशेषाद् बुद्धानां विमुक्तौ ज्ञानविचित्रता भवति ।  
  
श्रावकप्रत्येकबुद्धानां विमुक्तावविचित्रता ।  
  
(म्स_बग्छि ४३)  
गाम्भीर्यममले धातौ लक्षणस्थानकर्मसु ।  
बुद्धानामेतदुदितं रङ्गैर्वाकाशचित्रणा ॥ म्स_९।३६ ॥  
  
एतदनास्रवधातौ बुद्धानां त्रिविधं गाम्भीर्यमेवमुत्तम् । लक्षणगाम्भीर्यं चतुर्भिः श्लोकैः । स्थानगाम्भीर्यम्पञ्चमेनैकत्वपृथक्त्वाभ्यामस्थितत्वात् । कर्मगाम्भीर्यं दशभिः । तत्पुनर्लक्षणगाम्भीर्यं विशुद्धिलक्षणं परमात्मलक्षणमव्याकृतलक्षणं विमुक्तिलक्षणं चारभ्योक्तम् । कर्मगाम्भीर्यं बोधिपक्षादिरत्नाश्रयत्वकर्म सत्त्वपरिपाचनकर्म निष्ठागमनकर्म धर्मदेशनाकर्म निर्माणादिकृत्यकर्म ज्ञानप्रवृत्तिकर्म अविकल्पनकर्म चित्राकारज्ञानकर्म ज्ञानाप्रवृत्तिकर्म विमुक्तिसामान्यज्ञानविशेषकर्म चारभ्योक्तम् । सेयमनास्रवे धातौ निष्प्रपञ्चत्वादाकाशोपमे गाम्भीर्यप्रभेददेशना यथा रङ्गैराकाशचित्रणी वेदितव्या ।  
  
सर्वेषामविशिष्टापि तथता शुद्धिमागता ।  
तथागतत्वं तस्माच्च तद्गर्भाः सर्वदेहिनः ॥ म्स_९।३७ ॥  
  
सर्वेषां निर्विशिष्टा तथता तद्धिशुद्धिस्वभावश्च तथागतः । अतः सर्वे सत्त्वास्तथागतगर्भा इत्युच्यते ।  
  
विभुत्वविभागे श्लोका एकादश ।  
श्रावकाणां विभुत्वेन लौकिकस्याभिभूयते ।  
प्रत्येकबुद्धेभ्यो मनः[बुद्धभौमेन] श्रावकस्याभिभूयते ॥ म्स_९।३८ ॥  
बोधिसत्त्वविभुत्वस्य तत्कलां नानुगच्छति ।  
तथागतविभुत्वस्य तत्कलां नानुगच्छति ॥ म्स_९।३९ ॥  
  
आभ्यां तावद् द्वाभ्यां प्रभावोत्कर्षविशेषेण बुद्धानां विभुत्वं दर्शयति ।  
  
अप्रमेयमचिन्त्यं च विभुत्वं बौद्धमिष्यते ।  
यस्य यत्र यथा यावत्काले यस्मिन्प्रवर्तते ॥ म्स_९।४० ॥  
  
अनेन तृतीयेन प्रकारप्रभेदगाम्भीर्यविशेषाभ्यां कथमप्रमेयं कथं वा चिन्त्यमित्याह । यस्य पुद्गलस्यार्थे तत्प्रवर्त्तते यत्र लोकधातौ यथा तादृशैः प्रकारैर्यावदल्पं वा बहु वा यस्मिन्काले ।  
  
अवशिष्टैः श्लोकैः मनो[परा]वृत्तिभेदेन विभुत्वभेदं दर्शयति ।  
  
पञ्चेन्द्रियपरावृत्तौ विभुत्वं लभ्यते परम् ।  
सर्वार्थवृत्तौ सर्वेषां गुणद्वादशशतोदये ॥ म्स_९।४१ ॥  
(म्स_बग्छि ४४)  
पञ्चेन्द्रियपरावृत्तौ द्विविधं विभुत्वं परमं लभ्यते । सर्वेषां पञ्चानामिन्द्रियाणां सर्वपञ्चार्थवृत्तौ । तत्र प्रत्येकं द्वादशगुणशतोत्पत्तौ ।  
  
मनसो ऽपि परावृत्तौ विभुत्वं लभ्यते परम् ।  
विभुत्वानुचरे ज्ञाने निर्विकल्पे सुनिर्मले ॥ म्स_९।४२ ॥  
  
मनसः परावृत्तौ विभुत्वानुचरे निर्विकल्पे सुविशुद्धे ज्ञाने परमं विभुत्वं लभ्यते । येन सहितं सर्वं विभुत्वज्ञानं प्रवर्तते ।  
  
सार्थोद्ग्रहपरावृत्तौ विभुत्वं लभ्यते परम् ।  
क्षेत्रशुद्धौ यथाकामं भोगसन्दर्शनाय हि ॥ म्स_९।४३ ॥  
  
अर्थपरावृत्तौ उद्ग्रहपरावृत्तौ च क्षेत्रविशुद्धिविभुत्वं परमं लभ्यते येन यथाकामं भोगसन्दर्शनं करोति ।  
  
विकल्पस्य परावृत्तौ विभुत्वं लभ्यते परम् ।  
अव्याघाते सदाकालं सर्वेषां ज्ञानकर्मणाम् ॥ म्स_९।४४ ॥  
  
विकल्पपरावृत्तौ सर्वेषां ज्ञानानां कर्मणां च सर्वकालमव्याघाते परमं विभुत्वं लभ्यते ।  
  
प्रतिष्ठायाः परावृत्तौ विभुत्वं लभ्यते परम् ।  
अप्रतिष्ठितनिर्वाणं बुद्धानामचले[मले] पदे ॥ म्स_९।४५ ॥  
  
प्रतिष्ठापरावृत्तावप्रतिष्ठितनिर्वाणं परमं विभुत्वं लभ्यते । बुद्धानामनास्रवेधातौ ।  
  
मैथुनस्य परावृत्तौ विभुत्वं लभ्यते परम् ।  
बुद्धसौख्यबिहारे ऽथ दारासङ्क्लेशदर्शने ॥ म्स_९।४६ ॥  
  
मैथुनस्य परावृत्तौ द्वयोर्बुद्धसुखविहारे च दारासङ्क्लेशदर्शने च ।  
  
आकाशसञ्ज्ञाव्यावृत्तौ विभुत्वं लभ्यते परम् ।  
चिन्तितार्थसमृद्धौ च गतिरूपविभावने ॥ म्स_९।४७ ॥  
  
आकाशसञ्ज्ञाव्यावृत्तौ द्वयोरेव चिन्तितार्थसमृद्धौ च येन गगनगर्भो भवति । गतिरूपविभावेन च यथेष्टगमनादाशवशी[काशी]करणाच्च ।  
  
इत्यमेयपरावृत्तावमेयविभुता मता ।  
अचिन्त्यकृत्यानुष्ठानाब्दुद्धानाममलाश्रये ॥ म्स_९।४८ ॥  
  
(म्स_बग्छि ४५)  
इत्यनेन मुखेनाप्रमेया परावृत्तिः ।  
  
तत्र चाप्रमेयं विभुत्वमचिन्त्यकर्मानुष्ठानं बुद्धानामनास्रवे धातौ वेदितव्यम् ।  
  
तस्यैव बुद्धस्य सत्त्वपरिपाकनिमित्तत्वे सप्त श्लोकाः ।  
  
शुभे बृद्धो लोको व्रजति सुविशुद्धौ परमतां  
शुभे चानारब्ध्वा व्रजति शुभवृद्धौ परमताम् ।  
व्रजत्येवं लोको दिशि दिशि जिनानां सुकथितै-  
रपक्वः पक्वो वा [न] च पुनरशेषं ध्रुवमिह ॥ म्स_९।४९ ॥  
  
अनेन यादृशस्य परिपाकस्य निमित्तं भवति तद्दर्शयति । उपचितकुशलमूलानां च विमुक्तौ परमतायामनुपचितकुशलमूलानां च कुशलमूलोपचये । अपक्वः शुभवृद्धौ परमतां व्रजन[न्] पाकं व्रजति पक्वः सुविशुद्धौ परमतां व्रजति । एवं च नित्यकालं व्रजति न च निःशेषं लोकस्यानन्तत्वात् ।  
  
तथा कृत्वा चर्यां [कृच्छ्रावाप्यां] परमगुणयोगाद्भुतवतीं  
महाबोधिं नित्यां ध्रुवमशरणानां च शरणम् ।  
लभन्ते यद्धीरा [दिशि दिशि] गसदा [सदा] सर्वसमयं  
तदाश्चर्यं लोके सुविधचरणान्नाद्भुतमपि ॥ म्स_९।५० ॥  
  
अनेन द्वितीयेन परिपव्कानां बोधिसत्त्वानां परिपाकस्याश्चर्यं नाश्चर्यं लक्षणम् । सदा सर्वसमयमिति नित्यं निरन्तरं च तदनुभूय[रूप]मार्गचरणं सुविधिचरणम् ।  
  
क्वचिद्धर्माञ्चकं[धर्म्यं चक्रं] बहुमुखशतैर्दर्शयतिः यः  
क्वचिज्जन्मान्तर्धि क्वचिदपि विचित्रां जनचरीम् ।  
क्वचित्कृत्स्नां बोधिं क्वचिदपि च निर्वाणमसकृत्  
न च स्थानात्तस्माद्विचलति स सर्वं च कुरुते ॥ म्स_९।५१ ॥  
  
अनेन तृतीयेन युगपद्बहुमुखपरिपाचनोपायप्रयोगे निमित्तत्वं दर्शयति । यथा यत्रस्थः सत्त्वान् विनयति । विचित्रा जनचरी जातकभेदेन । न च स्थानाच्चलतीत्यनास्रवाद्धातोः ।  
  
न बुद्धानामेवं भवति ममपक्वो ऽयमिति चाप्र-  
पाच्यो ऽयं देही अपि च अधुनापाच्यत इति ।  
विना संस्कारं तु प्रपचमुपयात्येव जनता  
शुभैर्धर्मैर्नित्यं दिशि दिशि समन्तात्रयमुखम् ॥ म्स_९।५२ ॥  
  
(म्स_बग्छि ४६)  
अनेन चतुर्थेन तत्परिपाकप्रयोगनिमित्तत्वमनभिसंस्कारेण दर्शयति ।  
  
त्रयमुखमिति यानत्रयेण ।  
  
यथायत्नं भानुः प्रततविषदैरंशविसरैः  
प्रपाक[कं] सस्यानां दिशि [दिशि] समन्तात्प्रकुरूते ।  
तथा धर्मार्को ऽपि प्रशमविधिधर्माशुविसरैः  
प्रपाकं सस्यानां दिशि दिशि समन्तात्प्रकुरूते ॥ म्स_९।५३ ॥  
  
अनेन पञ्चमेनानभिसंस्कारपरिपाचनदृष्टान्तं दर्शयति ।  
  
यथैकस्माद्दीपाद्भवति सुमहान्दीपनिचयो  
ऽप्रमेयो ऽसङ्ख्येयो न च स पुनरेति व्ययमतः ।  
तथैकस्माद् बुद्धाद् [पाका]द्भवति सुमहान् परिपाक[पाक]निचयो  
ऽप्रमेयो ऽसङ्ख्येयो न च स पुनरेति[पुनरुपैति] व्ययमतः ॥ म्स_९।५४ ॥  
  
अनेन षष्ठेन परम्परया परिपाचनम् ।  
  
यथा तोयैस्तृप्तिं व्रजति न महासागर इव  
न वृद्धिं वा याति प्रततविषदाम्बु प्रविशनैः ।  
तथा बौद्धो धातुः सततसमितैः शुद्धिविशनै-  
र्नतृप्तिं वृद्धिं वा व्रजति परमाश्चर्यमिह तत् ॥ म्स_९।५५ ॥  
  
अनेन सप्तमेन परिपव्कानां विमुक्तिप्रवेशे समुद्रोदाहरणेन धर्मधातोरतृप्तिं चावकाशदानादवृद्धिं ध्याना[चान]धिकत्वात् ।  
  
धर्मधातुविशुद्धौ चत्वारः श्लोकाः ।  
  
सर्वधर्मद्वयावारतथताशुद्धिलक्षणः ।  
वस्तुज्ञानतदालम्बवशिताक्षयलक्षणः ॥ म्स_९।५६ ॥  
  
एष स्वभावार्थमारभ्यैकः श्लोकः ।  
  
क्लेशज्ञेयावरणद्वयात्सर्वधर्मतथताविशुद्धिलक्षणश्च ।  
वस्तुतदालम्बनज्ञानयोरक्षयवशिता लक्षणश्च ।  
सर्वतस्तथताज्ञानभावना समुदागमः ।  
सर्वसत्त्वद्वयाधानसर्वथाक्षयता फलम् ॥ म्स_९।५७ ॥  
  
एष हेत्वर्थं फलार्थं चारभ्य द्वितीयः श्लोकः । सर्वतस्तथताज्ञानभावना धर्मधातुविशुद्धिहेतुः । सर्वत इति सर्वधर्मपर्यायमुखैः । सर्वसत्त्वानां सर्वथा हितसुखद्वयाधानाक्षयता फलम् ।  
  
(म्स_बग्छि ४७)  
कायवाक्चित्तनिर्माणप्रयोगोपायकर्मकः ।  
समाधिधारणीद्वारद्वयामेयसमन्वितः ॥ म्स_९।५८ ॥  
  
एष कर्मार्थं योगार्थं चारभ्य तृतीयः श्लोकः । त्रिविधं कायादिनिर्माणं कर्म समाधिधारणीमुखाभ्यां द्वयेन चाप्रमेयेण पुण्यज्ञानसम्भारेण समन्वागमो योगः ।  
  
स्वभावधर्मसम्भोगनिर्माणैर्भिन्नवृत्तिकः ।  
धर्मधातुर्विशुद्धो ऽयं बुद्धानां समुदाहृतः ॥ म्स_९।५९ ॥  
  
एष वृत्त्यर्थमारभ्य चतुर्थः श्लोकः । स्वाभाविकसाम्भोगिकनैर्माणिककायवृत्त्या भिन्नवृत्तिकः ।  
  
बुद्धकायविभागे सप्तश्लोकाः ।  
  
स्वाभाविको ऽथ साम्भोग्यः कायो नैर्माणिको ऽपरः ।  
कायभेदा हि बुद्धानां प्रथमस्तु द्वयाश्रयः ॥ म्स_९।६० ॥  
  
त्रिविधः कायो बुद्धानाम् । स्वाभाविको धर्मकाय आश्रयपरावृत्तिलक्षणः । साम्भोगिको येन पर्षन्मण्डलेषु धर्मसम्भोगं करोति । नैर्माणिको येन निर्माणेन सत्त्वार्थं करोति ।  
  
सर्वधातुषु साम्भोग्यो भिन्नो गणपरिग्रहैः ।  
क्षेत्रैश्च नामभिः कायैर्धर्मसम्भोगचेष्टितैः ॥ म्स_९।६१ ॥  
  
तत्र साम्भोगिकः सर्वलोकधातुषु पर्षन्मण्डलबुद्धक्षेत्रनामशरीरधर्मसम्भोगक्रियाभिर्भिन्नः ।  
  
समः सूक्ष्मश्च तच्छिष्टः[च्छिलष्टः] कायः स्वाभाविको मतः ।  
सम्भोगाविभुताहेतुर्यथेष्टं भोगदर्शने ॥ म्स_९।६२ ॥  
  
स्वाभाविकः सर्वबुद्धानां समो निर्विशिष्टतया । सूक्ष्मो दुर्ज्ञानतया । तेन सम्भोगिकेन कायेन सम्बद्धः सम्भोगविभुत्वे च हेतुर्यथेष्टं भोगदर्शनाय ।  
  
अमेयं बुद्धनिर्माणं कायो नैर्माणिको मतः ।  
द्वयोर्द्वयार्थसम्पत्तिः सर्वाकारा प्रतिष्ठिता ॥ म्स_९।६३ ॥  
  
नैर्माणिकस्तु कायो बुद्धानामप्रमेयप्रभेदं बुद्धनिर्माणं साम्भोगिकः स्वार्थसम्पत्तिलक्षणः । नैर्माणिकः परार्थसम्पत्तिलक्षणः । एवं द्वयार्थसम्पत्तिर्यथाक्रमं द्वयोः प्रतिष्ठिता साम्भोगिके च काये नैर्माणिके च ।  
  
(म्स_बग्छि ४८)  
शिल्पजन्ममहाबोधिसदानिर्वाणदर्शनैः ।  
बुद्धनिर्माणकायो ऽयं महामायो[महोपायो] विमोचने ॥ म्स_९।६४ ॥  
  
स पुनर्निर्माणकायः सदा विनेयार्थं शिल्पस्य वीणावादनादिभिः । जन्मनश्चाभिसम्बोधेश्च निर्वाणस्य च दर्शनैर्विमोचने महोपायत्वात्परार्थसम्पत्तिलक्षणो वेदितव्यः ।  
  
त्रिभिः कायैस्तु विज्ञेयो बुद्धानां कायसङ्ग्रहः ।  
साश्रयः स्वपरार्थो यस्त्रिभिः कायैर्निदर्शितः ॥ म्स_९।६५ ॥  
  
त्रिभिश्च कायैर्बुद्धानां सर्वकायसङ्ग्रहो वेदितव्यः । एभिस्त्रिभिः कायैः साश्रयः स्वपरार्थो निदर्शितः । द्वयोः स्वपरार्थप्रभावितत्वात् द्वयोश्च तदाश्रितत्वाद्यथा पूर्वमुक्तम् ।  
  
आश्रयेणाशयेनापि कर्मणा ते समा मताः ।  
प्रकृत्यास्रंसनेनापि प्रबन्धेनैषु नित्यता ॥ म्स_९।६६ ॥  
  
ते च त्रयः कायाः सर्वबुद्धानां यथाक्रमं त्रिभिर्निर्विशेषाः, आश्रयेण धर्मधातोरभिन्नत्वात्, आशयेन पृथग्बुद्धाशयस्याभावात् । कर्मणा च साधारणकर्मकत्वात् । तेषु च त्रिषु कायेषु यथाक्रमं त्रिविधा नित्यता वेदितव्या येन नित्यकायास्तथागता उच्यन्ते । प्रकृत्या नित्यता स्वाभाविकस्य स्वभावेन नित्यत्वात् । अस्रंसनेन साम्भोगिकस्य धर्मसम्भोगाविच्छेदात् । प्रबन्धेन नैर्माणिकस्यान्तर्व्यये[र्धाय]पुनः पुनर्निर्माणदर्शनात् ।  
  
बुद्धज्ञानविभागे दश श्लोकाः ।  
  
आदर्शज्ञानमचलं त्रयज्ञानं तदाश्रितम् ।  
समताप्रत्यवेक्षायां कृत्यानुष्ठान एव च ॥ म्स_९।६७ ॥  
  
चतुर्विधं बुद्धानां ज्ञानमादर्शज्ञानं समताज्ञानं प्रत्यवेक्षाज्ञानं कृत्यानुष्ठानज्ञानं च । आदर्शज्ञानमचलं त्रीणी ज्ञानानि तदाश्रितानि चलानि ।  
  
आदर्शज्ञानममापरिच्छिन्नं सदानुगम् ।  
सर्वज्ञेयेष्वसम्मूढं न च तेष्वामुखं सदा ॥ म्स_९।६८ ॥  
  
आदर्शज्ञानममपरिच्छिन्नं देशतः सदानुगं कालतः । सएर्वज्ञेयेष्वसम्मूढं सदावरणविगमात्, न च तेष्वामुखमनाकारत्वात् ।  
  
सर्वज्ञाननिमित्तत्वान्महाज्ञानाकरोपमम् ।  
सम्भोगबुद्धता ज्ञानप्रतिबिम्बोदयाच्च तत् ॥ म्स_९।६९ ॥  
  
(म्स_बग्छि ४९)  
तेषां च समतादिज्ञानानां सर्वप्रकाराणां हेतुत्वात्सर्वज्ञानानामाकरोपम् । सम्भोगबुद्धत्वतज्ज्ञानप्रतिबिम्बोदयाच्च तदादर्शज्ञानामित्युच्यते ।  
  
सत्त्वेषु समताज्ञानं भावनाशुद्धितो ऽमलं [मतम्] ।  
अप्रतिष्ठस[श]माविष्टं समताज्ञानमिष्यते ॥ म्स_९।७० ॥  
  
यब्दोधिसत्त्वेनाभिसमयकालेषु [सत्त्वेषु] समताज्ञानं प्रतिलब्धं तद्भावनाशुद्धितो बोधिप्राप्तस्याप्रतिष्ठितनिर्वाणे निविष्टं समताज्ञानमिष्यते ।  
  
महामैत्रीकृपाभ्यां च सर्वकालानुगं मतम् ।  
यथाधिमोक्षं सत्त्वानां बुद्धबिम्बनिदर्शकम् ॥ म्स_९।७१ ॥  
  
महामैत्रीकरुणाभ्यां सर्वकालानुगं यथाधिमोक्षं च सत्त्वानां बुद्धबिम्बनिदर्शकम् । यतः केचित्सत्त्वास्तथागतं नीलवर्णं पश्यन्ति केचित्पीतवर्णमित्येवमादि ।  
  
प्रत्यवेक्षणकं ज्ञाने [नं] ज्ञेयेष्वव्याहतं सदा ।  
धारणीनां समाधीनां निधानोपममेव च ॥ म्स_९।७२ ॥  
परिषन्मण्डले सर्वविभूतीनां निदर्शकम् ।  
सर्वसंशयविच्छेदि महाधर्मप्रवर्षकम् ॥ म्स_९।७३ ॥  
  
प्रत्यवेक्षणकं ज्ञानं यथाश्लोकम् ।  
  
कृत्यानुष्ठानताज्ञानं निर्माणैः सर्वधातुषु ।  
चित्राप्रमेयाचिन्त्यैश्च सर्वसत्त्वार्थकारकम् ॥ म्स_९।७४ ॥  
  
कृत्यानुष्ठानज्ञानं सर्वलोकधातुषु निर्माणैर्नानाप्रकारैरप्रमेयैरचिन्त्यैश्च सर्वसत्त्वार्थकम् ।  
  
कृत्यनिष्पत्तिभिर्भेदैः सङ्ख्याक्षेत्रैश्च सर्वदा ।  
अचिन्त्यं बुद्धनिर्माणं विज्ञेयं तच्च सर्वथा ॥ म्स_९।७५ ॥  
  
तच्च बुद्धनिर्माणं सदा सर्वथा चाचिन्त्यं वेदितव्यं । कृत्यक्रियाभेदतः सङ्ख्यात [तः] क्षेत्रतश्च ।  
  
धारणात्समचित्ताच्च सम्यग्धर्मप्रकाशनात् ।  
कृत्यानुष्ठानतश्चैव चतुर्ज्ञानसमुद्भवः ॥ म्स_९।७६ ॥  
  
तत्र धारणात् श्रुतानां धर्माणाम् । समचित्तता सर्वसत्त्वेष्वात्मपरसमतया । शेषं गतार्थम् ।  
  
(म्स_बग्छि ५०)  
बुद्धानेकत्वापृथक्त्वेश्लोकः ।  
  
गोत्रभेदादवैयर्थ्यात्साकल्यादप्यनादितः ।  
अभेदान्नैकबुद्धत्वं बहुत्वं चामलाश्रये ॥ म्स_९।७७ ॥  
  
एक एव बुद्ध इत्येतन्नेष्यते । किं कारणम् । गोत्रभेदात् । अनन्ता हि बुद्धगोत्राः सत्त्वाः । तत्रैक एवाभिसम्बुद्धो नान्ये ऽभिसम्मोत्स्यन्त इति कुत एतत् । पुण्यज्ञानसम्भारवैयर्थ्यं च स्यादन्येषां बोधिसत्त्वानामनभिसम्बोधान्न च युक्तं वैयर्थ्यम् । तस्मादवैयर्थ्यादपि नैक एव बुद्धः सत्त्वार्थक्रियासाकल्यं च न स्यात् । बुद्धस्य बुद्धत्वे कस्यचिदप्रतिष्ठापनादेतच्च न युक्तम् । न च कश्चिदादिबुद्धो ऽस्ति विना सम्भारेण बुद्धत्वायोगाद्विना चान्येन बुद्धेन संस्थाना [सम्भारा]योगादित्यनादित्वादप्येको बुद्धौ न युक्तः । बहुत्वमपि नेष्यते बुद्धानां धर्मकायस्याभेदादनास्रवे धातौ ।  
  
बुद्धत्वोपायप्रवेशे चत्वारः श्लोकाः ।  
  
याविद्यमानता सैव परमा विद्यमानता ।  
सर्वथानुपलम्भश्च उपलम्भः परो मतः ॥ म्स_९।७८ ॥  
  
या परिकल्पितेन स्वभावेनाविद्यमानता सैव परमा विद्यमानता परिनिष्पन्नेन स्वभावेन । यश्च सर्वथानुपलम्भः परिकल्पितस्य स्वभावस्य स एव परम उपलम्भः परिनिष्पन्न स्वभावस्य ।  
  
भावना परमा चेष्टा भावनामविपश्यताम् ।  
प्रतिलम्भः परश्चेष्टः प्रतिलम्भं न पश्यताम् ॥ म्स_९।७९ ॥  
  
सैव परमा भावना यो भावनाया अनुपलम्भः । स एव परमः प्रतिलम्भो यः प्रतिलम्भानुपलम्भः ।  
  
पश्यतां गुरुत्वं [तां] दीर्घं निमित्तं वीर्यमात्मनः ।  
मानिनां बोधिसत्त्वानान्दु [दू]रे बोधिर्निरूप्यते ॥ म्स_९।८० ॥  
  
ये च गुरुत्वं बुद्धत्वं पश्यन्ति अद्भुतधर्मयुक्तम् । दीर्घं च कालं पश्यन्ति तत्समुदागमाय । निमित्तं च पश्यन्ति चित्तालम्बनम् । आत्मनश्च वीर्यं वयमारब्धवीर्या बुद्धत्वं प्राप्स्याम इति ।  
  
तेषामेवम्मानिनां बोधिसत्त्वानामौपलम्भिकत्वात् दूरे बोधिर्निरूप्यते ।  
  
पश्यताम्, कल्पनामात्रं सर्वमेतद्यथोदितं ।  
अकल्पबोधिसत्त्वानां प्राप्ता बोधिर्निरूप्यते ॥ म्स_९।८१ ॥  
  
(म्स_बग्छि ५१)  
कल्यनामात्रं त्वेतत्सर्वमिति पश्यतां तस्यापि कल्पनामात्रस्याविकल्पनादकल्पबोधिसत्त्वानामनुत्पत्तिकधर्मक्षान्तिलाभावस्थायामर्थतः प्राप्तैव बोधिरित्युच्यते ।  
  
बुद्धानामन्योन्यनै[न्यै]ककार्यत्वे चत्वारः श्लोकाः ।  
  
भिन्नाश्रया भिन्नजलाश्च नद्यः अल्पोदकाः कृत्यपृथक्त्वकार्याः ।  
जलाश्रितप्राणितनूपभोग्या भवन्ति पातालमसम्प्रविष्टाः ॥ म्स_९।८२ ॥  
समुद्रविष्टाश्च भवन्ति सर्वा एकाश्रया एकमहाजलाश्च ।  
मिश्रैककार्याश्च महोपभोग्या जलाश्रितप्राणिगणस्य नित्यम् ॥ म्स_९।८३ ॥  
भिन्नाश्रया भिन्नमताश्च धीराः स्वल्पावबोधाः पृथगात्मकृत्याः ।  
परीत्तसत्त्वार्थसदोपभोग्या भवन्ति बुद्धत्वमसम्प्रविष्टाः ॥ म्स_९।८४ ॥  
बुद्धत्वविष्टाश्च भवन्ति सर्वे एकाश्रया एकमहावबोधाः ।  
मिश्रैककार्याश्च महोपभोग्याः सदा महासत्त्वगणस्य ते हि ॥ म्स_९।८५ ॥  
  
तत्र भिन्नाश्रया नद्यः स्वभाजनभेदात् । कृत्यपृथक्त्वकार्याः पृथक्त्वेन कृत्यकरणात् । तनूपभोग्या इत्यल्पानामुपभोग्याः । शेषं गतार्थम् ।  
  
बुद्धत्वप्रोत्साहने श्लोकः ।  
  
इतिनिरूपमशुक्लधर्मयोगाद् हितसुखहेतुतया च बुद्धभूमेः ।  
शुभपरमसुखाक्षयकरत्वात् शुभमतिरर्हति बोधिचित्तमाप्तुम् ॥ म्स_९।८६ ॥  
  
निरूपमसुक्लधर्मयोगात् स्वार्थसम्पत्तितः । हितसुखहेतुत्वाच्च बुद्धत्वस्य परार्थसम्पत्तिः । अनवद्योत्कृष्टाक्षयसुखाकरत्वाच्च सुखविहारो विशेषतः । बुद्धिमानहीनबोधिचित्तमादातुं तत्प्रणिधानपरिग्रहात् ।  
  
॥ महायानसूत्रालङ्कारे बोध्यधिकारो नवमः ॥  
  
  
(म्स_बग्छि ५२)  
दशमोधिकारः  
उद्दानम् ।  
  
आदिः सिद्धिः शरणं गोत्रं चित्ते तथैव चोत्पादः ।  
स्वपरार्थस्तत्वार्थः प्रभावपरिपाकबोधिश्च ॥ म्स_१०।१ ॥  
  
एष च बोध्यधिकार आदिमारभ्य यावत् बोधिपटलानुसारेणानुगन्तव्यः ।  
अधिमुक्तिप्रभेदलक्षणविभागे श्लोकौ ।  
  
जाता-जाता ग्राहिका ग्राह्यभूता मित्रादात्ता स्वात्मतो भ्रान्तिका च ।  
अभ्रान्तान्या आमुखा नैव चान्या घोषाचारा चैषिका चेक्षिका च ॥ म्स_१०।२ ॥  
  
जाता अतीतप्रत्युत्पन्ना । अजाता अनागता । ग्राहिका आध्यात्मिका[की] ययालम्बनमधिमुच्यते । ग्राह्यभूता बाह्या याना[मा] लम्बनत्वेनाधिमुच्यते । मित्रादात्ता औदारिकी । स्वात्मतः सूक्ष्मा । भ्रान्तिका हीना विपरीताधिमोक्षात् । अभ्रान्तिका प्रशान्ता [प्रणीता] । आमुखा अन्तिके समवहितप्रत्ययत्वात् । अनामुखा दूरे विपर्ययात् । घोषाचारा श्रुतमयी । एषिका चिन्तामयी । ईक्षिका भावनामयी प्रत्यवेक्षणात् ।  
  
हार्या कीर्णाव्यावकीर्णा विपक्षैर्हीनोदारा आवृतानावृता च ।  
युक्तायुक्ता सम्भृतासम्भृता च गाढं विष्टा दूरगा चाधिमुक्तिः ॥ म्स_१०।३ ॥  
  
हार्या मृद्वी । व्यवकीर्णा मध्या । अव्यवकीर्णा विपक्षैरधिमात्रा । हिनान्ययाने । उदारामहायाने । आवृता सावरणा विशेषगमनाय । अनावृता निरावरणा । युक्ता सातत्यसत्कृत्यप्रयोगात् । अयुक्ता तद्विरहिता । सम्भृताधिगमयोग्या । असम्भृता विपर्ययात् । गाढं विष्टा भूमिप्रविष्टा । दूरगा परिशिष्टासु भूमिषु ।  
  
अधिमुक्तिपरिपन्थे त्रयः श्लोकाः ।  
  
अमनस्कारबाहुल्यं कौशीद्यं योगविभ्रमः ।  
कुमित्रं शुभदौर्बल्यमयोनिशोमनस्क्रिया ॥ म्स_१०।४ ॥  
  
जाताया अमनसिकारबाहुल्यं परिपन्थः । अजातायाः कौशीद्यम्, ग्राह्यग्राहकभूताया योगविभ्रमः, तथैवाभिनिवेशात् । मित्रादात्तायाः कुमित्रम्, विपरीतग्राहणात् । स्वात्मतो ऽधिमुक्तेः कुशलमूलदौर्बल्यम् । अभ्रान्ताया अयोनिशो अमनसिकारः [मनसिकारः] परिपन्थस्तद्विरोधित्वात् ।  
  
(म्स_बग्छि ५३)  
प्रमादो ऽल्पश्रुतत्वं च श्रुतचिन्ताल्पतुष्टता ।  
शममात्राभिमानश्च तथापरिजयो मतः ॥ म्स_१०।५ ॥  
  
आमुखायाः प्रमादः, तस्या अप्रमादकृतत्वात् । घोषाचाराया अल्पश्रुतत्वम्, नीतार्थसूत्रान्ताश्रवणात् । एषिकायाः श्रुतमात्रसन्तुष्टत्वमल्पचिन्तासन्तुष्टत्वं च । ईक्षिकायाश्चिन्तामात्रसन्तुष्टत्वं शमथमात्राभिमानश्च । हार्याव्यवकीर्णयोरपरिजयः परिपन्थः ।  
  
अनुद्वेगस्तथोद्वेग आवृत्तिश्चाप्ययुक्तता ।  
असम्भृतिश्च विज्ञेयाधिमुक्तिपरिपन्थता ॥ म्स_१०।६ ॥  
  
हीनाया अनुद्वेगः संसारात् । उदाराया उद्वेगः अनावृतायाश्चावृतिः । युक्ताया अयुक्तता । सम्भृताया असम्भृतिः परिपन्थः ।  
  
अधिमुक्तावनुशंसे पञ्च श्लोकाः ।  
  
पुण्यं महदकौकृत्यं सौमनस्यं सुखं महत् ।  
अविप्रणाशः स्थैर्यं न विशेषगमनं तथा ॥ म्स_१०।७ ॥  
धर्माभिसमयश्चाथ स्वपरार्थाप्तिरूत्तमा ।  
क्षिप्राभिज्ञत्वमेते हि अनुशंसाधिमुक्तितः ॥ म्स_१०।८ ॥  
  
जातायां प्रत्युत्पन्नायां पुण्यं महत् । अतीतायामकौकृत्यमविप्रतिसारात् । ग्राहिकायां ग्राह्यभूतायां च महत्सौमनस्यं समाधियोगात् । कल्याणमित्रजनितायामविप्रणाशः । स्वयमधिमुक्तौ स्थैर्यम् । भ्रा[अभ्रा]न्तिकायामामुखायां श्रुतमयादिकायां च यावत् मध्यायां विशेषगमनम् । अधिमात्रायां धर्माभिसमयः । हीनायां स्वार्थप्राप्तिः । उदारायां परार्थप्राप्तिः परमा । अनावृतयुक्तसम्भृतादिषु शुक्लपक्षासु क्षिप्राभिज्ञत्वमनुशंसः ।  
  
कामिनां सा श्वसदृशी कूर्मप्रख्या समाधिनाम् ।  
भृत्योपमा स्वार्थिनां सा राजप्रख्या परार्थिनाम् ॥ म्स_१०।९ ॥  
  
यथ श्वा दुःखार्तः सततमवितृप्तः क्षुधितको यथा कूर्मश्चासौ जलविवरके सङ्कुचितकः । यथा भृत्यो नित्यमुपचकितमूर्तिर्विचरति । यथा राजा आज्ञाविषये वश[चक्र?]वर्ती विहरति ।  
  
तथा कामिस्थातृस्वपरजनकृत्यार्थमुदिते  
विशेषो विज्ञेयः सततमधिमुक्त्या विविधया ।  
महायाने तस्य विधिवदिह मत्वा परमतां  
भृशं तस्मिन् धीरः सततमिह ताभेव वृणुयात् ॥ म्स_१०।१० ॥  
  
(म्स_बग्छि ५४)  
अपि खलु कामिनामधिमुक्तिः श्वसदृशी लौकिकसमाधिगतानां कूर्मप्रख्यास्वार्थवतां भृत्योपमा । राजप्रख्या परार्थवताम् । एतमेवार्थं परेणोपपाद्य महायानाधिमुक्तौ समादापयति ।  
  
अधिमुक्तिलयप्रतिषेधे श्लोकाः[कः] ।  
  
मनुष[ष्य]भूताः सम्बोधिं प्राप्नुवन्ति प्रतिक्षणम् ।  
अप्रमेया यतः सत्त्वा लयं नातो ऽधिवासयेत् ॥ म्स_१०।११ ॥  
  
त्रिभिः कारणैर्लयो न युक्तः । यतो मनुष[ष्य]भूता बोधिं प्राप्नुवन्ति । नित्यं प्राप्नुवन्ति । अप्रमेयाश्च प्राप्नुवन्ति ।  
  
अधिमुक्तिपुण्यविशेषणे द्वौ श्लोकौ ।  
  
यथा पुण्यं प्रसवते परेषां भोजनं ददत् ।  
न तु स्वयं स भुञ्जानस्तथा पुण्यमहोदयः ॥ म्स_१०।१२ ॥  
सूत्रोक्तो लभ्यते धर्मात्परार्थाश्रयदेशितात् ।  
न तु स्वार्थाश्रयाद्धर्माद्देशितादुपलभ्यते ॥ म्स_१०।१३ ॥  
  
यथा भोजनं ददतः पुण्यमुत्पद्यते परार्थाधिकारात् । न तु स्वयं भुञ्जानस्य स्वार्थाधिकारात् । एवं परार्थाश्रयदेशितात् महायानधर्मात्तेषु तेषु [महायान] सूत्रेषूक्तः पुण्योदयो महांल्लभ्यते । न तु स्वार्थाश्रयदेशितात् श्रावकयानधर्मात् ।  
  
अधिमुक्तिफलपरिग्रहे श्लोकः ।  
  
इति विपुलगतौ महोघ[महार्य]धर्मे जनिय [परिजनयन्?] सदा मतिमान्महाधिमुक्तिम् ।  
विपुलसततपुण्यतद्विवृद्धिं व्रजति गुणैरसमैर्महात्मतां च ॥ म्स_१०।१४ ॥  
  
यत्र यादृश्याधिमुक्त्या यो यत्फलं परिगृह्णाति । विस्तीर्णे महायानधर्मे ऽपरि[हा]णी[परिजननी?] ययोदाराधिमुक्त्या मतिमान् त्रिविधं फलं परिगृह्णाति । विपुलपुण्यवृद्धिं तस्या एवाधिमुक्तेर्वृद्धिं तद्धेतुकां चातुल्यगुणमहात्मतां बुद्धत्वम् ।  
  
॥ महायानसूत्रालङ्कारे अधिमुक्त्यधिकारो दशमः ॥  
  
  
(म्स_बग्छि ५५)  
एकादशो ऽधिकारः  
  
धर्मपर्येष्ट्यधिकारे आलम्बनपर्येष्टौ चत्वारः श्लोकाः ।  
  
पिटकत्रयं द्वयं वा [च?]सङ्ग्रहतः कारणैर्नवभिरिष्टम् ।  
वासनबोधनशमनप्रतिवेधैस्तद्विमोचयति ॥ म्स_११।१ ॥  
  
पिटकत्रयं सूत्रविनयाभिधर्माः । तदेव त्रयं हीनयानाग्र[महा?]यानभेदेन द्वयं भवति । श्रावपिटकम्बोधिसत्त्वपिटकं च । तत्पुनस्त्रयं द्वयं वा [च?]केनार्थेन पिटकमित्याह । सङ्ग्रहतः सर्वज्ञेयार्थसङ्ग्रहाद्वेदितव्यम् । केन कारणेन त्रयम् । नवभिः कारणैः, विचिकित्साप्रतिपक्षेण सूत्रम्, यो यत्रार्थे संशयितस्तस्य तन्निश्चयार्थं देशनात् । अन्तद्वयानुयोगप्रतिपक्षेण विनयः सावद्यपरिभोगप्रतिषेधतः कामसुखल्लिकानुयोगान्तस्य, अनवद्यपरिभोगानुज्ञानत आत्मक्लमथानुयोगान्तस्य । स्वयन्दृष्टिपरामर्षप्रतिपक्षेणाभिधर्मो ऽविपरीतधर्मलक्षणाभिद्योतनात् ।  
  
पुनः शिक्षात्रयदेशना सूत्रेण अधिशीलाधिचित्तसम्पादनता विनयेन शीलवतो ऽविप्रतिसारादविप्रतिसारेण[दिक्रमेण] समाधिलाभात् । अधिप्रज्ञासम्पादनाभिधर्मेणाविपरीतार्थप्रविचयात् । पुनर्धर्मार्थदेशना सूत्रेण । धर्मार्थमिप्पत्तिर्विनयेन क्लेशविनयसंयुक्तस्य तयोः प्रतिवेधात् । धर्मार्थसाङ्कथ्यविनिश्चयकौशल्यमभिधर्मेणेति ।  
  
एभिर्नवभिः कारणैः पिटकत्रयमिष्टम् । तच्च संसाराद्विमोचनार्थम् । कथं पुनस्तद्विमोचयति । वासनबोधनशमनप्रतिवेधैस्तद्विमोचयति । श्रूतेन चित्तवासनतः । चिन्तया बोधनतः । भावनया शमथेन शमनतः । विपश्यनया प्रतिवेधतः ।  
  
सूत्राभिधर्मविनयाश्चतुर्विधार्था मताः समासेन ।  
तेषां ज्ञानाद्धीमान्सर्वाकारज्ञतामेति ॥ म्स_११।२ ॥  
  
ते च सूत्रविनयभिधर्माः प्रत्येकं चतुर्विधार्थाः समासतस्तेषां ज्ञानाब्दोधिसत्त्वः सर्वज्ञतां प्राप्नोति । श्रावकस्त्वेकस्या अपि गाथाया अर्थमाज्ञायास्त्रवक्षयम्प्राप्नोति ।  
  
आश्रयतो लक्षणतो धर्मादर्थाच्च सूचनात्सूत्रम् ।  
अभिमुखतो ऽथामीक्ष्ण्यादभिभवगतितो ऽभिधर्मश्च ॥ म्स_११।३ ॥  
  
(म्स_बग्छि ५६)  
कथं प्रत्येकं चतुर्विधार्थः । आश्रयलक्षणधर्मार्थसूचनात्सूत्रम् । तत्राश्रयो यत्र देशे देशितं येन यस्मै च । लक्षणं संवृत्तिसत्यलक्षणं परमार्थसत्यलक्षणं च । धर्माः स्कन्धायतनधात्वाहारप्रतीत्यसमुत्पादादयः । अर्थो ऽनुसन्धिः ।  
  
अभिमुखत्वादभीक्ष्णत्वादभिभवनादभिगमनाच्चाभिधर्मो वेदितव्यः । निर्वाणाभिमुखो धर्मो ऽभिधर्मः सत्यबोधिपक्षविमोक्षमु[सु?]खादिदेशनात् । अभीक्ष्णं धर्मो ऽभिधर्म एकैकस्य धर्मस्य रूप्यरूपिसनिदर्शनादिप्रभेदेन बहुलनिर्देशात् । अभिभवतीत्यभिधर्मः परप्रवादाभिभवनाद्विवादाधिकरणादिभिः । अभिगम्यते सूत्रार्थ एतेनेत्यभिधर्मः ।  
  
आपत्तेरूत्थानाद्व्युत्थानान्निःसृतेश्चविनयत्वम् ।  
पुद्गलतः प्रज्ञप्तेः प्रविभागविनिश्चयाच्चैव ॥ म्स_११।४ ॥  
  
आपत्तितः समुत्थानतो व्युत्थानतो निसारणतश्च वेदितव्यः । तत्रापत्तिः पञ्चापत्तिनिकायाः । समुत्थानमापत्तीनामज्ञानात्प्रमादात् क्लेशप्राचुर्यादनादराच्च । व्युत्थानमाशयतो न दण्डकर्मतः । निःसरणं सप्तविधम् । प्रतिदेशना, अभ्युपगमः शिक्षादत्तकादीनाम्, दण्डकर्मणः[णाम्] । समवद्योतः [समवधातः], प्रज्ञप्ते शिक्षापदे पुनः पर्यायेण अ[णानु] ज्ञानात्, प्रस्रब्धिः समग्रेण सङ्घेन शिक्षापदस्य प्रतिप्रस्रम्भणात् । आश्रयपरिवृत्तिर्भिक्षुभिक्षुण्योः स्त्रीपुरुषव्यञ्जनपरिवर्तनादसाधारणा वे[चे]दापत्तिः । भूतप्रत्यवेक्षा धर्मोद्दानाक[का]रैः प्रत्यवेक्षावशेषः । धर्मताप्रतिलम्भश्च सत्यदर्शनेन क्षुद्रानुक्षुद्रापन्ना[त्त्य]भावे धर्म [ता]प्रतिलम्भात् । पुनश्चतुर्विधेनार्थेन विनयो वैदितव्यः । पुद्गलतो यमागम्य शिक्षा प्रज्ञप्यते । प्रज्ञप्तितो यदारोचिते पुद्गलापराधे शास्ता सन्निपात्य सङ्घ[सङ्घं?] शिक्षां प्रज्ञापयति । प्रविभागतो यः प्रज्ञप्ते शिक्षापदे तदुद्देशस्य विभागः । विनिश्चयतश्च तत्रापत्तिः कथं भवत्यनापत्तिर्वेति निर्धारणात् ।  
  
आलम्बनलाभपर्येष्टौ त्रयः श्लोकाः ।  
  
आलम्बनं मतो धर्मः अध्यात्मं बाह्यकं[द्वयम्?] ।  
[लाभो द्वयोर्द्वयार्थेन द्वयोश्चानुपलम्भतः] ॥ म्स_११।५ ॥  
  
[धर्मालम्बनं यो देशितः कायादिकञ्चाध्यात्मिकं] बाह्यमाध्यात्मिकबाह्यञ्च । तत्र ग्राहकभूतं कायादिकमाध्यात्मिकं ग्राह्यभूतं बाह्यं तयोरेव तथता द्वयम् । तत्र द्वयोराध्यात्मिकबाह्ययोरालम्बनयोर्द्वयार्थेन लाभो यथाक्रमम् । यदि ग्राह्यार्थद्ग्राहकार्थमभिन्नं पश्यति ग्राहकार्थाच्च ग्राह्यार्थम्, द्वयस्य पुनः समस्तस्याध्यात्मिकबाह्यालम्बनस्य तथताया लाभस्तयोरेवद्वयोरनुपलम्भाद्वेदितव्यः ।  
  
(म्स_बग्छि ५७)  
मनोजल्पैर्यथोक्तार्थप्रसन्नस्य प्रधारणात् ।  
अर्थख्यानस्य जल्पाच्च नाम्नि स्थानाच्च चेतसः ॥ म्स_११।६ ॥  
धर्मालम्बनलाभः स्यात्त्रिभिर्ज्ञानैः श्रुतादिभिः ।  
त्रिविधालम्बनलाभश्च पूर्वोक्तस्तत्समाश्रितः ॥ म्स_११।७ ॥  
  
धर्मालम्बनलाभः पुनस्त्रिभिर्ज्ञानैर्भवति श्रुतचिन्ताभावनामयैः । तत्र समाहितेन चेतसा मनोजल्पैर्यथोक्तार्थप्रसन्नस्य तत्प्रधारणात् । श्रुतमयेन ज्ञानेन तल्लाभः, मनोजल्पैरिति सङ्कल्पैः । प्रसन्नस्येत्यधिमुक्तस्य निश्चितस्य । प्रधारणादिति प्रविचयात् । जल्पादर्थख्यानस्य प्रधारणाच्चिन्तामयेन तल्लाभः । यदि मनोजल्पादेवायमर्थः ख्यातीति पश्यति नान्यन्मनोजल्पाद्यथोक्तं द्वयालम्बनलाभे । चित्तस्य नाम्नि स्थानात् भावनामयेन ज्ञानेन तल्लाभो वेदितव्यो द्वयानुपलम्भाद्यथोक्तं द्वयालम्बनलाभे । अत एव च स पूर्वोक्तस्त्रिविधालम्बनलाभो धर्मालम्बनलाभसन्निश्रितो वेदितव्यः ।  
  
मनसिकारपर्येष्टौ पञ्च श्लोकाः ।  
  
त्रिधातुकः कृत्यकरः ससम्बाधाश्रयो ऽपरः ।  
अधिमुक्तिनिवेशी च तीव्रच्छन्दकरो ऽपरः ॥ म्स_११।८ ॥  
हीनपूर्णाश्रयो द्वेधा सजल्पो ऽजल्प एव च ।  
ज्ञानेन सम्प्रयुक्तश्च योगोपनिषदात्मकः ॥ म्स_११।९ ॥  
सम्भिन्नालम्बनश्चासौ विभिन्नालम्बनः स च ।  
पञ्चधा सप्तध चैव परिज्ञा पञ्चधास्य च ॥ म्स_११।१० ॥  
चत्वारः सप्तत्रिंशच्च आकारा भावनागताः ।  
मार्गद्वयस्वभावो ऽसौ द्व्युनुशंसः प्रतीच्छकः ॥ म्स_११।११ ॥  
प्रयोगी वशवर्ती च परीत्तो विपुलात्मकः ।  
योगिनां हि मनस्कार एष सर्वात्मको मतः ॥ म्स_११।१२ ॥  
  
अष्टादशविधो मनस्कारः । धातुनियतः कृत्यकर आश्रयविभक्तो ऽधिमुक्तिनिवेशकश्च्छन्दजनकः समाधिसन्निश्रितो ज्ञानसम्प्रयुक्तः सम्भिन्नालम्बनो विभिन्नालम्बनः परिज्ञानियतो भावनाकारप्रविष्टः शमथविपश्यनामार्गस्वभावो ऽनुशंसमनस्कारः प्रतीच्छकः प्रायोगिकमनस्कारो वशवर्तिमनस्कारः परीत्तमनस्कारो विपुलमनस्कारश्च । तत्र धातुनियतो यः श्रावकादिगोत्रनियतः । कृत्यकरो यः सम्भृतसम्भारस्य । आश्रयविभक्तो यः ससंवाधगृहस्थाश्रयो ऽसम्बाधप्रव्रजिताश्रयश्च । अधिमुक्तिनिवेशको यो बुद्धानुस्मृतिसहगतः । (म्स_बग्छि ५८) च्छन्दजनको यस्तत्सम्प्रत्ययसहगतः । समाधिसन्निश्रितो यः समन्तकमौलसमाधिसहगतः सवितर्कसविचार [रावितर्कविचार?] (निर्वितर्कसविचार?) मात्रावितर्काविचारसहगतश्च । ज्ञानसम्प्रयुक्तो यो योगोपनिषद्योगसहगतः, स पुनर्यथाक्रमं श्रुतचिन्तामयो भावनामयश्च । सम्भिन्नालम्बनः पञ्चविधः सूत्रोद्दानगाथानिपातयावदुद्ग्रहीतयावद्देशितालम्बनः । विभिन्नालम्बनः सप्तविधो नामालम्बनः पदालम्बनो व्यञ्जनालम्बनः पुद्गलनैरात्म्यालम्बनो धर्म नैरात्म्यालम्बनो रूपिधर्मालम्बनो ऽरूपिधर्मालम्बनश्च । तत्र रूपिधर्मालम्बनो यः कायालम्बनः । अरूपिधर्मालम्बनो यो वेदनाचित्तधर्मालम्बनः । परिज्ञानियतो यः परिज्ञेये वस्तुनि परिज्ञेये ऽर्थे परिज्ञायां परिज्ञाफले तत्प्रवेदनायां च । तत्र परिज्ञेयं वस्तु दुःखं परिज्ञेयो ऽर्थस्तस्यैवानित्यदुःखशून्यानात्मता । परिज्ञा मार्गः । परिज्ञाफलं विमुक्तिः । तत्प्रवेदना विमुक्तिज्ञानदर्शनम् । भावनाकारप्रविष्टश्चतुराकारभावनः सप्तत्रिंशदाकारभावनश्च । तत्रचतुराकारभावनः पुद्गलनैरात्म्याकारभावनो धर्मनैरात्म्याकारभावनो दर्शनाकारभावनो ज्ञानाकारभावनश्च । तत्र सप्तत्रिंशदाकारभावनः । अशुभाकारभावनो दुःखाकारभावनो ऽनित्याकारभावनो ऽनात्माकारभावनः स्मृत्युपस्थानेषु । प्रतिलम्भाकारभावनो निसेवनाकारभावनो विनिर्धावना [निर्विर्घाटना] कारभावनः प्रतिपक्षाकारभावनः सम्यक्प्रहाणेषु । सन्तुष्टिप्रातिपक्षिकमनस्कारभावनो यदा च्छन्दं जनयति । विक्षेपसंशयप्रातिपक्षिकमनस्कारभावनो यदा व्यायच्छते वीर्यमारभते यथाक्रमम् । औद्धत्यप्रातिपक्षिकसमाध्याकारभावनो यदा चित्तं प्रदधाति[प्रगृह्णाति] । लयप्रातिपक्षिकसमाध्याकारभावनो यदा चित्तं प्रगृह्णाति [प्रदधाति] । एते यथाक्रमं चतुर्षु ऋद्धिपादेषु वेदितव्याः । स्थितचित्तस्य लोकोत्तरसम्पत्तिसम्प्रत्ययाकारभावनो यथा सम्प्रत्ययाकारभावन एवं व्यवसायाकारभावनो धर्मासम्प्रमोषाकारभावनश्चित्तस्थित्याकारभावनः प्रविचयाकारभावन इन्द्रियेषु । एत एव पञ्च निर्लिखितविपक्षमनस्कारा बलेषु । सम्बोधिसम्प्रख्यानाकारभावनस्तत्रैव विचयोत्साहसौमनस्यकर्मण्यताचित्तस्थितिसमताकारभावनाः सप्तसम्बोध्यङ्गेषु । प्राप्तिनिश्चयाकारभावनः परिकर्मभूमिसंरक्षणाकारभावनः परसम्प्राप्त्याकारभावन आर्यकान्तशीलप्रविष्टाकारभावनः संलिखितवृत्तिसमुदाचार[रा]कारभावनः पूर्वपरिभावितप्रतिलब्धमार्गाभ्यासाकारभावनो धर्मस्थितिनिमित्तासम्प्रमोषाकारभावनो ऽनिमित्तस्थित्याश्रयपरिवृत्त्याकारभावनश्च मार्गाङ्गेषु । शमथविपश्यनाभावनामार्गस्वभावयोर्न कश्चिन्निर्देशः । अनुशंसमनस्कारो द्विविधो दौष्ठुल्यापकर्षणो दृष्टिनिमित्तापकर्षणश्च । प्रतीच्छको यो धर्मस्त्रोतसि बुद्धबोधिसत्त्वानामन्तिकादववादग्राहकः । प्रायोगिकमनस्कारः पञ्चविधः समाधिगोचरे । सङ्ख्योपलक्षणप्रायोगिको येन सूत्रादिषु नामपदव्यञ्जनसङ्ख्यामुपलक्षयते । (म्स_बग्छि ५९) वृत्त्युपलक्षणप्रायोगिको येन द्विविधां वृत्तिमुपलक्षयते परिमाणवृत्तिं च व्यञ्जनानामपरिमाणवृत्तिं च नामपदयोः । परिकल्पोपलक्षणप्रायोगिको येन द्वयमुपादाय द्वयपरिकल्पमुपलक्षयते । नामपरिकल्पमुपादायार्थपरिकल्पमर्थपरिकल्पमुपादाय नामपरिकल्पमपरिकल्पमक्षरम् । क्रमोपलक्षणप्रायोगिको येन नामग्रहणपूर्विकामर्थग्रहणप्रवृत्तिमुपलक्षयते । प्रतिवेधप्रायोगिकश्च । स पुनरेकादशविधो वेदितव्य, आगन्तुकत्वप्रतिवेधतः, सम्प्रख्याननिमित्तप्रतिवेधतः, अर्थानुपलम्भप्रतिवेधतः, उपलम्भानुपलम्भप्रतिवेधतः, धर्मधातुप्रतिवेधतः पुद्गलनैरात्म्यप्रतिवेधतः, धर्म नैरात्म्यप्रतिवेधतः, हीनाशयप्रतिवेधतः, उदारमाहात्म्याशयप्रतिवेधतः यथाधिगमधर्मव्यवस्थानप्रतिवेधतः, व्यवस्थापितधर्मप्रतिवेधतश्च । वशवर्तिमनस्कारस्त्रिविधः, क्लेशावरणसुविशुद्धः क्लेशज्ञेयावरणसुविशुद्धः, गुणाभिनिर्हारसुविशुद्धश्च ।  
  
धर्मतत्त्वपर्येष्टौ द्वौ श्लोकौ ।  
  
तत्त्वं यत्सततं द्वयेन रहितं, भ्रान्तेश्च सन्निश्रयः,  
शक्यं नैव च सर्वथाभिलपितुं यच्चाप्रपञ्चात्मकम् ।  
ज्ञेयं हेयमथो विशोध्यममलं यच्च प्रकृत्या मतम् ।  
यस्याकाशसुवर्णवारिसदृशी क्लेशाद्विशुद्धिर्मता ॥ म्स_११।१३ ॥  
  
सततं द्वयेन रहितं तत्त्वं, परिकल्पितः स्वभावो ग्राह्यग्राहकलक्षणेनात्यन्तमसत्त्वात् । भ्रान्तेः सन्निश्रयः परतन्त्रस्तेन तत्परिकल्पनात् । अनभिलाप्यमप्रपञ्चात्मकं च परिनिष्पन्नः स्वभावः । तत्र प्रथमं तत्त्वं परिज्ञेयं द्वितीयं प्रहेयं तृतीयं विशोध्यं चागन्तुकमलाद्विशुद्धं च प्रकृत्या, यस्य प्रकृत्या विशुद्धस्याकाशसुवर्णवारिसदृशी क्लेशाद्विशुद्धिः । न ह्याकाशादीनि प्रकृत्या अशुद्धानि न चागन्तुकमलापगमादेषां विशुद्धिर्नेष्यत इति ।  
  
न खलु जगति तस्माद्विद्यते किञ्चिदन्य-  
ज्जगदपि तदशेषं तत्र सम्मूढबुद्धि ।  
कथमयमभिरूढो लोकमोहप्रकारो ।  
यदसदभिनिविष्टः सत्समन्ताद्विहाय ॥ म्स_११।१४ ॥  
  
न खलु तस्मादेवंलक्षणाद्धर्मधातोः किञ्चिदन्यल्लोके विद्यते धर्मताया धर्मस्याभिन्नत्वात् । शेषं गतार्थम् ।  
  
तत्त्वे मायोपमपर्येष्टौ पञ्चदश श्लोकाः ।  
  
यथा माया तथाभूतपरिकल्पो निरुच्यते ।  
यथा मायाकृतं तद्वत् द्वयभ्रान्तिर्निरुच्यते ॥ म्स_११।१५ ॥  
  
(म्स_बग्छि ६०)  
यथा माया यन्त्र [मन्त्र]परिगृहीतं भ्रान्तिनिमित्तं काष्ठलोष्टादिकम् तथाभूतपरिकल्पः परतन्त्रः स्वभावो [स्वभावाकारो] वेदितव्यः । यथा मायाकृतं तस्यां मायायां हस्त्यश्वसुवर्णाद्याकृतिस्तद्भावेन प्रतिभासिता, तथा तस्मिन्नभूतपरिकल्पे द्वयभ्रान्तिर्ग्राह्यग्राहकत्वेनप्रतिभासिता परिकल्पितस्वभावाकारा वेदितव्या ।  
  
यथा[ऽ]तस्मिन्न तद्भावः परमार्थस्तथेष्यते ।  
यथा तस्योपलब्धिस्तु तथा संवृतिसत्यता ॥ म्स_११।१६ ॥  
  
यथा[ऽ]तस्मिन्न तद्भावो मायाकृते हस्तित्वाद्यभावस्तथा तस्मिन्परतन्त्रे परमार्थ इष्यते परिकल्पितस्य द्वयलक्षणस्याभावः । यथा तस्य मायाकृतस्य हस्त्यादिभावेनोपलब्धिः, तथाभूतपरिकल्पस्य संवृतिसत्यतोपलब्धिः ।  
  
तदभावे यथा व्यक्तिस्तन्निमित्तस्य लभ्यते ।  
तथाश्रयपरावृत्तावसत्कल्पस्य लभ्यते ॥ म्स_११।१७ ॥  
  
यथा मायाकृतस्याभावे तस्य निमित्तस्य काष्ठादिकस्य व्यक्तिर्भूतार्थोपलभ्यते, तथाश्रयपरावृत्तौ द्वयभ्रान्त्यभावादभूतपरिकल्पस्य भूतो ऽर्थ उपलभ्यते ।  
  
तन्निमित्ते यथा लोको ह्यभ्रान्तः कामतश्चरेत् ।  
परावृत्तावपर्यस्तः कामचारी तथा पतिः[यतिः] ॥ म्स_११।१८ ॥  
  
यथा तन्निमित्ते काष्ठादावभ्रान्तो लोकः कामतश्चरति स्वतन्त्रः तथाऽश्रयपरावृत्तावपर्यस्त आर्यः कामचारि भवति स्वतन्त्रः ।  
  
तदाकृतिश्च तत्रास्ति तद्भावश्च न विद्यते ।  
तस्मादस्तित्वनास्तित्वं मायादिषु विधीयते ॥ म्स_११।१९ ॥  
  
एष श्लोको गतार्थः ।  
  
न भावस्तत्र चाभावो नाभावो भाव एव च ।  
भावाभावाविशेषश्च मायादिषु विधीयते ॥ म्स_११।२० ॥  
  
न भावस्तत्र चाभावो यस्तदाकृतिभावो नासौ न भावः । नाभावो भाव एव च यो हस्तित्वाद्यभावो नासौ न [?]भावः । तयोश्च भावाभावयोरविशेषो मायादिषु विधीयते । य एव हि तत्र तदाकृतिभावः, स एव हस्तित्वाद्यभावः । य एव हस्तित्वाद्यभावः स एव तदाकृतिभावः ।  
  
(म्स_बग्छि ६१)  
तथा द्वयाभ[भास?]तात्रास्ति तद्भावश्च न विद्यते ।  
तस्मादस्तित्वनास्तित्वं रूपादिषु विधीयते ॥ म्स_११।२१ ॥  
  
तथात्राभूतपरिकल्पे द्वयाभासतास्ति द्वयभावश्च नास्ति । तस्मादस्तित्वनास्तित्वं रूपादिषु विधीयते ऽभूतपरिकल्पस्वभावेषु ।  
  
न भावस्तत्र चाभावो नाभावो भाव एव च ।  
भावाभावाविशेषश्च रूपादिषु विधीयते ॥ म्स_११।२२ ॥  
  
न भावस्तत्र चाभावः । या द्वयाभासता । नाभावो भाव एव च । या द्वयतानास्तिता । भावाभावाविशेषश्च रूपादिषु विधीयते । य एव हि द्वयाभासताया भावः स एव द्वयस्याभाव इति ।  
  
समारोपापवादाभ[न्त?]प्रतिषेधार्थमिष्यते ।  
हीनयानेन यानस्य प्रतिषेधार्थमेव च ॥ म्स_११।२३ ॥  
  
किमर्थं पुनरयं भावाभावयोरैकान्तिकत्वमविशेषश्चेष्यते । यथाक्रमम् । समारोपापवादाभ[न्तः?]प्रतिषेधार्थमिष्यते, हीनयानगमनप्रतिषेधार्थं च । अभावस्य ह्यभावत्वं विदित्वा समारोपं न करोति । भावस्य भावत्वं विदित्वापवादं न करोति । तयोश्चाविशेषं विदित्वा न भावादुद्विजते तस्मान्न हिनयानेन निर्याति ।  
  
भ्रान्तेर्निमित्तं भ्रान्तिश्च रूपविज्ञप्तिरिष्यते ।  
अरूपिणी च विज्ञप्तिरभावात्स्यान्न चेतरा ॥ म्स_११।२४ ॥  
  
रूपभ्रान्तेर्या निमित्तविज्ञप्तिः सा रूपविज्ञप्तिरिष्यते रूपाख्या । सा तु रूपभ्रान्तिररूपिणी विज्ञप्तिः । अभावाद्रूपविज्ञप्तेरितरापि न स्यादरूपिणी विज्ञप्तिः । काएरणाभावात् ।  
  
मायाहस्त्याकृतिग्राहभ्रान्तेर्द्वयमुदाहृतम् ।  
द्वयं तत्र यथा नास्ति द्वयं चैवोपलभ्यते ॥ म्स_११।२५ ॥  
बिम्बसङ्कलिकाग्राहभ्रान्तेर्द्वयमुदाहृतम् ।  
द्वयं तत्र यथा नास्ति द्वयं चैवोपलभ्यते ॥ म्स_११।२६ ॥  
  
मायाहस्त्याकृतिग्राह्य[ह]भ्रन्तितो द्वयमुदाहृतम् । ग्राह्यं ग्राहकं च, तत्र यथा नास्ति द्वयं चैवोपलभ्यते । प्रतिबिम्बं[ब?] सङ्कलिकां च मनसिकुर्वतः तद्ग्राहभ्रान्तेर्द्वयमुदाहृतं पूर्ववत् ।  
  
(म्स_बग्छि ६२)  
तथा भावात्तथाभावाद् भावाभाव[वा?]विशेषतः ।  
सदसन्तो ऽथ मायाभा ये धर्मा भ्रान्तिलक्षणाः ॥ म्स_११।२७ ॥  
  
ये धर्मा भ्रान्तिलक्षणा विपक्षस्वभावास्ते सदसन्तो मायोपमाश्च । किं कारणम् । सन्तस्तथाभावादभूतपरिकल्पत्वेन । असन्तस्तथाभावात् ग्राह्यग्राहकत्वेन । तयोश्च भावाभावयोरविशिष्टत्वात् सन्तो ऽप्यसन्तो ऽपि मायापि चैवंलक्षणा स्त[त?]स्मान्मायोपमाः ।  
  
तथाभावात्तथाभावात्तथाभावादलक्षणाः ।  
मायोपमाश्च निर्दिष्टा ये धर्माः प्रातिपक्षिकाः ॥ म्स_११।२८ ॥  
  
ये ऽपि प्रातिपक्षिका धर्मा बुद्धेनोपदिष्टाः स्मृत्युपस्थानादयस्ते ऽप्यलक्षणा मायाश्च निर्दिष्टाः । किं कारणम् । तथाभावाद्यथा बालैर्गृह्यन्ते । तथाभावाद्यथा देशिताः । तथाभावाद्यथा सन्दर्शिता बुद्धेन गर्भावक्रमणजन्माभिनिष्क्रमणाभिसम्बोध्यादयः । एवमलक्षणा अविद्यमानाश्च ख्यान्ति तस्मान्मायोपमाः ।  
  
मायाराजेव चान्येन मायाराज्ञा पराजितः ।  
ये सर्वधर्मान् पश्यन्ति निर्मारास्ते जिनात्मजाः ॥ म्स_११।२९ ॥  
  
ये प्रातिपक्षिका धर्मास्ते मायाराजस्थानीयाः सङ्क्लेशप्रहाणे व्यवदानाधिपत्त्यात् । ये ऽपि साङ्क्लेशिका धर्मास्ते ऽपि राजस्थानीयाः सङ्क्लेशनिर्वृत्तावाधिपत्यात् । अतस्तैः प्रातिपक्षिकैः सङ्क्लेशपराजयो माया [?] राज्ञेव राज्ञः पराजयो द्रष्टव्यः । तज्ज्ञानाच्च बोधिसत्त्वा निर्मारा भवन्ति उभयपक्षे ।  
  
औपम्यार्थे श्लोकः ।  
  
मायास्वप्नमरीचिबिम्बसदृशाः प्रोद्भासश्रुत्कोपमा  
विज्ञेयोदकचन्द्रबिम्बसदृशा निर्माणतुल्याः पुनः ।  
षट् षट् द्वौ च पुनश्च षट् द्वयमता एकैकशश्च त्रयः  
संस्काराः खलु तत्र तत्र कथिता बुद्धैर्विबुद्धोत्तमैः ॥ म्स_११।३० ॥  
  
यत्तूक्तं भगवता मायोपमा धर्मा यावन्निर्माणोपमा इति । तत्र मायोपमा धर्माः षडाध्यात्मिकान्यायतनानि । असत्यात्मजीवादित्वे तथा प्रख्यानात् । स्वप्नोपमाः षट् बाह्यान्यायतनानि तदुपभोगस्यावस्तुकत्वात् । मरीचिकोपमौ द्वौ धर्मौ चित्तं चैतसिकाश्च भ्रान्तिकरत्वात् । प्रतिबिम्बोपमाः पुनः षडेवाध्यात्मिकान्यायतनानि पूर्वकर्मप्रतिबिम्बत्वात् । प्रतिभासोपमाः षडेव बाह्यान्यायतनान्याध्यात्मिकानामायतनानां छायाभूतत्वात् तदाधिपत्योत्पत्तितः । (म्स_बग्छि ६३) षट् द्वयं मताः षट् द्वयमताः । प्रतिश्रुत्कोपमा देशनाधर्माः । उदकचन्द्रबिम्बोपमाः समाधिसन्निश्रिता धर्माः समाधेरूदकस्थानीयत्वादच्छतया । निर्माणोपमाः सञ्चिन्त्यभवोपपत्तिपरिग्रहे ऽसङ्क्लिष्टसर्वक्रियाप्रयोगत्वात् ।  
  
ज्ञेयपर्येष्टौ श्लोकः ।  
  
अभूतकल्पो न भूतो नाभूतो ऽकल्प एव च ।  
न कल्पो नापि चाकल्पः सर्वं ज्ञेयं निरुच्यते ॥ म्स_११।३१ ॥  
  
अभूतकल्पो यो न लोकोत्तरज्ञानानुकूलः कल्पः, न भूतो नाभूतो यस्तदनुकूलो यावन्निर्वेधभागीयः । अकल्पस्तथता लोकोत्तरं च ज्ञानम् । न कल्पो नापि चाकल्पो लोकोत्तरपृष्ठलब्धं लौकिकं ज्ञानम् । एतावच्च सर्वं ज्ञेयम् ।  
  
सङ्क्लेशव्यवदानपर्येष्टौ श्लोकद्वयम् ।  
  
स्वधातुतो द्वयाभासाः साविद्याक्लेशवृत्तयः ।  
विकल्पाः सम्प्रवर्तन्ते द्वयद्रव्यविवर्जिताः ॥ म्स_११।३२ ॥  
  
स्वधातुत इति भावाङ्गा [स्वबीजा?]दालयविज्ञानतः । द्वयाभासा इति ग्राह्यग्राहकाभासाः । सहाविद्यया क्लेशैश्च वृत्तिरेषां त इमे साविद्याक्लेशवृत्तयः । द्वयद्रव्यविवर्जिता इति ग्राह्यद्रव्येण ग्राहकद्रव्येण च । एवं क्लेशः पर्येषितव्यः ।  
  
आलम्बनविशेषाप्तिः स्वधातुस्थानयोगतः ।  
त एव ह्यद्वयाभासा वर्तन्ते चर्मकाण्डवत् ॥ म्स_११।३३ ॥  
आलम्बनविशेषाप्तिरिति यो धर्मालम्बनलाभः पूर्वमुक्तः । स्वधातुस्थानयोगत इति स्वधातुर्विकल्पानां तथता तत्र स्थानं नाम्नि स्थानाच्चेतसः । योगत इत्यभ्यासात् । भावनामार्गेण त एव विकल्पा अद्वयाभासा वर्तन्ते परावृत्ताश्रयस्य । चर्मवत् काण्डवच्च । यथा हि स्वरत्वापगमात्तदेव चर्म मृदु भवति । अग्निसन्तापनया तदेव काण्डं ऋजु भवति । एवं शमथविपश्यनाभावनाभ्यां चेतः प्रज्ञाविमुक्तिलाभे परावृत्ताश्रयस्य त एव विकल्पा न पुनर्द्वयाभासाः प्रवर्तन्ते । इत्येव [वं?] व्यवदानं पर्येषितव्यम् ।  
  
विज्ञप्तिमात्रतापर्येष्टौ द्वौ श्लोकौ ।  
  
चित्तं द्वयप्रभासं रागाद्याभासमिष्यते तद्वत् ।  
श्रद्धाद्याभासं न तदन्यो धर्मः क्लिष्टकुशलो ऽस्ति ॥ म्स_११।३४ ॥  
  
(म्स_बग्छि ६४)  
चित्तमात्रमेव द्वयप्रतिभासमिष्यते ग्राह्यप्रतिभासं ग्राहकप्रतिभासं च । तथा रागादिक्लेशाभासं तदेवेष्यते । श्रद्धादिकुशलधर्माभासं वा । न तु तदाभासादन्यः क्लिष्टो धर्मो ऽस्ति रागादिलक्षणः कुशलो वा श्रद्धादिलक्षणः । यथा द्वयप्रतिभासादन्यो न द्वयलक्षणः ।  
  
इति चित्तं चित्राभासं चित्राकारं प्रवर्तते ।  
तथाभासोभावाभावो न तु धर्माणां मतः ॥ म्स_११।३५ ॥  
  
तत्र चित्तमेव वस्तुतच्चि[श्चि]त्राभासं प्रवर्तते । पर्यायेण रागाभासं वा द्वेषाभासं वा । तदन्यधर्माभासं वा । चित्राकारं च युगपत् श्रद्धाद्याकारम् । भासो भावाभावः क्लिष्टकुशलावस्थे चेतसि । न तु धर्माणां [क्लिष्टानां?] कुशलानां [वा?] तत्प्रतिभासव्यतिरेकेण तल्लक्षणाभावात् ।  
  
लक्षणपर्येष्टौ श्लोका अष्टौ । एकनोद्देशः शेषैर्निर्देशः ।  
  
लक्ष्यं च लक्षणं चैव लक्षणा च प्रभेदतः ।  
अनुग्रहार्थं सत्त्वानां सम्बुद्धैः सम्प्रकाशिता ॥ म्स_११।३६ ॥  
  
अनेनोद्देशः ।  
  
सदृष्टिकं च यच्चित्तं तत्रावस्थाविकारिता ।  
लक्ष्यमेतत्समासेन ह्यप्रमाणं प्रभेदतः ॥ म्स_११।३७ ॥  
  
तत्र चित्तं विज्ञानं रूपं च । दृष्टिश्चैतसिका धर्माः । तत्रावस्था चित्तविप्रयुक्ता वर्माः । अविकारिता असंस्कृतमाकाशादिकं तद्विज्ञप्तेर्नित्यं तथाप्रवृत्तेः । इत्येतत् समासेन पञ्चविधं लक्ष्यं प्रभेदेनाप्रमाणम् ।  
  
यथाजल्पार्थसञ्ज्ञाया निमित्तं तस्य वासना ।  
तस्मादप्यर्थविख्यानं परिकल्पितलक्षणं ॥ म्स_११। ॥ ३८ ॥  
  
लक्षणं समासेन त्रिविधं परिकल्पितादिलक्षणम् । तत्र परिकल्पितलक्षणं त्रिविधं यथा जल्पार्थसञ्ज्ञाया निमित्तं तस्य जल्पस्य वासना तस्माच्च वासनाद्यो ऽर्थः ख्याति अव्यवहारकुशलानां विनापि यथाजल्पार्थसञ्ज्ञया । तत्र यथाभिलापमर्थसञ्ज्ञा चैतसिकी यथाजल्पार्थसञ्ज्ञा । तस्या यदालम्बनं तन्निमित्तमेवं [व] यच्च परिकल्प्यते यतश्च कारणाद्वासन[ना]तस्तदुभयं परिकल्पितलक्षणमत्राभिप्रेतम् ।  
  
यथा नामार्थमर्थस्य नाम्नः प्रख्यानता च या ।  
असं[सत्?] कल्पनिमित्तं हि परिकल्पितलक्षणम् ॥ म्स_११।३९ ॥  
  
(म्स_बग्छि ६५)  
अपरपर्यायो यथा नाम चार्थश्च यथानामार्थमर्थस्य नाम्नश्च प्रख्यानता यथा नामार्थप्रख्यानता । यदि यथा नामार्थः ख्याति यथार्थं वा नाम इत्येतदभूतपरिकल्पालम्बनं परिकल्पितलक्षणं एतावद्धि परिकल्प्यते यदुत नाम वा अर्थो वेति ।  
  
त्रिविधत्रिविधाभासो ग्राह्यग्राहकलक्षणः ।  
अभूतपरिकल्पो हि परतन्त्रस्य लक्षणम् ॥ म्स_११।४० ॥  
  
त्रिविधस्त्रिविधश्चाभासो ऽस्येति त्रिविधत्रिविधाभासः । तत्र त्रिविधाभासः पदाभासो ऽर्थाभासो देहाभासश्च । पुनस्त्रिविधाभासो मनौद्ग्रहविकल्पाभासः । मनो यत् क्लिष्टं सर्वदा । उद्ग्रहः पञ्च विज्ञानकायाः । विकल्पो मनोविज्ञानम् । तत्र प्रथमत्रि[मस्त्रि-?] विधाभासो ग्राह्यलक्षणः । द्वितीयो ग्राहकलक्षणः । इत्ययमभूतपरिकल्पः परतन्त्रस्य लक्षणम् ।  
  
अभावभावता या च भावाभावसमानता ।  
अशान्तशान्ताकल्पा च परिनिष्पन्नलक्षणम् ॥ म्स_११।४१ ॥  
  
परिनिष्पन्नलक्षणं पुनस्तथता सा ह्यभावता च, सर्वधर्माणां परिकल्पिताना [नां?] भावता च तदभावत्वेन भावात् । भावाभावसमानता च तयोर्भावाभावयोरभिन्नत्वात् । अशान्ता चागन्तुकैरुपक्लेशैः, शान्ता च प्रकृतिपरिशुद्धत्वात् । अविकल्पा च विकल्पागोचरत्वात् निष्प्रपञ्चतया । एतेन त्रिविधं लक्षणं तथतायाः परिदीपितं स्वलक्षणं क्ले[सं]शव्यवदानलक्षणमविकल्पलक्षणं च उक्तं त्रिविधं लक्षणम् ।  
  
निष्प[ष्य]न्दधर्ममालम्ब्य योनिशो मनसिक्रिया ।  
चित्तस्य धातौ स्थानं च सदसत्तार्थपश्यना ॥ म्स_११।४२ ॥  
  
लक्षणा पुनः पञ्चविधा योगभूमिः । आधार आधानमादर्श आलोक आश्रयश्च । तत्राधारो निष्प[ष्य]न्दधर्मो यो बुद्धेनाधिगमो देशितः स तस्याधिगमस्य निष्प[ष्य]न्दः । आधानं योनिशो मनस्कारः । आदर्शः चित्तस्य धातौ स्थानं समाधिर्यदेतत्पूर्वं नाम्नि स्थानमुक्तम् । आलोकः सदसत्त्वेनार्थदर्शनं लोकोत्तरा प्रज्ञा, तथा[तया] सच्च सतो यथाभूतं पश्यत्यसच्चासतः ।  
  
आश्रय आश्रयपरावृत्तिः ।  
  
समतागमनं तस्मिन्नार्यगोत्रं हि निर्मलम् ।  
समं विशिष्टमन्यूनानधिकं लक्षणा मता ॥ म्स_११।४३ ॥  
  
(म्स_बग्छि ६६)  
समतागमनमनास्रवधातौ आर्यगोत्रे तदन्यैरार्यैः । तच्च निर्मलमार्यगोत्रं बुद्धानाम् । समं विमुक्तिसमता श्रावकप्रत्येकबुद्धैः । विशिष्टं पञ्चभिर्विशेषैः । विशुद्धिविशेषेण सवासनक्लेशविशुद्धितः । परिशुद्धिविशेषेण क्षेत्रपरिशुद्धितः । कायविशेषण धर्मकायतया । सम्भोगविशेषेण पर्षन्मण्डलेष्वविच्छिन्नधर्मसम्भोगप्रवर्तनतः । कर्मविशेषेण च तुषितभवनवासादिनिर्माणैः सत्त्वार्थक्रियानुष्ठानतः । न च तस्योनत्वं सङ्क्लेशपक्षनिरोधे नाधिकत्वं व्यवदानपक्षोत्पाद इत्येषा पञ्चविधा योगभूमिर्लक्षणा । तया हि तल्लक्ष्यं लक्षणं च लक्ष्यते ।  
  
विमुक्तिपर्येष्टौ षट्श्लोकाः ।  
  
पदार्थदेहनिर्भासपरावृत्तिरनास्रवः ।  
धातुर्बीजपरावृत्तेः स च सर्वत्रगाश्रयः ॥ म्स_११।४४ ॥  
  
बीजपरावृत्तेरित्यालयविज्ञानपरावृत्तितः । पदार्थदेहनिर्भासानां विज्ञानानां परावृत्तिरनास्रवो धातुर्विमुक्तिः । स च सर्वत्रगाश्रयः श्रावकप्रत्येकबुद्धगतः ।  
  
चतुर्धा वशितावृतेर्मनसश्चोद्ग्रहस्य च ।  
विकल्पस्याविकल्पे हि क्षेत्रे ज्ञाने ऽथ कर्मणि ॥ म्स_११।४५ ॥  
  
मनसश्चोद्ग्रहस्य च विकल्पस्य चावृत्तेः परावृत्तेरित्यर्थः । चतुर्धा वशिता भवति यथाक्रममविकल्पे क्षेत्रे ज्ञानकर्मणोश्च ।  
  
अचलादित्रिभूमौ च वशिता सा चतुर्विधा ।  
द्विधैकस्यां तदन्यस्यामेकैका वशिता मता ॥ म्स_११।४६ ॥  
  
सा चेयमचलादिभूमित्रये चतुर्धा वशिता वेदितव्या । एकस्यामचलायां भूमौ द्विविधा । अविकल्पे न [?] चानभिसंस्कारनिर्विकल्पत्वात् । क्षेत्रे च बुद्धक्षेत्रपरिशोधनात् । तदन्यस्यां भूमावेकै[वै]का वशिता साधुमत्यां ज्ञानवशिता प्रतिसंविद्विशेषलाभात् । धर्ममेघायां कर्मण्यभिज्ञाकर्मणामव्याघातात् ।  
  
विदित्वा नैरात्म्यं द्विविधमिह धीमान्भवगतं  
समं तच्च ज्ञात्वा प्रविशति स तत्त्वं ग्रहणतः ।  
ततस्तत्र स्थानान्मनस इह न ख्याति तदपि  
तदख्यानं मुक्तिः परम उपलम्भस्य विगमः ॥ म्स_११।४७ ॥  
  
अपरो विमुक्तिपर्यायः ।  
  
(म्स_बग्छि ६७)  
द्विविधं नैरात्म्यं विदित्वा भवत्रयगतं बोधिसत्त्वः समं तच्च ज्ञात्वा द्विविधनैरात्म्यं परिकल्पितपुद्गलाभावात् परिकल्पितधर्माभावात्, न तु सर्व थैवाभावतः । तत्त्वं प्रविशति विज्ञप्तिमात्रतां ग्रहणतो ग्रहणमात्रमेतदिति । ततस्तत्र तत्त्वविज्ञप्तिमात्रस्थानान्मनसस्तदपि तत्त्वं न ख्याति विज्ञप्तिमात्रम् । तदख्यानं मुक्तिः परम उपलम्भस्य यो विगमः पुद्गलधर्मयोरनुपलम्भात् ।  
  
आधारे सम्भारादाधाने सति हि नाममात्रम्पश्यन् ।  
पश्यति हि नाममात्रं तत्पश्यंस्तच्च नैव पश्यति भूयः ॥ म्स_११।४८ ॥  
  
अपर[रः]पर्यायः आधार इति श्रुतौ सम्भारादिति सम्भृतसम्भारस्य पूर्वसम्भारलाभात् । आधाने सतीति योनिशोमनस्कारे नाममात्रं पश्यन्नित्यभिलापमात्रमर्थरहितं । पश्यति हि नाममात्रमिति विज्ञप्तिमात्रं नाम अरूपिणश्चत्वारः स्कन्धा इति कृत्वा तत्पश्यंस्तदपि भूयो नैव पश्यत्यर्थाभावे तद्विज्ञप्त्यदर्शनादित्ययमनुपलम्भो विमुक्तिः ।  
  
चित्तमेतत्सदौष्ठुल्यमात्मदर्शनपाशितम् ।  
प्रवर्त्तते निवृत्तिस्तु तदध्यात्मस्थितेर्मता ॥ म्स_११।४९ ॥  
  
अपर[रः] प्रकारः चित्तमेतत्सदौष्ठुल्यं प्रवर्तते जन्मसु । आत्मदर्शनपाशितमिति दौष्ठुल्यकारणं दर्शयति । द्विविधेनात्मदर्शनेन पाशितम् अतः सदौष्ठुल्यमिति । निवृत्तिस्तु तदध्यात्मस्थितेरिति तस्य चित्तस्य चित्त एवावस्थानादालम्बनानुपलम्भतः ।  
  
निःस्वभावतापर्येष्टौ श्लोकद्वयम् ।  
  
स्वयं स्वेनात्मनाभावात्स्वभावे चानवस्थितेः ।  
ग्राहवत्तदा[द]भावाच्च निःस्वभावत्वमिष्यते ॥ म्स_११।५० ॥  
  
स्वयमभावान्निःस्वभावत्वं धर्माणां प्रत्ययाधीनत्वात् । स्वेनात्मनाभावान्निःस्वभावत्वं निरुद्धानां पुनस्तेना [स्वेना?]त्मनानुत्पत्तेः । स्वभाव[वे] ऽनवस्थितत्वान्निःस्वभावत्वं क्षणिकत्वादित्येतत्त्रिविधं निःस्वभावत्वम् संस्कृतलक्षणत्रयानुगं वेदितव्यम् । ग्राहवत्तदभावाच्च निःस्वभावत्वम् । तदभावादिति स्वाभावात् । यथा बालानां स्वभावग्राहो नित्यसुखशुच्यात्तो[त्मा] वान्येन वा परिकल्पितलक्षणेन तथासौ स्वभावो नास्ति तस्मादपि निःस्वभावत्वं धर्माणामिष्यते । ॥॥॥॥॥  
  
[निःस्वभावतया सिद्धा उत्तरोत्तरनिश्रयाः ।  
अनुत्पन्ना निरोद्धादिशान्तप्रकृतिनिर्वृताः ॥ म्स_११।५१ ॥]  
  
(म्स_बग्छि ६८)  
[सिद्धा] निःस्वभावतयानुत्पादादयः । यो हि निःस्वभावः सो ऽनुत्पन्नः, यो ऽनुत्पन्नः सो ऽनिरूद्धः, यो ऽनिरूद्धः स आदिशान्तः य आदिशान्तः स प्रकृतिपरिनिर्वृत इत्येवमुत्तरोत्तरनिश्रयैरेभिर्निःस्वभावता[दि]भिर्निःस्वभावतयानुत्पादादयः सिद्धा भवन्ति ।  
  
अनुत्पत्तिधर्मक्षान्तिपर्येष्टावार्या ।  
  
आदौ तत्त्वे ऽन्यत्वे स्वलक्षणे स्वयमथान्यथाभावे ।  
सङ्क्लेश ऽथ विशेषे क्षान्तिरनुत्पत्तिधर्मोक्ता ॥ म्स_११।५२ ॥  
  
अष्टास्वनुत्पत्तिधर्मेषु क्षान्तिरनुत्पत्तिकधर्मक्षान्तिः । आदौ संसारस्य, न हि तस्याद्युत्पत्तिरस्ति । तत्त्वे ऽन्यत्वे च पूर्वपश्चिमानां, न हि संसारे तेषामेव धर्माणामुत्पत्तिः, ये पूर्वमुत्पन्नास्तद्भावेनानुत्पत्तेः । न चान्येषाम्, अपूर्वप्रकारानुत्पत्तेः । स्वलक्षणे परिकल्पितस्य स्वभावस्य, न हि तस्य कदाचिदुत्पत्तिः । स्वयमनुत्पत्तौ परतन्त्रस्य । अन्यथाभावे परिनिष्पन्नस्य न हि तदन्यथाभावस्योत्पत्तिरस्ति । सङ्क्लेशे प्रहीणे, न हि क्षयज्ञानलाभिनः सङ्क्लेशस्योत्पत्तिं पुनः पश्यन्ति । विशेषे बुद्धधर्मकायानाम्, न हि तेषां विशेषोत्पत्तिरस्ति । इत्येतेष्वनुत्पत्तिधर्मेषु क्षान्तिरनुत्पत्तिधर्मोक्ता ।  
  
एकयानतापर्येष्टौ सप्त श्लोकाः ।  
  
धर्मे नैरात्म्यमुक्तीनां तुल्यत्वात् गोत्रभेदतः ।  
द्व्याशयाप्तेश्च निर्माणात्पर्यन्तादेकयानता ॥ म्स_११।५३ ॥  
  
धर्मतुल्यत्वादेकयानता, श्रावकादीनां धर्मधातोरभिन्नत्वात् यातव्यं यानमिति कृत्वा । नैरात्म्यस्य तुल्यत्वादेकयानता, श्रावकादीनामात्माभावतासामान्याद्याता यानमिति कृत्वा । विमुक्तितुल्यत्वादेकयानता, याति यानमिति कृत्वा । गोत्रभेदादेकयानता । अनियतश्रावकगोत्राणां महायानेन निर्याणात् यान्ति तेन यानमिति कृत्वा । द्व्याशयाप्ते रेकयानता । बुद्धानां च सर्वसत्त्वेष्वात्माशयप्राप्तेः, श्रावकाणां च तद्गोत्रनियतानां पूर्वं बोधिसम्भारचरितादना[नामा]त्मनि बुद्धाशयप्राप्तेरभिन्नसन्तानाधिमोक्षलाभतो बुद्धानुभावेन तथागतानुग्रहविशेषप्रदेशलाभाय इत्येकत्वाशयलाभेनैकत्वाद् बुद्धतच्छ्रावकाणामेकयानता । निर्माणादेकयानता, यथोक्तमनेकशतकृत्वो ऽहं श्रावकयानेन परिनिर्वृत इति विनेयानामर्थे तथा निर्माणसन्दर्शनात् । पर्यन्तादप्येकयानता यतः परेण यातव्यं नास्ति तद्यानमिति कृत्वा । बुद्धत्वमेकयानम्, एवं तत्रतत्र सूत्रे तेन तनाभिप्रायेणैकयानता वेदितव्या, न तु यानत्रयं नास्ति ।  
  
(म्स_बग्छि ६९)  
किमर्थं पुनस्तेन तेनाभिप्रायेणैकयानता बुद्धैर्देशिता ।  
  
आकर्षणार्थमेकेषामन्यसङ्घारणाय च ।  
देशितानियतानां हि सम्बुद्धैरेकयानता ॥ म्स_११।५४ ॥  
  
आकर्षणार्थमेकेषामिति ये श्रावकगोत्रा अनियताः । अन्येषां च सन्धारणाय, ये बोधिसत्त्वगोत्रा अनियताः ।  
  
श्रावको ऽनियतो द्वेधा दृष्टादृष्टार्थयानतः ।  
दृष्टार्थो वीतरागश्चावीतरागो ऽप्यसौ मृदुः ॥ म्स_११।५५ ॥  
  
श्रावकः पुनरनियतो द्विविधो वेदितव्यः । दृष्टार्थयानश्च यो दृष्टसत्यो महायानेन निर्याति, अदृष्टार्थयानश्च यो न दृष्टसत्यो महायानेन निर्याति । दृष्टार्थः पुनर्वीतरागश्चावीतरागश्च कामेभ्यः । असौ च मृदुर्धन्धगतिको वेदितव्यः ।  
  
यो दृष्टार्थो द्विविध उक्तः ।  
  
तौ च लब्धार्यमार्गस्य भवेषु परिणामनात् ।  
अचिन्त्यपरिणामिक्या उपपत्त्या समन्वितौ ॥ म्स_११।५६ ॥  
  
तौ च दृष्टार्थौ लब्धस्यार्यमार्गस्य भवेषु परिणामनात् अचिन्त्यपरिणामिक्या उपपत्त्या समन्वागतौ वेदितव्यौ । अचिन्त्यो हि तस्यार्यमार्गस्य परिणाम उपपत्तौ तस्मादचिन्त्यपरिणामिकी ।  
  
प्रणिधानवशादेक उपपत्तिं प्रपद्यते ।  
एको ऽनागामितायोगान्निर्माणैः प्रतिपद्यते ॥ म्स_११।५७ ॥  
  
तयोश्चैकः प्रणिधानवशादुपपत्तिं गृह्णाति यथेष्टं यो न वीतरागः । एको ऽनागामितायोगबलेन निर्माणैः ।  
  
निर्वाणाभिरतत्वाच्च तौ धन्धगतिकौ मतौ ।  
पुनः पुनः स्वचित्तस्य समुदाचारयोगतः ॥ म्स_११।५८ ॥  
  
तौ च निर्वाणाभिरतत्वादुभावपि धन्धगतिकौ मतौ चिरतरेणाभिसम्बोधतः । स्वस्य श्रावकचित्तस्य निर्वित्सहगतस्याभीक्ष्णं समुदाचारात् ।  
  
सो ऽकृतार्थो ह्यबुद्धे च जातो ध्यानार्थमुद्यतः ।  
निर्माणार्थी तदाश्रित्य परां बोधिमवाप्नुते ॥ म्स_११।५९ ॥  
  
(म्स_बग्छि ७०)  
यः पुनरसाववीतरागो दृष्टसत्यः सो ऽकृतार्थः शैक्षो भवन् बुद्धरहिते काले जातो ध्यानार्थमुद्यतो भवति निर्माणार्थी । तच्च निर्माणमाश्रित्य क्रमेण परां बोधिं प्राप्नोति । तमवस्थात्रयस्थं सन्धायोक्तं भगवता श्रीमालासूत्रे । श्रावको भूत्वा प्रत्येकबुद्धो भवति पुनश्च बुद्ध इति । अग्निदृष्टान्ते[न] च यदा च पूर्वं दृष्टसत्यावस्था[स्थो] यदा बुद्धरहिते काले स्वयं ध्यानमुत्पाद्य जन्मकायं त्यक्त्वा निर्माणकायं गृह्णाति यदा च परां बोधिं प्राप्नोतीति ।  
  
विद्यास्थानपर्येष्टौ श्लोकः ।  
  
विद्यास्थाने पञ्चविधे योगमकृत्वा सर्वज्ञत्वं नैति कथञ्चित्परमार्यः ।  
इत्यन्येषां निग्रहणानुग्रहणाय स्वाज्ञार्थं वा तत्र करोत्येव स योगम् ॥ म्स_११।६० ॥  
  
पञ्चविधं विद्यास्थानम् । अध्यात्मविद्या हेतुविद्या शब्दविद्या चिकित्साविद्या शिल्पकर्मस्थानविद्या च । तद्यदर्थं बोधिसत्त्वेन पर्येषितव्यं तद्दर्शयति । सर्वज्ञत्वप्राप्त्यर्थमभेदेन सर्वम् । भेदेन पुनर्हेतुविद्यां शब्दविद्यां च पर्येषते निग्रहार्थमन्येषां तदनधिमुक्तानाम् । चिकित्साविद्यां शिल्पकर्मस्थानविद्यां चान्येषामनुग्रहार्थं तदर्थिकानाम् । अध्यात्मविद्यां स्वयमाज्ञार्थम् ।  
  
धातुपुष्टिपर्येष्टौ त्रयोदश श्लोकाः । पारमितापरिपूरणार्थं ये पारमिताप्रतिसंयुक्ता एवं मनसिकारा धातुपुष्टये भवन्ति त एताभिर्गाथाभिर्देशिताः ।  
  
हेतूपलब्धितुष्टिश्च निश्रयतदनुस्मृतिः ।  
साधारणफलेच्छा च यथाबोधाधिमुच्यना ॥ म्स_११।६१ ॥  
  
ते पुनर्हेतूपलब्धितुष्टिउमनसिकारात् यावदग्रत्वात्मावधारणमनसिकारः । तत्र हेतूपलब्धितुष्टिमनसिकार आदित एव तावत् । गोत्रस्थो बोधिसत्त्वः स्वात्मनि पारमितानां गोत्रं पश्यन् हेतूपलब्धितुष्ट्या पारमिताधातुपुष्टिं करोति । गोत्रस्थो ऽनुत्तरायां सम्यक्सम्बोधौ चित्तमुत्पादयतीत्यतो ऽनन्तरं निश्रयतदनुस्मृतिमनसिकारः । स हि बोधिसत्त्वः स्वात्मनि पारमितानां सन्निश्रयभूतं बोधिचित्तं समनुपश्यन्नेवं मनसिकरोति नियतमेताः पारमिताः परिपूरिं गमिष्यन्ति । तथा ह्यस्माकं बोधिचित्तं संविद्यते इति । उत्पादितबोधिचित्तस्य पारमिताभिः स्वपरार्थप्रयोगे साधरणफलेच्छामनसिकार, आसां पारमितानां परसाधारणं वा फलं भवत्वन्यथा वा मा भूदित्यभिसंस्करणात् । स्वपरार्थं प्रयुज्यमानो ऽसङ्क्लेशोपायं तत्त्वार्थं प्रतिविध्यतीत्यतो ऽनन्तरं यथाबोधाधिमुच्यनामनसिकारः । एवं सर्वत्रानुकमो वेदितव्यः । यथा बुद्धैर्भगवद्भिः पारमिता अभिसम्बुद्धा अभिसम्भोत्स्यन्ते ऽभिसम्बुध्यन्ते च तथाहमधिमुच्ये इत्यभिसंस्करणात् ।  
  
(म्स_बग्छि ७१)  
चतुर्विधानुभावेन प्रीयणाखेदनिश्चयः ।  
विपक्षे प्रतिपक्षे च प्रतिपत्तिश्चतुर्विधा ॥ म्स_११।६२ ॥  
  
अनुभावप्रीयणामनसिकारश्चतुर्विधानुभावदर्शनप्रीयणा, चतुर्विधानुभावो विपक्षप्रहाणं, सम्भारपरिपाकः, स्वपरानुग्रह, आयत्यां विपाकफलनिःष्यन्दफलदानता च । सत्त्वस्वबुद्धधर्मपरिपाकमारभ्याखेदनिश्चयमनसिकारः, सर्वसत्त्वविप्रतिपत्तिभिः सर्वदुःखापत्तिपातैश्चाखेदनिश्चयाभिसंस्करणात् परमबोधिप्राप्तये । विपक्षे पत्तिपक्षे च चतुर्विधप्रतिपत्तिमनसिकारः । दानादिविपक्षाणां च मात्सर्यादीनां प्रतिदेशना, प्रतिपक्षाणां च दानादीनामनुमोदना, तदधिपतेयधर्मदेशनार्थं च बुद्धाध्येषणा । तासां च बोधौ परिणामना ।  
  
प्रसादः सम्प्रतीक्षा च दानच्छन्दः परत्र च ।  
सन्नाहः प्रणिधानं च अभिनन्दमनस्क्रिया ॥ म्स_११।६३ ॥  
  
अधिमुक्तिबलाधानतामारभ्य पारमिताधिपतेयधर्मार्थे च प्रसादमनसिकारः । धर्मपर्येष्टिमारभ्य सम्प्रतीच्छनमनसिकारस्तस्यैव धर्मस्याप्रतिवहनयोगेन परिग्रहणतया । द[दे]शनामारभ्य दानच्छन्दमनसिकारो धर्मस्यार्थस्य च प्रकाशनार्थं परेषाम् । प्रतिपत्तिमारभ्य सन्नाहमनसिकारो दानादिपरिपूरिये सन्नहनात् । प्रणिधानमनसिकारस्तत्परिपूरिप्राप्तये[प्रत्यये] समवधानार्थं । अभिनन्दमनसिकारो ऽहो बत दानादिप्रतिपत्त्या सम्यक् सम्पादयेयमित्यभिनन्दनात् । एत एव त्रयो मनसिकारा अववादानुशासन्यां योजयितव्याः । उपायोपसंहितकर्ममनसिकारः सङ्कल्पैः सर्वप्रकारदानादिप्रयोगमनसिकरणात् ।  
  
शक्तिलाभे सदौत्सुक्यं दानादौ षड्विधेद्यनम् ।  
परिपाके ऽथ पूजायां सेवायामनुकम्पना ॥ म्स_११।६४ ॥  
  
औत्सुक्यमनसिकारश्चतुर्विधः । शक्तिलाभे च दानादौ षड्विधे दानदाने यावत् प्रज्ञादाने । एवं शीलादिषु षड्विधेषु । पारमिताभिरेव सङ्ग्रहवस्तुप्रयोगेण सत्त्वपरिपाके । पूजायां च दानेन लाभसत्कारपूजया । शेषाभिश्च प्रतिपत्तिपूजया ।  
  
अविपरीतपारमितोपदेशाप[र्थ]ञ्चकल्याणमित्रसेवायामौत्सुक्यमनसिकारो वेदितव्यः । अनुकम्पामनसिकारश्चतुर्भिरप्रमाणैर्दानाद्युपसंहारेण मैत्रायतः । मात्सर्यादिसमवधानेन सत्त्वेषु करुणायतः । दानादिसमन्वागतेषु मुदितायतः । तदसङ्क्लेशाधिमोक्षतश्च उपेक्षायतः  
  
अकृते कुकृते लज्जा कौकृत्यं विषये रतिः ।  
अमित्रसञ्ज्ञा खेदे च रचनोद्भावनामतिः ॥ म्स_११।६५ ॥  
  
(म्स_बग्छि ७२)  
हीधर्ममारभ्य लज्जामनस्कारः, अकृतेषु वा दानादिष्वपरिपूर्णमिथ्याकृतेषु वा लज्जा, लज्जायमानश्च प्रवृत्तिनिवृत्त्यर्थमनानुषङ्गिकं कौकृत्यायते । धृतिमारभ्य रतिमनस्कारो दानाद्यालम्बने ऽविक्षेपतश्चित्तस्य धारणात् । अखेदमनस्कारो दानादिप्रयोगपरिखेदे शत्रुसञ्ज्ञाकरणात् । रचनाच्छन्दमनस्कारः पारमिताप्रतिसंयुक्तशास्ररचनाभिसंस्करणात् । लोकज्ञतामारभ्य उद्भावनामनस्कारस्तस्यैव शास्त्रस्य लोके यथाभाजनमुद्भावनाभिसंस्करणात् ।  
  
दानादयः प्रतिसरणं सम्बोधौ नेश्वरादयः ।  
दोषाणां च गुणानां च प्रतिसंवेदनाद् [?]द्वयोः ॥ म्स_११।६६ ॥  
  
प्रतिसरणमनस्कारो बोधिप्राप्तये दानादीनां प्रतिसरणान्नेश्वरादीनाम्, प्रतिसंविन्मनस्कारो मात्सर्यदानादि विपक्षप्रतिपक्षयोर्दोषगुणप्रतिसंवेदनात् ।  
  
चयानुस्मरणप्रीतिर्माहार्थ्यस्य च दर्शनम् ।  
योगे ऽभिलाषो ऽविकल्पे तद्धृत्यां प्रत्ययागमे ॥ म्स_११।६७ ॥  
  
चयानुस्मरणप्रीतिमनस्कारो दानाद्युपचये पुण्यज्ञानसम्भारोपचयसन्दर्शनात् । माहार्थ्यसन्दर्शनमनस्कारो दानादीनां बोधिपक्षे भावार्थेन महाबोधिप्राप्त्यर्थसन्दर्शनात् । अभिलाषमनस्कारः स पुनश्चतुर्विधः । योगाभिलाषमनस्कारः शमथविपश्यनायोगभावनाभिलाषात् । अविकल्पाभिलाषमनस्कारः पारमितापरिपूरणार्थमुपायकौशल्याभिलाषात् । धृत्यभिलाषमनस्कारः पारमिताधिपतेयधर्मार्थधारणाभिलाषात् । प्रत्ययाभिगमाभिलाषमनस्कारः सम्यक् प्रणिधानाभिसंस्करणात् ।  
  
सप्तप्रकारासद्ग्राहव्युत्थाने शक्तिदर्शनम् ।  
आश्चर्यं चाप्यनाश्चर्यं सञ्ज्ञा चैव चतुर्विधा ॥ म्स_११।६८ ॥  
  
सप्तप्रकारासद्ग्राहव्युत्थानशक्तिदर्शनमनस्कारः । सप्तविधो ऽसद्ग्राहः । असति सद्ग्राहः, दोषवति गुणवत्वग्राहः, गुणवत्यगुणवत्वग्राहः, सर्वसंस्कारेषु च नित्यसुखासद्ग्राहौ, सर्वधर्मेषु चात्मासद्ग्राहः, निर्वाणे चाशान्तासद्ग्राहः । यस्य प्रतिपक्षेण शून्यता [दि]समाधित्रयं धर्मोद्दानचतुष्टयं च देश्यते । आश्चर्ये चतुर्विधसञ्ज्ञामनस्कारः । पारमितासूदारसञ्ज्ञा, आयतत्त्वसञ्ज्ञा, प्रतिकारनिरपेक्षसञ्ज्ञा, विपाकनिरपेक्षसञ्ज्ञा च । अनाश्चर्ये ऽपि चतुर्विध[सञ्ज्ञा]मनस्कारः । चतुर्विधमनाश्चर्यमौदर्य आयतत्वे च सति पारमितानां बुद्धत्वफलाभिनिर्वर्तनात् । अस्मिन्नेव च द्वये सति स्वपरसमचित्तावस्थापनात् [वस्थापना?]तद्विशिष्टेभ्यश्च (म्स_बग्छि ७३) शरु[शक्रा]दिभ्यः पूजादिलाभे सति प्रतिकारनिरपेक्षता ॥॥। [सर्वलोकेभ्यो विशिष्टशरीरभोग]लाभे सत्यपि विपाकनिरपेक्षता ।  
  
समता सर्वसत्त्वेषु दृष्टिश्चापि महात्मिका ।  
परगुणप्रतिकारस्रयाशास्तिर्निरन्तरः ॥ म्स_११।६९ ॥  
  
समतामनस्कारः सर्वसत्त्वेषु दानादिभिः समताप्रवृत्त्यभिसंस्करणात् । महात्मदृष्टिमनस्कारः सर्वसत्त्वोपकारतया पारमितासन्दर्शनात् । प्रत्यय[प्रत्युप]काराशंसनमनस्कारो दानादिगुणप्रवृत्त्या परेभ्यः । आशास्तिमनस्कारः सत्त्वेषु त्रिस्थानाशंसनात् पारमितानां बोधिसत्त्वभूमिनिष्ठाया बुद्धभूमिनिष्ठायाः सत्त्वाव[र्थाच]रणाशंसनाच्च । निरन्तरमनस्कारो दानादिभिरबध्य[न्ध्य]कालकरणाभिसंस्करणात् ।  
  
बुद्धप्रणीतानुष्ठानादर्वागस्थानचेतनात्[चेतना] ।  
तद्धानिवृद्ध्या सत्त्वेषु अनामोदः प्रमोदना ॥ म्स_११।७० ॥  
  
सम्यक्प्रयोगमनस्कारो ऽविपरीतानुष्ठानादर्वागस्थानमनसिकरणात् । अनामोदमनस्कारो दानादिभिर्हीयमानेषु । प्रमोदमनस्कारो दानादिभिर्वर्धमानेषु सत्त्वेषु ।  
  
प्रतिवर्णिकायां[वर्णिका]भूतायां भावनायां च नारूचिः ।  
नाधिवासमनस्कारो व्याकृतनियते स्पृहा ॥ म्स_११।७१ ॥  
  
अरूचिमनस्कारः पारमिताप्रतिवर्णिकाभावनायाम् । रूचिमनस्कारो भूतायाम् । अनधिवासनामनस्कारो मात्सर्यादिविपक्षविनयनाभिसंस्कारणात् । स्पृहामनस्कारो द्विविधः पारमितापरिपूरिव्याकरणलाभस्पृहामनस्कारः पारमितानियतभूम्यवस्थालाभस्पृहामनस्कारश्च ।  
  
आयत्यां दर्शनाद्वृत्तिचेतना समतेक्षणा ।  
अग्रधर्मेषु वृत्त्या च अग्रत्वात्मावधारणात्[धारणा] ॥ म्स_११।७२ ॥  
  
आयत्यां दर्शनाद्वृत्तिमनस्कारो यात्वा[यां यां] गतिं गत्वा बोधिसत्त्वेन सतावश्य करणीयताभिसंस्कारणात् । दानादीनां समतेक्षणामनस्कारस्तदन्यैर्बोधिसत्त्वैः सहात्मनः पारमितासातत्यकरणाधिमोक्षार्थम् । अग्रत्वात्मावधारणमनस्कारः पारमिताग्रधर्मप्रवृत्त्या स्वात्मनः प्रधानभावसन्दर्शनात् ।  
  
(म्स_बग्छि ७४)  
एते शुभमनस्कारा दशपारमितान्बयाः ।  
सर्वदा बोधिसत्त्वानां धातुपुष्टौ भवन्ति हि ॥ म्स_११।७३ ॥  
  
इति निगमनश्लोको गतार्थः ।  
  
धर्मपर्येष्टिभेदे द्वौ श्लोकौ ।  
  
पुष्टेरध्याशयतो महती पर्येष्टिरिष्यते धीरे ।  
सविवासा ह्यविवासा तथैव वैभुत्विकी तेषाम् ॥ म्स_११।७४ ॥  
असकाया लघु[लब्ध]काया प्रपूर्णकाया च बोधिसत्त्वानाम् ।  
बहुमानसूक्ष्ममाना निर्माणा चैषणाभिमता ॥ म्स_११।७५ ॥  
  
त्रयोदशविधा पर्येष्टिः । पुष्टितः श्रुताधिमुक्तिपुष्ट्या । अध्याशयतो धर्ममुखस्त्रोतसा । महती चित्त[विभु]त्वलाभिनाम् । सबिप्रबासा प्रथमा । अविप्रवासा द्वितीया । वैभुत्विकी तृतीया । अकाया श्रुतचिन्तामयी धर्मकायरहितत्वात् । सकाया भावनामयी अधिमुक्तिचर्याभूमो । लघु[लब्ध]काया सप्तसु भूमिषु । परिपूर्णकाया शेषासु । बहुमानाधिमुक्तिचर्याभूमौ । सूक्ष्ममाना सप्तसु । निर्माणा शेषासु ।  
  
धर्महेतुत्वपर्येष्टौ श्लोकः ।  
  
रूपारूपे धर्मो लक्षणहेतुस्तथैव चारोग्यं[ग्ये] ।  
ऐश्वर्ये ऽभिज्ञाभिस्तदक्षयत्वे च धीराणाम् ॥ म्स_११।७६ ॥  
  
रूपे लक्षणहेतुर्धर्मः । अरूपे आरोग्यहेतुः क्लेशव्याधिप्रशमनात् । ऐश्वर्यहेतुरभिज्ञाभिस्तदक्षयत्वहेतुश्चानुपधिशेषनिर्वाणे ऽप्यनुपच्छेदात् । अत एवोक्तं ब्रह्मपरिपृच्छासूत्रे । चतुर्भिर्धर्मैः समन्वागता बोधिसत्त्वा धर्मं पर्येषन्ते । रत्नसञ्ज्ञया दुर्लभार्थेन भैषज्यसञ्ज्ञया क्लेशव्याधिप्रशमनार्थेन अर्थसञ्ज्ञया अविप्रणाशार्थेन निर्वाणसञ्ज्ञया सर्वदुःखप्रशमनार्थेन । रत्नभूतानि हि लक्षणानि शोभाकरत्वादतस्तद्धेतुत्वाद्धर्मरत्नसञ्ज्ञा । आरोग्यहेतुत्वाद्भैषज्यसञ्ज्ञा । अभिज्ञैश्चर्यहेतुत्वादर्थसञ्ज्ञा । तदक्षयहेतुत्वान्निर्वाणसञ्ज्ञाक्षयनिर्भयतार्थेन ।  
  
विकल्पपर्येष्टौ श्लोकः ।  
  
अभावभाबाध्यपवादकल्प एकत्वनानास्वविशेषकल्पाः ।  
यथार्थनामाभिनिवेशकल्पाः जिनात्मजैः सम्परिवर्जनीयाः ॥ म्स_११।७७ ॥  
  
दशविधविकल्पो बोधिसत्त्वेन परिवर्जनीयः । अभावविकल्पो यस्य प्रतिपक्षेणाह । प्रज्ञापारमितायामिह बोधिसत्त्वो बोधिसत्त्व एव सन्निति । भावविकल्पो यस्य प्रतिपक्षेणाह । (म्स_बग्छि ७५) बोधिसत्त्वं न समनुपश्यतीत्येवमादि । अध्यारोपविकल्पो यस्य प्रतिपक्षेणाह । रूपं शारिपुत्र स्वभावेन शून्यमिति । अपवादविकल्पो यस्य प्रतिपक्षेणाह । न शून्यतयेति । एकत्वविकल्पो यस्य प्रतिपक्षेणाह । या रूपस्य शून्यता न तद्रूपमिति । नानात्वविकल्पो यस्य प्रतिपक्षेणाह । न चान्यत्र शून्यताया रूपं रूपमेव शून्यता शून्यतैव रूपमिति । स्वलक्षणविकल्पो यस्य प्रतिपक्षेणाह । नाममात्रमिदं यदिदं रूपमिति । विशेषविकल्पो यस्य प्रतिपक्षेणाह । रूपस्य हि नोत्पादो न निरोधो न सङ्क्लेशो न व्यवदानमिति । यथानामार्थाभिनिवेशविकल्पो यस्य प्रतिपक्षेणाह । कृत्रिमं नामेत्येवमादि । यथार्थनामाभिनिवेशविकल्पश्च यस्य प्रतिपक्षेणाह । तानि बोधिसत्त्वः सर्वनामानि न समनुपश्यत्यसमनुपश्यन्नाभिनिविशते यथार्थतयेत्यभिप्रायः ।  
  
इति शुभमतिरेत्य यत्नमुग्रं द्वयपर्येषितधर्मतासतत्त्वा ।  
प्रतिशरणमतः सदा प्रजानां भवति गुणैः स समुद्रवत्प्रपूर्णः ॥ म्स_११।७८ ॥  
  
अनेन निगमनश्लोकेन पर्येष्टिमाहात्म्यं त्रिविधं दर्शयति । उपायमाहात्म्यमुग्रवीर्यतया संवृत्तिपरमार्थसत्यधर्मतापर्येषणतश्च तत्त्वं सत्यमित्यर्थः । परार्थमाहात्म्यं प्रतिशरणीभावात् प्रजानाम् । स्वार्थमाहात्म्यं च गुणैः समुद्रवत् प्रपूर्णत्वात् ।  
  
॥ महायानसूत्रालङ्कारे धर्मपर्येष्ट्यधिकार एकादशः ॥  
  
  
(म्स_बग्छि ७६)  
द्वादशो ऽधिकारः  
  
धर्मदेशनायां मात्सर्यप्रतिषेधे श्लोकः ।  
  
प्राणान्भोगांश्च धीराः प्रमुदितमनसः कृच्छ्रलब्धानसारान्  
सत्त्वेभ्यो दुःखितेभ्य सततमवसृजन्त्युच्चदानप्रकारैः ।  
प्रागेवोदारधर्मं हितकरमसकृत्सर्वथैव प्रजानां  
कृच्छ्रे नैवोपलब्धं भृशमवसृजतां वृद्धिगं चाव्ययं च ॥ म्स_१२।१ ॥  
  
कृच्छ्रलब्धानप्यसारान् क्षयित्वा[त्]प्राणान् भोगांश्च बोधिसत्त्वा दुःखितेभ्यः कारुण्यात् सततसमुदारैर्विसर्गैरुत्सृजन्ति प्रागेव धर्मं यो नैव कृच्छ्रेण वा भृशमपि वावसृजतां वृद्धिं गच्छति न क्षयं ।  
  
धर्म नैरर्थक्यसार्थक्ये श्लोकद्वयं ।  
  
धर्मो नैव च देशितो भगवता प्रत्यात्मवेद्यो यत  
आकृष्टा जनता च युक्त[युक्ति]विहितैर्धर्मैः स्वकीं धर्मतां  
स्वशान्त्यास्यपुटे विशुद्धिविपुले साधारणे ऽथाक्षये  
लालेनेव कृपात्मभिस्त्वजगरप्रख्यैः समापादिता ॥ म्स_१२।२ ॥  
  
तत्र बुद्धा अजगरोपमास्तेषां स्वशान्ति[शान्ते?]रास्यपुटं धर्मकायः । विशुद्धिविपुलं सवासनक्लेशज्ञेयावरणविशुद्धितः । साधारणं सर्वबुद्धैः अक्षयमात्यन्तिकत्वात् ।  
  
तस्मान्नैव निरर्थिका भवति सा या भावना योगिनां  
तस्मान्नैव निरर्थिका भवति सा या देशना सौगती ।  
दृष्टो ऽर्थः श्रुतमात्रकाद्यदि भवेत् स्याद्भावनापार्थिका  
अश्रुत्वा यदि भावनामनुविशेत् स्याद्देशनापार्थिका ॥ म्स_१२।३ ॥  
  
तस्मान्न निरर्थिका योगिनां भावना भवति प्रत्यात्मवेद्यस्य धर्मस्य तद्वशेनाभिगमात् । न निरर्थिका देशना भवति युक्तिविहितैर्धर्मैः स्वधर्मतायां जनताकर्षणात् । यथा पुनर्भावना सार्थिका भवेद्देशना वा तत् श्लोकार्धेन दर्शयति । शेषं गतार्थम् ।  
  
देशनाविभागे श्लोकः ।  
  
आगमतो अधिगमतो विभुत्वतो देशनाग्रसत्वानां ।  
मुखतो रूपात्सर्वा[र्वतआ]काशादुच्चरणतापि ॥॥॥ ॥ म्स_१२।४ ॥  
  
तत्र विभुत्वतो या महाभूमिप्रविष्टानां । सर्वतो रूपाद्या वृक्षवादित्रादिभ्यो ऽपि निश्चरति । शेषं गतार्थम् ।  
  
(म्स_बग्छि ७७)  
देशनासम्पतौ श्लोकद्वयं ।  
  
विषदा सन्देहजहा आदेया तत्त्वदर्शिका द्विविधा ।  
सम्पन्नदेशनेयं विज्ञेयं[या] बोधिसत्त्वानां ॥ म्स_१२।५ ॥  
  
अयं चतुष्कार्थनिर्देशेन श्लोकः । यदुक्तं ब्रह्मपरिपृच्छायां । चत्रुभिर्धर्मैः समन्वागता बोधिसत्त्वा महाधर्मदानं वितरन्ति सद्धर्मपरिग्रहणतया आत्मनः प्रज्ञोत्तापनतया सत्पुरूषकर्मकरणतया सङ्क्लेशव्यवदानसन्देशनतया च । एकेन हि बाहुश्रुत्याद्विषदा देशना भवति । द्वितीयेन महाप्राज्ञत्वात् । संशयजहा परेषां संशयच्छेदात् ।  
  
तृतीयेनानवद्यकर्मत्त्वादादेया । चतुर्थेन तत्त्वदर्शिका द्विविधा सङ्क्लेशलक्षणस्य च तत्त्वस्य व्यवदानलक्षणस्य च द्वाभ्यां द्वाभ्यां सत्याभ्याम् ।  
  
मधुरा मदव्यपेता न च खिन्ना देशनाग्रसत्त्वानां ।  
स्फुटचित्रयुक्तगमिका निरामिषा सर्वगा चैव ॥ म्स_१२।६ ॥  
  
अस्मिन्द्वितीये श्लोके मधुरा परेणाक्षिप्तस्यापरूषवचनात् । मदव्यपेता स्तुतौ सिद्धौ वा मदाननुगमनात् । अखिन्ना अकिलासिकत्वात् । स्फुटा निराचार्यमुष्टित्वात् कृत्स्नदेशनतः । चित्रा अपुनरुक्तत्वात् । युक्ता प्रमाणाविरुद्धत्वात् । गमिकाप्रतीतपदव्यञ्जनत्वात् । निरामिषा प्रसन्नाधिकारानधि[र्थि]कत्वात् । सर्वत्रगा यानत्रयगतत्वात् ।  
  
वाक्सम्पत्तौ श्लोकः ।  
  
अदीना मधुरा सूक्ता प्रतीता विषदा तथा [वाग्जिनात्मजे] ।  
[यथार्हानामिषाचैव प्रमिता विषदा तथा] ॥ म्स_१२।७ ॥  
  
अदीना पौरी पर्षत्पूरणात् । मधुरा वल्गुः । सूक्ता विस्पष्टा सुनिरूक्ताक्षरत्वात् । प्रतीता विज्ञेया प्रतीताभिधानत्वात् । यथार्हा श्रवणीया विनेयानुरूपत्वात् । अनामिषा अनिःश्रित[ता]लाभसत्कारालोके[रश्लोके] । प्रतता[प्रमिता] अप्रतिकूला परिमितायामखेदात् । विषदा अपर्यात्ता ।  
  
व्यञ्जनसम्पत्तौ श्लोकद्वयं ।  
  
उद्देशान्निर्देशात्तथैव यानानुलोमनात् श्लाक्ष्ण्यात् ।  
प्रातीत्याद्याथार्हान्नैर्याण्यादानुकूल्यत्वात् ॥ म्स_१२।८ ॥  
  
युक्तैः पदव्यञ्जनैरूद्देशात्प्रमाणाविरोधेन । सहितैर्निर्देशादुद्देशाविरोधेन । यानानुलोमनादानुलोमिकैर्यानत्रयाविरोधेन । श्लाक्ष्ण्याद[दा]नुच्छविकैरकष्टशब्दतया । प्रातीत्यादौपयिकैः (म्स_बग्छि ७८) प्रतीतार्थतया चार्थोपगमनात् । याथार्हात्प्रतिरूपैर्विनेयानुरूपतया । नैर्याण्यात्प्रदक्षिणैर्निर्वाणाधिकारतया । आनुकूल्यान्निपकस्याङ्गसम्भारैः शैक्षस्यार्याष्टाङ्गमार्गानुकूल्यात् ।  
  
व्यञ्जनसम्पच्चैषा विज्ञेया सर्वथाग्रसत्त्वानां ।  
षष्ट्यङ्गी साचिन्त्या घोषो ऽनन्तस्तु सुगतानां ॥ म्स_१२।९ ॥  
  
षष्ट्यङ्गी साचिन्त्या या गुह्यकाधिपतिनिर्देशे बुद्धस्य षष्ट्याकारा वाग् निर्दिष्टा । पुनरपरं शान्तमते तथागतस्य षष्ट्याकारोपेता वाग् निश्चरति स्निग्धा च मृदुका च मनोज्ञा च मनोरमा च शुद्धा चेति विस्तरः । तत्र स्निग्धा सत्त्वाधातुकुशलमूलोपस्तम्भिकत्वात् । मृदुका दृष्ट एव धर्मे सुखसंस्पर्शत्वात् । मनोज्ञा स्वर्थत्वात् । मनोरमा सुव्यञ्जनत्वात् । शुद्धा निरूत्तरलोकोत्तरपृष्ठलब्धत्वात् । विमला सर्वक्लेशानुशयवासनाविसंयुक्तत्वात् । प्रभास्वरा प्रतीतपदव्यञ्जनत्वात् । वल्गुः सर्वतीर्थ्यकुमतिदृष्टिविधातबलगुणयुक्तत्वात् । श्रवणीया प्रतिपत्तिनैर्याणिकत्वात् । अनन्ता[अनेला] सर्वपरप्रवादिभिरनाछेद्यत्वात् । कला रञ्जिकत्वात् । विनीता रागादिप्रतिपक्षत्वात् । अकर्कशा शिक्षाप्रज्ञप्तिसुखोपायत्वात् । अपरूषा तद्व्यतिक्रमसम्पन्निःसरणोपदेशकत्वात् । सुविनीता यानत्रयनयोपदेशिकत्वात् । कर्णसुखा विक्षेपप्रतिपक्षत्वात् । कायप्रह्णादनकरी समाध्याबाहकत्वात् । चित्तौद्विल्यकरी विपश्यनाप्रामोद्यावाहफलकत्वात् । हृदयसन्तुष्टिकरी संशयच्छेदिकत्वात् । प्रीतिसुखसञ्जननी मिथ्यानिश्चयापकर्षिकत्वात् । निःपरिदाहा प्रतिपत्तावविप्रतिसारत्वात् । आज्ञेया सम्पन्नश्रुतमयज्ञानाश्रयत्वात् । विज्ञेया सम्पन्नचिन्तामयज्ञानाश्रयत्वात् । विष्पष्टा अनाचार्यमुष्टिधर्मविहितत्वात् । प्रेमणीयानुप्राप्तस्वकार्थानां प्रेमकरत्वात् । अभिनन्दनीयाननुप्राप्तस्वकार्थानां स्पृहणीयत्वात् । आज्ञापनीया अचिन्त्यधर्मसम्यग्दर्शिकत्वात् । विज्ञापनीया चिन्त्यधर्मसम्यग्देशिकत्वात् । युक्ता प्रमाणाविरूद्धत्वात् । सहिता यथार्हविनेयदेशिकत्वात् । पुनरूक्तदोषजहा अवन्ध्यत्वात् । सिंहस्वरवेगा सर्वतीर्थ्यसन्त्रासकत्वात् । नागस्वरशब्दा उदारत्वात् । मेघस्वरघोषा गम्भीरत्वात् । नागेन्द्ररुता आदेयत्वात् । किन्नरसङ्गीतिघोषा मधुरत्वात् । कलविङ्कस्वररूतरविताभी[ती]क्ष्णभङ्गुरत्वात् । ब्रह्मस्वररुतरविता दूरङ्गमत्वात् । जीवञ्जीवकस्वररुतरविता सर्वसिद्धिपूर्वङ्गममङ्गलत्वात् । देवेन्द्रमधुरनिर्घोषा अनतिक्रमणीयत्वात् । दुन्दुभिस्वरा सर्वमारप्रत्यर्थिकविजयपूर्वङ्गमत्वात् । अनुन्नता स्तुत्यसङ्क्लिष्टत्वात् । अनवनता निन्दासङ्क्लिष्टत्वात् । सर्वशब्दानुप्रविष्टा सर्वव्याकरणसर्वाकारलक्षणानुप्रविष्टत्वात् । अपशब्दविगता स्मृतिसम्प्रमोषे तदनिश्चरणत्वात् । अविकला विनेयकृत्यसर्वकालप्रत्युपस्थितत्वात् । अलीना लाभसत्कारानिश्रितत्वात् । अदीना सावद्यापगत्वात् । प्रमुदिता अखेदित्वात् । प्रसृता सर्वविद्यास्थानकौशल्यानुगतत्वात् । अखिला[सखिला] सत्त्वानां (म्स_बग्छि ७९) तत्सकलार्थसम्पादकत्वात् । सरिता प्रबन्धानुपच्छिन्नत्वात् । ललिता विचित्राकारप्रत्युपस्थानत्वात् । सर्वस्वरपूरणी एकस्वरनैकशब्दविज्ञप्तिप्रत्युपस्थापनत्वात् । सर्वसत्त्वेन्द्रियसन्तोषणी एकानेकार्थविज्ञप्तिप्रत्युपस्थानत्वात् । अनिन्दिता यथाप्रतिज्ञत्वात् । अचञ्चला आगमितकालप्रयुक्तत्वात् । अचपला अत्वरमाणविहितत्वात् । सर्वपर्षदनुरविता दुरान्तिकपर्षत्तुल्यश्रवणत्वात् । सर्वाकारवरोपेता सर्वलौकिकार्थदृष्टान्तधर्मपरिणामिकत्वात् ।  
  
देशनामाहात्म्ये चत्वारः श्लोकाः ।  
  
वाचा पदैः सुयुक्तैरनुदेशविभागसंशयच्छेदैः ।  
बहुलीकारानुगता ह्युद्धटितविपञ्चितज्ञेषु ॥ म्स_१२।१० ॥  
  
आख्याति वाचा । प्रज्ञापयति पदैः सुयुक्तैः । प्रस्थापयति विभाजयति विवृणोति यथाक्रममुद्देशविभागसंशयच्छेदैः । उत्तानीकरोति उत्तानीकरणं बहुलीकारानुगता देशना निश्चयबलाधानार्थं । देशयत्युद्धटितज्ञेषु । सम्प्रकाशयति विपञ्चितज्ञेषु ।  
  
शुद्धा त्रिमण्डलेन हितेयं देशना हि बुद्धानां ।  
दोषैर्विवर्जिता पुनरष्टभिरेषैव विज्ञेया ॥ म्स_१२।११ ॥  
  
शुद्धा त्रिमण्डलेनेति । येन च देशयति वाचा पदैश्च । यथा चोद्देशादिप्रकारैः । येषु चोद्धटितविपञ्चितज्ञेषु । एषैव च देशना पुनरष्टदोषविवर्जिता वेदितव्या यथाक्रमम् ।  
  
कौशीद्यमनवबोधो ह्यवकाशस्याकृतिर्ह्यनीतत्वम् ।  
सन्देहस्याच्छेदस्तद्विगमस्यादृढीकरणम् ॥ म्स_१२।१२ ॥  
  
ते पुनरष्टौ दोषाः । कौशीद्यमनवसम्बोधः अवकाशस्याकरणं अनीतार्थत्वं सन्देहस्याच्छेदना तद्विगमस्यादृढीकरणं निश्चयश्येत्यर्थः ।  
  
खेदो ऽथ मत्सरित्वं दोषा ह्येते मता कथायां हि ।  
तदभावाद्बुद्धानां निरूत्तरा देशना भवति ॥ म्स_१२।१३ ॥  
  
खेदो येनाभीक्ष्णं न देशयेत् । मत्सरित्वं [मत्सरित्वं] चाकृत्स्नप्रकाशनात् । अर्थसम्पत्तौ श्लोकद्वयं ।  
  
कल्याणो धर्मो ऽयं हेतुत्वाद्भक्तितुष्टिबुद्धीनां ।  
द्विविधार्थः सुग्राह्यश्चतुर्गुणब्रह्मचर्यवदः ॥ म्स_१२।१४ ॥  
परैसाधारणयोगकेवलं त्रिधातुकक्लेशविहानिपूरकम् ।  
स्वभावशुद्धं मलशुद्धितश्च तच्चतुर्गुणब्रह्मविचर्यमिष्यते ॥ म्स_१२।१५ ॥  
  
चतुर्गुणब्रह्मचर्यसम्प्रकाशको धर्मः । आदिमध्यपर्यवसानकल्याणो यथाक्रमं श्रुतचिन्ताभावनाभिर्भक्तितुष्टिबुद्धिहेतुत्वात् । तत्र भक्तिरधिमुक्तिः सम्प्रत्ययः तुष्टिः प्रामोद्यं (म्स_बग्छि ८०) युक्तिनिध्यानाच्छक्यप्राप्तितां विदित्वा । बुद्धिः समाहितचित्तस्य यथाभूतज्ञानं । द्विविधार्थ इत्यतः स्वर्थः संवृतिपरमार्थसत्ययोगात् । सुग्राह्य इत्यतः सुव्यञ्जनः प्रतीतपदव्यञ्जनत्वात् । चतुर्गुणं ब्रह्मचर्यम् । केवलं परैसाधारणात्वात् परिपूर्णं त्रिधातुक्लेशप्रहाणपरिपूरणात् । परिशुद्धं स्वभावविशुद्धितो ऽनास्रवत्वात् । पर्यवदातं मलविशुद्धितः सन्तानविशुद्ध्या क्षीणास्रवाणाम् ।  
  
अभिसन्धिविभागे श्लोकद्वयम् ।  
  
अवतारणसन्धिश्च सन्धिर्लक्षणतो ऽपरः ।  
प्रतिपक्षाभिसन्धिश्च सन्धिः परिणतावपि ॥ म्स_१२।१६ ॥  
श्रावकेषु स्वभावेषु दोषाणां विनये तथा ।  
अभिधानस्य गाम्भीर्ये सन्धिरेष चतुर्विधः ॥ म्स_१२।१७ ॥  
  
चतुर्विधो ऽभिसन्धिर्देशनायां बुद्धस्य वेदितव्यः । अवतारणाभिसन्धिर्लक्षणाभिसन्धिः प्रतिपक्षाभिसन्धिः परिणामनाभिसन्धिश्च । तत्रावतारणाभिसन्धिः श्रावकेषु द्रष्टव्यः । शासनावतारणार्थमनुत्रासाय रूपाद्यस्तित्वदेशनात् । लक्षणाभिसन्धिस्त्रिषु परिकल्पितादिस्वभावेषु द्रष्टव्यो निःस्वभावानुत्पन्नादिसर्वधर्मदेशनात् । प्रतिपक्षाभिसन्धिर्दोषाणां विनये द्रष्टव्यो यथाष्टावरणप्रतिपक्षाग्रयानसम्भाषासानुशंसे[सं] गाथाद्वयं वक्ष्यति । परिणामनाभिसन्धिरभिधानगाम्भीर्ये द्रष्टव्यो यथाह ।  
  
असारे सारमतयो विपर्यासे च सुस्थिताः ।  
क्लेशेन च सुसङ्क्लिष्टा लभन्ते बोधिमुत्तमां ॥ म्स_१२।इति ।  
  
अयमत्राभिसन्धिः । असारे सारमतय इत्यविक्षेपे येषां सारबुद्धिः प्रधानबुद्धिर्विक्षेपो हि विसारश्चेतसः । विपर्यासे च सुस्थिता इति नित्यसुखशुच्यात्मग्राहविपर्ययेणानित्यादिके विपर्यासे सुस्थिता अपरिहाणितः । क्लेशेन च स सङ्क्लिष्टा इति दीर्घदुष्करव्यायामश्रमेणात्यर्थं परिक्लिष्टाः ।  
  
अभिप्रायविभागे श्लोकः ।  
  
समतार्थान्तरे ज्ञेयस्तथा कालान्तरे पुनः ।  
पुद्गलस्याशये चैव अभिप्रायश्चतुर्विधः ॥ म्स_१२।१८ ॥  
  
चतुर्विधो ऽभिप्रायः । सत[म]ताभिप्रायो यदाह । अहमेव स तस्मिन्समये विपश्वी सम्यक्सम्बुद्धो ऽभूवमित्यविशिष्टधर्मकायत्वात् । अर्थान्तराभिप्रायो यदाह । निः स्वभावाः सर्वधर्मा अनुत्पन्नाइत्येवमादि अयथारूतार्थत्वात् । कालन्तराभिप्रायो यदाह । ये (म्स_बग्छि ८१) सुखावत्यां प्रणिधानं करिष्यन्ति ते तत्रोपपत्स्यन्त इति कालान्तरेणेत्यभिप्रायः । पुद्गलाशयाभिप्रायो यत्तदेव कुशलमूलं कस्यचित्प्रशंसते कस्यचिद्विगर्हते ऽल्पमात्रसन्तुष्टस्य वैपुल्यसङ्ग्रहात् महायानसूत्रान्तसानुशंसं गाथाद्वयमुपादायाह ।  
  
बुद्धे धर्मे ऽवज्ञा कौशीद्यं तुष्टिरल्पमात्रेण ।  
रागे माने चरितं कौकृत्यं चानियतभेदः ॥ म्स_१२।१९ ॥  
सत्त्वानामावरणं तत्प्रतिपक्षो ऽग्रयानसम्भाषा ।  
सर्वान्तरायदोषप्रहाणमेषां ततो भवति ॥ म्स_१२।२० ॥  
यो ग्रन्थतो ऽर्थतो वा गाथाद्वयधारणे प्रयुज्येत ।  
स हि दशविधमनुशंसं लभते सत्त्वोत्तमो धीमान् ॥ म्स_१२।२१ ॥  
कृत्स्नां च धातुपुष्टिं प्रामोद्यं चोत्तमं मरणकाले ।  
जन्म च यथाभिकामं जातिस्मरतां च सर्वत्र ॥ म्स_१२।२२ ॥  
बुद्धैश्च समवधानं तेभ्यः श्रवणं तथाग्रयानस्य ।  
अधिमुक्तिं सह बुद्ध्या द्वयमुखतामाशुबोधिं च ॥ म्स_१२।२३ ॥  
  
बुद्धे धर्मे ऽवज्ञेति पञ्च गाथाः । तत्रानियतभेदो बोधिसत्त्वानामनियतानां महायानाद्भेदः । अग्रयानसम्भाषा या महायानदेशना । बुद्धे ऽवज्ञावरणस्य प्रतिपक्षसम्भाषा । अहमेव स तेन कालेन विपश्वी सम्यक्सम्बुद्धो ऽभूवमिति । धर्मे ऽवज्ञावरणस्य प्रतिपक्षसम्भाषा । इयतो गङ्गानदीवालिकासमानबुद्धान्पर्युपास्य महायाने ऽवबोध उत्पद्यत इति । कौशीद्यावरणस्य प्रतिपक्षसम्भाषा । ये सुखावत्यां प्रणिधानं करिष्यन्ति ते तत्रोपपत्स्यन्त इति । विमलचन्द्रप्रभस्य च तथागतस्य नामधेयग्रहणमात्रेण नियतो भवत्यनुत्तरायां सम्यक्सम्बोधाविति । अल्पमात्रसन्तुष्ट्यावरणस्य प्रतिपक्षसम्भाषा । यत्र भगवान् क्वचिद्दानादि विवर्णयति अन्यत्र वर्णितवान् । रागचरितस्य चावरणस्य प्रतिपक्षसम्भाषा । यत्र भगवान् बुद्धक्षेत्रविभूतिं वर्णयति । मानचरितस्यावरणस्य प्रतिपक्षसम्भाषा । यत्र भगवान् कस्यचिद् बुद्धस्याधिकां सम्पत्तिं वर्णयति । कौकृत्यावरणस्य प्रतिपक्षसम्भाषा । ये बुद्धबोधिसत्त्वेष्व[ष्वप]कारं करिष्यन्ति ते सर्वे स्वर्गोपगा भविष्यन्तीति । अनियतभेदस्यावरणस्य प्रतिपक्षसम्भाषा । महाश्रावकाणां बुद्धत्वे व्याकरणदेशना एकयानदेशना च । कृत्स्नधातुपुष्टिः सर्वमहायानाधिष्ठानाय धातुपुष्टिस्तदावरणविगमात् सर्वत्र महायाने ऽधिमुक्तिलाभतः । द्वयमुखता समाधिमुखता धारणीमुखता च । दृष्टे धर्मे द्विविधो ऽनुशंसः साम्परायिके ऽष्टविधः क्रमेणोत्तरोत्तरविशेषलाभाद्वेदितव्यः ।  
  
(म्स_बग्छि ८२)  
देशनानुशंसेश्लोकः ।  
  
इति सुग[म]तिरखेदवान् कृपालुः प्रथितयशाः सुविधिज्ञतामुपेतः ।  
भवति सुकथिको हि बोधिसत्त्वस्तपति जने कथितैर्यथैव सूर्यः ॥ म्स_१२।२४ ॥  
  
पञ्चभिः कारणैः सुकथिकत्वं । सूर्यवत्प्रतपनं चानुशंसः । लोकावर्जनतो बहुमतत्वात् । पञ्च कारणानि सुकथिकत्वस्य येनाविपरीतं दर्शयति अभीक्ष्णं निरामिषचित्त आदेयवाक्यविनेयानुरूपं च ।  
  
॥ महायानसूत्रालङ्कारे देशनाधिकारो द्वादशः ॥  
  
  
(म्स_बग्छि ८३)  
त्रयोदशो ऽधिकारः  
  
प्रतिपत्तिविभागे षट् श्लोकाः ।  
  
द्वेधा नैरात्म्यमाज्ञाय धीमान् पुद्गलधर्मयोः ।  
द्वयमिथ्यात्वसम्यक्त्वं विवर्ज्येत त्रयेण हि ॥ म्स_१३।१ ॥  
  
यथार्थमाज्ञाय धर्ममाज्ञाय धर्मानुधर्मप्रतिपन्नो भवति सामीचीप्रतिपन्नो ऽनुधर्मचारी तत्सन्दर्शयति । तत्र द्विधा पुद्गलधर्म नैरात्म्यज्ञानं ग्राह्यग्राहकाभावतः । द्वयमिथ्यात्वसम्यक्त्त्वं विवर्ज्यं त्रयं । अभावे च शून्यतासमाधिः परिकल्पितस्य स्वभावस्य । भावे चाप्रणीहितानिमित्तौ परतन्त्रनिष्पन्नयोः स्वभावयोः । एतत्समाधित्रयं लौकिकं न मिथ्यात्वं लोकोत्तरज्ञानावाहनात् । न सम्यक्त्वमलोकोत्तरत्वात् ।  
  
अर्थज्ञः सर्वधर्माणां वेत्ति कोलसमानतां ।  
श्रुततुष्टिप्रहाणाय धर्मज्ञस्तेन कथ्यते ॥ म्स_१३।२ ॥  
  
एवमर्थज्ञः सर्वधर्माणां सूत्रादीनां कोलोपमतां जानाति । श्रुतमात्रसन्तुष्टिप्रहाणाय तेन धर्मज्ञो भवति ।  
  
पार्थग्जनेन ज्ञानेन प्रतिविध्य द्वयं तथा ।  
तज्ज्ञानपरिनिष्पत्तावनुधर्मं प्रपद्यते ॥ म्स_१३।३ ॥  
  
एतेन द्विविधेन पार्थग्जनेनार्थधर्मज्ञानेन द्वयं नैरात्म्यभावं प्रतिविध्य यथाक्रमं [नैरात्म्यं तथा प्रतिविध्य यथोक्तं] तस्य ज्ञानस्य परिनिष्पत्त्यर्थं प्रतिपद्यते । एवमनुधर्मं प्रतिपद्यते ।  
  
ततो ज्ञानं स लभते लोकोत्तरमनुत्तरं ।  
आदिभूमौ समं सर्वैर्बोधिसत्त्वैस्तदात्मभिः ॥ म्स_१३।४ ॥  
  
ततो ज्ञानं स लभते लोकोत्तरमनुत्तरमिति । विशिष्टतरयानाभावात् । आदिभूमौ प्रमुदितायां भूमौ समं सर्वैर्बोधिसत्त्वैस्तदात्मभिरिति तद्भूमिकैरेवं सामीचीप्रतिपन्नो भवति तद्भूमिकबोधिसत्त्वसमतया ।  
  
कृत्वा दर्शनज्ञेयानां[हेयानां] क्लेशानां सर्वसङ्क्षयम् ।  
ज्ञेयावरणज्ञानाया[हानाय] भावनायां प्रयुज्यते ॥ म्स_१३।५ ॥  
  
(म्स_बग्छि ८४)  
श्लोको गतार्थः ।  
  
व्यवस्थानविकल्पेन ज्ञानेन सहचारिणा ।  
अनुधर्मं चरत्येवं परिशिष्टासु भूमिषु ॥ म्स_१३।६ ॥  
  
शेषेणानुधर्मचारित्वं दर्शयति । व्यवस्थानाविकल्पेनेति भूमिव्यवस्थानज्ञानेनाविकल्पेन च । सहचारिणेत्यनुसम्बद्धचारिणा अन्योन्यनैरन्तर्येण । एतेन श्लोकद्वयेनानुधर्मचारित्वं दर्शितं ।  
  
प्रतिपत्तावप्रमादक्रियायां चत्वारः श्लोकाः ।  
  
सुलाभो ऽथ स्वधिष्ठानः सुभूमिः सुसहायकः ।  
सुयोगो गुणवान् देशो यत्र धीमान् प्रपद्यते ॥ म्स_१३।७ ॥  
  
चतुर्भिश्चक्रैरप्रमादक्रियां दर्शयति प्रतिरूपदेशवासादिभिः । तत्रानेन श्लोकेन प्रतिरूपदेशवासं दर्शयति । सुलाभश्चीवरपिण्डपातादीनां जीवितपरिष्काराणामकृच्छ्रेण लाभात् । स्वधिष्ठानो दुर्जनैर्दस्युप्रभृतिभिरनधिष्ठितत्वात् । सुभूमिरारोग्यभूमित्वात् । सुसहायकः सभागशीलदृष्टिसहायकत्वात् । सुयोगो दिवाल्पाकीर्णाभिलापकत्वात् रात्रौ चाल्पशब्दादिकत्वात् ।  
  
बहुश्रुतो दृष्टसत्यो वाग्मी समनुकम्पकः ।  
अखिन्नो बोधिसत्त्वश्च ज्ञेयः सत्पुरूषो महान् ॥ म्स_१३।८ ॥  
  
अनेन द्वितीयेन सत्पुरूषं दर्शयति । आगमाधिगमवाक्करणनिरामिषचित्ताकिलासित्वगुणयोगात् ।  
  
स्वालम्बना मुसम्भरा [सुसंस्तब्धा] सुभावनैव [सुपायाचैव?] देशिता ।  
सुनिर्याणप्रयोगा च आत्मसम्यक्प्रधानता ॥ म्स_१३।९ ॥  
  
अनेन तृतीयेन योनिशोमनस्कारसङ्गृहीतमात्मनः सम्यक्प्रणीधानतां दर्शयति । सद्धर्मालम्बनतया सुसम्भृतसम्भारतया शमथादिनिमित्तानां कालेन कालं भावनातया अल्पमात्रासन्तुष्टितया सत्युत्तरकरणीये सातत्यसत्कृत्यप्रयोगतया च ।  
  
रतेः क्षणोपपत्तेश्च आरोग्यस्यापि कारणं ।  
समाधेर्विचयस्यापि पूर्वे हि कृतपुण्यता ॥ म्स_१३।१० ॥  
  
अनेन चतुर्थेन पूर्वकृतपुण्यतां पञ्चविधेन हेतुत्वेन दर्शयति । रतिहेतुत्वेन यतः प्रतिरूपदेशवासे ऽभिरमते । क्षणोपपत्तिहेतुत्वेन यतः सत्पुरूषायाश्रयं लभते । (म्स_बग्छि ८५) आरोग्यसमाधिप्रज्ञाहेतुत्वेन च यत आत्मनः सम्यक्प्रणिधानं सम्पद्यते ।  
  
क्लेशत एव क्लेशनिःसरणे श्लोकास्त्रयः ।  
  
धर्मधातुविनिर्मुक्तो यस्माद्धर्मो न विद्यते ।  
तस्माद्रागादयस्तेषां बुद्धैर्निःसरणं मताः ॥ म्स_१३।११ ॥  
  
यदुक्तं भगवता । नाहमन्यत्र रागाद्रागस्य निःसरणं वदाम्येवं द्वेषान्मोहादिति । तत्राभिसन्धिं दर्शयति । यस्माद्धर्मधातुविनिर्मुक्तो धर्मो नास्ति धर्मताव्यतिरेकेण धर्माभावात् । तस्माद्रागादिधर्मतापि रागाद्याख्यां लभते स च निःसरणं रागादीनामित्येवं तत्राभिसन्धिर्वेदितव्यः ।  
  
धर्मधातुविनिर्मुक्तो यस्माद्धर्मो न विद्यते ।  
तस्मात्सङ्क्लेशनिर्देशे स संविद्[सन्धिर] धीमतां मतः ॥ म्स_१३।१२ ॥  
  
यदुक्तं । अविद्या च बोधिश्चैकमिति । तत्रापि सक्लेशनिर्देशे स एवाभिसन्धिः । अविद्या बोधिधर्मता स्यात्तदुपचारात् ।  
  
यतस्तानेव रागादीन्योनिशः प्रतिपद्यते ।  
ततो विमुच्यते तेभ्यस्तेनैषां निःसृतिस्ततः ॥ म्स_१३।१३ ॥  
  
तानेव रागादीन्योनिशः प्रतिपद्यमानस्तेभ्यो विमुच्यते तस्मात्परिज्ञातास्त एव तेषां निःसरणं भवतीत्ययमत्राभिसन्धिः ।  
  
श्रावकप्रत्येकबुद्धमनसिकारपरिवर्जने श्लोकद्वयं ।  
  
न खलु जिनसुतानां बाधकं दुःखमुग्रं  
नरकभवनवासैः सत्त्वहेतोः कथञ्चित् ।  
शमभवगुणदोषप्रेरिता हीनयाने  
विविधशुभविकल्पा बाधका धीमतां तु ॥ म्स_१३।१४ ॥  
न खलु नरकवासो धीमतां सर्वकालं  
विमलविपुलबोधेरन्तरायं करोति ।  
स्वहितपरमशीतस्त्वन्ययाने विकल्पः  
परमसुखविहारे ऽप्यन्तरायं करोति ॥ म्स_१३।१५ ॥  
  
अनयोः श्लोकयोरेकस्य द्वितीयः साधकः । उभौ गतार्थौ ।  
  
निःस्वभावताप्रकृतिपरिशुद्धित्रासप्रतिषेधे चत्वारः श्लोकाः ।  
  
(म्स_बग्छि ८६)  
धर्माभावोपलब्धिश्च निःसङ्क्लेशविशुद्धिता ।  
मायादिसदृशी ज्ञेया आकाशसदृशी तथा ॥ म्स_१३।१६ ॥  
यथैव चित्रे विधिवद्विचित्रिते नतोन्नतं नास्ति च दृश्यते ऽथ च ।  
अभूतकल्पे ऽपि तथैव सर्वथा द्वयं सदा नास्ति स दृश्यते ऽथ च ॥ म्स_१३।१७ ॥  
यथैव तोये लुति[टि]ते प्रसादिते न जायते सा पुनरच्छतान्यतः ।  
मलापकर्षस्तु स तत्र केवलः स्वचित्तशुद्धौ विधिरेष एव हि ॥ म्स_१३।१८ ॥  
मतं च चित्तं प्रकृतिप्रभास्वरं सदा तदागन्तुकदोषदूषितं ।  
न धर्मताचित्तमृते ऽन्यचेतसः प्रभास्वरत्वं प्रकृतौ विधीयते ॥ म्स_१३।१९ ॥  
  
धर्माभावश्च धर्मोपलब्धिश्चेति त्रासस्थानं निःसङ्क्लेशता च धर्मधातोः प्रकृत्या विशुद्धता च पश्चादिति त्रासस्थानं बालानां । तद्यथाक्रमं मायादिसादृश्येनाकाशसादृश्येन च प्रसाधयंस्ततस्त्रासं प्रतिषेधयति । तथा चित्रे नतोन्नतसादृश्येन लुति[टि]तप्रसादिततोयसादृश्येन च यथाक्रमं । चतुर्थेन श्लोकेन तोयसाधर्म्यं चित्ते प्रतिपादयति । यथा तोयं प्रकृत्या प्रसन्नमागन्तुकेन तु कालुष्येण लुति[टि]तं भवत्येवं चित्तं प्रकृत्या प्रभास्वरं मतमागन्तुकैस्तु दौषैर्दूषितमिति । न च धर्मताचित्तादृते ऽन्यस्य चेतसः परतन्त्रलक्षणस्य प्रकृतिप्रभास्वरत्वं विधीयते । तस्माच्चित्ततथतैवात्र चित्तं वेदितव्यं ।  
  
रागजापत्तिप्रतिषेधे चत्वारः श्लोकाः ।  
  
बोधिसत्त्वस्य सत्त्वेषु प्रेम मज्जगतं महत् ।  
यथैकपुत्रके तस्मात्सदा हितकरं मतम् ॥ म्स_१३।२० ॥  
सत्त्वेषु हितकारित्वन्नैत्यापत्तिं स रागजां ।  
द्वेषो विरुद्यते त्वस्य सर्वसत्त्वेषु सत्पथा[सर्वथा] ॥ म्स_१३।२१ ॥  
यथा कपोती स्वसुतातिवत्सला स्वभावकांस्तानुपगुह्य तिष्ठति ।  
तथाविधायां प्रतिघो विरुध्यते सुतेषु तद्वत्सकृपे ऽपि देहिषु ॥ म्स_१३।२२ ॥  
मैत्री यतः प्रतिघचित्तमतो विरुद्धं  
शान्तिर्यतो व्यसनचित्तमतो विरुद्धं ।  
अर्थो यतो निकृतिचित्तमतो विरुद्धं  
ल्हादो यतः प्रतिभयं न[च] ततो विरुद्धं ॥ म्स_१३।२३ ॥  
  
यत्सत्त्वेषु बोधिसत्त्वस्य प्रेम सो ऽत्र रागो ऽभिप्रेतस्तत्कृतामापत्तिं तेषां प्रतिषेधयति । सत्त्वहितक्रियाहेतुत्वात् । कपोतीमुदाहरति तब्दहुरागत्वात् अपत्यस्नेहाधिमात्रतया (म्स_बग्छि ८७) सकृपे बोधिसत्त्वे देहिषु सत्त्वेषु प्रतिघो विरुध्यते । बोधिसत्त्वानां सत्त्वेषु मैत्री भवति व्यसनशान्तिः अर्थदानं ल्हादश्च प्रीत्युत्पादात् । यत इमे मैत्र्यादयस्तत एव प्रतिघचित्तं विरुद्धं । तत्पूर्वकाणि च व्यसनचित्तादीनि ।  
  
प्रतिपत्तिभेदे पञ्च श्लोकाः ।  
  
यथातुरः सुभैषज्ये संसारे प्रतिपद्यते ।  
आतुरे च यथा वैद्यः सत्त्वेषु प्रतिपद्यते ॥ म्स_१३।२४ ॥  
अनिष्पन्ने यथा चेटे स्वात्मनि प्रतिपद्यते ।  
वणिग्यथा पुनः पण्ये कामेषु प्रतिपद्यते ॥ म्स_१३।२५ ॥  
यथैव रजको वस्त्रे कर्मणे प्रतिपद्यते ।  
पिता यथा सुते बाले सत्त्वाहेठे प्रपद्यते ॥ म्स_१३।२६ ॥  
अग्न्यर्थी वाधरारण्यां सातत्ये प्रतिपद्यते ।  
वैश्वासिको वानिष्पन्ने अधिचित्ते प्रपद्यते ॥ म्स_१३।२७ ॥  
मायाकार इव ज्ञेये प्रज्ञया प्रतिपद्यते ।  
प्रतिपत्तिर्यथा यस्मिन् बोधिसत्त्वस्य सा मता ॥ म्स_१३।२८ ॥  
  
यथा यस्मिन्प्रतिपद्यते तदभिद्योतयति । यथेति सुभैषज्यादिष्विवातुरादयः । यत्रेति संसारादिषु प्रतिसङ्ख्याय संसारनिषेवणात् । कारुण्येन क्लेशातुरसत्त्वापरित्यागात् । स्वप्रणिहितत्वचित्तकरणात् । दानादिपारमिताभिश्च यथाक्रमं भोगवृद्धिनयनात् । कायादिकर्मपरिशोधनात् । सत्त्वापकाराकोपात् । कुशलभावनानिरन्तराभियोगात् । समाध्यनास्वादनात् । ज्ञेयाविपर्यासाच्च ।  
  
प्रतिपत्तित्रिमण्डलपरिशुद्धौ श्लोकः ।  
  
इति सततमुदारयुक्तवीर्यो द्वयपरिपाचनशोधने सुयुक्तः ।  
परमविमलनिर्विकल्पगुद्ध्या व्रजति स सिद्धिमनुत्तमां क्रमेण ॥ म्स_१३।२९ ॥  
  
इति निर्विकल्पेन धर्म नैरात्म्यज्ञानेन प्रतिपत्तुः प्रतिपत्तव्यस्य प्रतिपत्तेश्चाविकल्पना त्रिमण्डलपरिशुद्धिर्वेदितव्या । द्वयपरिपाचनशोधनेषु [सु]युक्त इति सत्त्वानामात्मनश्च ।  
  
॥ महायानसूत्रालङ्कारे प्रतिपत्त्यधिकारस्त्रयोदशः ॥  
  
  
(म्स_बग्छि ८८)  
चतुर्दशो ऽधिकारः  
  
अववादानुशासनीविभागे श्लोका एकपञ्चाशत् ।  
  
कल्पासङ्ख्येयनिर्यातो ह्यधिमुक्तिं विवर्धयन् ।  
सम्पूर्णः कुशलैर्धर्मैः सागरो वारिभिर्यथा ॥ म्स_१४।१ ॥  
  
अधिमुक्तिं विवर्धयन्नित्यधिमात्रावस्थानयनात् । शेषं गतार्थम् ।  
  
तथा सम्भृतसम्भारो ह्यादिशुद्धो जिनात्मजः ।  
सुविज्ञः कल्प[ल्य]चित्तश्च भावनायां प्रयुज्यते ॥ म्स_१४।२ ॥  
  
आदिशुद्धो बोधिसत्त्वसंवरपरिशोधनान्महायाने दृष्टिऋज्जु[जु]करणाच्चाविपरीतार्थग्रहणतः । सुविज्ञो बहुश्रुतत्वात् । कल्प[ल्य]चित्तो विनिवरणत्वात् ।  
  
धर्मस्त्रोतसि बुद्धेभ्यो ऽववादं लभते तदा ।  
विपुलं शमथज्ञानवैपुल्यगमनाय हि ॥ म्स_१४।३ ॥  
  
श्लोको गतार्थः ।  
  
ततः सूत्रादिके धर्मे सो ऽद्वयार्थविभावके ।  
सूत्रादिनाम्नि बन्धीयाच्चित्तं प्रथमतो यतिः ॥ म्स_१४।४ ॥  
ततः पदप्रभेदेषु विचरेदनुपूर्वशः ।  
विचारयेत्तदर्थांश्च प्रत्यात्मयोनिशश्च सः ॥ म्स_१४।५ ॥  
अवधृत्य च तानर्थान्धर्मे सङ्कलयेत्पुनः  
ततः कुर्यात्समाशास्तिं तदर्थाधिगमाय सः ॥ म्स_१४।६ ॥  
  
सूत्रगेयादिके धर्मे यत्सूत्रादिनाम दशभूमिकमित्येवमादि तत्र चित्तं प्रथमतो बध्नीयात् । एभिस्त्रिभिः श्लोकैः षट् चित्तान्युपदिष्टानि । मूलचित्तमनुचरचित्तं विचारणाचित्तमवधारणाचित्तं सङ्कलनचित्तमाशास्तिचित्तं च । तत्र मूलचित्तं यत्सूत्रादीनां धर्माणां नामालम्बनं । अववादं श्रुत्वा स्वयं वा कल्पयित्वा । तद्यथानित्यं दुःखं शून्यमनात्म्यं य योनिशो न चेत्यादि । अनुचरचित्तं येन सूत्रादीनां नामत आलम्बितानां पदप्रभेदमनुगच्छति । विचारणाचित्तं येनार्थं व्यञ्जनं च विचारयति । तत्रार्थं चतुर्भिराकारैर्विचारयति गणनया तुलनया मीमांसया प्रत्यवेक्षणया च । तत्र गणना सङ्ग्रहणं तद्यथा रूपं दशायतनान्येकस्य च प्रदेशो वेदना षड् वेदनाकाया इत्येवमादि । तुलना सङ्ख्यावतो (म्स_बग्छि ८९) धर्मस्य शमलक्ष[ण?]ग्रहणमनाध्यारोपानपवादतः । मीमांसा प्रमाणपरीक्ष । प्रत्यवेक्षणागणिततुलितमीमांसितस्यार्थस्यावलोकनं । व्यञ्जनं द्वाभ्यामाकाराभ्यां विचारयति । सार्थतथा[या] च समस्तानां व्यञ्जनानां निरर्थतया च व्यस्तानां । अवधारणाचित्तं येन यथानुचरितं विचारितं वा तन्निमित्तमवधारयति । सङ्कलनचित्तं तद्यथा विचारितमर्थं मूलचित्ते सङ्क्षिप्यपरिपिण्डिताकारं वर्तते । आशास्तिचित्तं यदर्थं प्रयुक्तो भवति समा[ध्यर्थं वा?] तत्परिपूर्यर्थं वा श्रामण्यफलार्थं वा भूमिप्रवेशार्थं वा विशेषगमनार्थं वा तच्छन्दसहगतं वर्तते । चित्तमेव ह्यालम्बनप्रतिभासं वर्तते न चित्तादन्यदालम्बनमस्तीति जानतो वा चित्तमात्रमजानतो वा चित्तमेवालम्बनं नान्यत् । इति षड्विधं चित्तमालम्बनं व्यवस्थाप्यते ।  
  
एषेत प्रत्यवेक्षेत मनोजल्पैः प्रबन्धतः ।  
निर्जल्पैकरसैश्चापि मनस्कारैर्विचारयेत् ॥ म्स_१४।७ ॥  
ज्ञेयः शमथमार्गो ऽस्य धर्मनाम च पिण्डितं ।  
ज्ञेयो विपश्यनामार्गस्तदर्थानां विचारणा ॥ म्स_१४।८ ॥  
युगनद्धश्च विज्ञेयो मार्गस्तत्पिण्डितं पुनः ।  
लीनं चित्तस्य गृह्णीयादुद्धतं शमयेत्पुनः ॥ म्स_१४।९ ॥  
श[स]मप्राप्तमुपेक्षेत तस्मिन्नालम्बने पुनः  
सातत्येनाथ सत्कृत्य सर्वस्मिन्योजयेत्पुनः ॥ म्स_१४।१० ॥  
  
एभिश्चतुर्भिः श्लोकैरेकादश मनस्कारा उपदिष्टाः । सवितर्कः सविचारः । अवितर्को विचारमात्रः । अवितर्को ऽविचारः । शमथमनस्कारः । विपश्यना मनस्कारः । युगनद्धमनस्कारः । [प्रग्रहनिमित्तमनस्कारः] शमथनिमित्तमनस्कारः । उपेक्षानिमित्त मनस्कारः । सातत्यमनस्कारः । सत्कृत्यमनस्कारश्च ।  
  
निबध्यालम्बने चित्तं तत्प्रवेधं[वाहं] न विक्षिपेत् ।  
अवगम्याशु विक्षेपं तस्मिन् प्रतिहरेत्पुनः ॥ म्स_१४।११ ॥  
प्रत्यात्मं सङ्क्षिपेच्चित्तमुपर्युपरि बुद्धिमान् ।  
ततश्चर [द]मयेच्चित्तं समाधौ गुणदर्शनात् ॥ म्स_१४।१२ ॥  
अरतिं शमयेत्तस्मिन्विक्षेपदोषदर्शनात् ।  
अभिध्यादौर्मनस्यादीन्व्युत्थितान् शमयेत्तथा ॥ म्स_१४।१३ ॥  
ततश्च साभिसंस्कारां चित्ते स्वरसवाहितां ।  
लभेतानभिसंस्कारान् [रां] तद्भ्यासात्पुनर्यतिः ॥ म्स_१४।१४ ॥  
  
(म्स_बग्छि ९०)  
एभिश्चतुर्भिः श्लोकैर्नवाकारया चित्तस्थित्या स्थित्युपाय उपदिष्टः । चित्तं स्थापयति संस्थापयति अवस्थापयति उपस्थापयति दमयति शमयति व्युपशमयत्येकोतीकरोति चित्तं समादघातीति नवाकाराः ।  
  
ततः स तनुकां लब्ध्वा प्रश्रब्धिं कायचेतसोः ।  
विज्ञेयः समनस्कारः पुनस्तान्[स्तां]स विवर्धयन् ॥ म्स_१४।१५ ॥  
वृद्धिदूरङ्गमत्वेन मौलीं स लभते स्थितिं ।  
तां शोधयन्नभिज्ञार्थमेति कर्मण्यतां परां ॥ म्स_१४।१६ ॥  
ध्याने ऽभिज्ञाभिनिर्हाराल्लोकधातून्स गच्छति ।  
पूजार्थमप्रमेयाणां बुद्धानां श्रवणाय च ॥ म्स_१४।१७ ॥  
अप्रमेयानुपास्यासौ बुद्धान्कल्पैरमेयगैः ।  
कर्मण्यतां परामेति चेतसस्तदुपासनात् ॥ म्स_१४।१८ ॥  
  
इति कर्मण्यतां परां ध्याने इति सम्बन्धनीयं । कल्पैरमेयगैरित्यप्रमेयसङ्ख्यागतैः । शेषमेषां श्लोकानां गतार्थं ।  
  
ततो ऽनुशंसान लभते पञ्च शुद्धैः स पूर्वगान् ।  
विशुद्धिभाजनत्वं च ततो याति निरुत्तरं ॥ म्स_१४।१९ ॥  
कृत्स्नादौस्वल्प[दौष्ठुल्य]कायो हि द्रवते ऽस्य प्रतिक्षणं ।  
आपूर्यते च प्रश्रब्ध्या कायचित्तं समन्ततः ॥ म्स_१४।२० ॥  
अपरिच्छिन्नमाभासं धर्माणां वेत्ति सर्वतः ।  
अकल्पितानि संशुद्धौ निमित्तानि प्रपश्यति ॥ म्स_१४।२१ ॥  
प्रपूरौ च विशुद्धौ च धर्मकायस्य सर्वथा ।  
करोति सततं धीमानेवं हेतुपरिग्रहं ॥ म्स_१४।२२ ॥  
  
ततः शुद्धेः पूर्वङ्गमान्पञ्चानुशंसान् लभते । शुद्धेरिति शुद्ध्याशयभूमेः । तेषां च लाभाद्विशुद्धिभाजनत्वं प्राप्नोति । निरूत्तरं यानानन्तर्यात्[नुत्तर्यात्] । प्रपूरौ च विशुद्धौ च धर्मकायस्येति दशम्यां भूमौ परिपूरिर्बुद्धभूमौ विशुद्धिः । एतेषां पञ्चानामनुशंसानां त्रयः शमथपक्षा द्वौ विपश्यनापक्षौ वेदितव्यौ । अतो यावल्लौकिकः समुदागमः ।  
  
ततश्चासौ तथाभूतो बोधिसत्त्वः समाहितः ।  
मनोजल्पाद्विनिर्मुक्तान् सर्वार्थान्न प्रपश्यति ॥ म्स_१४।२३ ॥  
(म्स_बग्छि ९१)  
धर्म[र्मा]लोकस्य वृध्द्यर्थ वीर्यमारभते दृढं ।  
धर्मालोकविवृध्द्या च चित्तमात्रे ऽवतिष्ठते ॥ म्स_१४।२४ ॥  
सर्वार्थप्रतिभासत्वं ततश्चित्ते प्रपश्यति ।  
प्रहीनो ग्राह्यनि[वि]क्षेपस्तदा तस्य भवत्यसौ ॥ म्स_१४।२५ ॥  
ततो ग्राहकविक्षेपः केवलो ऽस्यावशिष्यते ।  
आनन्तर्यसमाधिं च स्पृशत्याशु तदा पुनः ॥ म्स_१४।२६ ॥  
  
अत ऊर्ध्वं निर्वेधभागीयानि । तथाभूतो बोधिसत्त्वः समाहितचित्तो मनोजल्पाद्विनिर्मुक्तान् सर्वधर्मान्न पश्यति स्वलक्षणसामान्यलक्षणाख्यान्मनोजल्पमात्रमेव ख्याति । सास्योष्मगतावस्था । अयं स आलोको यमधिकृत्योक्तं क्षारनद्याम् । आलोक इति धर्मनिध्यानक्षान्तेरेतदधिवचनमिति । स तस्यैव धर्मालोकस्य विवृध्द्यर्थमास्थितक्रियया दृढं वीर्यमारभते । सास्य मूर्धावस्था । धर्मालोकविवृध्द्या च चित्तमात्रे ऽवतिष्ठते । चित्तमेतदिति प्रतिवेधात् । ततश्चित्त एव सर्वार्थप्रतिभासत्वं पश्यति । न चित्तादन्यमर्थं । तदा चास्य ग्राह्यविक्षेपः प्रहीनो भवति । ग्राहकविक्षेपः केवलो ऽवशिष्यते । सास्य क्षान्त्यवस्था । तदा च क्षिप्रमानन्तर्यसमाधिं स्पृशति । सास्य लौकिकाग्रधर्मावस्था । केन कारणेन स आनन्तर्य उच्यते ।  
  
यतो ग्राहकविक्षेपो हीयते तदनन्तरं ।  
ज्ञेयान्युष्मगतादीनि एतानि हि यथाक्रमं ॥ म्स_१४।२७ ॥  
  
इत्येतान्युष्मगतादीनि निर्वेधभागीयानि ।  
  
द्वयग्राहविसंयुक्तं लोकोत्तरमनुत्तरं ।  
निर्विकल्पं मलापेतं ज्ञानं स लभते पुनः ॥ म्स_१४।२८ ॥  
  
अतः परेण दर्शनमार्गावस्था । द्वयग्राहविसंयुक्तं ग्राह्यग्राहग्राहकग्राहविसंयोगात् । अनुत्तरं यानानन्तर्येण[नुत्तर्येण] । निर्विकल्पं ग्राह्यग्राहकविकल्पविसंयोगात् । मलापेतं दर्शनज्ञे[हे]यक्लेशप्रहाणात् । एतेन विरजो विगतमलमित्युक्तं भवति ।  
  
सास्याश्रयपरावृत्तिः प्रथमा भूमिरिष्यते ।  
अमेयैश्चास्य सा कल्पैः सुविशुद्धिं निगच्छति ॥ म्स_१४।२९ ॥  
  
श्लोको गतार्थः ।  
  
धर्मधातोश्च समतां प्रतिविध्य पुनस्तदा ।  
सर्वसत्त्वेषु लभते सदात्मसमचित्ततां ॥ म्स_१४।३० ॥  
(म्स_बग्छि ९२)  
निरात्मतायां दुःखार्थे कृत्ये निःप्रतिकर्मणि ।  
सत्त्वेषु समचित्तो ऽसौ यथान्ये ऽपि जिनात्मजाः ॥ म्स_१४।३१ ॥  
  
धर्मनैरात्म्येन च धर्मसमतां प्रतिविध्य सर्वसत्त्वेषु सदा आत्मसमचित्ततां प्रत्तिलभते । पञ्चविधया समतया । नैरात्म्यसमतया दुःखसमतया स्वपरसन्तानेषु नैरात्म्यदुःखतयोरविशेषात् । कृत्यसमतया स्वपरदुःखप्रहाणकामतासामान्यात् । निष्प्रतिकारसमतया । आत्मन इव परतः प्रतिकारानभिनन्दनात् । तदन्यबोधिसत्त्वसमतया च यथा तैरभिसमितं तथाभिसमयात् ।  
  
त्रैधातुकात्मसंस्कारानभूतपरिकल्पतः ।  
ज्ञानेन सुविशुद्धेन अद्धयार्थेन पश्यति ॥ म्स_१४।३२ ॥  
  
स त्रैधातुकात्मसंस्कारानभूतपरिकल्पनामात्रान्पश्यति । सुविशुद्धेन ज्ञानेन लोकोत्तरत्वात् । अद्वयार्थेनेत्यग्राह्यग्राहकार्थेन ।  
  
तदभावस्य भावं च विमुक्तं दृष्टिहायिभिः ।  
लब्ध्वा दर्शनमार्गो हि तदा तेन निरूच्यते ॥ म्स_१४।३३ ॥  
  
तस्य ग्राह्यग्राहकाभावस्य भावं धर्मधातून्दर्शनप्रहातव्यैः क्लेशैर्विमुक्तं पश्यति ।  
  
अभावशून्यतां ज्ञात्वा तथाभावस्य शून्यतां ।  
प्रकृत्या शून्यतां ज्ञात्वा शून्यज्ञ इति कथ्यते ॥ म्स_१४।३४ ॥  
  
स च बोधिसत्त्वः शून्यज्ञ इत्युच्यते । त्रिविधशून्यताज्ञानात् । अभावशून्यता परिकल्पितः स्वभावः स्वेन लक्षणेनाभावात् । तथाभावस्य शून्यता परतन्त्रस्य स हि न तथाभावो यथा कल्प्यते स्वेन लक्षणेन भावः । प्रकृतिशून्यता परिनिष्पन्नः स्वभावः शून्यतास्वभावत्वात् ।  
  
अनिमित्तपदं ज्ञेयं विकल्पानां च सङ्क्षयः ।  
अभूतपरिकल्पश्च तदप्रणिहितस्य हि ॥ म्स_१४।३५ ॥  
  
अनिमित्तपदं ज्ञेयं विकल्पानां च सङ्क्षयः । अभूतपरिकल्पस्तदप्रणिधानस्य पदमालम्बनमित्यर्थः ।  
  
तेन दर्शनमार्गेण सह लाभः सदा मतः ।  
सर्वेषां बोधिपक्षाणां विचित्राणां जिनात्मजे ॥ म्स_१४।३६ ॥  
  
(म्स_बग्छि ९३)  
तेन दर्शनमार्गेण सह बोधिसत्त्वस्य सर्वेषां बोधिपक्षाणां धर्माणां लाभो वेदितव्यः स्मृत्युपस्थानादीनां ।  
  
संस्कारमात्रं जगदेत्य बुद्ध्या निरात्मकं दुःखिविरूढिमात्रं ।  
विहाय यानर्थमयात्मदृष्टिः महात्मदृष्टिं श्रयते महार्था ॥ म्स_१४।३७ ॥  
विनात्मदृष्ट्या य इहात्मदृष्टिर्विनापि दुःखेन सुदुःखितश्च ।  
सर्वार्थकर्ता न च कारकाङ्क्षी यथात्मनः स्वात्महितानि कृत्वा ॥ म्स_१४।३८ ॥  
यो मुक्तचित्तः परया विमुक्त्या बद्धश्च गाढायतबन्धनेन ।  
दुःखस्य पर्यन्तमपश्यमानः प्रयुज्यते चैव करोति चैव ॥ म्स_१४।३९ ॥  
स्वं दुःखमुद्वोढुमिहासमर्थो लोकः कुतः पिण्डितमन्यदुःखं ।  
जन्मैकमालोकयते[गतं] त्वचिन्तो विपर्ययात्तस्य तु बोधिसत्त्वः ॥ म्स_१४।४० ॥  
यत्प्रेम या वत्सलता प्रयोगः सत्त्वेष्वखेदश्च जिनात्मजानां ।  
आश्चर्यमेतत्परमं भवेषु न चैव सत्त्वात्मसमानभावात् ॥ म्स_१४।४१ ॥  
  
एभिः पञ्चभिः श्लोकैर्दर्शनमार्गलाभिनो बोधिसत्त्वस्य माहात्म्योद्भावनम् । अनर्थमयात्मदृष्टिर्या क्लिष्टा सत्कायदृष्टिः । महात्मदृष्टिरिति महार्था या सर्वसत्त्वेष्वात्मसमचित्तलाभात्मदृष्टिः । सा हि सर्वसत्त्वार्थक्रिंयाहेतुत्वात् महार्था । विनात्मदृष्ट्या अनर्थमय्यात्मदृष्टिर्महार्था या विनापि दुःखेन स्वसन्तानजेन सुदुःखिता सर्वसत्त्वसन्तानजेन । यो विमुक्तचित्तो दर्शनप्रहातव्येभ्यः परया विमुक्त्यानुत्तरेण यानेन । बद्धश्च गाढायतबन्धनेन सर्वसत्त्वसान्न्तानिकेन दुःखस्य पर्यन्तं न पश्यति स्व[सत्त्व]धातोरनन्तत्वादाकाशवत् प्रयुज्यते च दुःखस्यान्तक्रियायै सत्त्वानां करोति चैव ताम[अर्थं] प्रमेयाणां सत्त्वानां । विपर्ययात्तस्य तु बोधिसत्त्वः स हि सम्पिण्डितसर्वसत्त्वदुःखं यावल्लोकगतमुद्वोढुं समर्थः । या सत्त्वेषु बोधिसत्त्वस्य प्रियता या च हितसुखैषिता यश्च तदर्थं प्रयोगो यश्चित्त[यश्चतत्]प्रयुक्तस्याखेद एतत्सर्वमाश्चर्यं परमं लोकेषु । न चैवाश्चर्यं सत्त्वानामात्मसमानत्वात् ।  
  
ततो ऽसौ भावनामार्गे परिशिष्टासु भूमिषु ।  
ज्ञानस्य द्विविधस्येह भावनायै प्रयुज्यते ॥ म्स_१४।४२ ॥  
निविर्कल्पं च तज्ज्ञानं बुद्धधर्मविशोधकं ।  
अन्यद्यथाव्यवस्थानं सत्त्वानां परिपाचकं ॥ म्स_१४।४३ ॥  
भावनायाश्च निर्याणं द्वयसङ्ख्येयसमाप्तितः ।  
पश्चिमां भावनामेत्य बोधिसत्त्वौ ऽभिषिक्तकः ॥ म्स_१४।४४ ॥  
(म्स_बग्छि ९४)  
वज्रोपमं समाधानं विकल्पाभेद्यमेत्य च ।  
निष्ठाश्रयपरावृत्तिं सर्वावरणनिर्मलां ॥ म्स_१४।४५ ॥  
सर्वकारज्ञतां चैव लभते ऽनुत्तरं पदं ।  
यत्रस्थः सर्वसत्त्वानां हिताय प्रतिपद्यते ॥ म्स_१४।४६ ॥  
  
एभिर्भावनामार्गः परिदीपितः द्विविधं ज्ञानं । निर्विकल्पं च येनात्मनो बुद्धधर्मान् विशोधयति । यथाव्यवस्थानं च लोकोत्तरपृष्ठलब्धं लौकिकं येन सत्त्वान्परिपाचयति । असङ्ख्येयद्वयस्य समाप्तौ पश्चिमां भावनामागम्यावसानगतामभिषिक्तो वज्रोपमं समाधिं लभते । विकल्पानुशयाभेद्यार्थेन वज्रोपमः । ततो निष्ठागतामाश्रयपरावृत्तिं लभते सर्वक्लेशज्ञेयावरणनिर्मलां । सर्वाकारज्ञतां चानुत्तरपदं यत्रस्थो यावत्संसारमभिसम्बोधिनिर्वाणसन्दर्शनादिभिः सत्त्वानां हिताय प्रतिपद्यते ।  
  
कथं तथा दुर्लभदर्शने मुनौ भवेन्महार्थं न हि नित्यदर्शनं ।  
भृशं समाप्यायितचेतसः सदा प्रसादवेगैरसमश्रवोद्भवैः ॥ म्स_१४।४७ ॥  
अ[प्र]चोद्यमानः सततं च सम्मुखं तथागतैर्धर्मसु[मु]खे व्यवस्थितः ।  
निगृह्य केशेष्विव दोषगह्वरात् निकृष्य बोधौ च बलान्निवेश्यते ॥ म्स_१४।४८ ॥  
स सर्वलोकं सुविशुद्धदर्शनैरकल्पबोधैरभिभूय सर्वथा ।  
महान्धकारं विधमय्य भासते जगन्महादित्य इवात्युदारतः ॥ म्स_१४।४९ ॥  
  
एभिस्त्रिभिः श्लोकैरववादमाहात्म्यं दर्शयति । यो हि धर्ममुखश्रोतस्यववादं लभते तस्य नित्यं बुद्धदर्शनं भवति । ततश्चासमं धर्मश्रवणं । यतो ऽस्यात्यर्थं प्रसादः प्रसादवेगैराप्यायितचेतसस्तन्नित्यदर्शनं बुद्धानां महार्थं भवति । शेषं गतार्थम् ।  
  
बुद्धाः सम्यक्प्रशंसां विदधति सततं स्वार्थसम्यक्प्रयुक्ते,  
निन्दामीर्ष्याप्रयुक्ते स्थितिविचपरे चान्तरायानुकूलान् ।  
धर्मान् सर्वप्रकारान्विधिवदिह जिना दर्शयन्त्यग्रसत्त्वे,  
यान् वर्ज्यासेव्य योगे भवति विपुलता सौगते शासने ऽस्मिम् ॥ म्स_१४।५० ॥  
  
चतुर्विधामनुशासनीमेतेन श्लोकेन दर्शयति । अधिशीलमधिकृत्य सम्यक्स्वार्थप्रयुक्ते बोधिसत्त्वे प्रशंसाविधानतः । अधिचित्तमधिप्रज्ञं चाधिकृत्य स्थितिविचयपरे तदन्तरायाणां (म्स_बग्छि ९५) तदनुकूलानां च सर्वप्रकाराणां धर्माणां देशनतः । यान्वर्ज्यासेव्येत्यन्तरायाननुकूलांश्च यथाक्रमं । योग इति शमथविपश्यनाभावनायां ।  
  
इति सततशुभाचयप्रपूर्णः सुविपुलमेत्य स चेतसः समाधिं ।  
मुनिसततमहाववादलब्धो भवति गुणार्णवपारगो ऽग्रसत्त्वः ॥ म्स_१४।५१ ॥  
  
निगमनश्लोको गतार्थः ।  
  
॥ महायानसूत्रालङ्कारे अववादानुशासन्यधिकारश्चतुर्दशः ॥  
  
  
(म्स_बग्छि ९६)  
पञ्चदशो ऽधिकारः  
  
उद्दानम्  
  
अधिमुक्तेर्बहुलता धर्मपर्येष्टिदेशने  
प्रतिपत्तिस्तथा सम्यगववादानुशासनं ॥ म्स_१५।१ ॥  
  
उपायसहितकर्मविभागे चत्वारः श्लोकाः ।  
  
यथा प्रतिष्ठा वनदेहिपर्वतप्रवाहिनीनां पृथिवी समन्ततः ।  
तथैव दानादिशुभस्य सर्वतो बुधेषु कर्म त्रिविधं निरुच्यते ॥ म्स_१५।२ ॥  
  
अनेन श्लोकेन समुत्थानोपायं दर्शयति । सर्वप्रकारस्य दानादिशुभस्य पारमिताबोधिपक्षादिकस्य कर्मत्रयसमुत्थितत्वात् । बुधेष्विति बोधिसत्त्वेषु । वनादिग्रहणमुपभोज्या स्थिरस्थिरवस्तुनिदर्शनार्थम् ।  
  
सुदुष्करैः कर्मभिरुद्यतात्मनां विचित्ररूपैर्बहुकल्पनिर्गतैः ।  
न कायवाक्चित्तमयस्य कर्मणो जिनात्मजानां भवतीह सन्नतिः ॥ म्स_१५।३ ॥  
यथा विषाच्छस्रमहाशनाद्[ने] रिपोर्निवारयेदात्महितः स्वमाश्रयं ।  
निहीनयानाद्विविधाज्जिनात्मजो निवारयेत्कर्म तथा त्रयात्मकं ॥ म्स_१५।४ ॥  
  
आभ्यां श्लोकाभ्यां व्युत्थानोपायं दर्शयति । महायानखेदान्ययानपातव्युत्थानाद्यथाक्रमं । सन्नतिः खेद इत्यर्थः । विषादिसाधर्म्यं हीनयानप्रतिसंयुक्तस्य कर्मणो हीनयानचित्तपरिणामनात् महायाने कुशलमूलसमुच्छेदनात् अनुत्पन्नकुशलमूलानुत्पादाय । उत्पन्न कुशलमूल[स?]स्य ध्वंसनात् । बुद्धत्वसम्पत्प्राप्तिविबन्धनाच्च ।  
  
न कर्मिणः कर्म न कर्मणः क्रियां सदाविकल्पः समुदीक्षते त्रिधा ।  
ततो ऽस्य तत्कर्म विशुद्धिपारगं भवत्यनन्तं तदुपायसङ्ग्रहात् ॥ म्स_१५।५ ॥  
  
अनेन श्लोकेन चतुर्थेन विशुद्ध्युपायं कर्मणो दर्शयति । मण्डलपरिशुद्धितः कर्तृकर्मक्रियाणामनुपलम्भात् । अनन्तमित्यक्षयम् ।  
  
॥ महायानसूत्रालङ्कार उपायसहितकर्माधिकारः पञ्चदशः ॥  
  
  
(म्स_बग्छि ९७)  
षोडशो ऽधिकारः  
  
पारमिताप्रभेदसङ्ग्रहे उद्दानश्लोकः ।  
  
साङ्ख्याथ तल्ललक्षणमानुपूर्वी निरुक्तिरभ्यासगुणश्च तासां ।  
प्रभेदनं सङ्ग्रहणं विपक्षो ज्ञेयो गुणो ऽन्योन्यविनिश्चयश्च ॥ म्स_१६।१ ॥  
  
सङ्ख्याविभागे षट् श्लोकाः ।  
  
भोगात्मभावसम्पत्परिचारारम्भसम्पदभ्युदयः ।  
क्लेशावशगत्वमपि च कृत्येषु सदाविपर्यासः ॥ म्स_१६।२ ॥  
  
इति प्रथमः । तत्र चतसृभिः पारमिताभिश्चतुर्विधो ऽभ्युदयः । दानेन भोगसम्पत् । शीलेनात्मभावसम्पत् । क्षान्त्या परिचारसम्पत् । तथा हि तदासेवनादायत्याद्[त्यां] बहुजनसुप्रियो भवति । वीर्येणारम्भसम्पत् सर्वकर्मान्तसम्पत्तितः । पञ्चम्या क्लेशावशगत्वं ध्यानेन क्लेशविष्कम्भनात् । षष्ठ्या कृत्येष्वविपर्यासः सर्वकार्ययथाभूतपरिज्ञानात् । इत्यभ्युदयः तत्र चासङ्क्लेशमविपरीतकृत्यारम्भं चाधिकृत्य षट् पारमिता व्यवस्थिताः ।  
  
सत्त्वार्थेषु सुयुक्तस्त्यागानुपघातमर्षणैः कुरुते ।  
सनिदानस्थितिमुक्त्या आत्मार्थं सर्वथा चरति ॥ म्स_१६।३ ॥  
  
इति द्वितीयः । सत्त्वार्थेषु सम्यक्प्रयुक्तो बोधिसत्त्वस्तिसृभिर्दानशीलक्षान्तिपारमिताभिर्यथाक्रमं त्यागेनानुपघातेनोपघातमर्षणेन च सत्त्वार्थं कुरुते । तिसृभिः सनिदानतया [सनिदानया] चित्तस्थित्या विमुक्त्या च सर्वप्रकारमात्मार्थं चरति । वीर्यं निश्रित्य यथाक्रमं ध्यानप्रज्ञाभ्यास[म]समाहितस्य चित्तस्य समवधानात् समाहितस्य मोचनात् । इति परार्थमात्मार्थं चारभ्य षट् पारमिताः ।  
  
अविघातैरविहेठैर्विहेठसम्मर्षणैः क्रियाखेदैः ।  
आवर्जनैः सुलपितैः परार्थ आत्मार्थं एतस्मात् ॥ म्स_१६।४ ॥  
  
इति तृतीयः । दानादिभिर्बोधिसत्त्वस्य सकलः परार्थो भवति । यथाक्रमं परेषामुपकरणाविधातैः । अविहेठैः विहेठनामर्षणैः । साहाय्य क्रियास्वखेदैः ऋद्ध्यादिप्रभावावर्जनैः सुभाषितसुलपितैश्च संशयच्छेदनात् । एतस्मात्परार्थात् बोधिसत्त्वस्यात्मार्थो भवति । पराकार्यस्वकार्यत्वान्महाबोधिप्राप्तितश्च । इति सकलपरार्थाधिकारात् षट् पारमिताः ।  
(म्स_बग्छि ९८)  
भोगेषु चानभिरतिस्तीव्रा गुरुताद्वये अखेदश्च ।  
योगश्च निर्विकल्पः समस्तमिदमुत्तमं यानं ॥ म्स_१६।५ ॥  
  
इति चतुर्थः । दानेन बोधिसत्त्वस्य भोगेष्वभि[ष्वनभि]रतिर्निरपेक्षत्वात् । शीलसमादानेन बोधिसत्त्वशिक्षासु तीव्रा गुरुता । क्षान्त्या वीर्येण चाखेदो द्वये यथाक्रमं दुःखे च सत्त्वासत्त्वकृते कुशलप्रयोगे च । ध्यानप्रज्ञायां[भ्यां] निर्विकल्पो योगः शमथविपश्यनासङ्गृहीतः । एतावच्च समस्त [महायानम् इति?] महायानसङ्ग्रहाधिकारात् षट् पारमिताः ।  
  
विषयेष्वसक्तिमार्गस्तदाप्तिविक्षेपसंयमेष्वपरः ।  
सत्त्वाविसृजनवर्धन आवरणविशोधनेष्वपरः ॥ म्स_१६।६ ॥  
  
इति पञ्चमः । तत्र दानं विषयेष्वसक्तिमार्गस्त्यागाभ्यासेन तत्सक्तिविगमात् । शीलं तदाप्तिविक्षेपसंयमेषु भिक्षुसंवरस्थस्य विषयप्राप्तये सर्वकर्मान्तविक्षेपाणामप्रवृत्तेः । क्षान्तिः सत्त्वानुत्सर्गे सर्वो[वा]पकारदुःखानुद्वेगात् । वीर्यं कुशलविवर्धन आरब्धवीर्यस्य तद्बुद्धिगमनात् । ध्यानं प्रज्ञा चावरणविशोधनेषु मार्गस्ताभ्यां क्लेशज्ञेयावरणविशोधनात् । मार्ग इत्युपायः । एवं सर्वाकारमार्गाधिकारात् षट् पारमिताः ।  
  
शिक्षात्रयमधिकृत्य च षष्ट् पारमिता जिनैः समाख्याताः ।  
आद्या तिस्रो द्वेधा अन्त्यद्वयतस्तिसृष्वेका ॥ म्स_१६।७ ॥  
  
इति षष्ठः । तत्राद्या अधिशीलं शिक्षा तिस्रः पारमिताः ससम्भारसपरिवारग्रहणात् । दानेन हि भोगनिरपेक्षः शीलं समादत्ते समात्तं च क्षान्त्या रक्षत्याक्रुष्टाप्रत्याक्रोशनादिभिः । द्विधेत्यधिचित्तमधिप्रज्ञं च शिक्षा सा अन्तेन द्वयेन सङ्गृहीता यथाक्रमं ध्यानेन प्रज्ञया च । तिसृष्वपि शिक्षास्वेका वीर्यपारमिता वेदितव्या । सर्वासां वीर्यसहायत्वात् । लक्षणविभागे श्लोकाः षट् ।  
  
दानं विपक्षहीनं ज्ञानेन गतं च निर्विकल्पेन ।  
सर्वेच्छापरिपूरकमपि सत्त्वविपाचकं त्रेधा ॥ म्स_१६।८ ॥  
  
बोधिसत्त्वानां दानं चतुर्विधलक्षणं । विपक्षहीनं ता[मा]त्सर्यस्य प्रहीणत्वात् । निर्विकल्पज्ञानसहगतं धर्म नैरात्म्यप्रतिवेधयोगात् सर्वेच्छापरिपूरकं यो यदिच्छति तस्मै तस्य दानात् । सत्त्वपरिपाचकं त्रेधा दानेन सत्त्वान् सङ्गृह्य त्रिषु यानेषु यथाभव्यनियोजनात् ।  
  
(म्स_बग्छि ९९)  
शीलं विपक्षहीनं ज्ञानेन गतं च निर्विकल्पेन ।  
सर्वेच्छापरिपूरकमपि सत्त्वविपाचकं त्रेधा ॥ म्स_१६।९ ॥  
क्षान्तिर्विपक्षहीना ज्ञानेन गता च निर्विकल्पेन ।  
सर्वेच्छापरिपूरा अपि सत्त्वविपाचिका त्रेधा ॥ म्स_१६।१० ॥  
वीर्यं विपक्षहीनं ज्ञानेन गतं च निर्विकल्पेन ।  
सर्वेच्छपरिपूरकमपि सत्त्वविपाचकं त्रेधा ॥ म्स_१६।११ ॥  
ध्यानं विपक्षहीनं ज्ञानेन गतं च निर्विकल्पेन ।  
सर्वेच्छापरिपूरकमपि सत्त्वविपाचकं त्रेधा ॥ म्स_१६।१२ ॥  
प्रज्ञा विपक्षहीना ज्ञानेन गता च निर्विकल्पेन ।  
सर्वेच्छापरिपूरा अपि सत्त्वविपाचिका त्रेधा ॥ म्स_१६।१३ ॥  
  
यथा दानलक्षणं चतुर्विधमेवं शीलादीनां वेदितव्यम् । एषां तु विपक्षा दौःशील्यं क्रोधः कौशीद्यं विक्षेपो दौष्प्रज्ञ्यं यथाक्रमं । सर्वेच्छापरिपूरकत्वं शीलादिभिः परेषां सर्वकायवाक्संयमापराधमर्षणसाहाय्यमनोरथसंशयच्छेदनेच्छापरिपूरणात् । सत्त्वपरिपाचकत्वं शीलादिभिरावर्ज्य त्रिषु यानेषु परिपाचनात् ।  
  
अनुक्रमविभागे श्लोकः ।  
  
पूर्वोत्तरविश्रयतश्चोत्पत्तेस्तत्क्रमेण निर्देशः ।  
हीनोत्कर्षस्थानादौदारिकसूक्ष्मतश्चापि ॥ म्स_१६।१४ ॥  
  
त्रिभिः कारणैस्तेषां दानादीनां क्रमेण निर्देशः । पूर्वसन्निश्रयेणोत्तरस्योत्पत्तेः । भोगनिरपेक्षो हि शीलं समात्ते शीलवान् क्षमो भवति क्षमावान् वीर्यमारभते आरब्धवीर्यः समाधिमुत्पादयति समाहितचित्तो यथाभूतं प्रजानाति । पूर्वस्य च हीनत्वात् उत्तरस्योत्कर्षस्थानत्वात् । हीनं हि दानमुत्कृष्टं शीलमेवं यावद्धीनं ध्यानमुत्कृष्टा प्रज्ञेति । पूर्वस्य चौदारिकत्वादुत्तरस्यसूक्ष्मत्वात् । औदारिकं हि दानं सुप्रवेशत्वात् सुकरत्वाच्च । सूक्ष्मं ज्ञीलं ततो दुष्प्रवेशत्वाद् दुष्करत्वाच्च । एवं यावदौदारिकं ध्यानं सूक्ष्मा प्रज्ञेति ।  
  
निर्वचनविभागे श्लोकः ।  
  
दारिद्यस्यापनयाच्छैत्यस्य च लम्भनात् क्षयात् क्रुद्धेः ।  
वरयोगमनोधारणपरमाथज्ञानतश्चोक्तिः ॥ म्स_१६।१५ ॥  
  
दारिद्यमपनयतीति दानं । शैत्यं लम्भयतीति शीलं तद्वतो विषयनिमित्तक्लेशपरिदाहाभावात् । क्षयः क्रुद्धेरिति क्षान्तिस्तया क्रोधक्षयात् । वरेण योजयतीति वीर्यं कुशलधर्मयोजनात् । धारयत्यध्यात्मं मन इति ध्यानं । परमार्थ[र्थं] जानात्यनयेति प्रज्ञा ।  
  
(म्स_बग्छि १००)  
भावनाविभागे श्लोकः ।  
  
भावनोपधिमाश्रित्य मनस्कारं तथाशयं ।  
उपायं च विभुत्वं च सर्वासामेव कथ्यते ॥ म्स_१६।१६ ॥  
  
पञ्चविधा पारमिताभावना । उपधिसन्निश्रिता । तत्रोपधिसन्निश्रिता चतुराकारा हेतुसन्निश्रिता यो गोत्रबलेन पारमितासु प्रतिपत्त्यभ्यासः । विपाकसन्निश्रिता च आत्मभावसम्पत्तिबलेन । प्रणिधानसन्निश्रिता यः पूर्वप्रणिधानबलेन । प्रतिसङ्ख्यानसन्निश्रता यः प्रज्ञाबलेन पारमितासु प्रतिपत्त्यभ्यासः । मनसिकारसन्निश्रिता पारमिताभावना चतुराकारा । अधिमुक्तिमनस्कारेण सर्वपारमिताप्रतिसंयुक्तं सूत्रान्तमधिमुच्यमानस्य । आस्वादनामनस्कारेण लब्धाः पारमिता आस्वादयतो गुणसन्दर्शयोगेन । अनुमोदनामनस्कारेण सर्वलोकधातुषु सर्वसत्त्वानां दानादिकमनुमोदमानस्य । अभिनन्दनामनस्कारेणात्मनः सत्त्वानां चानागतं पारमिताविशेषमभिनन्दमानस्य । आशयसन्निश्रिता पारमिताभावना षडाकारा । अतृप्ताशयेन विपुलाशयेन मुदिताशयेन उपकाराशयेन निर्लेपाशयेन कल्याणाशयेन च । तत्र बोधिसत्त्वस्य दाने ऽतृप्ताशयो यद्बोधिसत्त्व एकसत्त्वस्यैकक्षणे गङ्गानदीबालुकासमान् लोकधातून् सप्तरत्नपरिपूर्णान् कृत्वा प्रतिपादयेत् । गङ्गानदीबालिकासमांश्चात्मभावान् । एवं च प्रतिक्षणं गङ्गानदीवालिकासमान्कल्पान्प्रतिपादयेत् । यथा चैकस्य सत्त्वस्यैवं यावान् सत्त्वधातुरनुत्तरायां सम्यक्सम्बोधौ परिपाचयितव्यस्तमनेन पर्यायेण प्रतिपादयेत् । अतृप्त एव बोधिसत्त्वस्य दानाशय इति । य एवंरूप आशयो ऽयं बोधिसत्त्वस्य दाने ऽतृप्ताशयः । न च बोधिसत्त्व एवंरूपां दानपरम्परां क्षणमात्रमपि हापयति । न विच्छिनत्त्या बोधिमण्डनिषदनादिति । य एवंरूप आशयो ऽयं बोधिसत्त्वस्य दाने विपुलाशय इति । मुदिततरश्च बोधिसत्त्वो भवति तान्सत्त्वान्दानेन तथानुगृह्णन् । न त्वेव ते सत्वास्तेन दानेनानुगृह्यमाणा इति । य एवंरूप आशयो ऽयं बोधिसत्त्वस्य दाने मुदिताशयः । उपकारकतरांश्च स बोधिसत्त्वस्तान्सत्त्वानात्मनः समनुपश्यति । येषां तथा दानेनोपकरोति नात्मानं । तेषामनुत्तरसम्यक्सम्बोध्युपस्तम्भतामुपादाय इति । य एवंरूप आशयो ऽयं बोधिसत्त्वस्य दाने उपकाराशयः । न च बोधिसत्त्वः सत्त्वेषु तथा विपुलमपि दानमयं पुण्यमभिसंस्कृत्य प्रतिकारेण वा अर्थो[र्थी] भवति विपाकेन वा इति । य एवंरूप आशयो ऽयं बोधिसत्त्वस्य दानपारमिताभावनायां निर्लेपाशयः । यद्बोधिसत्त्वस्तथा विपुलस्यापि दानस्कन्धस्य विपाकं सत्वेष्वभिनन्दति नात्मनः । सर्वसत्त्वसाधारणं च कृत्वानुत्तरायां सम्यक्सम्बोधौ परिणामयति इति । य एवंरूप आशयो ऽयं बोधिसत्त्वस्य दानपारमिताभावनायां कल्याणाशयः । तत्र बोधिसत्त्वस्य (म्स_बग्छि १०१) शीलपारमिताभावनायां यावत्प्रज्ञापारमिताभावनायामतृप्ताशयः । यद्वोधिसत्त्वो गङ्गानदीबालिकासमेष्वात्मभावेषु गङ्गानदीबालिकासमकल्पायुष्प्रमाणेषु सर्वोपकरणनिरन्तरविघाती त्रिसाहस्रमहासाहस्रलोकधातावग्निप्रतिपूर्णे चतुर्विधमीर्यापथं कल्पयन्नेकं शीलपारमिताक्षणं यावत्प्रज्ञापारमिताक्षणं भावयेदेतेन पर्यायेण यावांश्छीलस्कन्धो यावान् च प्रज्ञास्कन्धो येनानुत्तरां सम्यक्सम्बोधिमभिसम्बुध्यते शीलस्कन्धं यावत्प्रज्ञास्कन्धं भावयेदतृप्त एव बोधिसत्त्वस्य शीलपारमिताभावनायामाशयो यावत्प्रज्ञापारमिताभावनायामाशय इति । य एवंरूप आशयो ऽयं बोधिसत्त्वस्य शीलपारमिताभावनायामतृप्ताशयो यावत्प्रज्ञापारमिताभावनायामतृप्ताशयः । यद्बोधिसत्त्वस्तां शीलपारमिताभावनापरम्परां यावत्प्रज्ञापारमिताभावनापरम्परामाबोधिमण्डनिषदनान्न स्रंसयति न विच्छिनत्ति इति । य एवंरूप आशयो ऽयं बोधिसत्त्वस्य शीलपारमिताभावनायां यावत्प्रज्ञापारमिताभावनायां विपुलाशयः । मुदिततरश्च बोधिसत्त्वो भवति तया शीलपारमिताभावनया यावत्प्रज्ञापारमिताभावनया सत्त्वाननुगृह्णन् । न त्वेव[वं] ते सत्त्वा अनुगृह्यमाणा इति । य एवंरूप आशयो ऽयं बोधिसत्त्वस्य शीलपारमिताभावनायां यावत्प्रज्ञापारमिताभावनायां मुदिताशयः । उपकारकतरांश्च बोधिसत्त्वस्तान् सत्त्वानात्मनः समनुपश्यति । येषां तथा शीलपारमिताभावनया यावत्प्रज्ञापारमिताभावनया उपकरोति नात्मानं । तेषामनुत्तरसम्यक्सम्बोध्युपस्तम्भतामुपादाय इति । य एवंरूप आशयो ऽयं बोधिसत्त्वस्य शीलपारमिताभावनायां यावत्प्रज्ञापारमिताभावनायामुपकाराशयः । न च बोधिसत्त्वस्तथा विपुलमपि शीलपारमिताभावनामयं यावत्प्रज्ञापारमिताभावनामयं पुण्यमभिसंस्कृत्य प्रतिकारेण वार्थी भवति विपाके न वा इति । य एवंरूप आशयो ऽयं बोधिसत्त्वस्य शीलापारमिताभावनायां यावत्प्रज्ञापारमिताभावनायां निर्लेपाशयः । तत्र यद्बोधिसत्त्व एवं शीलपारमिताभावनामयस्य यावत्प्रज्ञापारमिताभावनामयपुण्यस्कन्धस्य विपाकं सत्त्वेष्वेवाभिनन्दति नात्मनः । सर्वसत्त्वसाधारणं च कृत्वानुत्तरायां सम्यक्सम्बोधौ परिणामयतीति । य एवंरूप आशयो ऽयं बोधिसत्त्वस्य शीलपारमिताभावनायां यावत्प्रज्ञापारमिताभावनायां कल्याणाशयः । उपायसन्निश्रिता भावना त्र्याकारा । निर्विकल्पेन ज्ञानेन त्रिमण्डलपरिशुद्धिप्रत्यवेक्षणतामुपादाय । तथा हि स उपायः सर्वमनसिकाराणामभिनिष्पत्तये । विभुत्वसन्निश्रिता पारमिताभावना त्र्याकारा । कायविभुत्वतः । चर्याविभुत्वतः । देशनाविभुत्वतश्च । तत्र कायविभुत्वं तथागते द्वौ कायौ द्रष्टव्यौ स्वाभाविकः साम्भोगिकश्च । तत्र चर्याविभुत्वं नैर्माणिकः कायो द्रष्टव्यः । येन सर्वाकारां सर्वसत्त्वानां सहधार्मिकचर्यां दर्शयति । देशनाविभुत्वं  
षट्पारमितासर्वाकारदेशनायामव्याघातः । प्रभेदसङ्ग्रहे द्वादशश्लोकाः । दानादीनां प्रत्येकं षडर्थप्रभेदतः । (म्स_बग्छि १०२) षडर्थाः स्वभावहेतुफलकर्मयोगवृत्त्यर्थाः ।  
  
तत्र दानप्रभेदे द्वौ श्लोकौ ।  
  
प्रतिपादनमर्थस्य चेतना मूलनिश्चिता ।  
भोगात्मभावसम्पत्ती द्वयानुग्रहपूरकं ॥ म्स_१६।१७ ॥  
अमात्सर्ययुतं तच्च दृष्टधर्मामिषाभये ।  
दानमेव[वं] परिज्ञाय पण्डितः समुदानयेत् ॥ म्स_१६।१८ ॥  
  
अर्थप्रतिपादनं प्रतिग्राहकेषु दानस्य स्वभावः । अलोभादिसहजा चेतना हेतुः । भोगसम्पत्तिरात्मभावसम्पत्तिश्चायुरादिसङ्गृहीता फलं पञ्चस्थानसूत्रवत् । स्वपरानुग्रहो महाबोधिसम्भारपरिपूरिश्च कर्म । अमात्सर्ययोगो अमत्सरिषु वर्तते । दृष्टधर्मामिषाभयप्रदानप्रभेदेन चेति वृत्तिः ।  
  
शीलप्रभेदे द्वौ श्लोकौ ।  
  
षडङ्ग[ङ्गं]शमभावान्तं सुगतिस्थितिदायकं ।  
प्रतिष्ठाशान्तनिर्भीतं पुण्यसम्भारसंयुतं ॥ म्स_१६।१९ ॥  
सङ्केतधर्मतालब्धं संवरस्थेषु विद्यते ।  
शीलमेवं परिज्ञाय पण्डितः समुदानयेत् ॥ म्स_१६।२० ॥  
  
षडङ्गमिति स्वभावः । षडङ्गीति शीलवान् विहरति यावत्समादाय शिक्षते शिक्षापदेष्विति । शमभावान्तमिति हेतुः । निर्वाणाभिप्रायेण समादानात् । सुगतिस्थितिदायकमिति फलं । शीलेन सुगतिगमनात् । अविप्रतिसारादिक्रमेण चित्तस्थितिलाभाच्च । प्रतिष्ठाशान्तनिर्भीतमिति कर्म । शीलं हि सर्वगुणानां प्रतिष्ठा भवति । क्लेशपरिदाहशान्त्या च शान्तं । प्राणातिपातादिप्रत्ययानां च भयावद्यवैराणामप्रसवान्निर्भीतं । पुण्यसम्भारसंयुतमिति योगः सर्वकालं कायवाङ्मनस्कर्मसमाव[च]रणात् । सङ्केतधर्मतालब्धं संवरस्थेषु विद्यत इति वृत्तिस्तत्र सङ्केतलब्धं प्रातिमोक्षसंवरसङ्गृहीतं । धर्मताप्रतिलब्धं ध्यानानास्रवसंवरसङ्गृहीतमेषास्य प्रभेदवृत्तिः त्रिविधेन प्रभेदेन वर्तनात् । संवरस्थेषु विद्यत इत्याचा[धा]रवृत्तिः ।  
  
क्षान्तिप्रभेदे द्वौ श्लोकौ ।  
  
मर्षाधिवासनज्ञानं कारुण्याद्धर्मसंश्रयात् ।  
पञ्चानुशंसमाख्यातं द्वयोरर्थकरं च तत् ॥ म्स_१६।२१ ॥  
तपः प्राबल्यसंयुक्तं तेषु तत्त्रिविधं मतं ।  
क्षान्तिमेवं परिज्ञाय पण्डितः समुदानयेत् ॥ म्स_१६।२२ ॥  
  
(म्स_बग्छि १०३)  
मर्षाधिवासज्ञानमिति त्रिविधायाः क्षान्तेः स्वभावः । अपकारमर्षणक्षान्तेर्मर्षणं मर्ष इति कृत्वा । दुःखाधिवासक्षान्तेर्धर्मनिध्यानक्षान्तेश्च यथाक्रमं । कारूण्याद्धर्मसंश्रयादिति हेतुः । धर्मसंश्रयः पुनः । शीलसमादानं श्रुतपर्यवाप्तिश्च । पञ्चानुशंसमाख्यातमिति फलं । यथोक्तं सूत्रे । पञ्चानुशंसाः क्षान्तौ । न वैरबहुलो भवति । न भेदबहुलो भवति । सुखसौमनस्यबहुलो भवति । अविप्रतिसारी कालं करोति । कायस्य च भेदात् सुगतौ स्वर्गलोके देवेषूपपद्यते इति । द्वयोरर्थकरं च तदिति मर्षाधिवासनमित्यधिकृतं इदं कर्म । यथोक्तम् ।  
  
द्वयोरर्थं स कुरूते आत्मनश्च परस्य च ।  
यः परं कुपितं ज्ञात्वा स्वयं तत्रोपशाम्यति ॥ इति ॥  
  
तपः प्राबल्यसंयुक्तमिति योगः । यथोक्तं । क्षान्तिः परमं तप इति । तेषु तदित्याधारवृत्तिः क्षमिषु तद्वृत्तेः । त्रिविधं मतमिति प्रभेदवृत्तिस्त्रिविधक्षान्तिप्रभेदेन यथोक्तं प्राक् ।  
  
वीर्यप्रभेदे द्वौ श्लोकौ ।  
  
उत्साहः कुशले सम्यक् श्रद्धाच्छन्दप्रतिष्ठितः ।  
स्मृत्यादिगुणवृद्धौ च सङ्क्लेशप्रातिपक्षिकः ॥ म्स_१६।२३ ॥  
अलोभादिगुणोपेतस्तेषु सप्तविधश्च सः ।  
वीर्यमेवं परिज्ञाय पण्डितः समुदानयेत ॥ म्स_१६।२४ ॥  
  
उत्साहः कुशले सम्यगिति स्वभावः । कुशल इति तदन्यकृत्योत्साहव्युदासाथ[र्थं] सम्यगित्यन्यतीर्थिकमोक्षार्थोत्साहव्युदासार्थं । श्रद्धाच्छन्दप्रतिष्ठित इति हेतुः श्रद्दधानो ह्यतीव[ह्यर्थिको] वीर्यमारभति । स्मृत्यादिगुणवृद्धाविति फलम् । आरब्धवीर्यस्य स्मृतिसमाध्यादिगुणोद्भवात् । सङ्क्लेशप्रातिपक्षिक इति कर्म । यथोक्तम् । आरब्धवीर्यस्तु सुखं विहरत्यव्यवकीर्णः पापकैरकुशलैर्धर्मैरिति । अलोभादिगुणोपेत इति योगः । तेष्वित्यारब्धवीर्येषु इयमाधारवृत्तिः । सप्तविध इति प्रभेदवृत्तिः । स पुनरधिशीलादि शिक्षात्रये कायिकं चेतसिकं च सातत्येन सत्कृत्य च यद्वीर्यम् ।  
  
ध्यानप्रभेदे द्वौ श्लोकौ ।  
  
स्थितिश्चेतस अध्यात्मं स्मृतिवीर्यप्रतिष्ठितं ।  
सुखोपपत्तये ऽभिज्ञाविहारवशवर्तकम् ॥ म्स_१६।२५ ॥  
(म्स_बग्छि १०४)  
धर्माणां प्रमुखं तेषु विद्यते त्रिविधश्च सः ।  
ध्यानमेवं परिज्ञाय पण्डितः समुदानयेत् ॥ म्स_१६।२६ ॥  
  
स्थितिश्चेतस अध्यात्ममिति स्वभावः । स्मृतिवीर्यप्रतिष्ठितमिति हेतुः । आलम्बनासम्प्रमोषे सति वीर्यं निश्रित्य समापत्त्यभिनिर्हारात् । सुखोपपत्तये इति फलं ध्यानस्याव्याबाधोपपत्तिफलत्वात् । अभिज्ञाविहारवशवर्तकमिति कर्म । ध्यानेनाभिज्ञावशवर्तनात् । आर्यदिव्यब्राह्मविहारवशवर्तनाच्च । धर्माणां प्रमुखमिति प्रामुख्येन योगः । यथोक्तं । समाधिप्रमुखाः सर्वधर्मा इति । तेषु विद्यत इति ध्यायिष्वियमाधारवृत्तिः । त्रिविश्च स इति सवितर्कः सविचारः अवितर्को विचारमात्रः । अवितर्को अविचारः । पुनः प्रीतिसहगतः । सातसहगतः । उपेक्षासहगतश्च । इयं प्रभेदवृत्तिः ।  
  
प्रज्ञाप्रभेदे द्वौ श्लोकौ ।  
  
सम्यक्प्रविचयो ज्ञेयः श[स]माधानप्रतिष्ठितः ।  
सुविमोक्षाय सङ्क्लेशात्प्रज्ञाजीवसुदेशनः ॥ म्स_१६।२७ ॥  
धर्माणामुत्तरस्तेषु विद्यते त्रिविधश्च सः ।  
प्रज्ञामेवं परिज्ञाय पण्डितः समुदानयेत् ॥ म्स_१६।२८ ॥  
  
सम्यक् प्रविचयो ज्ञेय इति स्वभावः । सम्यगिति न मिथ्या ज्ञेय इति लौकिककृत्यसम्यक्प्रविचयव्युदासार्थं । समाधानप्रतिष्ठित इति हेतुः । समाहितचित्तो यथाभूतं प्रजानाति । यस्मात्सुविमोक्षाय सङ्क्लेशादिति फलं । तेन हि सङ्क्लेशात्सु विमोक्षो भवति । लौकिकहीनलोकोत्तरमहालोकोत्तरेण प्रविचयेन । प्रज्ञाजीवसुदेशन इति प्रज्ञाजीवः सुदेशना चास्य कर्म । तेन ह्यनुत्तर[रः] प्रज्ञाजीवकानां जीवति । सम्यग् धर्मं देशयतीति । धर्माणामुत्तर इत्युत्तरत्वेन योगः । यथोक्तं । प्रज्ञोत्तराः सर्वधर्मा इति । तेषु विद्यते त्रिविधश्च स इति वृत्तिः । प्राज्ञेषु वर्तनात् त्रिविधेन च प्रभेदेन । लौकिको हीनलोकोत्तरो महालोकोत्तरश्च । उक्तः प्रत्येकं दीनादीनां षडर्थप्रभेदेन प्रभेदः ।  
  
सङ्ग्रहविभागे श्लोकः ।  
  
सर्वे शुक्ला धर्मा विविप्तसमाहितोभया ज्ञेयाः ।  
द्वाभ्यां द्वाभ्यां द्वाभ्यां पारमिताभ्यां परिगृहीताः ॥ म्स_१६।२९ ॥  
  
सर्वे शुक्ला धर्मा दानादिधर्माः । तत्र विक्षिप्ता द्वाभ्यां पारमिताभ्यां सङ्गृहीताः प्रथमाभ्यां दानसमादानशीलयोरसमाहितत्वात् । समाहिता द्वाभ्यां पश्चिमाभ्यां ध्यानयथाभूतप्रज्ञयोः (म्स_बग्छि १०५) समाहितत्वात् । उभये द्वाभ्यां क्षान्तिवीर्याभ्यां । तयोः समाहितासमाहितत्वात् ।  
  
विपक्षविभागे श्लोकाः षट् ।  
  
न च सक्तं न च सक्तं न च सक्तं सक्तमेव न च दानं ।  
न च सक्तं न च सक्तं न च सक्तं बोधिसत्त्वानाम् ॥ म्स_१६।३० ॥  
  
सप्तविधा सक्तिर्दानस्य विपक्षः । भोगसक्तिः विलम्बनसक्तिः तन्मात्रसन्तुष्टिसक्तिः पक्षपातसक्तिः[?] प्रतिकारसक्तिः विपाकसक्तिः । विपक्षसक्तिस्तु तद्विपक्षलाभानुशयासमुद्धातात् । विक्षेपसक्तिश्च । स पुनर्विक्षेपो द्विविधः । मनसिकारविक्षेपश्च हीनयानस्पृहणात् । विकल्पविक्षेपश्च दायकप्रतिग्राहकदानविकल्पनात् । अतः सप्तविधसक्तिमुक्तत्वात् सप्तकृत्वो दानस्यासक्तत्वमुक्तम् ।  
  
न च सक्तं न च सक्तं न च सक्तं सक्तमेव न च शीलं ।  
न च सक्तं न च सक्तं न च सक्तं बोधिसत्त्वानाम् ॥ म्स_१६।३१ ॥  
न च सक्ता न च सक्ता न च सक्ता सक्तिका न क्षान्तिः ।  
न च सक्ता न च सक्ता न च सक्ता बोधिसत्त्वानाम् ॥ म्स_१६।३२ ॥  
न च सक्तं न च सक्तं न च सक्तं सक्तमेव च न वीर्यं ।  
न च सक्तं न च सक्तं न च सक्तं बोधिसत्त्वानाम् ॥ म्स_१६।३३ ॥  
न च सक्तं न च सक्तं न च सक्तं सक्तमेव न च ध्यानं ।  
न च सक्तं न च सक्तं न च सक्तं बोधिसत्त्वानाम् ॥ म्स_१६।३४ ॥  
न च सक्ता न च सक्ता न च सक्ता सक्तिका न च प्रज्ञा ।  
न च सक्ता न च सक्ता न च सक्ता बोधिसत्त्वानाम् ॥ म्स_१६।३५ ॥  
  
यथा दानासक्तिरूक्ता एवं शीले यावत्प्रज्ञायां वेदितव्या । अत्र तु विशेषभोगसक्तिपरिवर्तेन दौःशील्याद्यासाक्तिर्वेदितव्या विपक्षसक्तिस्तद्विपक्षानुशया समुद्धातनात् । विकल्पविक्षेपश्च यथायोगं त्रिमण्डलपरिकल्पनात् । गुणविभागे त्रयोविंशतिः श्लोकाः ।  
  
त्यक्तं बुद्धसुतैः स्वजीवितमपि प्राप्यार्थिनं सर्वदा ।  
कारुण्यात्परतो न च प्रतिकृतिर्नेष्टं फलं प्रार्थितं ।  
दानेनैव च तेन सर्वजनता बोधित्रये रोपिता ।  
दानं ज्ञानपरिग्रहेण च पुनर्लोके ऽज्ञयं स्थापितम् ॥ म्स_१६।३६ ॥  
  
इति सुबोधः पदार्थः ।  
  
आत्तं बुद्धसुतैर्यमोद्यममयं शीलत्रयं सर्वदा  
स्वर्गो नाभिमतः समेत्य च पुनः सक्तिर्न तत्राहिता ।  
(म्स_बग्छि १०६)  
शीलेनैव च तेन सर्वजनता बोधित्रये रोपिता ।  
शीलं ज्ञानपरिग्रहेण च पुनर्लोके ऽक्षयं स्थापितम् ॥ म्स_१६।३७ ॥  
  
त्रिविधं शीलं । सङ्घरशीलं । कुशलधर्मसङ्ग्राहकशीलं । सत्त्वार्थक्रियाशीलं च । एकात्मकम्[एषामेकं] यमस्वभावं । द्वे उद्यमस्वभावे ।  
  
क्षान्तं बुद्धसुतैः सुदुष्करमथो सर्वापकारं नृणां  
न स्वर्गार्थमस[श]क्तितो न च भयान्नैवोपकारेक्षणात् ।  
क्षान्त्यानुत्तरया च सर्वतनजा बोधित्रये रोपिता ।  
क्षान्तिर्ज्ञानपरिग्रहेण च पुनर्लोके ऽक्षया स्थापिता ॥ म्स_१६।३८ ॥  
  
इति । ज्ञान्त्यानुत्तरया चेति दुःखाधिवासनक्षान्त्या च परापकारमर्षणक्षान्त्या च यथाक्रमम् ।  
  
वीर्यं बुद्धसुतैः कृतं निरूपमं सन्नाहयोगात्मकं  
हन्तुं क्लेशगणं स्वतो ऽपि परत प्राप्तं च बोधिं परां ।  
वीर्येणैव च तेन सर्वजनता बोधित्रये रोपिता ।  
वीर्यं ज्ञानपरिग्रहेण च पुनर्लोके ऽक्षयं स्थापितम् ॥ म्स_१६।३९ ॥  
  
इति । सन्नाहवीर्यं प्रयोगवीर्यं च ।  
  
ध्यानं बुद्धसुतैः समाधिबहुलं सम्पादितं सर्वथा  
श्रेष्ठैर्ध्यानसुखैर्विहृत्य कृपया हीनापपत्तिः श्रिता ।  
ध्यानेनैव च तेन सर्वजनता बोधित्रये रोपिता ।  
ध्यानं ज्ञानपरिग्रहेण च पुनर्लोके ऽक्षयं स्थापितम् ॥ म्स_१६।४० ॥  
  
इति । समाधिबहुलमिति अनन्तबोधिसत्त्वसमाधिसङ्गृहीतम् ।  
  
ज्ञातं बुद्धसुतैः सतत्त्वमखिलं ज्ञेयं च यत्सर्वथा  
सक्तिर्नैव च निर्वृत्तौ प्रजनिता बुद्धैः[द्धेः] कुतः संवृत्तौ ।  
ज्ञानेनैव च तेन सर्वजनता बोधित्रये रोपिता ।  
ज्ञानं सत्त्वपरिग्रहेण पुनर्लोके ऽक्षयं स्थापितम् ॥ म्स_१६।४१ ॥  
  
इति । सतत्त्वं पर्मार्थसङ्गृहीतं सामान्यलक्षणं पुद्गलधर्म नैरात्म्यं । ज्ञेयं च यत्सर्वथेत्यनन्तस्वसङ्केतादिलक्षणभेदभिन्नं यदज्ञे[यज्ज्ञे] (यदपरञ्ज्ञेयं) । दानादीनां निर्विकल्पज्ञानपरिग्रहेणाक्षयत्वं निरुपधिशेषनिर्वाणे ऽपि तदक्षयात् । ज्ञानस्य पुनः सत्त्वपरिग्रहेण करुणया सत्त्वानामपरित्यागात् । एषां पुनः षणां श्लोकानां पिण्डार्थः सप्तमेन श्लोकेन निर्दिष्टः ।  
  
(म्स_बग्छि १०७)  
औदार्यानामिषत्वं च महार्थाक्षयतापि च ।  
दानादीनां समस्तं हि ज्ञेयं गुणचतुष्टयम् ॥ म्स_१६।४२ ॥  
  
इति । तत्रदानादीनां प्रथमेन पादेनोदारता परिदीपिता । द्वितीयेन निरामिपता । तृतीयेन महार्थता महतः सत्त्वार्थस्य सम्पादनात् । चतुर्थेनाक्षयता इत्येषां गुणचतुष्टयमेभिः श्लोकैर्वेदितव्यम् ।  
  
दर्शनपूरणतुष्टिं याचनके ऽतुष्टिमपि समाशास्तिं ।  
अभिभवति स तां दाता कृपालुराधिक्ययोगेन ॥ म्स_१६।४३ ॥  
  
याचनके हि जने दायकदर्शनात्ततश्च यथेप्सितं लब्ध्वा मनोरथपरिपूरणाद्या तुष्टिरूत्पद्यते । अतुष्टिश्चादर्शनादपरिपूरणाच्च । आशास्तिश्च या तद्दर्शने मनोरथपरिपूरणे च । सा बोधिसत्त्वस्याधिकोत्पद्यते सर्वकालं याचनकदर्शनात्तन्मनोरथपरिपूरणाच्च । अदर्शनादपरिपूरणाच्चातुष्टिः । अतो दाता कृपालुस्तां सर्वमभिभवत्याधिक्ययोगात् ।  
  
प्राणान्भोगान्दारान्सत्त्वेषु सदान्य[त्य]जनकृपालुत्वात् ।  
आमोदते निकामं तद्विरतिं पालयेन्न कथम् ॥ म्स_१६।४४ ॥  
  
तेभ्यो विरतिं तद्विरतिं परकीयेभ्यः प्राणभोगदारेभ्यः । एतेन त्रिविधात्कायदुश्चरिताद्विरतिशीलगुणं दर्शयति ।  
  
निरपेक्षः समचित्तो निर्भीः सर्वप्रदः कृपाहेतोः ।  
मिथ्यावादं ब्रूयात्परोपघाताय कथमार्यः ॥ म्स_१६।४५ ॥  
  
एतेन मृषावादाद्विरतिगुणं दर्शयति । आत्महेतोर्मृषावाद उच्येत कायजीवितापेक्षया । परहेतोर्वा प्रियजनप्रेम्ना । भयेन वा राजादिभयात् । आमिषकिञ्चित्कहेतोर्वा लाभार्थं । बोधिसत्त्वश्च स्वकायजीवितनिरपेक्षः । समचित्तश्च सर्वसत्त्वेष्वात्मसमचित्ततया । निर्भयश्च पञ्चभयसमतिक्रान्तत्वात् । सर्वप्रदश्चार्थिभ्यः सर्वसत्त्वपरित्यागात् । स केन हेतुना मृषावादं ब्रूयात् ।  
  
सम्महितकामः सकृपः परदुःखोत्पादने ऽतिभीरुश्च ।  
सत्त्वविनये सुयुक्तः सुविदूरे त्रिविधवाग्दोषात् ॥ म्स_१६।४६ ॥  
  
बोधिसत्त्वः सर्वसत्त्वेषु समं हितकामः स कथं परेषां मित्रभेदार्थं पैशुन्यं करिष्यतीति । सुकृपश्च परदुःखापनयाभिप्रायात् । परदुःखोत्पादने चात्यर्थं भीरूः स (म्स_बग्छि १०८) कथं परेषां दुःखोत्पादनार्थं परूषं वक्ष्यति । सत्त्वानां विनये सम्यक्प्रयुक्तः स कथं सम्भिन्नप्रलापं करिष्यति तस्मादसौ सूविदूरे त्रिविधवाग्दोषात् पैशुन्यात्पारूष्यात्सम्भिन्नप्रलापाच्च ।  
  
सर्वप्रदः कृपालुः प्रतीत्यधर्मोदये सुकुशलश्च ।  
अधिवासयेत्कथमसौ सर्वाकारं मनः क्लेशम् ॥ म्स_१६।४७ ॥  
  
अभिध्या व्यापादो मिथ्यादृष्टिर्वा यथाक्रमं । एष दौःशील्यप्रतिपक्षधर्मविशेषयोगाच्छीलविशुद्धिगू[गु?]णो बोधिसत्त्वानां वेदितव्यः ।  
  
उपकरसञ्ज्ञामोदं ह्यपकारिणिपरहित सञ्ज्ञां[परहिते सदा] दुःखे ।  
लभते यदा कृपालुः क्षमितव्यं ॥। [किं कुतस्तस्य] ॥ म्स_१६।४८ ॥  
  
[अपकारिणि हि क्षमितव्यं भवति । तत्र च बोधिसत्त्व अपकारिसज्ञां लभते क्षान्तिसम्भारनिमित्तत्वात् दुःखञ्च क्षमितव्यं भवति । तत्र च परहितहेतुभूते दुःखे बोधिसत्त्वः सदा मोदं लभते तस्य कुतः किं क्षमितव्यं] । यस्य नापकारिसञ्ज्ञा प्रवर्तते न दुःखसञ्ज्ञा ।  
  
परपरसञ्ज्ञापगमात्स्वतो ऽधिकतरात्सदा परस्नेहात् ।  
दुष्करचरणात्सकृपे ह्यदुष्करं वीर्यं ॥ म्स_१६।४९ ॥  
  
सकृपो बोधिसत्त्वः । तत्र सकृपे यत्परार्थं दुष्करचरणाद्वीर्यं तद्दुष्करं च सुदुष्करं च कथमदुष्करं । परत्र परसञ्ज्ञापगमात् । स्वतो ऽधिकतराच्च सर्वदा परेषु स्नेहात् । कथं सुदुष्करं । यदेवं परसञ्ज्ञापगतं च स्वतोधिकतरस्नेहं च तद्वीर्यम् ।  
  
अल्पसुखं ह्यात्मसुखं लीनं परिहाणिकं क्षयि समोहं ।  
ध्यानं मतं त्रयाणां विपर्ययाद्बोधिसत्त्वानाम् ॥ म्स_१६।५० ॥  
  
अल्पसुखं ध्यानं लौकिकानामात्मसुखं श्रावकप्रत्येकबुद्धानां । लीनं लौकिकानां सत्काये श्रावकप्रत्येकबुद्धानां च निर्वाणे । परिहाणिकं लौकिकानां क्षयि श्रावकप्रत्येकबुद्धानां निरूपधिशेषनिर्वाणे तत्क्षयात् । समोहं सर्वेषां यथायोगक्लिष्टाक्लिष्टेन मोहेन । बोधिसत्त्वानां पुनर्ध्यान बहुसुखमात्मपरसुखमलीनमपरिहाणिकमक्षय्यसमोहं च ।  
  
आमोषैस्तमसि यथा दीपैर्नुन्नं[श्छन्ने] तथा त्रयज्ञानं ।  
दिनकरकिरणौरिव तु ज्ञानमतुल्यं कृपालुनाम् ॥ म्स_१६।५१ ॥  
  
(म्स_बग्छि १०९)  
यथा हस्तामोषैस्तमसि ज्ञानं परीत्तविषयमप्रत्यक्षमव्यक्तं च तथा पृथग्जनानां । यथावचरके[गहवरके] दीपैर्ज्ञानं प्रादेशिकं प्रत्यक्षं नातिनिर्मलं तथा श्रावकाणां प्रत्येकबुद्धानां च । यथा दिनकरकिरणैर्ज्ञानं समन्तात्प्रत्यक्षं सुनिर्मलं च तथा बोधिसत्त्वानां । अत एव तदतुल्यम् ।  
  
आश्रयाद्वस्तुतो दानं निमित्तात्परिणामनात् ।  
हेतुतो ज्ञानतः क्षेत्रान्निश्रयाच्च परं मतम् ॥ म्स_१६।५२ ॥  
  
तत्राश्रयो बोधिसत्त्वः । वस्तु आमिषदानस्याध्यात्मिकं वस्तु परमम् । अभयदानस्थापायसंसारभीतेभ्यस्तु तदभयं । धर्मदानस्य महायानं । निमित्तं करुणा । परिणामना तेन महाबोधिफलप्रार्थना । हेतुः पूर्वदानपारमिताभ्यासवासना । ज्ञानं निर्विकल्पं येन त्रिमण्डलपरिशुद्धं दानं ददाति दातृदेयप्रतिग्राहक्राविकल्पनात् । क्षेत्रं पञ्चविधम् । अर्थी दुःखितो निःप्रतिसरणो दुश्चरितचारी गुणवांश्च । चतुर्णामुत्तरं क्षेत्रं परं । तदभावे पञ्चमं । निश्रयस्त्रिविधो यं निश्रित्य ददाति । अधिमुक्तिर्मनसिकारः समाधिश्च । अधिमुक्तिर्यथा भावनाविभागे ऽधिमुक्तिमनस्कार उक्तः । मनस्कारो यथा तत्रैवास्वादनाभिनन्दन[नौमोदनाभि] मनस्कार उक्तः । समाधिर्गगनगञ्जादिर्यथा तत्रैव विभुत्वमुक्तं । एवमाश्रयादिपरसमयो दानं परमं । सो ऽयं चापदेशो वेदितव्यः । यश्च ददाति यच्च येन च यस्मै च यतश्च यस्य च परिग्रहेण यत्र च यावत्प्रकारं तद्दानम् ।  
  
आश्रयाद्वस्तुतः शीलं निमित्तात्परिणामनात् ।  
हेतुतो ज्ञानतः क्षेत्रान्निश्रयाच्च परं मतम् ॥ म्स_१६।५३ ॥  
[आश्रयाद्वस्तुतः क्षान्तिनिमित्तात्परिणामनात् ।  
हेतुतो ज्ञानतः क्षेत्रान्निश्रयाच्च परा मता ॥  
आश्रयाद्वस्तुतो वीर्यं निमित्तात्परिणामनात् ।  
हेतुतो ज्ञानतः क्षेत्रान्निश्रयाच्च परं मतम् ॥ म्स_१६।५४ ॥  
आश्रयाद्वस्तुतो ध्यानं निमित्तात्परिणामनात् ।  
हेतुतो ज्ञानतः क्षेत्रानिश्रयाच्च परं मतम् ॥ म्स_१६।५५ ॥  
आश्रयाद्वस्तुतः प्रज्ञा निमित्तात्परिणामनात् ।  
हेतुतो ज्ञानतः क्षेत्रान्निश्रयाच्च परा मता ॥ म्स_१६।५६ ॥  
  
(म्स_बग्छि ११०)  
शीलस्य परमं वस्तु बोधिसत्त्वसंवरः । क्षान्तेः प्राणापहारिणौ हीनदुर्बलौ । वीर्यस्य पारमिताभावना तद्विपक्षप्रहाणं च । ध्यानस्य बोधिसत्त्वसमाधयः । प्रज्ञायास्तथता । सर्वेषां शीलादीनां क्षेत्रं महायानं । शेषं पूर्वबद्धेदितव्यम् ।  
  
एकसत्त्वसुखं दानं बहुकल्पविघातकृत ।  
प्रियं स्यद्बोधिसत्त्वानां प्रागेव तद्विपर्ययात् ॥ म्स_१६।५७ ॥  
  
यदि बोधिसत्त्वानां दानमेकस्यैव सत्त्वस्य सुखदं स्यादात्मनश्च बहुकल्पविघातकृत । तथापि तत्तेषां प्रियं स्यात्करुणाविशेषात्किं पुनर्यदनेकसत्त्वसुखं च भवत्यात्मनश्च बहुकल्पानुग्रहकृत् ।  
यदर्थमिच्छन्ति धनानि देहिनस्तदेव धीरा विसृजन्ति देहिषु ।  
शरीरहेतोर्धनमिष्यते जनैस्तदेव धीरः शतशो विसृज्यते ॥ म्स_१६।५८ ॥  
  
अत्र पूर्वार्धमुत्तरार्धे व्याख्यातम् ।  
  
शरीरमेवोत्सृजतो न दुःख्यते यदा मनः का द्रविणे ऽवरे कथा ।  
तदस्य लोकोत्तरमिति यन्मुदं स तेन तत्तस्य तदुत्तरं पुनः ॥ म्स_१६।५९ ॥  
  
अत्र शरीरमेवोत्सृजतो यदा मनो न दुःख्यते तदस्य लोकोत्तरमिति सन्दर्शितं । एति यन्मुदं स तेन दुःखेन तत्तस्य तदुत्तरमिति तस्माल्लोकोत्तरादुत्तरम् ।  
  
प्रतिग्रहैरिष्टनिकामलब्धैर्न तुष्टिमायाति तथार्थिको ऽपि ।  
सर्वास्तिदानेन यथेह धीमान् तुष्टिं व्रजत्यर्थिजनस्य तुष्ट्या ॥ म्स_१६।६० ॥  
  
इष्टनिकामलब्धैरित्यभिप्रेतपर्याप्तलब्धैः । सर्वास्तिदानेनेति यावत्स्वजीवितदानेन ।  
  
सम्पूर्णभोगो न तथास्तिमन्तमात्मानमन्वीक्षति याचको ऽपि ।  
सर्वास्तिदानादधनो ऽपि धीमानात्मानमन्वेति यथास्तिमन्तं ॥ म्स_१६।६१ ॥  
  
सुविपुलमपि वित्तं प्राप्य नैवोपकारं  
विगणयति तथार्थी दायकाल्लाभहेतोः ।  
विधिवदिह सुदानैरर्थिनस्तर्पयित्वा  
महदुपकरसञ्ज्ञा तेषु धीमान्यथैति ॥ म्स_१६।६२ ॥  
  
करुणाविशेषाद् । गतार्थौ श्लोकौ ।  
  
स्वयमपगतशोका देहिनः स्वस्थरूपा  
विपुलमपि गृहीत्वा भुञ्जते यस्य वित्तं ।  
पथि परमफलाढ्याद्भोगवृक्षाद्यथैव  
प्रविसृतिरतिभोगी बोधिसत्त्वान्न सो ऽन्यः ॥ म्स_१६।६३ ॥  
  
(म्स_बग्छि १११)  
प्रविसृतिरतिभोगश्चास्येति प्रविसृतिरतिभोगी स च नान्यो बोधिसत्त्वाद्वेदितव्यः । शेषं गतार्थम् ।  
  
प्राधान्यतत्कारणकर्मभेदात् प्रकारभेदाश्रयभेदतश्च ।  
चतुर्विबन्धप्रतिपक्षभेदात् वीर्यं परिज्ञेयमिति प्रदिष्टम् ॥ म्स_१६।६४ ॥  
  
षड्विधेन प्रभेदेन वीर्यं परिज्ञेयं । प्राधान्यभेदेन । तत्कारणभेदेन । [कर्मभेदेन] प्रकारभेदेन । आश्रयभेदेन । चतुर्विबन्धप्रतिपक्षभेदेन च । अस्योद्देशस्योत्तरैः । श्लोकैर्निर्देशः ।  
  
वीर्यं परं शुक्लगणस्य मध्ये तन्निश्रितस्तस्य यतो ऽनुलाभः ।  
वीर्येण सद्यः सुसुखो विहारो लोकोत्तरा लोकगता च सिद्धिः ॥ म्स_१६।६५ ॥  
  
वीर्यं परं शुक्लगणस्य मध्ये इति सर्वकुशलधर्मप्राधान्यं वीर्यस्य निर्दिष्टं । तन्निश्रितस्तस्य यतो ऽनुलाभ इति प्राधान्यकारणं निर्दिष्टं । यस्माद्वीर्याश्रितः सर्वकुशलधर्मलाभः । वीर्येण सद्यः सुसुखो विहारो लोकोत्तरा लोकगता च सिद्धिरिति कर्म निर्दिष्टं वीर्येण हि दृष्टधर्मे परमः सुखविहारः । सर्वा च लोकोत्तरा सिद्धिर्लौकिकी च क्रियते ।  
  
वीर्यादवाप्तं भवभोगमिष्टं वीर्येण शुद्धिं प्रबलामुपेताः ।  
वीर्येण सत्कायमतीत्य मुक्ता वीर्येण बोधिं परमां विबुद्धाः ॥ म्स_१६।६६ ॥  
  
इति । पर्यायद्वारेण [पर्यायान्तरेण] वीर्यस्य कर्म निर्दिष्टं । लौकिकलोकोत्तरसिद्धिभेदात् । तत्र प्रबला लौकिकी सिद्धिरनात्यन्तिकत्वात् ।  
  
पुनर्मतं हानिविवृद्धिवीर्यं मोक्षाधिपं पक्षविपक्षमन्यत् ।  
तत्त्वे प्रविष्टं परिवर्तकं च वीर्यं महार्थं च निरुक्तमन्यत ॥ म्स_१६।६७ ॥  
सन्नाहवीर्यं प्रथमं ततश्च प्रयोगवीर्यं विधिवत्प्रहितं ।  
अलीनमक्षोभ्यमतुष्टिवीर्यं सर्वप्रकारं प्रवदन्ति बुद्धाः ॥ म्स_१६।६८ ॥  
  
इत्येष प्रकारभेदः । तत्र हानिविवृद्धिवीर्यं सम्यक्प्रहाणेषु [द्वयोरकुशलधर्महानयेअपि?] च द्वयोः कुशलधर्माभिवृद्धये । मोक्षाधिपं वीर्यमिन्द्रियेषु । मोक्षाधिपत्त्यार्थेन यस्मादिन्द्रियाणि । पक्षविपक्षं बलेषु विपक्षानवमृद्यार्थेन यस्माद्बलानि । तत्त्वे प्रविष्टं बोध्यङ्गेषु दर्शनमार्गे तद्व्य१स्थापनात् । परिवर्त्तकं मार्गाङ्गेषु भावनामार्गे ऽन्तस्या[तस्या]श्रयपरिवृत्तिहेतुत्वात् । (म्स_बग्छि ११२) महार्थं वीर्यं पारमितास्वभावं स्वपरार्थाधिकारात् । सन्नाहवीर्यं प्रयोगाय सन्नह्यतः । प्रयोगवीर्यं तथा प्रयोगतः । अलीनवीर्यमुदारे ऽप्यधिगन्तव्ये लयाभावतः । अक्षोभ्यवीर्यं शीतलोष्णादिभिर्दुःखैरविकोपनतः । असन्तुष्टिवीर्यमल्पेनाधिगमेनासन्तुष्टितः । एभिरेव सन्नाहवीर्यादिभिः सूत्रे । स्थामवान् वीर्यवानुत्साही दृढपराक्रमो अनिक्षिप्तधुरः कुशलेषु धर्मेष्वित्युच्यते यथाक्रमम् ।  
  
निकृष्टमध्योत्तमवीर्यमन्यत् यानत्रये युक्तजनाश्रयेण ।  
लीनात्युदाराशयबुद्धियोगात् वीर्यं तदल्पार्थमहार्थमिष्टम् ॥ म्स_१६।६९ ॥  
  
अत्राश्रयप्रभेदेन वीर्यभेदो निर्दिष्टः । यानत्रये प्रयुक्तो यो जनस्तदाश्रयेण यथाक्रमं निकृष्टमध्योत्तमं वीर्यं वेदितव्यं । किं कारणं । लीनात्युदाराशयबुद्धियोगात् । लीनो हि बुद्ध्याशयो यानद्वये प्रयुक्तानां केवलात्मार्थाधिकारात् । अत्युदारो महायाने प्रयुक्तानां परार्थाधिकारात् । अत एव यथाक्रमं वीर्यं तदल्पार्थं महार्थमिव[ष्टम्] स्वार्थाधिकाराच्च [स्वपरार्थाधिकरणत्वाच्च ।]  
  
न वीर्यवान्भोगपराजितो ऽस्ति  
नो वीर्यवान् क्लेशपराजितो ऽस्ति ।  
न वीर्यवान् खेदपराजितो ऽस्ति  
नो वीर्यवान् प्राप्तिपराजितो ऽस्ति ॥ म्स_१६।७० ॥  
  
इत्ययं चतुर्विबन्धप्रतिपक्षभेदः । चतुर्विधो दानादीनां विबन्धो येन दानादिषु न प्रवर्तते । भोगसक्तिस्तदाग्रहतः । क्लेशसक्तिस्तत्परिभोगाध्यवसानतः । खेदो दानादिषु प्रयोगाभियोगपरिखेदतः । प्राप्तिरल्पमात्रदानादिसन्तुष्टितः । तत्प्रतिपक्षभेदे नैतच्चतुर्विधं वीर्यमुक्तम् ।  
  
अन्योन्यविनिश्चयविभागे श्लोकः ।  
  
अन्योन्यं सङ्ग्रहतः प्रभेदतो धर्मतो निमित्ताच्च ।  
षणां पारमितानां विनिश्चयः सर्वथा ज्ञेयः ॥ म्स_१६।७१ ॥  
  
अन्योन्यसङ्ग्रहतो विनिश्चयः । अभयप्रदानेन शीलक्षान्तिसङ्ग्रहो यस्मात्ताभ्यामभयं ददाति । धर्मदानेन ध्यानप्रज्ञयोर्यस्मात्ताभ्यां धर्मं ददाति । उभाभ्यां वीर्यस्य यस्मात्तेनोभयं ददाति । कुशलधर्मसङ्ग्राहकेण शीलेन सर्वेषां दानादीनां सङ्ग्रहः । एवं क्षान्त्यादिभिरन्योन्यसङ्ग्रहो यथायोगं योज्यः । प्रभेदतो विनिश्चयः । दानं षड्विधं दानदानं शीलदानं यावत्प्रज्ञादानं । परसन्तानेषु शीलादिनिवेशनात् । धर्मतो विनिश्चयः । (म्स_बग्छि ११३) ये सूत्रादयो येषु दानादिष्वर्थेषु सन्दृश्यन्ते । ये च दानादयो येषु सूत्रादिषु धर्मेषु सन्दृश्यन्ते । तेषां परस्परं सङ्ग्रहो वेदितव्यः । निमित्ततो विनिश्चयः । दानं शीलादीनां निमित्तं भवति । भोगनिरपेक्षस्य शीलादिषु प्रवृत्तेः । शीलमपि दानादीनां । भिक्षुसंवरसमादानं सर्वस्वपरिग्रहत्यागाच्छीलप्रतिष्ठितस्य च क्षान्त्यादियोगात् । कुशलधर्मसङ्ग्राहकशीलसमादानं च सर्वेषां दानादीनां निमित्तं । एवं क्षान्त्यादीनामन्योन्यनिमित्तभावो यथा योज्यः [योगं] सङ्ग्रहवस्तुविभागे सप्त श्लोकाः । चत्वारि सङ्ग्रहवस्तूनि । दानं प्रियवादिता अर्थचर्या समानार्थता । तत्र ।  
  
दानं समं प्रियाख्यानमर्थचर्या समार्थता ।  
तद्देशना समादाय स्वानुवृत्तिभिरिष्यते ॥ म्स_१६।७२ ॥  
  
दानं सममिष्यते यथा पारमितासु प्रियाख्यानं तद्देशना । अर्थचर्या तत्समादापना तच्छब्देन पारमितानां ग्रहणात्पारमितादेशना पारमितासमादापनेत्यर्थः । समानार्थता यत्र परं समादापयति तत्र स्वयमनुवृत्तिः । किमर्थं पुनरेतानि चत्वारि सङ्ग्रहवस्तूनीष्यन्ते । एष हि परेषां ।  
  
उपायो ऽनुग्रहकरो ग्राहको ऽथ प्रवर्तकः ।  
तथानुवर्तको ज्ञेयश्चतुःसङ्ग्रहवस्तुतः ॥ म्स_१६।७३ ॥  
  
दानमनुग्राहक उपायः । आमिषदानेन कायिकानुग्रहोत्पादनात् प्रियवादिता ग्राहकः । अव्युत्पन्नसन्दिग्धार्थग्राहणात् । अर्थचर्या प्रवर्तकः । कुशले प्रवर्तनात् । समानार्थतानुवर्तकः । यथावादितथाकारिणं हि समादापकं विदित्वा यत्र कुशले तेन प्रवर्तिताः परे भवन्ति तदनुवर्तन्ते ।  
  
आद्येन भाजनीभावो द्वितीयेनाधिमुच्यना ।  
प्रतिपत्तिस्तृतीयेन चतुर्थेन विशोधना ॥ म्स_१६।७४ ॥  
  
आमिषदानेन भाजनीभवति धर्मस्य विधेयतापत्तेः । प्रियवादितया तं धर्ममधिमुच्यते तदर्थव्युत्पादनसंशयच्छेदनतः । अर्थचर्यया प्रतिपद्यते यथाधर्मं । समानार्थतया तां प्रतिपत्तिं विशोधयति दीर्घकालानुष्ठानाद् । इदं सङ्ग्रहवस्तूनां कर्म ।  
  
चतुः सङ्ग्रहवस्तुत्वं सङ्ग्रहद्वयतो मतं ।  
आमिषेणापि धर्मेण धर्मेणालम्बनादपि[दिना] ॥ म्स_१६।७५ ॥  
  
(म्स_बग्छि ११४)  
यदप्यन्यत्सङ्ग्रहवस्तुद्वयमुक्तं भगवता आमिषसङ्ग्रहो धर्मसङ्ग्रहश्च । ताभ्यामेतान्येव चत्वारि सङ्ग्रहवस्तूनि सङ्गृहीतानि ।  
  
आमिषसङ्ग्रहेण प्रथमे । धर्मसङ्ग्रहेणावशिष्टानि । तानि पुनस्त्रिविधेन धर्मेण । आलम्बनधर्मेण प्रतिपत्तिधर्मेण तद्विशुद्धिधर्मेण च यथाक्रमम् ।  
  
हीनमध्योत्तमः प्रायो वन्ध्यो ऽवन्ध्यश्च सङ्ग्रहः ।  
अबन्ध्यः सर्वथा चैव ज्ञेयो ह्याकारभेदतः ॥ म्स_१६।७६ ॥  
  
एष सङ्ग्रहस्य प्रकारभेदः । तत्र हीनमध्योत्तमः सङ्ग्रहो बोधिसत्त्वानां यानत्रयप्रयुक्तेषु वेदितव्यो यथाक्रमं । प्रायेण वन्ध्यो ऽधिमुक्तिचर्याभूमौ । प्रायेणाबन्ध्यो भूमिप्रविष्टानाम् । अवन्ध्यः सर्वथा अष्टाम्यादिषु भूमिषु सत्त्वार्थस्यावश्यं सम्पादनात् ।  
  
पर्षत्कर्षणप्रयुक्तैर्विधिरेष समाश्रितः ।  
सर्वार्थसिद्धौ सर्वेषां सुखोपायश्च शस्यते ॥ म्स_१६।७७ ॥  
  
ये केचित्पर्षत्कर्षणे प्रयुक्ताः सर्वैस्तैरयमेवोपायः समाश्रितो यदुत चत्वारि सङ्ग्रहवस्तूनि । तथा हि सर्वार्थसिद्धये सर्वेषां सुखश्चैष उपायः प्रशस्यते बुद्धैः ।  
  
सङ्गृहीता ग्रहीष्यन्ते सङ्गृह्यन्ते च ये ऽधुना ।  
सर्वे त एवं तस्माच्च वर्त्म तत्सत्त्वपाचने ॥ म्स_१६।७८ ॥  
  
एतेन लोकत्रये ऽपि सर्वसत्त्वानां परिपाचने चतुर्णां सङ्ग्रहवस्तूनामेकायनमार्गत्वं दर्शयति । अन्यमार्गाभावात् ।  
  
इति सततमसक्तभोगबुद्धिः शमयमनोद्यमपारगः स्थितात्मा ।  
भवविषयनिमित्तनिर्विकल्पो भवति स सत्त्वगणस्य सङ्गृहीता ॥ म्स_१६।७९ ॥  
  
एतेन यथोक्तासु षट्सु पारमितासु स्थितस्य बोधिसत्त्वस्य सङ्ग्रहवस्तुप्रयोगं दर्शयति स्वपरार्थसम्पादनात् पारमिताभिः सङ्ग्रहवस्तुभिश्च यथाक्रमम् ।  
  
॥ महायानसूत्रालङ्कारे पारमिताधिकारः [षोडशः] समाप्तः ॥  
  
  
(म्स_बग्छि ११५)  
सप्तदशो ऽधिकारः ।  
  
बुद्धपूजाविभागे सप्त श्लोकाः ।  
  
सम्मुखं विमुखं पूजा बुद्धानां चीवरादिभिः ।  
गाढप्रसन्नचित्तस्य सम्भारद्वयपूरये ॥ म्स_१७।१ ॥  
अबन्ध्यबुद्धजन्मत्वे प्रणिधानवतः सतः ।  
त्रयस्यानुपलम्भस्तु निष्पन्ना बुद्धपूजना ॥ म्स_१७।२ ॥  
सत्त्वानामप्रमेयानां परिपाकाय चापरा ।  
उपधेश्चित्ततश्चान्या अधिमुक्तेर्निधानतः ॥ म्स_१७।३ ॥  
अनुकम्पाक्षमाभ्यां च समुदाचारतो ऽपरा ।  
वस्त्वाभोगावबोधाच्च विमुक्तेश्च तथात्वतः ॥ म्स_१७।४ ॥  
  
इत्येभिश्चतुर्भिः श्लोकैः ।  
  
आश्रयाद्वस्तुतः पूजा निमित्तात्परिणामनात् ।  
हेतुतो ज्ञानतः क्षेत्रान्निश्रयाच्च प्रदर्शिता ॥ म्स_१७।५ ॥  
  
वेदितव्या । तत्राश्रयः समक्षपरोक्षा बुद्धाः । वस्तु चीवरादयः । निमित्तं प्रगाढप्रसादसहगतं चित्तं । परिणामना पुण्यज्ञानसम्भारपरिपूरये । हेतुरबन्ध्यो मे बुद्धोत्पादः स्यादिति पूर्वप्रणिधानं । ज्ञानं निर्विकल्पं पूजकपूज्यपूजानुपलम्भतः । क्षेत्रमप्रमेयाः सत्त्वाः । तत्परिपाचनाय तैस्तत्प्रयोजता[ना]त् तेषु तद्रोपणतः । निश्रय उपधिश्चित्तं च । तत्रोपधिं निश्रित्य पूजाचीवरादिभिश्चित्तं निश्रित्यास्वादनानुमोदनाभिनन्दनमनस्कारैः । त [य]थोक्तैश्चाधिमुक्त्यादिभिर्यदुत महायानधर्माधिमुक्तितः बोधिचित्तोत्पादतः । प्रणिधानमेव हि निधानमत्रोक्तं श्लोकवत्त्वा[बन्धा]नुरोधात् । सत्त्वानुकम्पनतः । दुष्करचर्या दुःखक्षमणतः पारमितासमुदाचारतः । योनिशो धर्ममनसिकारतः । स ह्यविपर्ययस्तत्त्वाद्वस्त्वाभोगः । सम्यग्दृष्टितो दर्शनमार्गे । स हि यथाभूतावबोधाद्वस्त्ववबोधः ।  
  
विमुक्तितः क्लेशविमोक्षाच्छ्रावकाणां । तथात्वतो महाबोधिप्राप्तेरित्ययं पूजायाः प्रकारभेदः ।  
  
हेतुतः फलतश्चैव आत्मना च परैरपि ।  
लाभसत्कारतश्चैव प्रतिपत्तेर्द्विधा च सा ॥ म्स_१७।६ ॥  
(म्स_बग्छि ११६)  
परीत्ता महती पूजा समानामानिका च सा ।  
प्रयोगाद्गतितश्चैव प्रणिधानाच्च सा मता ॥ म्स_१७।७ ॥  
  
इत्ययमर्था[ध्वा]दिभेदेनापरः प्रकारभेदः । तत्रातीता हेतुः प्रत्युत्पन्ना फलं प्रत्युत्पन्ना हेतुरनागता फलमित्येवं हेतुफलतो ऽतीतानागतप्रत्युत्पन्ना वेदितव्या । आत्मनेत्याध्यात्मिकी परैरिति बाह्या । लाभसत्कारतो औदारिकी । प्रतिपत्तितः सूक्ष्मा । परीत्ता हीना महती प्रणीता । पुनः समाना हीना निर्माना प्रणीता त्रिमण्डलाविकल्पनात् । कालान्तरप्रयोज्या दूरे । तत्कालप्रयोज्यान्तिके । पुनर्विछिन्नायां गतौ दूरे । समनन्तरायामन्तिके । पुनर्यां पूजामायत्यां प्रयोजयितुं प्रणिदधाति सा दूरे यां प्रणिहितः कर्तुं सान्तिके । कतमा पुनर्बुद्धपूजा परमा वेदितव्येत्याह ।  
  
बुद्धेषु पूजा परमा स्वचित्तात् धर्माधिमुक्त्याशयतो विभुत्वात् ।  
अकल्पनोपायपरिग्रहेण सर्वैककार्यत्वनिवेशतश्च ॥ म्स_१७।८ ॥  
  
इत्येभिः पञ्चभिराकारैः स्वचित्तपूजा बुद्धेषु परमा वेदितव्या । यदुत पूजोपसंहितमहायानधर्माधिमुक्तितः । आशयतो नवभिराशयैः । आस्वादनानुमोदनाभिनन्दनाशयैः । अतृप्तविपुलमुदितोपकरनिर्लेपकल्याणाशयैश्च ये पारमिताभावनायां निर्दिष्टाः । विभुत्वतो गगनगञ्जादिसमाधिभिः । निर्विकल्पज्ञानोपायपरिग्रहतः । सर्वमहाबोधिसत्त्वैककार्यत्वप्रवेशतश्च मिश्रोपमिश्रकार्यत्वात् ।  
  
कल्याणमित्रसेवाविभागे सप्त श्लोकाः । तत्रार्धपञ्चमैः श्लोकैः ।  
  
आश्रयाद्वस्तुतः सेवा निमित्तात्परिणामनात् ।  
हेतुतो ज्ञानतः क्षेत्रान्निश्रयाच्च प्रदर्शिता ॥ म्स_१७।९ ॥  
मित्रं श्रयेद्दान्तशमोपशान्तं गुणाधिकं सोद्यममागमाढ्यं ।  
प्रबुद्धतत्वं वचसाभ्युपेतं कृपात्मकं खेदविवर्जितं च ॥ म्स_१७।१० ॥  
  
इत्येवङ्गुणमित्रं सेवाया आश्रयः । दान्तं शीलयोगादिन्द्रियदमेन । शान्तं समाधियोगादध्यात्मं चेतः शमथेन । उपशान्तं प्रयोगा[प्रज्ञायोगा] (प्रज्ञात्वा)दुपस्थितक्लेशोपशमनतः । गुणैरधिकं न समं वा न्यूनं वा । सोद्यमं नोदसीनं परार्थे । आगमाढ्यं नाल्पश्रुतं । प्रबुद्धतत्वं तत्वाधिगमात् । वचसाभ्युपेतं वाक्करणेनोपेतं । कृपात्मकं निरामिषचित्तत्वात् । खेदविवर्जितं सातत्यसत्कृत्यधर्मदेशनात् ।  
  
(म्स_बग्छि ११७)  
सत्कारलाभैः परिचर्यया च सेवेत मित्रं प्रतिपत्तितश्च ।  
  
इति । सेवाया[व]स्तु ।  
  
धर्मे तथाज्ञाशय एव धीमान् मित्रं प्रगच्छेत्समये नतश्च ॥ म्स_१७।११ ॥  
  
इति त्रिविधं निमित्तं । आज्ञातुकामता । कालज्ञता । निर्मानता च ।  
  
सत्कारलाभेषु गतस्पृहो ऽसौ प्रपत्तये तं परिणामयेच्च ।  
  
इति परिणामना प्रतिपत्त्यर्थं सेवनान्न लाभसत्कारार्थं ।  
  
यथानुशिष्टप्रतिपत्तितश्च संराधयेच्चित्तमतो ऽस्य धीरः ॥ म्स_१७।१२ ॥  
  
इति । यथानुशिष्टप्रतिपत्तिः सेवाहेतुः । तया तच्चित्ताराधनात् ।  
  
यानत्रये कौशलमेत्य बुद्ध्या स्वस्यैव यानस्य यतेत सिद्धौ ।  
  
इति यानत्रयकौशलात् ज्ञानं ।  
  
सत्त्वानमेयान्परिपाचनाय क्षेत्रस्य शुद्धस्य च साधनाय ॥ म्स_१७।१३ ॥  
  
इति द्विविधं क्षेत्रं तत्सेवायाः । अप्रमेयाश्च सत्त्वाः परिशुद्धं च बुद्धक्षेत्रं । धर्मं श्रुत्वा येषु प्रतिष्ठापनात् । यत्र च स्थितेन ।  
  
धर्मेषु दायादगुणेन युक्तो नैवामिषेण प्रवसेत्स मित्रम् ।  
  
इति निश्रयः सेवायाः । धर्मदायादतां निश्रित्य कल्याणमित्रं सेवेत । नामिषदायादतां । अत ऊर्ध्वमध्यर्धेन श्लोकेन प्रकारभेदः सेवाया वेदितव्यः ।  
  
हेतोः फलाद्धर्ममुखानुयानात्सेवेत मित्रं बहितश्च धीमान् ॥ म्स_१७।१४ ॥  
  
श्रुतश्रवाच्चेतसि योगतश्च समाननिर्मानमनो ऽनुयोगात् ।  
  
हेतोः फलादित्यतीतादिभेदतः पूर्ववत् धर्ममुखानुयानात्सेवेत मित्रं बहितश्च धीमानित्याध्यात्मिकबाह्यभेदः । धर्ममुखस्त्रोतो हि धर्ममुखानुयानं बहिर्धा बहितः श्रुतश्रवाच्चेतसि योगतश्चेत्यौदारिकसूक्ष्मभेदः । श्रवणं ह्यौदारिकं चिन्तनभावनं सूक्ष्मंं । तदेव चेतसि योगः । समाननिर्मानमनो ऽनुयोगादिति हीनप्रणीतभेदः ।  
  
गतिप्रयोगप्रणिधानतश्च कल्याणमित्रं हि भजेत धीमान् ॥ म्स_१७।१५ ॥  
  
इति दूरान्तिकभेदः पूर्ववद्योजयितव्यः । कतमा पुनः परमा सेवेति सप्तमः श्लोकः ।  
  
सन्मित्रसेवा परमा स्वचित्ताद् धर्माधिमुक्त्याशयतो विभुत्वैः ।  
अकल्पनोपायपरिग्रहेण सर्वैककार्यत्वनिवेशतश्च ॥ म्स_१७।१६ ॥  
  
(म्स_बग्छि ११८)  
इति पूर्ववत् ।  
  
अप्रमाणविभागे द्वादशश्लोकाः ।  
  
ब्राह्म्या विपक्षहीना ज्ञानेन गताश्च निर्विकल्पेन ।  
त्रिविधालम्बनवृत्ताः सत्त्वानां पाचका धीरे ॥ म्स_१७।१७ ॥  
  
ब्राह्म्या विहाराश्चत्वार्यप्रमाणानि । मैत्री करुणा मुदितोपेक्षा च । ते पुनर्बोधिसत्त्वे चतुर्लक्षणा वेदितव्याः । विपक्षहानितः । प्रतिपक्षविशेषयोगतः । वृत्तिविशेषतस्त्रिविधालम्बनवृत्तित्वात् । तथा हि ते सत्त्वालम्बना धर्मालम्बनाश्च[धर्मालम्बना अनालम्बनाश्च] । कर्मविशेषतश्च । सत्त्वपरिपाचकत्वात् । सत्त्वधर्मालम्बनात् । पुनः कतमस्मिन् सत्त्वनिकाये धर्मे वा प्रवर्तन्ते । अनालम्बनाश्च कतमस्मिन्नालम्बने ।  
  
सौख्यार्थिनि दुःखार्ते सुखिते क्लिष्टे च ते प्रवर्तन्ते ।  
तद्देशिते च धर्मे तत्तथतायां च धीराणाम् ॥ म्स_१७।१८ ॥  
  
सत्त्वालम्बनाः सुखार्थिनि यावत् क्लिष्टे सत्त्वनिकाये प्रवर्तन्ते । तथा हि मैत्री सत्त्वेषु सुखसंयोगाकारा । करुणा दुःखवियोगाकारा । मुदिता सुखवियोगाकारा । उपेक्षासु वेदनासु तेषां सत्त्वानां निःक्लेशतोपसंहाराकारा । धर्मालम्बनास्तद्देशिते धर्मे । यत्र ते विहारा देशिताः । अनालम्बनास्तत्तथतायां । ते ह्यविकल्पत्वादनालम्बना इवेत्यनालम्बनाः । अपि खलु ।  
  
तस्याश्च तथतार्थत्वात् क्षान्तिलाभाद्विशुद्धितः ।  
कर्मद्वयादनालम्बा मैत्री क्लेशक्षयादपि ॥ म्स_१७।१९ ॥  
  
एभिश्चतुर्भिः कारणैरनालम्बना मैत्री वेदितव्या । तथतालम्बनत्वात् । अनुत्पत्तिकधर्मक्षान्तिलाभेनाष्टम्यां भूमौ । धातुपुष्ट्या तद्विशुद्धितः । कर्मद्वयतश्च । या मैत्री निष्पन्देन कायकर्मणा [वाक्कर्मणा?] च? सङ्गृहीता क्लेशक्षयतश्च । तथा हि क्लेश आलम्बनमुक्तं । मनोमयानां ग्रन्थानां प्रहाणादुच्छिद्यते आलम्बनमिति वचनात् ।  
  
ते निश्चलाश्च चलाश्च कृपणैरास्वादिता न च ज्ञेयाः ।  
  
ते च ब्राह्म्या विहाराश्चतुर्विधा वेदितव्याः । तत्र चला हानभागीयाः परिहाणीयत्वात् । अचलाः स्थितिविशेषभागीया अपरिहाणीयत्वात् । आस्वादिताः क्लिष्टाः अनास्वादिता अक्लिष्टाः । कृपणैरिति सुखलोलैरनुदारचित्तैः । एष ब्राह्म्यविहाराणां हानभागीयादिप्रकारभेदः । तेषु पुनः ।  
  
अचलेषु बोधिसत्त्वाः प्रतिष्ठिताः सक्तिविगतेषु ॥ म्स_१७।२० ॥  
  
(म्स_बग्छि ११९)  
न चलेषु नाप्यास्वादितेषु ।  
  
असमाहितस्वभावा मृदुमध्या हीनभूमिका ये ऽपि ।  
हीनाशयाः समाना हीनास्ते ह्यन्यथा त्वधिकाः ॥ म्स_१७।२१ ॥  
  
एष मृद्वधिमात्रताभेदः । तत्र षड्विधा मृदुका असमाहितस्वभावाः । सर्वे समाहिता अपि । ये मृदुमध्याः । हीनभूमिका ये ऽपि उत्तरां बोधिसत्त्वभूमिमपेक्ष्य । हीनाशया अपि । श्रावकादीनां समाना अपि । ये ऽनुत्पत्तिकधर्मक्षान्तिरहिता हीनास्ते मृदुका इत्यर्थः । अन्यथा त्वधिका इति यथोक्तविपर्ययेणाधिमात्रता वेदितव्या ।  
  
ब्राह्म्यैर्विहृतविहारः कामिषु सञ्जायते यदा धीमान् ।  
सम्भारान्पूरयते सत्त्वांश्च विपाचयति तेन ॥ म्स_१७।२२ ॥  
सर्वत्र चाविरहितो ब्राह्म्यै रहितश्च तद्विपक्षेण ।  
तत्प्रत्ययैरपि भृशैर्न याति विकृतिं प्रमत्तो ऽपि ॥ म्स_१७।२३ ॥  
  
हेतुफललिङ्गभेदः । तत्र ब्राह्म्यैर्विहृतो विहारैरिति हेतुः । कामिषु सत्त्वेषु सञ्जायत इति विपाकफलं । सम्भारान्पूरयत्यधिपतिफलं । सत्त्वान्परिपाचयतीति पुरुषकारफलं । सर्वत्र चाविरहितो ब्राह्म्यैर्विहारैर्जायत इति निष्पन्दफलं । रहितश्च तद्विपक्षेणेति विसंयोगफलं । भृशैरपि तत्प्रत्ययैरविकृतिगमनं लिङ्गं । प्रमत्तो ऽपीत्यसम्मुखीभूते ऽपि प्रतिपक्षे । अन्येश्चतुर्भिः श्लोकैर्गुणदोषभेदः ।  
  
व्यापादविहिंसाभ्यामरतिव्यापादकामरागैश्च ।  
युक्तो हि बोधिसत्त्वो बहुविधमादीनवं स्पृशति ॥ म्स_१७।२४ ॥  
  
इति दोषः । ब्राह्म्यविहाराभावे तद्विपक्षयोगात् । तत्र व्यापादादयो मैत्र्यादीनां यथाक्रमं विपक्षाः । व्यापादकामरागावुपेक्षायाः । कथं बहुविधादीनवं स्पृशतीत्याह ।  
  
क्लेशैर्हन्त्यात्मानं सत्त्वानुपहन्ति शीलमुपहन्ति ।  
सविलेखलाभहीनो रक्षाहीनस्तथा शास्त्रा[ता] ॥ म्स_१७।२५ ॥  
साधिकरणो ऽशयस्वी परत्र सञ्जायते ऽक्षणेषु स च ।  
प्राप्ताप्राप्तविहीनो मनसि महद् दुःखमाप्नोति ॥ म्स_१७।२६ ॥  
  
तत्र प्रथमैस्त्रिभिः पदैरात्मव्याबाधाय चेतयते परव्याबाधायोभयव्याबाधायेत्येतमादीनवं दर्शयति । सविलेखादिभिः षड्भिः पदैर्दृष्टधार्मिकमवद्यं प्रसवतीति दर्शयति । कथं च प्रसवति । आत्मास्यापवदते । परे ऽपि देवता अपि । शास्ताप्यन्ये ऽपि विज्ञाः (म्स_बग्छि १२०) सब्रह्मचारिणो धर्मतया विगर्हन्ते । दिग्विदिक्षु चास्य पापको ऽवर्णशब्दश्लोको निश्चरतीत्येवं सविलेखो यावदयशस्वीत्येअनेन यथाक्रमं दर्शयति । शेषैस्त्रिभिः पदैर्यथाक्रमं साम्परायिकं दृष्टधर्मसाम्परायिकमवद्यं प्रसवति । तज्जं चैतसिकं दुःख[खं] दौर्मनस्य प्रति संवेदयत इत्येतदादीनवं दर्शयति ।  
  
एते सर्वे दोषा मैत्र्यादिषु सुस्थितस्य न भवन्ति ।  
अक्लिष्टः संसारं सत्त्वार्थं नो च सन्त्यजति ॥ म्स_१७।२७ ॥  
  
इति । ब्राह्मविहारयोगे त्रि[द्वि]विधं गुणं दर्शयति । यथोक्तदोषाभावम् अक्लिष्टस्य सत्त्वहेतोः संसारापरित्यागं ।  
  
न तथैकपुत्रकेष्वपि गुणवत्स्वपि भवति सर्वसत्त्वानां ।  
मैत्र्यादिचेतनेयं सत्त्वेषु यथा जिनसुतानां ॥ म्स_१७।२८ ॥  
  
इत्येते[न?] च बोधिसत्त्वमैत्रादीनां तीव्रतां दर्शयति ।  
  
करूणाविभागे तदालम्बनप्रभेदमारभ्य द्वौ श्लोकौ ।  
  
प्रदीप्तान् शत्रुवशगान् दुःखाक्रान्तांस्तमोवृतान् ।  
दुर्गमार्गसमारूढान्महाबन्धनसंयुतान् ॥ म्स_१७।२९ ॥  
महाशनविषाक्रान्तलोलान्मार्गप्रनष्टकान् ।  
उत्पथप्रस्थितान् सत्त्वान्दुर्बलान् करुणायते ॥ म्स_१७।३० ॥  
  
तत्र प्रदीप्ताः कामरागेण कामसुग्वभक्ताः । शत्रुवशगा मारकृतान्तरायाः कुशले ऽप्रयुक्ताः दुःखाक्रान्ताः दुःखा[भि?]भूता नरकादिषु । तमोवृता औरभ्रिकादयो दुश्चरितैकान्तिकाः । कर्मविपाकसम्मूढत्वात् । दुर्गमार्गसमारूढा अपरिनिर्वाणधर्माणः संसारवर्त्मात्यन्तानुपच्छेदात् । महाबन्धनसंयुता अन्यतीर्थ्याः[र्थ्य]मोक्षसम्प्रस्थिता नानाकुदृष्टिगाढबन्धनबद्धत्वात् । महाशनविषाक्रान्तलोलाः समापत्तिसुखसक्ताः । तेषां हि तत् क्लिष्टं समापत्तिसुखं । यथा मृष्टमशनं विषाक्रान्तं । ततः प्रच्यावनात् । मार्गप्रणष्टका अभिमानिका मोक्षमार्गभ्रान्तत्वात् । उत्पथप्रस्थिता हीनयानप्रयुक्ता अनियताः । दुर्बला अपरिपूर्णसम्भारा बोधिसत्त्वाः । इत्येते दशविधाः सत्वा बोधिसत्त्वकरुणाया आलम्बनम् ।  
  
पञ्चफलसन्दर्शने करुणायाः श्लोकः ।  
  
हेठापहं ह्युत्तमबोधिबीजं सुखावहं ताय[प]कमिष्टहेतुं ।  
स्वभावदं धर्ममुपाश्रितस्य बोधिर्न दूरे जिनात्मजस्य ॥ म्स_१७।३१ ॥  
  
(म्स_बग्छि १२१)  
ततः हेठापहत्वेन तद्विपक्षविहिंसाप्रहाणाद्विसंयोगफलं दर्शयति । उत्तमबोधिबीजत्वेनाधिपतिफलं । परात्मनोर्यथाक्रमं सुखावहताय[प]कत्वेन पुरुषकारफलं । इष्टहेतुत्वेन विपाकफलं । स्वभावदत्वेन निष्पन्दफलमायत्यां विशिष्टकरुणाफलदानात् । एवं पञ्चविधां करुणामाश्रित्य बुद्धत्वमदूरे वेदितव्यं ।  
  
अप्रतिष्ठितसंसारनिर्वाणत्वे श्लोकः ।  
  
विज्ञाय संसारगतं समग्रं दुःखात्मकं चैव निरात्मकं च ।  
नोद्वेगमायाति न चापि दोषैः प्रबाध्यते कारुणिको ऽग्रबुद्धिः ॥ म्स_१७।३२ ॥  
  
सर्वं संसारं यथाभूतं परिज्ञाय बोधिसत्त्वो नोद्वेगमायाति कारुणिकत्वात् । न दोषैर्बाध्यते ऽग्रबुद्धित्वात् । एवं निर्वाणे प्रतिष्ठितो भवति न संसारे यथाक्रमं । संसारपरिज्ञाने श्लोकः ।  
  
दुःखात्मकं लोकमवेक्षमाणो दुःखायते वेत्ति च तद्यथावत् ।  
तस्याभ्युपायं परिवर्जने च न खेदमायात्यपि वा कृपालुः ॥ म्स_१७।३३ ॥  
  
दुःखायत इति करुणायते । वेत्ति च तद्यथावदिति दुःखं यथाभूतं तस्य च दुःखस्य परिवर्जने ऽभ्युपायं । वेत्ति येनास्य दुःखं निरुध्यते । एतेन जानन्नपि संसारदुःखं यथाभूतं तत्परित्यागोपायं च न खेदमापद्यते बोधिसत्त्वः करुणाविशेषादिति प्रदर्शयति ।  
  
करूणाप्रभेदे द्वौ श्लोकौ ।  
  
कृपा प्रकृत्या प्रतिसङ्ख्यया च पूर्वं तदभ्यासविधानयोगात् ।  
विपक्षहीना च विशुद्धिलाभात् चतुर्विधेयं करुणात्मकानां ॥ म्स_१७।३४ ॥  
  
सेयं यथाक्रमं गोत्रविशेषतः गुणदोषपरीक्षणतः । जन्मान्तरपरिभावनतः । वैराग्यलाभतश्च वेदितव्याः । तद्विपक्षविहिंसाप्रहाणे सति विशुद्धिलाभत इति वैराग्यलाभतः ।  
  
न सा कृपा या न समा सदा वा नाध्याशयाद्वा प्रतिपत्तितो वा ।  
वैराग्यतो नानुपलम्भतो वा न बोधिसत्त्वो ह्यकृपस्तथा यः ॥ म्स_१७।३५ ॥  
  
तत्र समा सुखितादिषु यत्किञ्चिद्वेदितमिदमत्र दुःखस्येति विदित्वा । सदा निरूपधिशेषनिर्वाणे तदक्षयात् । अध्याशयाद्भूमिप्रविष्टानामात्मपरसमताशयलाभात् । (म्स_बग्छि १२२) प्रतिपत्तितो दुःखपरित्राणक्रियया । वैराग्यतस्तद्विपक्षविहिंसाप्रहाणात् । अनुपलम्भतो ऽनुत्पत्तिकधर्मक्षान्तिलाभात् ।  
  
करुणावृक्षप्रतिबिम्बके पञ्च श्लोकाः ।  
  
करुणा क्षान्तिश्चिन्ता प्रणिधानं जन्मसत्त्वपरिपाकः ।  
करुणातरुरेष महान्मूलादिः पुष्पपत्र[पश्चिमाग्र](पश्चिमान्त)फलः ॥ म्स_१७।३६ ॥  
  
इत्येष मूलस्कन्धशाखापत्रपुष्पफलावस्थः करुणावृक्षो वेदितव्यः । एतस्य करुणा मूलं । क्षान्तिः स्कन्धः । सत्त्वार्थचिन्ता शाखा । प्रणिधानं शोभनेषु जन्मसु पत्राणि । शोभनं जन्म पुष्पं । सत्त्वपरिपाकः फलं ।  
  
मूलं करुणा न भवेद् दुष्करचर्यासहिष्णुता न भवेत् ।  
दुःखाक्षमश्च धीमान् सत्वार्थं चिन्तयेन्नैव ॥ म्स_१७।३७ ॥  
चिन्ताविहीनबुद्धिः प्रणिधानं शुक्लजन्मसु न कुर्यात् ।  
शुभजन्माननुगच्छन्सत्त्वान्परिपाचयेन्नैव ॥ म्स_१७।३८ ॥  
  
आभ्यां श्लोकाभ्यां पूर्वोत्तरप्रसवसाधर्म्यात्करुणादीनां मूलादिभावं साधयति ।  
  
करुणासेको मैत्री तद्दुःखे सौख्यतो विपुलपुष्टिः ।  
शाखावृद्धिर्विशदा योनिमनस्कारतो ज्ञेया ॥ म्स_१७।३९ ॥  
पर्णत्यागादानं प्रणिधीनां सन्ततेरनुच्छेदात् ।  
द्विविधप्रत्ययसिद्धेः पुष्पमबन्ध्यं फलं चास्मात् ॥ म्स_१७।४० ॥  
  
एताभ्यां श्लोकाभ्यां वृक्षमूलसेकादिसाधर्म्यं करुणावृक्षस्य दर्शयति । करुणा हि मूलवृक्षा[मूलमित्युक्ता] । तस्याः सेको मैत्री तया तदाप्यायनात् । मैत्रचित्तो हि परदुःखेन दुःखायते । ततश्च करुणोद्भव[करुणातो यद्]दुःखमुत्पद्यते बोधिसत्त्वस्यस्वा[सत्त्वा]र्थप्रयुक्तस्य तत्र सौख्योत्पादाद्विपुलपुष्टिः क्षान्तिपुष्टिरित्यर्थः । सा हि स्कन्ध इत्युक्ता । स्कन्धश्च विपुलः । योनिशोमनस्काराद् बहुविधा महायाने शाखावृद्धिः । चिन्ता हि शाखेत्युक्ता । पूर्वापरनिरोधोत्पादक्रमेण प्रणिधानसन्तानस्यानुच्छेदात् । पर्णत्यागादानसाधर्म्यं प्रणीधानानां वेदितव्यम् । आध्यात्मिकप्रत्ययसिद्धितः स्वसन्तानपरिपाकात्पुष्पमिव जन्माबन्ध्यं वेदितव्यम् । बाह्यप्रत्ययसिद्धितः परसन्तानपरिपाकात् फलभूतः सत्त्वपरिपाको [ऽबन्ध्यो?] वेदितव्यः ।  
  
करुणानुशंसे श्लोकः ।  
  
कः कुर्वीत न करुणां सत्त्वेषु महाकृपागुणकरेषु ।  
दुःखे ऽपि सौख्यमतुलं भवति यदेषां कृपाजनितं ॥ म्स_१७।४१ ॥  
  
(म्स_बग्छि १२३)  
अत्र महाकरुणागुण उत्तरार्धेन सन्दर्शितः । शेषो गतार्थः । करुणानिःसङ्गतायां श्लोकः ।  
  
आविष्टानां कृपया न तिष्ठति मनः शमे कृपालूनां ।  
कुत एव लोकसौख्ये स्वजीविते वा भवेत्स्नेहः ॥ म्स_१७।४२ ॥  
  
सर्वस्य हि लोकस्य लौकिके सौख्ये स्वजीविते च स्नेहः । तत्रापि च निःस्नेहानां श्रावकप्रत्येकबुद्धानां सर्वदुःखोपशमे निर्वाणे प्रतिष्ठितं मनः । बोधिसत्त्वानां तु करुणाविष्टत्वान्निर्वाणे ऽपि मनो न प्रतिष्ठितं । कुत एव तयोः स्नेहो भविष्यति । करुणास्नेहवैशेष्ये त्रयः श्लोकाः ।  
  
स्नेहो न विद्यते ऽसौ यो निरवद्यो न लौकिको यश्च ।  
धीमत्सु कृपास्नेहो निरवद्यो लोकसमतीतः ॥ म्स_१७।४३ ॥  
  
मातापितृप्रभृतीनां हि तृष्णामयः स्नेहः सावद्यः । लौकिककरूणाविहारिणां निरवद्यो ऽपि लौकिकः । बोधिसत्त्वानां तु करूणामयः । स्नेहो निरवद्यश्च लौकिकातिक्रान्तश्च । कथं च पुनर्निरवद्य इत्याह ।  
  
दुःखाज्ञानमहौघे महान्धकारे च निश्रितं लोकं ।  
उद्धर्तुं य उपायः कथमिव न स्यात्स निरवद्यः ॥ म्स_१७।४४ ॥  
  
दुःखमहौघ अज्ञानमहान्धकारे चेति योज्यं । शेषं गतार्थं । कथं लोकातिक्रान्त इत्याह ।  
  
स्नेहो न सो ऽत्स्यरिहतां लोके प्रत्येकबोधिबुद्धानां ।  
प्रागेव तदन्येषां कथमिव लोकोत्तरो न स्यात् ॥ म्स_१७।४५ ॥  
  
प्रत्येकां बोधिं बुद्धाः । शेषं गतार्थम् ।  
  
त्रासाभिनन्दननिमित्तत्वे श्लोकः ।  
  
दुःखाभावे दुःखं यत्कृपया भवति बोधिसत्त्वानां ।  
सन्त्रासयति तदादौ स्पृष्टं त्वभिनन्दयति गाढं ॥ म्स_१७।४६ ॥  
  
दुःखाभावे इति दुःखाभावो निमित्तं सत्त्वेषु करुणया बोधिसत्त्वानां यद् दुःखमुत्पद्यते तदादौ सन्त्रासयति अधिमुक्तिचर्याभूमौ । आत्मपरसमतया दुःखस्य यथाभूतमस्पृष्टत्वात् । स्पृष्टं तु शुद्धाध्याशयभूमावभिनन्दयत्येवेत्यर्थः ।  
  
करुणादुःखेन सुखाभिभवे श्लोकः ।  
  
किमतः परमाश्चर्यं यद् दुःखं सौख्यमभिभवति सर्वं ।  
कृपया जनितं लौक्यं येन विमुक्तो अपि कृतार्थः ॥ म्स_१७।४७ ॥  
  
(म्स_बग्छि १२४)  
नास्यत आश्चर्यतरं यद् दुःखमेव करुणाजनितं बोधिसत्त्वानां तथा सुखं भवति । यत्सर्वं लौकिकं सुखमभिभवति । येन सुखेन विमुक्ता अर्हन्तो ऽपि कृतार्थाः प्रागेवान्ये ।  
  
कृपाकृतदानानुशंसे श्लोकः ।  
  
कृपया सहितं दानं यद्दानसुखं करोति धीराणां ।  
त्रैधातुकमुपभोगैर्न तत्सुखं तत्कलां स्पृशति ॥ म्स_१७।४८ ॥  
  
यच्च त्रैधातुकं सुखमुपभोगै कृतं न तत्सुखं तस्य सुखस्य कलां स्पृशतीत्ययमुत्तरार्धस्यार्थः । शेषं गतार्थम् ।  
  
कृपया दुःखाभ्युपगमे श्लोकः ।  
  
दुःखमयं संसारं यत्कृपया न त्यजति सत्त्वार्थं ।  
परहितहेतोर्दुःखं किं कारुणिकैर्न समुपेतम् ॥ म्स_१७।४९ ॥  
  
सर्वं हि दुःखं संसारदुःखे ऽन्तर्भूतं । तस्याभ्युपगमात् सर्वं दुःखमभ्युपगतं भवति ।  
  
तत्र तत्फलवृद्धौ श्लोकः ।  
  
करूणा दानं भोगाः सदा कृपालोर्विवुद्धिमुपयान्ति ।  
स्नेहानुग्रहजनितं तच्छक्तिकृतं सुखं चास्मात् ॥ म्स_१७।५० ॥  
  
त्रयं बोधिसत्त्वानां सर्वजन्मसु वर्धते करूणायोगात् । करूणा तदभ्यासात् । दानं करुणावशात् । भोगाश्च दानवशात् । तस्माच्च त्रयात्फलं त्रिविधं सुखं भवति । स्नेहजनितं करुणातः । सत्त्वानुग्रहजनितं दानात् । तदनुग्रहक्रियाशक्तिकृतं भोगेभ्यः ।  
  
दानप्रोत्साहनायां श्लोकः ।  
  
वर्धे च वर्धयामि च दाने परिपाचयामि सुखयामि ।  
आकर्षामि नयामि च करुणा सन्नान्प्रवदतीव ॥ म्स_१७।५१ ॥  
  
दाने सन्नानिति सम्बन्धनीयं । षड्भिर्गुणैर्दानै ऽवसन्नान् बोधिसत्त्वान्करुणा प्रोत्सहयतीव । स्वभाववृद्ध्या । भोगैस्तद्वर्धनया । दानेन सत्त्वपरिपाचनया । दातुश्च सुखोत्पादनात् । महाबोधिसम्भारस्यान्यस्या[सम्भारस्या]कर्षणात् । महाबोधिसमीपनयनाच्च ।  
  
परसौख्येन सुखा[नु?]भवे श्लोकः ।  
  
दुःखे दुःखी कृपया सुखान्यनाधाय केन सुखितः स्यात् ।  
सुखयत्यात्मानमतः कृपालुराधाय परसौख्यम् ॥ म्स_१७।५२ ॥  
  
करुणया बोधिसत्त्वः परदुःखैर्दुःखितः सत्त्वेष्वनाधाय सुखं कथं सुखितः स्यात् । तस्मात्परेषु सुखमाधाय बोधिसत्व आत्मानमेव सुखयतीति वेदितव्यम् ।  
  
कृपया दानसमनुशास्तौ षट् श्लोकाः ।  
  
(म्स_बग्छि १२५)  
स्वं दानं कारुणिकः शास्तीव सदैव निःस्वसुखकामः ।  
भोगैः सुखय परं वा मामप्ययुतसौख्यम् ॥ म्स_१७।५३ ॥  
  
न हि कारुणिकस्य विना परसुखेनास्ति सुखं । तस्यायुतसौख्यत्वाद्वौधिसत्त्वस्तेन विना[त्म?]नो दानस्य फलं सुखं नेच्छति ।  
  
सफलं दानं दत्तं तन्मे सत्त्वेषु तत्सुखसुखेन ।  
फल तेष्वेव निकामं यदि मे कर्तव्यता ते ऽस्ति ॥ म्स_१७।५४ ॥  
  
दानं ददता दानं च दानफलं च तन्मया सत्त्वेषु दत्तं । तत्सुखमेव मे सुखं यस्मात् । अतस्तेष्वेव यावत्फलितव्यं तावत्फलेति लोट् । बोधिसत्त्वः करूणया दानमनुशास्ति ।  
  
भोगद्वेष्टुर्दातुर्भोगा बहुशुभतरोपसर्पन्ति ।  
न हि तत्सुखं मतं मे दाने पारम्परो ऽस्मि यतः ॥ म्स_१७।५५ ॥  
  
भोगविमुखस्य दातुर्भोगा बहुतराश्चोपतिष्ठन्ते । शोभनतराश्च । धर्म तैवेयं चित्तस्योदारतरत्वात् । न हि तत्सुखं मतं मे यद् भोगास्तथोपतिष्ठन्ते । यस्मादहं दाने पारम्परस्तत्प्रबन्धकामत्वान्नसुखे ।  
  
सर्वास्तिपरित्यागे यत्कृपया मां निरीक्षसे सततं ।  
ननु ते तेन ज्ञेयं न मत्फलेनार्थितास्येति ॥ म्स_१७।५६ ॥  
  
यो ऽहं दानफलं सर्वमेव करुणया नित्यं परित्यजामि नन्वत एव वेदितव्यं नास्ति मे दानफलेनार्थित्वमिति बोधिसत्त्वो दानं समनुशास्ति ।  
  
दानाभिरतो न स्यां प्राप्तं चेत्तत्फलं न विसृजेयं ।  
  
तथा हि ।  
  
क्षणमपि दानेन विना दानाभिरतो भवति नैव ॥ म्स_१७।५७ ॥  
  
इति गतार्थः श्लोकः ।  
  
अकृतं न फलसि यस्मात्प्रतिकारापेक्षया न मे तुल्यं ।  
  
यस्त्वा करोति तस्य त्वं फलसि । तस्मात्त्वं प्रतिकारपेक्षया न मत्तुल्यम् ।  
  
तथा ह्यहं ।  
  
प्रतिकारनिर्व्यपेक्षः परत्र फलदो ऽस्य कामं ते ॥ म्स_१७।५८ ॥  
  
(म्स_बग्छि १२६)  
गतार्थमेतत् ।  
  
कृपादानेन द्वौ श्लोकौ ।  
निरवद्यं शुद्धपदं हितावहं चैव सानुरक्षं च ।  
निर्मृग्यं निर्लेपं जिनात्मजानां कृपादानम् ॥ म्स_१७।५९ ॥  
  
तत्र निरवद्यं परमनुपहृत्य दानात् । शुद्धपदं कल्पिकवसु[वस्तु]दानात् । विषशस्रमद्यादिविवर्जनतः । हितावहं दानेन सङ्गृह्य कुशले नियोजनात् । सानुरक्षं परिजनस्याविघातं कृत्वा अन्यस्मै दानात् । निर्मृग्यमयाचमाने ऽप्यर्थित्वं विघातं वावगम्य स्वयमेव दानात् दक्षिणीयापरिमार्गणाच्च । निर्लेपं प्रतिकारविपाकनिःस्पृहत्वात् । अपरः प्रकारः ।  
  
सकलं विपुलं श्रेष्ठं सततं मुदितं निरामिषं शुद्धं ।  
बोधिनतं कुशलनतं जिनात्मजानां कृपादानम् ॥ म्स_१७।६० ॥  
  
तत्र सकलमाध्यात्मिकबाह्यवस्तुदानात् । विपुलं प्रभूतवस्तुदानात् । श्रेष्ठं प्रणीतवस्तुदानात् । सततमभीक्ष्णदानात् । मुदीतमप्रतिसङ्ख्याय प्रहृष्टदानात् । निरामिषं यथा निर्लेपं । शुद्धं यथा शुद्धपदं । बोधिनतं महाबोधिपरिणामनात् । कुशलनतं यथा हितावहं ।  
  
उपभोअगविशेषे श्लोकः ।  
  
न तथोपभोगतुष्टिं लभते भोगी यथा परित्यागात् ।  
तुष्टिमुपैति कृपालुः सुखत्रयाप्यायितमनस्कः ॥ म्स_१७।६१ ॥  
  
तत्र सुखत्रयं दानप्रीतिः परानुग्रहप्रीतिः बोधिसम्भारसम्भरणप्रीतिश्च । शेषं गतार्थं ।  
  
पारमिताभिनिर्हारकरुणायां श्लोकः ।  
  
कृपणकृपा रौद्रकृपा सङ्क्षुब्धकृपा कृपा प्रमत्तेषु ।  
विषयपरतन्त्रकरुणा मिथ्याभिनिविष्टकरुणा च ॥ म्स_१७।६२ ॥  
  
तत्र कृपणा मत्सरिणः । रौद्रा दुःशीलाः परोपतापिनः । सङ्क्षुब्धाः क्रोधनाः । प्रमत्ताः कुशीदाः । विषयपरतन्त्रा कामेषु विक्षिप्तचित्ताः । मिथ्याभिनिविष्टाः दुःप्रज्ञाः तीर्थिकादयः । एषु पारमिताविपक्षधर्मावस्थितेषु या करुणा सा कृपणादिकरुणा । सा च तद्विपक्षविदूषणात्पारमिताभिनिर्हाराय सम्पद्यते । तस्मात्पारमिताभिनिर्हारकरुणेत्युच्यते ।  
  
करुणाप्रत्ययसन्दर्शने श्लोकः ।  
  
करुणा बोधिसत्त्वानां सुखाद् दुःखात्तदन्वयात् ।  
करुणा बोधिसत्त्वानां हेतोर्मित्रात्स्वभावतः ॥ म्स_१७।६३ ॥  
  
तत्र पूर्वार्धेनालम्बनप्रत्ययं करुणायाः सन्दर्शयति । त्रिविधां वेदनामालम्ब्य तिसृभिर्दुःखताभिः करुणायनात् । अदुःखासुखा हि वेदना सुखदुःखयोरन्वयः पुनस्तदावाहनात् । (म्स_बग्छि १२७) उत्तरार्धेन यथाक्रमं हेतुमित्रस्वभावैः करुणाया हेत्वधिपतिसमनन्तरप्रत्ययान्सन्दर्शयति ।  
  
महाकरुणत्वे श्लोकः ।  
  
करुणा बोधिसत्त्वानां समा ज्ञेया तदाशयात् ।  
प्रतिपत्तेर्विरागाच्च नोपलम्भाद्विशुद्धितः ॥ म्स_१७।६४ ॥  
  
तत्र समा त्रिविधवेदनावस्थेषु यत्किञ्चिद्वेदितमिदमत्र दुःखस्येति विदित्वा । सा पुनराशयतो ऽपि चित्तेन करुणायनात् । प्रतिपत्तितो ऽपि तत्परित्राणात् । विरागतो ऽपि तद्विपक्षविहिंसाप्रहाणात् । अनुपलम्भतो ऽप्यात्मपरकरुणानुपलम्भात् । विशुद्धितो ऽप्यष्टभ्यां भूमावनुत्पत्तिकधर्मक्षान्तिलाभात् ।  
  
मैत्राद्रिभावनाग्रा स्वचित्ततो धर्मतो ऽधिमोक्षाच्च ।  
आशयतो ऽपि विभुत्वादविकल्पादैक्यतश्चापि ॥ म्स_१७।६५ ॥  
  
इति । पूर्वनिर्देशानुसारेणार्थो ऽनुगन्तव्यः ।  
  
इति भगवति जातुसुप्रसादो महदुपधिध्रुवसत्क्रियाधिपूजी ।  
बहुगुणहितमित्रनित्यसेवो जगदनुकम्पक एति सर्वसिद्धिं ॥ म्स_१७।६६ ॥  
  
एतेन यथोक्तानां पूजासेवाप्रमाणानामनुक्रमं गुणं च समासेन सन्दर्शयति । महोपधिभिर्ध्रुवं सत्क्रिया[यया] चात्यर्थं पूजनान्महदुपधिध्रुवसत्क्रियाभिपूजी वेदितव्यः । सत्क्रिया पुनः सम्यक्प्रतिपत्तिर्वेदितव्या । एवं [लाभ?]सत्कारप्रतिपत्तिपूजी भवति । बहुगुणं मित्रं तदन्यैर्गुणैः । हितमनुकम्पकत्वेन वेदितव्यं । एति सर्वसिद्धिमिति स्वपरार्थसिद्धिं प्राप्नोतीति ।  
  
॥ महायानसूत्रालङ्कारे पूजासेवाप्रमाणाधिकारः [सप्तदशः] समाप्तः ॥  
  
  
(म्स_बग्छि १२८)  
अष्टादशो ऽधिकारः  
  
लज्जाविभागे षोडशः श्लोकाः ।  
  
लज्जा विपक्षहीना ज्ञानेन गता च निर्विकल्पेन ।  
हीनानवद्यविषया सत्त्वानां पाचिका धीरे ॥ म्स_१८।१ ॥  
  
एतेन स्वभावसहायालम्बनकर्मसम्पदा चतुर्विधं लक्षणं बोधिसत्त्वलज्जायाः सन्दर्शितं । हीनानवद्यविषया । श्रावकप्रत्येकबुद्धानां [यानं?] तद्वि[द्धि]हीनं च महायानादनवद्यं च । तेन च बोधिसत्त्वो लज्जते । कथं सत्त्वानां पाचिका । तस्यामेव लज्जा[यां] परप्रस्थापनात् ।  
  
षण्णां पारमितानां विपक्षे वृद्ध्या बोधिसत्त्वानां ।  
प्रतिपक्षे हानितश्चाप्यतीव सम्पद्यते लज्जा ।  
  
इयं बोधिसत्त्वानां बृद्ध्या परिहानितश्च लज्जा [?] पारमिताविषक्षवृद्ध्या तत्प्रतिपक्षपरिहाण्या चात्यर्थं लज्जोत्पादनात् ।  
  
षण्णां पारमितानां निषेवणालस्यतो भवति लज्जा ।  
क्वेशानुकूलधर्मप्रयोगतश्चैव धीराणां ॥ म्स_१८।२ ॥  
  
इयमप्रयोग[प्रयोग?]लज्जा पारमिताभावनायामप्रयोगेन । क्लेशानुकूलेषु धर्मेष्विन्द्रियागुप्तद्वारत्वादिषु च प्रयोगेन लज्जोत्पादनात् ।  
  
असमाहितस्वभावा मृदुमध्या हीनभूमिका लज्जा ।  
हीनाशया समाना हीना हि तदन्यथा त्वधिका ॥ म्स_१८।३ ॥  
  
इयं मृद्वधिमात्रा लज्जा । पूर्वनिर्देशानुसारेणास्य श्लोकस्यार्थो ऽनुगन्तव्यः । अतः परं चतुर्भिस्त्रिभिश्च श्लोकैर्यथाक्रमं लज्जाविपक्षे लज्जायां च दोषगुणभेदं दर्शयति ।  
  
लज्जारहितो धीमान् क्लेशानधिवासयत्ययोनिशतः ।  
प्रतिघोपेक्षामानः सत्त्वानुपहन्ति शीलं च ॥ म्स_१८।४ ॥  
  
इत्यत्र आत्मव्याबाधाय चेतयते परव्याबाधायोभयव्याबाधाय चेति सन्दर्शितम् । अयोनिशत इत्ययोनिशो मनस्कारेण । कथमुपेक्षया सत्त्वानुपहन्ति । सत्त्वार्थप्रमादतः ।  
  
(म्स_बग्छि १२९)  
कौकृत्यात्सविलेखो भवति स सम्मानहानिमाप्नोति ।  
श्राद्धात्मा[मा]नुषसङ्घाच्छास्रा चोपेक्ष्यते तस्मात् ॥ म्स_१८।५ ॥  
सहधार्मि कैर्जिनसुतैर्विनिन्द्यते लोकतो ऽयशो लभते ।  
दृष्टे धर्मे  
  
इत्यनेन दृष्टधार्मिकमवद्यं प्रसवतीति दर्शितं । यथाक्रममात्मपरदेवताशास्तृभिरपवदनात् । विज्ञैः सब्रह्मचारिभिर्धर्मतया विगर्हणात् । दिग्विदिक्षु च पापकावर्णनिश्चरणात् ।  
  
ऽन्यत्र क्षणरहितो जायते भूयः ॥ म्स_१८।६ ॥  
  
इत्यनेन साम्परायिकमवद्यं प्रसवतीति सन्दर्शितमक्षणेषूपपत्तेः ।  
  
प्राप्ताप्राप्तविहानिं शुक्लैर्धर्मैः समाप्नुते तेन ।  
  
इत्यनेन दृष्टधर्मसाम्परायिकमवद्यं प्रसवतीति सन्दर्शितं । प्राप्तकुशलधर्मपरिहाणितः । अप्राप्तपरिहाणितश्च यथाक्रमम् ।  
  
दुःखं विहरति तस्मान्मनसो ऽप्यस्वस्थतामेति ॥ म्स_१८।७ ॥  
  
इत्यनेन तज्जं चैतसिकं दुःखं दौर्मनस्यं प्रतिसंवेदयत इति सन्दर्शितम् ।  
  
एते सर्वे दोषा हीमत्सु भवन्ति नो जिनसुतेषु ।  
  
इत्यत उपादाय लज्जागुणो वेदितव्यः । यदेते च दोषा न भवन्ति ।  
  
देवेषु च मनुजेषु च नित्यं सञ्जायते च बुधः ॥ म्स_१८।८ ॥  
  
इत्येतदस्य विपाकफलं भवति ।  
  
सम्भारांश्च स बोधेः क्षिप्रं पूरयति लज्जया धीमान् ।  
  
इत्येतदधिपतिफलं ।  
  
सत्त्वानां पाचनया न खिद्यते चैव जिनपुत्रः ॥ म्स_१८।९ ॥  
  
इत्येतत्पुरुषकारफलम् ।  
  
स विपक्षप्रतिपक्षै रहितो ऽरहितश्च जायते सततं ।  
  
इत्येते विसंयोगनिष्पन्दफले । यदुत विपक्षरहितत्वं प्रतिपक्षारहितत्वं च ।  
  
इत्येतमानुशंसं हीमानाप्नोति जिनपुत्रः ॥ म्स_१८।१० ॥  
  
इति यथोक्तदोषाभावं गुणयोगं च प्राप्नोतीति सन्दर्शितम् ।  
  
दोषमलिनो हि बालो हीविरहात्सुवसनैः सुगुप्तो ऽपि ।  
निर्वसनो ऽपि जिनसुतो ह्रीवसनो मुक्तदोषमलः ॥ म्स_१८।११ ॥  
  
एतेन वस्रविशेषणं ह्रियः । तदन्यवस्रप्रावृतस्यापि ह्रीरहितस्य दोषमलिनत्वात् । नग्नस्यापि न ह्रीमतो निर्मलत्वात् । आकाशमिव न लिप्तो ह्रीयुक्तो जिनसुतो भवति धर्मैः । धर्मैरिति लोकधर्मैः ।  
  
(म्स_बग्छि १३०)  
हीभूषितश्च शोभति सम्पर्कगतो जिनसुतानाम् ॥ म्स_१८।१२ ॥  
  
एतेन श्लोकेन ह्रिय आकाशभूषणसमतां दर्शयति ।  
  
मातुरिव वत्सलत्वं ह्रियो विनेयेषु बोधिसत्वानां ।  
  
त्रातव्यसत्त्वोपेक्षाया लज्जनात् ।  
  
आरक्षा चापि ह्रीः संसरतां सर्वदोषेभ्यः ॥ म्स_१८।१३ ॥  
  
हस्त्यश्वकायादिभूतत्वात् । एभिर्वस्त्रादिदृष्टान्तैर्विहारे क्लेशप्रतिपक्षतां चारे लोकधर्मप्रतिपक्षतां । सहधार्मिकसंवासानुकूलतां । सत्त्वापरिपाकानुकूलताम् । अक्लिष्टसंसारानुकूलतां च ह्रियो दर्शयति ।  
  
सर्वेषु नाधिवासा सर्वेष्वधिवासनाप्रवृत्तिश्च ।  
सर्वेषु च प्रवृत्तिर्ह्रीविहितं हीमतो लिङ्गम् ॥ म्स_१८।१४ ॥  
  
एतेन चतुर्विधं ह्रीकृतं लिङ्गं हीमतो दर्शयति । यदुत सर्वदोषेष्वनधिवासना चाप्रवृत्तिश्च । सर्वगुणेष्वधिवासना च प्रवृत्तिश्च ।  
  
ह्रीभावना प्रधाना स्वचित्ततो धर्मतो ऽधिमोक्षाच्च ।  
आशयतो ऽपि विभुत्वादकल्पनादैक्यतश्चापि ॥ म्स_१८।१५ ॥  
  
इत्यस्य निर्देशो यथापूर्वं ।  
  
धृतिविभागे सप्त श्लोकाः ।  
  
धृतिश्च बोधिसत्त्वानां लक्षणेन प्रभेदतः ।  
दृढत्वेन स सर्वेभ्यस्तदन्येभ्यो विशिष्यते ॥ म्स_१८।१६ ॥  
वीर्यं समाधिः प्रज्ञा च सत्त्वं धैर्यं धृतिर्मता ।  
निर्भीतो बोधिसत्त्वो हि त्रयाद्यस्मात्प्रवर्तते ॥ म्स_१८।१७ ॥  
  
एतेन धृतिलक्षणं सपर्यायं ससाधनं चोक्तं । वीर्यादिकं लक्षणं सत्त्वादिकं पर्यायः । शेषं साधनं । कतमस्मात्त्रयान्निर्भीतः प्रवर्तत इत्याह ।  
  
लीनत्वाच्च चलत्वाच्च मोहाच्चोत्पद्यते भयं ।  
कृत्येषु तस्माद्विज्ञेया धृतिसञ्ज्ञा निजे त्रये ॥ म्स_१८।१८ ॥  
  
सर्वकार्येषु हि लीनचित्ततया वा भयमुत्पद्यते तदनुत्साहतः । चलचित्ततया वा चित्तानवस्थानतः । सम्मोहतो वा तदुपायज्ञानतः । तत्प्रतिपक्षाश्च यथाक्रमं वीर्यादयः । तस्मान्निजवीर्यादित्रये धृतिसञ्ज्ञा वेदितव्या निज इत्यप्रतिसङ्ख्यानकरणीये ।  
  
प्रकृत्या प्रणिधाने च निरपेक्षत्व एव च ।  
सत्त्वविप्रतिपत्तौ च गम्भीर्यौदार्यसंश्रवे ॥ म्स_१८।१९ ॥  
(म्स_बग्छि १३१)  
विनेयदुर्विनयत्वे कायाचिन्त्ये जिनस्य च ।  
दुष्करेषु विचित्रेषु संसारात्याग एव च ॥ म्स_१८।२० ॥  
निःसङ्क्लेशे च तत्रैव धृतिर्धीरस्य जायते ।  
असमा च तदन्येभ्यः सो ऽग्रे धृतिमतां यतः[मतः] ॥ म्स_१८।२१ ॥  
  
एभिस्त्रिभिः श्लौकैर्धृतिप्रभेदः दर्शयति । यथाक्रमं गोत्रतः । चित्तोत्पादतः । स्वार्थतः । सत्वार्थतः [परार्थतः । तत्वार्थतः ।] प्रभावतः । सत्वपरिपाचनतः । परमबोधितश्च । तत्र निरपेक्षत्वं स्वार्थप्रयुक्तस्य कायजीवितनिरपेक्षत्वाद्वेदितव्यं । पुनर्दुष्करचर्यातः । सञ्चिन्त्यभवोपपत्तितः । तदसङ्क्लेशतो ऽपि प्रभेदः ।  
  
कुमित्रदुःखगम्भीरश्रवाद्वीरो न कम्पते ।  
शलभैः पक्षवातैश्च समुद्रैश्च सुमेरुवत् ॥ म्स_१८।२२ ॥  
  
एतेन बोधिसत्त्वधृतेर्दृढत्वं दर्शयति । उपमात्रयं त्रयेणाकम्पने[नं] यथाक्रमं वेदितव्यम् ।  
  
अखेदविभागे द्वौ श्लौकौ ।  
  
अखेदो बोधिसत्वानामसमस्त्रिषु वस्तुषु ।  
श्रुतातृप्तिमहावीर्यदुःखे ह्रीधृतिनिश्रितः ॥ म्स_१८।२३ ॥  
तीव्रच्छन्दो महाबोधावखेदो धीमतां मतः ।  
अनिष्पन्नश्च निष्पन्नः सुनिष्पन्नश्च भूमिषु ॥ म्स_१८।२४ ॥  
  
आभ्यां वस्तुतो निश्रयतः स्वभावतः प्रभेदतश्चाखेदो निर्दिष्टः । त्रिषु वस्तुषु । श्रुतातृप्तौ । दीर्घकालवीर्यारम्भे । संसारदुःखे च । ह्रियं धृतिं च निश्रित्य । ताभ्यां हि खेदोत्पत्तितो लज्जयते न चोत्पादयति । तीव्रच्छन्दो महाबोधाविति स्वभावः । छन्दे हि व्यावृत्ते खिन्नो भवति । अनिष्पन्नो ऽधिमुक्तिचर्याभूमौ । निष्पन्नः सप्तभूमिषु । सुनिष्पन्नः परेण इत्येष प्रभेदः ।  
  
शास्त्रज्ञतायां द्वौ श्लोकौ ।  
  
वस्तुना चाधिकारेण कर्मणा च विशिष्यते ।  
लक्षणेनाक्षयत्वेन फलस्योदागमेन च ॥ म्स_१८।२५ ॥  
शास्त्रज्ञता हि धीराणां समाधिमुखधारणी ।  
गृहीता सत्त्वपाकाय सद्धर्मस्य च धारणे ॥ म्स_१८।२६ ॥  
  
तत्र शास्त्रज्ञतायाः पञ्च विद्यास्थानानि वस्तु । अध्यात्मविद्या हेतुविद्या शब्दविद्या चिकित्साविद्या शिल्पकर्मस्थानविद्या च । स्वपरार्थक्रिया अधिकारः । कर्म प्रथमवस्तुनि (म्स_बग्छि १३२) स्वयं प्रतिपत्तिः परेभ्यश्च तत्समाख्यानं । द्वितीये तद्दोषपरिज्ञानं परवादिनिग्रहश्च । तृतीये स्वयं सुनिरूक्ताभिधानं परसम्प्रत्ययश्च । चतुर्थे परेषां व्याधिशमनं । पञ्चमे परेभ्यस्तत्संविभागः । लक्षणं शास्त्रज्ञताया एतान्येव पञ्च वस्तूनि श्रुतानि भवन्ति । धृतानि । वचसा परिजितानि । मनसा अन्वीक्षितानि । दृष्ट्या सुप्रतिविद्धानि । श्रुत्वा यथाक्रमं तदुद्ग्रहणातः । स्वाध्यायतः । प्रसन्नेन मनसार्थचित्तनतो यथायोगं तद्दोषगुणावगमात् स्वाख्यातदुराख्यातावधारणतश्च । अक्षयत्वं निरुपधिशेषनिर्वाणे ऽप्यक्षयात् । फलसमुदागमः सर्वधर्मसर्वाकारज्ञता । सा पुनरेषा शास्रज्ञता बोधिसत्त्वानां समाधिमुखैर्धारणीमुखैश्च सङ्गृहीता । सत्त्वपरिपाकाय च भवति । समाधिमुखैस्तत्कृत्यानुष्ठानात् । सद्धर्मपारणाय च धारणीभिस्तद्धारणात् ।  
  
लोकज्ञतायां चत्वारः श्लोकाः ।  
  
कायेन वचसा चैव सत्यज्ञानेन चासमा ।  
लोकज्ञता हि धीराणां तदन्येभ्यो विशिष्यते ॥ म्स_१८।२७ ॥  
  
कथं कायेनेत्याह । कृतस्मितमुखा नित्यं । कथं वाचेत्याह । धीराः पूर्वाभिभाषिणः ।  
  
सा पुनः किमर्थमित्याह । सत्त्वानां भाजनत्वाय ।  
कस्मिन्नर्थे भाजनत्वाय । सद्धर्मप्रतिपत्तये ॥ म्स_१८।२८ ॥  
  
कथं सत्यज्ञानेनेत्याह ।  
  
सत्यद्वयाद्यतश्चेष्टो लोकानामुदयो ऽसकृत् ।  
द्वयादस्तङ्गमस्तस्मात् तज्ज्ञो लोकज्ञ उच्यते ॥ म्स_१८।२९ ॥  
  
द्वाभ्यां सत्याभ्यां लोकस्योदयः पुनः पुनः संसारो यश्चोदयो येन चेति कृत्वा । द्वाभ्यामस्तङ्गमो निरोधमार्गसत्याभ्यां । यश्चास्तङ्गमो येन चेति कृत्वा । तस्मात्तज्ज्ञो लोकज्ञ उच्यते । लोकस्योदयास्तङ्गामिन्या प्रज्ञया समन्वागतत्वात् ।  
  
शमाय प्राप्तये तेषां धीमान् सत्येषु युज्यते ।  
सत्यज्ञानद्यतो धीमान् लोकज्ञो हि निरुच्यते ॥ म्स_१८।३० ॥  
  
अनेन लोकज्ञतायाः कर्म निर्दिष्टं । तत्र शमाय दुःखसमुदयसत्ययोः प्राप्तये निरोधमार्गसत्ययोः ।  
  
(म्स_बग्छि १३३)  
प्रतिसरणविभागे त्रयः श्लोकाः  
  
आर्षश्च देशनाधर्मो अर्थो ऽभिप्रायिको ऽस्य च ।  
प्रामाणिकश्च नीतार्थो निर्जल्पा प्राप्तिरस्य च ॥ म्स_१८।३१ ॥  
  
इदं प्रतिसरणानां लक्षणं । तत्र प्रामाणिको ऽर्थो यः प्रमाणभूतेन नीतो विभक्तः शास्त्रा वा तत्प्रमाणीकृतेन वा । निर्जल्पा प्राप्तिरधिगमज्ञानं लोकोत्तरं । तस्यानभिलाप्यत्वात् । शेषं गतार्थम् ।  
  
प्रतिक्षेप्तुर्यथोक्तस्य मिथ्यासन्तीरितस्य च ।  
साभिलाष[प]स्य च प्राप्तेः प्रतिषेधो ऽत्र देशितः ॥ म्स_१८।३२ ॥  
  
प्रथमे प्रतिसरणे आर्षधर्मप्रतिक्षेप्तुः पुद्नलस्य प्रतिषेधो देशितः । द्वितीये यथारुतार्थस्य व्यञ्जनस्य नाभिप्रायिकार्थेन । तृतीये मिथ्या चिन्तितार्थस्य विपरीतं नीयमानस्य । चतुर्थे साभिलाष[प]स्य ज्ञानस्य[आ]प्रत्यात्मवेदनीयस्य ।  
  
अधिमुक्तेर्विचाराच्च यथावत्परतः श्रवात् ।  
निर्जल्पादपि च ज्ञानादप्रणाशो हि धीमतां ॥ म्स_१८।३३ ॥  
  
अयं प्रतिसरणानुशंसः । प्रथमेन प्रतिसरणेनार्षधर्माधिमुक्तितो न प्रणश्यति । द्वितीयेन स्वयमाभिप्रायिकार्थविचारणात् । तृतीयेन परतस्तदविपरीतार्थनयश्रवात् । चतुर्थेन लोकोत्तरज्ञानात् ।  
  
प्रतिसंविद्विभागे चत्वारः श्लोकाः ।  
  
असमा बोधिसत्त्वानां चतस्रः प्रतिसंविदः ।  
पर्याये लक्षणे वाक्ये ज्ञाने ज्ञानाच्च ता मताः ॥ म्स_१८।३४ ॥  
  
प्रथमा पर्याये ज्ञानमेकैकस्यार्थस्य यावन्तो नामपर्यायाः । द्वितीया लक्षणे यस्यार्थस्य तन्नाम । तृतीया वाक्ये प्रत्येकं जनपदेषु या भाषाः । चतुर्था ज्ञाने स्वयं यत्प्रतिभानम् । इदं प्रतिसंविदांलक्षणम् ।  
  
देशनायां प्रयुक्तस्य यस्य येन च देशना ।  
धर्मार्थयोर्द्वयोर्वाचा ज्ञानेनैव च देशना ॥ म्स_१८।३५ ॥  
धर्मस्योद्देशनिर्देशात्सर्वथा प्रापणाद् द्वयोः ।  
परिज्ञाना[हाना]च्च चोद्यानां प्रतिसंविच्चतुष्टयम् ॥ म्स_१८।३६ ॥  
  
(म्स_बग्छि १३४)  
इति चतुष्ट्वे कारणं । देशनायां हि प्रयुक्तस्य यस्य च देशना येन च । तत्र ज्ञानेन प्रयोजनं । कस्य पुनर्देशना । धर्मस्यार्थस्य । केन देशना वचनेन ज्ञानेन च । तत्र धर्मार्थयोर्देशना । धर्मस्योद्देशनिर्देशात् । वाक्येन देशना तयोरेव द्वयोः सर्वथा प्रापणात् ।  
  
ज्ञानेन देशना चोद्यानां परिहरणात् । अतो यच्च येन च देश्यते तज्ज्ञानात् चतस्रः प्रतिसंविदो व्यवस्थापिताः ।  
  
प्रत्यात्मं समतामेत्य योत्तरत्र प्रवेदना ।  
सर्वसंशयनाशाय प्रतिसंविन्निरुच्यते ॥ म्स_१८।३७ ॥  
  
एतेन प्रतिसंविदां निर्वचनं कर्म च दर्शितं । प्रत्यात्मं लोकोत्तरेण ज्ञानेन सर्वधर्मसमतां तथतामवेत्य उत्तरकालं तत्पृष्ठलब्धेन ज्ञानेन प्रवेदना पर्यायादीनां प्रतिसंविदिति निर्वचनं । सर्वसंशयनाशाय परेषामिति कर्म ।  
  
सम्भारविभागे चत्वारः श्लोकाः ।  
  
सम्भारो बोधिसत्त्वानां पुण्यज्ञानमयो ऽसमः ।  
संसारे ऽभ्युदयायैकः अन्यो ऽसङ्क्लिष्टसंसृतौ ॥ म्स_१८।३८ ॥  
  
यश्च सम्भारो यदर्थं च तत्सन्दर्शितम् । द्विविधः सम्भारः । तत्र पुण्यसम्भारः संसारे ऽभ्युदयाय संवर्तते । ज्ञानसम्भारो ऽसङ्क्लिष्टसंसरणाय ।  
  
दानं शीलं च पुण्यस्य प्रज्ञा ज्ञानस्य सम्भृतिः ।  
त्रयं चान्यद्द्व्यस्यापि पञ्चापि ज्ञानसम्भृतिः ॥ म्स_१८।३९ ॥  
  
एतेन पारमिताभिस्तदुभयसम्भारसङ्ग्रहं दर्शयति । क्षान्तिवीर्यध्यानबलेन ह्युभयं क्रियते । तस्माद्द्वयसम्भारस्रयं भवति । पुनः प्रज्ञायां परिणामनात्सर्वाः पञ्च पारमिता ज्ञानसम्भारो वेदितव्यः ।  
  
सन्तत्या भावनामेत्य भूयो भूयः शुभस्य हि ।  
आहारो यः स सम्भारो वी[धी]रे सर्वार्थसाधकः ॥ म्स_१८।४० ॥  
  
एतत्सम्भारनिर्वचनं कर्म च । समिति सन्तत्या । भा इति भावनामागम्य । र इति भूयो भूय आहारः । सर्वार्थसाधक इति कर्म । स्वपरार्थयोः साधनात् ।  
  
(म्स_बग्छि १३५)  
प्रवेशायानिमित्ताय अनाभोगाय सम्भृतिः ।  
अभिषेकाय निष्ठायै धीराणामुपचीयते ॥ म्स_१८।४१ ॥  
  
अयं सम्भारप्रभेदः । तत्राधिमुक्तिचर्याभूमौ सम्भारो भूमिप्रवेशाय । षट्सु भूमिष्वनिमित्ताय सप्तमीभूमिसङ्गृहीताय । तस्यां निमित्त-[आ] समुदाचारात् । सप्तम्यां भूमावनाभोगाय तदन्यभूमिद्वयसङ्गृहीताया । तयोः सम्भारा[रो ऽ]भिषेकाय दशमीभूमिसङ्गृहीताय । तस्यां सम्भारो निष्ठागमनाय बुद्धभूमिसङ्गृहीताय ।  
  
स्मृत्युपस्थानविभागे त्रयः श्लोकाः ।  
  
चतुर्दशभिराकारैः स्मृत्युपस्थानभावना ।  
धीमतामसमत्वात्सा तदन्येभ्यो विशिष्यते ॥ म्स_१८।४२ ॥  
  
कतमैश्चतुर्दशभिः ।  
  
निश्रयात्प्रतिपक्षाच्च अवतारात्तथैव च ।  
आलम्बनमनस्कारप्राप्तितश्च विशिष्यते ॥ म्स_१८।४३ ॥  
आनुकूल्यानुवृत्तिभ्यां परिज्ञोत्पत्तितो ऽपरा ।  
मात्रया परमत्वेन भावनासमुदागमात् ॥ म्स_१८।४४ ॥  
  
इत्येभिश्चतुर्दशभिराकारैर्बोधिसत्वानां स्मृत्युपस्थानभावना विशिष्यते । कथमाश्रयतो महायाने श्रुतचिन्ताभावनामयीं प्रज्ञामाश्रित्य । कथं प्रतिपक्षतः चतुर्विपर्यासप्रतिपक्षाणामप्यशुचिदुःखानित्यानात्मसञ्ज्ञानां प्रतिपक्षत्वात्कायादिधर्म नैरात्म्यप्रवेशतः । कथमवतारतः । चतुर्भिः स्मृत्युपस्थानैर्यथाक्रमं दुःखसमुदयनिरोधमार्गसत्यावतारात्स्वयं परेषां चावतारणात् । यथोक्तं मध्यान्तविभागे । कथमालम्बनतः सर्वसत्त्वकायाद्यालम्बनात् । कथं मनस्कारतः कायाद्यनुपलम्भात् । कथं प्राप्तितः कायादीनां न विसंयोगाय नाविसंयोगाय । कथमानुकूल्यतः पारमितानुकूल्येन तद्विपक्षप्रतिपक्षत्वात् । कथमनुवृत्तितः लौकिकानां श्रावकप्रत्येकबुद्धानां चानुवृत्त्या तदुपसंहितस्मृत्युपस्थानभावनात्तेभ्यस्तदुपदेशार्थं । कथं परिज्ञातः कायस्य मायोपमत्वपरिज्ञया तथैवाभूतरूपसम्प्रख्यानात् । वेदनायाः स्वप्नोपमत्वपरिज्ञया तथैव मिथ्यानुभवात् । चित्तस्य प्रकृतिप्रभास्वरत्वपरिज्ञया आकाशवत् । धर्माणामागन्तुकत्वपरिज्ञया आकाशागन्तुरजोधूमाभ्रनीहारोपक्लेशवत् । कथमुत्पत्तितः सञ्चित्यभवोपपत्तौ चक्रवर्त्यादिभूतस्य विशिष्टकायवेदनादिसम्पत्तौ तदसङ्क्लेशतः । कथं मात्रातः मृद्वा अपि स्मृत्युपस्थानभावनायास्तदन्येभ्यो ऽधिमात्रत्वात् । प्रकृतितीक्ष्णेन्द्रियतया । कथं परमत्वेन परिनिष्पन्नानामनाभोगमिश्रोपमिश्रभावनात् । कथं भावनातः (म्स_बग्छि १३६) अत्यन्तं तद्भावनात् निरुपधिशेषनिर्वाणे ऽपि तदक्षयात् । कथं समुदागमतः । दशसु भूमिषु बुद्धत्वे च समुदागमात् ।  
  
सम्यक्प्रहाणविभागे पञ्च श्लोकाः ।  
  
सम्यक्प्रहाणं धीराणामसमं सर्वदेहिभिः ।  
स्मृत्युपस्थानदोष[आ]णां प्रतिपक्षेण भाव्यते ॥ म्स_१८।४५ ॥  
  
यावत्यः स्मृत्युपस्थानभावना उक्ताः तद्विपक्षाणां दोषाणां प्रतिपक्षेण सम्यक्प्रहाणभावनेति समस्तं सम्यक्प्रहाणलक्षणम् । प्रभेदेन पुनः ।  
  
संसारस्योपभोगे च त्यागे निवरणस्य च ।  
मनस्कारस्य च त्यागे प्रवेशे चैव भूमिषु ॥ म्स_१८।४६ ॥  
अनिमित्तविहारे च लब्धौ व्याकरणस्य च ।  
सत्त्वानां परिपाके च अभिषेके च धीमतां ॥ म्स_१८।४७ ॥  
क्षेत्रस्य च विशुद्ध्यर्थं निष्ठागमन एव च ।  
भाव्यते बोधिसत्त्वानां विपक्षप्रतिपक्षतः ॥ म्स_१८।४८ ॥  
  
अयं सम्यक्प्रहाणभावनाप्रभेदः । संसारस्यासङ्क्लिष्टपरिभोगे सम्पत्तिषु । पञ्चनिवारणत्यागे । श्रावकप्रत्येकबुद्धमनस्कारत्यागे । भूमिप्रवेशे । अनिमित्तविहारे सप्तम्यां भूमौ । व्याकरणलाभे अष्टम्यां । सत्त्वानां परिपाचने । नवम्यां । अभिषेके च दशम्यां । क्षेत्रविशुद्ध्यर्थं त्रये ऽपि । निष्ठागमने च बुद्धभूमौ । ये च विपक्षास्तेषां प्रतिपक्षेण सम्यक्प्रहाणभावना वेदितव्या । अयमस्याः प्रभेदः ।  
  
छन्दं निश्रित्य योगस्य भावना सनिमित्तिका ।  
सर्वसम्यक्प्रहाणेषु प्रतिपक्षो निरुच्यते ॥ म्स_१८।४९ ॥  
  
एतेन छन्दं जनयति । व्यायच्छते वीर्यमारभते । चित्तं प्रगृण्हाति । सम्यक् प्रदधातीति । एषां पदानामर्थनिर्देशः । छन्दं हि निश्रित्य शमथविपश्यनाख्यं योगं भावयतीति व्यायच्छते । सा च भावना शमथप्रग्रहोपेक्षानिमित्तैः सह भाव्यते । तस्मात्सा सनिमित्तिका । कथं च पुनर्भाव्यते । यच्छमथप्रग्रहोपक्लेशयोर्लयौद्धत्ययोः प्रतिपक्षेण वीर्यमारभते । कथमारभते । चित्तं प्रगृण्हाति प्रदधाति च । [तत्र प्रगृण्हातीतिप्रज्ञया । प्रदधातीति?] शमथे [न?] समप्राप्ते चो[प्तश्चो]पेक्षायां प्रदधाति । एषा योगभावना यथोक्तप्रभेदेषु सर्वसम्यक्प्रहाणेषु प्रतिपक्ष उच्यते ।  
  
ऋद्धिपादविभागे पञ्च श्लोकाः ।  
  
(म्स_बग्छि १३७)  
ऋद्धिपादाश्च चत्वारो धीराणामग्रलक्षणाः ।  
सर्वार्थसिद्धौ जायन्ते आत्मनश्च परस्य च ॥ म्स_१८।५० ॥  
  
सर्वार्थसिद्धिर्लौकिकी लोकोत्तरा च वेदितव्या । शेषं गतार्थम् ।  
  
निश्रयाच्च प्रभेदाच्च उपायादभिनिर्हृतेः ।  
व्यवस्था ऋद्धिपादानां धीमतां सर्वथेष्यते ॥ म्स_१८।५१ ॥  
  
अस्योद्देशस्य शेषो निर्देशः ।  
  
ध्यानपारमिमाश्रित्य प्रभेदो हि चतुर्विधः ।  
उपायश्चाभिनिर्हारः षड्विधश्च विधीयते ॥ म्स_१८।५२ ॥  
  
ध्यानपारमितानिश्रयः प्रभेदश्चतुर्विधश्छन्दवीर्यचित्तमीमांसासमाधिभेदात् । उपायश्चतुर्विध एव । अभिनिर्हारः षड्विधः । चतुर्विध उपायः कतमः ।  
  
व्यावसायिक एकश्च द्वितियो ऽनुग्रहात्मकः ।  
नैबन्धिकस्तृतीयश्च चतुर्थः प्रातिपक्षिकः ॥ म्स_१८।५३ ॥  
  
अष्टानां प्रहाणसंस्काराणां छन्दो व्यायामः श्रद्धा व्यावसायिकः उपायः । श्रद्दधानस्यार्थिनो व्यायामात् । प्रश्रब्धिरनुग्राहकः । स्मृतिः सम्प्रजन्यं चौपनिबन्धकः । एकेन चित्तस्यालम्बनाविसारात् । द्वितीयेन विसारप्रज्ञानात् । चेतना चोपेक्षा च प्रातिपक्षिक उपायः । लयौद्धत्योपक्लेशयोः क्लेशानां च प्रतिपक्षत्वात् । षड्विधो ऽभिनिर्हारः कतमः ।  
  
दर्शनस्याववादस्य स्थितिविक्रीडितस्य च ।  
प्रणिधेर्वशितायाश्च धर्मप्राप्तेश्च निर्हृतिः ॥ म्स_१८।५४ ॥  
तत्र दर्शनं चक्षुः पञ्चविधं मांसचक्षुः दीव्यं चक्षुः आर्यं प्रज्ञाचक्षुः धर्मचक्षुः बुद्धचक्षुश्च । अववादः षडभिज्ञा यथाक्रमं । ताभिरुपसङ्क्रम्य भाषां चित्तं चागतिं च गतिं च विदित्वा निःसरणायाववदनात् । स्थितिविक्रिडितं यस्मात् बोधिसत्त्वानां बहुविधं निर्माणादिभिः समाधिविक्रीडितं । प्रणिधिर्येन प्रणिधिज्ञानेन प्रणिधानबलिका बोधिसत्त्वाः प्रणिधानवैशेषिकतया विक्रीडन्ति । येषां न सुकरं सङ्ख्या कर्तुं कायस्य वा प्रभाया वा स्वरस्य वेति विस्तरेण यथा दशभूमिके सूत्रे । वशिता यथा तत्रैव दश वशिता निर्दिष्टाः । धर्मप्राप्तिर्बलवैशारद्यावेणिकबुद्धधर्माणां प्राप्तिः । इत्येष दर्शनादीनामभिनिर्हारः षड्विधः ।  
  
(म्स_बग्छि १३८)  
इन्द्रियविभागे श्लोकः ।  
  
बोधिश्चर्या श्रुतं चात्र[ग्रं]शमथो ऽथ विपश्यना ।  
श्रद्धादीनां पदं ज्ञेयमर्थसिद्ध्यधिकारतः ॥ म्स_१८।५५ ॥  
  
श्रद्धेन्द्रियस्य बोधिः पदमालम्बनमित्यर्थः । वीर्येन्द्रियस्य बोधिसत्त्वचर्या । स्मृतीन्द्रियस्य महायानसङ्गृहीतं श्रुतं । समाधीन्द्रियस्य शमथः । प्रज्ञेन्द्रियस्य विपश्यना पदं । तदर्थाधिकारेणैव चैतानि श्रद्धादीनि आधिपत्यार्थेनेन्द्रियाण्युच्यन्ते ।  
  
बलविभागे श्लोकः ।  
  
भूमिप्रवेशसङ्क्लिष्टाश्चेष्टाः श्रद्धादयः पुनः ।  
विपक्षदुर्बलत्वेन त एव बलसञ्ज्ञिताः ॥ म्स_१८।५६ ॥  
  
गतार्थः श्लोकः ।  
  
बोध्यङ्गविभागे सप्त श्लोकाः ।  
  
भूमिविष्टस्य बोध्यङ्गव्यवस्थानं विधीयते ।  
धर्माणां सर्वसत्त्वानां समतावगमात्पुनः ॥ म्स_१८।५७ ॥  
  
एतेन यस्यामवस्थायां यस्यावबोधात् बोध्यङ्गानि व्यवस्थाप्यन्ते तदुपदिष्टं । भूमिप्रविष्टावस्थायां सर्वधर्माणां सर्वसत्त्वानां च समतावबोधाद्यथाक्रमं धर्मनैरात्म्येनात्मपरसमतया च । अतः परं चक्रादिसप्तरत्नसाधर्म्यं बोध्यङ्गानां दर्शयति ।  
  
स्मृतिश्चरति सर्वत्र ज्ञेयाजितविनिर्जये ।  
  
अजितज्ञेयविनिर्जयाय । यथा चक्रवर्तिनश्चक्ररत्नमजितदेशविनिर्जयाय ।  
  
सर्वकल्पनिमित्तानां भङ्गाय विचयो ऽस्य च ॥ म्स_१८।५८ ॥  
  
यथा हस्तिरत्नं प्रत्यर्थिकभङ्गाय ।  
  
आशु चाशेषबोधाय वीर्यमस्य प्रवर्तते ।  
  
क्षिप्राभिज्ञतोत्पादनात् । यथाश्वरत्नमाशु समुद्रपर्यन्तमहापृथिवीगमनाय ।  
  
धर्मालोकविवृद्ध्या च प्रीत्या आपूर्यते ध्रुवम् ॥ म्स_१८।५९ ॥  
  
आरब्धवीर्यस्य बोधिसत्त्वस्य धर्मालोका विवर्धन्ते । ततः प्रीतिः सर्वं कार्यं[यं] सदा प्रीणयति । यथा मणिरत्नमालोकविशेषेण चक्रवर्तिनं प्रीणयति ।  
  
सर्वावरणनिर्मोक्षात् प्रश्रब्ध्या सुखमेति च ।  
  
सर्वदौष्ठुल्यसमुत्पाद[ट]नात् । यथा स्त्रीरत्नेन चक्रवर्ती सुखमनुभवति ।  
  
(म्स_बग्छि १३९)  
चिन्तितार्थसमृद्धिश्च समाधेरूपजायते ॥ म्स_१८।६० ॥  
  
यथा चक्रवर्तिनो गृहपतिरत्नात् ।  
  
उपेक्षया यथाकामं सर्वत्र विहरत्यसौ ।  
प[पृ]ष्ठलब्धाविकल्पेन विकल्पेन[विहारेण]सदोत्तमः ॥ म्स_१८।६१ ॥  
  
उपेक्षोच्यते निर्विकल्पं ज्ञानं तया बोधिसत्त्वः सर्वत्र यथाकामं विहरति । तत्पृष्ठलब्धेन च विहारेणान्यस्योपगमात् । अन्यस्यापगमात् । निर्विकल्पेन विहारेण तत्र निर्व्यापारतया वासकल्पनात् । यथा चक्रवर्तिनः परिणायकरत्नं चतुरङ्गबलकायमुपनेतव्यं चोपप्रणयति[गमयति] । अपनेतव्यं चापनयति । तत्र च गत्वा वासं कल्पयति यत्राखिन्नः चतुरङ्गो बालकायः परैति ।  
  
एवङ्गुणो बोधिसत्त्वश्चक्रवर्तीव वर्तते ।  
सप्तरत्नोपमैर्नित्यं बोध्यङ्गैः परिवारितः ॥ म्स_१८।६२ ॥  
  
इति सप्तरत्नोपमत्वं बोध्यङ्गानां निगमयति ।  
  
निश्रयाङ्गं स्वभावाङ्गं निर्याणाङ्गं तृतीयकं ।  
चतुर्थमनुशंसाङ्गमक्लेशाङ्गं त्रयात्मकम् ॥ म्स_१८।६३ ॥  
  
एतेन यब्दोध्यङ्गं यथाङ्गं तदभिद्योतितं । स्मृतिर्निश्रयाङ्गं सर्वेषां तन्निश्रयेण प्रवृत्तेः । धर्मप्रविचयः स्वभावाङ्गं बोधेस्तत्स्वभावत्वात् । वीर्यं निर्याणाङ्गं तेनाप्राप्यनिष्ठा यामधिष्ठानात् [विच्छेदात्] । प्रीतिरनुशंसाङ्गं चित्तसुखत्वात् । प्रश्रब्धिसमाध्युपेक्षा असङ्क्लेशाङ्गं । येन यन्निश्रित्य यो ऽसङ्क्लेश इति त्रिविधमसङ्क्लेशाङ्गं वेदितव्यम् ।  
  
मार्गाङ्गविभागे द्वौ श्लोकौ ।  
  
यथाबोधानुवृत्तिश्च तदूर्ध्वमुपजायते ।  
यथाबोधव्यवस्थानं प्रवेशश्च व्यवस्थितौ ॥ म्स_१८।६४ ॥  
कर्मत्रयविशुद्धिश्च प्रतिपक्षश्च भावना ।  
ज्ञेयावृत्तेश्च मार्गस्य वैशेषिकगुणस्य च ॥ म्स_१८।६५ ॥  
  
बोध्यङ्गकालादूर्ध्वं यथाभूतावबोधानुवृत्तिः सम्यग्दृष्टिः । तस्यैवावबोधस्य व्यवस्थानं परिच्छेदः सम्यक्सङ्कल्पः । तद्व्यवस्थाने च सूत्रादिके भगवता कृते स एव प्रवेशस्तेन तदर्थावबोधात् । कर्मत्रयविशुद्धिः सम्यग्वाक्कर्मान्ताजीवाः । वाक्कायोभयकर्मसङ्ग्रहात् । प्रतिपक्षस्य भावना सम्यग्व्यायामादयो यथाक्रमं ज्ञेयावरणस्य मार्गावरणस्य च वैशेषिकगुणावरणस्य च सम्यग्व्यायामेन दीर्घं हि कालम् अखिद्यमानो ज्ञेयावरणस्य प्रतिपक्षं भावयति । (म्स_बग्छि १४०) सम्यक्स्मृत्या शमथप्रग्रहोपेक्षानिमित्तेषु लयोद्धत्याभावान्मार्गसम्मुखीभावायावरणस्य प्रतिपक्षं भावयति । सम्यक्समाधिना वैशेषिकगुणाभिनिर्हारायावरणस्य प्रतिपक्षं भावयत्येवमष्टौ मार्गाङ्गानि व्यवस्थाप्यन्ते ।  
  
शमथविपश्यनाविभागे त्रयः श्लोकाः ।  
  
चित्तस्य चित्ते स्थानाच्च धर्मप्रविचयादपि ।  
सम्यक्स्थितिमुपाश्रित्य शमथो ऽथ विपश्यना ॥ म्स_१८।६६ ॥  
  
सम्यक्समाधिं निश्रित्य चित्ते चित्तस्यावस्थानात् । धर्माणां च प्रविचयाद्यथाक्रमं शमथो विपश्यना च वेदितव्या । न तु विना सम्यक्समाधिनेत्येतच्छमथविपश्यनालक्षणभू ।  
  
सर्वत्रगा च सैकांशा नैकांशोपनिषन्मता ।  
  
सा च शमथविपश्यना सर्वत्रगा यं यं गुणमाकाङ्क्षति तत्र तत्र तद्भावनात् । यथोक्तं सूत्रे । आकाङ्क्षेद्भिक्षुरहो वताहं विविक्तं कामैरिति विस्तरेण यावत् तेन भिक्षुणा इमावेव द्वौ धर्मौ भावयितव्यौ । यदुत शमथश्च विपश्यना चेत्येवमादि । एकांशा शमथविपश्यना यदा शमथं भावयति । विपश्यनां वा । उभयांशा यदा युगपदुभयं भावयति । उपनिषत्सम्मता शमथविपश्यना बोधिसत्त्वानामधिमुक्तिचर्याभूमौ ।  
  
प्रतिवेधे च निर्याणे अनिमित्ते ह्यसंस्कृते ॥ म्स_१८।६७ ॥  
परिशुद्धौ विशुद्धौ च शमथो ऽथ विपश्यना ।  
सर्वभूमिगता धीरे स योगः सर्वसाधकः ॥ म्स_१८।६८ ॥  
  
इत्युपनिषन्मतेत्येवमादिना शमथविपश्यनायाः प्रभेदः कर्म च निर्दिष्टं । योग उपायो वेदितव्यः । तत्र प्रतिवेधः प्रथमभूमिप्रवेशः । निर्याणं यावत् षष्ठी भूमिः । ताभिः सनिमित्तप्रयोगनिर्याणात् । अनिमित्तं सप्तमी भूमिः । असंस्कृतमन्यद्भूमित्रयमनभिसंस्कारवाहित्वात् । संस्कारो हि संस्कृतं तदत्र नास्तीत्यसंस्कृतं । तदेव च भूमित्रयं निश्रित्य बुद्धक्षेत्रं च परिशोधयितव्यं । बुद्धत्वं च प्राप्तव्यं । तदेतद्यथाक्रमं परिशुद्धिर्विशुद्धिश्च ।  
  
उपायकौशल्यविभागे द्वौ श्लोकौ ।  
  
पूरये बुद्धधर्माणां सत्त्वानां परिपाचने ।  
क्षिप्रप्राप्तौ क्रियाशुद्धौ वर्त्माच्छेदे च कौशलं ॥ म्स_१८।६९ ॥  
उपाये बोधिसत्त्वानामसमं सर्वभूमिषु ।  
यत्कौशल्यं समाश्रित्य सर्वार्थान्साधयन्ति ते ॥ म्स_१८।७० ॥  
  
(म्स_बग्छि १४१)  
अनेनोपायकौशल्यस्य प्रभेदः कर्म च दर्शितं । तत्र बुद्धधर्मपरिपूरये निर्विकल्पं ज्ञानमुपायः । सत्त्वपरिपाचने चत्वारि सङ्ग्रहवस्तूनि । क्षिप्राभिसम्बोधे सर्वं पापं प्रतिदेशयामि यावद् भवतु मे ज्ञानं सम्बोधायेति प्रतिदेशनानुमोदनाध्येषणा परिणामना । क्रियाशुद्धौ समाधिधारणीमुखानि । तैः सर्वार्थक्रियासाधनात् । वर्त्मानुपच्छेदे अप्रतिष्ठितनिर्वाणे । अस्मिन् पञ्चविध उपाये सर्वभूमिषु बोधिसत्त्वानामसमं तदन्यैः कौशलमित्ययं प्रभेदः । सर्वस्वपरार्थसाधनं कर्म ।  
  
धारणीविभागे त्रयः श्लोकाः ।  
  
विपाकेन श्रुताभ्यासात् धारण्यपि समाधिना ।  
परीत्ता महती सा च महती त्रिविधा पुनः ॥ म्स_१८।७१ ॥  
अप्रविष्टविप्रविष्टानां धीमतां मृदुमध्यमा ।  
अशुद्धभूमिकानां हि महती शुद्धभूमिका ॥ म्स_१८।७२ ॥  
धारणी[णीं]तां समाश्रित्य बोधिसत्वा पुनः पुनः ।  
प्रकाशयन्ति सद्धर्मं नित्यं सन्धारयन्ति च ॥ म्स_१८।७३ ॥  
  
अत्रापि प्रभेदः कर्म च धारण्याः सन्दर्शितं । तत्र त्रिविधा धारणी । पूर्वकर्मविपाकेन । श्रुताभ्यासेन । दृष्टधर्मबाहुश्रुत्येन ग्रहणधारणसामर्थ्यविशेषणात् । समाधिसन्निश्रयेण च । सा पुनर्विपाकश्रुताभ्यासाभ्यां परीत्ता वेदितव्या । समाधिना महती । सापि महती पुनस्त्रिविधा । अभूमिप्रविष्टानां मृद्वी भूमिप्रविष्टानाम् अशुद्धभूमिकानां मध्या सप्तसु भूमिषु । परिशुद्धभूमिका त्वधिमात्रा शेषासु भूमिषु इत्ययं प्रभेदो धारण्याः । सद्धर्मस्य प्रकाशनं धारणं च कर्म ।  
  
प्रणिधानविभागे त्रयः श्लोकाः ।  
  
चेतना छन्दसहिता ज्ञानेन प्रेरिता च तत् ।  
प्रणिधानं हि धीराणामसमं सर्वभूमिषु ॥ म्स_१८।७४ ॥  
हेतुभूतं च विज्ञेयं चित्तात्सद्यः फलं च तत् ।  
आयत्यामर्थसिद्ध्यर्थं चित्तमात्रात्समृद्धितः ॥ म्स_१८।७५ ॥  
चित्रं महद्विशुद्धं च उत्तरोत्तरभूमिषु ।  
आबोधेर्बोधिसत्त्वानां स्वपरार्थप्रसाधकं ॥ म्स_१८।७६ ॥  
  
अत्र प्रणिधानं स्वभावतो निदानतो भूमितः प्रभेदतः कर्मतश्च परिदीपितं । चेतना छन्दसम्प्रयुक्ता स्वभावः । ज्ञानं निदानं । सर्वभूमिष्विति भूमिः । तच्च प्रणिधानं हेतुभूतं (म्स_बग्छि १४२) चित्तादेव सद्यः फलत्वात् । आयत्यां वा[चा]भिप्रेतार्थसिद्ध्यर्थं चित्तात्पुनः सद्यःफलं चित्तमात्रात् यथाभिप्रेतार्थसमृद्धिता[तो] । वेदितव्या[व्यं] । येन प्रणिधानेन बलिका बोधिसत्त्वा विक्रीडन्ति । यस्य न सुकरा सङ्ख्या कर्तुं कायस्य वेति विस्तरः । चित्रमधिमुक्तिचर्याभूमावेवं चैवं च स्यामिति । महद्भुमिप्रविष्टस्य दश महाप्रणिधानानि । विशुद्धमुत्तरोत्तरासु भूमिषु विशुद्धिविशेषादाबोधेरित्येष प्रभेदतः । स्वपरार्थप्रसाधनं कर्म ।  
  
समाधित्रयविभागे त्रयः श्लोकाः ।  
  
नैरात्म्यं द्विविधं ज्ञेयो ह्यात्मग्राहस्य चाश्रयः ।  
तस्य चोपशमो नित्यं समाधित्रयगोचरः ॥ म्स_१८।७७ ॥  
  
त्रयाणां समाधीनां त्रिविधो गोचरो ज्ञेयः । पुद्गलधर्मनैरात्म्यं शून्यतासमाधेः । तदुभयात्मग्राहस्याश्रयः पञ्चोपादानस्कन्धा अप्रणिहितसमाधेः । तस्याश्रयस्यात्यन्तोपशम आनिमित्तसमाधिः । स एव ।  
  
समाधिस्त्रिविधो ज्ञेयो ग्राह्यग्राहकभावतः ।  
  
त्रिविधश्च ग्राह्यस्य गोचरस्य ग्राहका ये समाधयः । ते शून्यतादिसमाधयः इति ग्राह्यग्राहकभावेन त्रयः समाधयो ज्ञातव्याः । ते पुनर्यथाक्रमं ।  
  
निर्विकल्पो ऽपि विमुखो रतियुक्तश्च सर्वदा ॥ म्स_१८।७८ ॥  
  
शून्यतासमाधिर्निर्विकल्पः । पुद्गलधर्मात्मनोरविकल्पनात् । अप्रणिहितो विमुखस्तस्मादात्मग्राहाश्रयात् । आनिमित्तो रतिसम्प्रयुक्तः सर्वकालं तस्मिंस्तदाश्रयोपशमे ।  
  
परिज्ञायै प्रहाणाय पुनः साक्षात्क्रियाय च ।  
शून्यतादिसमाधीनां त्रिधार्थः परिकीर्तितः ॥ म्स_१८।७९ ॥  
  
पुद्गलधर्म नैएरात्म्ययोः परिज्ञार्थं शून्यता । तदात्मग्राहाश्रयस्य प्रहाणार्थमप्रणिहितः । तदुपशमस्य साक्षात्क्रियार्थमानिमित्तः समाधिः ।  
  
धर्मोद्दानविभागे श्लोकौ ।  
  
समाध्युपनिषत्त्वेन धर्मोद्दानचतुष्टयं ।  
देशितं बोधिसत्त्वेभ्यः सत्त्वानां हितकाम्यया ॥ म्स_१८।८० ॥  
  
तत्र सर्वसंस्कारा अनित्याः सर्वसंस्कारा दुःखाः इत्यप्रणिहितस्य समाधेरूपनिषद्भावेन देशितं । सर्वधर्मा अनात्मान इति शून्यतायाः । शान्तं निर्वाणमिति आनिमित्तस्य समाधेः । कः पुनरनित्यार्थो यावच्छान्तार्थः इत्याह ।  
  
असदर्थो ऽविकल्पार्थः परिकल्पार्थ एव च ।  
विकल्पोपशमार्थश्च धीमतां तच्चतुष्टयम् ॥ म्स_१८।८१ ॥  
  
(म्स_बग्छि १४३)  
बोधिसत्त्वानामसदर्थो ऽनित्यार्थः । यन्नित्यं नास्ति तदनित्यं तेषां यत्परिकल्पितलक्षणम् । अभूतविकल्पार्थो दुःखार्थो यत्परतन्त्रलक्षणं । परिकल्पमात्रार्थो ऽनात्मार्थः । एवशब्देनावधारणं परिकल्पित आत्मा नास्ति परिकल्पमात्रं त्वस्तीति परिकल्पितलक्षणस्याभावार्थो ऽनात्मार्थ इत्युक्तं भवति । विकल्पोपशमार्थः शान्तार्थः परिनिष्पन्नलक्षणं निर्वाणं । क्षणभङ्गार्थो ऽप्यनित्यार्थो वेदितव्यः परतन्त्रलक्षणस्य । अतस्तत्प्रसाधनार्थं क्षणिकत्वविभागे दश श्लोकाः ।  
  
अयोगाद्धेतुतोत्पत्तेर्विरोधात्स्वयमस्थितेः ।  
अभावाल्लक्षणैकान्त्यादनुवृत्तेर्निरोधतः ॥ म्स_१८।८२ ॥  
परिणामोपलब्धेश्च तद्धेतुत्वफलत्वतः ।  
उपात्तत्वाधिपत्वा[त्या]च्च शुद्धसत्त्वानुवृत्तितः ॥ म्स_१८।८३ ॥  
  
तत्र क्षणिकं सर्वं संस्कृतमिति पश्चाद्वचनदियं प्रतिज्ञा वेदितव्या । तत्पुनः कथं सिध्यति । क्षणिकत्वमन्तरेण संस्काराणां प्रवृत्तेरयोगात् । प्रबन्धेन हि वृत्तिः प्रवृत्तिः । सा चान्तरेण प्रतिक्षणमुत्पादनिरोधौ न युज्यते । अथ कालान्तरं स्थित्वा पूर्वोत्तरनिरोधोत्पादतः प्रबन्धेनेष्यते वृत्तिः । तदनन्तरं प्रवृत्तिर्न स्यात् प्रबन्धाभावात् । नैव चोत्पन्नस्य विना प्रबन्धेन कालान्तरं भावो युज्यते । किं कारणं हेतुत उत्पत्तिः । हेतुतो हि सर्वं संस्कृतमुत्पद्यते भवतीत्यर्थः । तद्यदि भूत्वा पुनरुत्तरकालं भवति तस्यावश्यं हेतुना भवितव्यं । विना हेतुना आदित इवा[एवा]भावात् । न च तत्तेनैव हेतुना भवितुमर्हति तस्योपयु[भु]क्तहेतुकत्वात् । न चान्यो हेतुरुपलम्भते । तस्मात्प्रतिक्षणमवश्यं पूर्वहेतुकमन्यद्भवतीति वेदितव्यं । एवं विना प्रबन्धेनोत्पन्नस्य कालान्तरं भावो न युज्यते ।  
  
अथाप्येवमिष्येत नोत्पन्नं पुनरुत्पद्यते यदर्थं हेतुना भवितव्यं स्यादुत्पन्नं तु कालान्तरेण पश्चान्निरुध्यते नोत्पन्नमात्रमेवेति । तत्पश्चात्केन निरुध्यते । यद्युत्पादहेतुनैव तदयुक्तं । किं कारणम् । उत्पादनिरोधयोर्विरोधात् । न हि विरोधयोस्तुल्यो हेतुरुपलभ्यते । तद्यथा छायातपयोः शीतोष्णयोश्च । कालान्तरनिरोधस्यैव च विरोधात् । केन विरोधात् । आगमेन च । यदुक्तं भगवता । मायोपमास्ते भिक्षो संस्कारा आपायिकास्तावत्कालिका इत्वरप्रत्युपस्थायिन इति । मनस्कारेण च योगिनां । ते हि संस्काराणामुदयव्ययौ मनसिकुर्वन्तः प्रतिक्षणं तेषां निरोधं पश्यन्ति । अन्यथा हि तेषामपि निर्विद्विरागविमुक्तयो न स्युर्यथान्येषां मरणकालादिषु निरोधं पश्यतां । यदि चोत्पन्नः संस्कारः कालान्तरं तिष्ठेत् स स्वयमेव वा तिष्ठेत्स्वयमेव स्थातुं समर्थः । स्थितिकारणेन (म्स_बग्छि १४४) वा केनचित् । स्वयं तावदवस्थानमयुक्तं । किं कारणं । पश्चात्स्वयमस्थितेः । केन वा सो ऽन्ते पुनः स्थातुं न समर्थः । स्थितिकारणेनापि न युक्तं तस्याभावात् । न हि तत्किञ्चिदुपलभ्यते । अथापि स्याद्विनापि स्थितिकारणेन विनाशकारणाभावात् अवतिष्ठते । लब्धे तु विनाशकारणे पश्चाद्विनश्यति अग्निमेव श्यामतेति । तदयुक्तं, तस्याभावात् । न हि विनाशकारणं पश्चादपि किञ्चिदस्ति । अग्निनापि श्यामता विनस्यतीति सुप्रसिद्धं [न प्रसिद्धं,] । विसदृशोत्पत्तौ तु तस्य सामर्थ्यं प्रसिद्धं । तथा हि तत्सम्बन्धात् श्यामतायाः सन्ततिर्विसदृशी गृह्यते न तु सर्वथैवाप्रवृत्तिः । अपामपि क्वाथ्यमानानामग्निसम्बन्धादल्पतरतमोत्पत्तितो ऽतिमान्द्यादन्ते पुनरनुत्पत्तिर्गृह्यते । न तु सकृदेवाग्निसम्बन्धात्तदभावः । नैव चोत्पन्नस्य कस्यचिद्[त] स्थानं युज्यते । लक्षणैकान्त्यात् । ऐकान्तिकं ह्येतत्संस्कृतलक्षणमुक्तं भगवता यदुत संस्कृतस्यानित्यता । तद्यदि नोत्पन्नमात्रं विनश्येत् । कञ्चित्कालमस्यानित्यता न स्यादिति अनैकान्तिकमनित्यतालक्षणं प्रसह्य[ज्य]ते । अथापि स्यात्प्रतिक्षणमपूर्वोत्पत्तौ तदेवेदमिति प्रत्यभिज्ञानं न स्यादिति । तद्भवत्येव सादृश्यस्य अनुवृत्तेर्मायाकार प[फ]लकवत् । सादृश्यात्तद्बुद्धिर्न तद्भावादिति । कथं गम्यते । निरोधतः । न हि तथैवावस्थितस्यान्ते निरोधः स्यादादिक्षणनिर्विशिष्टत्वात् । तस्मान्न तत्तदेवेत्यवधार्यते अन्ते परिणामोपलब्धेश्च । परिणामो हि नामान्यथात्वं । तद्यदि नादित एवारब्धं भवेदाध्यात्मिकबाह्यानां भावानामन्ते परिणामो नोपलभ्येत । तस्मादादित एवान्यथात्वमारब्धं यत्क्रमेणाभिवर्धमानमन्ते व्यक्तिमापद्यते क्षीरस्येव दद्यवस्थायां । यावत्तु तदन्यथात्वं सूक्ष्मत्वान्न परिच्छिद्यते । तावत्सादृश्यानुवृत्तेस्तदेवेदमिमि [ति]ज्ञायत इति सिद्धं । ततश्च प्रतिक्षणमन्यथात्वात् । क्षणिकत्वं प्रसिद्धं । कुतश्च प्रसिद्धं । तद्धेतुत्वफलत्वतः । क्षणिकहेतुत्वात् । क्षणिकफलत्वाच्चेत्यर्थः ।  
  
क्षणिकं हि चित्तं प्रसिद्धं तस्य चान्ये संस्काराश्चक्षुरूपादयो हेतुतः । तस्मात्ते ऽपि क्षणिका इति सिद्धं । न त्वक्षणिकात् क्षणिकं भवितुमर्हति यथा नित्यादनित्यमिति । चित्तस्य खल्वपि सर्वे संस्काराः फलं । कथमिदं गम्यते । उपात्तत्वादाधिपत्याच्छुद्धसत्त्वानुवृत्तितश्च । चित्तेन हि सर्वे संस्काराश्चक्षुरादयः साधिष्ठाना उपात्ताः सहसम्मुर्छनाः तदनुग्रहानुवृत्तितः । तस्मात्ते चित्तस्य फलं । चित्तस्य चाधिपत्यं संस्कारेषु । यथोक्तं भगवता । चित्तेनायं लोको नीयते चित्तेन परिकृष्यते चित्तस्योत्पन्नस्योत्पन्नस्य वशे वर्तते इति । तथा विज्ञानप्रत्ययं नाम रूपमित्युक्तं । तस्माच्चित्तस्य फलं । शुद्धचित्तानुवृत्तितश्च । शुद्धं हि योगिनां चित्तं संस्कारा अनुवर्तन्ते । यथोक्तं । ध्यायी भिक्षुः ऋद्धिमांश्चित्तवशे प्राप्त इमं दारुस्कन्धं सचेत् सुवर्णमधिमुच्यते तदप्यस्य तथैव (म्स_बग्छि १४५) स्यादिति । तस्मादपि चित्तफलं संस्काराः । सत्त्वानुवृत्तितश्च । तथा हि पापकारिषु सत्त्वेषु बाह्या भावा हीना भवन्ति । पुण्यकारिषु च प्रणीताः । अतस्तच्चित्तानुवर्तनात् चित्तफलत्वं संस्काराणां सिद्धं । ततश्च तेषां क्षणिकत्वं । न हि क्षणिकस्याक्षणिकं फलं युज्यते तदनुविधायित्वात् । एवं तावदविशेषेण संस्काराणां क्षणिकत्वं द्वाभ्यां श्लोकाभ्यां साधितम् ।  
  
आध्यात्मिकानां पुनः साधनार्थं पञ्च श्लोका वेदितव्याः ।  
  
आद्यस्तरतमेनापि चयेनाश्रयभावतः ।  
विकारपरिपाकाभ्यां तथा हीनविशिष्टतः ॥ म्स_१८।८४ ॥  
भास्वराभास्वरत्वेन देशान्तरगमेन च ।  
सबीजाबीजभावेन प्रतिबिम्बेन चोदयः ॥ म्स_१८।८५ ॥  
चतुर्दशविधोत्पत्तौ हेतुमानविशेषतः ।  
चयाया[पा]र्थादयोगाच्च आश्रयत्व असम्भवात् ॥ म्स_१८।८६ ॥  
स्थितस्यसम्भवादन्ते आद्यनाशाविकारतः ।  
तथा हीनविशिष्टत्वे भास्वराभास्वरे ऽपि च ॥ म्स_१८।८७ ॥  
गत्यभावात्स्थितायोगाच्चरमत्व असम्भवात् ।  
अनुवृत्तेश्च चित्तस्य क्षणिकं सर्वसंस्कृतम् ॥ म्स_१८।८८ ॥  
  
आद्यस्तरतमेनापि यावत्क्षणिकं सर्वसंस्कृतमिति । कथमेषामेभिः क्षणिकत्वं सिध्यति । आध्यात्मिकानां हि संस्काराणां चतुर्दशविध उत्पादः । आद्य उत्पादो यावत्प्रथमत आत्मभावाभिनिर्वृत्तिः । तरतमेन यः प्रथमजन्मक्षणादूर्ध्वं । चयेन य आहारस्वप्नब्रह्मचर्यासमापत्त्युपचयेन । आश्रयभावतः यश्चक्षुर्विज्ञानादीनां चक्षुरादीभिराश्रयैः । विकारेण यो रागादिभिर्वर्णादिविपरिणामतः । परिपाकेन यो गर्भबालकुमारयुवमध्यमवृद्धावस्थासु । हीनत्वेन विशिष्टत्वेन च यो दुर्गतौ [सुगतौ?] चोत्पद्यमानानां यथाक्रमं । भास्वरत्वेन यो निर्मितकामेषु परनिर्मितकामेषु रूपारूप्येषु चोपपन्नानां चित्तमात्राधीनत्वात् । अभास्वरत्वेन यस्तदन्यत्रोपपन्नानां । देशान्तरगमनेन यो ऽन्यदेशोत्पादनिरोधे ऽन्यदेशोत्पादः । सबीजत्वेन यो ऽहर्तश्चरमान् स्कन्धान्वर्जयित्वा । अबीजत्वेन यस्तेषामेवार्हतश्चरमेषां । प्रतिबिम्बत्वेन यो अष्टविमोक्षध्यायिनां समाधिवशेन प्रतिबिम्बानां[ख्यानां] संस्काराणामुत्पादः । एतस्यां चतुर्दशविधायामुत्पत्तावाध्यात्मिकानां संस्काराणां क्षणिकत्वं हेतुमानविशेषादिभिः कारणैर्वेदितव्यम् । आद्योत्पादे तावत् हेतुत्वविशेषात् । यदि हि तस्य हेतुत्वेन विशेषो न स्यात् तदुत्तरायाः संस्कारप्रवृत्तेरुत्तरोत्तरविशेषो (म्स_बग्छि १४६) नोपलभ्येत हेत्वविशेषात् । विशेषे च सति तदुत्तरेभ्यस्तस्यान्यत्वात् क्षणिकत्वसिद्धिः । तरतमोत्पादे मानविशेषात् । मानं प्रमाणमित्यर्थः । न हि प्रतिक्षणं विनान्यत्वेन परिमाणविशेषो भवेत् । उपचयोत्पादे चयापार्थ्यात् । उपस्तम्भो हि चयः । तस्यापार्थ्यं स्यादन्तरेण क्षणिकत्वं तथैवावस्थितत्वात् । अयोगाच्चोपचयस्यैव । न हि प्रतिक्षणं विना पुष्टतरोत्पत्त्या युज्येतोपचयः । आश्रयभावेनोत्पत्तावाश्रितत्वासम्भवात् । न हि तिष्ठत्याश्रये च तदाश्रितस्यानवस्थानं युज्यते । याने तिष्ठति तदारूढानवस्थानवदन्यथा ह्याश्रयत्वं न सम्भवेत् । विकारोत्पत्तौ परिपाकोत्पत्तौ च स्थितस्यासम्भवात् । आद्यनाशाविकारतः । न हि तथास्थितस्यैव रागादिभिर्विकारः सम्भवति । न चावस्थान्तरेषु परिपाक आदावविनाशे सत्यन्ते विकाराभावात् । तथा हीनविशिष्टोत्पत्तौ क्षणिकत्वं वेदितव्यं यथा विकारपरिपाकोत्पत्तौ । न हि तथास्थितेष्वेव संस्कारेषु कर्मवासना वृत्तिं लभते यतो दुर्गतौ वा स्यादुत्पत्तिः सुगतौ वा । क्रमेण हि सन्ततिपरिणामविशेषात् वृत्तिलाभो युज्यते । भास्वराभास्वरे ऽपि चोत्पादे तथैव क्षणिकत्वं युज्यते । भास्वरे तावत् तथास्थितस्यासम्भवात् चित्ताधीनवृत्तितायाः । अभास्वरे ऽपि चादौ विनाशमन्तरेणान्ते विकारायोगात् ।  
  
देशान्तरगमनेनोत्पत्तौ गत्यभावात् । न हि संस्काराणां देशान्तरसङ्क्रान्तिलक्षणा गतिर्नाम काचित् क्रिया युज्यते । सा ह्युत्पन्ना वा संस्कारं देशान्तरं गमयेदनुत्पन्ना वा । यद्युत्पन्ना तेन गतिकाले न कञ्चिद्गत इति स्थितस्यैव गमनं नोपपद्यते । अथानुत्पन्ना तेनासत्यां गतौ गत इति न युज्यते । सा च क्रिया यदि तद्देशस्थ एव संस्कारे कारित्रं करोति न युज्यते । स्थितस्यान्यदेशाप्राप्तेः । अथान्यदेशस्थे न युज्यते । विना क्रिययान्यदेशाप्राप्तेः । न च क्रिया तत्र वा अन्यत्र वा देशे स्थिता संस्कारादन्योपलभ्यते । तस्मान्नास्ति संस्काराणां देशान्तरसन्तत्युत्पादादन्या गतिः । तदभावाच्च सिद्धं क्षणिकत्वं । देशान्तरनिरन्तरोत्पत्तिलक्षणा गतिर्विभवद्भिः कारणैर्वेदितव्या । अस्ति चित्तवशेन यथा चङ्क्रमणाद्यवस्थासु । अस्ति पूर्वकर्मावेधेन यथान्तराभवः । अस्त्यभिधात[अस्त्याक्षिप्त]वशेन यथा क्षिप्तस्येषोः । अस्ति सम्बन्धवशेन यथा याननदीप्लवारूढानां । अस्ति नोदनवशेन यथा वायुप्रेरितानां तृणादीनाम् । अस्ति स्वभाववशेन यथा वायोस्तिर्यग्गमनमग्नेरूर्ध्वं ज्वलनमपां निम्ने स्यन्दनं । अस्त्यनुभावेन यथा मन्त्रौषधानुभावेन । केषाञ्चिदयस्कान्तानुभावेनायसां । ऋद्ध्यनुभावेन ऋद्धिमतां । सबीजाबीजभावेनोत्पत्तौ क्षणिकत्वं वेदितव्यं स्थितायोगाच्चरमासम्भवाच्च । न हि प्रतिक्षणं हेतुभावमन्तरेण तथास्थितस्यान्यस्मिन्काले पुनर्बीजभावो युज्यते । निर्बीजत्वं वा चरमे क्षणे । न च शक्यं (म्स_बग्छि १४७) पूर्वं सबीजत्वं चरमे क्षणे निर्बीजत्वमभ्युपगन्तुं । तदभावे चरमत्वासम्भवात् । तथा हि चरमत्वमेव न सम्भवति । प्रतिबिम्बोत्पत्तौ क्षणिकत्वं चित्तानुवृत्तितो वेदितव्यं । प्रतिक्षणं चित्तवशेन तदुत्पादात् । एकान्तात्[एवं तावत्]साधितमाध्यात्मिकं सर्वसंस्कृतं क्षणिकमिति ।  
  
बाह्यस्येदानीं क्षणिकत्वं त्रिभिः श्लोकैः साधयति ।  
  
भूतानां षडिवधार्थस्य क्षणिकत्वं विधीयते ।  
शोषवृद्धेः प्रकृत्या च चलत्वाद् वृद्धिहानितः ॥ म्स_१८।८९ ॥  
तत्सम्भवात्पृथिव्याश्च परिणामचतुष्टयात् ।  
वर्णगन्धरसस्पर्शतुल्यत्वाच्च तथैव तत् ॥ म्स_१८।९० ॥  
इन्धनाधीनवृत्तित्वात्तारतम्योपलब्धितः ।  
चित्तानुवृत्तेः पृच्छातः क्षणिकं बाह्यमप्यतः ॥ म्स_१८।९१ ॥  
  
किं पुनस्तद्बाह्यं । चत्वारि महाभूतानि । षडिवधश्चार्थः । वर्णगन्धरसस्पर्शशब्दा धर्मायतनिकं च रूपम् । अतो भूतानां षडिवधार्थस्य च क्षणिकत्वं विधीयते । कथं विधीयते । अपां तावच्छोषवृद्धेः । उत्ससरस्तटागादिष्वपां क्रमेण वृद्धिः शोषश्चोपलभ्यते । तच्चोभयमन्तरेण प्रतिक्षणं परिणामं न स्यात्पश्चाद्विशेषकारणाभावात् । वायोः प्रकृत्या चलत्वाद् वृद्धिहानितश्च । न ह्यवस्थितस्य चलत्वं स्यात्तत्स्वाभावादिति[गत्यभावादिति] प्रसाधितमेतत् । न च वृद्धिहासौ तथैवावस्थितत्वात् । पृथिव्यास्तत्सम्भवात् परिणामचतुष्टयाच्च । तच्छब्देनापश्च गृह्यन्ते वायुश्च । अद्भ्यो हि वायुसहिताभ्यः पृथिवी सम्भूता विवर्तकाले । तस्मात्तत्फलत्वात् सापि क्षणिका वेदितव्या । चतुर्विधश्च परिणामः पृथिव्या उपलभ्यते । कर्मकृतः सत्त्वानां कर्मविशेषात् । उपक्रमकृतः प्रहादिभिः । भूतकृतो ऽग्न्यादिभिः । कालकृतः कालान्तरपरिणामतः[वासतः] । स चान्तरेण प्रतिक्षणमन्योत्पत्तिं न युज्यते विनाशकारणाभावात् । वर्णगन्धरसस्पर्शानां पृथिव्यादिभिस्तुल्यकारणत्वात् तथैव क्षणिकत्वं वेदितव्यं । तेजसः पुनः क्षणिकत्वमिन्धनाधीनवृत्तित्वात् ।  
  
न हि तेजस्युत्पन्ने तेजः सहोत्पन्नमिन्धनं तथैवावतिष्ठते । न च दग्धेन्धनं तेजः स्थातुं समर्थं । मा भूदन्ते ऽप्यनिन्धनस्यावस्थानमिति । श्लोकबन्धानुरोधाद्वर्णादीनां पूर्वमभिधानं पश्चात्तेजसः । शब्दः पुनर्यो ऽपि कालान्तरमुपलभ्यते घण्टादीनां तस्यापि क्षणिकत्वं वेदितव्यं तारतम्योपलब्धेः । न ह्यसति क्षणिकत्वे प्रतिक्षणमन्दतरतमोपलब्धिः स्यात् । धर्मायतनिकस्यापि रूपस्य क्षणिकत्वं प्रसिद्धमेव चित्तानुवृत्तेर्यथा पूर्वमुक्तं । तस्माद्वाह्यमपि क्षणिकं प्रसिद्धं । पृच्छ्रयते खल्वपि सर्वसंस्काराणां क्षणिकत्वं सिध्यति (म्स_बग्छि १४८) कथं कृत्वा । इदं तावदयमक्षणिकवादी प्रष्टव्यः । कस्माद्भवाननित्यत्वमिच्छति न [?] संस्काराणां क्षणिकत्वं नेच्छतीति । यद्येवं वदेत् प्रतिक्षणमन्य[नित्य]त्वस्याग्रहणादिति स इदं स्याद्वचनीयः । प्रसिद्धक्षणिकभावेष्वपि प्रदीपादिषु निश्चलावस्थायां तदग्रहणादक्षणिकत्वं कस्मान्नेष्यते । यद्येवं वदेत् पूर्ववत्पश्चादग्रहणादिति । स इदं स्याद्वचनीयः । संस्काराणामपि कस्मादेवं नेष्यते । यद्येवं वदेत् विलक्षणत्वात् प्रदीपादितदन्यसंस्काराणामिति । स इदं स्याद्वचनीयः । द्विविधं हि वैलक्षण्यं स्वभाववैलक्षण्यं वृत्तिवैलक्षण्यं च । तद्यदि तावत् स्वभाववैलक्षण्यमभिप्रेतमत एव दृष्टान्तत्वं युज्यते । न हि तत्स्वभाव एव तस्य दृष्टान्तो भवति यथा प्रदीपः प्रदीपस्य गौर्वा गोरिति । अथ वृत्तिवैलक्षण्यमत एव दृष्टान्तत्वं प्रदीपादीनां प्रसिद्धत्वात् । क्षणिकत्वानुवृत्तेः पुनः स इदं प्रष्टव्यः । कच्चिदिच्छसि याने तिष्ठति यानारूढो गच्छेदिति । यदि नो हीति वदेत् । स इदं स्याद्वचनीयः । चक्षुरादिषु तिष्ठत्सु तदाश्रितं विज्ञानं प्रबन्धेन गच्छतीति न युज्यते । यद्येवं वदेत् ननु च दृष्टं वर्तिसन्निश्रिते प्रदीपे प्रबन्धेन गच्छति वर्त्या अवस्थानमिति । स इदं स्याद्वचनीयः । न दृष्टं तत्प्रबन्धेन वर्त्याः प्रतिक्षणं विकारोत्पत्तेरिति । यद्येवं वदेत् सति क्षणिकत्त्वे संस्काराणां कस्मात्प्रदीपादिव क्षणिअकत्वं न सिद्धमिति । स इदं स्याद्वचनीयः विपर्यासवस्तुत्वात् । सदृशसन्ततिप्रबन्धवृत्त्या हि क्षणिकत्वमेषां न प्रज्ञायते । यतः सत्यप्यपरापरत्वे तदेवेदमिति विपर्यासो जायते । इतरथा हि अनित्यनित्यविपर्यासो न स्यात्तदभावे सङ्क्लेशो न स्यात् कुतः पुनर्व्यवदानमित्येवं पर्यनुयोगतो ऽपि क्षणिकत्वं सर्वसंस्काराणां प्रसिद्धं ।  
  
पुद्गलनैरात्म्यप्रसाधनार्थं नैरात्म्यविभागे द्वादश श्लोकाः ।  
  
प्रज्ञप्त्यस्तितया वाच्यः पुद्गलो द्रव्यतो न तु ।  
नोपलम्भाद्विपर्यासात् सङ्क्लेशात् क्लिष्टहेतुतः ॥ म्स_१८।९२ ॥  
एकत्वान्यत्वतोवाच्यस्तस्माद्दोषद्वयादसौ ।  
स्कन्धात्मत्वप्रसङ्गाच्च तद्द्रव्यत्वप्रसङ्गतः ॥ म्स_१८।९३ ॥  
द्रव्यसन् यद्यवाच्यश्च वचनीयं प्रयोजनं ।  
एकत्वान्यत्वतो ऽवाच्यो न युक्तो निष्प्रयोजनः ॥ म्स_१८।९४ ॥  
लक्षणाल्लोकदृष्टाच्च शास्त्रतो ऽपि न युज्यते ।  
इन्धनाग्न्योरवाच्यत्वमुपलब्धेर्द्वयेन हि ॥ म्स_१८।९५ ॥  
द्वये सति च विज्ञानसम्भवात्प्रत्ययो न सः ।  
नैरर्थक्यादतो द्रष्टा यावन्मोक्ता न युज्यते ॥ म्स_१८।९६ ॥  
(म्स_बग्छि १४९)  
स्वामित्वे सति चानित्यमनिष्टं न प्रवर्तयेत् ।  
तत्कर्मलक्षणं साध्यं सम्बोधो बाध्यते त्रिधा ॥ म्स_१८।९७ ॥  
दर्शनादौ च तद्यत्नः स्वयम्भूर्न त्रयादपि ।  
तद्यत्नप्रत्ययत्वं च निर्यत्नं दर्शनादिकं ॥ म्स_१८।९८ ॥  
अकर्तृत्वादनित्यत्वात्सकृन्नित्यप्रवृत्तितः ।  
दर्शनादिषु यत्नस्य स्वयम्भूत्वं न युज्यते ॥ म्स_१८।९९ ॥  
तथा स्थितस्य नष्टस्य प्रागभावादनित्यतः ।  
तृतीयपक्षाभावाच्च प्रत्ययत्वं न युज्यते ॥ म्स_१८।१०० ॥  
सर्वधर्मा अनात्मानः परमार्थेन शून्यता ।  
आत्मोपलम्भे दोषश्च देशितो यत एव च ॥ म्स_१८।१०१ ॥  
सङ्क्लेशव्यवदाने च अवस्थाच्छेदभिन्नके ।  
वृत्तिसन्तानभेदो हि पुद्गलेनोपदर्शितः ॥ म्स_१८।१०२ ॥  
आत्मदृष्टिरनुत्पाद्या अभ्यासो ऽनादिकालिकः ।  
अयत्नमोक्षः सर्वेषां न मोक्षः पुद्गलो ऽस्ति वा ॥ म्स_१८।१०३ ॥  
  
पुद्गल किमस्तीति वक्तव्यो नास्तीति वक्तव्यः । आह ।  
  
प्रज्ञप्त्यस्तितया वाच्यः पुद्गलो द्रव्यतो न तु ।  
  
यतश्च प्रज्ञप्तितो ऽस्तीति वक्तव्यो द्रव्यतो नास्तीति वक्तव्यः । एवमनेकांशवादपरिग्रहे नैवास्तित्वे दोषावकाशो न नास्तित्वे । स पुनर्द्रव्यतो नास्तीति कथं वेदितव्यः । नोपलम्भात् । न हि स द्रव्यत उपलभ्यते रूपादिवत् । उपलब्धिर्हि नाम बुद्ध्या प्रतिपत्तिः । न च पुद्गलं बुद्ध्या न प्रतिपद्यन्ते पुद्गलवादिनः । उक्तं च भगवता । दृष्ट एव धर्मे आत्मानमुपलभते प्रज्ञापयतीति कथं नोपलब्धो भवति । न स एवमुपलभ्यमानो द्रव्यत उपलब्धो भवति । किं कारणं । विपर्यासात् तथा ह्यनात्मन्यात्मेति विपर्यास उक्तो भगवता । तस्माद्य एवं पुद्गलग्राहो विपर्यासः सः । कथमिदं गम्यते । सङ्क्लेशात् । सत्कायदृष्टिक्लेशलक्षणो ह्येष सङ्क्लेशो यदुत अहं ममेति । न च [चा] विपर्यासः सङ्क्लेशो भवितुमर्हति । न[स] चैष सङ्क्लेश इति कथं वेदितव्यं । क्लिष्टहेतुतः । तथाहि तद्धेतुकाः क्लिष्टा रागादय उत्पद्यन्ते । यत्र पुनर्वस्तुनि रूपादिसञ्ज्ञकेप्रज्ञप्तिः पुद्गल इति तस्मात्किमेकत्वेन पुद्गलो वक्तव्य आहोस्विदन्येत्वेन । आह ।  
  
एकत्वान्यत्वतो ऽवाच्यस्तस्मादसौ ।  
  
किं कारणं । दोषद्वयात् । कतमस्माद्दोषद्वयात् ।  
  
(म्स_बग्छि १५०)  
स्कन्धात्मत्वप्रसङ्गाच्च तद्द्रव्यत्वप्रसङ्गतः ।  
  
एकत्वे हि स्कन्धानामात्मत्वं प्रसज्यते पुद्गलस्य च द्रव्यसत्त्वं । अथान्यत्वे पुद्गलस्य द्रव्यसत्त्वं । एवं हि पुद्गलस्य प्रज्ञप्तितो ऽस्तित्वादवक्तव्यत्वं युक्तं । तेनाव्याकृतवस्तुसिद्धिः । ये पुनः शास्तुः शासनमतिक्रम्य पुद्गलस्य द्रव्यतो ऽस्तित्वमिच्छन्ति त इदं स्युर्वचनीयाः ।  
  
द्रव्यसन्यद्यवाच्यश्च वचनीयं प्रयोजनं ।  
  
किं कारणं ।  
  
एकत्वान्यत्वतो ऽवाच्यो न युक्तो निष्प्रयोजनः ।  
  
अथ दृष्टान्तमात्रात् पुद्गलस्यावक्तव्यत्वमिच्छेयुः । यथाग्निरिन्धनान्नान्यो नानन्यो वक्तव्य इति । त इदं स्युर्वचनीयाः ।  
  
लक्षणाल्लोकदृष्टाच्च शास्त्रतो ऽपि न युज्यते ।  
  
इन्धनाग्न्योरवाच्यत्वमुपलब्धेर्द्वयेन हि ।  
  
एकत्वेनान्यत्वेन च अग्निर्हि नाम तेजोधातुरिन्धनं शेषाणि भूतानि । तेषां च भिन्नं लक्षणमित्यन्य एवाग्निरिन्धनात् । लोके च विनाप्यग्निना दृष्टमिन्धनं काष्ठादि विनापि चेन्धनेनाग्निरिति सिद्धमन्यत्वं । शास्त्रे च भगवता न क्वचिदग्नीन्धनयोरवाच्यत्वमुक्तमित्ययुक्तमेतत् । विन पुनरिन्धनेनाग्निरस्तीति कथमिदं विज्ञायते । उपलब्धेस्तथा हि वायुना विक्षिप्तं दूरमपि ज्वलत्परैति । अथापि स्याद्वानुस्तत्रेन्धनमिति अत एवाग्नीन्धनयोरन्यत्वमिति सिद्धिः । कुतः । द्वयेन हि उपलब्धेरिति प्रकृतं । द्वयं हि तत्रोपलभ्यते अर्चिर्वायुश्चेन्धनत्वेन । अस्त्येव पुद्गलो य एष द्रष्टा यावद्विज्ञाता कर्ता भोक्ता ज्ञाता मोक्ता च । न स द्रष्टा युज्यते । नापि यावन्मोक्ता । स हि दर्शानादिसञ्ज्ञकानां विज्ञानानां प्रत्ययभावेन वा कर्ता भवेत् स्वामित्वेन वा । तत्र तावत् ।  
  
द्वयं प्रतीत्य विज्ञानसम्भवात्प्रत्ययो न सः ।  
  
किं कारणं । नैरर्थक्यात् । न हि तस्य तत्र किञ्चित्सामर्थ्यं दृष्टं ।  
  
स्वामित्वे सति वानित्यमनिष्टं न प्रवर्तयेत् ॥  
  
स हि विज्ञानप्रवृत्तौ स्वामीभवन्ननि[भवन्नि]ष्टं विज्ञानमनित्यं न प्रवर्तयेत् । अनिष्टं च । नैव तस्मादुभयथाप्यसम्भवात् । असौ द्रष्टा यावन्मोक्ता न युज्यते । अपि खलु यदि द्रव्यतः पुद्गलो ऽस्ति ।  
  
तत्कर्मलक्षणं साध्यं  
(म्स_बग्छि १५१)  
यदि द्रव्यतो ऽस्तितस्य कर्माप्युपलभ्यते । यथा चक्षुरादीनां दर्शनादिलक्षणं च रूपप्रसादादि । न चैवं पुद्गलस्य । तस्मान्न सो ऽस्ति द्रव्यतः । तस्मिंश्च द्रव्यत इष्यमाणे बुद्धस्य भगवतः ।  
सम्बोधो बाध्यते त्रिधा ।  
  
गम्भीराभिसम्बोधः । असाधारणाभिसम्बोधः । लोकोत्तराभिसम्बोधश्च । न हि पुद्गलाभिसम्बोधे किञ्चिद्गम्भीरमभिसम्बुद्धं भवति । न तीर्थ्यासाधारणं । न लोकानुचित्तं । तथा ह्येष ग्राहः सर्वलोकगम्यः । तीर्थ्याभिनिविष्टः । दिर्घसंसारोचित्तश्च । अपि खलु पुद्गलो द्रष्टा भवन् यावद्विज्ञाता दर्शनादिषु सप्रयत्नो वा भवेन्निष्प्रयत्नो वा । सप्रयत्नस्य वा पुनरसौ प्रयत्नः स्वयम्भूर्वा भवेदाकस्मिकः । तत्प्रत्ययो [वा?]  
  
दर्शनादौ च तद्यत्नः स्वयम्भूर्न त्रयादपि ।  
  
तस्मादेव च दोषत्रयाद्वक्ष्यमाणात्  
  
तद्यत्नप्रत्ययत्वं च  
  
नेति वर्तते । निष्प्रयत्नस्य वा पुनः सतः सिद्धं भवति ।  
  
निर्यत्नं दर्शनादिकम् ।  
  
इत्यसति व्यापारे पुद्गलस्य दर्शनादौ कथमसौ द्रष्टा भवति । यावद्विज्ञाता । दोषत्रयादित्युक्तं कतमस्माद्दोषत्रयात् ।  
  
अकर्तृत्वादनित्यत्वात्सकृन्नित्यप्रवृत्तितः ।  
दर्शनादिषु यत्नस्य स्वयम्भूत्वं न युज्यते ॥  
  
यदि दर्शनादिषु प्रयत्न आकस्मिको यतो दर्शनादीनि । न तर्हि तेषां पुद्गलः कर्तेति कथमसौ द्रष्टा भवति यावद्विज्ञाता सति वाकस्मिकत्वे निरपेक्षत्वात् न कदाचित्प्रयत्नो न स्यादनित्यो न स्यात् । नित्ये च प्रयत्ने दर्शनादीनां युगपच्च नित्यं च प्रवृत्तिः स्यादिति दोषः । तस्मान्न युज्यते दर्शनादिषु प्रयत्नस्य स्वयम्भूत्वं ।  
  
तथा स्थितस्य नष्टस्य प्रागभावादनित्यतः ।  
तृतीयपक्षाभावाच्च प्रत्ययत्वं न युज्यते ॥  
  
अथ पुद्गलप्रत्ययः प्रयत्नः स्यात् । तस्य तथा स्थितस्य प्रत्ययत्वं न युज्यते । प्रागभावात् । सति हि तत्प्रत्ययत्वे न कदाचित्पुद्गलो नास्तीति । किमर्थं प्राक् प्रयत्नो न स्याद्यदा नोत्पन्नः । विनष्टस्यापि प्रत्ययत्वं न युज्यते पुद्गलस्यानित्यत्वप्रसङ्गात् । (म्स_बग्छि १५२) तृतीयश्च कश्चित्पक्षो नास्ति यन्न स्थितो न विनष्टः स्यादिति । तत्प्रत्ययो ऽपि प्रयत्नो न युज्यते । एवं तावद्युक्तिमाश्रित्य द्रव्यतः पुद्गलो नोपलभ्यते ।  
  
सर्वे धर्मा अनात्मानः परमार्थेन शून्यता ।  
आत्मोपलम्भे दोषश्च देशितो यत एव च ॥  
  
धर्मोद्दानेषु हि भगवता सर्वे धर्मा अनात्मान इति देशितं परमार्थशून्यतायामस्ति कर्मास्ति विपाकः कारकस्तु नोपलभ्यते य इमांश्च स्कन्धान्निक्षिपति अन्यांश्च स्कन्धान्प्रतिसन्दधाति । अन्यत्र धर्मसङ्केतादिति देशितं । पञ्चकेषु पञ्चादीनवा आत्मोपलम्भ इति देशिता । आत्मदृष्टिर्भवति जीवदृष्टिः निर्विशेषो भवति तीर्थिकैः । उन्मार्गप्रतिपन्नो भवति । शून्यतायामस्य चित्तं न प्रस्कन्दति न प्रसीदति न सन्तिष्ठते नाधिमुच्यते । आर्यधर्मा अस्य न व्यवदायन्ते । एवमागमतो ऽपि न युज्यते । पुद्गलो ऽपि हि भगवता तत्र तत्र देशितः । परिज्ञातावी भारहारः श्रद्धानुसार्यादिपुद्गलव्यवस्थानत इत्यसति द्रव्यतो ऽस्तित्वे कस्माद्देशितः ।  
  
सङ्क्लेशे व्यवदाने च अवस्थाच्छेदभिन्नके ।  
वृत्तिसन्तानभेदो हि पुद्गलेनोपदर्शितः ॥  
  
अवस्थाभिन्ने हि सङ्क्लेशव्यवदाने छेदभिन्ने च । पुद्गलप्रज्ञप्तिमन्तरेण तद्वृत्तिभेदः सन्तानभेदश्च देशयितुं न शक्यः । तत्र परिज्ञासूत्रे परिज्ञेया धर्माः सङ्क्लेशः परिज्ञा व्यवदानं । भारहारसूत्रे । भारो भारादानं च सङ्क्लेशः । भारनिक्षेपणं व्यवदानं । तयोर्वृत्तिभेदः सन्तानभेदश्चान्तरेण परिज्ञाताविभारहारपुद्गलप्रज्ञप्तिं न शक्येत देशयितुं । बोधिपक्षाश्च धर्मा बहुधावस्थाः प्रयोगदर्शनभावनानिष्ठामार्ग विशेषभेदतः । तेषां वृत्तिभेदः सन्तानभेदश्चान्तरेण श्रद्धानुसार्यादिपुद्गलप्रज्ञप्तिं न शक्येत देशयितुं । येनासति द्रव्यतो ऽस्तित्वे पुद्गलो देशित इत्ययमत्र नयो वेदितव्यः । इतरथा हि पुद्गलदेशना निष्प्रयोजना प्राप्नोति । न हि तावदसावात्मदृष्ट्युत्पादनार्थं युज्यते यस्मात्  
  
आत्मदृष्टिरनूत्पाद्या  
  
पूर्वमेवोत्पन्नत्वात् । नापि तदभ्यासार्थं यस्मादात्मदृष्टेर्  
  
अभ्यासो ऽनादिकालिकः ।  
  
यदि चात्मदर्शनेन मोक्ष इत्यसौ देश्येत । एवं सति स्यात्  
  
अयत्नमोक्षः सर्वेषां  
  
तथा हि सर्वेषां न दृष्टसत्यानामात्मदर्शनं विद्यते । नैव वा मोक्षो ऽस्तीति प्राप्नोति । न हि पूर्वमात्मानमनात्मतो गृहीत्वा सत्याभिसमयकाले कश्चिदात्मतो गृह्णाति । (म्स_बग्छि १५३) यथा दुःखं दुःखतः पूर्वमगृहीत्वा पश्चाद्गृह्णातीति यथापूर्वं तथा पश्चादपि मोक्षो न स्यात् । सति चात्मन्यवश्यमहङ्कारममकाराभ्यामात्मतृष्णया चान्यैश्च तन्निदानैः क्लेशैर्भवितव्यमिति अतो ऽपि मोक्षो न स्यात् । न वा पुद्गलो ऽस्तीति अभ्युपगन्तव्यं । तस्मिन्हि सति नियतमेते दोषाः प्रसज्यन्ते ।  
  
एवमेभिर्गुणैर्नित्यं बोधिसत्त्वाः समन्विताः ।  
आत्मार्थं च न रिञ्चन्ति परार्थं साधयन्ति च ॥ म्स_१८।१०४ ॥  
  
हीधृतिप्रभृतीनां गुणानां समासेन कर्म निर्दिष्टम् ।  
  
॥ महायानसूत्रालङ्कारे बोधिपक्षाधिकारः [अष्टादशः] समाप्तः ॥  
  
  
(म्स_बग्छि १५४)  
एकोनविंशत्यधिकारः  
  
आश्चर्यविभागे त्रयः श्लोकाः ।  
  
स्वदेहस्य परित्यागः सम्पत्तेश्चैव संवृत्तौ ।  
दुर्बलेषु क्षमा काये जीविते निरपेक्षिणः ॥ म्स_१९।१ ॥  
वीर्यारम्भो ह्यनास्वादो ध्यानेषु सुख एव च ।  
निष्कल्पना च प्रज्ञायामाश्चर्यं धीमतां ग[म]तं ॥ म्स_१९।२ ॥  
तथागतकुले जन्मलाभो व्याकरणस्य च ।  
अभिषेकस्य च प्राप्तिर्बोधेश्चाश्चर्यमिष्यते ॥ म्स_१९।३ ॥  
  
अत्र द्वाभ्यां श्लोकाभ्यां प्रतिपत्त्याश्चर्यमुक्तं षट्पारमिता आरभ्य । दानेन हि स्वदेहपरित्याग आश्चर्यं शीलसंवरनिमित्तमुदारसम्पत्तित्यागः । शेषं गतार्थं । तृतीयेन श्लोकेन फलाश्चर्यमुक्तं चत्वारि बोधिसत्त्वफलान्यारभ्य प्रथमायामष्टम्यां दशम्यां त्रीणि शैक्षाणि फलानि । बुद्धभूमौ चतुर्थमशैक्षमत्र फलं ।  
  
अनाश्चर्यविभागे श्लोकः ।  
  
वैराग्यं करुणां चैत्य भावनां परमामपि ।  
तथैव समचित्तत्वं नाश्चर्यं तासु युक्तता ॥ म्स_१९।४ ॥  
  
तास्विति पारमितासु । वैराग्यमागम्य दाने प्रयोगो नाश्चर्यं । करुणामागम्य शीले क्षान्तौ च । परमां भावनामागम्याष्टम्यां भूमौ निरभिसंस्कारनिर्विकल्पो वीर्यादिप्रयोगो नाश्चर्यम् । आत्मपरसमचित्ततामागम्य सर्वास्वेव पारमितासु प्रयोगो नाश्चर्यमात्मार्थ इव परार्थे खेदाभावात् ।  
  
समचित्ततायां त्रयः श्लोकाः ।  
  
न तथात्मनि दारेषु सुतमित्रेषु बन्धुषु ।  
सत्त्वानां प्रगतः स्नेहो यथा सत्त्वेषु धीमतां ॥ म्स_१९।५ ॥  
अर्थिष्वपक्षपातश्च शीलस्याखण्डना ध्रुवं ।  
क्षान्तिः सर्वत्र सत्त्वार्थं[सर्वार्थं]वीर्यारम्भो महानपि ॥ म्स_१९।६ ॥  
ध्यानं च कुशलं नित्यं प्रज्ञा चैवाविकल्पिका ।  
विज्ञेया बोधिसत्त्वानां तास्वेव समचित्तता ॥ म्स_१९।७ ॥  
  
(म्स_बग्छि १५५)  
एकः श्लोकः सत्त्वेषु समचित्ततायां । द्वौ पारमितासु । न हि सत्त्वानामात्मादिषु स्नेहः समतया अनुगतो न चात्यन्तं । तथा ह्यात्मानमपि कदाचिन्मारयन्ति । बोधिसत्त्वानां तु सर्वसत्त्वेषु समतयात्यन्तं च पारमितासु पुनर्दाने समचित्तत्वमर्थिष्वपक्षपातात् । शीले ऽणुमात्रस्यापि नित्यमखण्डना । क्षान्तिः सर्वत्रेति देशकाले सत्वेष्वभेदना । वीर्ये सत्त्वार्थं[सर्वार्थं]वीर्यारम्भात्स्वपरार्थं समं प्रयोगात्सर्वकुशलार्थं च । शेषं गतार्थम् ।  
  
उपकारित्वविभागे षोडश श्लोकाः ।  
  
स्थापना भाजनत्वे च शीलेष्वेव च रोपणं ।  
मर्षणा चापकारस्य अर्थे व्यापारगामिता ॥ म्स_१९।८ ॥  
आवर्जना शासने ऽस्मिंश्छेदना संशयस्य च ।  
सत्त्वेषु उपकारित्वं धीमतामेतदिष्यते ॥ म्स_१९।९ ॥  
  
आभ्यां श्लोकाभ्यां षड्भिः पारमिताभिर्यथोपकारित्वं बोधिसत्त्वानां तत्परिदीपितं । दानेन हि सत्त्वानां भाजनत्वे स्थापयन्ति कुशलक्रियायाः । ध्यानेनावर्जयन्ति प्रभावविशेषयोगात् । शेषं गतार्थं । शेषैः श्लोकैः मात्रादिसाधर्म्येणोपकारित्वं दर्शितम् ।  
  
समाशयेन सत्त्वानां धारयन्ति सदैव ये ।  
जनयन्त्यार्यभूमौ च कुशलैर्वर्धयन्ति च ॥ म्स_१९।१० ॥  
दुष्कृतात्परिरक्षन्ति श्रुतं व्युत्पादयन्ति च ।  
पञ्चभिः कर्मभिः सत्त्वमातृकल्पा जिनात्मजाः ॥ म्स_१९।११ ॥  
  
सत्त्वानां मातृभूताः सत्त्वमातृकल्पा । माता हि पुत्रस्य पञ्चविधमुपकारं करोति । गर्भेण धारयति । जनयति । आपाययति पोषयति संवर्धयति । अपायाद्रक्षते । अभिलापं च शिक्षयति । तत्साधर्म्येणैतानि पञ्चबोधिसत्त्वकर्माणि वेदितव्यानि । आर्यभूमिरार्यधर्मा वेदितव्याः ।  
  
श्रद्धायाः सर्वसत्त्वेषु सर्वदा चावरोपणात् ।  
अधिशीलदिशिक्षायां विमुक्तौ च नियोजनात् ॥ म्स_१९।१२ ॥  
बुद्धाध्येषणतश्चैषामावृतेश्च विवर्जनात् ।  
पञ्चभिः कर्मभिः सत्त्वपितृकल्पा जिनात्मजाः ॥ म्स_१९।१३ ॥  
  
पिता हि पुत्राणां पञ्चविधमुपकारं करोति । बीजं तेषामवरोपयति । शिल्पं शिक्षयति । प्रतिरूपैर्दारैर्नियोजयति । सन्मित्रेषुपनिक्षिपति । अनृणं करोति यथा न (म्स_बग्छि १५६) पैतृकमृणं दाप्यते । तत्साधर्म्येण बोधिसत्त्वानामेतानि पञ्च कर्माणि वेदितव्यानि । श्रद्धा हि सत्त्वानामार्यात्मभावप्रतिलम्भस्य बीजं । शैक्षाः शिल्पं । विमुक्तिर्भार्या विमुक्तिप्रीतिसुखसंवेदना[त्?]बुद्धाः कल्याणमित्राणि । अवरणमृणस्थानम् ।  
  
अनर्हदेशनां ये च सत्त्वानां गूहयन्ति हि ।  
शिक्षाविपत्तिं निन्दन्ति शंसन्त्येव च सम्पदम् ॥ म्स_१९।१४ ॥  
अववादं च यच्छन्ति मारानावेदयन्ति हि ।  
पञ्चभिः कर्मभिः सत्त्वबन्धुकल्पा जिनात्मजाः ॥ म्स_१९।१५ ॥  
  
बन्धवो हि बन्धूनां पञ्चविधमुपकारं कुर्वन्ति । गुह्यं गूहयन्ति । कुचेष्टितं विगर्हन्ति । सुचेष्टितं प्रशंसन्ति । करणीयेषु साहाय्यं गच्छन्ति । व्यसनस्थानेभ्यश्च निवारयन्ति । तत्साधर्म्येणैतानि बोधिसत्त्वानां पञ्च कर्माणि वेदितव्यानि । अनर्हेभ्यो गम्भीरधर्मेदेशनाविनिगूहनात् शिक्षाविपत्तिसम्पत्त्योर्यथाक्रमं निन्दनात्प्रशंसनाच्च । अधिगमायाववादात् मारकर्मवेदनाच्च ।  
  
सङ्क्लेशे व्यवदाने च स्वयमश्रान्तबुद्धयः ।  
यच्छन्ति लौकिकीं कृत्स्नां सम्पदं चातिलौकिकीम् ॥ म्स_१९।१६ ॥  
सुखे हिते चाभिन्ना[अखेदित्वादभिन्ना] ये सदा सुखहितैषिणः ।  
पञ्चभिः कर्मभिः सत्त्वमित्रकल्पा जिनात्मजाः ॥ म्स_१९।१७ ॥  
  
तद्धि मित्रं यन्मित्रस्य हिते च सुखे चाविपर्यस्तं । सुखं चोपसंहरति हितं चाभेद्यं च भवति । हितसुखैषि च नित्यं । तथा बोधिसत्त्वाः सत्त्वानां पञ्चभिः कर्मभिर्मित्रकल्पा बेदितव्याः । लौकिकी हि सम्पत् सुखं । तया सुखानुभवात् । लोकोत्तरा हितं । क्लेशव्याधिप्रतिपक्षत्वात् ।  
  
सर्वदोद्यमवन्तो ये सत्त्वानां परिपाचने ।  
सम्यग्निर्याणवक्तारः क्षमा विप्रतिपत्तिषु ॥ म्स_१९।१८ ॥  
द्वयसम्पत्तिदातारस्तदुपाये च कोविदाः ।  
पञ्चभिः कर्मभिः सत्त्वदासकल्पा जिनात्मजाः ॥ म्स_१९।१९ ॥  
  
दासो हि पञ्चभिः कर्मभिः सम्यग् वर्तते । उत्थानसम्पन्नो भवति । कृत्येषु अविसंवादको भवति । क्षमो भवति परिभाषणताडनादीनां । निपुणो भवति सर्वकार्यकरणात् । (म्स_बग्छि १५७) विचक्षणश्च भवति उपायज्ञः । तत्साधर्म्येणैतानि पञ्च कर्माणि बोधिसत्त्वानां वेदितव्यानि । द्वयसम्पत्तिर्लौकिकी लोकोत्तरा च वेदितव्या ।  
  
अनुत्पत्तिकधर्मेषु क्षान्तिं प्राप्ताश्च ये मताः ।  
सर्वयानापदेष्टारः सिद्धयोगानियोजकाः ॥ म्स_१९।२० ॥  
सुमुखाः प्रतिकारे च विपाके चानपेक्षिणः ।  
पञ्चभिः कर्मभिः सत्त्वाचार्यकल्पा जिनात्मजाः ॥ म्स_१९।२१ ॥  
  
पञ्चविधेन कर्मणा[चार्यः?]शिष्याणामुपकारी भवति । स्वयं सुशिक्षितो भवति । सर्वं शिक्षयति । क्षिप्रं शिक्षयति । सुमुखो भवति सुरतजातीयः । निरामिषचित्तश्च भवति । तत्साधर्म्येणैतानि बोधिसत्त्वानां पञ्च कर्माणि वेदितव्यानि ।  
  
सत्त्वकृत्यार्थमुद्युक्ताः सम्भारान्पुरयन्ति ये ।  
सम्भृतान्मोचयन्त्याशु विपक्षं हापयन्ति च ॥ म्स_१९।२२ ॥  
लोकसम्पत्तिभिश्चित्रैरलोकैर्योजयन्ति च ।  
पञ्चभिः कर्मभिः सत्त्वोपाध्यायकल्पा जिनात्मजाः ॥ म्स_१९।२३ ॥  
  
उपाध्यायः पञ्चविधेन कर्मणा सार्धं विहारिणामुपकारी भवति । प्रव्राजयति उपसम्पादयति । अनुशास्ति दोषपरिवर्जने । आमिषेण सङ्गृह्णाति धर्मेण च । तत्साधर्म्येणैतानि बोधिसत्त्वानां पञ्च कर्माणि वेदितव्यानि ।  
  
प्रतिकारविभागे द्वौ श्लोकौ ।  
  
असक्त्या चैव भोगेषु शीलस्य च न खण्डनैः ।  
कृतज्ञतानुयोगाच्च प्रतिपत्तौ च योगतः ॥ म्स_१९।२४ ॥  
षट्सु पारमितास्वेव वर्तमाना हि देहिनः ।  
भवन्ति बोधिसत्त्वानां तथा प्रत्युपकारिणः ॥ म्स_१९।२५ ॥  
  
तथेति यथा तेषां बोधिसत्त्वा उपकारिणः । तत्र भोगेष्वनासक्त्या दाने वर्तन्ते । शीलस्याखण्डनेन शीले । कृतज्ञतानुयोगात् क्षान्तौ । उपकारिबोधिसत्त्वस्य कृतज्ञतया ते हि क्षान्तिप्रिया इति । प्रतिपत्तियोगतो वीर्यध्यानप्रज्ञासु येन च प्रतिपद्यन्ते यत्र चेति कृत्वा ।  
  
आशास्तिविभागे श्लोकः ।  
  
वृद्धिं हानिं च काङ्क्षन्ति सत्त्वानां च प्रपाचनं ।  
विशेषगमनं भूमौ बोधिं चानुत्तरां सदा ॥ म्स_१९।२६ ॥  
  
(म्स_बग्छि १५८)  
पञ्च स्थानानि बोधिसत्त्वाः सदैवाशंसन्ते । पारमितावृद्धिं । तद्विपक्षहानिं । सत्त्वपरिपाचनं । भूमिविशेषगमनं । अनुत्तरां च सम्यक्सम्बोधिम् ।  
  
अबन्ध्यप्रयोगविभागे श्लोकः ।  
  
त्रासहानौ समुत्पादे संशयच्छेदने ऽपि च ।  
प्रतिपत्त्यववादे च सदाबन्ध्या जिनात्मजाः ॥ म्स_१९।२७ ॥  
  
चतुर्विधे सत्त्वार्थे बोधिसत्त्वानामबन्ध्यः प्रयोगो वेदितव्यः । गम्भिरोदारधर्मत्रास[आ?]योगे । बोधिचित्तसमुत्पादे । उत्पादितबोधिचित्तानां संशयोपच्छेदने । पारमिताप्रतिपत्त्यववादे च ।  
  
सम्यक्प्रयोगविभागे द्वौ श्लोकौ ।  
  
दानं निष्प्रतिकाङ्क्षस्य निःस्पृहस्य पुनर्भवे ।  
शीलं क्षान्तिश्च सर्वत्र वीर्यं सर्वशुभोदये ॥ म्स_१९।२८ ॥  
विना[आ?]रूप्यं तथा ध्यानं प्रज्ञा चोपायसंहिता ।  
सम्यक्प्रयोगो धीराणां षट्सु पारमितासुहि ॥ म्स_१९।२९ ॥  
  
यथोक्तं रत्नकूटे । विपाको ऽप्रतिकाङिक्षणो दानेनेति विस्तरः ।  
  
परिहाणिविशेषभागीयधर्मविभागे द्वौ श्लोकौ ।  
  
भोगसक्तिः सच्छिद्रत्वं मानश्चैव सुखल्लिका ।  
आस्वादनं विकल्पश्च धीराणां हानिहेतवः ॥ म्स_१९।३० ॥  
स्थितानां बोधिसत्त्वानां प्रतिपक्षेषु तेषु च ।  
ज्ञेया विशेषभागीया धर्मा एतद्विपर्ययात् ॥ म्स_१९।३१ ॥  
  
षणां पारमितानां विपक्षा हानभागीयाः । तत्प्रतिपक्षा विशेषभागीया वेदितव्याः ।  
  
प्रतिरूपकभूतगुणविभागे द्वौ श्लोकौ । एकः पट्पादः ।  
  
प्रवा[ता]रणापि कुहना सौमुख्यस्य च दर्शना ।  
लोभत्वेन तथा वृत्तिः शान्तवाक्कायता तथा ॥ म्स_१९।३२ ॥  
सुवाक्करणसम्पच्च प्रतिपत्तिविवर्जिता ।  
एते हि बोधिसत्त्वानामभूतत्वाय देशिताः ।  
विपर्ययात्प्रयुक्तानां तद्भूतत्वाय देशिताः ॥ म्स_१९।३३ ॥  
  
(म्स_बग्छि १५९)  
षणाम्पारमितानां प्रतिरूपकाः षड् बोधिसत्त्वगुणाः प्रवा[ता]रणादयो वेदितव्याः । शेषं गतार्थम् ।  
  
विनयविभागे श्लोकः ।  
  
ते दानाद्युपसंहारैः सत्त्वानां विनयन्ति हि ।  
षट्प्रकारं विपक्षं हि धीमन्तः सर्वभूमिषु ॥ म्स_१९।३४ ॥  
  
षट्प्रकारो विपक्षः । षणां पारमितानां मात्सर्यदौःशील्यक्रोधकौसीद्यविक्षेपदौष्प्रज्ञ्यानि यथाङ्क्रमं । शेषं गतार्थम् ।  
  
व्याकरणविभागे त्रयः श्लोकाः ।  
  
धीमद्व्याकरणं द्वेधा कालपुद्गलभेदतः ।  
बोधौ व्याकरणे चैव महाच्चान्यदुदाहृतं ॥ म्स_१९।३५ ॥  
नोत्पत्तिक्षान्तिलाभेन मानाभोगविहानितः ।  
एकीभावगमत्वाच्च सर्वबुद्धजिनात्मजैः ॥ म्स_१९।३६ ॥  
क्षेत्रेण नाम्ना कालेन कल्पनाम्ना च तत्पुनः ।  
परिवारानुवृत्त्या च सद्धर्मस्य तदिष्यते ॥ म्स_१९।३७ ॥  
  
तत्र पुद्गलभेदेन व्याकरणं गोत्रस्थोत्पादितचित्तसम्मुखासमक्षपुद्गलव्याकरणात् । कालभेदेन परिमितापरिमितकालव्याकरणात् । पुनर्बोधौ व्याकरणं भवति । व्याकरणे वा एवन्नामा तथागत एवममुष्मिन्काले व्याकरिष्यतीति । अन्यत्पुनर्महाव्याकरणं यदष्टम्यां भूमावनुत्पत्तिकधर्मक्षान्तिलाभतः । अहं बुद्धो भविष्यामीति मानप्रहाणतः । सर्वनिमित्त[आ?]भोगप्रहाणतः । सर्वबुद्धबोधिसत्वै[त्व]श्च सार्धमेकीभावोपगमनतः । तदात्मसन्तानभेदादर्शनात् । पुनः क्षेत्रादिभिर्व्याकरणमीदृशे बुद्धक्षेत्रे एवन्नामा इयता कालेन बुद्धो भविष्यति । एवन्नामके कल्पे ईदृशश्चास्य परिवारो भविष्यति । एतावदन्तरं कालमस्य सद्धर्मानुवृत्तिर्भविष्यतीति ।  
  
नियतिपातविभागे श्लोकः षट्पादः ।  
  
सम्पत्त्युत्पत्तिनैयम्यपातो ऽखेदे च धीमतां ।  
भावनायाश्च सातत्ये समाधानाच्युतावपि ।  
कृत्यसिद्धावनाभोगे क्षान्तिलाभे च सर्वथा ॥ म्स_१९।३८ ॥  
  
षट्पारमिताधिकारेण षड्विधो नियतिपात एष निर्दिष्टः । सम्पत्तिनियतिपातो नित्यमुदारभोगसम्पत्तिलाभात् । उपपत्तिनियतिपातो नित्यं यथेष्टोपपत्तिपरिग्रहात् । अखेदनियतिपातो न्(म्स_बग्छि १६०) इत्यं संसारदुःखैरखेदात् । भावनासातत्यनियतिपातो नित्यं भावनासातत्यात् । समाधानाच्युतौ कृत्यसिद्धौ च नियतिपातो नित्यं समाध्यपरिहाणितः सत्त्वकृत्यसाधनतश्च । अनाभोगानुत्पत्तिकधर्मक्षान्तिलाभे नियतिपातश्च नित्यमनाभोगनिर्विकल्पज्ञानविहारात् ।  
  
अवश्यकरणीयविभागे श्लोकः षट्पादः ।  
  
पूजा शिक्षासमादानं करुणा शुभभावना ।  
अप्रमादस्तथारण्ये श्रुतार्थातृप्तिरेव च ।  
सर्वभूमिषु धीराणामवश्यकरणीयता ॥ म्स_१९।३९ ॥  
  
षट्पारमिता अधिकृत्येयं षड्विधावश्यकरणीयता गतार्थः श्लोकः ।  
  
सातत्यकरणीयविभागे द्वौ श्लोकौ ।  
  
कामेष्वादीनवज्ञानं स्खलितेषु निरीक्षणा ।  
दुःखाधिवासना चैव कुशलस्य च भावना ॥ म्स_१९।४० ॥  
अनास्वादः सुखे चैव निमित्तानामकल्पना ।  
सातत्यकरणीयं ही धीमतां सर्वभूमिषु ॥ म्स_१९।४१ ॥  
  
षट्पारमितापरिनिष्पादनार्थं षट् सातत्यकरणीयानि । गतार्थौ श्लोकौ । प्रधानवस्तुविभागे श्लोकः षट्पादः ।  
  
धर्मदानं शीलशुद्धिर्नोत्पत्तिक्षान्तिरेव च ।  
वीर्यारम्भो महायाने अन्त्या सकरुणा स्थितिः ।  
प्रज्ञा पारमितानां च प्रधानं धीमतां मतम् ॥ म्स_१९।४२ ॥  
  
षट्सु पारमितास्वेतत् षड्विधं प्रधानं । तत्र शीलविशुद्धिरार्यकान्तं शीलम् । अन्त्या सकरुणा स्थितिश्चतुर्थं ध्यानं करुणाप्रमाणयुक्तं । शेषं गतार्थम् ।  
  
प्रज्ञप्तिव्यवस्थानविभागे चत्वारः श्लोकाः ।  
  
विद्यास्थानव्यवस्थानं सूत्राद्याकारभेदतः ।  
ज्ञेयं धर्मव्यवस्थानं धीमतां सर्वभूमिषु ॥ म्स_१९।४३ ॥  
पुनः सत्यव्यवस्थानं सप्तधा तथताश्रयात् ।  
चतुर्धा च त्रिधा चैव युक्तियानव्यवस्थितिः ॥ म्स_१९।४४ ॥  
योनिशश्च मनस्कारः सम्यग्दृष्टिः फलान्विता ।  
प्रमाणैर्विचयो ऽचिन्त्यं ज्ञेयं युक्तिचतुष्टयम् ॥ म्स_१९।४५ ॥  
(म्स_बग्छि १६१)  
आशयाद्देशनाच्चैव प्रयोगात्सम्भृतेरपि ।  
समुदागमभेदाच्च त्रिविधं यानमिष्यते ॥ म्स_१९।४६ ॥  
  
चतुर्विधं प्रज्ञप्तिव्यवस्थानं । धर्मसत्ययुक्तियानप्रज्ञप्तिव्यवस्थानभेदात् । तत्र पञ्चविद्यास्थानव्यवस्थानं धर्मव्यवस्थानं वेदितव्यं सूत्रगेयादिभिराकारभेदैः । तदन्तर्भूतान्येव हि तदन्यानि विद्यास्थानानि महायाने बोधिसत्त्वेभ्यो देश्यन्ते । सत्यव्यवस्थानं तु सप्तविधां तथतामाश्रित्य प्रवृत्तितथतां लक्षणतथतां विज्ञप्तितथतां सन्निवेशतथतां मिथ्याप्रतिपत्तितथतां [विशुद्धितथतां?]सम्यक्प्रतिपत्तितथतां च । युक्तिप्रज्ञप्तिव्यवस्थानं चतुर्विधम् । अपेक्षायुक्तिः । कार्यकारणयुक्तिः । उपपत्तिसाधनयुक्तिः । धर्मतायुक्तिश्च । यानप्रज्ञप्तिव्यवस्थानं त्रिविधं । श्रावकयानं । प्रत्येकबुद्धयानं । महायानं च । तत्रापेक्षायुक्तिस्त्रिष्वपि यानेषु योनिशोमनस्कारः । तमपेक्ष्य तेन प्रत्ययेन लोकोत्तरायाः सम्यग्दृष्टेरुत्पादात् । कार्यकारणयुक्तिः सम्यग्दृष्टिः सफला । उपपत्तिसाधनयुक्तिः प्रत्यक्षादिभिः प्रमाणैः परीक्षा । धर्मतायुक्तिरचिन्त्यं स्थानं । सिद्धा हि धर्मता न पुनश्चिन्त्या । कस्माद्- योनिशोमनस्कारात् सम्यग्दृष्टिर्भवति । ततो वा क्लेशप्रहाणं फलमित्येवमादि । यानत्रयव्यवस्थानं पञ्चभिराका रैर्वेदितव्यं । आशयतो देशनातः प्रयोगतः सम्भारतः समुदागमतश्च । तत्र हीनामाशयदेशनाप्रयोगसम्भारसमुदागमाः श्रावकयानं मध्याः प्रत्येकबुद्धयानमुत्तमा महायानं । यथाशयं हि यथाभिप्रायं धर्मदेशनाभिभवति । यथा देशनं तथा प्रयोगः । यथाप्रयोगं सम्भारः । यथासम्भारं च बोधिसमुदागम इति ।  
  
पर्येषणाविभागे श्लोकः ।  
आगन्तुकत्वपर्येषा अन्योन्यं नामवस्तुनोः ।  
प्रज्ञप्तेर्द्विविधस्यात्र तन्मात्रत्वस्य वैषणा ॥ म्स_१९।४७ ॥  
  
चतुर्विधा पर्येषणा धर्माणां । नामपर्येषणा वस्तुपर्येषणा । स्वभावप्रज्ञप्तिपर्येषणा । विशेषप्रज्ञप्तिपर्येषणा च । तत्र नाम्नो वस्तुन्यागन्तुकत्वपर्येषणा नामपर्येषणा वेदितव्या । वस्तूनो नाम्न्यागन्तुकत्वपर्येषणा वस्तुपर्येषणा वेदितव्या । तदुभयाभिसम्बन्धे स्वभावविशेषप्रज्ञप्त्योः प्रज्ञप्तिमात्रत्वपर्येषणा स्वभावविशेषप्रज्ञप्तिपर्येषणा वेदितव्या ।  
  
यथाभूतपरिहार[ज्ञान]विभागे दश श्लोकाः ।  
  
सर्वस्यानुपलम्भाच्च भूतज्ञानं चतुर्विधं ।  
सर्वार्थसिद्ध्यै धीराणां सर्वभूमिषु जायते ॥ म्स_१९।४८ ॥  
  
(म्स_बग्छि १६२)  
चतुर्विधं यथाभूतपरिज्ञानं धर्माणां नामपर्येषणागतं । वस्तुपर्येषणागतं । स्वभावप्रज्ञप्तिपर्येषणागतं । विशेषप्रज्ञप्तिपर्येषणागतं च । तच्च सर्वस्यास्य नामादिकस्यानुपलम्भाद्वेदितव्यं । उत्तरार्धेन यथाभूतपरिज्ञानस्य कर्मणां महात्म्यं दर्शयति ।  
  
प्रतिष्ठाभोगबीजं हि निमित्तं बन्धनस्य हि ।  
साश्रयाश्चित्तचैत्तास्तु बध्यन्ते ऽत्र सबीजकाः ॥ म्स_१९।४९ ॥  
  
तत्र प्रतिष्ठानिमित्तं भाजनलोकः । भोगनिमित्तं पञ्च रूपादयो विषयाः । बीजनिमित्तं यत्तेषां बीजमालयविज्ञानं । यत्र[अत्र]त्रिविधे निमित्ते साश्रयाश्चित्तचैत्ता वध्यन्ते । यच्च तेषां बीजमालयविज्ञानम् । आश्रयाः पुनश्चक्षुरादयो वेदितव्याः ।  
  
पुरतः स्थापितं यच्च निमित्तं यत्स्थितं स्वयं ।  
सर्वं विभावयन्धीमान् लभते बोधिमुत्तमाम् ॥ म्स_१९।५० ॥  
  
तत्र पुरतः स्थापितं निमित्तं यच्छ्रुतचिन्ताभावनाप्रयोगेनालम्बनीकृतं परिकल्पितं । स्थितं स्वयमेव यत्प्रकृत्यालम्बनीभूतमयत्नपरिकल्पितं । तस्य विभावनाधि[वि]गमो ऽनालम्बनीभावः । अकल्पना तदुपायो निमित्तप्रतिपक्षः । तच्चोभयं क्रमाद्भवति । पूर्वं हि स्थापितस्य पश्चात् स्वयंस्थितस्य । तत्र चतुर्विपर्यासानुगतं पुद्गलनिमित्तं विभावयन्योगी श्रावकबोधिं प्रत्येकबोधिं वा लभते । सर्वधर्मनिमित्तं विभावयन् महाबोधिम् । एतेन यथा तत्त्वं परिज्ञाय मोक्षाय संवर्तते यथाभूतं परिज्ञानं । तत्परिदीपितम् ।  
  
तथतालम्बनं ज्ञानं द्वयग्राहविवर्जितं ।  
दौष्ठुल्यकायप्रत्यक्षं तत्क्षये धीमतां मतम् ॥ म्स_१९।५१ ॥  
  
एतेन यथास्वभावत्रयपरिज्ञानात् परतन्त्रस्वभावक्षयाय संवर्तते । तत्परिदीपितं । तथतालम्बनत्वेन परिनिष्पन्नं स्वभावं परिज्ञाय । द्वयग्राहविवर्जितत्वेन कल्पितं । दौष्ठुल्यकायप्रत्यक्षत्वेन परतन्त्रं । तस्यैव क्षयाय संवर्तते दौष्ठुल्यकायस्यालयविज्ञानस्य तत्क्षयार्थं तत्क्षये ।  
  
तथतालम्बनं ज्ञानमनानाकारभावितं ।  
सदसत्तार्थे प्रत्यक्षं विकल्पविभु चोच्यते ॥ म्स_१९।५२ ॥  
  
अनानाकारभावितं निमित्ततथतयोरनानात्वदर्शनात् । एतेन श्रावकानिमित्ताद्वोधिसत्त्वानिमित्तस्य विशेषः परिदीपितः । ते हि निमित्तानिमित्तयोर्नानात्वं पश्यन्तु । (म्स_बग्छि १६३) सर्वनिमित्तानाममनसिकारादनिमित्तस्य च धातोर्मनसिकारादनिमित्तं समापद्यन्ते । बोधिसत्त्वास्तु तथताव्यतिरेकेण निमित्तपश्यन्तो निमित्तमेवानिमित्तं पश्यन्त्यतस्तेषां तज्ज्ञानमनानाकारभावितं । सत्तार्थे च तथतायामसत्तार्थे च निमित्ते प्रत्यक्षं विकल्पविभु चोच्यते । विकल्पविभुत्वलाभाद्यथाविकल्पं सर्वार्थसमृद्धितः ।  
  
तत्त्वं सञ्च्छाद्य बालानामतत्त्वं ख्याति सर्वतः ।  
तत्त्वं तु बोधिसत्त्वानां सर्वतः ख्यात्यपास्य तत् ॥ म्स_१९।५३ ॥  
  
एतेन यथा बालानां स्वरसेनातत्त्वमेव ख्याति निमित्तं न तत्त्वं तथता । एवं बोधिसत्त्वानां स्वरसेन तत्त्वमेव ख्याति नातत्वमित्युपदर्शितम् ।  
  
अख्यानख्यानता ज्ञेया असदर्थसदर्थयोः ।  
आश्रयस्य परावृत्तिर्मोक्षो ऽसौ कामचारतः ॥ म्स_१९।५४ ॥  
  
असदर्थस्य निमित्तस्याख्यानता सदर्थस्य तथतायाः ख्यानता आश्रयपरावृत्तिर्वेदितव्या । तया हि तदख्यानं ख्यानं च । सैव च मोक्षो वेदितव्यः । किं कारणं । कामचारतः । तदा हि स्वतन्त्रो भवति स्वचित्तवशवर्ती प्रकृत्यैव निमित्तासमुदाचारात् ।  
  
अन्योन्यं तुल्यजातीयः ख्यात्यर्थः सर्वतो महान् ।  
अन्तरायकरस्तस्मात्परिज्ञायैनमुत्सृजेत् ॥ म्स_१९।५५ ॥  
  
इदं क्षेत्रपरिशोधनो[नौ]पाये[य]यथाभूतपरिज्ञानं । भाजनलोका[को ऽ]र्थो महानन्योन्यो वर्तमानस्तुल्यजातीयः ख्याति स एवायमिति । स चैवं ख्यानादन्तरायकरो भवति बुद्धक्षेत्रपरिशुद्धये । तस्मादन्तरायकरं परिज्ञायैनमुत्सृजेदेवं ख्यातं ।  
  
अप्रमेयविभागे श्लोकः ।  
  
परिपाच्यं विशोध्यं च प्राप्यं योग्यं च पाचने ।  
सम्यक्त्वदेशनावस्तु अप्रमेयं हि धीमताम् ॥ म्स_१९।५६ ॥  
  
पञ्चविधं हि वस्तु बोधिसत्त्वानामप्रमेयं । परिपाच्यं वस्तु सत्त्वधातुरविशेषेण विशोध्यं लोकधातुर्भाजनलोकसङ्गृहीतः । प्राप्यं धर्मधातुः । परिपाचनयोग्यं विनेयधातुः । सम्यग्देशनावस्तु विनयोपायधातुः ।  
  
देशनाफलविभागे द्वौ श्लोकौ ।  
  
(म्स_बग्छि १६४)  
बोधिसत्त्व[चित्त]स्य चोत्पादो नोत्पादक्षान्तिरेव च ।  
चक्षुश्च निर्मलं हीनमाश्रवक्षय एव च ॥ म्स_१९।५७ ॥  
सद्धर्मस्य स्थितिर्दीर्घा व्युत्पत्तिच्छित्तिभोगता ।  
देशनायाः फलं ज्ञेयं तत्प्रयुक्तस्य धीमतः ॥ म्स_१९।५८ ॥  
  
देशनायां प्रयुक्तस्य बोधिसत्त्वस्याष्टविधं देशनायाः फलं वेदितव्यं । श्रोतृषु केचिद्बोधिचित्तमुत्पादयन्ति । केचिदनुत्पत्तिकधर्मक्षान्तिं प्रतिलभन्ते । केचिद्विरजो विगतमलं धर्मेषु धर्मचक्षुरुत्पादयन्ति हीनयानसङ्गृहीतं । केच्चिदाश्रवक्षयं प्राप्नुवन्ति । सद्धर्मश्च चिरस्थितिको भवति परम्पराधारणतया । अव्युत्पन्नानामर्थव्युत्पत्तिर्भवति । संशयितानां संशयच्छेदो भवति । विनिश्चितानां सद्धर्मसम्भोगो भवति अनवद्यो प्रीतिरसः ।  
  
महायानमहत्त्वविभागे द्वौ श्लोकौ ।  
  
आलम्बनमहत्वं च प्रतिपत्तेर्द्वयोस्तथा ।  
ज्ञानस्य वीर्यारम्भस्य उपाये कौशलस्य च ॥ म्स_१९।५९ ॥  
उदागममहत्त्वं च महत्त्वं बुद्धकर्मणः ।  
एतन्महत्त्वयोगाद्धि महायानं निरुच्यते ॥ म्स_१९।६० ॥  
  
सप्तविधमहत्त्वयोगान्महायानमित्युच्यते । आलम्बनमहत्त्वेनाप्रमाणविस्तीर्णसूत्रादिधर्मयोगात् । प्रतिपत्तिमहत्त्वेन द्वयोः प्रतिपत्तेः स्वार्थे परार्थे च । ज्ञानमहत्त्वतो द्वयोर्ज्ञानात्पुद्गलनैरात्म्यस्य धर्मनैरात्म्यस्य च प्रतिवेधकाले । वीर्यारम्भमहत्त्वेन त्रीणि कल्पासङ्ख्येयानि सातत्यसत्कृत्यप्रयोगात् । उपायकौशल्यमहत्त्वेन संसारापरित्यागासङ्क्लेशतः । समुदागममहत्त्वेन बलवैशारद्यावेणिकबुद्धधर्मसमुदागमात् । बुद्धकर्ममहत्त्वेन च पुनः पुनरभिसम्बोधिमहापरिनिर्वाणसन्दर्शनतः ।  
  
महायानसङ्ग्रहविभागे द्वौ श्लोकौ ।  
  
गोत्रं धर्माधिमुक्तिश्च चित्तस्योत्पादना तथा ।  
दानादिप्रतिपत्तिश्च न्याया[मा]वक्रान्तिरेव च ॥ म्स_१९।६१ ॥  
सत्त्वानां परिपाकश्च क्षेत्रस्य च विशोधना ।  
अप्रतिष्ठितनिर्वाणं बोधिः श्रेष्ठा च दर्शनात्[दर्शना] ॥ म्स_१९।६२ ॥  
  
एतेन दशविधेन वस्तुन कृत्स्नं महायानं सङ्गृहीतं । तत्र सत्वानां परिपाचनं भूमिप्रतिष्ठ[प्रविष्ट]स्य यावत्सप्तम्यां भूमौ वेदितव्यं । क्षेत्रपरिशोधनमप्रतिष्ठितनिर्वाणं चाविनिवर्तनीयायां भूमौ त्रिविधायां । श्रेष्ठा बोधिर्बुद्धभूमौ । तत्रैव चाभिसम्बोधिमहापरिनिर्वाणसन्दर्शना वेदितव्या । शेषं गतार्थम् ।  
  
(म्स_बग्छि १६५)  
बोधिसत्त्वविभागे दश श्लोकाः ।  
  
आधिमोक्षिक एकश्च शुद्धाध्याशयिको ऽपरः ।  
निमित्ते चानिमित्ते च चार्यप्यनभिसंस्कृते ।  
बोधिसत्त्वा हि विज्ञेयाः पञ्चैते सर्वभूमिषु ॥ म्स_१९।६३ ॥  
  
तत्र निमित्तचारी द्वितीयां भूमिमुपादाय यावत् षष्ठयां । अनिमित्तचारी सप्तम्याम् । अनभिसंस्कारचारी परेण । शेषं गतार्थम् ।  
  
कामेष्वसक्तस्त्रिविशुद्धकर्मा क्रोधाभिभूम्यं गुणतत्परश्च ।  
धर्मे ऽचलस्तत्त्वगभीरदृष्टिर्बोधौ स्पृहावान् खलु बोधिसत्त्वः ॥ म्स_१९।६४ ॥  
  
एतेन षट्पारमिताप्रतिपत्तितो महाबोधिप्रणिधानतश्च बोधिसत्त्वलक्षणं परिदीपितम् ।  
  
अनुग्रहेच्छो ऽनुपघातदृष्टिः परोपघातेष्वधिवासकश्च ।  
धीरो ऽप्रमत्तश्च बहुश्रुतश्च परार्थयुक्तः खलु बोधिसत्त्वः ॥ म्स_१९।६५ ॥  
  
तत्र धीर आरब्धवीर्यो दुःखैरविषादात् । अप्रमत्तो ध्यानसुखेष्वसक्तः । शेषं गतार्थम् ।  
  
आदीनवज्ञः स्वपरिग्रहेषु भोगेष्वसक्तो ह्यनिगूढवैरः ।  
योगी निमित्ते कुशलो ऽकुदृष्टिरध्यात्मसंस्थः खलु बोधिसत्त्वः ॥ म्स_१९।६६ ॥  
  
तत्र भोगेष्वसक्तो यस्तान्विहाय प्रव्रजति । निमित्तकुशलः शमथादिनिमित्तत्रयकौशल्यात् । अध्यात्मसंस्थो महायानाविकम्पनात् । महायानं हि बोधिसत्त्वानामध्यात्मं । शेषं गतार्थम् ।  
  
दयान्वितो ह्रीगुणसन्निविष्टो दुःखाधिवासात्स्वसुखेष्वसक्तः ।  
स्मृतिप्रधानः सुसमाहितात्मा यानाविकार्यः खलु बोधिसत्त्वः ॥ म्स_१९।६७ ॥  
  
तत्र स्मृतिप्रधानो ध्यानवान् स्मृतिबलेन चित्तसमाधानात् । सुसमाहितात्मा निर्विकल्पज्ञानः । शेषं गतार्थम् ।  
  
दुःखापहो दुःखकरो न चैव दुःखाधिवासो न च दुःखभीतः ।  
दुःखाद्विमुक्तो न च दुःखकल्पो दुःखाभ्युपेतः खलु बोधिसत्त्वः ॥ म्स_१९।६८ ॥  
  
तत्र दुःखाद्विमुक्तो ध्यानवान् कामधातुवैराग्याद् दुःखदुःखतामोक्षतः । दुःखाभ्युपेतः संसाराभ्युपगमात् । शेषं गतार्थम् ।  
  
धर्मेरतो ऽधर्मरतः [धर्मे ऽरतो ऽधर्मरतः] प्रकृत्या धर्मे जुगुप्सी धरमाभियुक्तः ।  
धर्मे वशी धर्मनिरन्धकारो धर्मप्रधानः खलु बोधिसत्त्वः ॥ म्स_१९।६९ ॥  
  
(म्स_बग्छि १६६)  
अत्र धर्मे जुगुप्सी अक्षान्तिजुगुप्सनात् । धर्मे वशी समापत्तौ । धर्मप्रधानो महाबोधिपरमः । धर्म एवात्र धरम उक्तो वृत्तानुवृत्त्या । शेषं गतार्थम् ।  
  
भोगाप्रमत्तो नियमाप्रमत्तो रक्षाप्रमत्तः कुशलाप्रमत्तः ।  
सुखाप्रमत्तो धरमाप्रमत्तो यानाप्रमत्तो खलु बोधिसत्त्वः ॥ म्स_१९।७० ॥  
  
रत्र रक्षाप्रमत्तः क्षान्तिमान् स्वपरचित्तानुरक्षणात् । धर्माप्रमत्तो यथाभूतधर्मप्रज्ञानात् । शेषं गतार्थम् ।  
  
विमानलज्जास्तनुदोषलज्ज अमर्षलज्जः परिहाणिलज्जः ।  
विशाल[विसार]लज्जस्तुनदृष्टिलज्जः यानान्यलज्जः खलु बोधिसत्त्वः ॥ म्स_१९।७१ ॥  
  
तत्र विमानलज्जो यो ऽर्थिनो न विमानयति । तनुदोषलज्जो ऽणुमात्रेष्ववद्येषु भयदर्शी तनुदृष्टिलज्जो धर्म नैरात्म्यप्रतिवेधी । शेषं गतार्थं । सर्वैरेभिः श्लोकैः पर्यायान्तरेण षट्पारमिताप्रतिपत्तितो महाबोधिप्रणिधानतश्च बोधिसत्त्वलक्षणं परिदीपितम् ।  
  
इहापि चामुत्र उपेक्षणेन संस्कारयोगेन विभुत्वलाभैः ।  
शमोप[समौप]देशेन महाफलेन अनुग्रहे वर्तति बोधिसत्त्वः ॥ म्स_१९।७२ ॥  
  
इहैव सत्त्वानामनुग्रहे वर्तते दानेन । अमुत्र शीलेनोपपत्तिविशेषं प्राप्य । संस्कारयोगेनेति वीर्ययोगेन । महाफलेनेति बुद्धत्वेन । शेषं गतार्थम् । एतेन षड्भिः पारमिताभिर्महाबोधिप्रणिधानेन च यथा सत्त्वानुग्रहे बोधिसत्त्वो वर्तते तत्परिदीपितम् ।  
  
बोधिसत्त्वसामान्यनामविभागे अष्टौ श्लोकाः ।  
  
बोधिसत्त्वो महासत्त्वो धीमांश्चैवोत्तमध्युतिः ।  
जिनपुत्रो जिनाधारो विजेताथ जिनाङ्कुरः ॥ म्स_१९।७३ ॥  
विक्रान्तः परमाश्चर्यः सार्थवाहो महायशाः ।  
कृपालुश्च महापुण्य ईश्वरो धार्मिकस्तथा ॥ म्स_१९।७४ ॥  
  
एतानि षोडश सर्वबोधिसत्त्वानामन्वर्थनामानि सामान्येन ।  
  
सुतत्त्वबोधैः सुमहार्थबोधैः सर्वाव[र्थ]बोधैरपि नित्यबोधैः ।  
उपायबोधैश्च विशेषणेन तेनोच्यते हेतुन बोधिसत्त्वः ॥ म्स_१९।७५ ॥  
  
पञ्चविधेन बोधविशेषेण बोधिसत्त्व इत्युच्यते । पुद्गलधर्म नैरात्म्यबोधेन । सर्वाकारसर्वार्थबोधेन अक्षयावबोधेन परिनिर्वाणसन्दर्शने ऽपि । यथा विनेयं च विनयोपायबोधेन ।  
  
(म्स_बग्छि १६७)  
आत्मानुबोधात्तनुदृष्टिबोधाद्विचित्रविज्ञप्तिविबोधतश्च ।  
सर्वस्य चाभूतविकल्पबोधात्तेनोच्यते हेतुन बोधिसत्त्वः ॥ म्स_१९।७६ ॥  
  
अत्र पुनश्चतुर्विधबोधविशेषं दर्शयति चित्तमनोविज्ञानबोधतः । तेषां चाभूतपरिकल्पत्वावबोधतः । तत्र चित्तमालयविज्ञानं । मनस्तदालम्बनमात्मदृष्ट्यादिसम्प्रयुक्तं । विज्ञानं षड्विज्ञानकायाः ।  
  
अबोधबोधादनुबोधबोधादभावबोधात्प्रभवानुबोधात् ।  
अबोधबोधप्रतिबोधतश्च तेनोच्यते हेतुन बोधिसत्त्वः ॥ म्स_१९।७७ ॥  
  
अत्र पुनः पञ्चविधं बोधविशेषं दर्शयति । अविद्याबोधात् । विद्याबोधात् । परिकल्पितादिस्वभावत्रयबोधाच्च । तत्राबोधत्वेन बोधप्रतिबोधात् परिनिष्पन्नस्वभावबोधो वेदितव्यः ।  
  
अनर्थबोधात्परमार्थबोधात्सर्वाव[र्थ]बोधात्सकलार्थबोधात् ।  
बोद्धव्यबोधाश्रयबोधबोधात्तेनोच्यते हेतुन बोधिसत्त्वः ॥ म्स_१९।७८ ॥  
  
अत्र पञ्चविधं बोधविशेषं दर्शयति । परतन्त्रलक्षणबोधात् । परिनिष्पन्नलक्षणबोधात् । [परिकल्पितलक्षणबोधात्?] सर्वज्ञेयसर्वाकारबोधात् । बोध्यबोधकबोधि[ध]त्रिमण्डलपरिशुद्धिबोधाच्च ।  
  
निष्पन्नबोधात्पदबोधतश्च गर्भानुबोधात् क्रमदर्शनस्य ।  
बोधाद्भृशं संशयहानिबोधात् तेनोच्यते हेतुन बोधिसत्त्वः ॥ म्स_१९।७९ ॥  
  
तत्र निष्पन्नबोधो बुद्धत्वं । पदबोधो येन तुषितभवने वसति । गर्भानुबोधो येन मातुः कुक्षिमवक्रामति । क्रमदर्शने बोधो येन गर्भान्निष्क्रमणं कामपरिभोगं प्रव्रज्यां दुष्करचर्यामभिसम्बोधिं च दर्शयति । भृशं संशयहानिबोधो येन सर्वसंशयच्छेदाय सत्त्वानां धर्मचक्रं प्रवर्तयति ।  
  
लाभी ह्यलाभी धीसंस्थितश्च बोद्धानुबोद्धा प्रतिदेशकश्च ।  
निर्जल्पबुद्धिर्हतमानमानी ह्यपक्वसम्पक्वमतिश्च धीमान् ॥ म्स_१९।८० ॥  
  
अत्रैकादशविधेनातीतादिना बोधेन बोधिसत्त्वः परिदीपितः । तत्र लाभी अलाभी धीसंस्थितश्चातीतानागतप्रत्युत्पन्नैर्बोधैर्यथाक्रमं । बोद्धा स्वयम्बोधात् । अनुबोद्धा परतो बोधादेतेनाध्यात्मिकबाह्यं बोधं दर्शयति । प्रतिदेशको निर्जल्पबुद्धिरित्यौदारिकसूक्ष्मं । मानी हतमानीति हीनप्रणीतम् । अपक्वसम्पक्वमतिश्चेति दूरान्तिकं बोधं दर्शयति ।  
  
॥ महायानसूत्रालङ्कारे गुणाधिकारः [एकोनविंशतितमः?] समाप्तः ॥  
  
  
(म्स_बग्छि १६८)  
विंशतितमएकविंशतितमश्चाधिकारः  
  
लिङ्गविभागे द्वौ श्लोकौ ।  
  
अनुकम्पा प्रियाख्यानं धीरता मुक्तहस्तता ।  
गम्भीरसन्धिनिर्मोक्षो लिङ्गान्येतानि धीमतां ॥ म्स_२०।१ ॥  
परिग्रहे ऽधिमुक्त्याप्तावखेदे द्वयसङ्ग्रहे ।  
आशयाच्च प्रयोगाच्च विज्ञेयं लिङ्गपञ्चकं ॥ म्स_२०।२ ॥  
  
तत्रप्रथमेन श्लोकेन पञ्च बोधिसत्त्वलिङ्गानि दर्शयति । द्वितीयेन तेषां कर्म समास सङ्ग्रहं च । तत्रानुकम्पा बोधिचित्तेन सत्त्वपरिग्रहार्थं प्रियाख्यानं सत्त्वानां बुद्धशासनाधिमुक्तिलाभार्थं धीरता दुष्करचर्यादिभिरखेदार्थं मुक्तहस्तता गम्भीरसन्धिनिर्मोक्षणं च द्वयेन सङ्ग्रहार्थमामिषेण धर्मेण च यथाक्रमम् । एषां पञ्चानां लिङ्गानाम् अनुकम्पा आशयतो वेदितव्या । शेषाणि प्रयोगतः ।  
  
गृहिप्रव्रजितपक्षविभागे त्रयः श्लोकाः ।  
  
बोधिसत्त्वा हि सततं भवन्तश्चक्रवर्तिनः ।  
प्रकुर्वन्ति हि सत्त्वार्थं गृहिणः सर्वजन्मसु ॥ म्स_२०।३ ॥  
आदानलब्धा प्रव्रज्या धर्मतोपगता परा ।  
निदर्शिका च प्रव्रज्या धीमतां सर्वभूमिषु ॥ म्स_२०।४ ॥  
अप्रमेयैर्गुणैर्युक्तः पक्षः प्रव्रजितस्य तु ।  
गृहिणो बोधिसत्त्वाद्धि यतिस्तस्माद्विशिष्यते ॥ म्स_२०।५ ॥  
  
एकेन श्लोकेन यादृशे गृहिपक्षे स्थितो बोधिसत्त्वः सत्त्वार्थं करोति तत्परिदीपितं । द्वितीयेन यादृशे प्रव्रजितपक्षे । तत्र त्रिविधा प्रव्रज्या वेदितव्या । समादानलब्धा । धर्मतालब्धा । निदर्शिका च निर्माणैः । तृतीयेन गृहिपक्षात् प्रव्रजितपक्षस्य विशेषः परिदीपितः ।  
  
अध्याशयविभागे श्लोकः षट्पादः ।  
  
परत्रेष्टफलेच्छा च शुभवृत्ताविहैव च ।  
निर्वाणेच्छा च धीराणां सत्त्वेष्वाशय इष्यते ।  
अशुद्धश्च विशुद्धश्च सुविशुद्धः सर्वभूमिषु ॥ म्स_२०।६ ॥  
  
(म्स_बग्छि १६९)  
एतेन समासतः पञ्चविधो ऽध्याशयः परिदीपितः । सुखाध्याशयः । परत्रेष्टफलेच्छाहिताध्याशयः इहैव कुशलप्रवृत्तीच्छा निर्वाणेच्छा तदुभयाध्याशय एवेति नान्यो वेदितव्यः । अशुद्धादिकास्त्रयो ऽध्याशया अप्रविष्टानां । भूमिप्रविष्टानां । अविनिवर्तनीयभूमिप्राप्तानां च यथाक्रमं वेदितव्याः ।  
  
परिग्रहविभागे श्लोकः ।  
  
प्रणिधानात्समाच्चित्तादाधिपत्यात्परिग्रहः ।  
गणस्य कर्षणत्वाच्च धीमतां सर्वभूमिषु ॥ म्स_२०।७ ॥  
  
चतुर्विधः सत्त्वपरिग्रहो बोधिसत्त्वानां प्रणिधानपरिग्रहो वेदितव्यो बोधिचित्तेन सर्वसत्त्वपरिग्रहणात् । समचित्ततापरिग्रह आत्मपरसमतालाभादभिसमयकाले । आधिपत्यपरिग्रहः स्वामिभूतस्य येषामसौ स्वामी । गणपरिकर्षणपरिग्रहश्च शिष्यगणोपादनात् ।  
  
उपपत्तिविभागे श्लोकः ।  
  
कर्मणश्चाधिपत्येन प्रणिधानस्य चापरा ।  
समाधेश्च विभुत्वस्य चोत्पत्तिर्धीमतां मता ॥ म्स_२०।८ ॥  
  
चतुर्विधा बोधिसत्त्वानामुपपत्तिः कर्माधिपत्येन याधिमुक्तिचर्याभूमिस्थितानां कर्मवशेनाभिप्रेतस्थानोपपत्तिः प्रणिधानवशेन या भूमिप्रविष्टानां सर्वसत्त्वपरिपाचनार्थं तिर्यगादिहीनस्थानोपपत्तिः । समाध्याधिपत्येन या ध्यानानि व्यावर्त्य कामधातावुपपत्तिः । विभुत्वाधिपत्येन या निर्माणैस्तुषितभवनाद्युपपत्तिसन्दर्शनात् ।  
  
विहारभूमिविभागे त्रिंशत् [उदान] श्लोकाः ।  
  
लक्षणात्पुद्लाच्छिक्षास्कन्धनिष्पत्तिलिङ्गतः ।  
निरुक्तेः प्राप्तितश्चैव विहारो भूमिरेव च ॥ म्स_२०।९ ॥  
  
लक्षणविभागमारभ्य पञ्च श्लोकाः ।  
  
शून्यता परमात्मस्य कर्म[आ?]नाशे व्यवस्थितिः ।  
विहृत्य ससुखैर्ध्यानैर्जन्म कामे ततः परम् ॥ म्स_२०।१० ॥  
ततश्च बोधिपक्षाणां संसारे परिणामना ।  
विना च चित्तसङ्क्लेशं सत्त्वानां परिपाचना ॥ म्स_२०।११ ॥  
उपपत्तौ च सञ्चित्य सङ्क्लेशस्यानुरक्षणा ।  
एकायनपथश्लिष्टानिमित्तैकान्तिकः पथः ॥ म्स_२०।१२ ॥  
(म्स_बग्छि १७०)  
अनिमित्ते ऽप्यनाभोगः क्षेत्रस्य च विशोधना ।  
सत्त्वपाकस्य निष्पत्तिर्जायते च ततः परम् ॥ म्स_२०।१३ ॥  
समाधिधारणीनां च बोधेश्चैव विशुद्धता ।  
एतस्माच्च व्यवस्थानाद्विज्ञेयं भूमिलक्षणम् ॥ म्स_२०।१४ ॥  
  
एकादश विहारा एकादश भूमयः । तेपां लक्षणं । प्रथमायां भूमौ परमशून्यताभिसमयो लक्षणं पुद्गलधर्म नैरात्म्याभिसमयात् । द्वितीयायां कर्मणामविप्रणाशव्यवस्थानं कुशलाकुशलकर्मपथतत्फलवैचित्र्यज्ञानात् । तृतीयायां सातिशयसुखैर्बोधिसत्त्वध्यानैर्विहृत्यापरिहीनस्यैव तेभ्यः कामधातावुपपत्तिः । चतुर्थ्या बोधिपक्षबहुलविहारिणो ऽपि बोधिपक्षाणां संसारे परिणामना । पञ्चभ्यां चतुरार्यसत्यबहुलविहारितयाविनात्मनश्चित्तसङ्क्लेशेन सत्त्वानां परिपाचनायां नानाशास्त्रशिल्पप्रणयनात् । षष्ठ्यां प्रतीत्यसमुत्पादबहुलविहारितया सञ्चित्यभवोपपत्तौ तत्र सङ्क्लेशस्यानुरक्षणा । सप्तम्यां मिश्रोपमिश्रत्वेनैकायनपथस्याष्टमस्य विहारस्य श्लिष्ट आनिमित्तिकैकान्तिको मार्गः । अष्टभ्यामनिमित्ते ऽप्यनाभोगो निरभिसंस्कारानिमित्तविहारित्वाद् बुद्धक्षेत्रपरिशोधना च । नवम्यां प्रतिसंविद्वशितया सत्त्वपरिपाकनिष्पत्तिः सर्वाकारपरिपाचनसामर्थ्यात् । दशम्यां समाधिमुखानां धारणीमुखानां च विशुद्धता । एकादश्यां बुद्धभूमौ बोधिविशुद्धता लक्षणां [णं]सर्वज्ञेयावरणप्रहाणात् ।  
  
भूमिष्ठे च [ष्वेवं] पुद्गलविभागमारभ्य द्वौ श्लोकौ ।  
  
विशुद्धदृष्टिः सुविशुद्धशीलः समाहितो धर्मविभूतमानः ।  
सन्तानसङ्क्लेशविशुद्धिभेदे निर्माण एकक्षणलब्धबुद्धिः ॥ म्स_२०।१५ ॥  
  
उपेक्षकः क्षेत्रविशोधकश्च स्यात्सत्त्वपाके कुशलो महर्द्धिः ।  
सम्पूर्णकायश्च निदर्शने च शक्तो ऽभिषिक्तः खलु बोधिसत्त्वः ॥ म्स_२०।१६ ॥  
  
दशसु भूमिषु दश बोधिसत्त्वा व्यवस्थाप्यन्ते । प्रथमायां विशुद्धदृष्टिः पुद्गलधर्मदृष्टिप्रतिपक्षज्ञानलाभात् । द्वितीयायां सुविशुद्धशीलः सूक्ष्मापत्तिस्खलितसमुदाचारस्याप्यभावात् । तृतीयायां समाहितो भवत्यच्युतध्यानसमाधिलाभात् । चतुर्थ्यां धर्मविभूतमानः सूत्रादिधर्मनानात्वमानस्य विभूतत्वात् । पञ्चम्यां सन्तानभेदे निर्माणो दशभिश्चित्ताशयविशुद्धिसमताभिः सर्वसन्तानसमताप्रवेशात् । षष्ठ्यां सङ्क्लेशव्यवदानभेदे निर्माणः प्रतीत्यसमुत्पादतथताबहुलविहारितया कृष्णशुक्लपक्षाभ्यां तथतायाः सङ्क्लेशव्यवदानादर्शनात् । प्रकृतिविशुद्धितामुपादाय । सप्तम्यामेकचित्तक्षलब्धबुद्धिर्निर्निमित्तविहारसामर्थ्यात् प्रतिक्षणं सप्तत्रिंशद्बोधिपक्षभावनातः । अष्टम्यामुपेक्षकः क्षेत्रविशोधकश्चानाभोगनिर्निमित्तविहारित्वाद् मिश्रोपमिश्रप्रयोगतश्चाविनिवर्तनीयभूमिप्रविष्टैर्बोधिसत्त्वैः । नवम्यां सत्त्वपरिपाककुशलः (म्स_बग्छि १७१) पूर्ववत् । दशम्यां बोधिसत्त्वभूमौ बोधिसत्त्वो महर्द्धिकश्च व्यवस्थाप्यते महाभिज्ञालाभात् । सम्पूर्णधर्मकायश्चाप्रमाणसमाधिधारणीमुखस्फुरणादाश्रयस्य निदर्शने च शक्तो व्यवस्थाप्यते तुषितभवनवासादिनिर्माणनिदर्शनात् । अभिषिक्तश्च बुद्धत्वे सर्वबुद्धेभ्यस्तत्राभिषेकलाभात् ।  
  
शिक्षाव्यवस्थानमारभ्य पञ्च श्लोकाः ।  
  
धर्मतां प्रतिविध्येह अधिशीले ऽनुशीक्षणे ।  
अधिचित्ते ऽप्यधिप्रज्ञे प्रज्ञा तु द्वयगोचरा ॥ म्स_२०।१७ ॥  
धर्मतत्त्वं तदज्ञानज्ञानाद्या वृत्तिरेव च ।  
प्रज्ञाया गोचरस्तस्माद् द्विभूमौ तद्व्यवस्थितिः ॥ म्स_२०।१८ ॥  
शिक्षाणां भावनायाश्च फलमन्यच्चतुर्विधम् ।  
अनिमित्तसंस्कारो विहारः प्रथमं फलम् ॥ म्स_२०।१९ ॥  
स एवानभिसंस्कारो द्वितीयं फलमिष्यते ।  
क्षेत्रशुद्धिश्च सत्त्वानां पाकनिष्पत्तिरेव च ॥ म्स_२०।२० ॥  
समाधिधारणीनां च निष्पत्तिः परमं फलं ।  
चतुर्विधं फलं ह्येतत् चतुर्भूमिसमाश्रितम् ॥ म्स_२०।२१ ॥  
  
प्रथमायां भूमौ धर्मतां प्रतिविध्य द्वितियायामधिशीलं शिक्षते । तृतीयायामधिचित्तं । चतुर्थीपञ्चमीषष्ठीष्वधिप्रज्ञं । बोधिपक्षसङ्गृहीता हि प्रज्ञा चतुर्थ्यां भूमौ । सा पुनर्द्वयगोचरा भूमिद्वये । द्वयं पुनर्धर्मतत्त्वं च दुःखादिसत्यं । तदज्ञानज्ञानादिका च वृत्तिरनुलोमः [प्रतिलोमः?] प्रतीत्यसमुत्पादः । तदज्ञानादिका हि वृत्तिरविद्यादिका । तज्ज्ञानादिका च वृत्तिर्विद्यादिका । तस्माद्भूमिद्वये ऽप्यधिप्रज्ञव्यवस्थानं । अतः परं चतुर्विधं शिक्षाफलं चतुर्भूमिसमाश्रितं वेदितव्यं यथाक्रमं । तत्र[प्रथमं फलम् अनिमित्तोविहारः ससंस्कारः?] द्वितीयं फलं स एवानिमित्तो विहारो ऽनभिसंस्कारः क्षेत्रपरिशुद्धिश्च वेदितव्यं । शेषं गतार्थम् ।  
  
स्कन्धव्यवस्थानमारभ्य द्वौ श्लोकौ ।  
  
धर्मतां प्रतिविध्येह शीलस्कन्धस्य शोधना ।  
समाधिप्रज्ञास्कन्धस्य तत ऊर्ध्वं विशोधना ॥ म्स_२०।२२ ॥  
विमुक्तिमुक्तिज्ञानस्य तदन्यासु विशोधना ।  
चतुर्विधादावरणात् प्रतिघातावृतेरपि ॥ म्स_२०।२३ ॥  
  
(म्स_बग्छि १७२)  
तदन्यास्विति सप्तम्यां यावद् बुद्धभूमावुभयोर्विमुक्तिविमुक्तिज्ञानयोर्विशोधना । सा पुनर्विमुक्तिश्चतुर्विधफलावरणाच्च वेदितव्या । प्रतिघातावरणाच्च बुद्धभूमौ । येनान्येषां ज्ञेये ज्ञानं प्रतिहन्यते । बुद्धानां तु तद्विमोक्षात् सर्वत्राप्रतिहतं ज्ञानं । शेषं गतार्थम् ।  
  
निष्पत्तिव्यवस्थानमारभ्य त्रयः श्लोकाः ।  
  
अनिष्पन्नाश्च निष्पन्ना विज्ञेयाः सर्वभूमयः ।  
निष्पन्ना अप्यनिष्पन्ना निष्पन्नाश्च पुनर्मताः ॥ म्स_२०।२४ ॥  
निष्पत्तिर्विज्ञेया यथाव्यवस्थानमनसिकारेण ।  
तत्कल्पनताज्ञानादविकल्पनया च तस्यैव ॥ म्स_२०।२५ ॥  
भावना अपि निष्पत्तिरचिन्त्यं सर्वभूमिषु ।  
प्रत्यात्मवेदनीयत्वात् बुद्धानां विषयादपि ॥ म्स_२०।२६ ॥  
  
तत्राधिमुक्तिचर्याभूमिरनिष्पन्ना । शेषा निष्पन्ना इत्येताः सर्वभूमयः । निष्पन्ना अपि पुनः सप्तानिष्पन्नाः । शेषा निष्पन्ना निरभिसंस्कारवाहित्वात् । यत्पुनः प्रमुदितादिभूमिर्निष्पन्ना पूर्वमुक्ता तत्र निष्पत्तिर्यथाव्यवस्थापितभूमिमनसिकारेण । तस्य भूमिव्यवस्थानस्य कल्पनामात्रज्ञानात् तदविकल्पना[नया] च वेदितव्या । यदा तद्भूमिव्यवस्थानं कल्पनामात्रं जानीते । तदपि च कल्पनामात्रं न विकल्पयत्येवं ग्राह्यग्राहकाविकल्पज्ञानलाभाद्भूमिपरिनिष्पत्तिरुक्ता भवति । अपि खलु भूमीनां भावना च निष्पत्तिश्चोभयमचिन्त्यं सर्वभूमिषु । तथा हि तद्बोधिसत्त्वानां प्रत्यात्मवेदनीयं बुद्धानां च विषयो नान्येषाम् ।  
  
भूमिप्रतिष्ठ[विष्ट]स्य लिङ्गविभागमारभ्य द्वौ श्लोकौ ।  
  
अधिमुक्तिर्हि सर्वत्र सालोका लिङ्गमिष्यते ।  
अलीनत्वमदीनत्वमपरप्रत्ययात्मता ॥ म्स_२०।२७ ॥  
प्रतिवेधश्च सर्वत्र सर्वत्र समचित्तता ।  
अनेयानुनयोपायज्ञानं मण्डलजन्म च ॥ म्स_२०।२८ ॥  
  
एतद्भूमिप्रविष्टस्य बोधिसत्त्वस्य दशविधं लिङ्गं सर्वासु भूमिषु वेदितव्यं । यां भूमिं प्रविष्टस्तत्र सालोको यां न प्रविष्टस्तत्राधिमुक्तिरित्येतदेकं लिङ्गम् । अलीनत्वं परमोदारगम्भीरेषु धर्मेषु । अदीनत्वं दुष्करचर्यासु । अपरप्रत्ययत्वं स्वस्यां भूमौ । सर्वभूमिप्रतिवेधश्च तदभिनिर्हारकौशल्यतः सर्वसत्त्वेष्वात्मसमचित्तता । अनेया वर्णावर्णशब्दाभ्यां । अननुनयश्चक्रवर्तीत्यादिसम्पत्तिषु । उपायकौशल्यमनुपलम्भस्तस्य[लम्भस्य] बुद्धत्वोपायज्ञानात् । बुद्धपर्षन्मण्डलेषु चोत्पत्तिः सर्वकालमित्येतानि अपराणि लिङ्गानि बोधिसत्त्वस्य ।  
  
(म्स_बग्छि १७३)  
भूमिषु पारमितालाभलिङ्गविभागे द्वौ श्लोकौ ।  
  
नाच्छन्दो न च लुब्धह्रस्वहृदयो न क्रोधनो नालसो  
नामैत्रीकरूणाशयो न कुमतिः कल्पर्विकल्पर्हतः ।  
नो विक्षिप्तमतिः सुखैर्न च हतो दुःखर्न वा [व्या]वर्तते  
सत्यं मित्रमुपाश्रितः श्रुतपरः पूजापरः शास्तरि ॥ म्स_२०।२९ ॥  
सर्वं पुण्यसमुच्चयं सुविपुलं कृत्वान्यसाधारणं  
सम्बोधौ परिणामयत्यहरहर्यो ह्युत्तमोपायवित् ।  
जातः स्वायतने सदा शुभकरः क्रीडत्यभिज्ञागुणैः  
सर्वेषामुपरिस्थितो गुणनिधिर्ज्ञेयः स बुद्धात्मजः ॥ म्स_२०।३० ॥  
  
दशपारमितालाभिनो बोधिसत्त्वस्य षोडशविधं लिङ्गं दर्शयति । षोडशविधं लिङ्गं । सदा पारमिताप्रतिपत्तिच्छन्देनाविरहितत्वं । षट्पारमिताविपक्षैश्च रहितत्वं प्रत्येकम् । अन्ययानमनसिकारेणाविक्षिप्तता । सम्पत्तिसुखेष्वसक्तता । विपत्तिदुष्करचर्यादुःखैः प्रयोगानिर्वर्तिता । कल्याणमित्राश्रयः । श्रुतपरत्वं । शास्तृपूजापरत्वं । सम्यक्परिणामना उपायकौशल्यपारमितया । स्वायतनोपपत्तिः प्रणिधानपारमितया बुद्धबोधिसत्त्वाविरहितस्थानोपपत्तेः । सदाशुभकरत्वे[त्वं]बलपारमितया तद्विपक्षधर्माव्यवकिरणात् । अभिज्ञागुणविक्रीडनं च ज्ञानपारमितया । तत्र मैत्री व्यापादप्रतिपक्षः सुखोपसंहाराशयः । करुणा विहिंसाप्रतिपक्षो दुःखापगमाशयः । स्वभावकल्पनं कल्पः । विशेषकल्पनं विकल्पो वेदितव्यः ।  
  
तत्रैवानुशंसविभागे श्लोकः ।  
  
शमथे विपश्यनायां च द्वयपञ्चात्मको मतः ।  
धीमतामनुशंसो हि सर्वथा सर्वभूमिषु ॥ म्स_२०।३१ ॥  
  
तत्रैव पारमितालाभे सर्वभूमिषु बोधिसत्त्वानां सर्वप्रकारो ऽनुशंसः पञ्चविधो वेदितव्यः । प्रतिक्षणं सर्वदौष्ठुल्याश्रयं द्रावयति । नानात्वसञ्ज्ञाविगतिं च धर्मारामरतिः प्रतिलभते । अपरिच्छिन्नाकारं च सर्वतो ऽप्रमाणं धर्मावभासं सञ्जानीते । अविकल्पितानि चास्य विशुद्धिभागीयानि निमित्तानि समुदाचरन्ति । धर्मकायपरिपूरिपरिनिष्पत्तये च उत्तरादुत्तरतरं हेतुसम्परिग्रहं करोति । तत्र प्रथमद्वितीयौ शमथपक्षे वेदितव्यौ । तृतीयचतुर्थौ विपश्यनापक्षे । शेषमुभयपक्षे ।  
  
भूमिनिरुक्तिविभागे नव श्लोकाः ।  
  
(म्स_बग्छि १७४)  
पश्यतां बोधिमासन्नां सत्त्वार्थस्य च साधनं ।  
तीव्र उत्पद्यते मोदो मुदिता तेन कथ्यते ॥ म्स_२०।३२ ॥  
  
अत्र न किञ्चिद्व्याख्येयं ।  
  
दौः शील्याभोगवैमल्याद्विमला भूमिरुच्यते ।  
  
दौः शील्यमलस्यान्ययानमनसिकारमलस्य चातिक्रमाद्विमलेत्युच्यते । तस्मात्तर्ह्यस्माभिस्तुल्याभिनिर्हारे सर्वाकारपरिशोधनाभिनिर्हार एव योगः करणीय इति वचनात् ।  
  
महाधर्मावभासस्य करणाच्च प्रभाकरी ॥ म्स_२०।३३ ॥  
  
तथा हि तस्यां समाधिबलेनाप्रमाणधर्मपर्येषणधारणात् महान्तं धर्मावभासं परेषां करोति ।  
  
अर्चिर्भूता यतो धर्मा बोधिपक्षाः प्रदाहकाः ।  
अर्चिष्मतीति तद्योगात्सा भूमिर्द्वयदाहतः ॥ म्स_२०।३४ ॥  
  
सा हि बोधिपक्षात्मिका प्रज्ञा द्वयदहनप्रत्युपस्थाना तस्यां बाहुल्येन । द्व्यं पुनः क्लेशावरणं ज्ञेयावरणं चात्र वेदितव्यम् ।  
  
सत्त्वानां परिपाकश्च स्वचित्तस्य च रक्षणा ।  
धीमद्भिर्जीयते दुःखं दुर्जया तेन कथ्यते ॥ म्स_२०।३५ ॥  
  
तत्र सत्त्वपरिपाकाभियुक्तो ऽपि न सङ्क्लिश्यते । सत्त्वविप्रतिपत्त्या तच्चोभयं दुष्करत्वाद् दुर्जयम् ।  
  
आभिमुख्याद् द्व्यस्येह संसारस्यापि निर्वृतेः ।  
उक्ता ह्यभिमुखी भूमिः प्रज्ञापारमिताश्रयात् ॥ म्स_२०।३६ ॥  
  
सा हि प्रज्ञापारमिताश्रयेण निर्वाणसंसारयोरप्रतिष्ठानात् संसारनिर्वाणयोरभिमुखी ।  
  
एकायनपथश्लेषाद्भूमिर्दूरङ्गमा मता ।  
  
एकायनपथः पूर्वं निर्दिष्टस्तदुपश्लिष्टत्वात् दूरं गता भवति प्रयोगपर्यन्तगमनात् ।  
  
द्वयसञ्ज्ञाविचलनादचला च निरुच्यते ॥ म्स_२०।३७ ॥  
  
द्वाभ्यां सञ्ज्ञाभ्यां अविचलनात् । निमित्तसञ्ज्ञया[निमित्ताभोगसञ्ज्ञया]अनिमित्ताभोगसञ्ज्ञया च ।  
  
प्रतिसंविन्मतिसाधुत्वाद्भूमिः साधुमती मता ।  
  
प्रतिसंविन्मतेः साधुत्वादिति प्रधानत्वात् ।  
  
धर्ममेघा द्वयव्याप्तेर्धर्माकाशस्य मेघवत् ॥ म्स_२०।३८ ॥  
  
(म्स_बग्छि १७५)  
द्वयव्याप्तेरिति समाधिमुखधारणीमुखव्यापनान्मेघेनेवाकाशस्थलीयस्याश्रयसन्निविष्टस्य श्रुतधर्मस्य धर्ममेघेत्युच्यते ।  
  
विविधे शुभनिर्हारे रत्या विहरणात्सदा ।  
सर्वत्र बोधिसत्त्वानां विहारभूमयो मताः ॥ म्स_२०।३९ ॥  
  
विविधकुशलाभिनिर्हारनिमित्तं सदा सर्वत्र रत्या विहरणाद्वोधिसत्त्वानां भूमयो विहारा इत्युच्यन्ते ।  
  
भूयो भूयो ऽमितास्वासु ऊर्ध्वङ्गमनयोगतः ।  
भूतामिताभयार्थाय त एवेष्टा हि भूमयः ॥ म्स_२०।४० ॥  
  
भूयो भूयो ऽमितास्वासूर्ध्वङ्गमनयोगाद्भूतामिताभयार्थाय त एव विहाराः पुनर्भूमय उच्यन्ते । अमितास्विति दशसु भूमिषु एकैकस्याप्रमाणत्वात् । ऊर्ध्वङ्गमनयोगादिति उपरिभूमिगमनयोगात् । भूतामिताभयार्थमित्यमितानां भूतानां भयप्रहाणार्थम् ।  
  
प्राप्तिविहारे[विभागे]श्लोकः ।  
  
भूमिलाभे[भो]ऽधिमुक्तेश्च चरितेषु च वर्तनात् ।  
प्रतिवेधाच्च भूमीनां निष्पत्तेश्च चतुर्विधः ॥ म्स_२०।४१ ॥  
  
चतुर्विधो भूमीनां लाभः । अधिमुक्तिलाभो यथोक्ताधिमुक्तितो ऽधिमुक्तिचर्याभूमौ । चरितलाभो दशसु धर्मचरितेषु वर्तनात्तस्यामेव । परमार्थ [प्रतिवेध] लाभः परमार्थप्रतिवेधतो भूमिप्रवेशे । निष्पतिलाभश्चाविनिवर्तनीयभूमिप्रवेशे ।  
  
चर्याविभागे श्लोकः षट्पादः ।  
  
महायाने ऽधिमुक्तानां हीनयाने च देहिनां ।  
द्वयोरावर्जनार्थाय विनयाय च देशिताः ।  
चर्याश्चतस्रो धीराणां यथासूत्रानुसारतः ॥ म्स_२०।४२ ॥  
  
तत्र पारमिताचर्या महायानाधिमुक्तानामर्थे देशिता । बोधिपक्षचर्या श्रावकप्रत्येकबुद्धयानाधिमुक्तानाम् । अभिज्ञाचर्या द्वयोरपि महायानहीनयानाधिमुक्तयोः प्रभावेणावर्जनार्थं । सत्त्वपरिपाकचर्या द्वयोरेव परिपाचनार्थं । परिपाचनं ह्यत्र विनयनम् ।  
  
बुद्धगुणविभागे बहवः श्लोकाः । अप्रमाणविभागे तद् बुद्धस्तोत्रमारभ्यैकः ।  
  
अनुकम्पकसत्त्वेषु संयोगविगमाशय ।  
अवियोगाशय सौख्यहिताशय नमो ऽस्तुते ॥ म्स_२०।४३ ॥  
  
(म्स_बग्छि १७६)  
[अत्र] अनुकम्पकत्वं सत्त्वेषु हितसुखाशयत्वेन सन्दर्शितं । सुखाशयत्वं पुनः सुखसंयोगाशयत्वेन मैत्र्या । दुःखवियोगाशयत्वेन च करुणया । सुखावियोगाशयत्वेन च मुदितया । हिताशयत्वमुपेक्षया । सा पुनर्निः सङ्क्लेशताशयलक्षणा वेदितव्या ।  
  
विमोक्षाभिभ्वायतनकृत्स्नायतनविभागे श्लोकाः ।  
  
सर्वावरणनिर्मुक्त सर्वलोकाभिभू मुने ।  
ज्ञानेन ज्ञेयं व्याप्तं ते मुक्तचित्त नमो ऽस्तुते ॥ म्स_२०।४४ ॥  
  
अत्र विमोक्षविशेषं भगवतः सर्वक्लेशज्ञेयावरणनिर्मुक्ततया दर्शयति । अभिभ्वायतनविशेषं सर्वलोकाभिभुत्वेन स्वचित्तवशवर्तनाद्यथेष्टालम्बननिर्माणपरिणामनताधिष्ठानतः । कृत्स्नायतनविशेषं सर्वज्ञेयज्ञानाव्याघाततः [ज्ञानव्याप्तः] । अत एव विमोक्षादिगुणविपक्षमुक्तत्वात् मुक्तचित्तः ।  
  
अरणाविभागे श्लोकः ।  
  
अशेषं सर्वसत्त्वानां सर्वक्लेशविनाशक ।  
क्लेशप्रहारक क्लिष्टसानुक्रोश नमो ऽस्तुते ॥ म्स_२०।४५ ॥  
  
अत्रारणाविशेषं भगवतः सर्वसत्त्वक्लेशविनयनादुत्पादितक्लेशेष्वपि च तत्क्लेशप्रतिपक्षविधानात् क्लिष्टजनानुकम्पया सन्दर्शयति । अन्ये ह्यरणाविहारिणः सत्त्वानां कस्यचिदेव तदालम्बनस्य क्लेशस्योत्पत्तिप्रत्ययमात्रं प्रतिहरन्ति । न तु क्लेशसन्तानादपनयन्ति ।  
  
प्रणिधिज्ञानविशेषे[विभागे]श्लोकः ।  
  
अनाभोग निरासङ्ग अव्याघात समाहित ।  
सदैव सर्वप्रश्नानां विसर्जक नमो ऽस्तु ते ॥ म्स_२०।४६ ॥  
  
अत्र पञ्चभिराकारैः प्रणिधिज्ञानविशेषं भगवतः सन्दर्शयति । अनाभोगसम्मुखीभावतः । असक्तिसम्मुखीभावतः । सर्वज्ञेयाव्याघाततः । सदा समाहितत्वतः । सर्वसंशयच्छेदनतश्च सत्त्वानां । अन्ये हि प्रणिधिज्ञानलाभिनो नानाभोगान् [भोगेना] प्रणिधाय प्रणिधीज्ञानं सम्मुखीकुर्वन्ति । न चासक्तं समापत्तिप्रवेशापेक्षत्वात् । न चाव्याहतं प्रदेशज्ञानात् । न च सदा समाहिता भवन्ति न च सर्वसंशयांश्छिन्दन्ति ।  
  
प्रतिसंविद्विभागे श्लोकः ।  
  
आश्रये ऽथाश्रिते देश्ये वाक्ये ज्ञाने च देशिके ।  
अव्याहतमते नित्यं सुदेशिक नमो ऽस्तुते ॥ म्स_२०।४७ ॥  
  
(म्स_बग्छि १७७)  
अत्र समासतो यच्च देश्यते येन च देश्यते तत्र नित्यमव्याहतमतित्वेन भगवतश्चतस्रः प्रतिसंविदो देशिताः । तत्र द्वयं देश्यते आश्रयश्च धर्मः । तदाश्रितश्चार्थः । द्वयेन देश्यते वाचा ज्ञानेन च । सुदेशिकत्वेन तासां कर्म सन्दर्शितम् ।  
  
अभिज्ञाविभागे श्लोकः ।  
  
उपेत्य वचनैस्तेषां चरिज्ञ आगतौ गतौ ।  
निः सारे चैव सत्त्वानां स्वववाद नमो ऽस्तु ते ॥ म्स_२०।४८ ॥  
  
अत्र षड्भिरभिज्ञाभिः सम्यगववादत्वं भगवतो दर्शितम् । उपेत्य विनेयसकाशमृध्द्यभिज्ञया । तेषां भाषया दिव्यश्रोत्राभिज्ञया चित्तचरित्रं ज्ञात्वा चेतःपर्यायाभिज्ञया यथा पूर्वान्तादिहगतिर्यथा चापरान्ते गतिर्यथा च संसारान्निः सरणं । तत्राववादं ददात्यवशिष्टाभिस्तिसृभिरभिज्ञाभिर्यथाक्रमम् ।  
  
लक्षणानुव्यञ्जनविभागे श्लोकः ।  
  
सत्पौरुष्यं प्रपद्यन्ते त्वां दृष्ट्वा सर्वदेहिनः ।  
दृष्टमात्रात्प्रसादस्य विधायक नमो ऽस्तु ते ॥ म्स_२०।४९ ॥  
  
अत्र लक्षणानुव्यञ्जनानां भगवति महापुरुषत्वसम्प्रत्ययेन दर्शनमात्रात्परेषां प्रसादजनकत्वं कर्म सन्दर्शितम् ।  
  
परिशुद्धिविभागे श्लोकः ।  
  
आदनस्थानसन्त्यागनिर्माणपरिणामने ।  
समाधिज्ञानवशितामनुप्राप्त नमो ऽस्तु ते ॥ म्स_२०।५० ॥  
  
अत्र भगवतश्चतुर्विधया वशितया सर्वाकारश्चतस्रः परिशुद्धयः परिदीपिताः । आश्रयपरिशुद्धिरात्मभावस्यादानस्थानत्यागवशितया । आलम्बनपरिशुद्धिर्निर्माणपरिणामनवशितया । चित्तपरिशुद्धिः सर्वाकारसमाधिवशितया । प्रज्ञापरिशुद्धिः सर्वाकारज्ञानवशितया ।  
  
बलविभागे श्लोकः ।  
  
उपाये शरणे शुद्धौ सत्त्वानां विप्रवादने ।  
महायाने च निर्याणे मारभञ्ज नमो ऽस्तु ते ॥ म्स_२०।५१ ॥  
  
अत्र चतुर्ष्वर्थेषु सत्त्वानां विप्रवादनाय मारो यस्तद्भञ्जकत्वेन भगवतो दशानां बलानां कर्म सन्दर्शितं । यदुत सुगतिदुर्गतिगमनाद्युपायविप्रवादने । अशरणे देवादिषु शरणविप्रवादने । साश्रवशुद्धिमात्रेण शुद्धिविप्रवादने । महायाननिर्याणविप्रवादने च । (म्स_बग्छि १७८) स्थानास्थानज्ञानबलेन हि भगवान्प्रथमे ऽर्थे मारभञ्जको वेदितव्यः । कर्मविपाकज्ञानबलेन द्वितीये । ध्यानविमोक्षसमाधिसमापत्तिज्ञानबलेन तृतीये । इन्द्रियपरापरत्वादिज्ञानबलेन चतुर्थे । हीनानीन्द्रियादीनि वर्जयित्वा श्रेष्ठसन्नियोजनात् ।  
  
वैशारद्यविभागे श्लोकः ।  
  
ज्ञानप्रहाणनिर्याणविघ्नकारकदेशिक ।  
स्वपरार्थे ऽन्यतीर्थ्यानां निराधृष्य नमो ऽस्तु ते ॥ म्स_२०।५२ ॥  
  
अत्र ज्ञानप्रहाणकारकत्वेन स्वार्थे । निर्याणविघ्नदेशिकत्वेन च परार्थे । निराधृष्यत्वादन्यतीर्थ्यैर्भगवतो यथाक्रमं चतुर्विधं वैशारद्यमुद्भावितम् ।  
  
आरक्षस्मृत्युपस्थानविभागे श्लोकः ।  
  
वि[नि]गृह्यवक्ता पर्षत्सु द्वयसङ्क्लेशवर्जित ।  
निरारक्ष असम्मोष गणकर्ष नमो ऽस्तु ते ॥ म्स_२०।५३ ॥  
  
अनेन त्रीण्यरक्षाणि त्रीणि च स्मृत्युपस्थानानि भगवतः परिदीपितानि तेषां च कर्म गणपरिपकर्षकत्वं । तैर्हि यथाक्रमं वि[नि]गृह्यवक्ता च भवति पर्षत्सु निरारक्षत्वात् । द्व्यसङ्क्लेशवर्जितश्चानुनयप्रतिघाभावादसम्मोषतया सदाभूय स्थितस्मृतित्वात् ।  
  
वासनासमुद्धातविभागे श्लोकः ।  
  
चारे विहारे सर्वत्र नास्त्यसर्वज्ञचेष्टितं ।  
सर्वदा तव सर्वज्ञ भूतार्थिक नमो ऽस्तु ते ॥ म्स_२०।५४ ॥  
  
अनेन चारे विहारे वा सर्वत्र सर्वदा वासर्वज्ञचेष्टितस्याभावात् भगवतः सर्वक्लेशवासनाससुद्धातः परिदीपितः । असर्वज्ञो हि क्षीणक्लेशो ऽप्यसमुद्धातितत्वाद् वासनाया एकदा भ्रान्तेन हस्तिना सार्धं समागच्छति भ्रान्तेन रथेनेत्येवमादिकमसर्वज्ञचेष्टितं करोति । यथोक्तं माण्डव्यसूत्रे । तच्च भगवतो भूतार्थसर्वज्ञत्वं[ज्ञत्वेन]नास्ति ।  
  
असम्मोषताविभागे श्लोकः ।  
  
सर्वसत्त्वार्थकृत्येषु कालं त्वं नातिवर्तसे ।  
अबन्ध्यकृत्य सततमसम्मोष नमो ऽस्तु ते ॥ म्स_२०।५५ ॥  
  
अनेन यस्य सत्त्वस्य यो ऽर्थः करणीयो यस्मिन्काले तत्कालानतिवर्तनात् अबन्ध्यं कृत्यं सदा भगवत इत्यसम्मोषधर्मत्वं स्वभावतः कर्मतश्च सन्दर्शितम् ।  
  
महाकरुणाविभागे श्लोकः ।  
  
(म्स_बग्छि १७९)  
सर्वलोकमहोरात्रं षट्कृत्वः प्रत्यवेक्षसे ।  
महाकरुणया युक्त हिताशय नमो ऽस्तु ते ॥ म्स_२०।५६ ॥  
  
अत्र महाकरुणा भगवतः कर्मतः स्वभावतश्च परिदीपिता । महाकरुणया हि भगवान् षट्कृत्वो रात्रिन्दिवेन लोकं प्रत्यवेक्षते को हीयते को वर्धते इत्येवमादि । तद्योगाच्च भगवान् सर्वसत्त्वेषु नित्यं हिताशयः ।  
  
आवेणिकगुणविभागे श्लोकः ।  
  
चारेणाधिगमेनापि ज्ञानेनापि च कर्मणा ।  
सर्वश्रावकप्रत्येकबुद्धोत्तम नमो ऽस्तु ते ॥ म्स_२०।५७ ॥  
  
अत्र चारसङ्गृहीतैः षड्भिरावेणिकैर्बुद्धधर्मैः । अधिगमसङ्गृहीतैः षड्भिः । ज्ञानसङ्गृहीतैस्त्रिभिः । कर्मसङ्गृहीतैश्च त्रिभिः । तदन्यसत्त्वोत्तमानामपि श्रावकप्रत्येकबुद्धानामन्तिकादुत्तमत्वेन सर्वसत्त्वोत्तमत्वं भगवतः परिदीपितं । तत्र नास्ति तथागतस्य स्खलितं । नास्ति रवितं । नास्ति मुषिता स्मृतिः । नास्त्यसमाहितं चित्तं । नास्ति नानात्वसञ्ज्ञा । नास्त्यप्रतिसङ्ख्यायोपेक्षेति चारसङ्गृहीताः षडावेणिका बुद्धधर्मा ये बुद्धस्यैव संविद्यन्ते नान्येषां । नास्ति छन्दपरिहाणिर्नास्ति वीर्यस्मृतिसमाधिप्रज्ञाविमुक्तिपरिहाणिरित्यधिगमसङ्गृहीताः षट् । अतीते ऽध्वनि तथागतस्यासङ्गमप्रतिहतं ज्ञानम् । अनागते प्रत्युत्पन्ने ऽध्वनि तथागतस्यासङ्गमप्रतिहतं ज्ञानमिति ज्ञानसङ्गृहीतास्त्रयः । सर्वं तथागतस्य कायकर्म ज्ञानपूर्वङ्गमं ज्ञानानुपरिवर्ति । सर्वं वाक्कर्म सर्वं मनस्कर्मेति कर्मसङ्गहीतास्त्रयः ।  
  
सर्वाकारज्ञताविभागे श्लोकः ।  
  
त्रिभिः कायैर्महाबोधिं सर्वाकारामुपागत ।  
सर्वत्र सर्वसत्त्वानां काङ्क्षाछिद नमो ऽस्तु ते ॥ म्स_२०।५८ ॥  
  
अनेन त्रिभिश्च कायैः सर्वाकारबोध्युपगमत्वात् सर्वज्ञेयसर्वाकारज्ञानाच्च सर्वाकारज्ञता भगवतः परिदीपिता । त्रयः कायाः स्वाभाविकः साम्भोगिको नैर्माणिकश्च । सर्वज्ञेयसर्वाकारज्ञानं पुनरत्र सर्वसत्त्वानां देवमनुष्यादीनां सर्वसंशयच्छेदेन कर्मणा निर्दिष्टम् ।  
  
पारमितापरिपुरिविभागे श्लोकः ।  
  
निरवग्रह निर्दोष निष्कालुष्यानवस्थित ।  
आनिङ्क्ष्य सर्वधर्मेषु निष्प्रपञ्च नमो ऽस्तु ते ॥ म्स_२०।५९ ॥  
  
(म्स_बग्छि १८०)  
अनेन सकलषट्पारमिताविपक्षनिर्मुक्ततया षट्पारमितापरिपूरिर्भगवत उद्भाविता । तत्रानवग्रहत्वं भोगनिराग्रहत्वाद्वेदितव्यं । निर्दोषत्वं निर्मलकायादिकर्मत्वात् । निष्कालुष्यत्वं लोकधर्मदुःखाभ्यां चित्ताकलुषीकरणात् । अनवस्थितत्वमल्पावरण[वर]मात्राधिगमानवस्थानात् । आनिङ्क्ष्यत्वमविक्षेपात् । निष्प्रपञ्चत्वं सर्वविकल्पप्रपञ्चासमुदाचारात् ।  
  
बुद्धलक्षणविभागे द्वौ श्लोकौ ।  
  
निष्पन्नपरमार्थो ऽसि सर्वभूमिविनिःसृतः ।  
सर्वसत्त्वाग्रतां प्राप्तः सर्वसत्त्वविमोचकः ॥ म्स_२०।६० ॥  
अक्षयैरसमैर्युक्तो गुणैर्लोकेषु दृश्यसे ।  
मण्डलेष्वप्यदृश्यश्च सर्वथा देवमानुषैः ॥ म्स_२०।६१ ॥  
  
अत्र षड्भिः स्वभावहेतुफलकर्मयोगवृत्त्यर्थैर्बुद्धलक्षणं परिदीपितं । तत्र विशुद्धा तथता निष्पन्नः परमार्थः । स च बुद्धानां स्वभावः । सर्वबोधिसत्त्वभूमिनिर्यातत्वं हेतुः । सर्वसत्त्वाग्रतां प्राप्तत्वं फलं । सर्वसत्त्वविमोचकत्वं कर्म । अक्षयासमगुणयुक्तत्वं योगः ।  
  
नानालोकधातुषु दृश्यमानता निर्माणकायेन पर्षन्मण्डलेष्वपि दृश्यमानता साम्भोगिकेन कायेन । सर्वथा । चादृश्यमानता धर्मकायेनेति त्रिविधा प्रभेदवृत्तिरिति ।  
  
॥ महायानसूत्रालङ्कारेषु व्यवदातसमयमहाबोधिसत्त्वभाषिते चर्याप्रतिष्ठाधिकारो  
नामैकविंशतितमो ऽधिकारः ॥  
॥ समाप्तश्च महायानसूत्रालङ्कार इति ॥  
  
  
  
