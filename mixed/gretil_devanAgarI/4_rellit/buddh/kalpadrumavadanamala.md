---
title: Kalpadrumavadanamala

---
## Intro

Kalpadrumavadanamala  

Kalpadrumavadanamala  
  
Based on the text appended to P.L. Vaidya's edition of the Avadanasataka  
(Darbhanga 1958, Buddhist Sanskrit Texts ; 19)  
  
Input by Klaus Wille, Göttingen  

PLAIN TEXT VERSION  

## पाठः

कल्पद्रुमावदानमालायां  
१० सुभूत्यवदानम्* ॥  

अथाशोको महाराजः सर्वशोकविनोदितः  ।  
उपगुप्तं गुरुं नत्वा कृताञ्जलिपुटो ऽवदत्*  ॥ क्द_१ ॥  
भदन्त श्रोतुम् इच्छामि पुनर् अन्यत् सुभाषितम्*  ।  
यद् उक्तं शाक्यसिंहेन तन् मे गदितुम् अर्हसि  ॥ क्द_२ ॥  
इति पृष्टो नृपेणासाव् उपगुप्तो यतीश्वरः  ।  
पर्षदं च समालोक्य सम्बभाष सुभाषितम्*  ॥ क्द_३ ॥  
शृणु राजन् महाबाहो सर्वलोकहितार्थतः  ।  
सुभूतेर् अवदानं यत् तत् प्रवक्ष्ये यथाश्रुतम्*  ॥ क्द_४ ॥  
पुरा श्रीभगवान् बुद्धो धर्मराजस् तथागतः  ।  
विद्याचरणसम्पन्नः सुगतो लोकविज्जिनः  ॥ क्द_५ ॥  
शास्ता देवमनुष्याणां सम्यक्सम्बोधिदेशकः  ।  
सत्कृतो मानितः सत्वैर् गुरुकृतश् च पूजितः  ॥ क्द_६ ॥  
राजभी राजमात्रैश् च धनिभिः पुरवासिभिः  ।  
श्रेष्ठिभिः सार्थवाहैश् च नानादेशसमागतैः  ॥ क्द_७ ॥  
देवासुरमहानागैर् यक्षगन्धर्वकिन्नरैः  ।  
गुरुडैश् च महासर्पैस् तथान्यसत्वजातिकैः  ॥ क्द_८ ॥  
सुसञ्ज्ञातो महापुण्यो लाभी चीवरवाससाम्*  ।  
पिण्डपातासनादीनां शय्यादीनां तथैव च  ॥ क्द_९ ॥  
औषधादिपरिष्कार- वस्तूनां सर्वतः सदा  ।  
सार्धं सश्रावकैः सङ्घैर् भिक्षुभिश् च जितेन्द्रियैः  ॥ क्द_१० ॥  
भिक्षुण्युपासिकाभिश् च चेलकोपासकैस् तथा  ।  
बोधिसत्वमहासत्वैः सत्वार्थबोधिवाञ्छिभिः  ॥ क्द_११ ॥  
श्रावस्त्यां राजधान्यां वै जेतवने मनोरमे  ।  
विहारे व्यहरद् धर्मं देशयञ् छुभयस् सदा  ॥ क्द_१२ ॥  
तदा भगवता सत्व- विनयानुग्रहार्थिना  ।  
आमन्त्र्य भिक्षवः सर्वे सम्यगाज्ञापिता इति  ॥ क्द_१३ ॥  
गच्छत भिक्षवो यूयं सत्वानां विनयार्थतः  ।  
देशान् प्रत्यभिगच्छन्तः प्रकाशयत संवृतिम्*  ॥ क्द_१४ ॥  
  
-------------------- वैद्य, प्। २६६ --------------------  

तथेत्य् एव प्रतिश्रुत्य शास्तुः पादौ प्रणम्य च  ।  
श्रावका भिक्षवश् चैव प्रतस्थुस् ते नियोगिनः  ॥ क्द_१५ ॥  
गुरो आज्ञां वहन्तस् ते केचित् प्राचीं दिशं गताः  ।  
देशयन्ति स्म सद्धर्मं प्रतिदेशानुपास्थिताः  ॥ क्द_१६ ॥  
दक्षिणस्यां तथा केचित् केचिच् च पश्चिमां दिशम्*  ।  
तथोत्तरां दिशं गत्वा विदिक्षु चापि सर्वतः  ॥ क्द_१७ ॥  
तेषां ध्यानरता ये वै ते विविक्तसुखैषिणः  ।  
मेरोर् उपरिषण्डायाम् अध्यूषुर् ध्यानतत्पराः  ॥ क्द_१८ ॥  
तदाब्धेर् गरुडेनैको नागपोतः समुद्धृतः  ।  
तम् आश्रमम् उपानीय भक्षितुम् उपचक्रमे  ॥ क्द_१९ ॥  
तत्रस्थास् तेन नागेन भिक्षवो ध्यानसंरताः  ।  
दृष्ट्वैव सुप्रसन्नेन मनसा प्रणिधिर् दधे  ॥ क्द_२० ॥  
धन्यास् ते भिक्षवो ह्य् एते सद्धर्मसुखचारिणः  ।  
अहम् अपि च भूयासं तादृग्धर्मसमाहितः  ॥ क्द_२१ ॥  
इति प्रणिधिं कुर्वाणो जीविताद् व्यवरोपितः  ।  
तत्रैव गरुडेनैवं भक्षितो ऽभूत् स नागकः  ॥ क्द_२२ ॥  
ततः कालगतस् तत्र श्रावस्त्यां पुरि + + +  ।  
भूतिनाम्ना द्विजस्यासौ भार्याया गर्भम् आविशत्*  ॥ क्द_२३ ॥  
ततश् च क्रमतस् तस्या गर्भः समनुवर्धितः  ।  
ततस् तत्समये प्राप्ते दारकः समजायत  ॥ क्द_२४ ॥  
ततः पिता च तं दृष्टा दारकं सम्प्रसादिकम्*  ।  
दर्शनीयं सुभद्राङ्गं मुहुः पश्यन्न् अनन्द सः  ॥ क्द_२५ ॥  
ततो जातिमहं कृत्वा ज्ञानीनाहूय चादरात्*  ।  
भवन्तो ऽस्य नु किं नाम क्रियताम् इति सो ऽब्रवीत्*  ॥ क्द_२६ ॥  
ज्ञातयो ऽपि तथा श्रुत्वा दृष्ट्वा चैनं च बालकम्*  ।  
सर्वे हर्षसमापन्ना भूतिं तम् अब्रुवंस् तथा  ॥ क्द_२७ ॥  
यस्माद् भूतेर् अयं पुत्रं सुजातो लक्षणान्वितः  ।  
तस्मात् सुभूतिर् इत्य् एव नाम्ना भवतु विश्रुतः  ॥ क्द_२८ ॥  
तथा क्रमाद् विवृद्धो ऽसौ सुभूतिर् बालसुन्दरः  ।  
कुमारत्वं क्रमात् प्राप्तो रराम स वयोन्वितः  ॥ क्द_२९ ॥  
  
-------------------- वैद्य, प्। २६७ --------------------  

पूर्वकर्मबलाधानात् क्रोधनः क्रूरभाषणः  ।  
किञ्चिन् निमित्तसंरुष्टो विग्रहे निरतो ऽभवत्  ॥ क्द_३० ॥  
परुषीभूतचित्तत्वान् न तस्य को ऽप्य् अभूत् सुहृत्*  ।  
सर्वज्ञातिविरुद्धत्वात् पितृभ्याम् अप्य् उपेक्षितः  ॥ क्द_३१ ॥  
बन्धुभिश् च परित्यक्तो नैव कस्याप्य् अभूत् प्रियः  ।  
विश्रम्भप्रणयं तस्मिन् नैव कश्चिद् अभाषत  ॥ क्द_३२ ॥  
स्थातुं गन्तुं तथा भोक्तुं शयितुं वाभिलापितुम्*  ।  
तेनैव क्रोधिना सार्धं समुत्सेहुर् न केचन  ॥ क्द_३३ ॥  
तदा पित्रा नियुक्तो ऽसौ लिपिशालाम् उपागमत्*  ।  
सुभूतिश् च गुरुं नत्वा लिपिम् अन्वग्रहीत् क्रमात्*  ॥ क्द_३४ ॥  
ततो व्याकरणादीनि सर्वशास्त्राण्य् अनुक्रमात्*  ।  
सो ऽधीत्यैषां सुशीघ्रेण पारं प्राप सुबुद्धिमान्*  ॥ क्द_३५ ॥  
तथा वेदान् अधीत्यैवं साङ्गोपाङ्गान् यथाक्रमम्*  ।  
अथर्वम् अप्य् अधीतुं स प्रारभत् तीक्ष्णमानसः  ॥ क्द_३६ ॥  
तत्र पिता द्विजो भूतिर् अथर्वाधीतसंरतम्*  ।  
सुभूतिं स्वात्मजं पुत्रं दृष्ट्वैवं समचिन्तयत्*  ॥ क्द_३७ ॥  
सुभूतिर् मम पुत्रो ऽयम् अग्निकल्पः सुतीक्ष्णधीः  ।  
कदाचित् कुपितो रोषाल् लोके ऽनर्थं करिष्यति  ॥ क्द_३८ ॥  
तद् अन्वाहरितव्यो ऽयम् आथर्वणात् प्रयत्नतः  ।  
ऋषिषु प्रेषयित्वैनं योजयिष्ये च संयमे  ॥ क्द_३९ ॥  
इति मत्वा पिता भूतिः सुभूतिं स्वात्मजं तथा  ।  
आथर्वणाद् विनिर्हृत्य प्रबोधयंस् तम् अब्रवीत्*  ॥ क्द_४० ॥  
शृणु पुत्र मया प्रोक्तं हितार्थं तव सम्मतम्*  ।  
त्वं हि विद्वान् महाविज्ञः सर्वशास्त्राङ्गपारगः  ॥ क्द_४१ ॥  
किं तवाथर्ववेदेन मायाक्लेशार्थसाधिना  ।  
विरम्य तदधिष्ठानाद् ऋषिचर्यां समाचर  ॥ क्द_४२ ॥  
मुनीनाम् उपदेशानि प्रतिलभ्य जितेन्द्रियः  ।  
शान्तात्मा सुखम् आस्थाय चरस्व व्रतम् उत्तमम्*  ॥ क्द_४३ ॥  
धन्यास् ते वीतरागा ये गुरुभक्ताश् च निर्मदाः  ।  
विविक्तारण्यवासेषु वसन्ति ध्यायिनः सदा  ॥ क्द_४४ ॥  
  
-------------------- वैद्य, प्। २६८ --------------------  

ये ऽपि परिग्रहांस् त्यक्त्वा भवन्ति ब्रह्मचारिणः  ।  
देवानाम् अपि ते मान्या वन्दनीयाः सदा खलु  ॥ क्द_४५ ॥  
ये प्रव्रज्यां समागृह्य शान्तात्मानो जितेन्द्रियाः  ।  
अवसन्ति पुण्यतीर्थेषु ते ऽपि हि परमर्षयः  ॥ क्द_४६ ॥  
कामभोग्यानि ये हित्वा साधयन्ते तपोवने  ।  
फलमूलोदकैस् तुष्टास् ते ऽपि धन्या द्विजोत्तमाः  ॥ क्द_४७ ॥  
ये ऽपि क्लेशान् विनिर्जित्य चतुर्ब्रह्मविहारिणः  ।  
भिक्षाशिनः समाधिस्थास् ते हि ब्रह्मविदां वराः  ॥ क्द_४८ ॥  
ये चापरिग्रहीतारो निर्लोभाः सत्यवादिनः  ।  
निर्मदा निरहङ्कारास् त एव ब्राह्मणोत्तमाः  ॥ क्द_४९ ॥  
यस्य दातुं मनो नास्ति मत्सराक्रान्तचेतसः  ।  
वेदशास्त्रागमैस् तस्य किम् एव स्वात्मपोषिणः  ॥ क्द_५० ॥  
यस्य चित्तं ह्य् अविशुद्धं शीलसंवरवर्जितम्*  ।  
किं भाति मुनिवेषेण स नटर्षिर् इवोन्मदः  ॥ क्द_५१ ॥  
यस्य लोके दया नास्ति बालवृद्धादिदुःखिते  ।  
किं तस्य ब्रह्मवृत्तेन चित्ते{न} परिमोहिते  ॥ क्द_५२ ॥  
यस्य न कुशलोत्साहं चित्ते लोकार्थं साधितुम्*  ।  
तस्य किं तपसा सिद्धे केवलं पापहेतुभिः  ॥ क्द_५३ ॥  
यस्य चित्तं प्रविक्षिप्तं क्लेशाद् यैर् असमाहितम्*  ।  
स किं गुहानिविष्टो ऽपि न साधुर् दुष्टजन्तुवत्*  ॥ क्द_५४ ॥  
यस्य प्रज्ञा विशुद्धा न सद्धर्मगुणसाधने  ।  
तस्य किं ब्रह्मचर्येण केवलं दुःखहेतुना  ॥ क्द_५५ ॥  
यश् च दाता विशुद्धात्मा सर्वसत्वान् उपालकः  ।  
नीचो ऽपि स द्विजकल्पो यतो दाता प्रजापतिः  ॥ क्द_५६ ॥  
येन संरक्षितं नित्यं शीलं संयमसंवृत्तम्*  ।  
स एव ब्राह्मणः शुद्धः श्रोत्रियो वेदनान् यतिः  ॥ क्द_५७ ॥  
यस्य चित्तं दयाशूलं सर्वसत्वहितेषितम्*  ।  
चण्डालो ऽपि स विप्रः स्याल् लोकेशो हि क्षमाकरः  ॥ क्द_५८ ॥  
येनैव दुष्करं कर्म साधितं सत्वहेतुना  ।  
स एव ब्राह्मणो धीरो विश्वकर्मा यतो विधिः  ॥ क्द_५९ ॥  
  
-------------------- वैद्य, प्। २६९ --------------------  

यस्य चित्तं सदा सत्व- हितार्थेषु समाधितम्*  ।  
स हि विप्रो महाभिज्ञो ब्रह्मा ज्ञानरतो यतः (स्पेयेर्: ध्यानरतो)  ॥ क्द_६० ॥  
यस्य प्रज्ञा जगल्लोक- हितानुशासनोज्ज्वला  ।  
सैव द्विजवरो विज्ञो वेदधर्मास्थितो द्विजः  ॥ क्द_६१ ॥  
येनैव निर्जिताः क्लेशाश् चतुर्ब्रह्मविहारिणा  ।  
स्वचित्ते भावितं ब्रह्म स एव ब्राह्मणोत्तमः  ॥ क्द_६२ ॥  
तस्मात् पुत्र मया प्रोक्तं श्रुत्वा लोकहितोत्सुकः  ।  
सर्वक्लेशान् विनिर्जित्य सद्धर्माभिरतो भव  ॥ क्द_६३ ॥  
इति पितुर् वचः श्रुत्वा सुभूतिः सो ऽनुमोदितः  ।  
कृताञ्जलिस् तथा नत्वा पितरम् इत्य् अभाषत  ॥ क्द_६४ ॥  
तथा सत्यं मनस् तात रोचते तपसे मम  ।  
तद् आज्ञां देहि मे तात चरिष्ये ब्रह्मसद्व्रतम्*  ॥ क्द_६५ ॥  
तेनैवं प्रार्थ्यमानो ऽसौ सुभूतिना पिता ततः  ।  
परिष्वज्यात्मजं पुत्रं पुनर् अप्य् अब्रवीन् मुदा  ॥ क्द_६६ ॥  
एवं चेत् तव वाञ्छास्ति पुत्र ब्रह्मसुसाधनैः  ।  
चर ब्रह्मव्रतं सम्यग्- धीरचित्तसमाहितः  ॥ क्द_६७ ॥  
आदौ क्रोधरिपुं जित्वा दुष्टभारान् विनिर्जय (स्पेयेर्: दुष्टमारान्)  ।  
यावत् क्रोधम् अनिर्जित्य दुष्टाञ्जेतुं न शक्नुयाः  ॥ क्द_६८ ॥  
यावद् दुष्टान् अनिर्जित्य धर्मे स्थातुं न शक्नुयाः  ।  
असुसंस्थितधर्माणं हन्युर् मारा हि सर्वथा  ॥ क्द_६९ ॥  
तस्माद् वाञ्छति यो ब्रह्म तेनादौ चित्तकोटरात्*  ।  
विनिःकृष्य प्रयत्नेन हन्तव्यः क्रोधपन्नगः  ॥ क्द_७० ॥  
क्रोधो हि वसते यस्य चित्ते मानमदाकुले  ।  
तावत् सद्गुणयुक्तो ऽपि सेव्यते नैव सज्जनैः  ॥ क्द_७१ ॥  
तस्मात् सर्वप्रयत्नेन क्रोधजिष्णुः समाहितः  ।  
प्रव्रज्यां समुपासिश्रित्य चर ब्राह्मण्यम् आदरात्*  ॥ क्द_७२ ॥  
तथेत्य् असौ प्रतिश्रुत्य सुभूतिः सम्प्रमोदितः  ।  
सहसा पितरौ नत्वा मुनीनाम् आश्रमं ययौ  ॥ क्द_७३ ॥  
तत्र प्राप्तो मुनीन् नत्वा कृताञ्जलिपुटो मुदा  ।  
ब्राह्मण्यसंवरं प्राप्तुं प्रव्रज्यां समयाचत  ॥ क्द_७४ ॥  
  
-------------------- वैद्य, प्। २७० --------------------  

गुरो ब्रह्मविदां श्रेष्ठ कल्याणवर्त्मदेशक  ।  
प्रव्रज्यां देहि मे सत्यं चरेयं भवमुक्तये  ॥ क्द_७५ ॥  
इति तस्य वचः श्रुत्वा गुरुर् ब्रह्मविदां वरः  ।  
एहि वत्स चर ब्रह्म- चर्यं जित्वा षड् इन्द्रियम्*  ॥ क्द_७६ ॥  
इत्य् उक्तो गुरुणा सो ऽभूत् सुभूतिर् मुनिवेषभृत्*  ।  
ब्रह्मविहारसम्पन्नो विनीतः श्रद्धयान्वितः  ॥ क्द_७७ ॥  
तथापि दैवसामर्थ्यात् क्रोधसंरक्तमानसः  ।  
किञ्चिन् निमित्तमात्रे ऽपि विग्रहवान् असंयतः  ॥ क्द_७८ ॥  
वेदसिद्धान्तशास्त्रेषु विवादी क्रोधबाहुलः  ।  
अतीव रोषसङ्क्रुष्टो विचिक्षेप यतीन् अपि  ॥ क्द_७९ ॥  
धर्मार्थकाममोक्षेषु निरपेक्षः सुतीक्ष्णवाक्*  ।  
सर्वत्र मुनिभिश् चापि विजग्राहासमाहितः  ॥ क्द_८० ॥  
इत्य् एनं क्रोधसंरक्तं वेदसिद्धान्तमानिनम्*  ।  
सुभूतिं ब्राह्मणं दृष्ट्वा गुरुश् चैवम् अचिन्तयत्*  ॥ क्द_८१ ॥  
अहो दैवबलाधानात् सुभूतिर् ब्राह्मणो ऽप्य् अयम्*  ।  
स्वसिद्धान्तसमानो ऽद्य क्रूरवाग्विग्रहोत्सुकः  ॥ क्द_८२ ॥  
अग्निकल्पो महातीक्ष्णः सर्वशास्त्रार्थकोविदः  ।  
विशारदो महाभिज्ञो धर्मसंयमतत्परः  ॥ क्द_८३ ॥  
तपश् चरणसंरक्तस् तीक्ष्णबुद्धिः कृतोद्यमः  ।  
महोत्साहो महावीरः सिद्धविद्यो महोत्कटः  ॥ क्द_८४ ॥  
सर्वशास्त्रकलाभिज्ञो मन्त्रसिद्धिप्रयोगवित्*  ।  
वेदसिद्धान्तयोगानां पारगश् च महासुधीः  ॥ क्द_८५ ॥  
किं तु क्रोधाविशुद्धात्मा विग्रही वादसंरतः  ।  
किञ्चिन् निमित्तमात्रे ऽपि विक्रुष्टो ऽथ रुषाशयः  ॥ क्द_८६ ॥  
कदाचित् कुपितो रुष्टेः सङ्क्लेशाधीरचेतनः  ।  
शापाशनिप्रहारेण लोके ऽनर्थं करिष्यति  ॥ क्द_८७ ॥  
तद् अहं सम्प्रबोध्यैनं सुभूतिं द्विजसत्तमम्*  ।  
समाधिध्यानवर्यासु योजयेयं स सर्वथा  ॥ क्द_८८ ॥  
इति मत्वा गुरुश् चैनं सुभूतिं समबोधयत्*  ।  
शृणु वत्स हितं वक्ष्ये तत्र भव समाहितः  ॥ क्द_८९ ॥  
  
-------------------- वैद्य, प्। २७१ --------------------  

सर्ववर्णाग्रजो विप्रः सर्वजातिवरोत्तमः  ।  
ब्राह्मणो ऽस्मीत्य् अहङ्कारो न कर्तव्यः कदाचन  ॥ क्द_९० ॥  
न जीवो ब्राह्मणस् तावद् यस्मात् संस्कारतो द्विजः  ।  
जीवश् चेद् ब्राह्मणस् तावद् वृथा स्याद् धर्मसंस्कृतैः  ॥ क्द_९१ ॥  
आद्यन्ते पशवो देवा इति वेदे ऽपि कथ्यते  ।  
ततो धर्माभिसंस्कारैः सर्वे स्युर् मानवा द्विजाः  ॥ क्द_९२ ॥  
श्वपचा अपि धर्मस्थाः संस्कृताः स्युर् द्विजाधमाः  ।  
गुणधर्मानुसारैश् च देवा दैत्याश् च मानुषाः  ॥ क्द_९३ ॥  
सत्वधर्मधरा देवा रजोधर्मधरा नराः  ।  
तमोधर्मधरा दैत्या इति सिद्धान्तसम्मतम्*  ॥ क्द_९४ ॥  
इति धर्मगुणाधानात् त्रैधातुकभवालये  ।  
चतुर्योनिसमुद्भूताः षड्गतिषु भ्रमन्ति ते  ॥ क्द_९५ ॥  
तत्रापि कर्मभेदेन जातिभेदा ह्य् अनेकशः  ।  
जातिष्व् अपि च सर्वासु स्वकर्मपरिणामतः  ॥ क्द_९६ ॥  
सत्वा नैकविधा जाता अधमोत्तमम् अध्यमाः  ।  
ये सत्वास् तामसा रौद्रा हिंसाकर्मानुसंरताः  ।  
ते ऽधोभुवनसञ्जाता वसन्ति क्लेशभागिनः  ॥ क्द_९७ ॥  
रजोधर्मरता ये हि रागचर्यानुसारिणः  ।  
ते सत्वा भूमिसञ्जाता वसन्ति मानुषादयः  ॥ क्द_९८ ॥  
सत्वधर्मरता ये तु सात्विकाः शान्तचारिणः  ।  
ते देवा निर्मलानन्दा वसन्ति स्वर्गतिं गताः  ॥ क्द_९९ ॥  
तथैते सर्वसत्वाश् च गुणधर्मानुसारतः  ।  
स्वकृतं कर्म भुञ्जन्तो भ्राम्यन्ति त्रिभवालये  ॥ क्द_१०० ॥  
वृद्धिं प्राप्य गुणाश् चेत्थम् एकैकं गुणवृद्धितः  ।  
+ + + + + + + + + + + + + + + + +  ॥ क्द_१०१ ॥  
आकाशस्य गुणश् चैकः शब्द एव न चापरः  ।  
शब्दस्पर्शौ च वायोर् वै द्वौ गुणौ परिकीर्तितौ  ॥ क्द_१०२ ॥  
अग्नेः शब्दश् च स्पर्शश् च रूपम् एव त्रयो गुणाः  ।  
शब्दस्पर्शरूपरसाश् चत्वार्य् एव समीरणे  ॥ क्द_१०३ ॥  
स्पर्शः शब्दो रसो रूपं गन्धश् च पृथिवीगुणाः  ।  
एवं मिलितयोगैश् च ब्रह्माणोत्पत्तिर् उच्यते  ॥ क्द_१०४ ॥  
  
-------------------- वैद्य, प्। २७२ --------------------  

सर्वे जीवा मिलित्वैव ब्रह्माणांश् च समुद्भवाः (स्पेयेर्:ब्रह्माणांशसमुद्भवाः)  ।  
चतुरशीति लक्षाश् च प्रोक्ता वै जीवजातयः  ॥ क्द_१०५ ॥  
धर्मतः सुखिनो भूताः पापतो दुःखभागिनः  ।  
मिश्रतो मिश्रभुक्तार इत्य् उक्तम् अवदानिकैः  ॥ क्द_१०६ ॥  
भारते ऽपि तथा प्रोक्तम् ऋषिभिः कर्मवादिभिः  ।  
सप्त व्याधा दशारण्ये मृगाः कालिञ्जरे गिरौ  ॥ क्द_१०७ ॥  
चक्रवाकौ शरद्वीपे हंसाः सरसि मानसे  ।  
ते ऽपि जाताः कुरुक्षेत्रे ब्राह्मणा वेदपारगाः  ॥ क्द_१०८ ॥  
उक्तं च मानवे धर्मे मुनिना मुनिना + +  ।  
मिथ्याजीवेन जीवन् यः पतितो ब्राह्मणो ह्य् असौ  ॥ क्द_१०९ ॥  
वृषलीफेनपीतस्य निःश्वासोपहतस्य च  ।  
तयैव सहसुप्तस्य निष्कृतिर् नोपलभ्यते  ॥ क्द_११० ॥  
शूद्रीहस्तेन यो भुञ्क्ते मासम् एकं निरन्तरम्*  ।  
जीवमानो भवेच् छूद्रो मृतश् च स प्रजायते  ॥ क्द_१११ ॥  
अधीत्य चतुरो वेदान् साङ्गोपाङ्गांश् च तत्वतः  ।  
शूद्रात् प्रतिग्रहग्राही ब्राह्मणो जायते खरः  ॥ क्द_११२ ॥  
खरो द्वादश जन्मानि षष्टि जन्मानि सूकरः  ।  
श्वानः सप्तति जन्मानि इत्य् एवं मनुर् अब्रवीत्*  ॥ क्द_११३ ॥  
तथोक्तम् अवदाने ऽपि बुद्धेनाद्वयवादिना  ।  
ब्राह्मणो ऽदत्तम् आदाय बभूव वानराधिपः  ॥ क्द_११४ ॥  
तत्र स बुद्धनाथाय ददौ च पणसं मुदा  ।  
ततश् च मानवो भूत्वा पांशुदाता ह्य् अभूच् छिशुः  ॥ क्द_११५ ॥  
तत्कर्मफलतो राजा सर्वानन्दो बभूव सः  ।  
तत्रापि बुद्धनाथाय पिण्डपातं ददौ मुदा  ॥ क्द_११६ ॥  
तद्दीपङ्करप्रसादेन बोधिसत्वो ऽभवन् नृपः (स्पेयेर्: भवेन्)  ।  
सर्वपारमिताः पूर्य बुद्धो ऽपि स भविष्यति  ॥ क्द_११७ ॥  
इत्य् उक्तम् अवदाने ऽपि जिनेनाद्वयवादिना  ।  
तस्माच् चैवं विजानीया न जीवो ब्राह्मणः खलु  ॥ क्द_११८ ॥  
जात्यापि ब्राह्मणो नैव संस्कृतस् तु द्विजो भवेत्*  ।  
जात्या चेद् ब्राह्मणो भूतो वृथा स्यात् संस्कृतेर् विधिः  ॥ क्द_११९ ॥  
  
-------------------- वैद्य, प्। २७३ --------------------  

स्मृतौ हि तत् तथा प्रोक्तं ना जात्या धर्मतो द्विजः  ।  
+ + + + + + + + + + + + + + + +  ॥ क्द_१२० ॥  
धर्मसंस्कृतिवृत्तिस्थः श्वपचो ऽपि द्विजो भवेत्*  ।  
तथा हि मानवे धर्मे मनुनाभिहितं खलु  ॥ क्द_१२१ ॥  
अरणीगर्भसम्भूतः कठिनाख्यो महामुनिः  ।  
तपसा ब्राह्मणो जातस् तस्माज् जातिर् अकारणम्*  ॥ क्द_१२२ ॥  
कैवर्तिगर्भसम्भूतो व्यासो नाम महामुनिः  ।  
तपसा ब्राह्मणो जातस् तस्माज् जातिर् अकारणम्*  ॥ क्द_१२३ ॥  
उर्वशीगर्भसम्भूतो वसिष्ठाख्यो महामुनिः  ।  
तपसा ब्राह्मणो जातस् तस्माज् जातिर् अकारणम्*  ॥ क्द_१२४ ॥  
हरिणीगर्भसम्भूतो ऋष्यशृङ्गो महामुनिः  ।  
तपसा ब्राह्मणो जातस् तस्माज् जातिर् अकारणम्*  ॥ क्द_१२५ ॥  
चण्डालीगर्भसम्भूतो विश्वामित्रो महामुनिः  ।  
तपसा ब्राह्मणो जातस् तस्माज् जातिर् अकारणम्*  ॥ क्द_१२६ ॥  
तण्डुलीगर्भसम्भूतो नारदाख्यो महामुनिः  ।  
तपसा ब्राह्मणो जातस् तस्माज् जातिर् अकारणम्*  ॥ क्द_१२७ ॥  
एवम् अन्ये ऽपि सर्वे च ऋषयो ब्रह्मचारिणः  ।  
तपसा ब्राह्मणा भूता ब्राह्मणीगर्भसम्भवाः  ॥ क्द_१२८ ॥  
धर्मसंस्कारतः सर्वे मानवा ब्राह्मणाः खलु  ।  
धर्मवृत्तिप्रमाणेन सर्वे स्युर् ब्राह्मणा नराः  ॥ क्द_१२९ ॥  
एकवर्णम् इदं सर्वं ब्रह्मसृष्टिसमुद्भवम्*  ।  
धर्मकल्पविकल्पेन चातुर्वर्ण्यं प्रकल्पितम्*  ॥ क्द_१३० ॥  
सर्वे वै योनिजा मर्त्याः सर्वे मूत्रपुरीषिणः  ।  
एकेन्द्रियक्रियार्थाश् च तस्माच् छीलगुणैर् द्विजाः  ॥ क्द_१३१ ॥  
शूद्रो ऽपि शीलसम्पन्नो गुणवान् ब्राह्मणो भवेत्*  ।  
ब्राह्मणो ऽपि क्रियाहीनः शूद्रात् प्रत्यवरो भवेत्*  ॥ क्द_१३२ ॥  
गुणैर् धर्मैस् तथा शीलैर् वर्णा ह्य् अनेकजातयः  ।  
ब्रह्मजेषु हि सर्वेषु नरेषु किं विशेषता  ॥ क्द_१३३ ॥  
यथा भस्मनि सौवर्णे विशेष उपलभ्यते  ।  
ब्राह्मणे चान्यजातौ वा न विशेषो ऽस्ति वै तथा  ॥ क्द_१३४ ॥  
यथा प्रकाशतमसोर् विशेष उपलभ्यते  ।  
ब्राह्मणे चान्यजातौ वा विशेषो नैष विद्यते  ॥ क्द_१३४ ॥  
  
-------------------- वैद्य, प्। २७४ --------------------  

न हि ब्राह्मण आकाशान् मरुतो वा समुद्भवः  ।  
भित्वा वा पृथिवीं जातो जातवेदा यथारणेः  ॥ क्द_१३६ ॥  
ब्राह्मणा योनितो जाताश् चण्डाला अपि योनितः  ।  
श्रेष्ठत्वे वृषलत्वे च किं वास्ति भेदकारणम्*  ॥ क्द_१३७ ॥  
ब्राह्मणो ऽपि मृतोत्सृष्टो जुगुप्स्यो ऽशुचिर् उच्यते  ।  
वर्णास् सथव चाप्य् अन्ये का नु तत्र विशेषता  ॥ क्द_१३८ ॥  
यथा सिंहादिजन्तूनां पदादिभेदलक्षणम्*  ।  
देहसंस्थानलिङ्गैश् च नराणां किं विशेषता  ॥ क्द_१३९ ॥  
यथा हंसमयूरादि- पक्षिणां च विशेषता  ।  
मुखादिवर्णशब्दैश् च नराणां नास्ति भेदता  ॥ क्द_१४० ॥  
यथा च कृमिकीटानां कायसंस्थानभेदता  ।  
तथैव नरजातीनां नैवास्ति भेदलक्षणम्*  ॥ क्द_१४१ ॥  
यथा भूरुहवृक्षाणां पत्राद्याकारभेदता  ।  
तथा नास्ति मनुष्याणाम् आकृतेर् भेदलक्षणम्*  ॥ क्द_१४२ ॥  
तृणौषधादिशस्यानां यथाकृतिविशेषता  ।  
मानवानां तथा नास्ति संस्थानं भिन्नलक्षणम्* (स्पेयेर्:संस्थानभिन्नश्)  ॥ क्द_१४३ ॥  
धान्यादिव्रीहिजातीनां वर्णाकारादिलक्षणम्*  ।  
तथा नास्ति मनुष्याणां वर्णाकारविशेषता  ॥ क्द_१४४ ॥  
जातिकुन्दादिपुष्पाणां यथा वर्णादिभेदता  ।  
मानवानां तथा नास्ति वर्णगन्धादिभेदता  ॥ क्द_१४५ ॥  
जलजानां च पुष्पाणां पद्मादीनां विशेषता  ।  
वर्णसंस्थानगन्धाश् च नराणां तु तथा न हि  ॥ क्द_१४६ ॥  
यथाम्रादिफलानां च स्वादादिगुणभेदता  ।  
मनुजानां तथा नास्ति मांसास्थिगुणभेदता  ॥ क्द_१४७ ॥  
यथा षड्रसजातीनां गुणास्वादादिभेदता  ।  
तथा नास्ति मनुष्याणां षडिन्द्रियविशेषता  ॥ क्द_१४८ ॥  
यथा हेमादिधातूनां द्रव्यवर्णादिभेदता  ।  
तथा नास्ति मनुष्याणां संस्थानवर्णभेदता  ॥ क्द_१४९ ॥  
यथा वज्रादिरत्नानां संस्थानवर्णभेदता  ।  
तथा नास्ति मनुष्याणां शरीराकारभेदता  ॥ क्द_१५० ॥  
सममांसादिभेदाश् च षडिन्द्रियसमास् तथा  ।  
एकांशतो विशेषो न कुतो देहेषु भेदता  ॥ क्द_१५१ ॥  
  
-------------------- वैद्य, प्। २७५ --------------------  

यथा हि बालका बाला क्रीडमाना महापथे  ।  
पांशुपुञ्जानि सम्पिण्ड्य स्वयं नामानि कुर्वते  ॥ क्द_१५२ ॥  
इदं क्षीरम् इदं मांसम् इदं घृतम् इदं दधि  ।  
न च बालस्य वचनात् पांशवो ऽन्ना भवन्ति हि  ॥ क्द_१५३ ॥  
वर्णास् तथैव चत्वारः सुभूत इति कल्पिताः  ।  
पांशुपुञ्जाभिधानेन योगो ऽप्य् एष न विद्यते  ॥ क्द_१५८ ॥  
न केशेन न कऋणेन न शीर्षेण न चक्षुषा  ।  
न मुखेन न नासाया न ग्रीवया न बाहुना  ॥ क्द_१५५ ॥  
नोरसा न च पार्श्वेन न पृष्ठेनोदरेण वा  ।  
नोरुभ्याम् अथ जङ्गाभ्यां पाणिपादनखैर् न च  ॥ क्द_१५६ ॥  
न स्वरेण न वर्नेन न सर्वांशैर् न मैथुनैः  ।  
नैका विशेषता वापि मनुष्येषु न विद्यते  ॥ क्द_१५७ ॥  
तथा नास्ति यथान्यासु जातेर् लिङ्गं पृथक् पृथक्*  ।  
सामान्य् अकारणं मन्ये किञ्चिन् न भेदलक्षणम्*  ॥ क्द_१५८ ॥  
सञ्ज्ञामात्रेण कल्प्यन्ते ब्राह्मणाः क्षत्रियास् तथा  ।  
वैश्याः शूद्रास् तथान्ये ऽपि सञ्ज्ञामात्रे हि कीर्तिताः  ॥ क्द_१६९ ॥  
यथैकवृक्षजातानां फलानां नास्ति भेदता  ।  
तथैकम् अनुजातानां किं विशेषत्वलक्षणम्*  ॥ क्द_१६० ॥  
गुणधर्मानुचारेण जातिभेदा भवन्ति हि  ।  
चातुर्वर्ण्यम् इदं लोके सर्वं हि मनुसम्भवम्*  ॥ क्द_१६१ ॥  
गुणधर्मप्रमाणेन जातेर् नैव प्रमाणता  ।  
तथा च प्रोच्यते बौद्धैर् अवदानार्थकोविदैः  ॥ क्द_१६२ ॥  
मानवा ये प्रशान्तास्था सत्यधर्मव्रतान्विताः  ।  
ब्राह्मणास् ते महाशुद्धाश् चतुर्ब्रह्मविहारिणः  ॥ क्द_१६३ ॥  
परिग्रहान् परित्यज्य वनप्रस्थनिवासिनः  ।  
ये भजन्ति सदा ब्रह्म वानप्रस्था हि ते द्विजाः  ॥ क्द_१६४ ॥  
षट्कर्मनिरता ये तु श्रोत्रिया गृहवासिनः  ।  
महायज्ञसमाचारा उपाध्याया हि ते द्विजाः  ॥ क्द_१६५ ॥  
निरपेक्षाः स्वदेहे ऽपि त्यक्तमाराभिगोचराः  ।  
भिक्षाशिनो व्रतस्थास् ते भिक्षवो ब्रह्मवादिनः  ॥ क्द_१६६ ॥  
ये च मारान् विनिर्जित्य निःसङ्गा धीरमानसाः  ।  
तपन्ति पुण्यक्षेत्रेषु मानवास् ते तपस्विनः  ॥ क्द_१६७ ॥  
  
-------------------- वैद्य, प्। २७६ --------------------  

दशाकुशलनिर्भुक्ता दशाकुशलसंरताः  ।  
सत्यवाचो व्रतस्था ये ऋषयस् ते द्विजोत्तमाः  ॥ क्द_१६८ ॥  
ये च लोकप्रचारेषु विरता धर्ममानसाः  ।  
वाचंयमाश् च ते भद्रा मुनयः सत्यवादिनः  ॥ क्द_१६९ ॥  
ये च जितेन्द्रियग्रामा निर्मुक्तभवचारकाः  ।  
निर्ममा निरहङ्कारा यतयो योगिनो ऽपि ते  ॥ क्द_१७० ॥  
ये च स्थण्डिलम् आश्रित्य चरन्ति व्रतम् आदरात्*  ।  
ते ऽपि च मानवा धीराः स्थण्डिला जटिलास् तथा (स्पेयेर्: स्थाण्डिला)  ॥ क्द_१७१ ॥  
ये च भस्मविलिप्ताङ्गा हाराभरणभूषिताः  ।  
कापालिकाश् च ते वीराः श्मशानव्रतचारिणः  ॥ क्द_१७२ ॥  
ये समिद्धव्यद्रव्याणि जुह्वत्यग्नौ समाहिताः  ।  
ते होतारश् च यज्वानो वेदधर्मार्थसाधकाः  ॥ क्द_१७३ ॥  
ये च क्षत्राणि रक्षन्तः पालयन्ति सदा प्रजाः  ।  
सत्वरक्षाव्रताचाराः क्षत्रियास् ते नृपा नराः  ॥ क्द_१७४ ॥  
ये रञ्जयन्ति धर्मार्थे लोकान् नीतिप्रयोजकाः  ।  
राजानस् ते महावीराः सर्वधर्माभिपालकाः  ॥ क्द_१७५ ॥  
ये च सत्वहिताधाने विविधार्थानुकारिणः  ।  
वेशयन्ति प्रजा धर्मे वैश्यास् ते हि नरोत्तमाः  ॥ क्द_१७६ ॥  
व्रताचारविहीना ये सत्वरक्षार्थचारिणः  ।  
मन्यन्ते सेवया शुद्धिं शूद्रास् ते श्रेष्ठिनस् तथा  ॥ क्द_१७७ ॥  
ये च क्षेत्राणि कर्षन्ति धान्यादिव्रीहिसाधकाः  ।  
कृषिकास् ते नरा धान्यैः सत्वजीवानुपोषकाः  ॥ क्द_१७८ ॥  
साधयन्ति महत्कार्यं धनादिवस्तुसङ्ग्रहैः  ।  
वणिक्कर्माभिसंयुक्ता वणिजस् ते महोद्यमाः  ॥ क्द_१७९ ॥  
ये च सार्थान् समाहृत्य रत्नाकरसमागताः  ।  
साधयन्ति च रत्नानि सार्थवाहाश् च ते नराः  ॥ क्द_१८० ॥  
तथान्ये शिल्पविद्यादीन् ये च कुर्वन्ति मानवाः  ।  
शिल्पिनस् ते तथान्ये ऽपि स्वर्णकारादयो नराः  ॥ क्द_१८१ ॥  
ज्योतिर् विद्याविदो ये च गणयन्ति दिवानिशम्*  ।  
युगान्तकालविज्ञाता गणकास् ते ऽपि मानवाः  ॥ क्द_१८२ ॥  
धातुदोषान्य् अभिज्ञाय लोकानां परिचारकाः  ।  
भैषज्यं ये ददन्त्य् एव भिषजस् ते हि वैद्यकाः  ॥ क्द_१८३ ॥  
  
-------------------- वैद्य, प्। २७७ --------------------  

भूतदोषाण्य् अभिज्ञाय बलिपूजाविधानतः  ।  
शमयन्ति च ये भूतान् भौतिकास् ते ऽपि मानवाः  ॥ क्द_१८४ ॥  
एवं चान्ये ऽपि ये सत्वा यद् यत् कर्मानुचारिणः  ।  
तत् तत् कर्मानुशीलेन जातिधर्मप्रवृत्तिकाः  ॥ क्द_१८५ ॥  
ततो ये मानवाः क्रूरा निर्दयाः सत्वहिंसकाः  ।  
चण्डवृत्तिप्रचाराश् च चण्डाला इति ते स्मृताः  ॥ क्द_१८६ ॥  
ये भजन्ति शिवं नित्यं शिवभक्तिपरायणाः  ।  
ते शैवा मनुजा ज्ञेयाः शिवधर्मानुचारतः  ॥ क्द_१८७ ॥  
ये भजन्ति विष्णुं नित्यं विष्णुभक्तिपरायणाः  ।  
विष्णुधर्मसमाचाराद् वैष्णवास् ते ऽपि मानवाः  ॥ क्द_१८८ ॥  
ब्रह्माणं ये भजयन्त्य् एव ब्रह्मभक्तिपरायणाः  ।  
ब्रह्मधर्मसमाचाराद् ब्राह्मणास् ते ऽपि मानवाः  ॥ क्द_१८९ ॥  
ये भजन्ति महारौद्रं भैरवभक्तिमानसाः  ।  
महारौद्राश् च ते ख्याता भैरविकाश् च मानवाः  ॥ क्द_१९० ॥  
ये च माहेश्वरीं देवीं भजन्ति कुलधर्मिणः  ।  
माहेश्वरीव्रताधाराः कालिकास् ते ऽपि मानवाः  ॥ क्द_१९१ ॥  
येए भजन्ति सदा बुद्धं बौद्धधर्मपरायणाः  ।  
ते ऽपि च मानवा बौद्धाः सम्बोधिपदसाधिनः  ॥ क्द_१९२ ॥  
ये भजन्ति जिनं चैव जैनधर्मपरायणाः  ।  
ते ऽपि च मनुजा जैना जैनधर्मानुचारणात्*  ॥ क्द_१९३ ॥  
एवं चान्ये ऽपि ये सत्वा व्रतचर्यानुलिङ्गिनः  ।  
ते ऽपि च मानवाः सर्वे धर्मचर्यानुवर्णिनः  ॥ क्द_१९४ ॥  
यादृशं साध्यते कर्म तादृशी जातिता भवेत्*  ।  
प्रजापतिर् हि चैकत्वे निर्विशेषो ऽभवद् यतः  ॥ क्द_१९५ ॥  
न चेन्द्रियेषु नानात्वं क्रियावादेन दृश्यते  ।  
ब्राह्मणे चान्यजातौ वा नैषां किञ्चिद् विशिष्यते  ॥ क्द_१९६ ॥  
न ह्य् आत्मनः समुत्कर्षाच् छ्रेष्ठत्वम् इह युज्यते  ।  
शुक्रशोणितसम्भूतं योनिजं सर्वम् एव हि  ॥ क्द_१९७ ॥  
चातुर्वर्ण्यम् इदं लोकम् इति तीर्थ्यैर् विकल्पितम्*  ।  
ब्रह्मजा ब्राह्मणा नैवं धर्मसंस्कारजाः खलु  ॥ क्द_१९८ ॥  
यदि वा ब्रह्मजा विप्रा ब्राह्मणी कुत्र सम्भवा  ।  
ब्राह्मण्य् अपि तथा चैव ब्रह्मजा यदि साम्प्रतम्*  ॥ क्द_१९९ ॥  
  
-------------------- वैद्य, प्। २७८ --------------------  

ब्राह्मणस्य च सा भार्या स्याच् चैवेदं न युक्तितः  ।  
न भार्या भगिनी युक्ता ब्रह्मणां ब्रह्मजा यदि  ॥ क्द_२०० ॥  
न सत्वा ब्रह्मणो जाताः कर्मसंस्कारजास् त्वमी  ।  
निहीनोत्कृष्टमध्याश् च सत्वा नानाश्रयाः पृथक्*  ॥ क्द_२०१ ॥  
तेषां हि जातिसामान्याद् ब्राह्मणे क्षत्रिये तथा  ।  
वैश्यशूद्रे तथान्येषु समं ज्ञानं प्रवर्तते  ॥ क्द_२०२ ॥  
शीलं प्रधानं न कुलं प्रधानं कुलेन किं शीलविवर्जितेन  ।  
बहवो नरा नीचकुलप्रसूताः स्वर्गं गताः शीलम् उपेत्य धीराः  ॥ क्द_२०३ ॥  
न जातिर् दृश्यते देवैः शीलः कल्याणकारकः  ।  
चण्डालो ऽपि हि शीलस्थस् तं देवा ब्राह्मणं विदुः  ॥ क्द_२०४ ॥  
सत्यं ब्रह्म तपो ब्रह्म शीलश् चेन्द्रियसंयमः  ।  
सर्वभूतदया ब्रह्म एतद् ब्राह्मणलक्षणम्*  ॥ क्द_२०५ ॥  
सत्यं नास्ति तपो नास्ति नास्ति चेन्द्रियसंयमः  ।  
सर्वभूतदया नास्ति एतच् चण्डाललक्षणम्*  ॥ क्द_२०६ ॥  
देवमनुष्यनारीणां तिर्यग्योनिगतेष्व् अपि  ।  
मैथुनं नाधिगच्छन्ति ते नरा ब्राह्मणाः खलु  ॥ क्द_२०७ ॥  
शूद्रीहस्तेन यो भुङ्क्ते मासम् एकं निरन्तरम्*  ।  
जीवमानो भवेच् छूद्रो मृतः स श्वा प्रजायते  ॥ क्द_२०७ ॥  
शूद्रीपरिवृतो विप्रः शूद्री च गृहमेधिनी  ।  
वर्जितः पितृदेवैश् च रौरवं सो ऽधिगच्छति  ॥ क्द_२०८ ॥  
तस्माद् धर्मतपःशील- संयमज्ञानतो द्विजः  ।  
न त्व् एतैर् हि विना विप्रः किं स्यात् संस्कारमात्रतः  ॥ क्द_२१० ॥  
तन् न शरीरसंस्कार- मात्रेण ब्राह्मणो भवेत्*  ।  
संस्कृतेन द्विजो वा चेच् छूद्रो ऽपि संस्कृतो द्विजः  ॥ क्द_२११ ॥  
यदि विप्रः शरीरः स्यात् पावको ब्रह्महा भवेत्*  ।  
ब्रह्महत्या च बन्धूनां शरीरदहनाद् भवेत्*  ॥ क्द_२१२ ॥  
ब्राह्मणबीजसम्भूतः शूद्रो ऽपि न कथं द्विजः  ।  
तस्माद् धि ब्राह्मणो नैव देहसंस्कारमात्रतः  ॥ क्द_१२३ ॥  
सद्यः पतति मांसेन धात्वन्नक्षिरविक्रयी  ।  
ब्राह्मणो ऽपि भवेच् छूद्रः सुरया लवणेन च  ॥ क्द_२१४ ॥  
आकाशगामिनो प्रियाः पतिता मांसभक्षणात्*  ।  
विप्राणां पतनं दृष्ट्वा ततो मांसानि वर्जयेत्  ॥ क्द_२१५ ॥  
  
-------------------- वैद्य, प्। २७९ --------------------  

भक्ष्यन्ते येन मांसानि भक्ष्यते तेन किं न हि  ।  
अभक्ष्यभक्षणाच् चैव ब्राह्मणः पतितो भवेत्*  ॥ क्द_२१६ ॥  
पतितो ब्राह्मणश् चैवं संस्कारं नार्हति पुनः  ।  
तस्माज् ज्ञानं विना नैव शरीरो ब्राह्मणो भवेत्*  ॥ क्द_२१७ ॥  
ज्ञानवान् हि भवेत् पूज्यो ब्राह्मणा अपि मानवाः  ।  
समानेषु च देहेषु कुत्राप्य् अस्ति विशेषता  ॥ क्द_२१८ ॥  
तस्माज् ज्ञानप्रमाणेन न शरीरप्रमाणता  ।  
यथा करोति भाण्दानि मृत्तिकयैव भार्गवः  ॥ क्द_२१९ ॥  
मृत्तिकाया न भेदो ऽस्ति तत्कृतभाजनेष्व् अपि  ।  
किं तु प्रक्षिप्तवस्तूनां सञ्ज्ञयाख्यायते खलु  ॥ क्द_२२० ॥  
प्रक्षिप्तं यत्र यद् द्रव्यं तद् भाण्डं तेन लक्ष्यते  ।  
ज्ञानधर्मगुणाचारैर् लक्ष्यते मानवस् तथा  ॥ क्द_२२१ ॥  
ज्ञानधर्मगुणाचारैर् विहीनो मानवः पशुः  ।  
ज्ञानविज्ञानभेदेन वर्तते गुणभेदता  ॥ क्द_२२२ ॥  
गुणभेदाद् भवेद् धर्म- भेदा च सम्प्रजायते  ।  
धर्मभेदात् ततः कर्म- भेदता सम्प्रवर्तते  ॥ क्द_२२३ ॥  
कर्मभेदात् तथाचार- भेदता च प्रवर्तते  ।  
तथाचारविशेषेण जातिभेदाः प्रवर्तिताः  ॥ क्द_२२४ ॥  
महाभूतसमुद्भूत- स्कन्धेष्व् आयतनेषु च  ।  
सर्वजन्तुशरीरेषु समेषु का विशेषता  ॥ क्द_२२५ ॥  
ज्ञानविज्ञानमात्रेण भिद्यन्ते खलु मानवाः  ।  
ज्ञानविज्ञानपात्रत्वात् पूज्यन्ते नीचजा अपि  ॥ क्द_२२६ ॥  
ज्ञानविज्ञानहीनत्वान् मानवो ऽपि न पूज्यते  ।  
पशुवत्स नराकारः ततः पूजा न चाकृतेः  ॥ क्द_२२७ ॥  
ज्ञानेनापि द्विजो नैव कर्माचारप्रमाणतः  ।  
ज्ञानेन यदि वा विप्रः शूद्रो ऽपि ब्राह्मणो भवेत्*  ॥ क्द_२२८ ॥  
अन्ये ऽपि बहवः सन्ति सकैवर्तादिनीचजाः  ।  
ज्ञानवन्तश् च ये धीरास् ते ऽपि स्युर् ब्राह्मणाः खलु  ॥ क्द_२२९ ॥  
तमाच् च ज्ञानमात्रेण ब्राह्मणो न भवेत् खलु  ।  
कर्माचारप्रमाणेन न ज्ञानस्य प्रमाणता  ॥ क्द_२३० ॥  
कर्मणापि द्विजो नैव शुद्धाचारप्रमाणतः  ।  
कर्मणा वै द्विजाश् चैवं सर्वे स्युर् ब्राह्मणाः खलु  ॥ क्द_२३१ ॥  
  
-------------------- वैद्य, प्। २८० --------------------  

सन्ति हि बहवो लोके महायज्ञादिकर्मिणः  ।  
क्षत्रियवैश्यशूद्राश् च कथं न ब्राह्मणा नु ते  ॥ क्द_२३२ ॥  
तस्मान् न कर्ममात्रेण ब्राह्मणाः स्युर् नराः खलु  ।  
नापि स्वाचारमात्रेण ब्राह्मणाः स्युस् तथा नराः  ॥ क्द_२३३ ॥  
यदि स्वाचारतो विप्रः सर्वे स्युर् ब्राह्मणाः खलु  ।  
ये ये स्वाचारवन्तश् च ते ते स्युर् ब्राह्मणाः किल  ॥ क्द_२३४ ॥  
सन्ति च बहवः शूद्राः शुद्धाचारसमन्विताः  ।  
व्रतोपवासधर्मिष्टा नीचजा अपि सन्ति च  ॥ क्द_२३५ ॥  
ते ऽपि स्युर् ब्राह्मणाश् चैवं यद्य् आचारप्रमाणता  ।  
तस्माद् आचारमात्रेण ब्राह्मणा नैव मानुषाः  ॥ क्द_२३६ ॥  
वेदेनापि तथा नैव ब्राह्मणाः स्युर् नरोत्तमाः  ।  
यदि वेदैर् भवेद् विप्रो राक्षसो ऽपि द्विजः खलु  ॥ क्द_२३७ ॥  
तथाभूद् रावणो नाम राक्षसो वेदपारगः  ।  
सर्वे ऽपि राक्षसाश् चैवं वेदकर्मानुचारकाः  ॥ क्द_२३८ ॥  
कथं ते ब्राह्मणा नैव यदि वेदाद् द्विजो भवेत्*  ।  
तस्माच् च वेदमात्रेण नैव स्युर् ब्राह्मणाः खलु  ॥ क्द_२३० ॥  
सत्यधर्मप्रमाणेन सर्वम् एकं जगद् ध्रुवम्*  ।  
चातुर्वर्ण्यम् इदं लोकं तीर्थिकैर् इति कल्पितम्*  ॥ क्द_२४० ॥  
तथा च कल्प्यते लोक- बोधार्थम् इति तीर्थिकैः  ।  
स्वयम्भूदेहसम्भूतं चातुर्वर्ण्यम् इदं खलु  ॥ क्द_२४१ ॥  
मुखतो ब्राह्मणो जातो बाहुभ्यां क्षत्रियः स्मृतः  ।  
ऊरुभ्यां सम्भवो वैश्यः पद्भ्यां शूद्रः समुद्भवः  ॥ क्द_२४२ ॥  
तथा चेद् धि भवेद् दोषो धर्मेषु वर्णवादिनाम्*  ।  
अगम्यगमनाच् चैवं कथं धर्मविशुद्धिता  ॥ क्द_२४३ ॥  
यदि विप्रो मुखाज् जातो ब्राह्मणी कुत्र सम्भवा  ।  
ब्राह्मण्य् अपि मुखाज् जाता स्वसा भार्या कथं ननु  ॥ क्द_२४४ ॥  
तथा च क्षत्रिया जाता बाहुभ्याम् एव चेत् तथा  ।  
क्षत्रियस्य भवेद् भार्या क्षत्रिया भगिनी खलु  ॥ क्द_२४५ ॥  
वैश्यापि हि तथा चैवम् ऊरुभ्याम् एव सम्भवा  ।  
वैश्यस्यापि भवेद् भार्या वैश्या तु भगिनी विशः  ॥ क्द_२४६ ॥  
पद्भ्यां जातो यथा शूद्रः शूद्री चापि तथोद्भवा  ।  
शूद्रस्यापि भवेद् भार्या शूद्री हि भगिनी खलु  ॥ क्द_२४७ ॥  
  
-------------------- वैद्य, प्। २८१ --------------------  

न युक्ता भगिनी भार्या तथा धर्मः कथं भवेत्*  ।  
अगम्यगमनाच् चैवम् अधर्म एव सम्भवेत्*  ॥ क्द_२४८ ॥  
ततो ऽत्यन्तविरुद्धं स्याद् ब्रह्मजा ब्राह्मणा यदि  ।  
धर्मक्रियाविशेषात् तु वर्णावस्थाः प्रतिष्ठिताः  ॥ क्द_२४९ ॥  
भारते ऽपि तथा चैवं धर्मराजो युधिष्ठिरः  ।  
वैशम्पायनम् आगम्य प्राञ्जलिः पर्यपृच्छत  ॥ क्द_२५० ॥  
के ते ये ब्राह्मणाः प्रोक्ताः किं वा ब्राह्मणलक्षणम्*  ।  
एतद् इच्छामि भो ज्ञातुं तद्भवान् व्याकरोतु मे  ॥ क्द_२५१ ॥  
इति श्रुत्वा महाविज्ञो वैशम्पायन आदरात्*  ।  
प्रत्युवाचेति कौन्तेय शृणु तत् कथ्यते मया  ॥ क्द_२५२ ॥  
क्षान्त्यादिभिर् गुणैर् युक्तस् त्यक्तदण्डो निरामिषः  ।  
न हन्ति सर्वभूतानि प्रथमं ब्राह्मलक्षणम्*  ॥ क्द_२५३ ॥  
यदा सर्वपरद्रव्यं पथि वा यदि वा गृहे  ।  
अदत्तं नैव गृह्णाति द्वितीयं ब्राह्मलक्षणम्*  ॥ क्द_२५४ ॥  
त्यक्तक्रूरस्वभावस् तु निर्ममो निःपरिग्रहः  ।  
मुक्तश् चरति यो नित्यं तृतीयं ब्राह्मलक्षणम्*  ॥ क्द_२५५ ॥  
देवमनुष्यनारीणां तिर्यग्योनिगतेष्व् अपि  ।  
मैथुनं हि सदा त्यक्तं चतुर्थं ब्राह्मलक्षणम्*  ॥ क्द_२५६ ॥  
सत्यं शौचं दया शौचं शौचम् इन्द्रियनिग्रहः  ।  
सर्वभूतदया शौचं तपः शौचं च पञ्चमम्*  ॥ क्द_२५७ ॥  
पञ्चलक्षणसम्पन्न ईदृशो यो भवेद् द्विजः  ।  
तम् अहं ब्राह्मणं ब्रूयां शेषाः शुद्रा युधिष्ठिर  ॥ क्द_२५८ ॥  
न कुलेन न जात्या च क्रियाभिर् ब्राह्मणो न च  ।  
चाण्डालो ऽपि हि वृत्तस्थो ब्राह्मणः स युधिष्ठिर  ॥ क्द_२५९ ॥  
अहिंसा ब्रह्मचर्यं च विशुद्धात्मापरिग्रहः  ।  
फलेष्व् अनभिलिप्साथ ब्राह्मणः स्याद् युधिष्ठिर  ॥ क्द_२६० ॥  
एकवर्णम् इदं विश्वं पूर्वम् आसीद् युधिष्ठिर  ।  
कर्मक्रियाविशेषेण चातुर्वर्ण्यं प्रतिष्ठितम्*  ॥ क्द_२६१ ॥  
सर्वे वै योनिजा मर्त्याः सर्वे मूत्रपुरीषिणः  ।  
एकेन्द्रियक्रियार्थाश् च तस्माच् छीलगुणैर् द्विजाः  ॥ क्द_२६२ ॥  
शूद्रो ऽपि शीलसम्पन्नो गुणवान् ब्राह्मणो भवेत्*  ।  
ब्राह्मणो ऽपि क्रियाहीनः शूद्रात् प्रत्यवरो भवेत्*  ॥ क्द_२६३ ॥  
  
-------------------- वैद्य, प्। २८२ --------------------  

पञ्चेन्द्रियार्णवं घोरं यदि शूद्रो ऽपि तीर्णवान्*  ।  
तस्मै दानं प्रदातव्यम् अप्रमेयं युधिष्ठिर  ॥ क्द_२६४ ॥  
न जातिर् दृश्यते राजन् गुणाः कल्याणकारकाः  ।  
गुणविद्यानिधिर् विद्वान् ब्राह्मणो ब्रह्मचाराणात्*  ॥ क्द_२६५ ॥  
जीवितं यस्य लोकार्थे धर्मार्थे यस्य जीवितम्*  ।  
अहोरात्रं चरेन् मुक्तस् तं देवा ब्राह्मणं विदुः  ॥ क्द_२६६ ॥  
परित्यज्य गृहावासं ये स्थिता मोक्षकाङ्क्षिणः  ।  
कामेष्व् असक्ताः कौन्तेय ब्राह्मणास् ते युधिष्ठिर  ॥ क्द_२६७ ॥  
अहिंसा निर्ममत्वं वा सत्कृत्यस्य विवर्जनम्*  ।  
रागद्वेषनिवृत्तिश् च एतद् ब्राह्मणलक्षणम्*  ॥ क्द_२६८ ॥  
क्षमा दया दमो दानं सत्यं शौचं स्मृतिर् घृणा  ।  
विद्या विद्यानमाधीत्यम् एतद् ब्राह्मणलक्षणम्*  ॥ क्द_२६९ ॥  
गायत्रीमात्रसारो ऽपि वरं विप्रः सुयन्त्रितः  ।  
नाधित्य चतुरो वेदान् सर्वाशी सर्वविक्रयी  ॥ क्द_२७० ॥  
एकरात्रोषितस्यापि या गतिर् ब्रह्मचारिणः  ।  
न तां क्रतुसहस्रेण प्राप्नुवन्ति युधिष्ठिर  ॥ क्द_२७१ ॥  
पारगः सर्ववेदानां सर्वतीर्थाभिषिञ्चनैः  ।  
युक्तश् चरति धर्मं यो तं देवा ब्राह्मणं विदुः  ॥ क्द_२७२ ॥  
यदा न कुरुते पापं सर्वभूतेषु दारुणम्*  ।  
कायेन मनसा वाचा ब्रह्म सम्पद्यते तदा  ॥ क्द_२७३ ॥  
यस्य लोकहिते चित्तं मैत्रीयुक्तम् इवात्मजे  ।  
तेन सम्पद्यते ब्रह्म तस्मान् मैत्रीं विभावय  ॥ क्द_२७४ ॥  
यस्य लोकेषु कारुण्यं स्वात्मजे इव दुःखिते  ।  
तेन सम्पद्यते ब्रह्म तस्मात् कारुणिको भव  ॥ क्द_२७५ ॥  
यच् चित्तं मुदितं लोके सुखीभूते इवात्मजे  ।  
तस्य सञ्जायते ब्रह्म तल् लोके मोदवांश् चर  ॥ क्द_२७६ ॥  
यस्योपेक्षायुतं चित्तं सर्वलोकेष्व् इवात्मजे  ।  
तस्य सञ्जायते ब्रह्म तद् उपेक्षायुतश् चर  ॥ क्द_२७७ ॥  
एतद् धि परमं ब्रह्म- विहारं ब्रह्मसाधनम्*  ।  
ज्ञात्वा लोकहितार्थेन चर ब्रह्मविहारिणम्* (स्पेयेर्: ब्रह्मविहारणम्*)  ॥ क्द_२७८ ॥  
ततः क्लेशान् विनिर्जित्वा स्वात्मचित्तसमाहितः  ।  
ब्रह्मप्रणिधिम् आलम्ब्य स्थिरीभव समाधिषु  ॥ क्द_२७९ ॥  
  
-------------------- वैद्य, प्। २८३ --------------------  

तथा ब्रह्मगुणाधानाद् ब्रह्मर्षिस् त्वं भवेः किल  ।  
पञ्चाभिज्ञपदप्राप्तो ब्रह्मलोकम् अवाप्नुयाः  ॥ क्द_२८० ॥  
इति श्रुत्वा गुरोर् वाक्य स सुभूतिर् गुणोत्सुकः  ।  
तथेति प्रतिसंश्रुत्य ध्यानचर्याम् उपाश्रयत्*  ॥ क्द_२८१ ॥  
ततो ऽन्यद् वनम् आश्रित्य गुरोर् आज्ञासमाधृतः  ।  
सर्वेन्द्रियविनिर्गत्या व्यहरद्ध्यानतत्परः  ॥ क्द_२८२ ॥  
तत्राधिवसतो ऽस्यापि क्रोधाग्निः समुदीरितः  ।  
कर्माधानबलाभ्यासान् नैव शान्तिम् उपाययौ  ॥ क्द_२८३ ॥  
तत्र च वनषण्डे या वसन्ती वनदेवता  ।  
सा सुभूतिं महाक्रोधं दृष्ट्वैवं समचिन्तयत्*  ॥ क्द_२८४ ॥  
सुभूतिर् ब्राह्मणो ह्य् एष सर्ववेदार्थपारगः  ।  
सर्वमन्त्रविधानज्ञः सुतीक्ष्णक्रोधबाहुलः  ॥ क्द_२८५ ॥  
कदाचित् कुपितश् चायं क्रोधतः शापवह्निना  ।  
धक्ष्यति पर्वतांश् चापि सपक्षिजन्तुमानवान्*  ॥ क्द_२८६ ॥  
समाधिध्यानयुक्तो ऽपि नैव चित्तसमाहितः  ।  
ज्ञानविज्ञानधर्मेषु विशेषं नाधिगच्छति  ॥ क्द_२८७ ॥  
यदि बौद्धेषु धर्मेषु नियुक्तो ऽयं द्विजोत्तमः  ।  
क्षिप्रं क्लेशान् विनिर्जित्य बोधिचित्तं च लप्स्यति  ॥ क्द_२८८ ॥  
बोधिचित्ते प्रलब्धे तु तदा लोकहिते चरेत्*  ।  
बोधिसत्वो महाविज्ञो भविष्यति न संशयः  ॥ क्द_२८९ ॥  
इति निश्चित्य सा देवी कारुण्यहितमानसा  ।  
तं सुभूतिं समागम्य जगादैवं पुरः स्थिता  ॥ क्द_२९० ॥  
शृणु वत्स महाभाग यन् मया हितम् उच्यते  ।  
धन्यो ऽसि त्वं महाधीर महर्षिर् द्विजसत्तम  ॥ क्द_२९१ ॥  
किमर्थं वससे चैवम् एकाकी निर्जने वने  ।  
निश्चित्तः प्रतिसंलीनः काष्ठपाषाणवद्वृथा  ॥ क्द_२९२ ॥  
धर्मार्थकाममोक्षेषु यदि वाञ्छास्ति ते यते  ।  
बुद्धस्य वचनं श्रुत्वा चर सम्बोधिसत्पथे  ॥ क्द_२९३ ॥  
बुद्धो हि भगवान् नाथः सर्वज्ञो लोकनायकः  ।  
मुनीन्द्रः श्रीधनः शास्ता सर्वधर्मानुपालकः  ॥ क्द_२९४ ॥  
तस्यैव धर्मता शुद्धा दशकुशलसम्मता  ।  
षट् च पारमिताः ख्याताः परत्रेह शिवङ्कराः  ॥ क्द_२९५ ॥  
  
-------------------- वैद्य, प्। २८४ --------------------  

धन्यास् ते भिक्षवश् चैव बुद्धस्योपासकाश् च ये  ।  
सर्वसत्वहितार्थेन सम्बोधिगुणसाधकाः  ॥ क्द_२९६ ॥  
त्वं चापि हि तथा मत्वा स्वपरात्महितार्थतः  ।  
त्रिरत्नशरणं गत्वा चर ब्रह्मन् व्रतोत्तमम्*  ॥ क्द_२९७ ॥  
ततः क्लेशगणान् हित्वा ब्रह्मचारिञ् जिनेन्द्रवत्*  ।  
साक्षाद् अर्हत्पदं प्राप्य निर्वृतिसुखम् आप्नुयाः  ॥ क्द_२९८ ॥  
इति श्रुत्वा सुभूतिः स त्रिरत्नगुणवर्णनाम्*  ।  
तथानुमोदितः प्राह तां देवतां पुरः स्थिताम्*  ॥ क्द_२९९ ॥  
तथाहं देवते यामि सम्बुद्धदर्शनं प्रति  ।  
त्रिरत्नसमयं प्राप्तुम् इच्चामि त्वत्प्रसादतः  ॥ क्द_३०० ॥  
यदि ते ऽस्ति कृपा देवि मयि मोक्षार्थसाधिनि  ।  
सम्बुद्धं दर्शय क्षिप्रं तद्धर्मेषु निवेशय  ॥ क्द_३०१ ॥  
त्रिरत्नशरणं गत्वा चरिष्ये तद् व्रतोत्तमम्*  ।  
तथाशु कृपया नीत्वा मां विहारे प्रवेशय  ॥ क्द_३०२ ॥  
इति श्रुत्वा वचस् तस्य सुभूतेर् वनदेवता  ।  
विज्ञाय बोधिमार्गेषु चित्तं तथानुमोदितम्*  ॥ क्द_३०३ ॥  
तत एव समागृह्य सुभूतिं ब्रह्मचारिणम्*  ।  
ऋद्ध्या साकाशमार्गेण निनाय जिनमन्दिरम्*  ॥ क्द_३०४ ॥  
सुभूतिस् तत्र सम्प्राप्तो ददर्श जिनभास्करम्*  ।  
भगवन्तं महासौम्यं लक्षणैः समलङ्कृतम्*  ॥ क्द_३०५ ॥  
व्यञ्जनैश् च विराजन्तं व्यामप्रभामहोज्ज्वलम्*  ।  
सहस्रकिरणाधिक्यं रत्नाङ्गम् इव जङ्गमम्*  ॥ क्द_३०६ ॥  
समन्ततो महाभद्रं जगन्नाथं मुनीश्वरम्*  ।  
सर्वदेवाधिपं सम्यक्- सम्बोधिगुणसागरम्*  ॥ क्द_३०७ ॥  
दृष्ट्वैव सहसा चाथ सुभूतेस् तस्य सर्वथा  ।  
आधातो यश् च सत्वेषु स प्रतिविगतो ऽप्य् अभूत्*  ॥ क्द_३०८ ॥  
ततः प्रसादजातो ऽसौ सुभूतिर् द्विजसत्तमः  ।  
नत्वा पादौ मुनेर् धर्मं श्रोतुं तस्थौ मुदाः पुरः  ॥ क्द_३०९ ॥  
ततो ऽसौ भगवांस् तस्य सुभूतेश् चित्तशुद्धताम्*  ।  
ज्ञात्वार्यसत्यधर्माणि दिदेशैवं सविस्तरम्  ॥ क्द_३१० ॥  
शृणु विप्र महाभाग सर्वसत्वहितार्थतः  ।  
यदि ते धर्मवाञ्छास्ति सम्बोधिपदसाधने  ॥ क्द_३११ ॥  
  
-------------------- वैद्य, प्। २८५ --------------------  

भावनीया सदा मैत्री सत्वेष् एवं यथात्मजे  ।  
धर्ममाता यतो मैत्री तन् न त्याज्या कदाचन  ॥ क्द_३१२ ॥  
करुणा च तथा कार्या सत्वेष् अपि यथात्मजे  ।  
कारुण्याद् वर्धते धर्मस् त कारुण्यं सदा कुरु  ॥ क्द_३१३ ॥  
मुदितापि सदा साध्या सत्वेषु च यथात्मजे  ।  
मुदितां हि समालम्ब्य बोधिपदम् अवाप्नुयाः  ॥ क्द_३१४ ॥  
उपेक्षापि सदा धार्या सत्वेष्व् अपि यथात्मजे  ।  
उपेक्षातो लभेत् सौख्यं तदुपेक्षां सदा भज  ॥ क्द_३१५ ॥  
इमे धर्मा हि चत्वारश् चतुर्वर्गफलाप्तये  ।  
तत्प्राप्त्यै साध्यतां यत्नाच् चतुर्ब्रह्मविहारता  ॥ क्द_३१६ ॥  
इति श्रुत्वार्यधर्माणि स सुभूतिः प्रमोदितः  ।  
क्लेशसङ्घान् विनिर्जित्य बुद्धधर्मं समैक्षत  ॥ क्द_३१७ ॥  
सत्कायदृष्टिशैलं च विंशतिशिखरोद्गतम्*  ।  
विदार्य ज्ञानवज्रेण संसाररतिनिःस्पृहः  ॥ क्द_३१८ ॥  
स्रोतापत्तिफलं साक्षात् कृत्वा शिष्यो ऽभवन् मुनेः (स्पेयेर्: शिक्षो)  ।  
दृष्टसत्यो ऽथ सम्बुद्धं नत्वा चैव कृताञ्जलिः  ॥ क्द_३१९ ॥  
प्रव्रज्याप्रार्थनां चक्रे स्वाख्यातधर्मसाधने  ।  
नमस् ते भगवन् नाथ सर्वसत्वानुपालक  ॥ क्द_३२० ॥  
अद्याग्रेण जगद्बन्धो यामि ते शरणं सदा  ।  
तथा धर्मे च सङ्घेषु सम्बोधिगुणप्राप्तये  ॥ क्द_३२१ ॥  
प्रव्रज्यां देहि मे नाथ सद्धर्मेषु निवेशय  ।  
ब्रह्मचर्यं चरिष्ये ऽहं त्वदाज्ञां शिरसा वहन्*  ॥ क्द_३२२ ॥  
इत्य् उक्ते भगवान् दृष्ट्वा हस्तेन तच्छिरः स्पृशन्*  ।  
एहि भिक्षो चरस्वेति प्रवदंस् तं समग्रहीत्*  ॥ क्द_३२३ ॥  
एहीति प्रोक्तः स जिनेन मुण्डो पात्री सुसङ्घाटिपरीतदेहः  ।  
सद्यः प्रशान्तेन्द्रिय एव तस्थौ भिक्षुः सुभूतिः सुगतप्रभावात्*  ॥ क्द_३२४ ॥  
सच्चित्तलब्धः स मुनेः प्रसादात् प्रयुज्यमानो व्यहरत् समाधौ  ।  
व्यायच्छमानः खलु बोधिमार्गे सम्बुद्धधर्मे घटमान एव  ॥ क्द_३२५ ॥  
सर्वं च संसारम् अनित्यताहतं मत्वा च संसारगतिं विभङ्गिनीम्*  ।  
क्लेशांश् च सर्वान् प्रविहाय संयतः साक्षाच् च सो ऽर्हन्न् अभवन् महर्द्धिकः  ॥ क्द_३२६ ॥  
सुवीतरागः समलोष्टहेमा आकाशचित्तो धनसारवासी  ।  
भिन्दन्न् अविद्याद्रिम् इवाण्डकोशं प्रापदभिज्ञाः प्रतिसंविदश् च  ॥ क्द_३२७  ॥  
  
-------------------- वैद्य, प्। २८६ --------------------  

सत्कारलाभेषु पराङ्मुकत्वात् सशक्रदेवासुरमानुषाणाम्*  ।  
पूज्यश् च मान्यो अभिवादनीयो बभूव स ब्रह्मविहारचारी  ॥ क्द_३२८ ॥  
अथ सुभूतिर् आयुष्मान् समन्वाहरद् आत्मवान्*  ।  
कुतश् च्युतो ऽहम् आयातः कुत्र केन च कर्मणा  ॥ क्द_३२९ ॥  
अपश्यत् स ततश् चेति पञ्चजन्मशतानि च  ।  
नागयोनिसमुत्पन्नस् ततश् च्युत्वाहम् आगतः  ॥ क्द_३३० ॥  
यद् द्वेषाभ्यासतश् चासं क्रूरो लोकोपघातकः  ।  
तेनैव हेतुना चाहं महद्व्यसनम् आप्तवान्+  ॥ क्द_३३१ ॥  
इदानीं तु तथा चैतं क्रोधं प्रहातुम् आचरे  ।  
यस्यैव हेतुना लोका भ्रमन्ति नरकेषु ते  ॥ क्द_३३२ ॥  
तस्माद् अहं चरिष्यामि निःसङ्गो निरहङ्कृतिः  ।  
सङ्गाद् धि जायते माया मायायां जायते रतिः  ॥ क्द_३३३ ॥  
रतौ रागो ऽभिजायेत रागे मोहः प्रवर्धते  ।  
मूढस्य द्रूयते चित्तं स्वेष्टकार्योपघाततः  ॥ क्द_३३४ ॥  
उपघाताहते चित्ते क्रोधाग्निः परिदीप्यते  ।  
क्रोधानलसमुद्दीप्तो दहते स परान् अपि (स्पेयेर्: स्वपरान् अपि)  ॥ क्द_३३५ ॥  
यावत् क्रोधानलोद्दीप्तं स्वचित्तं क्लेशवायुभिः  ।  
तावत् किं तपसाप्य् एतन् निरर्थं दुःखहेतवे  ॥ क्द_३३६ ॥  
धर्मं सुचरितं पुण्यं दानशीलादिसाधनम्* (स्पेयेर्: धर्मसुचरितं)  ।  
कृतं कल्पसहस्रैर् यद् दहेत् क्रोधानलः क्षणात्*  ॥ क्द_३३७ ॥  
तस्मात् क्रोधाग्निशान्त्यर्थं कृत्वेन्द्रियविनिग्रहम्*  ।  
एकान्ते हि वसेयं च विविक्तारण्यगोचरे  ॥ क्द_३३८ ॥  
यदा च गरुडेनाहं बलाद् आकृष्य भक्षितः  ।  
यतीन् दृष्ट्वानुमोदं च कुर्वन् मृत्युम् अवाप्तवान्*  ॥ क्द_३३९ ॥  
तेनैव हेतुना चाद्य द्विजातिकुलसम्भवः  ।  
सर्वक्लेशान् विनिर्जित्य ब्रह्मचारी भवाम्य् अहम्*  ॥ क्द_३४० ॥  
अद्यापि चेत् तथा चात्र वसेयं जनपदाश्रमे(?)  ।  
केनचित् क्लेशितश् चाहं भ्रष्टिम् एवम् अवाप्नुयाम्*  ॥ क्द_३४१ ॥  
इति निश्चित्य चित्तेन सुभूतिर् निरहङ्कृतिः  ।  
विविक्ते ऽरण्यवासे स निःसङ्गो न्यवसत् सुधीः  ॥ क्द_३४२ ॥  
तथैकाकी वसंस् तत्र चतुर्थध्यानसंयुतः  ।  
फलमूलाम्बुसन्तुष्टो ब्रह्मचारी मुमोद सः  ॥ क्द_३४३ ॥  
  
-------------------- वैद्य, प्। २८७ --------------------  

अथ सङ्गे ऽपि ग्रामेषु देशे जनपदेषु च  ।  
भिक्षाहेतोर् विहर्तुं वा स सकामो ऽभवद् यदा  ॥ क्द_३४४ ॥  
तदा पूर्वम् असौ दृष्ट्वा गोचरम् अभ्यलक्षयत्*  ।  
अहो देशेषु सर्वत्र भवन्ति निर्गुणा जनाः  ॥ क्द_३४५ ॥  
मानिनो मदमोहान्धा दुष्टा मत्सरिणः शठाः  ।  
तत् कथं सञ्चरिष्ये ऽत्र भिक्षाहेतोः कुले कुले  ॥ क्द_३४६ ॥  
दूषयिष्यन्ति चित्तानि केचिद् दृष्ट्वैव मां यतिम्*  ।  
यद् धेतोर् जनाश् चैवं(?) भ्रमन्ति दुर्गतिष्व् अपि  ॥ क्द_३४७ ॥  
कल्पकोटिसहस्राणि नैव मुक्ताश् च दुर्गतेः  ।  
तद् अहं सर्वसत्वेषु कुन्तपिपीलिकादिषु  ॥ क्द_३४८ ॥  
दयाचित्तं समालम्ब्य वसेयं ध्यानसंरतः  ।  
येनैवं सर्वसतानां भवेच् चित्तं प्रसादितम्*  ।  
तम् एव धर्मम् आध्याय यतिर् मोक्षम् अवाप्नुयात्*  ॥ क्द_३४९ ॥  
इति सन्नह्य चित्तेन स सुभूतिः सुबुद्धिमान्*  ।  
विविक्ते ऽरण्यदेशे ऽपि न्यवसद् ध्यानसंरतः  ॥ क्द_३५० ॥  
अथ सो ऽर्हंस् त्रिमासानाम् अत्ययाद् बोधिमानसः  ।  
इत्य् एवं चिन्तयामास लोकानुग्रहकारणात्*  ॥ क्द_३५१ ॥  
किम् अत्र ध्यानसंलीनः करोमि लोकबोधनम्*  ।  
कियत् कालं च जीवेयं काष्ठपाषाणवत् स्थितः  ॥ क्द_३५२ ॥  
केवलं स्वमनस् तुष्ट्यै ध्यानं सौख्यार्थसाधनम्*  ।  
सुखं लब्ध्वापि किं सारं सत्वानुग्रहणं विना  ॥ क्द_३५३ ॥  
तस्माद् ध्यानात् समुत्थाय सत्वानुग्रहकारणात्*  ।  
ऋद्धिं प्रदर्श्य सम्बोधौ स्थापयिष्ये महज्जनान्*  ॥ क्द_३५४ ॥  
इति निश्चित्य चित्तेन स सुभूतिः समृद्धिमान्*  ।  
सत्वानां विनयार्थेन प्रातिहार्यम् अदर्शयत्*  ॥ क्द_३५५ ॥  
तदृद्धिनिर्मितान्य् एव गरुडानां महौजसाम्*  ।  
पञ्च कुलशतान्य् अत्र प्रसस्रिरे समन्ततः  ॥ क्द_३५६ ॥  
एतांश् च गरुदान् दृष्ट्वा नागाः सन्त्रसितास् ततः  ।  
इतस् ततः समुद्भ्रान्ताः सुभूतेः शरणं ययुः  ॥ क्द_३५७ ॥  
अथ स्वर्द्धिबलेनैव समाश्वास्य सुभूतिना  ।  
सर्वे नागाः सुपर्णेभ्यः परित्राताश् च सर्वतः  ॥ क्द_३५८ ॥  
  
-------------------- वैद्य, प्। २८८ --------------------  

पुनस् तेन सुपर्णानां विनयार्थं सुभूतिना  ।  
स्वर्द्धिवलप्रभावेण महान् नागो विनिर्मितः  ॥ क्द_३५९ ॥  
तेनाप्य् एवं सुपर्णानां पञ्च कुलशतानि च  ।  
अभिद्रुतानि नागेन समन्तत इतस् ततः  ॥ क्द_३६० ॥  
तेनैवाभिद्रुताः सर्वे गरुडास् त्रासम् आगताः  ।  
इतस् ततः समुद्भ्रान्ताः सुभूतेः शरणं ययुः  ॥ क्द_३६१ ॥  
सुभूतिना तथा चैवं सर्वे ते गरुडा अपि  ।  
स्वर्द्धिबलप्रभावेण समाश्वास्य सुरक्षिताः  ॥ क्द_३६२ ॥  
एवम् ऋद्धिप्रभावाणि सुभूतेस् तस्य सद्यतेः  ।  
दृष्ट्वा सर्वे जनौघास् ते सहर्षाद्भुतम् आययुः  ॥ क्द_३६३ ॥  
धन्यो ऽयम् ऋद्धिमान् भिक्षुर् अर्हन् सम्बुद्धसेवकः  ।  
येनैते रक्षिताः सर्वे नागाश् च गरुडा अपि  ॥ क्द_३६४ ॥  
इति सो ऽर्हन् सुभूतिस् तान् सर्वान् दृष्ट्वा प्रसन्नितान्*  ।  
सद्धर्मे विनयार्थेन मैत्रीधर्मम् उपादिशत्*  ॥ क्द_३६५ ॥  
शृणुध्वं मद्वचः सर्वे नागाश् च गरुडास् तथा  ।  
यदि मे शरणं याथ रमध्वं मैत्रमानसाः  ॥ क्द_३६६ ॥  
ये एते सुखिनो लोके सर्वे ते मैत्रचारिणः  ।  
ये एते दुःखिनो लोके सर्वे ते क्रोधिनो नराः  ॥ क्द_३६७ ॥  
तस्मात् क्रोधप्रहाणाय क्रियतां यत्नम् आदरात्*  ।  
यावच् चित्ते स्थितं क्रोधं तावन् मैत्री न भाव्यते  ॥ क्द_३६८ ॥  
न च द्वेषसमं पापं न च मैत्रीसमं तपः  ।  
तस्मान् मैत्री प्रयत्नेन भावनीया सदादरात्*  ॥ क्द_३६९ ॥  
मनः शमं न गृह्णाति न प्रीतिसुखम् अश्नुते  ।  
न निद्रां न धृतिं याति द्वेषशल्ये हृदि स्थिते  ॥ क्द_३७० ॥  
न द्विषन्तः क्षयं यान्ति यावज्जीवम् अपि घ्नतः  ।  
क्रोधम् एकं तु यो हन्यात् तेन सर्वे द्विषो हताः  ॥ क्द_३७१ ॥  
विकल्पेन् धनदीप्तेन जन्तुः क्रोधहविर् भुजा  ।  
दहत्य् आत्मानम् एवादौ परान् धक्ष्यति वा न वा  ॥ क्द_३७२ ॥  
जरा रूपवतां क्रोधस् तमश् चक्षुष्मताम् अपि  ।  
बन्धो धर्मार्थकामानां तस्मात् क्रोधो निवार्यताम्*  ॥ क्द_३७३ ॥  
दिव्यभोगानुभोक्ता च प्रासादे मणिमण्डिते  ।  
सुप्तो ऽपि न लभेन् निद्रां क्रोधपर्याकुलो नरः  ॥ क्द_३७४ ॥  
  
-------------------- वैद्य, प्। २८९ --------------------  

ऋषिभिर् योगिभिश् चाम्बु- फलमूलादितोषितैः  ।  
दग्धा जनपदाश् चापि क्रोधाच् छापहुताशनैः  ॥ क्द_३७५ ॥  
यच् छाङ्करो महारौद्रो निर्घृणो दृक्प्रभानलैः  ।  
ददाह ब्रह्मजं कामं तच् च क्रोधप्रभावतः  ॥ क्द_३७६ ॥  
यद् राजानो विरुद्धाश् च युद्धं कृत्वा परस्परम्*  ।  
मृत्युं यान्ति जनैः सार्धं तच् चापि क्रोधभावतः  ॥ क्द_३७७ ॥  
सुहृदो यत् सहायांश् च स्नेहविश्रम्भचारिणः  ।  
सत्यधर्माव् अनादृत्य घ्नन्ति क्रोधाद् अनार्यकाः  ॥ क्द_३७८ ॥  
साधवो ये महात्मानः संवृत्तिधर्मचारिणः  ।  
तान् अपि सम्मुखं घ्नन्ति दुर्वाग्बाणै रुषा खलाः  ॥ क्द_३७९ ॥  
मातरं जन्मदात्रीं च धात्रीर् वा स्नेहपालिनीः  ।  
स्वात्मजान् निर्दया घ्नन्ति तच् च क्रोधप्रभावतः  ॥ क्द_३८० ॥  
स्वात्मजाः पितरं यच् च स्नेहसत्कारपालकम्*  ।  
अविगणय्य पापानि घ्नन्ति क्रोधप्रभावतः  ॥ क्द_३८१ ॥  
गुरून् सद्धर्मशास्तॄंश् च कल्याणाध्वावतारकान्*  ।  
अनादृत्य भयं पापा घ्नन्ति क्रोधोद्धता नराः  ॥ क्द_३८२ ॥  
यत् पिता स्वात्मजं पुत्रं पुत्रीं वा बालकाम् अपि  ।  
निर्दयस् ताडयन् हन्ति तस्मात् क्रोधो महारिपुः  ॥ क्द_३८३ ॥  
भ्रातरः सहजाश् चापि रोषिता भेदिताशयाः  ।  
विगृह्णन्ति महाक्रुद्धास् तस्मात् क्रोधो महारिपुः  ॥ क्द_३८४ ॥  
यत् स्वयं परिणीतापि भार्या धर्मानुचारिणी  ।  
ताडिता त्यज्यते भर्त्रा क्रोधात् ततो महद् भयं*  ॥ क्द_३८५ ॥  
प्रमदापि च भर्तारं स्वामिनं स्नेहकारिणम्*  ।  
कुलधर्मम् अनादृत्य जहाति क्रोधतस् तथा  ॥ क्द_३८६ ॥  
ये शान्ता यतयो धीराश् चतुर्ब्रह्मविहारिणः  ।  
तान् अपि सम्मुखं दुष्टास् ताडयन्ति रुषान्विताः  ॥ क्द_३८७ ॥  
शान्तात्मा हितकृद्योगी क्षान्तिवादी वने वसन्*  ।  
सो ऽपि शकलितो राज्ञा स्वयम् एवासिना रुषा  ॥ क्द_३८८ ॥  
दानवा घ्नन्ति देवांश् च देवाश् च घ्नन्ति दानवान्*  ।  
अन्योन्यं विग्रहं कृत्वा प्रमथ्नन्ति रुषाकुलाः  ॥ क्द_३८९ ॥  
  
-------------------- वैद्य, प्। २९० --------------------  

आत्मानम् आत्मना हत्वा विषशस्त्रानलादिभिः  ।  
वसन्ति नरके घोरे ते ऽपि सर्वे रुषान्विताः  ॥ क्द_३९० ॥  
ये ये दुष्टाशयाः क्रूराः स्वपरार्थाभिघातकाः  ।  
पतन्ति नरके घोरे ते ऽपि सर्वे रुषाश्रयात्*  ॥ क्द_३९१ ॥  
क्रोधेन भिद्यते लोकः क्रोधेन परिभाष्यते  ।  
क्रोधेन हिंस्यते जन्तुस् तस्मात् क्रोधो महारिपुः  ॥ क्द_३९२ ॥  
क्रोधेनैव महारुद्रश् चिच् छेद ब्रह्मणः शिरः  ।  
तेनैव पातकेनैव भ्रान्तचित्तो ऽभवच् छिवः  ॥ क्द_३९३ ॥  
क्रोधेनैव तथा रुद्रः सुरज्येष्ठात्मजस्य च  ।  
श्वशुरस्यापि दक्षस्य च्छेदयामास मस्तकम्*  ।  
तत्पापकर्मणा ह्य् एव शिवो ऽप्य् अभूद् दिगम्बरः  ॥ क्द_३९४ ॥  
क्रोधेन ध्वंस्यते धर्मः क्रोधेन विलयं गतः  ।  
क्रोधेन त्यज्यते सत्यं तस्मात् क्रोधो महारिपुः  ॥ क्द_३९५ ॥  
यानि महान्ति पापानि महादुःखभयानि च  ।  
तानि सर्वाणि दुष्टानि क्रोधचित्तोद्भवानि च  ॥ क्द_३९६ ॥  
तत्क्रोधाद् अपरो वैरः पातको ऽन्यो न विद्यते  ।  
तस्मात् क्रोधविनाशाय प्रयतध्वं समाहिताः  ॥ क्द_३९७ ॥  
येन क्रोधो जितो वैरो ज्ञानवज्रेण साधुना  ।  
तेन सर्वे जिता दुष्टा शत्रवो दुःखदायकाः  ॥ क्द_३९८ ॥  
यस्य चित्ते दया नास्ति क्रोधानलविदाहिनि  ।  
स साधुपुरुषश् चापि नैव विश्वस्यते जनैः  ॥ क्द_३९९ ॥  
क्रोधकलङ्कितो यो हि सद्गुणालङ्कृतो यदि  ।  
स विद्वान् अपि नासेव्यो यथा वृक्षो ऽहिवेष्टितः  ॥ क्द_४०० ॥  
दानशीलादिसद्धर्म- वृत्तैश् च यदि भूषितः  ।  
क्रोधवान् न विभात्य् एव अहिपूर्णो यथा ह्रदः  ॥ क्द_४०१ ॥  
सर्वविद्याकलाज्ञो ऽपि समृद्धः शिल्पवान् अपि  ।  
अस्त्रमन्त्राद्यभिज्ञो ऽपि क्रोधवान् नैव सेव्यताम्*  ॥ क्द_४०२ ॥  
क्रोधवान् हस्यते लोकैः क्रोधवान् वध्यते जनैः  ।  
क्रोधवान् हीयते मित्रैः क्रोधवान् परिभूयते  ॥ क्द_४०३ ॥  
क्रोधो धर्मविरुद्धत्वाच् चतुर्वर्गविनाशकृत्*  ।  
तस्मात् क्रोधविनाशाय प्रयतध्वं समाहिताः  ॥ क्द_४०४ ॥  
  
-------------------- वैद्य, प्। २९१ --------------------  

क्रोधेन भिद्यते चित्तं भिन्नचित्तो विकीर्यते  ।  
विकीर्णः क्लिश्यते मारैः क्लेशितो ऽधैर्यतां व्रजेत्  ॥ क्द_४०५ ॥  
अधैर्यत्वाद् भवेन् मूढो मूढो दुष्टवशं व्रजेत्*  ।  
दुष्टमित्रोपदेशेन कुपथे चरते कुधीः  ॥ क्द_४०६ ॥  
असन् मार्गो समारूढो विपरीतं समाचरेत्*  ।  
विपरीतानुबोधेन भवेद् आर्यापवादकः  ॥ क्द_४०७ ॥  
सद्धर्मादीन् प्रतिक्षिप्य प्रतिमादीन् विघातयेत्*  ।  
इत्यादिपातकं कृत्वा पञ्चानन्तर्यम् आप्नुयात्*  ॥ क्द_४०८ ॥  
ततश् च नरकान् यायाद् रौरवादीन् समन्ततः  ।  
नरकान् नरकं गत्वा महादुःखम् अवाप्नुयात्*  ॥ क्द_४०९ ॥  
इत्थं दुःखानुवेदी स नरकेषु सदा वसेत्*  ।  
नरकेभ्यस् तम् उद्धर्तुं जिनो ऽपि नैव शक्नुयात्*  ॥ क्द_४१० ॥  
यावन्ति पापदुःखानि दुर्वृत्तिप्रभवानि हि  ।  
तानि सर्वाणि जानीध्वं क्रोधचित्तोद्भवानि हि  ॥ क्द_४११ ॥  
सर्वेषां पातकानां तत् क्रोधं मूलं जगुर् जिनाः  ।  
धर्माणां तु क्षमा मूलं यतः सौख्यं प्रवर्तते  ॥ क्द_४१२ ॥  
इति क्रोधं विनिर्जित्य क्षमैव साध्यतां सदा  ।  
मैत्रीचित्तं समालम्ब्य विहरध्वं यथासुखं  ॥ क्द_४१३ ॥  
आत्मनीव दया स्याच् चेत् स्वजने वा यथा जने  ।  
कस्य नाम भवेच् चित्तम् अधर्मप्रणयाशिवम्*  ॥ क्द_४१४ ॥  
दयावियोगतो लोकः परमामेति विक्रियाम्*  ।  
मनोवाक्कायविस्पन्दैः स्वजने ऽपि यथा जने  ॥ क्द_४१५ ॥  
धर्मार्थी न त्यजेद् अस्माद् दयाम् इष्टफलोदयाम्*  ।  
सुवृष्टिर् इव शस्यानि गुणान् सा हि प्रसूयते  ॥ क्द_४१६ ॥  
दयाक्रान्तं चित्तं न भवति परद्रोहरभसं शुचौ तस्मिन् वाणी व्रजति विकृतं नैव च तनुः  ।  
विवृद्धा तस्यैवं परहितरुचिर् मैत्र्यनुगता प्रदानक्षान्त्यादीञ् जनयति गुणान् कीर्त्यनुसृतान्*  ॥ क्द_४१७ ॥  
दयालुर् नोद्वेगं जनयति परेषाम् उपशमाद् दयालुर् विश्वास्यो भवति जगतां बान्धव इव  ।  
न संरम्भक्षोभः प्रभवति दयाधीर् अहृदये न कोपाग्निश् चित्ते ज्वलयति हि दयातोयशिशिरे  ॥ क्द_४१८ ॥  
  
-------------------- वैद्य, प्। २९२ --------------------  

सङ्क्षेपेण दयामतः स्थिरतया पश्यन्ति धर्मं बुधाः को नामास्ति गुणः स साधुदयितो यो नानुयातो दयाम्*  ।  
तस्मात् पुत्र इवात्मनीव च दयां नीत्वा प्रकर्षं जने सन्मैत्र्या विहरन्त एव मुदितां प्रोद्भावयध्वं सदा  ॥ क्द_४१९ ॥  
दयालोर् हृदये जाता मैत्री सद्धर्मसाधनी  ।  
तस्माद् दयां हृदि स्थाप्य मैत्री लोके प्रसार्यताम्*  ॥ क्द_४२० ॥  
मैत्रीमान् पुरुषः साधुर् देवैर् अपि प्रशस्यते  ।  
विश्वस्यते सदा सद्भिर् बान्धवैः स्वजनैर् जनैः  ॥ क्द_४२१ ॥  
मैत्रीमान् सज्जनो लोके निर्गुणो ऽपि प्रशोभते  ।  
मैत्रीमान् सन्मतिर् बन्धुर् लोकानां जगताम् अपि  ॥ क्द_४२२ ॥  
मैत्रीमाञ् जगताम् इष्टो मैत्रीमाञ् जगतां सुहृत्*  ।  
मैत्रीमाञ् जगतां मित्रो मैत्रीमाञ् जगतां सखा  ॥ क्द_४२३ ॥  
मैत्रीमान् पुरुषः श्रीमान् यत्र यत्र प्रगच्छति  ।  
तत्र तत्रैव सर्वत्र पूज्यते स्वजनैर् यथा  ॥ क्द_४२४ ॥  
बुद्धो हि जगतां बन्धुस् त्रैलोक्याधिपनायकः  ।  
सो ऽपि शास्ता विभात्य् एवं मैत्र्या संस्कारयञ् जगत्*  ॥ क्द_४२५ ॥  
ये ये सत्वा महाभिज्ञाः सर्वलोकानुकम्पकाः  ।  
पूज्यन्ते सत्वलोकैश् च ते ऽपि मैत्र्याः प्रभावतः  ॥ क्द_४२६ ॥  
बोधिसत्वा महासत्वा बोधिसम्भारसाधकाः  ।  
सर्वसत्वहितार्थस्थास् ते ऽपि मैत्रीप्रचारिणः  ॥ क्द_४२७ ॥  
यन् माता दुःखिताप्य् एवम् आ गर्भाद् बालकं सुतम्*  ।  
पाति स्नेहोपचारेण तच् च मैत्रीप्रभावतः  ॥ क्द_४२८ ॥  
यत् पिता बालकं पुत्रम् अभुञ्जानः स्वयं सुखम्*  ।  
पाति स्नेहोपचारेण तच् च मैत्रीप्रभावतः  ॥ क्द_४२९ ॥  
यच् च राजा प्रजाः पाति स्वयं वीरव्रतं दधत्*  ।  
दुर्जनान् मर्दयन् सर्वान् तच् च मैत्रीप्रभावतः  ॥ क्द_४३० ॥  
यच् च विद्वान् गुरुः शिष्यान् सद्धर्मार्थोपदर्शयन्*  ।  
प्रबोध्य बालकाञ् छास्ति तच् च मैत्रीप्रभावतः  ॥ क्द_४३१ ॥  
यच् च वीरा रणे स्थित्वा सहन्त्यरीन् प्रहारिणः  ।  
प्ररक्षन्ति स्वपक्षांश् च तच् च मैत्रीप्रभावतः  ॥ क्द_४३२ ॥  
  
-------------------- वैद्य, प्। २९३ --------------------  

सार्थवाहो ऽम्बुधिं गत्वा यत्नै रत्नानि साधयन्*  ।  
सत्वान् पाति ददद् दानं तच् च मैत्रीप्रभावतः  ॥ क्द_४३३ ॥  
यच् च भार्यानुयात्य् एव मृतेन स्वामिना सह  ।  
अनपेक्ष्य स्वजीवे ऽपि तच् च मैत्रीप्रभावतः  ॥ क्द_४३४ ॥  
पितृभ्यो मृतकेभ्यो ऽपि ददाति पिण्डम् आदरात्*  ।  
अनुशोचन् मुहुश् चापि तच् च मैत्रीप्रभावतः  ॥ क्द_४३५ ॥  
तिर्यग्योन्युद्भवाश् चापि पशवः क्रूरमानसाः  ।  
स्वसुतान् स्नेहतः पान्ति तच् च मैत्रीप्रभावतः  ॥ क्द_४३६ ॥  
कृम्याधिकीटयश् चापि क्रूरा गृध्रादिपक्षिणः  ।  
स्वबन्धून् स्नेहतः पान्ति तद् धि मैत्रीप्रभावतः  ॥ क्द_४३७ ॥  
चण्डाला निर्घृणा रौद्राः सत्वहिंसारताः खलाः  ।  
बान्धवांस् ते ऽपि रक्षन्ति तद् धि मैत्रीप्रभावतः  ॥ क्द_४३८ ॥  
यद् ददन्ति महासत्वाः स्वदेहे ऽप्य् अनपेक्षिताः  ।  
अर्थिभ्यः प्रार्थितं वस्तु तद् धि मैत्रीप्रभावतः  ॥ क्द_४३९ ॥  
एवम् अन्ये ऽपि ये लोका भोजयन्तः परस्परम्*  ।  
पालयन्ति महास्नेहात् तच् च मैत्रीप्रभावतः  ॥ क्द_४४० ॥  
मैत्री हि जगतां माता पिता शास्ता गुरुः प्रभुः  ।  
पतिर् मित्रः सुहृद् बन्धुस् तस्मान् मैत्री प्रसाध्यताम्+  ॥ क्द_४४१ ॥  
मैत्रीं विना न जायेत करुणा स्वात्मजे ऽपि च  ।  
न मुदिता न चोपेक्षा तस्मान् मैत्री प्रधीयताम्*  ॥ क्द_४४२ ॥  
एता ब्रह्मविहाराख्याः सम्बोधिपदसाधकाः  ।  
त्रैलोक्यभर्तृका नाथाः सर्वसत्वानुपालकाः  ॥ क्द_४४३ ॥  
एता विना न शोभन्ति महाभिज्ञास् तपस्विनः  ।  
कल्पकोटिसहस्राणि तप्त्वापि दुष्करं तपः  ॥ क्द_४४४ ॥  
एता हि परमाचार्याः सद्धर्मगुणदायकाः  ।  
एता विना न सिध्यन्ति सर्वपारमितारताः  ॥ क्द_४४५ ॥  
यावन्ति सुखभोग्यानि पुण्यसिद्धानि सर्वथा  ।  
तानि सर्वाणि जानीत मैत्रीमूलोद्भवानि हि  ॥ क्द_४४६ ॥  
तस्मात् सर्वप्रयत्नेन क्रोधं जित्वांवरैर् अपि  ।  
मैत्रीं चित्ते समाधाय कुरुध्वं प्राणिषु क्षमाम्*  ॥ क्द_४४७ ॥  
  
-------------------- वैद्य, प्। २९४ --------------------  

ततो धर्मप्रभावेण यूयं सर्वे ऽनुमोदिताः  ।  
यावज्जीवं सुखं भुक्त्वा सौखावतीं गमिष्यथ  ॥ क्द_४४८ ॥  
इति श्रुत्वा वचस् तस्य नागाश् च गरुडा यतेः  ।  
वैरानुशयतां त्यक्त्वा बभूवुर् मैत्रिचारिणः  ॥ क्द_४४९ ॥  
इति दृष्ट्वा च ते सत्वा विस्मयहर्षसंयुताः  ।  
धर्मानुमोदनं कृत्वा बभूवुर् मैत्रिचारिणः  ॥ क्द_४५० ॥  
एवं सुभूतिना तेन नागाश् च गरुडाश् च ते  ।  
मैत्रीधर्मोपदेशेन विनीता धर्मसत्पथे  ॥ क्द_४५१ ॥  
अथ श्रीभगवान् बुद्धः सर्वदर्शी विनायकः  ।  
भिक्षून् आमन्त्रयामास संवृतिचारकान् अपि  ॥ क्द_४५२ ॥  
पश्यध्वं भिक्षवो यूयं सुभूतिं ब्रह्मचारिणम्*  ।  
येनैते गरुडा नागा विनीता धर्मसत्पथे  ॥ क्द_४५३ ॥  
एष मे श्रावकाणां च भिक्षूणां ब्रह्मचारिणाम्*  ।  
सुभूतिः कुलपुत्रो ऽयम् अग्रो ऽरणाविहारिणाम्*  ॥ क्द_४५४ ॥  
इति तेन मुनीन्द्रेण सुभूतिर् एव सद्यतिः  ।  
निर्दिष्टः सर्वभिक्षूणाम् अग्रो ऽरणाविहारिणाम्*  ॥ क्द_४५५ ॥  
अथ ते भिक्षवः सर्वे संशयोद्धतमानसाः  ।  
च्छेतारं संशयानां तं पप्रच्छुर् एवम् ईश्वरम्*  ॥ क्द_४५६ ॥  
कानि भदन्त कर्माणि कृतान्य् अपि सुभूतिना  ।  
निर्दिष्टो भवता येन ज्येष्ठो ऽरणाविहारिणाम्*  ॥ क्द_४५७ ॥  
इति तैर् भिक्षुभिः पृष्टो भगवान् इत्य् उदाहरत्*  ।  
शृणुध्वं भिक्षवः सर्वे तत् कृतं यत् सुभूतिना  ॥ क्द_४५८ ॥  
सुभूतिना कृतं कर्म तत् को ऽन्यः परिभोक्ष्यते  ।  
येनैव यत् कृतं कर्म तेनैव तत् प्रभुज्यते  ॥ क्द_४५९ ॥  
भूतपूर्वम् अतीते ऽध्वन्य् अस्मिन्* कल्पे च भद्रके  ।  
वर्षसहस्रम् आयुष् च विंशतिगुणितं यदा  ॥ क्द_४६० ॥  
तस्मिंश् च समये बुद्धः काश्यपो नाम नायकः  ।  
विद्याचरणसम्पन्नः सुगतो लोकविज् जिनः  ॥ क्द_४६१ ॥  
शास्ता देवमनुष्याणां पुरुषदम्यसारथिः  ।  
सर्वज्ञो भगवान् नाथः षडभिज्ञो मुनीश्वरः  ॥ क्द_४६२ ॥  
  
-------------------- वैद्य, प्। २९५ --------------------  

वाराणसीम् उपाश्रित्य मृगदावे जिनाश्रमे  ।  
व्यहरत् सर्वसत्वानाम् सद्धर्मं समुपादिशन्*  ॥ क्द_४६३ ॥  
तस्यैव शासने शुद्धे स्वाख्याते धर्मवैनये  ।  
अयं प्रव्रजितो भूत्वा महादाताप्य् अभूत् तदा  ॥ क्द_४६४ ॥  
दश वर्षसहस्राणि ब्रह्मचर्यम् अपालयत्*  ।  
प्रणिधानं तथा चायम् अकरोद् ब्रह्मवित्तमः  ॥ क्द_४६५ ॥  
अनेन कुशलेनाहं भवेयं बौद्धसद्यतिः  ।  
यो ऽसौ भगवतानेन काश्यपेन सुतायिना  ॥ क्द_४६६ ॥  
माणव उत्तरो नाम व्याकृत इति बोधये  ।  
माणव त्वं प्रजानां तु यदा वर्षशतायुषि  ॥ क्द_४६७ ॥  
शाक्यमुनिर् महाबुद्धः सर्वज्ञो लोकनायकः  ।  
सम्बुद्धो भगावन् नाथस् तथागतो भविष्यसि  ॥ क्द_४६८ ॥  
अस्यैव शसने चाहं भवेयं श्रावकोत्तमः  ।  
अर्हताम् अग्रसम्प्राप्तो भूत्वारणाविहारिणाम्*  ॥ क्द_४६९ ॥  
तेनैव कर्मणा चाद्य प्रविष्टो मम शासने  ।  
अर्हतां ज्येष्ठतां प्राप्तस् तथारणाविहारिणाम्*  ॥ क्द_४७० ॥  
कानि पुनर् अनेनैव कर्माणि प्रकृतान्य् अपि  ।  
येनैव नागयोनौ च समुत्पन्नो बभूव सः  ॥ क्द_४७१ ॥  
यत् तः क्लेशाप्रहीणत्वाद् उद्भ्रान्तेन्द्रियचेतसा (स्पेयेर्: यतः क्लेशाश्)  ।  
शैक्षाशैक्षगाणानां च भिक्षूणां ब्रह्मचारिणाम्*  ॥ क्द_४७२ ॥  
अनेन रुष्टचित्तेन परुषाबद्धचेतसा  ।  
चित्तानि सम्प्रदूष्यैव विकलानि कृतान्य् अपि  ॥ क्द_४७३ ॥  
सदाशीविषवादेन विक्रुश्याभाणि साङ्घिके  ।  
तेनैव पातकेनैवं पञ्च जन्मशतान्य् अपि  ॥ क्द_४७४ ॥  
नागयोनिसमुत्पन्नो बभूवायं महाविषः  ।  
यच् चानेन पुनस् तत्र प्रव्रज्य बुद्धशासने  ॥ क्द_४७५ ॥  
सदा दानानि सन्दत्वा ब्रह्मचर्यं च पालितम्*  ।  
तेनेदानीं तथार्हत्वं प्राप्य साक्षात्कृतं मुदा  ॥ क्द_४७६ ॥  
अरणाविहारिणां चाग्रो निर्दिष्टो ऽयं मया खलु  ।  
इति हि भिक्षवो यूयं जानीध्वं कर्मताफलम्*  ॥ क्द_४७७ ॥  
  
-------------------- वैद्य, प्। २९६ --------------------  

येनैव यत् कृतं कर्म तस्यैव तत् फलं ध्रुवम्*  ।  
न नश्यन्ति हि कर्माणि कल्पकोटिशतैर् अपि  ।  
सामग्रीं प्राप्य कालं च फलन्ति खलु देहिनां  ॥ क्द_४७८ ॥  
अभुक्तं क्षीयते नैव कर्म क्वापि कथञ्चन  ।  
नाग्निभिर् दह्यते कर्म वायुभिर् नापि शुष्यति  ।  
उदकैः क्लिद्यते नैव भूमिष्व् अपि न नश्यति  ॥ क्द_४७९ ॥  
अन्यथापि च नो भूता सर्वथा कर्मणां गतिः  ।  
शुक्लानां शुक्लता नित्यं कृष्णानां कृष्णता खलु  ।  
मिश्रतैव तु मिश्राणां षड्गतौ भुज्यते ध्रुवम्*  ॥ क्द_४८० ॥  
तस्माद् अपास्य कृष्णानि कर्माणि मिश्रितानि च  ।  
यतितव्यं शुभेष्व् एव कर्मसु सुखवाञ्छिभिः  ॥ क्द_४८१ ॥  
तथेति भिक्षवः श्रुत्वा ते च लोकाः प्रभाषिताः  ।  
बुद्धवचोमृतं पीत्वा ननन्दुर् अनुमोदिताः  ॥ क्द_४८२ ॥  
एवम् एतन् महाराज श्रुतं मे गुरुभाषितम्*  ।  
इति मत्वा त्वया राजन् परात्मशुभवाञ्छिना  ॥ क्द_४८३ ॥  
क्रोधारिं यत्नतो जित्वा क्षमाधर्मपुरस्कृतः  ।  
मैत्रीं भावय सत्वेषु स्वात्मजेषु यथा सदा  ॥ क्द_४८४ ॥  
इति सुभाषितं श्रुत्वा उपगुप्तस्य सद्गुरोः  ।  
तथेति नृपराजः स ननन्द ससभाजनः  ॥ क्द_४८५ ॥  
ये मैत्रीभावधर्मं कलिमतिहरणं तत् सुभूतेश् चरित्रं शृण्वन्ति श्रावयन्ति त्रिभुवनसुखदं सन्निपात्य जनौघान्*  ।  
ते लोका मैत्रचित्तास् त्रिभुवनसुखदाः क्षान्तिसौरभ्ययुक्ताः याताः सौखावतीं ते ऽप्य् अमितरुचिमुनेर् धर्मम् आराधयन्ति  ॥ क्द_४८६ ॥  

