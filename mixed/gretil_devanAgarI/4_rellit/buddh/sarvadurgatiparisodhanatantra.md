---
title: Sarvadurgatiparisodhanatantra

---
## Intro

Sarvadurgatiparisodhanatantra  

Sarvadurgatiparisodhana Tantra = Sdp  
Based on the ed. by Tadeusz Skorupski: The Sarvadurgatiparisodhana Tantra,   
Elimination of All Destinies, Sanskrit and Tibetan Texts with Introduction,   
English Translation and Notes. Delhi 1983.  

Input by Klaus Wille (Göttingen, Germany)  

## पाठः

(स्द्प् १२०)  
  
इ  
  
ॐ नमः श्रीवज्रसत्त्वाय ।  
  
एवं मया श्रुतम् एकस्मिन् समये भगवान् सर्वदेवोत्तमनन्दवने विहरति स्म । मणिसुवर्णशाखालताबद्धवनस्पतिगुल्मौषधिकमलोत्पलकर्णिकारबकुलतिलकाशोकमान्दारवमहामान्दारवादिभिर् नानाविधैः पुष्पैर् उपशोभिते । कल्पवृक्षसमलङ्कृते । नानालङ्कारविभूषिते । नानापक्षिगणकूजिते । तूर्यमुकुन्दवेणुभेरीप्रभृतिप्रणदिते । शक्रब्रह्मादिदेवाप्सरोभिर् नानाविधाभिर् विक्रीडिते । सर्वबुद्धबोधिसत्त्वाधिष्ठिते । सर्वशक्रब्रह्मादिदेवविद्याधरदेवाप्सरःपर्षत्कोटीनियुतशतसहस्रैर् अनेकयक्षराक्षसासुरगरुडगन्धर्वकिन्नरमहोरगनागादिपर्षद्भिर् नानाविधाभिर् महाबोधिसत्त्वकोटीशतसहस्रैर् अष्टाभिः ।  
  
तद्यथा ।  
  
प्रतिभानमतिना च बोधिसत्त्वेन महासत्त्वेन । अचलमतिना च । विपुलमतिना च । समन्तमतिना च । अनन्तमतिना च । असमन्तमतिना च । कमलमतिना च । महामतिना च । दिवामतिना च । विविधमतिना च । अशेषमतिना च । समन्तभद्रेण च । एवं प्रमुखैर् अवैवर्तिकबोधिसत्त्वमहासत्त्वसङ्घैर् अनन्तापर्यन्तैः सत्कृतः ।  
गुरुकृतो ऽर्चितः पूजितः सुप्रकृष्टो महापर्षद्गणमध्ये महाब्रह्मा पद्मासने निषण्णः सर्वदुर्गतिपरिशोधननामसमाधिं समापन्नः समनन्तरम् एवापायत्रयसन्ततिविमोक्षकनाममहाबोधिसत्त्वरश्मिस्फरणसंहरणानेकमाला स्वोर्णाकोशान्निश्चचार । तेन त्रिसहस्रमहासहस्रलोकधातुर् अवभासितः । तेनावभासेन सर्वसत्त्वाश् चित्तक्लेशबन्धनान् मोचयित्वा पृथक् पृथक् सम्प्रापितो नन्दवनं च समन्तादवभासयित्वा । (स्द्प् १२२) नानापूजामेघैः पूजयित्वा शतसहस्रं प्रदक्षिणीकृत्य शिरसा वन्दित्वा भगवतः पुरस्ताद् विमलासनेर् उपरि निषद्यैवम् आहुः अहो बुद्ध अहो बुद्धस्य धर्मशोभनम् ॥  
  
तत् कस्य हेतोः ॥  
अस्माकं दुर्गतिपरिशोधनम् ॥  
  
बोधिसत्त्वचर्याप्रतिष्ठापनञ् च ॥  
  
अथ देवेन्द्रो भगवन्तं शतसहस्रं प्रदक्षिणीकृत्य वन्दित्वा भगवन्तम् एतद् अवोचत् । भगवन् केन कारणेन बुद्धरश्मिसमन्तावभासेन दुर्गतिसमन्तान् मोचयित्वा विमुक्तिमार्गे प्रतिष्ठापिता आश्चर्यं सुगत । भगवान् आह । नेदं देवेन्द्राश्चर्यं बुद्धानां भगवतां सूपचिताप्रमाणपुण्यसम्भाराणाम् ।  
  
देवेन्द्र सम्यक्सम्बुद्धा अपरिमितगुणरत्नाकरभूताः । देवेन्द्र सम्यक्सम्बुद्धानाम् अप्रमाणोपायाः पर्मिष्पन्नाः । देवेन्द्र बुद्धानां भगवताम् अपरिमिता प्रज्ञोपचिता । देवेन्द्र बुद्धानाम् अप्रमाणा वीर्या । बुद्धेन भगवताप्रमाना विनेयजना भाजनीभूताः कृताः । असमसमज्ञानाभि बुद्धा भगवन्तो ऽसमसमर्द्धिसमन्वागताः । भगवन्तो ऽसमसमप्रणिधानसमन्वागताः । तस्माद् देवेन्द्र बुद्धानां भगवतां यथा भाजनं तथा सत्त्वार्थकरणञ् च । यथा विनेयं तथा सत्त्वानाम् अर्थकरणञ् च । यथाभिप्रायं तथा सत्त्वार्थकरणं भवतीति । ज्ञातव्यम् इत्य् अत्र संशयशङ्काविमतिर् न कर्तव्या । तथागतवैनेयं न भवतीति नेदं स्थानं विद्यते ।  
  
अथ देवेन्द्रः स्वकीयाद् आसनाद् उत्थाय पुनर् अपि भगवतो विपुलां महतीं पूजां कृत्वा भगवन्तम् एतद् अवोचत् । सर्वसत्त्वानां हितकरणायानुकम्पाकरणाय शरणकरणाय समहाकृपाकरणाय सर्वाशापरिपूरणकरणाय भगवन् मम प्रतिभानम् उत्पादय सुगत मम प्रतिभानम् उत्पादय । भगवन् (स्द्प् १२४) इतस् त्रयस्त्रिंशद्देवनिकायाद् विमलमणिप्रभनाम्नो देवपुत्रस्य च्युतस्य कालगतस्य सप्तदिवसा अभूवन् । भगवन् स कुत्रोपपन्नः सुखं दुःखं वानुभवति । इदं भगवन् व्याकुरु सुगत व्याकुरु । भगवान् आह । देवेन्द्र प्राप्तकालसमयं ज्ञात्वा श्रोष्यसि । देवेन्द्र आह । भगवन् अयं कालः । अयं समयः सुगत । भगवान् आह । देवेन्द्र विमलमणिप्रभनामदेवपुत्र इतश् च्युत्वावीचौ महानरक उत्पन्नस् तत्र द्वादशवर्षसहस्राणि तीव्रं कटुकं दुःखम् अनुभवति । पुनर् अल्पनरके दशवर्षसहस्राणि दुःखम् अनुभवति । पुनर् अपि तिर्यक्प्रेतेषूत्पन्नो दशवर्षसहस्राणि दुःखम् अनुभवति । पुनर् अपि प्रत्यन्तजनपदेषूत्पन्नो बधिरमूकाव्यक्तस्वभावताम् अनुभवति षष्टिवर्षसहस्राणि । पुनर् अपि चतुरशीतिवर्षसहस्राणि व्याधिरक्तातिसारकुष्ठविघातपीडितश् च बहुजननिन्दितो ऽशेषपरित्यक्तो हीनकुलो भवति । दुःखदुःखपरम्परां न विच्छेदयति । अन्येषाम् अप्य् अहितं करोति । नानाकर्मावरणानि चाविच्छेदेन करोति । पुनर् अप्य् अन्योन्यदुःखपरम्पराम् अनुभवति ।  
  
अथ खलु शक्रादयः सर्वदेवपुत्राः श्रुत्वा भ्रान्तास् त्रस्ताः खिन्ना अधोमुखं पतिताः । पुनर् उत्थायैवम् आहुः । कथं भगवन् तस्माद् दुःखपरम्परातो मुच्यते । कथं सुगत मुच्यते । केनोपायेन भगवन् दुःखराशेः तस्मान् मुच्यत इति । परित्रानं कुरु भगवन् । परित्राणं कुरु सुगत । भगवान् आह । देवेन्द्र चतुरशीतिबुद्धकोटिभिर् भाषितम् इदम् अहम् अपि भाषे शृणु । अथ खलु देवेन्द्रः पुनर् अपि भगवन्तं मान्दारवमहामान्दारवपुष्पैर् नानाविधैर् रत्नमुकुटकेयूरकर्णालङ्कारहारार्धहाराद्यनेकालङ्कारविशेषैर् अभ्यर्च्यानेकशतसहस्रवारं प्रदक्षिणीकृत्य प्रणम्य साधु भगवन् साधु सुगतेति । साधुकारेण हर्षयित्वा सदेवकस्य लोकस्य हितसुखकरणायानागतानां सत्त्वानाम् अपायसन्ततिविमोक्षणाय सुभाषितार्थं विज्ञापयामि । अथ पुनर् अपि ब्रह्मादयो देवगणा  
(स्द्प् १२६) एवम् आहुः । साधु भगवन् साधु सुगत येनानागतानां सत्त्वानां नाममात्रम् अपि श्रुतवताम् अपायत्रयमार्गविमोक्षो भवति । स्वर्गदेवलोके वा मनुष्यलोके चोत्पन्नानाम् अनुत्तरसम्यक्सम्बोधिप्राप्त्यर्थं भाषतु ।  
  
अथ खलु भगवान् शक्रब्रह्मादिदेवपुत्राणां सर्वतथागतहृदयेनाधिष्ठानार्थम् अमोघवज्राधिष्ठाननामसमाधिं समापन्नः ।  
  
ॐ वज्राधिष्ठानसमये हुं ।  
  
एवञ् च समाधिं समापन्नो ऽनभिभवनीयवज्राधिष्ठानेनाधिष्ठायेदं सर्वदुर्गतिपरिशोधनराजनामतथागतहृदयं निश्चारयाम् आस ।  
  
ॐ शोधने शोधने सर्वपापविशोधनि शुद्धे विशुद्धे सर्वकर्मावरणविशुद्धे स्वाहा ।  
  
अस्या विद्याया भाषणानन्तरम् एव सर्वसत्त्वानां दुर्गतिर् विनिपातिता सर्वनरकतिर्यक्प्रेतगतिः शोधिता ।  
  
तीव्रदुःखानि प्रशान्तानि बहवश् च जाताः सुखीमुखीभूताः । पुनर् अपरं गुह्यहृदयम् अभाषत ।  
  
ॐ शोधने शोधने शोधय सर्वापायान् सर्वसत्त्वेभ्यो हुं पुनर् अपरं देवेन्द्रेदं सर्वतथागतहृदयं ।  
  
ॐ सर्वापायविशोधनि हुं फट् ।  
  
पुनर् अपरं देवेन्द्रेदं सर्वतथागतहृदयोपहृदयम् ।  
  
ॐ त्राट् ।  
  
पुनर् अपरं देवेन्द्र सर्वदुर्गतिपरिशोधनहृदयम् । हुं । पुनर् अपरं देवेन्द्र सङ्क्षेपतः स्मरणमात्रेणाप्य् अल्पपुण्यसत्त्वानां सर्वदुर्गतिशान्तिकरणायानायासतो विमोक्षणकरम् इदं भवति ।  
  
ॐ नमो भगवते सर्वदुर्गतिपरिशोधनराजाय तथागतायार्हते सम्यक्सम्बुद्धाय । तद्यथा ।  
  
ॐ शोधने शोधने सर्वपापविशोधनि शुद्धे विशुद्धे सर्वकर्मावरणविशोधनि स्वाहा । मूलविद्या ।  
(स्द्प् १२८) ॐ सर्ववित् सर्वावरणानि विशोधय हन हुं फट् ।  
ॐ सर्वविद् हुं ।  
ॐ सर्वविद् ह्रीः फट् ।  
ॐ सर्वविद् अः । ॐ सर्ववित् त्रां त्राट् । ॐ सर्वविद् ॐ ।  
ॐ सर्वविद् धीम् । ॐ सर्वविद् हुं । ॐ सर्ववित् क्रीं त्रट् ।  
ॐ सर्वविद् महावज्रोद्भवदानपारमितापूजे हुं । लास्याया मन्त्रः ।  
ॐ सर्वविद् महावज्रोद्भवशीलपारमितापूजे त्रां । मालाया मन्त्रः ।  
ॐ सर्वविद् महावज्रोद्भवक्षान्तिपारमितापूजे ह्रीः । गीताया मन्त्रः ।  
ॐ सर्वविद् महावज्रोद्भववीर्यपारमितापूजे अः । नृत्याया मन्त्रः ।  
ॐ सर्ववित् सर्वापायविशोधनि धम धम ध्यानपारमितापूजे हुं हुं फट् । धूपाया मन्त्रः ।  
ॐ सर्ववित् सर्व दुर्गतिपरिशोधने क्लेशोपक्लेशच्छेदनि पुष्पालोकिनि प्रज्ञापारमितापूजे त्रां हुं फट् । पुष्पाया मन्त्रः ।  
ॐ सर्ववित् सर्वापायविशोधनि ज्ञानालोककरि प्रणिधिपारमितापूजे ह्रीः हुं फट् । दीपाया मन्त्रः ।  
ॐ सर्ववित् सर्वापायगन्धनाशनि वज्रगन्धोपायपारमितापूजे अः हुं फट् । गन्धाया मन्त्रः ।  
ॐ सर्वविद् नरकगत्याकर्षणि हुं जः फट् । वज्राङ्कुशस्य मन्त्रः ।  
ॐ सर्वविद् नरकोद्धरणि हुं हुं फट् । वज्रपाशस्य मन्त्रः ।  
ॐ सर्ववित् सर्वापायबन्धनमोचनि हुं वं फट् । वज्रस्फोटस्य मन्त्रः ।  
ॐ सर्ववित् सर्वापायगतिगहनविशोधनि हुं होः फत् । वज्रावेशस्य मन्त्रः ।  
ॐ मैत्रीयहरणाय स्वाहा । मैत्रेयस्य मन्त्रः ।  
ॐ अमोघे अमोघदर्शिनि हुं । अमोघदर्शिनः ।  
(स्द्प् १२०)  
ॐ सर्वापायजहे सर्वापायविशोधनि हुं । सर्वापायजहस्य।  
ॐ सर्वशोकतमोनिर्घातनमति हुं । सर्वशोकतमोनिर्घातनमतेः ।  
ॐ गन्धहस्तिनि हुं । गन्धहस्तिनः ।  
ॐ शूरङ्गमे हुं । शूरङ्गमस्य ।  
ॐ गगने गगनलोचने हुं । गगनगञ्जस्य ।  
ॐ ज्ञानकेतो ज्ञानवति हुं । ज्ञानकेतोः ।  
ओम् अमृतप्रभे अमृतवति हुं । अमृतप्रभस्य ।  
ॐ चन्द्रस्थे चन्द्रव्यवलोकिनि स्वाहा । चन्द्रप्रभस्य ।  
ॐ भद्रवति भद्रपाले । भद्रपालस्य ।  
ॐ जालिनि महाजालिनि हुं । जालिनीप्रभस्य ।  
ॐ वज्रगर्भे हुं । वज्रगर्भस्य ।  
ओम् अक्षये हुं हुं अक्षयकर्मावरणविशोधनि स्वाहा । अक्षयमतेः ।  
ॐ प्रतिभाने प्रतिभानकूटे स्वाहा । प्रतिभानकूटस्य ।  
ॐ समन्तभद्रे हुं । समन्तभद्रस्य ।  
  
एते भद्रकल्पिकस्य बोधिसत्त्वस्य मन्त्रान् यथाक्रमम् उच्चारयेत् ।  
  
अनेन यथोक्ततन्त्रानुसारानुक्रमेण विधानेन प्रत्यहं प्रभातकाल उत्पत्तिक्रमेण भावयमानो भावयेत् । देवतायोगं समाधित्रयम् उत्तमं यत्नतो दुर्गतिपरिशोधनसिद्धिर् भवति । पुनर् अपरं देवेन्द्र सर्वदुर्गतिपरिशोधनतेजोराजस्य तथागतस्य गुह्यहृदयम् इदम् । कुलपुत्रो वा कुलदुहिता वा यः कश्चिद् नाममात्रं शृणोति धारयति वाचयति लिखित्वा च शिरसि शिखायां वा बाहौ ग्रीवायां वा बद्ध्वा धारयति तस्येहैव जन्मन्य् अष्टाव् अकालमरणानि न्मरणसम्बन्धस्वप्नप्रकारा (स्द्प् १३२) वा दुर्गतिनिमित्तानि वा तानि सर्वाणि स्वप्नमात्रतो नोपसर्पन्ति । मण्डलञ् च यथावत् प्रवेश्याभिषिक्तो हृदयञ् च जप्त्वा मन्त्रार्थं ये केचिद् भावयन्ति कः पुनर् वादस् तेसां यानि कानिचित् पापानि न निकटीभवन्तीति न दुर्गतिं गच्छन्तीति ।  
पुरुषस्त्रीदेवनागयक्षराक्षसप्रेततिर्यग्नरकादीनां येषां केषाञ्चित् मृतकायेषु मण्डलं प्रवेश्याभिशिक्तेषु ते नरकेषूत्पन्नाः समनन्तरम् एवं विमुच्यन्ते देवनिकायेषूत्पद्यन्ते । तत्रोत्पन्नाः सन्तः सर्वतथागतानां धर्मताम् अभिमुखीकुर्वन्त्य् अवैवर्तिकाश् च भवन्ति । सन्ततिश् च नियता भवति । सर्वतथागतकुले प्रजाताश् च भवन्ति । प्रहीणावरणाश् च । सर्वतथागतकुलेषु देवकुलेषु वान्यस्मिन् वा सुखम् अनुभवन्ति । देवेन्द्र सङ्क्षेपतो लौकिकलोकोत्तरसर्वहितसुखम् अनुभवन्ति ।  
  
अथ देवेन्द्रो भगवन्तं पूर्ववत् प्रदक्षिणीकृत्य वन्दित्वैवम् आह । भगवन् सर्वदुर्गतिवशीभूतानां हितसुखकरणाय यथासत्त्वैः सर्वदुर्गतिपृष्ठीकरणायानायासतो ऽनुत्तरसम्यक्सम्बोध्यधिगमार्थं धर्मं देशयतु ।  
  
अथ खलु भगवान् शाक्यमुनिः सर्वदुर्गतिपरिशोधनज्ञानवज्रनामसमाधिं समापद्य सर्वतथागतसर्वदुर्गतिपरिशोधनतेजोराजनाममण्डलम् अभाषत ।  
  
तत्साधनं शाक्यनाथेन भाषितम् ।  
  
प्रथमं तावद् योगी विजने मनो ऽनुकूलप्रदेशे मृदुसुकुमारासने निषण्णः सुगन्धेन मण्डलं कृत्वा पञ्चोपहारपूजा करणीया । ततः सर्वधर्मनैरात्म्यं भावयित्वा । आत्मानं हुङ्कारेण वज्रज्वालानलार्कं भावयेत् । तस्य कण्ठे ह्रीःकारेण पद्मं तस्योपरि दलाग्र आकारेण चन्द्रमण्डलं तस्योपरि हुङ्कारेण पञ्चसूचिकवज्रम् । तद् वज्रं जिह्वायां रीणं भवति । वज्रजिह्वेति । तेन वज्रजिह्वा भवति । मन्त्रजापक्षमो भवेत् । हस्तद्वयस्य मध्ये सिताकारेण चन्द्रमण्डलं तस्योपरि हुङ्कारेण पञ्चसूचिकवज्रम् । तद् वज्रं करमध्ये निलीयते वज्रहस्तो भवति ।  
  
सर्वमुद्राबन्धक्षमो भवेत् ।  
(स्द्प् १३४)  
ततो रक्षाचक्रभावना कर्तव्या ।  
  
ॐ गृह्ण वज्रसमये हुं वम् । इति ब्रुवन् क्रोधतेरिन्तिरीं बध्नीयात् ।  
वज्रबन्धं तले कृत्वा च्छादयेत् क्रुद्धमानसः ॥ गाढम् अङ्गुष्ठवज्रेण क्रोधतेरिन्तिर् स्मृता ॥  
  
ततो वज्रार्धासननिषण्णो वज्रतेरिन्तिरीं बद्ध्वा वज्रमालाभिषेकं गृह्णीयात् ।  
  
ॐ वज्रज्वालानलार्क हुं अभिषिञ्च माम् इति ।  
  
वज्रबन्धे ऽङ्गुष्ठद्वयं सहितोत्थितं वज्रबन्धस्योपरि श्लिष्ठं धारयेत् । वज्रतेरिन्तिरी ।  
  
ॐ टुं इति । अनेन द्व्यक्षरकवचेन कवचयित्वा ।  
ॐ वज्रज्वालानलार्क हुं इत्य् उदीरयेत् ।  
  
वामवज्रमुष्टिं हृदये कृत्वा दक्षिणवज्रमुष्टिम् उल्लालयन् सर्वविघ्नान् हन्यात् ।  
  
ततो वज्रानलेन मुद्रासहितेन विघ्नदहनादिकं कुर्यात् ।  
  
ॐ वज्रानल हन दह पच मथ भञ्ज रन हुं फट्  
  
इत्य् उदीरयेत् । अभ्यन्तरवज्रबन्धे ऽङ्गुलिज्वालागर्भे ऽङ्गुष्ठवज्रम् उत्थितम् इयं वज्रानलमुद्रा ।  
  
तद् अनु । वज्रनेत्रि बन्ध सर्वविघ्नान् इति । मुद्रायुक्त्या सर्वविघ्नबन्धं कुर्यात् । वज्रबन्धं बद्ध्वाङ्गुष्ठद्वयं प्रसार्य समं धारयेत् । वज्रनेत्रिमुद्रा ।  
  
प्रसारितवज्रबन्धं भूम्यां प्रतिष्ठाप्याधोबन्धं कुर्यात् ।  
  
ॐ वज्र दृढो मे भव रक्ष सर्वान् स्वाहा ।  
  
वज्रभैरवनेत्रेण मुद्रासहितेनोर्ध्वबन्धं कुर्यात् ।  
  
ॐ हुलु हुलु हुं फत् । इति ।  
  
वज्रमुष्टिद्वयं बद्ध्वालातचक्रं भ्रामयित्वा शिरसोपरि तर्जन्यङ्कुशाकारेण धारयेत् । वज्रभैरवनेत्रमुद्रा । तस्याधस्ताद् वज्रयक्षेण मुद्रासहितेन पुनर् बन्धं कुर्यात् ।  
  
(स्द्प् १३६)  
ॐ वज्रयक्ष हुं इति । वज्राञ्जलेर् अङ्गुष्ठद्वयं प्रसारितं तर्जनीद्वयं दम्ष्ट्रा । वज्रयक्षमुद्रा ।  
  
वज्रोष्णीषेण मुद्रायुक्तेन पूर्वां दिशं बन्धयेत् ।  
  
ॐ द्रुं बन्ध हं इति । द्रुं ऽइति वा ।  
  
वज्रमुष्टिद्वयं कन्यसाश्र्ङ्खलाबन्धेन तर्जनीद्वयसूचीमुखं परिवर्तोष्णीषे स्थापयेत् । वज्रोष्णीषमुद्रा ।  
  
पुनर् वज्रपाशेन ताम् एव बन्धयेत् ।  
  
हुं वज्रपाशे ह्रीः इति । वज्रमुष्टिद्वयेन बाहुग्रन्थिं कुर्यात् । वज्रपाशमुद्रा ।  
  
वज्रपताकया पश्चिमां दिशं बन्धेत् ।  
  
ॐ वज्रपताके पतङ्गिनि रटेति । वज्रबन्धे ऽङ्गुष्ठसत्त्वपर्यङ्कसूचीं कृत्वाग्रासमानामाविदारितान्त्यपटाग्री । वज्रपताकायाः ।  
  
दिग्विदिक्ष्व् अध ऊर्ध्वञ् च विघ्ननिकृन्तनं कुर्यात् । वज्रकाल्योत्तरां दिशं बन्धेत् ।  
  
ह्रीः वज्रकालि रुट् मट् । इति । वज्रयक्षमुद्राम् एव मुखे दृढीकृत्य वज्रकाल्याः । वज्रशिखरया दक्षिणां दिशं बन्धेत् ।  
  
ॐ वज्रशिखरे रुट् मट् । इति । वज्रमुष्टिद्वयेन पर्वतोत्कर्षणाभिनयाकारं वज्रशिखरायाः ।  
  
वज्रकर्मना मण्डलबन्धं कृत्वा प्राकारं दद्यात् ।  
  
हुं वज्रकर्मेति । पुनर् अभ्यन्तरप्राकारं वज्रहुङ्कारेण हुं इति । वज्रमुष्टिद्वयं बद्ध्वा बाहुवज्रं समाधाय कनिष्ठाङ्कुशबन्धिता त्रिलोकविजयनामतर्जनीद्वयं तर्जनी । वज्रहुङ्कारस्य । इयम् एव मध्याग्रद्वयं वज्रं वज्रकर्मणः ।  
  
(स्द्प् १३८)  
ततो वज्रचक्रमुद्रया सर्वदुर्गतिपरिशोधनमन्ण्डलं पुरतो निष्पादयेत् ।  
  
ॐ वज्रचक्र हुं । इति ।  
  
वज्रमुष्टिद्वयं बद्ध्वा द्व्यग्रान्त्यावज्रबन्धनात् ॥  
  
वज्रचक्रेति विख्याता सर्वमण्डलसाधिका ॥  
  
अनया सर्वदिक्षु प्रदक्षिणतया भ्रामयित्वा सर्वमण्डलनिर्माणं भवति । इमाम् एव मुखे न्यस्य निरीक्षमाणो ऽष्टौ वारान् वज्रचक्रं जपेत् ।  
  
ततः प्रत्यक्षम् इव मण्डलं बुद्ध्यालग्यपुष्पादिभिः सम्पूज्य सर्वदिक्षु पञ्चमण्डलकेन प्रणमेद् अनेन ।  
  
ॐ सर्ववित् कायवाक्चित्तप्रणामेन वज्रबन्धनं करोमीति । ततश् चतुःप्रणामं कुर्यात् । तद्यथा ।  
  
सर्वशरीरेण वज्राञ्जलिप्रसारितेन पूर्वस्यां दिशि प्रणमेद् अनेन ।  
  
ॐ सर्ववित् पूजोपस्थानायात्मानं निर्यातयामि । सर्वतथागतवज्रसत्त्वाधितिष्ठस्व माम् । इति ।  
  
ततस् तथैवोत्थाय वज्राञ्जलिं हृदि कृत्वा दक्षिणस्यां दिशि ललाटेण भूमिं स्पृशन् प्रणमेद् अनेन ।  
  
ॐ सर्ववित् पूजाभिषेकायात्मानं निर्यातयामि । सर्वतथागतवज्ररत्नाभिषिञ्च माम् । इति ।  
  
ततस् तथैवोत्थाय वज्राञ्जलिबन्धेन शिरसा पश्चिमायां दिशि मुखेन भूमिं स्पृशन् प्रणमेद् अनेन ।  
  
ॐ सर्ववित् पूजाप्रवर्तनायात्मानं निर्यातयामि । सर्वतथागतवज्रधर्म प्रवर्तय माम् । इति ।  
  
ततस् तथैवोत्थितो वज्राञ्जलिं शिरसो ऽवतार्य हृदि कृत्वोत्तरस्यां दिशि मूर्ध्ना भूमिं स्पृशन् प्रणमेद् अनेन ।  
  
ॐ सर्ववित् पूजाकर्मणा आत्मानं निर्यातयामि । सर्वतथागतवज्रकर्म कुरुष्व माम् । इति ।  
  
जानुमण्डलद्वयं पृथिव्यां प्रतिष्ठाप्य वज्राञ्जलिं हृदि कृत्वा सर्वपापं प्रतिदेशयेत् ।  
  
(स्द्प् १३८)  
समन्वाहरन्तु मां दशसु दिक्षु सर्वबुद्धबोधिसत्त्वाः सर्वतथागतवज्रमणिपद्मकर्मकुलावस्थिताश् च सर्वमुद्रामन्त्रविद्यादेवता अहम् अमुकवज्रो दशसु दिक्षु सर्वबुद्धबोधिसत्त्वानां पुरतः सर्वतथागतवज्रमणिपद्मकर्मकुलावस्थितानां सर्वमुद्रामन्त्रविद्यादेवतानां च पुरतः सर्वपापं प्रतिदेशयामि ।  
  
विस्तरेण दशसु दिक्ष्व् अतीतानागतप्रत्युत्पन्नानां सर्वबुद्धबोधिसत्त्वप्रत्येकबुद्धार्यश्रावकसम्यग्गतसम्यक्प्रतिपन्नानां सर्वसत्त्वनिकायानां च सर्वपुण्यम् अनुमोदयामि । दशसु दिक्षु सर्वबुद्धान् भगवतः । अप्रवर्तितधर्मचक्रान् अध्येषे धर्मचक्रप्रवर्तनाय । दशसु दिक्षु सर्वबुद्धान् भगवतः परिनिर्वातुकामान् याचे ऽपरिनिर्वाणाय ।  
  
ततः पुष्पमुद्रां बद्ध्वैवं वदेत् ।  
ॐ सर्ववित् पुष्पपूजामेघसमुद्रस्फरणसमये हुं । इति ।  
  
धूपमुद्रां बद्ध्वैवं वदेत् ।  
ॐ सर्वविद् धूपपूजामेघसमुद्रस्फरणसमये हुं ।  
  
दीपमुद्रां बद्ध्वैवं वदेत् ।  
ॐ सर्वविद् आलोकपूजामेघसमुद्रस्फरणसमये हुं ।  
  
गन्धमुद्रां बद्ध्वैवं वदेत् ।  
ॐ सर्वविद् गन्धपूजामेघसमुद्रस्फरणसमये हुं ।  
  
सम्पुटान्जलिं बद्ध्वैवं वदेत् ।  
ॐ सर्वविद् बोध्यङ्गरत्नालङ्कारपूजामेघसमुद्रस्फरणसमये हुं । इति ।  
  
ॐ सर्वविद् हास्यलास्यरतिक्रीडासौख्यानुत्तरपूजामेघसमुद्रस्फरणसमये हुं । इति ।  
  
ॐ सर्वविद् अनुत्तरवस्त्रपूजामेघसमुद्रस्फरणसमये हुं । इति ।  
  
(स्द्प् १४२)  
ततः सर्वसत्त्वसंसारदुःखम् अनुस्मृत्य भगवतो वज्रसत्त्वस्य कर्ममुद्रां बद्ध्वा करुणावशेन सर्वसत्त्वोत्तारणाय बोधिचित्तम् उत्पादयेत् । अतीर्णतारणायामुक्तमोचनायानाश्वस्ताश्वासनायापरिनिर्वृतपरिनिर्वातनाय सकलसत्त्वधातोः संसारसमुद्राद् उत्तारणाय च ।  
  
ॐ सर्वविद् वज्रपूजामेघसमुद्रस्फरणसमये हुं । इति ।  
  
ततो लास्यामुद्रां बद्ध्वैवं वदेत् ।  
सर्वसत्त्वाः सर्वोपकरणसमन्वागता भवन्तु । इच्छामात्रप्रतिबद्धसर्वसम्पत्तयः ।  
  
ॐ सर्वविद् महावज्रोद्भवदानपारमितापूजामेघसमुद्रस्फरणसमये हुं । इति ।  
  
वज्रमालामुद्रां बद्ध्वैवं वदेत् ।  
सर्वसत्त्वाः सर्वाकुशलकायवाग्मनस्कर्मान्तविगता भवन्तु । सर्वकुशलकायवाग्मनस्कर्मान्तसमन्वागता भवन्तु ।  
  
ॐ सर्वविद् अनुत्तरमहाबोध्याहारशीलपारमितापूजामेघसमुद्रस्फरणसमये हुं । इति ।  
  
गीतामुद्रां बद्ध्वैवं वदेत् ।  
सर्वसत्त्वाः सर्वलक्षणानुव्यञ्जनेन समलङ्कृतगात्रा भवन्तु । परस्परतो नित्यम् अभयावैरप्रतिपन्ना हृदयनयनाभिरामा गम्भीरधर्मक्षान्तिकाश् च ।  
  
ॐ सर्वविद् अनुत्तरमहाधर्मावबोधक्षान्तिपारमितापूजामेघसमुद्रस्फरणसमये हुं । इति ।  
  
नृत्यामुद्रां बद्ध्वैवं वदेत् ।  
सर्वसत्त्वा बोधिसत्त्वचर्याभियुक्ता भवन्तु । बुद्धतत्त्वपरायणाः संसारापरित्यागवीर्ययुक्ताः ।  
ॐ सर्ववित् संसारापरित्यागवीर्यपारमितापूजामेघसमुद्रस्फरणसमये हुं । इति ।  
  
पुष्पामुद्रां बद्ध्वैवं वदेत् ।  
सर्वसत्त्वाः सर्वक्लेशोपक्लेशविगता भवन्तु । सर्वध्यानविमोक्षसमाधिसमापत्त्यभिज्ञाविद्यावशितासम्पन्नाः ।  
  
ॐ सर्वविद् अनुत्तरसौख्यविहारध्यानपारमितापूजामेघसमुद्रस्फरणसमये हुं । इति ।  
  
(स्द्प् १४४)  
धूपामुद्रां बद्ध्वैवं वदेत् ।  
सर्वसत्त्वाः सर्वलौकिकलोकोत्तरप्रज्ञाज्ञानसमन्विता भवन्तु । चतुःप्रतिसंवित्प्राप्ताः सर्वशास्त्रशिल्पज्ञानकलायोगगुणगुह्यविधिज्ञास् तत्त्वदर्शिनः सर्वक्लेशज्ञेयावरणसमुछेदज्ञानप्राप्ताः ।  
  
ॐ सर्वविद् अनुत्तरक्लेशछेदमहाप्रज्ञापारमितापूजामेघसमुद्रस्फरणसमये हुं । इति ।  
  
दीपामुद्रां बद्ध्वैवं वदेत् ।  
सर्वसत्त्वाः सर्वापायविगता भवन्तु ।  
  
ॐ सर्ववित् सर्वापायविशोधनि ज्ञानालोकप्रणिधानपारमितापूजामेघसमुद्रस्फरणसमये हुं । इति ।  
  
गन्धामुद्रां बद्ध्वैवं वदेत् ।  
सर्वसत्त्वाः सर्वाज्ञानविगता भवन्तु ।  
  
ॐ सर्ववित् सर्वापायगन्धनाशनि वज्रगन्धोपायपारमितापूजामेघसमुद्रस्फरणसमये हुं । इति ।  
दशसु दिक्ष्व् अशेषसर्वतथागतपादमूलगतम् आत्मानम् अधिमुच्य कायपरिचर्यार्थं ।  
  
ॐ सर्ववित् कायनिर्यातनपूजामेघसमुद्रस्फरणसमये हुं । इति ।  
असमाचलेत्यादि । सर्वत्र जिह्वाशतमुखेन स्तोत्रोपहारम् अधिमुच्य ।  
  
ॐ सर्वविद् वाग्निर्यातनपूजामेघसमुद्रस्फरणसमये हुं । इति ।  
सर्वबोधिसत्त्वैकाशयप्रयोगतया धर्मसमताम् अधिमुच्य ।  
  
ॐ सर्ववित् चित्तनिर्यातनपूजामेघसमुद्रस्फरणसमये हुं । इति ।  
अभावस्वभावाः सर्वधर्माः शून्यतानिमित्ताप्रणिहिताकारा इत्य् अधिमुच्य ।  
  
ॐ सर्वविद् गुह्यनिर्यातनपूजामेघसमुद्रस्फरणसमये हुं । इति ।  
एवं विंशतिप्रकारपूजया सर्वतथागतान् सम्पूज्यात्मानं निर्यातयेत् ।  
  
आत्मानं सर्वबुद्धबोधिसत्त्वेभ्यो निर्यातयामि । सर्वदा सर्वकालं प्रतिगृह्णन्तु मां महाकारुणिका नाथा महासमयसिद्धिञ् च प्रयच्छन्तु । तच् च कुशलमूलं सर्वसत्त्वसाधारणं कर्तव्यं । अनेन कुशलमूलेन सर्वसत्त्वाः सर्वलौकिकलोकोत्तरविपत्तिविगता भवन्तु ।  
  
(स्द्प् १४६)  
सर्वलौकिकलोकोत्तरसम्पत्तिसमन्वागताश् च भवन्तु ।  
सहैव सुखेन सहैव सौमनस्येन बुद्धा भवन्तु नरोत्तमा इति ।  
अनेन चाहं कुशलकर्मणा भवेय बुद्धो ॥  
न चिरेण लोके देशये धर्मं जगतो हिताय ॥  
मोचये सत्त्वान् बहुदुःखपीडितान् इति ॥  
अनुत्तरायां सम्यक्सम्बोधौ परिणामाय संवरं गृह्णीयात् ।  
उत्पादयामि परमं बोधिचित्तम् अनुत्तरम् ॥  
यथा त्रैयध्विकनाथाः सम्बोधौ कृतनिश्चयाः ॥  
त्रिविधां शीलशिक्षां च कुशलधर्मसङ्ग्रहम् ॥  
सत्त्वार्थक्रियाशीलं च प्रतिगृह्णाम्य् अहं दृढम् ॥  
बुद्धं धर्मं च सङ्घं च त्रिरत्नाग्रम् अनुत्तरम् ॥  
अद्याग्रेण ग्रहीष्यामि संवरं बुद्धयोगजम् ॥  
वज्रघण्टां च मुद्रां च प्रतिगृह्णामि तत्त्वतः ॥  
आचार्यं च ग्रहीष्यामि महावज्रकुलोच्चये ॥  
चतुर्दानं प्रदास्यामि षट्कृत्वा तु दिने दिने ॥  
महारत्नकुले योगे समये च मनोरमे ॥  
सद्धर्मं प्रतिगृह्णामि बाह्यं गुह्यं त्रियानिकम् ॥  
महापद्मकुले शुद्धे महाबोधिसमुद्भवे ॥  
संवरं सर्वसंयुक्तं प्रतिगृह्णामि तत्त्वतः ॥  
पूजाकर्म यथाशक्त्या महाकर्मकुलोच्चये ॥  
उत्पादयित्वा परमं बोधिचित्तम् अनुत्तरम् ॥  
गृहीतं संवरं कृत्स्नं सर्वसत्त्वार्थकारणात् ॥  
अतीर्णान् तारयिष्याम्य् अमुक्तान् मोचयिष्याम्य् अहम् ॥  
अनाश्वस्तान् आश्वासयिष्यामि सत्त्वान् स्थापयामि निर्वृत्ताव् इति ॥  
  
तत आकाशस्थं मण्डलं देवादिभिः पूज्यनानं विचिन्तयेत् । पञ्चोपहारादिना पूजयेत् । सम्यक् प्रपूज्य बुद्धानां गुणवर्णानां स्तुतिं कुर्यात् ।  
  
अहो बुद्ध अहो बुद्ध साधु बुद्ध कृतोत्तम ॥  
सर्वदुर्गतिं संशोध्य सत्त्वानां बोधिः प्राप्यते ॥  
  
(स्द्प् १४८)  
तत ॐ वज्राञ्जलीति । वज्रबन्धनं हृदये स्फोटयेत् ।  
ॐ सर्वविद् वज्रबन्ध त्राट् ब्रुवन् । वज्रावेशमुद्रां बद्ध्वा ।  
  
ॐ तिष्ठ वज्र दृढो मे भव शाश्वतो मे भव हृदयं मे ऽधितिष्ठ सर्वसिद्धिं च मे प्रयच्छ हुं ह ह ह ह होः । इति ।  
  
ॐ वज्रमुष्टि वं ।  
सत्त्ववज्रीं बद्ध्वा ।  
  
ॐ सर्ववित् शोधने शोधने सर्वपापान् अपनय हुं । पापाकर्षणमन्त्रः ।  
  
वज्रबन्धं दृढं बद्ध्वा वज्रमुद्राधिष्ठान्तरात् ॥  
समुत्क्षिपेत् क्षणाद् ऊर्ध्वं पतितोत्क्षेपणं परम् ॥ इति ।  
  
ॐ सर्ववित् सर्वापायविशोधनि हुं फट् । पापविशोधनमन्त्रः ।  
  
वज्रबन्धं दृढीकृत्य मध्यमा मुखसहिता ॥  
चतुरन्त्यमुखासक्ता पापं स्फोटयति क्षणात् ॥  
  
ॐ सर्ववित् त्राट् हुं । सत्त्ववज्रीं बद्ध्वा ।  
  
ॐ सर्ववित् सर्वावरणविशोधने मुः हुं फट् । उद्धरणलक्षणम् ।  
  
ततः पश्चाद् योगिनो हृदयमध्ये ऽकारेण चन्द्रमण्डलं तस्योपरि ।  
  
ॐ मुने मुने महामुनये स्वाहा ।  
ॐ नमः सर्वदुर्गतिपरिशोधनराजाय तथागतायार्हते सम्यक्सम्बुद्धाय । तद्यथा ।  
  
ॐ शोधने शोधने सर्वपापविशोधं शुद्धे विशुद्धे सर्वकर्मावरणविशुद्धे स्वाहा ।  
  
एतेन मन्त्रेण दुर्गतिपरिशोधनमण्डलं परिनिष्पन्नं भवति । ततो वज्राङ्कुशाद्यैर् आकृष्य प्रवेश्य बद्ध्वा वशीकृत्याकाशमण्डलपूजां कृत्वा हृदयमण्डले निवेशयेत् । द्वयमण्डलेनैकमण्डलं भवतीति । निष्पन्नयोगो भूत्वा समयमण्डलं देवतापरिपूर्णं भवति । तत्र मण्डलमध्ये चक्रवर्तिरूपम् आत्मभावं शाक्यसिंहं विभावयेत् । ततः शाक्यमुनेर् हृद्यकारेण चन्द्रमण्डलं भावयेत् । चन्द्रमण्डलमध्ये ।  
  
(स्द्प् १५०)  
ॐ मुने मुने महामुनये स्वाहा ।  
  
ततो वज्रहेतुकर्ममुद्रया मण्डलं निर्माय ।  
  
ॐ सर्वविद् वज्रचक्र हुं । इति ।  
  
सत्त्ववज्रीं बद्ध्वैव मध्याङ्गुलिद्वयेन मालाम् आदाय मनसा प्रविशेत् । समये हुं इत्य् अनेन तां च मालां स्वशिरसि क्षिपेत् । अनेन प्रतिच्छ वज्र होः । इति । ततः स्वशिरसि बन्धेद् अनेन ।  
  
ॐ प्रतिगृह्ण त्वम् इमां सत्त्व महाबलेति ॥  
  
मुखबन्धं चानेन मुञ्चेत् ।  
  
ॐ वज्रसत्त्वः स्वयं ते ऽद्य चक्षूद्घाटनतत्परः ॥  
उद्घाटयति सर्वाक्षो वज्रचक्षुर् अनुत्तरम् ॥ इति ।  
  
हे वज्र पश्य । इति ।  
  
ततो महामण्डले तावत् पश्येद् यावद् भगवन्तं शाक्यमुनिं । पुनः सत्त्ववज्रीं बद्ध्वा हृदये मुञ्चेत् । वज्राधिष्टितकलशाद् उदकाभिषेकं वज्रमुष्ट्या दद्यात् ।  
  
ॐ सर्वविद् वज्राभिषिञ्च माम् । इति ।  
  
पुनर् वज्रधात्वीश्वर्यादिमुद्रयाभिमु द्रयेत् ।  
  
ॐ सर्वविद् वज्रधात्वीश्वरि हुं अभिषिञ्च माम् ।  
ॐ सर्वविद् वज्रवज्रिणि हुं अभिषिञ्च माम् ।  
ॐ सर्वविद् रत्नवज्रिणि हुं अभिषिञ्च माम् ।  
ॐ सर्वविद् धर्मवज्रिणि हुं अभिषिञ्च माम् ।  
ॐ सर्ववित् कर्मवज्रिणि हुं अभिषिञ्च माम् ।  
ॐ टूं टूं टूं वज्र तुष्य होः ।  
  
द्व्यक्षरकवचेन कवचयित्वा । ततः स्ववज्राभिषेकं गृह्णीयात् । अद्याभिषिक्तस् त्वम् असि बुद्धैर् वज्राभिषेकतः ॥  
  
इदं तत् सर्वबुद्धत्वं गृह्ण वज्रसुसिद्धये ॥  
  
ॐ वज्राधिपति त्वाम् अभिषिञ्चामि तिष्ठ वज्रसमयस् त्वं वज्रनामाभिषेकतः ।  
  
ॐ वज्रसत्त्व त्वाम् अभिषिञ्चामि ।  
  
इदं तत् सर्वबुद्धत्वं वज्रसत्त्वकरे स्थितम् ॥  
  
त्वयापि हि सदा धार्यं वज्रपाणिदृढव्रतम् ॥  
  
ॐ सर्वतथागतसिद्धिवज्रसमय तिष्ठैष त्वां धारयामि वज्रसत्त्व हि हि हि हि हुं । इति ।  
  
ॐ सर्वविद् वज्राधिष्ठानसमये हुं । आत्माधिष्ठानमन्त्रः ।  
  
(स्द्प् १५२)  
वज्रमुष्टिद्वयं बद्ध्वाङ्गुष्ठमध्यमाकनिष्ठोर्ध्वं स्थित्वा मुखे श्लिष्येत् तर्जन्यनामिकासत्त्वपर्यङ्कं कृत्वा । वज्रमुद्रा । हृत्कण्ठललाट ऊर्णाभ्रूमध्ये नासिकाकर्णकटिजानुपादद्वये जङ्घायां चक्षुर्द्वये गुह्ये ऽधिष्ठाणं तु कारयेत् ।  
  
ततः स्वकायसमय अकारेण चन्द्रमण्डलम् । सर्वबीजसमुत्पन्नचिह्नाहङ्कारं मन्त्रम् उद्वहन् ।  
ॐ सर्वविद् जः हुं वं होः समयस् त्वं समय होः ।  
ॐ मुने मुने महामुनये स्वाहा । त्रिर् उच्चारयेत् सामान्यम् अपि ।  
ततः स्वकाये वज्रसमाजमुद्रां बद्ध्वा ।  
  
जः हुं वं होः प्रवर्तयेत् ।  
यथास्थानेष्व् आकृष्य प्रवेश्य बद्ध्वा वशीकुर्यात् ।  
स्वहृदि हुङ्कारयोगेन पञ्चसूचिकवज्रम् ॥  
समयं तु प्रवक्ष्यामि शाक्यसिंहस्य मुद्रया ॥  
समाध्यग्रस्थितो मध्ये मुद्रासमय उच्यते ॥  
वज्रबन्धं दृढीकृत्य मध्यमा मुखसंहिता ॥  
वज्रोष्णीषमुद्रा ।  
सैव मध्यमा रत्नं तु पद्माकारं तु मध्यमा ॥  
सैव मध्यमा वज्रं तु शेषा ज्वालाङ्गुलीकृता ॥  
सैवाङ्गुली ज्वालाकृता तेज उष्णीषमुद्रया ॥  
सैव तु समानामिका कनिष्ठाद्वयम् उत्सृजेत् ॥  
तर्जनी पद्मपत्त्रं तु मध्यमा वज्रं उत्थिता ॥  
सैव पुरतः स्थित्वा वज्रपञ्जरकारका ॥  
हृदये तु समाङ्गुष्ठा सुप्रसारितमालिनी ॥  
अञ्जल्यग्रमुखोद्धान्ता नृत्यतो मूर्ध्नि सम्पुटा ॥  
वज्रबन्धं त्व् अधोदानात् स्वाञ्जलिस्थोर्ध्वदायिका ॥  
समाङ्गुष्ठनिपीडा च सुप्रसारितलेपना ॥  
वज्रमुष्टिद्वयं बद्ध्वा तर्जन्यङ्गुष्ठमध्यमाः ॥  
प्रत्येकम् अप्य् अन्योन्यम् अभिमुखं धारयेत् ॥  
एकतर्जनीं सङ्कुच्य द्व्यङ्गुष्ठौ ग्रन्थिं बन्धितौ ॥  
अङ्गुष्ठाग्रकटिबन्धा वज्रमुष्ट्यग्रसंहिता ॥ इति ।  
धर्ममुद्रां भावयेत् कण्ठे पद्मेन्दुमण्डले ॥  
पूर्वम् उत्सर्गमन्त्रेण धर्ममुद्रा विधीयते ॥  
कर्ममुद्रा हृदये विश्ववज्रम् ॥  
(स्द्प् १५४)  
धर्मचक्रं यथोक्तस्य शाक्यराजस्य मुद्रया ॥  
भूस्पर्शवरदध्यानम् अभयाद्या यथाक्रमम् ॥  
तेजोष्णीषस्य मुद्रया समाध्यग्रावस्थिता ॥  
दक्षिणबाहुदण्डा च हृद्वामखड्गधारिणी ॥  
वामतर्जनीम् उत्सृज्य दक्षिणेन प्रसारयेत् ॥  
द्वयहस्तेन सम्मील्य छत्राकारेण धारयेत् ॥  
कर्ममुद्राविधिर् येन नवसम्बुद्धतायिनाम् ॥  
वज्रगर्वप्रयोगेण नमेद् आशयकम्पितैः ॥  
मालाबन्धा मुखोद्धान्ता नृत्यतः परिवर्तिता ॥  
वज्रमुष्टिप्रयोगेण दद्याद् धूपादयस् तथा ॥  
तर्जन्यङ्कुशबन्धेन कनिष्ठायां महाङ्कुशी ॥  
बाहुग्रन्थिकटाग्राभ्यां पृष्ठयोश् च निपीडयेत् ॥  
अथातः सम्प्रवक्षामि बोधिसत्त्वमहात्मनाम् ॥  
कर्ममुद्राप्रबन्धेन यथानुक्रमलक्षणम् ॥  
वज्रमुष्टिद्वयं बद्ध्वान्योन्यं सहनि मीलयेत् ॥  
तर्जनीमध्यमाकुञ्च्य पुष्पाकारेण धारयेत् ॥  
मैत्रेयस्य मुद्रा ।  
वाममुष्टिं कटौ न्यस्य दक्षिणं बाहुपार्श्वतः ॥  
तर्जनीमध्यमोत्सृज्य नेत्राकारेण धारयेत् ॥  
अमोघदर्शिनः ।  
वज्रमुष्टिद्वयं बद्ध्वा तर्जनीस् सम्प्रसारयेत् ॥  
सव्येनाङ्कुशं सन्धार्य सर्वापायजहस्य च ॥  
वाममुष्टिं कटिं न्यस्य दक्षिणदण्डम् आकृतिः ॥  
धारयेद् ऊर्ध्वतश् चैव सर्वशोकतमस्य च ॥  
वामे नाभस्थिता मुष्टिर् गजपुष्करम् आकृतिः ॥  
धारयेद् दक्षिणे हस्ते गन्धहस्तिनो मुद्रया ॥  
वाममुष्टिं कटिं न्यस्य दक्षिणे खड्गकारतः ॥  
शूरङ्गमस्य ।  
वाममुष्टिं हृदि धार्य दक्षिणं ऊर्ध्वं भ्रामयेत् ॥  
गगनगञ्जस्य ।  
वज्रमुष्टिद्वयं बद्ध्वा दक्षिणेन तु धारयेत् ॥  
ध्वजगृहिताकारेण ज्ञानकेतोश् च मुद्रया ॥  
द्वयहस्तेन सन्धार्य कलशाकारेण धारयेत् ॥  
अमृतप्रभस्य ।  
(स्द्प् १५६)  
वाममुष्टिम् उरौ स्थित्वा दक्षिणमुष्टिं पार्श्वतः ॥  
प्रसार्य कनिष्ठाङ्गुष्ठौ चन्द्ररेखा तु आकृतिः ॥  
चन्द्रप्रभस्य ।  
द्वयहस्तं हृदि देशे पद्माकारं विकासयेत् ॥  
अन्योन्यं मुखम् आसज्य भद्रपालस्य मुद्रया ॥  
वज्रमुष्टिद्वयं बद्ध्वा कवचाकारेण धारयेत् ॥  
स्तनद्वये च सन्धार्य जालिनीप्रभमुद्रया ॥  
वाममुष्टिः कटिं न्यस्तो दक्षिणहृदयस्थितः ॥  
मध्यमाङ्गुलिम् उत्सृज्य वज्रगर्भस्य मुद्रया ॥  
वाममुष्टिर् हृदि न्यस्तो वरदाकारं दक्षिणे ॥  
अक्षयमतेर् मुद्रा ।  
वामे नाभस्थिता मुष्टिर् दक्षिणे छोटिकां ददन् ॥  
प्रतिभानकूटस्य ।  
वाममुष्टिं कटिं धार्य दक्षिणरत्नमुष्टिका ॥  
समन्तभद्रस्य ।  
चिह्नरहितेन विधिना कर्ममुद्रा चोक्तिता ॥  
हृदये वज्रं सन्धार्य पञ्चसूचिकरूपिणम् ॥  
उत्सर्गेषु यथाधार्य मुद्रासायुधधारिणां ॥  
वज्रघण्टाधरो भूत्वा हृदये वज्रं धारयेत् ॥  
महामुद्रेति बोद्धव्या बोधिसत्त्वमहात्मनाम् ॥  
उत्सर्गेषु यथागृह्य मुद्राप्रहरणधारिणाम् ॥  
यां यां मुद्रां तु बध्नीयाद् यस्य यस्य महात्मनः ॥  
जपन् तु हृदयार्थेन भावयेत् तु स्वम् आत्मानम् ॥  
चतुर्मुद्रा विधातव्या देवतासर्वमुद्रितुम् ॥  
सर्वज्ञगुणसम्पन्नाः सर्वसत्त्वार्थकारणात् ॥  
सर्वदुर्गतिं संशोध्य सत्त्वानां बोधिः प्राप्यते ॥  
अथ मन्त्रं प्रवक्षामि सर्वदुर्गतिमण्डले ॥  
मुद्रामन्त्रप्रयोगेण सर्वकार्यक्षमो भवेत् ॥  
प्रतिप्रतिवज्रनृत्यं कृत्वा मन्त्रैश् चोदाहृतम् ॥  
ॐ नमः सर्वदुर्गतिपरिशोधनराजाय ॥  
तथागतायार्हते सम्यक्सम्बुद्धाय तद्यथा ॥  
ॐ शोधने शोधने सर्वपापविशोधने शुद्धे ॥  
विशुद्धे सर्वकर्मावरणविशुद्धे स्वाहा ॥  
  
(स्द्प् १५८)  
वामवज्रमुष्ट्या वज्रघण्टाम् आदाय दक्षिणहस्तेन वज्रंसगर्वम् उल्ललयन् एवं वदेत् । वज्रवाचाटक्कि हुं जः जः जः । स्वहृद्य् उत्कर्षणयोगेन धारयेत् । टक्कि जः होः इति वदेत् ।  
  
तदनुशताक्षरेणदृढीकृत्य । एतेन दशभूमीश्वरबोधिसत्त्वसदृशो भवति । तान् दृष्ट्वा सर्वपूजां प्रपूजयेत् ।  
  
ततः ताभिः सर्वाभिः स्तुतिभिः सम्पूजयेत् ।  
नमस् ते शाक्यसिंहाय धर्मचक्रप्रवर्तकः ॥  
त्रैधातुकं जगत्सर्वं शोधयेत् सर्वदुर्गतिम् ॥  
नमस् ते वज्रोष्णीषाय धर्मधातुस्वभावतः ॥  
सर्वसत्त्वहितार्थाय आत्मतत्त्वप्रदर्शकः ॥  
नमस् ते रत्नोष्णीषाय समतातत्त्वभावनैः ॥  
त्रैधातुकं स्थितं सर्वम् अभिषेकप्रदायकः ॥  
नमस् ते पद्मोष्णीषाय स्वभावप्रत्यवेक्षकः ॥  
आश्वासयति सत्त्वेषु धर्मामृतप्रवर्षणैः ॥  
नमस् ते विश्वोष्णीषाय स्वभावकृत्यानुष्ठितः ॥  
विश्वकर्मकरो ह्य् एषां सत्त्वानां दुःखशान्तये ॥  
नमस् ते तेजोष्णीषाय त्रैधातुकम् अवभासयेत् ॥  
सर्वसत्त्वेष्व् अपायेषु सत्यदृष्ट्वा करिष्यति ॥  
नमस् ते ध्वजोष्णीषाय चिन्तामणिध्वजधरः ॥  
दानेन सर्वसत्त्वानां सर्वाशा परिपूरयेत् ॥  
नमस् ते तीक्ष्णोष्णीषाय क्लेशोपक्लेशछेदकः ॥  
चतुर्मारबलभग्नं सत्त्वानां बोधिः प्राप्यते ॥  
नमस् ते छत्रोष्णीषाय सितातपत्रशोभनम् ॥  
त्रैधातुकं जगत्सर्वं धर्मराजत्वं प्राप्यते ॥  
(स्द्प् १६०)  
लास्या माला तथा गीता नृत्या देव्यश् चतुष्टयाः ॥  
पुष्पा धूपा च दीपा च गन्धा देवी नमो ऽस्तु ते ॥  
द्वारमध्ये स्थिता आवेशो ऽङ्कुशः पाशस् स्फोटकः ॥  
श्रद्धाद्यभावनिर्जाता द्वारपाला नमोऽस्तु ते ॥  
वेदिकादौ स्थिता ये च चत्वरद्वारपार्श्वतः ॥  
मुदितादौ दशे स्थित्वा बोधिसत्त्वा नमो ऽस्तु ते ॥  
ब्रह्मेन्द्रौ रुद्रचन्द्राद्यैर् लोकपालचतुर्दिशम् ॥  
अग्निराक्षसवायुश् च भूताधिप नमो ऽस्तु ते ॥  
अनेन स्तोत्रराजेन संस्तुत्य मण्डलाग्रतः ॥  
वज्रघण्टाधरो मन्त्री इदं स्तोत्रम् उदाहरेत् ॥  
पश्चाद् आत्मदेहेषु आत्ममण्डलं कल्पयेत् ॥  
एवं भावयमानां वै मण्डलम् आदियोगतः ॥  
आदियोगनामसमाधिः ।  
ततो मण्डलराजाग्रीनाम प्रवक्ष्यामि ।  
ॐ अकारो मुखं सर्वधर्माणाम् आद्यनुत्पन्नत्वात् । तदर्थाधिमोक्षतो दशदिक्षर्वलोकधातुषोडशशून्यताम् अधिमुच्य शून्यताहङ्कारम् आत्मानं पश्येत् ।  
  
ततो हुङ्कारेण निष्पन्नवज्रेण वायुमण्डलं तस्योपरि रङ्कारेणाग्निमण्डलं तस्योपरि वङ्कारेण महोदधिं तस्योपरि कङ्कारेण काञ्चनमण्डलं तद्मध्ये हुं सुं हुं इति । तेन सुमेरुं चतुरस्रं रत्नमयं सर्वरत्नविभूषितं निष्पाद्य । ॐ वज्र दृढेत्यादिना वज्रबन्धेनाधितिष्ठेत् । तस्योपरि वज्रहेतुकर्ममुद्रया भूङ्कारसितनिष्पन्नवज्रमणिरत्नशिखरकूटागारम् ।  
  
चतुरस्रं चतुर्द्वारं चतुस्तोरणभूसितम् ॥  
चतुष्कोणेषु सर्वेषु द्वारनिर्यूहसन्धिषु ॥  
चन्द्रार्कवज्रचिह्नितं हारार्धहाररचितम् ॥  
चतुस्सूत्रसमायुक्तं पटस्रग्दामभूषितम् ॥  
  
अभ्यन्तरमण्डलम् अष्टारचक्रं वज्रावलीपरिवृतम् । तस्य नाभोपरि सिंहासनं तस्योपरि चन्द्रमण्डलं । चक्राष्टारमध्येषु चन्द्रमण्डलं देवतास्थानम् । (स्द्प् १६२)  
बाह्यमण्डलस्य देवतास्थानं पटिकायाम् अष्टाविंशतिचन्द्रमण्डलं पश्येत् । सिंहासनोपरि चन्द्रमण्डले । अकारादिककाराद्यक्षरप्रज्ञोपायस्वरूपं द्रवीभूतम् आकाशस्फरणक समाधिसमापन्नं बोधिचित्तस्वरूपेण सत्त्वार्थहेतुसम्पन्नमन्त्ररूपं भवति ।  
  
ॐ मुने मुने महामुनये स्वाहा ।  
  
अनेन मन्त्रेण श्रीशाक्यसिंहराजनिष्पन्नो भवति । सर्वनीवारणं नाम समाधिसमापन्नः ।  
ततस् समाधिसमापन्नो बुद्धो भगवान् तस्य मुद्रामन्त्रं उदाहरेत् ।  
  
वज्रमुष्टिद्वयं बद्ध्वा परिपाट्या विकासयेत् ॥  
मुद्रेयं धर्मचक्रस्य सर्वसंसारछेदनी ॥  
  
तद्यथेति दृष्टान्तः ।  
  
यथा पद्मेषु आसक्ता भ्रमराद्या विबन्धिताः ॥  
तथा पद्मविकासेन विबन्धा दुःखमोचिताः ॥  
तथैव दुःखसंसारे विबन्धास् त्न्भवे गतौ ॥  
एवं विबन्धा मुच्यन्ते शाक्यसिंहकृपात्मनः ॥  
  
ततश् शाक्यमुनेर् हृदये ऽकारेण चन्द्रमण्डलम् । ततश् चन्द्रमण्डले सर्वासां मन्त्राणि निष्पाद्यन्ते । वज्रोष्णीषम् आरभ्य यावद् वज्रावेशपर्यन्तं भावयेत् । ततो मन्त्राणि भवन्ति ।  
  
ॐ नमस् सर्वदुर्गतिपरिशोधनराजाय तथागतायार्हते सम्यक्सम्बुद्धाय । तद्यथा ।  
  
ॐ शोधने शोधने सर्वपापविशोधने शुद्धे विशुद्धे सर्वकर्मावरणविशुद्धे स्वाहा । इदं मन्त्रम् उदाहरेत् ।  
  
(स्द्प् १६४)  
अथातः सम्प्रवक्षामि परिपाट्या यथाक्रमम् ।  
ॐ वज्र हुं फट् ।  
निश्चार्य मुखद्वारेण निर्गत्य पञ्चरश्मिकं ॥  
समन्ततो दशसु दिक्ष्व् अवभास्य सर्वसत्त्वानाम् ॥  
दुःखस्यान्तं करिष्यति पुनर् आगत्य रश्मीनाम् ॥  
  
प्रविश्य हृदये ततः ॥  
  
मन्त्ररश्मिद्वयं मील्य निष्पन्नरूपसम्भवम् ॥  
अभ्यन्तरमण्डलस्य चक्रारे पूर्वदिशि पद्मचन्द्रस्थः ॥  
वज्रोष्णीषस् तथागतो हृदयाद् अवतीर्य निषीदेत ॥  
  
हितार्थतः ।  
  
शुक्लवर्णप्रभादिव्यो मुद्राभूस्पर्शसंस्थितः ॥  
एवं रश्मिस्फरणसंहारपूर्वोक्तेन सर्वशः ॥  
स्फरणसंहारयोगेन मन्त्ररश्मिनिमिलनम् ॥  
बिम्बनिष्पत्तिसम्पूर्णहृदयाद् अवतीर्य च ॥  
निषीदेत यथास्थाने दक्षिणारेषु सुस्थितः ॥  
ॐ रत्नोत्तम त्रं उत्सृजेत् ।  
  
पद्मस्थचन्द्रमध्येषु रत्नोष्णीषस् तथागतः ॥  
अवतीर्य हृदयाद् बुद्धलक्षणैः समलङ्कृतः ॥  
नीलवर्णस्वभावं तु मुद्रेयं वरदस्य तु ॥  
त्रैधातुकम् अशेषं तु सर्वसत्त्वाभिषेकदः ॥  
पूर्ववत् स्फरणसंहारं बिम्बोत्पत्तिक्रमेण च ॥  
  
ॐ पद्मोत्तम ह्रीः उत्सृजेत् ।  
  
ततः पश्चिमारस्थपद्मोपरि चन्द्रमण्डले ॥  
रश्मिबीजेन निष्पन्नः पद्मोष्णीषस् तथागतः ॥  
हृदयाद् निर्गतो भूत्वा निषीदेद् अनुशासकः ॥  
पद्मरागप्रभादिव्यो ध्यानमुद्राव्यवस्थितः ॥  
  
ॐ विश्वोत्तम अः उत्सृजेत् ।  
  
उत्तरे चक्र आरस्थपद्मोपरीन्दुमण्डले ॥  
अवतीर्य हृदयाद् बुद्धो विश्वोष्णीषस् तथागतः ॥  
हरितवर्णप्रभाज्वाल्यो मुद्रा चास्याभयप्रदः ॥  
विश्वकर्मकरो बुद्धः सत्त्वान् संसाराद् उत्तरेत् ॥  
(स्द्प् १६६)  
ॐकारेनोत्सृजेद् बुद्धस् तेजोष्णीषस् तथागतः ॥  
आग्नेयारे स्थितः सम्यक् पद्मस्थचन्द्रमण्डले ॥  
सव्येन सूर्यं सङ्गृह्य वामहस्ते कटिस्थितः ॥  
शितरक्तकवर्णाभस् त्रैधातुकम् आभासयेत् ॥  
हुङ्कारबीजसञ्जातो ध्वजोष्णीषस् तथागतः ॥  
उत्सृजेद् हृदयातीर्णो नैरृत्यारे निषण्णकः ॥  
पद्मस्थचन्द्रबिम्बे च रक्तकृष्णकवर्णिकः ॥  
चिन्तामणिध्वजं धार्य सत्त्वमात्सर्यशोधकः ॥  
धीःकारबीजनिष्पन्नस् तीक्ष्णोष्णीषस् तथागतः ॥  
क्लेशोपक्लेशान् सञ्छेद्य वायव्यारे च उत्सृजेत् ॥  
पद्मचन्द्रे निषीदेश् च मुद्रास्य खड्गदक्षिणः ॥  
गगनवर्णनिभकायो वामे पुस्तकधारिणः ॥  
क्रीङ्कारबीजनिर्जातश् छत्रोष्णीषस् तथागतः ॥  
धर्मस्वामी च सत्त्वानाम् ईशानारे च उत्सृजेत् ॥  
कुन्देन्दुवर्णसन्निभो मुद्रेयं छत्रधारिणः ॥  
सर्वे ते विश्वपद्मस्था निषन्णाश् चन्द्रमण्डले ॥  
हुं त्रां ह्रीः अः ।  
  
तेन मन्त्रेण उच्चार्य हृदयाद् उत्सृजन्ति च ॥  
चतुर्षु कोणस्थानेषु पद्मस्थचन्द्रमण्डले ॥  
लास्यादिदेव्यश् चतस्रः कुलवर्णकधारिण्यः ॥  
सितं पीतं रक्तं विश्ववर्णकम् ॥  
तेषां मुद्रा विधीयते यथोक्तितम् ॥  
तेनैव मन्त्रम् उच्चार्य उत्सृजेद् हृदयाद् अपि ॥  
धूपादिदेव्यश् चतस्रः पद्मस्थचन्द्रमण्डले ॥  
चतुर्षु कोणसर्वेषु वर्णकुलक्रमेण तु ॥  
  
ॐ सर्वसंस्कारपरिशुद्धे धर्मते गगनसमुद्गते स्वभावविशुद्धे महानयपरिवारे स्वाहा ।  
  
मन्त्रेण उत्सृजेत् पूर्वद्वारपार्श्वद्वये स्थिताः ॥  
मैत्रेयादिचतुष्कस्य पद्मस्थचन्द्रमण्डले ॥  
सत्त्वपर्यङ्किनः सर्वे मुद्रावर्णक्रमेन तु ॥  
पीतवर्णप्रभादिव्यो नागपुष्पकदक्षिणे ॥  
वामेन कुण्डिकां गृह्य मैत्रीचित्तविशुद्धितः ॥  
द्वितीयो ऽमोघदर्शी तु पीतवर्णप्रभोज्वलः ॥  
वामहस्तकटिन्यस्तो दक्षिणपद्मनेत्रकः ॥  
(स्द्प् १६८)  
तृतीयो बोधिसत्त्वश् च नाम्नापायजहस्य च ॥  
श्वेतवर्णप्रभाज्वालो मुद्रा अङ्कुशधारिणः ॥  
चतुर्थः सर्वशोकतमनिर्घातनमतिस् तथा ॥  
सितपीतमिश्रवर्णाभो मुद्रा दण्डधारिणः ॥  
वाममुष्टिकटिन्यस्तः सत्त्वपर्यङ्किना स्थितः ॥  
चत्वारो बोधिसत्त्वाश् च दक्षिणद्वारे प्रतिष्ठिताः ॥  
प्रथमो गन्धहस्ती च सितश्यामश् च वर्णकः ॥  
मुद्रेयं दक्षिणहस्ते गन्धशङ्खं प्रपूरितम् ॥  
वामहस्तकटिन्यस्तः सर्वावरणशोधनः ॥  
द्वितीयो शूरङ्गमो नाम सर्वक्लेशप्रमोचकः ॥  
स्फटिकवर्णप्रभादिव्यो मुद्रेयं खड्गधारिणः ॥  
वामहस्तकटिन्यस्तः सत्त्वानां दुःखशन्तकः ॥  
तृतीयः गगनगञ्जः सर्वाभरणभूषितः ॥  
सितपीतमिश्रवर्णाभः सर्वावरणवर्जितः ॥  
मुद्रेयं दक्षिणहस्ते पद्मस्थधर्मगञ्जतः ॥  
वामहस्तकटिन्यस्तः सर्वाकाशधनधरः ॥  
चतुर्थो ज्ञानकेतुश् च सर्वाशापरिपूरकः ॥  
नीलवर्णकसङ्काशश् चिन्तामणिध्वजधरः ॥  
वाममुष्टिकटिन्यस्तः दारिद्रदुःखमोचकः ॥  
पश्चिमद्वार आसीनः पद्मस्थचन्द्रमण्डले ॥  
प्रथमम् अमृतप्रभश् चन्द्रवर्णविराजितः ॥  
अमृतकलशं सन्धार्य मुकुटं रत्नपाणिना ॥  
वाममुष्टिकटिन्यस्तो विस्तीर्णम् आयुर्दायकः ॥  
द्वितीयश् चन्द्रप्रभो नामाज्ञानतमध्वंसकः ॥  
शुक्लवर्णतनुदिव्यो मुद्रा दक्षिणपाणिना ॥  
पद्मस्थचन्द्रबिम्बं तु वाममुष्टिकटिस्थितः ॥  
(स्द्प् १७०)  
तृतीयो भद्रपालेति सितरक्तं तु वर्णिकः ॥  
सर्वधर्मप्रकाशको मुद्रा दक्षिणपाणिना ॥  
ज्वलितरत्नं सन्धार्य वाममुष्टिकटिस्थितः ॥  
चतुर्थो बोधिसत्त्वश् च जालिनीप्रभसञ्ज्ञितः ॥  
रक्तवर्णप्रभादिव्यो वज्रपञ्जरधारिणः ॥  
प्रथमबुद्धपुत्रस् तु वज्रगर्भेतिनामतः ॥  
सितनीलवर्णसंयुक्तो मुद्रा दक्षिणपाणिना ॥  
उत्पलं वज्रसंयुक्तं वाममुष्टिकटिस्थितः ॥  
द्वितीयो अक्षयो नाम मतिर् अन्तेषु संस्थितः ॥  
कुन्देन्दुवर्णसङ्काशो मुद्राहस्तद्वयेन तु ॥  
ज्ञानकलशं सन्धार्य सर्वसत्त्वान् प्रपीनयेत् ॥  
तृतीयो बुद्धपुत्रश् च प्रतिभाकूटसञ्ज्ञितः ॥  
रक्तवर्णप्रभाज्वालो मुद्रा दक्षिणपाणिना ॥  
पद्मस्थरत्नकूटं तु वाममुष्टिकटिस्थितः ॥  
चतुर्थो बोधिसत्त्वश् च समन्तभद्रनामतः ॥  
सुवर्णवर्णसङ्काशो मुद्रा दक्षिणपाणिना ॥  
रत्नमञ्जरिकादिव्यं वाममुष्टिकटिस्थितः ॥  
एवं रूपेण संयुक्ता बोधिसत्त्वकृपात्मनः ॥  
  
मण्डलराजाग्री नामसमाधिः ।  
(स्द्प् १७२)  
ॐ मुने मुने महामुनये स्वाहा ।  
ॐ नमस् सर्वदुर्गतिपरिशोधनराजाय तथागतायार्हते सम्यक्सम्बुद्धाय ल् तद्यथा ।  
  
ॐ शोधने शोधने सर्वपापविशोधने शुद्धे विशुद्धे सर्वकर्मावरणविशुद्धे स्वाहा ।  
  
अनेन मन्त्रेण श्रीशाक्यसिंहराजप्रमुखसप्तत्रिंशद्देवतापरिपूर्णं भावयेत् । ततः पश्चाद् ज्ञानमण्डलम् आकर्षयेत् ।  
  
द्वारोद्घाटनं कृत्वा मन्त्रमुद्रासमायुतः ॥  
वज्रमुष्टिद्वयं बद्ध्वा तर्जनी द्वे प्रसारयेत् ॥  
कनिष्ठां शृङ्खलीकृत्य द्वारोद्घाटनमुद्रया ॥  

ॐ सर्वविद् द्वारम् उद्घाटय हुं ।  
  
द्वारोद्घाटनमन्त्रमुद्रया द्वारम् उद्घाटयेत् ।  
वज्रचक्रमुद्रया मण्डलं परिकल्पयेत् ।  
  
ॐ सर्वविद् वज्रचक्रे हुं ।  
  
बाहुभ्यां वज्रबन्धेन वज्रछटकविमोक्षणे ॥  
श्रीशाक्यराजयोगात्मा सर्वबुद्धान् समाजयेत् ॥  
वामे छटकतालेन समतालेन सिद्ध्यति ॥  
दक्षिणेन तु तालोक्तं सन्निपाताव् उभाव् अपि ॥  
  
ॐ वज्रसमाज जः हुं वं होः ।  
  
अस्या आज्ञाया मात्रेण सपर्षच्चक्रसञ्चयः ॥  
सर्वबुद्धाः समायान्ति का कथान्येषु वर्त्तते ॥  
  
ततो ऽग्रत आकाशदेशे मण्डलचक्रं दृष्ट्वा वज्रयक्षमन्त्रेण । जप्तार्घभाजने स्थितगन्धवारिणा सम्प्रोक्ष्याचमनं दद्यात् । ततो ऽर्घमुद्रयार्घं दद्यात् । ततः पाद्यमुद्रया पाद्यं दद्यात् । ततः ।  
  
वज्रपुष्पे हुं । वज्रधूपे हुं । वज्रदीपे हुं । वज्रगन्धे हुं ।  
  
वज्रयक्षमन्त्रेण विघ्नान् उत्सार्य मण्डलेषु प्रवेशयेत् ।  
(स्द्प् १७४)  
ततश् चतुर्मुद्राः ।  
  
प्रथमं पूर्वोक्तविधिमुद्रया समयमुद्रा निबन्धयेत् । ततः पूर्वोक्तमन्त्रेण धर्ममुद्रा विधीयते । ततः कर्ममुद्रामन्त्रेण कर्ममुद्रां बध्म्यात् । ततो महामुद्रामन्त्रेण महामुद्रां बध्नीयात् ।  
  
ततो वज्रोष्णीषादितथागतैः सत्त्ववज्रीरत्नवज्रीधर्मवज्रीकर्मवज्रीं स्फारयित्वा समाण्डलेयदेवताश्रीशाक्यराजप्रमुखवज्रावेशपर्यन्तम् अभिषेकं दद्यात् । पञ्चाभिषेकाधिपत्मशपर्यन्तं दद्यात् । अभिषेकानन्तरम् ।  
  
ॐ सर्वतथागतधूपपूजामेघसमुद्रस्फरणसमये हुं ।  
ॐ सर्वतथागतपुष्पपूजामेघसमुद्रस्फरणसमये हुं ।  
ॐ सर्वतथागतदीपपूजामेघसमुद्रस्फरणसमये हुं ।  
ॐ सर्वतथागतगन्धपूजामेघसमुद्रस्फरणसमये हुं ।  
ततो लास्यादिचतुष्टयेन पूजयेत् ।  
वज्रम् उल्लालयन् वज्रवाचाशताक्षरपूर्ववत् स्तुतिं कुर्यात् । ततः ।  
  
असमाचलासमितसारधर्मिणः ।  
करुणात्मका जगति दुःखहारिणः ।  
असमन्तसर्वगुणसिद्धिदायिनः ॥  
असमाचलासमवराग्रधर्मिणः ॥  
गगने समोपमगता न विध्यते ॥  
गुणरेणुरेणुकणिकाप्य् असीमिके ॥  
स्फुटसत्त्वधातुवरसिद्धिदायिषु ॥  
विगतोपमेषु असमन्तसिद्धिषु ॥  
सततामला करुणवेगतोत्थिता ॥  
प्रणिधानसिद्धिर् अनिरोधधर्मता ॥  
जगतो ऽर्थसाधनपरासमन्तिनी ॥  
सततं विरोचति महाकृपात्मनाम् ॥  
न निरोधतां करुणचारिकाचरा ॥  
व्रजते त्रिलोकवरसिद्धिदायिका ॥  
अमितामितेषु सुसमाप्तितां गता ॥  
सुगतिं गतेष्व् अपि अहो सुधर्मता ॥  
(स्द्प् १७६)  
समयाग्रसिद्धिवरदा ददन्तु मे ॥  
वरदानता सुगतितां गता सदा ॥  
सकलत्रिलोकवरसिद्धिदायिका ॥  
सुगतत्रियाध्वगतिता अनावृता ॥  
  
सर्वत्र जिह्वाशतमुखेन स्तोत्रोपहारम् अधिमुच्य वज्रघण्टाधरः स्तुतिं कर्यात् ।  
  
ततो दशसु दिक्षु सर्वतथागतबोधिसत्त्वेभ्यो लौकिकलोकोत्तरबाह्यदेवताभ्यश् च सर्वपूजाभिर् बलिविधिम् उपकरणेन सहितं बलिं दद्यात् ।  
  
सुबहुपाठां पठेत् ।  
  
आदौ छटादिशब्देनाकर्षयेत् पापराशयः ॥  
त्रिलोकविजयमुद्रेण त्र्यक्षरादिसमन्वितं ॥  
सर्वापायसमापत्तिलोकधातुम् अशेषतः ॥  
आकर्षणम् उद्धरणबन्धविनाशनानि ॥  
  
चत्वारि मन्त्राणी सुयोजनानि ।  
  
ताड्यादिमन्त्रैः सितसर्षपताडमानैः ।  
प्रक्षाल्यम् अस्थि सितवस्त्रसहितम् ॥  
  
ॐ शोधन इत्यादिमन्त्रेण उदकेन क्षालयेत् त्रयभवनमलं ।  
ॐ कङ्कणीत्यादिमन्त्रेण क्षलयेत् पञ्चगव्येन ।  
ॐ रत्ने रत्न इत्यादिमन्त्रेण क्षालयेत् सर्वगन्धतः ।  
ॐ अमोघावरणेत्यादिमन्त्रेण क्षालयेत् क्षीरगावितः ।  
ॐ अमृते अमृत इत्यादिमन्त्रेण क्षालयेत् मद्यम् उत्तमम् ।  
ॐ पुण्ये पुण्य इत्यादिमन्त्रेणोदकेन क्षालयेत् अन्तरान्ततः ।  
  
पुनर् मङ्गलगाथां पाठयेद् अभिषिञ्चेत् । मार्गशोधनं कर्तव्यं । धूपादिदेयाश् चतुर्विधमन्त्राः ।  
  
(स्द्प् १७८)  
हस्तमात्रम् इदं कुण्डं कर्तव्यं होमयेत् ततः ॥  
अनुस्मृत्य च तं सत्त्वम् अपायगतिसंस्थितम् ॥  
होमयेत् शुभसन्तानः पापावरणशान्तये ॥  
घृतक्षीरसमाक्षिकैर् लाजासर्षपमिश्रितैः ॥  
तिलतण्डुलव्रीह्यादि समिधासु करद्वयम् ॥  
अन्यान्य् अपि तु कर्माणि यथा पूर्वं तथा कुर्यात् ॥  
तेन सम्पद्यते क्षिप्रं सत्त्वानां च सुखावहम् ॥ इति ।  
  
कर्मराजाग्रीनामसमाधिः ।  
  
तस्मिंश् च सत्त्वे कृते सति । ततस् ते नारकदुःखाद् विमुक्ताः सन्तस् तुषितेषु सर्वसत्त्वहितकारिणः । सुगतवद् उत्पन्नाः । तत इन्द्रेण सहितमहायशसो देवा नृत्यन्तो ऽनन्तैः पूजामेघैर् इह जन्मनि तथागतपूजार्थं पुरस्कृत्य देवगणा उत्पातितबोधिचित्ता दिव्यनानाविधपुष्पधूपदीपगन्धछत्रध्वजपताकादिभिर् अनेकाकाराभिश् च शोभितम् । वस्त्ररत्नवर्षादिभिश् च परिपूरितं कुर्वन्ति स्म नन्दनवनम् । ततो महाश्चर्यं भूतम् ।  
  
इइ  
अथ भगवान् वज्रपाणिर् बोधिसत्त्वो भगवतो ऽधिष्ठानेन मन्त्रकल्पराजोत्तरकल्पम् अभाषत । वीरासनाद् उत्थाय प्रहर्षन् वज्रम् उल्ललयन् शाक्याधिपं नन्दन् मुनीश्वरं प्रणम्य सर्वावरणविशोधनवज्रं नाम समाधिं समापद्येदं दुर्गतिपरिशोधनं नाम हृदयं स्वहृदयाद् निश्चचार ।  
  
ॐ सर्वपापदहनवज्र हुं फट् ।  
ॐ सर्वापायविशोधनवज्र हुं फट् ।  
ॐ सर्वकर्मावरणानि भस्मीकुरु हुं फट् ।  
ॐ भ्रुं विनाशयावरणानि हुं फट् ।  
ॐ द्रुं विशोधयावरणानि हुं फट् ।  
ॐ ज्वल ज्वल धक धक हन हनावरणानि हुं फट् ।  
ॐ स्रुं सर सर प्रसर प्रसरावरणानि हुं फट् ।  
ॐ हुं हर हर सर्वावरणानि हुं फट् ।  
ॐ हुं फट् सर्वावरणानि स्फोटय हुं फट् ।  
ॐ भृत भृत सर्वावरणानि हुं फट् ।  
ॐ त्रट त्रट सर्वावरणानि हुं फट् ।  
ॐ छिन्द छिन्द विद्रव विद्रव सर्वावरणानि हुं फट् ।  
ॐ दह दह सर्वनरकगतिहेतुं हुं फट् ।  
ॐ पच पच सर्वप्रेतगतिहेतुं हुं फट् ।  
ॐ मथ मथ सर्वतिर्यग्गतिहेतुं हुं फट् ।  
  
ततस् तेषाम् उपकरणान्य् अभाषत ।  
  
ॐ सर्वपापविशोधनि धम धम धूपय हुं फट् ।  
ॐ सर्वदुर्गतिविशोधनि पुष्पविलोकिनि हुं फट् ।  
ॐ सर्वापायविशोधनि ज्ञानालोककरि हुं फट् ।  
ॐ सर्वापायगतिनाशनि गन्ध हुं फट् ।  
ॐ नरकगत्याकर्षणि हुं फट् ।  
ॐ सर्वनरकगत्युद्धरणि हुं फट् ।  
ॐ सर्वापायबन्धनविमोचनि हुं फट् ।  
ॐ सर्वापायगतिगहनविनाशनि हुं फट् ।  
  
(स्द्प् १८२)  
ततो मण्डलम् अभाषत ।  
चक्रान्तरं तु मण्डलम् अष्टारैश् च सुभूषितम् ॥  
नाभिनेमिकसंयुक्तम् अभ्यन्तरावरणिकम् ॥  
संलिख्य नाभौ शाक्याधिपेन्द्रमुनिं संलिखेत् ॥  
ततो वीराग्रतो लिखेद् वज्रपाणिं महाबलम् ॥  
पृष्ठतो ऽभिसंलिखेच् चक्रवर्तिनं च ॥  
दक्षिणे जयोष्णीषं च वामतो विजयं लिखेत् ॥  
तेजोराशिम् अप्य् आग्नेयां सितातपत्रम् ऐशान्याम् ॥  
विकिरिणंश् चैव वायव्यां नैरृत्यां विध्वंसकं लिखेत्॥  
  
ततो बाह्यं संलिखेत् ।  
  
चतुरश्रं चतुर्द्वारं चतुस्तोरणशोभितम् ॥  
वीरेणाङ्कुशपाशस्फोटघण्टाः स्थापनीयाः ॥  
सर्वकोनेषु पुष्पादयो लेख्याः ॥  
ततः स्रग्गन्धगन्धादिना स्वकायम् अनुलेपयेत् ॥  
  
तथैव वज्राचार्यः प्रविशेत् । जः हुं वं होः । भगवन् एहि महाकरुणिक दृश्य होः । इति । सर्वदेवान् आकर्षयेत् । तथैव प्रवेश्याभिषिक्ताः सर्वदुर्गतिभ्यो विमुक्ताः स्वर्गलोकोत्तरभूमिषूद्पद्यन्ते । सर्वसिद्धयो ऽपि सिद्ध्यन्ति । सम्यक्सम्बोधिश् चावश्यं प्राप्यते । पूर्ववत् सर्वकर्मां कुर्वन्ति । सर्वत्राप्रतिहता भवन्ति । उन्मार्जनेन सर्वज्वरग्रहादीन् मोक्षयन्ति । वज्रपाणिर् हुङ्कारेण सर्वकर्माणि करोति । अन्यकल्पविधिनापि सर्वसाधको भवति । देवनागयक्षगन्धर्वासुरराक्षसादीनां दुर्गतिवशीभूतानां सर्वप्रतिबिम्बादिकम् अभिलिख्य जपहोमाभिषेकैः सर्वदुर्गतिभ्यो मुक्तिर् भवति । अथ भगवान् वज्रधरः सिंहावलोकितेन भगवतो मुखम् अवलोक्य प्रणम्यैतद् अवोचत् । भगवन् परममुद्रालक्षणम् उत्तमम् आभाषे करुणावेदनावशगचित्तेन सर्वजिना अधिष्ठानं कुर्वन्ति ।  
  
(स्द्प् १८४)  
समाधिस्थो लला@टे ऽञ्जलिं कृत्वा प्रणमेत् । बुद्धानां प्रणाममुद्रा । योगवित् कण्ठप्रदेशे ऽञ्जलिं मुकुलितपद्माकृतिं कुर्यात् । पद्मकुले पद्ममुद्रा । हृदि वज्राञ्जलिं कृत्वा मध्यमाङ्गुलीसूचीयोजयति । वज्रकुले समयमुद्रा । वामहस्तम् उत्तानम् उत्सङ्गे स्थापयित्वा तस्योपरि दक्षिणं व्यवस्थाप्याङ्गुष्ठद्वयं योजयित्वा शान्तं दृष्ट्वा निरीक्षयेत् । इयं तथागतकुले समाधिमुद्रा समयः ।  
  
ताम् एव परिवर्त्यान्योन्यं योजयित्वा कनिष्ठाङ्गुष्ठकानि शृङ्खलाकाराणि बद्ध्वा हृदि स्थापयेत् । इयं वज्रकुले समयमुद्रा । पूर्णाञ्जलिं कृत्वा कन्यसाङ्गुष्ठौ सूचिं धारयेच् छेषान् प्रसारयेत् । इयं पद्मकुले पद्ममुद्रा ।  
  
वज्रबन्धं दृढीकृत्य मध्यमाङ्गुलिं वज्रसूचीकृत्य कन्यसाङ्गुष्ठौ प्रसारयेत् । इयं वज्रपाणेर् वज्रमुद्रा । तस्या एव कनिष्ठाङ्गुष्ठद्वयं तथैव कृत्वा तर्जन्यनामिके पद्मपत्राकारैः कुर्यात् । इयं सर्वदुर्गतिपरिशोधनराजस्य सर्वशोधनमुद्रा । तस्या एव तर्जन्यनामिके रत्नाकारं कुर्यात् । इयम् अभिषेकमुद्रा । कन्यसाङ्गुष्ठौ पृथक् पृथग् योजयित्वा शेषाः प्रसारिताः । सर्वप्रसहनमुद्रा ।  
  
वामहस्तस् तथैव परिवर्तितः सर्वकर्मिकमुद्रा ।  
अञ्जलेर् ऊर्ध्वक्षेपाद् धूपमुद्रा ।  
तस्या एवाधःक्षेपात् पुष्पमुद्रा ।  
सैव शङ्खाकारो गन्धमुद्रा ।  
एताम् एव प्रसारितां धारयेद् बलिमुद्रा ।  
तस्या एव मध्यमाद्वयाद् अन्तरम् अर्पणमुद्रा ।  
वज्रबन्धमध्यमाद्वयं मध्ये पर्वभङ्गं कृत्वा सर्वाङ्गुलीः प्रसारयेद् विकीरिणमुद्रा ।  
तस्या एव कन्यसाद्वयाङ्गुष्ठद्वयम् आकृष्टं विध्वंसनमुद्रा ।  
सैवाञ्जलिः प्रभाकारस् तेजोराशिमुद्रा ।  
ताम् एवोष्णीषस्थाने भ्रामयेत् सितातपत्रमुद्रा ।  
वज्रबन्धे कन्यसाङ्गुष्ठद्वयं शृङ्खलाकारेण बद्ध्वोर्ध्वं भ्रामयेत् । चक्रमुद्रा ।  
(स्द्प् १८६)  
वज्रबन्धे मध्यमे वज्राकारेण तर्जन्यो रत्नाकारौ कृत्वा शेषाः प्रभाकारा जयोष्णीषमुद्रा ।  
तथैव तर्जनीद्वयं वज्रीकृत्य शेषाङ्गुल्यो बद्ध्वा वज्राकाराह् कुर्याद् विजयास्य ।  
दक्षिणेन वरदा वामेनाभयदा तथागती ।  
वज्रबन्धे तर्जनीद्वयं वज्राकारं कुर्याद् वज्रमुद्रा ।  
एतस्या एवाङ्गुलदक्षिणतर्जन्याकृष्टाङ्कुशी ।  
सैव रोपाकारा शरः । सैवाग्राङ्गुष्ठा स्थापिता साधुमतेः ।  
सैव मध्ये भग्ना रत्नम् ।  
तस्या एवाङ्गुलयः प्रभाकारास् तेजः ।  
ताम् एवोष्णीषे स्थापयेत् केतुमुद्रा ।  
ताम् एवाग्रतः स्थापयेद् वाशमुद्रा ।  
सैव पद्माकारा पद्मा ।  
सैवाग्राकृष्टा खड्गः ।  
ताम् एव वलयाकारां कुर्याच् चक्रम् ।  
ताम् एव पद्मपत्राकारां जिह्वा ।  
सैवाग्रप्रसारिता विश्वा ।  
सैव सुप्रसारिता रक्षा ।  
सैवाग्रतः कुञ्चिता यक्षा ।  
सैवाकुञ्चिता बन्धम् ।  
तस्या एव तर्जनीद्वयं कुञ्चितम् अङ्कुशम् ।  
सैवाग्रग्रस्ता पाशः ।  
सैवान्योन्यं ग्रन्थिता स्फोटः ।  
ताम् एव चालयेद् तोषा ।  
  
अथ खलु भगवान् वज्रपाणिस् तं शक्रब्रह्माप्रमुखं महापर्षद्मण्डलम् अवलोक्य साधुकारैः सन्तोष्य साधु साधु शक्रप्रमुखा देवपुत्रा यद् युष्माकम् ईदृशं प्रतिभानं सजातं तत् साधु प्रतिपद्यध्वं देशयामि ।  
  
(स्द्प् १८८)  
अथ खलु भगवान् वज्रपाणिः सर्वामितायुस्स्फरणसम्भववज्रं नाम समाधिं समापद्यापरिमितायुःपुण्यज्ञानसम्भारवर्धनं नाम सर्वतथागतहृदयं स्वहृदयाद् निश्चचार ।  
  
ॐ पुण्ये पुण्ये महापुण्ये ऽपरिमितपुण्ये ऽपरिमितायुःपुण्यज्ञानसम्भारोपचयकारिणि स्वाहा ।  
  
अस्यां सर्वतथागतहृदयधारण्यां भाषितमात्रायां सर्वापायाः प्रशान्ता मोचितश् चात्मा सर्वे नरकप्रेततिर्यग्गतिपन्नाः सत्त्वाः प्रजानन्ति ।  
  
सर्वे च लोकधातवो ऽवभासिता अवभास्य च द्वादशकारं बुद्धकृत्यं कृत्वा तस्मिन् एव सर्वतथागतहृदयधर्माक्षरे प्रविष्टान्य् अभूवन् ।  
  
अथ खलु भगवान् पुनर् अप्य् अमितायुर्वज्रप्रभाकरीं नाम समाधिं समापद्येमं सर्वतथागतायुर्वज्रं नाम हृदयधारणीम् अभाषत ।  
  
ॐ अमृते ऽमृते ऽमृतोद्भवे ऽमृतसम्भवे ऽमृतविक्रान्तगामिनि सर्वक्लेशक्षयङ्करि स्वाहा ।  
  
अथास्यां भाषितमात्रायां तथैव सर्वसत्त्वानां सर्वदुःखानि प्रशान्तानि ।  
  
अथ भगवान् पुनर् अप्य् अमोघावरणविनाशनीं नाम समाधिं समापद्येमं सर्वतथागतावरणत्रोटनं नाम हृदयधारणीं स्वहृदयाद् निश्चचार ।  
  
ॐ कङ्कणि कङ्कणि रोचनि रोचनि त्रोटनि त्रोटनि प्रतिहन प्रतिहन सर्वकर्मपरम्पराणि सर्वसत्त्वानां स्वाहा ।  
  
अस्यां भाषितमात्रायां तथैव सर्वम् अभूत् ।  
  
अथ खलु भगवान् पुनर् अपि सर्वावरणविमलविशुद्धिवज्रं नाम समाधिं समापद्येमां सर्वतथागताशेषावरणविनाशनीं नाम हृदयधारणीं स्वहृदयाद् निश्चचार ।  
  
ॐ रत्ने रत्ने महारत्ने रत्नसम्भवे रत्नकिरणे रत्नमालाविशुद्धे शोधय सर्वपापं हुं फट् ।  
  
अस्यां भाषितमात्रायां सर्वमारभवनानि ध्वस्तानि विध्वंसितान्य् अभूवन् ।  
  
(स्द्प् १९०)  
अथ खलु भगवान् पुनर् अप्य् अमोघाप्रतिहतसर्वावरणविध्वंसनिनामसमाधिं समापद्येमां सर्वतथागतहृदयधारणीं स्वहृदयाद् निश्चचार ।  
  
ओम् अमोघाप्रतिहतसर्वावरणविनाशनि हर हर हुं फट् ।  
  
अस्यां भाषितमात्रायां सर्वोपमलोकधातुः कम्पितः प्रकम्पितः सम्प्रकम्पितश् चलितः प्रचलितः सम्प्रचलितः क्षुभितः प्रक्षुभितः सम्प्रक्षुभितः ।  
अनेकान्य् आश्चर्याद्भुतानि लोके सन्दृश्यन्ते स्म ।  
तथैषां मण्डलं भवति ।  
  
चतुरस्रं चतुर्द्वारं चतुःपार्श्वे समन्वितम् ॥  
चतुस्तोरणसंयुक्तं नेमिनिर्यूहसंयुतम् ॥  
तस्याभ्यन्तरतो लेख्यं चक्रमण्डलम् उत्तमम् ॥  
चतुरारसमायुक्तं नाभिमण्डलम् उत्तमम् ॥  
तस्य मध्ये लिखेद् नाथं वज्रपाणिं महाबलम् ॥  
वज्रघण्टाकरं सौम्यं पूर्णेन्दुहसिताननम् ॥  
पूर्वारमध्यभागेषु लिखेद् अक्षोभ्यनायकम् ॥  
दक्षिणेन लिखेद् रत्नं पश्चिमेनाम्बुजोत्तमम् ॥  
उत्तरेणामोघाख्यातं लिखेद् वीरं महाबलम् ॥  
चक्रवर्तिकृताटोपान् लिखेत् सर्वतथागतान् ॥  
चन्द्रमण्डलसङ्काशान् सर्वाभरणभूषितान् ॥  
वरदाभयहस्तान् तु वज्रपर्यङ्कसुस्थितान् ॥  
कोणभागेषु सर्वेषु लेख्या धूपादयस् तथा ॥  
द्वारपालाश् च ते लेख्याः क्रुद्धाः क्रोधपरायणाः ॥  
ततः प्रविश्य स्वयं योगी आकर्षयेद् मन्त्रदेवताः ॥  
  
जः हुं वं होः भगवन् वज्र एह्य् एहि समयस् त्वम् ॥  
  
ततश् चागतं नाथं पूजयित्वा समासतः ॥  
प्रवेशयेद् मृत्युहानाय मृत्यूरगभयानि च ॥  
  
ॐ वज्रसमये हुं ।  
  
वज्रतेरिन्तिरीं बद्ध्वा प्रवेशयेद् रत्नकरान्वितम् ॥  
पुष्पमालान्वितो वापि क्षेपयेद् मण्डले तु तम् ॥  
  
ॐ प्रतीच्छ वज्र हुं ।  
  
(स्द्प् १९२)  
ततः समयं देयं । ॐ वज्रसमये हुं ।  
ततो ऽनेनोद्घाटयेद् वज्रम् । ॐ वज्रहासोद्घाटय हुं ।  
ततो ऽनेन दर्शयेत् । ॐ वज्र दृश्य होः ।  
ततो ऽभिषेकम् अनेन दद्यात् ।  
ॐ वज्राभिषिञ्च हुं । ॐ बुद्धाभिषिञ्च ॐ । ॐ रत्नाभिषिञ्च त्रां ।  
ॐ पद्माभिषिञ्च ह्रीः । ॐ कर्माभिषिञ्च अः ।  
ततः कलशाभिषेकं दद्यात् ।  
ॐ वज्रकलशाभिषिञ्च हुं । ॐ बुद्धकलशाभिषिञ्च ॐ ।  
ॐ रत्नकलशाभिष्ःइञ्च त्रां । ॐ पद्मकलशाभिषिञ्च ह्रीः ।  
ॐ कर्मकलशाभिषिञ्च अः ।  
ॐ मालाभिषिञ्च त्रां । ॐ वज्रपटावलम्बनाभिषिञ्च त्रीं ।  
ॐ बुद्धमुद्राभिषिञ्च ओम् । ॐ वज्रमुद्राभिषिञ्च हुं ।  
ॐ रत्नमुद्राभिषिञ्च त्रां । ॐ पद्ममुद्राभिषिञ्च ह्रीः ।  
ॐ कर्ममुद्राभिषिञ्च अः ।  
ॐ वज्रनामाभिषिञ्च ॐ हुं त्रां ह्रीः अः । ॐ कर्माभिषिञ्च हुं अः ।  
ॐ वज्रचक्राभिषिञ्च हुं भ्रूम् ।  
ॐ वज्रचक्राधिपतिस् त्वाम् अभिषिञ्च (येत्) ॐ ॐ ॐ । हुं हुं हुं । त्रां त्रां त्रां । ह्रीः ह्रीः ह्रीः । अः अः अः ।  
ॐ वज्रधारिण्य् अभिषिञ्च हुं । ॐ तथागतधारिण्य् अभिषिञ्च ॐ ।  
ॐ रत्नधारिण्य् अभिषिञ्च त्रां । ॐ पद्मधारिण्य् अभिषिञ्च ह्रीः ।  
ॐ कर्मधारिण्य् अभिषिञ्च अः ।  
ॐ सर्वतथागतगुह्याभिषिञ्च ओम् । ॐ वज्रगुह्याभिषिञ्च हुं ।  
ॐ रत्नगुह्याभिषिञ्च त्रां । ॐ पद्मगुह्यभिषिञ्च ह्रीः ।  
ॐ कर्मगुह्याभिषिञ्च अः ।  
ॐ प्रज्ञोपायसमायोगाभिषिञ्च हुं अः ।  
  
(स्द्प् १९४)  
एवम् अभिषिञ्च्यायुर्वर्धनीं विद्यां दद्यात् । ॐ वज्रायुषि हुं अः ।  
अस्यः साधनं भवति ।  
  
वज्रायुर् भगवाञ् चन्द्रमण्डलारूढश् चन्द्राभः सर्वाभरणमण्डितः । अभयहस्तो वरदश् च । अमृतं क्षरन्तं । तस्याधस्तात् साधकं प्रसारिताञ्जलिहस्तं ऊर्ध्वमुखं भगवन्तं निरीक्षयन्तं लिखेत् । पञ्चोपचारेण पूजां कृत्वा तस्याग्रतः शतसहस्रं जपेत् ।  
  
ततः पूर्णमास्यां महतीं पूजां कृत्वा कपिलागोघृतं नवे भाण्डे स्थाप्य वामवज्रेणाक्रम्य भगवन्तं प्रध्यायन् सकलां रात्रीं जपेत् । ततो गन्धं विनस्यति । अपूर्वं वा गन्धम् उद्वहति । ऊष्मा धूमः शिखा वा निश्चरति । रश्म्युल्का प्रमुञ्चति । एवम् आदिभिर् निमित्तैस् तद् घृतं नवनीतं तैलं वा । उदकं दधि क्षीरं मद्यं रुधिरं वसाम् अस्थिकां वा । मांसं वान्यतमं वा सम्प्रसाध्य प्रत्यूषे रक्षादिकं च कृत्वा । आत्मानंश् च संशोध्य पिबेद् भक्षयेत् । यथा निमित्तेन यावदा चन्द्रार्कायुर् भवति । वज्रसत्त्वश् चेति । अधमेनाधमा सिद्धिर् भवेत् । नात्र संशयः । निर्मित्तेन भवेल् लोके निर्व्याधिर् मेधान्वितः । वलिपलितसुखात्मा दृढकायः शतायुः । अन्यान्य् अपि कर्माणि शान्तिपुष्टिवशादिकं करोत्य् अविचारेण जापमात्रात् । न संशयः ।  
  
अथ चत्वारो महाराजानो भगवन्तं वज्रपाणिं प्रणिपत्यैवम् आहुः । वयम् अपि भगवन् सर्वसत्त्वानाम् अर्थाय हिताय सुखाय स्वकस्वकानि हृदयानि भाषयामः । आज्ञापयतु भगवान् आज्ञापयतु वज्रधृक् । साधु साधु महाराजानो देशयध्वम् अहम् अनुमोदे । अधितिष्ठामि स्वसमयम् ।  
  
अथ वैश्रवणो महायक्षराजा भगवदनुज्ञातो ऽनुमोदितो ऽधिष्ठितस् स्वहृदयं स्वहृदयाद् निश्चचार । ॐ वैः । अथ धृतराष्ट्रस् तथैव स्वहृदयम् अभाषत । ॐ धृः । अथ विरूढकः कुम्भाण्डमहाराजा स्वहृदयम् अभाषत । ॐ विः । अथ विरूपाक्षो नागमहाराजा तथैव स्वहृदयम् अभाषत । ॐ क्षः ।  
  
(स्द्प् १९६)  
अथ तेषां मण्डलं भवति ।  
  
चतुरस्रं चतुर्द्वारं पञ्चमण्डलमण्डितम् ॥  
तस्य मध्ये लिखेद् नाथं वज्रपाणिं सगर्वितम् ॥  
तस्य वामे पार्श्वे तु लिखेद् वैश्रवणं शुभम् ॥  
गदानकुलिकाहस्तं रत्नाभरणमण्डितम् ॥  
स्थूलं सिंहासनारूढं हेमवर्णं महाद्युतिम् ॥  
भद्रकुम्भादिरत्नौघवर्षयन्तं लिखेद् बुधः ॥  
पुरतो धृतराष्ट्रं तु वीणावादनतत्परम् ॥  
ललितं श्यामवर्णं तु सर्वाभरणभूषितम् ॥  
दक्षिणेन लिखेद् वीरं खड्गहस्तं विरूढकम् ॥  
पश्चिमेन विरूपाक्षं वज्रपाशधरं परं ॥  
फणैः सप्तभिः सम्पूर्णं लोहिताक्षिभिर् निर्गतम् ॥  
द्वारदेशेषु सर्वेषु द्वारपालास् तथैव च ॥  
ततः प्रविशेत् स्वयं मन्त्री मुद्रया चक्रसञ्ज्ञया ॥  
आकर्षयेद् भगवन्तं ततो राज्ञः समाहरेत् ॥  
आकृष्य पूजयेद् विद्वान् अर्घपात्रैर् यथाविधि ॥  
ततः प्रवेशयेच् छिष्यान् पुष्पमालाविभूषितान् ॥  
राजानं क्षत्रियं वापि ब्राह्मणादिकम् एव वा ॥  
मन्त्रेणानेन मन्त्रज्ञो मुद्रया वज्रधारया ॥  
  
ॐ वज्रसमये हुं ।  
  
ततः पुष्पं रत्नं वा क्षेपयेद् अनेन च ।  
ॐ वः प्रतीच्छध्वं महोत्तमाः ।  
पतति यस्य राजस्य सो ऽस्य सिध्यति नान्यथा ॥  
ततो ऽभिषिञ्चेत् कलशैश् चतुर्भिः कोणसंस्थितैः ॥  
पञ्चमं वज्रपाणेस् तु मुद्रयैवाभिषिञ्चयेत् ॥  
एवम् आदिक्रमेणैव मण्डलाख्याभिषिञ्चनात् ॥  
अथ राजाभवते राजा राजा भवते महान् ॥  
जम्बुद्वीपपतिश् श्रीमाञ् चतुर्द्वीपपतिर् वरः ॥  
चतुरभिषेकाच् च चतुर्द्वारप्रवेशनात् ॥  
तस्याहं वज्रधरो राजा पालयामि स्वपुत्रवत् ॥  
वयं चतुर्महाराजाः पालयामः सततं नृपम् ॥  
सभृत्यपरिजनन् तु सराष्ट्रपुरमण्डलम् ॥  
दुष्टान् तस्य हनिष्यामः परराष्ट्रं च तस्य च ॥  
व्याधिमृत्युभयं चापि दुर्भिक्षम् ईत्युपद्रवम् ॥  
वैश्रवणः कुरुते पुष्टिं धृतराष्ट्रस् तु शान्तिकं ॥  
(स्द्प् १९८)  
विरूढको ऽकालमृत्युं हन्यात् सपशुबान्धवान् ॥  
विरूपाक्षः कुरुते क्षेमं दुर्भिक्षादिविनाशनम् ॥  
सङ्क्षेपतो वयं तस्य सर्वाशां सर्वचिन्तितं ॥  
करोम वज्रपाणिस् तु द्रोहं यदि न निश्चयात् ॥  
  
अथ दशदिग्लोकपाला भगवन्तं प्रणिपत्यैवम् आहुः ॥  
वयम् अपि भगवन् सर्वसत्त्वहितसुखाय ॥  
स्वकस्वकानि हृदयानि प्रददामः ॥  
साधु साधु लोकपालाः साधु साधु वदतेति ॥  
अथेशानो भूताधिपतिर् हृदयं ददाति ।  
  
ॐ इ । ओम् ई । ॐ अः । ॐ यः । ॐ ऋः । ॐ वः । ॐ यः । ॐ कुः । ॐ आः । ॐ व्रः ।  
  
अथैषां मण्डलं भवति ।  
मण्डलं पूर्ववद् लिखेद् मध्ये नाथं तथैव च ॥  
दिक्पालास् तु स्वदिग्भागे स्थापयेत् पुरतो द्वयम् ॥  
आदित्यं वराहरूपन् तु द्वारपालास् तथैव च ॥  
ततश् चाकृष्य तान् सर्वान् पूजयेत् सर्वपूजया ॥  
ततः प्रवेशयेत् शिष्यान् प्रविश्य स्वयम् एव तु ॥  
अभिषिञ्चयेत् कलशैश् च दिक्पालादिमन्त्रितैः ॥  
ततो दद्याद् धृदयं साधनाय हितैषणतः ॥  
सिध्यन्ते ऽविचाराश् च दिक्पालास् स्वदिक्स्थिताः ॥  
  
अथ ते तुष्टा एवम् आहुः । यः कश्चिद् भगवन् राजा क्षत्रियो वा मूर्ध्न्य् अभिषिक्तः । एतद् मण्डलं प्रविश्याभिषेकं गृह्णेत् । अन्यो वा श्राद्धः कुलपुत्रो वा कुलदुहिता वा । तस्य वयं भगवन् सर्वदा सर्वत्र रक्षावरणगुप्तिं संविधास्यामः । परराष्ट्राणि च वर्धयिष्यामः । कालेन कालं वर्षिष्यामः । सस्यपुष्पफलानि च निष्पादयिष्यामः ।  
  
अथ यमो महाधर्मराजा भगवन्तं प्रणम्यैवम् आह ।  
  
अहं भगवन् तस्य महाराज्ञ आयुर् ददामि । अष्टकालमरणानि प्रतिबाधयामि ।  
  
(स्द्प् २००)  
नैरृतो महाराक्षसाधिपतिर् एवम् आह । अहं भगवन् तस्य राज्ञो राजपुत्रस्य ब्राह्मणस्य क्षत्रियस्य वान्यतरेषु वा मनुष्येषु न व्याधिप्रेतपिशाचभयं न राक्षसभयादिकं नाकालमृत्युभयं करिष्यामि । सर्वदा रक्षावरणगुप्तिं करिष्यामि ।  
  
अथ वरुणो महाराजैवम् आह । अहं भगवन् तस्य महाराज्ञः सर्वदा सर्वत्र सर्वविषयं प्रतिपालयिष्यामि । आरक्षां च करिष्यामि । सस्यानि च निष्पादयिष्यामि । नागदोषानि च न प्रयच्छामि । विषाशनीञ् च नोत्सृजामि । सर्वाकालमरणानि च प्रतिबाधयामि ।  
  
अथ वायव्याधिपतिर् एवम् आह ।  
  
अहम् अपि भगवन् तस्य महासत्त्वस्य सर्वदा वायुभयं नोत्सृजामि । नाकालवातं चोत्सृजामि । सर्वसस्यपुष्पफलानि च परिनिष्पादयिष्यामि । सर्वभयञ् च प्रतिबाधयामि ।  
  
अथ कुवेरो महायक्षराजा भगवन्तं नमस्यैवम् आह । अहं भगवन् तस्य महासत्त्वस्याष्टाशीतिभिर् महायक्षसेनापतिभिः सहागत्य सर्वकालोद्योगेन सर्वदा सर्वभयं प्रतिबाधयामि । सर्वधनधान्यसमृद्धिञ् च करोमि । स्वजनपरिजनदेशविषयभृत्यबन्धुबान्धवमित्रपुत्रदुहितृभार्यादिरक्षां च करोमि । गोगव्यखरोष्ट्रमेषगजवाजिच्छागलादिरक्षं करोमि ।  
  
अथेशानः सर्वभूताधिपतिर् भगवन्तं प्रणिपत्यैवम् आह । अहं भगवन् तस्य राज्ञो राजपुत्रस्य क्षत्रियस्य ब्राह्मणस्य वा । इहामुत्र परित्राणं परिग्रहं परिपालनं शान्तिं स्वस्त्ययनं दण्डपरिहारं शस्त्रपरिहारं विषदूषणं विषनाशनं सीमाबन्धं धरणीबन्धं दिग्बन्धं वज्रप्राकारं वज्रकीलनं वज्रपञ्जरं च करोमि । सर्वकार्येषु प्रत्युपस्थापयामि । कार्येष्व् अकार्येसु निमित्तं च दर्शयामि । स्वप्ने च सर्वं शुभं कथयामि । साधयतो ऽविघ्नेन सर्वसिद्धिं च दास्यामि ।  
  
(स्द्प् २०२)  
अथाकाशचारी खगपतिर् भगवन्तं प्रणिपत्यैवम् आह । अहं भगवन् सर्वदा सर्वं च पथिगतस्य राज्ञो राजपुत्रस्य राजामात्यस्य ब्राह्मणस्य क्षत्रियस्य वा स्वयम् आगत्य सर्वपरिवारेण रक्षावरणगुप्तिं संविधास्यामि । सर्वावरणं प्रतिवारयामि । सर्वव्याधिम् अपनयामि । सर्वदा चानुबद्धो भवति । अथ पातालाधिपतिर् महावराहो भगवन्तं नमस्यैवम् आह । अहं भगवन्तस्य नराधिपतेश् च नृपसुतस्य वा द्विजातेर् द्विजसुतस्य वा क्षत्रियवैश्यशूद्रस्य वान्यतरस्य श्राद्धस्य कुलपुत्रस्य कुलदुहितुर् वा सर्वदा सर्वार्थं निष्पादयिष्यामि । सर्वभयेषु च रक्षां करिष्यामि । अनेनापि परित्रायिष्यामि ।  
  
अथाष्टौ महाग्रहाः सनक्षत्रपरिवारा एवम् आहुह् । वयं भगवन् सपरिवाराः स्वकस्वकानि हृदयानि ददामः । तद् भगवान् अधितिष्ठतु । साधु साध्व् अधितिष्ठन्तु मया भाषध्वं महाग्रहाः । अथादित्यादयो महाग्रहा भगवन्तं नमस्याभाषन्त ।  
  
ओम् आः । ॐ सोः । ॐ अः । ॐ बुः ।  
ॐ ब्र्ः । ॐ शुः । ॐ साः । ॐ राः ।  
  
अथैषां मण्डलं भवति ।  
  
मध्ये भगवन्तं वज्रपाणिं त्रैलोकविजयरूपं संलिख्य ।  
  
समन्ताच् चत्वारो महासमुद्रान् लिखेत् ॥  
शुक्रन्तु तस्य पुरतः सोमं पृष्ठतो लिखेत् ॥  
दक्षिणे बृहस्पतिं लिखेद् वामतश् च बुधं लिखेत् ॥  
अग्निस्थाने तु चाङ्गारम् आदित्यं वायव्यां दिशि ॥  
शनिश्चरं तु ऐशान्यां राहुं राक्षससन्निधौ ॥  
नक्षत्रं सर्वत्र लेख्यं समन्ताद् बाह्यमण्डले ॥  
द्वारे द्वारे तथा द्वारीं लिखेच् च क्रोधमानसम् ॥  
वज्रधार्या प्रविश्य सर्वान् आवाहयेत् ॥  
वज्राङ्कुशादिभिर् इति ततश् शिष्यान् प्रवेशयेत् ॥  
  
ॐ वज्र हन हुं फट् ।  
ॐ वज्रग्रहसमये हुं फट् ।  
ॐ वज्रग्रह प्रतीच्छ समये हुं ।  
  
ततो ऽष्टभिः कलशैर् अभिषिञ्चेत् ॥  
(स्द्प् २०४)  
अष्टग्रहाभिमन्त्रितैः ॥  
ततो वज्रमुद्रयाभिषिञ्चेत् ॥  
ततस् सर्वग्रहं साधयेत् ॥  
  
अथ ते महाग्रहा भगवन्तं नमस्यैवम् आहुः । वयं भगवन् अष्टौ महाग्रहास् तस्य महाराज्ञो राजपुत्रस्य वा सर्वदा सर्वत्र तथैव सर्वं करिष्यामः । अथ नक्षत्रक्षणलवमुहूर्तकरणतिथियोगराशिलग्नविष्टिमण्डलादिदेवतास् तथैव नमास्यैवम् आहुः । वयम् अपि भगवन् सर्वदा तस्य महासत्त्वस्याज्ञां नोत्सृजामः । भृत्यवत् प्रतिपालयामः । सर्वनगरनिगमजनपदराष्ट्रराजधानीं च प्रतिपालयामः । उत्पन्ने तु महाभये युष्माकं पूजयिष्यति तस्यावश्यं तद् भयं न भविष्यति ।  
  
अथाष्टौ महानागाः फुङ्कारध्वनिना भगवन्तं सन्तोष्यैवम् आहुः ।  
  
वयं भगवन् सर्वेषां गुह्यहृदयं दास्यामः ।  
  
साधु साधु महानागा ददध्वं हृदयं वरम् ।  
अथ ते तुष्टा महानागा भगवन्तं नमस्यैवम् आहुः ।  
  
ॐ फुः । ॐ फः । ॐ फुं । ॐ फां ।  
ॐ फीः । ॐ फेः । ॐ फईः । ॐ फौः ।  
  
अथैषां मण्डलं भवति ।  
  
अष्टपत्रं महापद्मं संलिखेच् छ्वेतवर्णकम् ॥  
तस्य मध्ये लिखेद् नाथं वज्रपाणिं सुकृष्णकम् ॥  
समन्तात् सप्तफणं तर्जयन्तं महोरगम् ।  
अनन्तं तक्षकं चैव कर्कोटं कुलिकं तथा ॥  
वासुकिं शङ्खपालं च पद्मं वै वारुणं तथा ॥  
एते लेख्याः समासेन पत्रे पत्रे फनज्वलाः ॥  
सप्तसप्तफणा लेख्याः सभार्याः कण्ठसमागमाः ॥  
कलशाष्टकं संस्थाप्य बलिनैवेद्यशोभितम् ॥  
घृतक्षीरसमाक्षिकं कृत्रिमाश् चापि भेदकाः ॥  
ततः सम्प्रविश्य वज्रात्माकर्षयेत् पाणिना फणैः ॥  
फुङ्कारसहितैस् तु जः हुं वं होः प्रवर्तयेत् ॥  
  
ततः प्रवेश्य तान् सर्वान् राजं क्षत्रियम् एव वा । अभिषिञ्चेत् फुङ्कारैर् विषदोषमलापहैः ।  
  
ततः सिध्यन्ति सर्वे ते नागा नामग्रहाद् अपि ॥  
(स्द्प् २०६)  
अथ ते समन्तं तुष्टा भगवन्तं नमस्य च ॥  
प्रणिधानं प्रकुर्वन्ति स्थित्वा प्राञ्जलयः पुरः ॥  
  
वयं भगवतः शासनाभिरतस्य यद् इदं मण्डलं प्रविष्टस्य विषंवादयामः । तदा भगवन्तम् एव विषंवादयामः । तदास्माकं तप्तवालुका भविष्यन्तु । आदीप्तेन वज्रेनास्माकं मूर्ध्नि स्फुटिष्यन्ति । सततं समितं च तस्य महासत्त्वस्य रक्षावरणगुप्तिं करिष्यामः । महौजोबलवीर्यं क्षेप्स्यामः । निर्विषं चापि विषं करिष्यामः । कालेन कालं वर्षयिष्यामः । सर्वसस्यानि निष्पादयिष्यामः । सर्वपरराष्ट्राणि च विकालवृष्टिम् उत्सृजामः । सर्वभयं विनाशयिष्यामः। जिनाज्ञया वज्रधराज्ञया प्रतिपालयिष्यामः ।  
  
अथ साधनं भवति ।  
  
फुङ्कारं जपेल् लक्षं ध्यात्वा वज्रधरं प्रभुम् ॥  
सितांशुमालिनं दिव्यं शिखायां फणावस्थितम् ॥  
ततो विषं गृह्य ध्यात्वा फुङ्कारमण्डलम् ॥  
रश्मिमालाकुलं दिव्यं फुङ्कारं तत्र चिन्तयेत् ॥  
आकर्षयेद् हृतकृतिफणिपाशाकृतिकरेण ॥  
फुङ्कारवातेन समीरयेत् तं विषं समस्तम् ॥  
तनुरस्थिमांसगम् ॥  
ततः सर्वकर्माणि कुर्याद् विषज्वरगरादिकं ॥  
मुष्ट्या वै हरेत् सर्वं किं पुनः फणमुद्रयेति ॥  
  
अथ महाभैरवो महादेवाधिपतिर् अष्टभिर् महामातृकाभिः परिवृतो भगवन्तं प्रणिपत्यैवम् आह । मद्भयान् मातृकाभयाच् च भगवन् सर्वदेवनागादयः सन्त्रस्ता वित्रस्ताः प्रत्रस्ता अधोमुखीभूता निमग्ना नष्टचेतसः परिभ्रमन्ति तु तेषां हितार्थाय हृदयं प्रदास्यामि । तत् साधु भगवान् अधितिष्ठतु । साधु साधु महाभैरव सुभैरव भाषस्व स्वहृदयं दिव्यमातृकाणां च सर्वासाम् ।  
  
(स्द्प् २०८)  
अथ महाभैरवः सुभैरवनादं नदन् एवम् आह ।  
  
ॐ भैरवैः भीः स्वाहा ।  
ॐ भाः स्वाहा । ॐ भीः स्वाहा । ॐ भूः स्वाहा । ॐ भेः स्वाहा ।  
ॐ भैः स्वाहा । ॐ भोः स्वाहा । ॐ भं स्वाहा । ॐ भः स्वाहा ।  
  
इत्य् एते भगवन् अष्टौ भैरवाः समाज्ञाकराः ।  
अथैषां मण्डलं भवति ।  
  
अष्टारं महाचक्रं लिख्य मध्ये निवेशयेत् ॥  
वज्रपाणिं महाक्रोधं त्रिलोकविजयावहं ॥  
तस्य पादतले क्रुद्धं भैरवाणां महाधिपम् ॥  
लिखित्वा भैरवीयुक्तं लिखेद् अन्यान् यथासुखम् ॥  
आरमध्येषु सर्वेषु लिखेद् भैरवम् अष्टकम् ॥  
मातृकाभिश् च समायुक्तं तत्क्रोधास्यक्रुद्धमानसम् ॥  
द्वारे द्वारे तथैवेह लिखेद् द्वारिं सुक्रोधनम् ॥  
ततो वाह्याङ्कुशादिभिः पुजयित्वा कपालया रुधिरपूर्णया ॥  
मद्यं मांसं बलिं दिव्यं रुधिरपूर्णभाजनम् ॥  
कपालं मुण्डनखण्डं चाष्टौ कलशान् पूरितान् ॥  
रुधिरैर् आसवैर् वापि स्थापयेत् तस्य मण्डले ॥  
ततः प्रवेशयेच् छिष्यान् त्रिलोकविजयापरः ॥  
अभिषिञ्चेत् कपालेन कलशैर् अपि चाष्टभिः ॥  
ततः कर्माणि दद्यात् ।  
मातृकागृह एकलिङ्गे वा त्रिलोकमथने वरं ॥  
पूजां कृत्वा यथान्यायं जपेल् लक्षचतुष्टयं ॥  
ततो नादं प्रश्रुयते भैरवस्य महात्मनः ॥  
निर्भीर् अर्घं प्रयच्छेत् कपालेन सुरक्तिना ॥  
ततः पश्यति तं क्रुद्धं भैरवं दुष्टमानसम् ॥  
मातृकागणसम्पूर्णम् अष्टभिर् भैरवैर् वृतम् ॥  
तं दृष्ट्वा निर्भयो भूत्वा दद्याद् मांससुपूरितम् ॥  
कपालं वासवैः पूर्णं हुङ्कारम् अनुस्मरेण ॥  
ततस् तुष्टः प्रसिध्येत भैरवो दुष्टघातकः ॥  
ब्रूयात् किम् इच्छेति तद् दद्यात् तुष्टमानसः ॥  
रसरसायनं द्रव्यं खड्गं चक्रं त्रिशूलकम् ॥  
स्वर्गमर्त्यपातालं राज्यं द्वीपचतुष्टयं चापि ॥  
(स्द्प् २१०)  
शक्रत्वं यक्षेश्वर्यं राक्षसत्वं विद्याधरत्वं ॥  
विद्याधरचक्रवर्तित्वं त्रैलोक्याधिपतित्वम् ॥  
मुक्त्वा भूमिदानञ् चेति ।  
किङ्करत्वं चापि स्वयगणं मातृकां वा ददाति ॥  
यथेष्टान्यतमां सिद्धिं प्रार्थयेत् ॥  
हुंहृतिना सुखिना दत्त्वा विहसन् याति ॥  
भीतं मारयते क्षणात् ॥  
  
अथ ब्रह्मादयो महादेवा भगवन्तं नमस्यैवम् आहुः । वयम् अपि भगवत आज्ञया स्वकल्पं भाषयामः । तद् भगवान् कम्पाम् उपादायाधितिष्ठतु । अथ ब्रह्मादयो देवाः स्वहृदयम् अभाषन्त ।  
  
ॐ ॐ । ॐ विः । ॐ रुः । ॐ इः । ॐ कः । ॐ गः । ॐ भृः । ॐ कः ।  
  
अथैषां मण्डलं भवति ।  
  
मण्डलं पूर्ववल् लिखेद् मध्ये त्रैलोक्यसङ्ग्रहम् ॥  
तस्याग्रतो लिखेद् वीरम् ईश्वरं शूलपाणिम् ॥  
पृष्ठतो विलिखेद् ब्रह्माणं वामतश् चक्रपाणिम् ॥  
दक्षिणेन लिखेद् इन्द्रं स्वमुद्राकरचिह्नितम् ॥  
द्वारपालास् तथैवेह भार्या एसां स्वमण्डले ॥  
कलशान् पूर्णकुम्भांश् च स्थापयेद् बाह्यमण्डले ॥  
बलभद्रं दीप्तमहर्द्धिकम् ॥  
ततः प्रविश्य तान् देवान् आह्वयति विचक्षणः ॥  
जः हुं वं होः सुराः सर्वे प्रविशध्वं पुरोत्तमे ॥  
अथ तान् ततो द्र्ष्ट्वा पूजयेद् महासुखैः ॥  
ततः प्रवेशयेच् छिष्यान् मुद्रया वज्रधारया ॥  
  
ॐ प्रतीच्छध्वं महासत्त्वा वज्रधराज्ञया हुं ह ह ह होः ।  
  
पुष्पान् प्रक्षिप्य यथावच् चक्षुर् उद्घाट्य दर्शयेत् ॥  
ततो ऽभिषिञ्चेत् तोयेन कलशाद् अभिमन्त्रितम् ॥  
ततः सर्वं प्रदद्यात् तद् देवानां तु यथेप्सितम् ॥  
लक्षम् एकं द्विलक्षं वा कृत्वा सेवाप्ररोचितम् ॥  
साधयेत् साधकस् तेषाम् ईश्वरादिसुरोत्तमान् ॥  
(स्द्प् २१२)  
एकलिङ्गादिषु स्थान अथ वा वज्रपाणिनः ॥  
गृहे तथागते चापि सधातुवरचैत्यके ॥  
साधयेत् साधको नित्यं सर्वदेवान् यथावद् इति ॥  
अर्धरात्रे ततो देवा गत्वा वेदय ते ध्रुवम् ॥  
ईप्सितं त्वया किं हितं दास्यामो यथासुखं ॥  
वद भद्र द्रुतं चिन्त्य येन दास्यामस् ते वरम् ॥  
ततो याचते मन्त्रज्ञो वरसिद्धिं तु देवते ॥  
रसरसायनं दिव्यम् अन्तर्धानं तु खे गमम् ॥  
गुलिकाराजद्रव्यादि याचयेद् मनैषिणाम् ॥ इति  
  
अथ महेश्वरादयो भगवन्तं प्रणिपत्यैवम् आहुः । ये भगवन् लौकिकलोकोत्तरमण्डले प्रविशन्ति तेषां वयं भगवन् सर्वदेवाः सर्वावरणानि विशोधयामः । स्वर्गमार्गं च दर्शयामः । सुगतिमार्गं च दर्शयामः । अपापमार्गं च दर्शयामः । सद्धर्ममार्गं च दर्शयामः । अनामार्गं च दर्शयामः । विवेकमार्गं च दर्शयामः । सारमार्गं च दर्शयामः । निर्वाणमार्गं च दर्शयामः । प्रहाणमार्गं च दर्शयामः । निःक्लेशमार्गं च दर्शयामः । बुद्धत्वं च दर्शयामः । बोधिसत्त्वत्वं च दर्शयामः । वज्रधरत्वं च दर्शयामः । इति । सर्वदा सर्वभयेषु च रक्षावरणगुप्तिम् करिष्यामः । नगरनिगमजनपदराज्यराष्ट्रराजधानीं च रक्षयिष्यामः । विषयदेशग्रामगोष्ठं च रक्षयिष्यामः । राज्यं च दास्यामः । प्राप्तराज्यस्य राजवृद्धिं करिष्यामः । एकद्वीपं द्वितीयं तृतीयं चतुर्थं स्वर्गमर्त्यपातालं चक्रवर्तित्वं च दास्यामः । सङ्क्षेपतः । शक्रत्वं ब्रह्मत्वं विष्णुत्वं महेश्वरत्वं च दास्याम इति । अथ भगवान् वज्रपाणिः पुनर् अपि स्वपर्षन्मण्डलम् अवलोक्य स्मितम् अकार्षीत् । ततः परिषन्मण्डलं प्रचलन् सम्प्रचलन् क्षुभन् प्रक्षुभन् सम्प्रक्षुभन् ज्वलन् प्रज्वलन् सम्प्रज्वलन् हर्षन् प्रहर्षन् सम्प्रहर्षन् क्रीडन् प्रक्रीडन् सम्प्रक्रीडन् अनेकान्य् आश्चर्याद्भुतानि च लोके सम्प्रदृश्यन्ते स्म ।  
  
(स्द्प् २१४)  
अथ ब्रह्मादयो देवगणाः सुविस्मयजाता भगवन्तं प्रणिपत्यैवम् आहुः । किम् एतद् भगवन् स्मितस्य कारणं नाकारणेन बुद्धा भगवन्तो बोधिसत्त्वा वा स्मितम् उत्सृजन्ति । तस्माद् भगवान् व्याकरोतु स्मितस्य कारणम् इति । अथ भगवान् वज्रपाणिर् देवानाम् अध्येषणावाचम् उपश्रुत्यैवम् आह । श्रुतं ब्रह्मादयो देवा यत् पुरः सर्वबुद्धैश् च भाषिता मृत्युनाशनी विद्या विद्यामन्त्रमहातेजा अकालमृत्युनाशनी ।  
  
अथ भगवन्तं वज्रपाणिं प्रणिपत्य ते ब्रह्मादयो महादेवाः संहृष्टरोमकूपजाताः । साधुकारं प्राददुः । साधु साधु भगवन् साधु साधु वज्रधर । देशय तु विद्यां महातेजां महाबलपराक्रमां येनाल्पायुषाः सत्त्वा दीर्गायुषा भवन्ति । अकालमृत्युग्रस्ताश् च येनाकालमरणाद् विमुच्येरन् । अपायोपपन्नाश् च सर्वापायगतिपथाद् विमुच्येरन् । संसारभयभीताश् च सत्त्वाः सुखोपायेन संसारपराम्मुखा भवन्ति । आशुर् एवानुत्तरसम्यक्सम्बोधिम् अभिसम्बुध्यन्त इति । अथ भगवान् वज्रपाणिर् ब्रह्मादीनां देवानाम् अध्येषणावचनम् उपश्रुत्येमां सर्वतथागतहृदयविद्यां स्वकायवाक्चित्तवज्रेभ्यो निश्चचार ।  
  
ॐ पुण्ये पुण्ये महापुण्ये ऽपरिमितायुःपुण्ये ज्ञानसम्भारोपचिते स्वाहा । हृदयविद्या ।  
  
ॐ ह्रीः स्वाहा । उपहृदयविद्या ।  
ॐ भ्रूं स्वाहा । हृदयोपहृदयविद्या ।  
ॐ क्रुं स्वाहा । हृदयसञ्चोदनीविद्या ।  
ॐ त्रां स्वाहा । हृदयोत्तरा ।  
ॐ हं स्वाहा । गुह्यहृदया ।  
  
अथैषां मण्डलं भवति ।  
  
मण्डलं चतुरारं कृत्वा मध्ये निवेशयेद् अपरिमितायुःपुण्यज्ञानसम्भारतेजोराजं नाम तथागतम् । भ्रूङ्कारहृदयम्। तस्याग्रतो वज्रपाणिम् । ह्रीङ्कारहृदयं । वामतः क्रोधम् । क्रुङ्कारहृदयम् । दक्षिणेनाकाशगर्भम् । त्राङ्कारहृदयम्। पृष्ठतो ऽभयन्ददं नामार्यावलोकितेश्वरम् । हङ्कारहृदयं । (स्द्प् २१६) तथागतस्य प्रभामण्डले विद्या लेख्याः । पञ्चाष्टौ कलशाः स्थाप्याश् चक्रवर्त्यभिमन्त्रिताः । सर्वकर्मिकक्रोधेनाभिमन्त्रितास् च धूपादिकं स्थापयेत् पूजादिकं सर्वद्वारपालान् एव च ।  
  
ततः सम्प्रविश्य स्वयं मन्त्री । आकर्षयेत् सुगतोत्तमं सपुत्रभृत्यसङ्घैश् च वृतं विद्यया सह । विद्या च सुगतवामपार्श्वे लेख्या । ततश् चात्मानम् अभिषिञ्च्य पर्यङ्केन निषद्य शतसहस्रं जपेत् । तथागतं सम्मुखं पश्यति वज्रधरार्यावलोकितेश्वरं वा । यथेप्सितं वरं प्रतिलभते । यदा समाहितस् तदा मनसा सर्वकर्मसमर्थो भवति । ततः शिष्यान् प्रवेशयेद् वज्रधरमुद्रया । इत्यभिमानम् उत्पादयेत् ।  
  
ॐ वज्रधर रत्नधर पद्मधर विश्वधर तथागतसमयातिक्रम तथागतसमयधारको ऽहम् ।  
  
ततो ऽनेन क्षेपयेत् पुष्पान् । ॐ सर्वतथागत प्रतीच्छ होः समयस् त्वं । ततस् तया मालयावेष्टयाभिषिञ्चयेत् । ॐ सर्वतथागताभिषिञ्च वज्रधराज्ञापय हुं भ्रूं । ॐ वज्रवज्राभिषिञ्च हुं हुं । ॐ वज्ररत्नाभिषिञ्च हुं त्रां । ॐ वज्रपद्माभिषिञ्च हुं ह्रीः । ॐ कर्मविश्वाभिषिञ्च अः हुं कं ।  
  
ततः समयं दद्याद् आज्ञाभिषेकं च । तत्र समयं ।  
  
त्रिरत्नं न परित्याजं बोधिचित्तञ् च सद्गुरुम् ॥  
प्राणिनश् च न सङ्घात्या अदत्तं नैव चाहरेत् ॥  
मृषा नैव च भाषेत नाचरेत् तत्परस्त्रियं ॥  
गुरुनिन्दा न सङ्कार्या नापि छायां तु लङ्घयेत् ॥  
अनाचार्यान् न गृह्णीयाद् नाममाचार्यवज्रिणः ॥  
मन्त्रमुद्रा न निन्देत देवतां चापि कदाचन ॥  
निन्देद् यदि मोहात्मा म्रियते व्याधिभिर् ध्रुवम् ॥  
निर्माल्यदेवताच्छायां मुद्रां चाक्षरचिह्नकाम् ॥  
लौकिकलोकोत्तरां च पादाभ्यां चापि नाक्रमेत् ॥  
(स्द्प् २१८)  
रत्नत्रयादिद्रुग्धानां मूढानां बुद्धशासने ॥  
गुरुनिन्दापराणां यत्नात् घातयेद् विचक्षणः ॥  
अधर्मिकान् पापरतान् सत्त्वद्रोहनतान् सदा ॥  
हनेत् कृपाया मन्त्री मन्त्रेण समयद्विषान् ॥  
कृपणार्थं च सङ्गृह्य दद्यात् सत्त्वे सुदुःखिते ॥  
गुरुपूजानिमित्तं च तथा समयसाधने ॥  
मण्डलार्थे हरेद् अर्थं कृपणार्थं चापि चिन्तितम् ॥  
समयिनां हितार्थाय पूजार्थाय जिनौरसाम् ॥  
रक्षणार्थाय भाषेत मृषा सत्त्वहिते रतः ॥  
समयगुरुद्रव्यं च प्राणां प्राणिषु सर्वदा ॥  
रागनार्थाय बुद्धानां समयपालनाय च ॥  
सेवयेत् परदारां तु साधनार्थाय मन्त्रवित् ॥  
सर्वकृत् सर्वभुग् वा किं वज्रसत्त्वपदे स्थितः ॥  
सिध्यते नैव दुष्येत किं पुनः कृपयान्वितः ॥ इति ।  
  
ततो ऽनेन किं मे अभिषेकं दद्यात् ।  
ॐ सर्वतथागताज्ञां ते दास्यामि गृह्ण वज्रसुसिद्धये ।  
ॐ वज्र तिष्ठ हुं ।  
  
अनेन वज्रं हस्ते दत्वा कर्माभिषेकं दद्यात् ॥  
  
ॐ सर्वकर्माणि कुरु बुद्धानां हुं ।  
  
ततो गुरुगौरवं तेन दातव्यं देहम् उत्तमम् ॥  
द्रव्यं धनधान्यं च आसनं यानम् एव च ॥  
वरभृत्यपुरं चैव राज्यम् ऐश्वर्यम् एव च ॥  
पुत्रदुहितृकलत्रं च माताभगिनीभगिनीम् ॥  
अन्यान् अपीप्सितांस् सर्वान् गुरोर् देयान् हिताशयः ॥  
ततः सिद्धिं तु प्रार्थयेद् बुद्धानां बोधिसाधिकाम् ॥  
अन्यानि च यथेष्टानि लौकिकानि वर्द्धिकानि ॥  
(स्द्प् २२०)  
ततो दद्याद् धितार्थाय सिद्धिं पुत्रस्य मन्त्रवित् ॥  
अमत्सरेण चित्तेन श्रद्धया श्राद्धचेतसा ॥  
निःस्वभावं तु धर्माणां भावयित्वा तु चेतसा ॥  
अकारेन्दुमण्डलं चिन्त्य तस्य मध्ये स्वबीजकम् ॥  
ध्यात्वा समयमुद्रां तु चिन्तयेत् तम् एव च ॥  
सा एव परिवर्तेत देवताकारयोगतः ॥  
ततो ऽधितिष्ठेत् तां मुद्रां स्वबिजेन तु मुद्रया ॥  
अभिषिञ्चेद् बुद्धैस् तु यथावद् अनुपूर्वशः ॥  
ततो ऽभिमानम् उत्पाद्य साधयेद् विचक्षणः ॥  
सिद्धिं तथागतिं चापि किं पुनश् चान्यसिद्धयः ॥  
  
अथ भगवन्तं प्रणिपत्य ब्रह्मादयो महादेवा एवम् आहुः । किं भगवन् तस्य राजपुत्रस्य राजामात्यस्य क्षत्रियस्य ब्राह्मणस्य वैश्यस्य शूद्रस्यान्यस्य वा हीनजघनस्य प्रत्यन्तिकजनपदकुलजात्यस्यास्य मण्डलराजप्रविष्टस्य विपाकं भवति ।  
  
भगवान् आह । साधु साधु महाब्रह्मादयो देवगणा यन् ममेदम् अनागतानां सत्त्वानां हिताय परिप्रष्टवन्त इति । शृणुत देवगणस्य मण्डलराजप्रविष्टस्याभिषिक्तस्य लिखितस्य लिखापयितस्यानुमोदितस्य वन्दितस्य पूजितस्य फलविपाकं चेति । अहम् अपि देवपुत्राः सङ्क्षेपतो नोत्साहामि । अनुशंसा वक्तुं यन् मम पुण्यसम्भारं तम् अनेकशतसहस्रगुणितं कृत्वा सङ्ख्याम् अपि गणनाम् अप्य् उपमाम् अपि न क्षमते । यावत् सर्वतथागतानाम् अपि पुण्यस्कन्धं न क्षमते । इति ।  
  
आश्चर्यं भगवन् आश्चर्यं वज्रधर यद् एवं मण्डलप्रविष्टानां सत्त्वानां फलविपाकम् इति । उत्साहामो वयं भगवन् उत्साहामो भगवन् वज्रधर मण्डलादिप्रवेशम् ।  
  
अथ ते देवास् तथैव नमस्यैवम् आहुः । सन्ति भगवन् सत्त्वा जम्बुद्वीपका अल्पायुषो मन्दपुण्या अपायगतिका नरकप्रेततिर्यक्प्रत्युपपन्ना वा तेसां कथं वयं भगवन् प्रतिपत्स्यामः ।  
  
(स्द्प् २२२)  
तेषां भो देवपुत्रा इहैव मण्डले प्रवेशयध्वं । प्रवेश्य चाभिषिञ्चयध्वम् । धर्मताक्षरं च जपयध्वम् । तेन ते सत्त्वा दीर्घायुष्का भवन्ति । पुण्यहीनाः पुण्यवन्तो भवन्ति । अपायाद् विनिर्मुक्ता भवन्ति । ये चापायोत्पन्नास् तेषां भो देवपुत्रा नामाभिषेकं कुरुत । प्रतिबिम्बाभिषेकं कुरुत । स्तूपाभिषेकं कुरुत । स्वदेवताकायाभिषेकं कुरुत । अन्तशस् तज्जन्यं तत्पुत्रं तद्गोत्रं तन्नामधारकं वा भृत्यं वाभिषिञ्चध्वं सप्तरात्रदिवस्य सप्तभिर् मण्डले प्रवेश्याभिषेकैर् विमुच्यत अपायावरणात् । तन्नामकेनापि देवपुत्रा जपध्वं द्विलक्षं त्रिलक्षं चतुल्लक्षं यावल् लक्षशतसहस्रं पञ्चानन्तर्यकारिणो ऽपि विमुच्यन्ते । किं पुणः स्वल्पपापकारिण इति ।  
  
हस्तमात्रं देवपुत्रा वर्तुलं द्विहस्तं वा शान्तिकं कुण्डं कृत्वा हीनोत्कृष्टमध्यमं तन्नाम्ना श्वेतसर्षपानां शतसहस्रं जुहुयात् । सर्वापायाद् विमुच्यते । तन्मांसास्थिकेशभस्मादिकं वा तेनैव विधानेन जुहुयात् । सर्वपापाद् विमुच्यते ।  
  
तन्मध्ये लिखेच् चक्रम् अष्टारश्वेतज्वालिनम् ॥  
समन्ताल् लिखेद् वज्रं पञ्चशूलं सितांशुलम् ॥  
विश्ववज्रं ततो कुर्याद् वज्ररत्नाम्बुजोत्तमं ॥  
ततो नानाविधामुद्रां कुर्यात् पापहननाय ॥  
बाह्यवज्रकुलानां तु मुद्रा बाह्यतो लिखेत् ॥  
ग्रहनक्षत्रचिह्नानि तथा लोकभृत्यान् अपि ॥  
पटप्रतिमां तु नाथस्य स्थापयेद् वज्रिणा सह ॥  
कलशान् पूर्णकुम्भांश् च बलिनैवेद्यशुक्लकान् ॥  
सूत्रयित्वा समासेन संलिख्य च यथाविधैः ॥  
श्वेताम्बरधरो भूत्वा बुद्धरूपी विशारदः ॥  
अनुस्मृत्य च तं सत्त्वम् अपायगतिसंस्थितम् ॥  
होमयेच् छुद्धसन्तानः पापावरणशान्तये ॥  
घृतक्षीरसमाक्षिकैर् लाजसर्षपमिश्रितैः ॥  
अस्थिमांसादिकं तस्याथ वा नाममात्रकैर् ॥ इति ॥  
उत्पाद्य सुगतौ तस्य पुष्टिं कुर्याद् विचक्षणः ॥  
द्विहस्तं चतुर्हस्तं वाष्टहस्तं तथोत्तमम् ॥  
कृत्वा कुण्डं चतुःकोणं समन्ताद् वेदिकायुक्तम् ॥  
(स्द्प् २२४)  
तस्य मध्ये रत्नपद्मं तु लिखेत् पीतरश्मिनम् ॥  
समन्ताल् लिखेद् रत्नं वेदिकायां तु अम्बुजं ॥  
कुलपञ्चकभेदेन लिखेद् मुद्रां तु बाह्यतः ॥  
तथैव बाह्यदेवानां लिखेद् अङ्कुशादिकम् ॥  
पीताम्बरधरो भूत्वानुस्मृत्य सुगतिसंस्थितम् ॥  
कुर्यात् पौष्टिककर्म पुष्ट्यर्थाय तद्धितम् ॥  
आयुःश्रीकान्तिसौभाग्यं वर्धयेत् तस्य देहिनः ॥  
ततः कुर्याद् वश्यं तु तस्य कर्म हिताय ॥  
द्विहस्तं चतुर्हस्तं तु कृत्वा कुण्डं धनुराकृतिम् ॥  
हस्तं वा तस्य मध्ये तु संलिख्य रक्तम् अम्बुजम् ॥  
तस्योपरि च संलिखेत् सशरं धनुर् एव च ॥  
समन्ताच् च लिखेच् चापं सशरं रक्तवर्णकम् ॥  
बाह्यतस् तद्वद् एवास्य कुर्याद् मन्त्रभूतः सदा ॥  
स्मृत्वा तस्य सत्त्वस्य रक्ताम्बरभुषितः ॥  
रक्तपुष्पाम्बुजं वापि फलं रक्तं सधातुकम् ॥  
भवेत् तस्य देवादयो घृतमिश्रितकुङ्कुमैः ॥  
रक्तचन्दनचूर्णैश् च सर्वे तिष्ठन्ति तद्वशाः ॥  
तस्य दुष्टविनाशाय अभिचारं समारभेत् ॥  
द्व्यर्धहस्तं त्रिहस्तं वा नवहस्तं तथोत्तमम् ॥  
कृत्वा कोणत्रयैर् युक्तैर् मध्ये वज्रनवात्मकम् ॥  
त्रिसूचिकैर् वृतां वेदीं कृत्वा विश्वैश् च वज्रिभिः ॥  
दण्डमुण्डत्रिशूलाङ्कैर् वज्रपरशुसूचिकैः ॥  
कारयेद् बाह्यतो चापि त्रिपुटं पूर्ववच् चित्रम् ॥  
कलशान् बलिकुम्भांश् च नैवेद्यान् स्थापयेद् बहु ॥  
मांसरुधिरसम्पूर्णाः कपालाश् चापि सर्वतः ॥  
कृष्णाम्बरधरः क्रुद्धस् त्रैलोक्यविजयी स्वयम् ॥  
सर्वपापादिविघ्नानां नाशयेत् तस्य देहिनः ॥  
ततः सौहतपापात्मा निर्विघ्नश् चरते सुखम् ॥  
स्वर्गलोकेषु मानुष्ये यावत् त्रैलोक्यधातुषु ॥  
अनेनैव क्रमेणाशु कुर्याज् जन्मनीह स्थितान् ॥  
ततस् तथैव स्यात् तेषां येषाम् उद्दिश्य कार्यते ॥  
अन्यान्य् अपि कर्माणि यथा पूर्वं तथा कुर्यात् ॥  
तेन सम्पद्यते क्षिप्रं सत्त्वानां च सुखावहम् ॥  
(स्द्प् २२६)  
अथ ब्रह्मादयो देवाः संहृष्टमनसो भगवन्तं नमस्यैवम् आहुः । यो भगवन् अपायोपपन्नानां सत्त्वानाम् अर्थाय हिताय सुखाय । एतं कल्पराजं लिखिष्यति लिखापयिष्यति । किं पुनर् यथानिर्दिष्टम् अविकल्पयतः करिष्यति । वयं ब्रह्माद्दयो देवास् तस्य कुलपुत्रस्य कुलदुहितुर् वा भृत्यवत् परिपालयिष्यामः । यश् च राजैव राजपुत्रो वा राजामात्यो वा यथापठितुं मन्त्रं वर्तयिष्यति तस्य राजवृद्धिं करिष्यामः । विषयदेशांश् च जनपरिवारजनसस्यादिरक्षां च करिष्यामः । बहुधनधान्यसमृद्धिं करिष्यामः । स्त्रीपुरुषदारकदारिकासम्पदं च करिष्यामः । ऋद्धिं च स्फीतं च सुभिक्षं च क्षेमं च करिष्यामः । यश् चेदं कल्पराजं श्राद्धो ध्वजाग्रावरोपितं कृत्वा नगरनिगमादिसु प्रवेशयेत् स्वयं वा प्रत्युद्गच्छेद् धस्तिस्कन्धावरोपितं च कृत्वा सर्वग्रामनगरादिकं भ्रामयेत् । सर्वमृत्यूपद्रवं च नश्यति । तस्य महासत्त्वस्य पदं ज्ञास्यामो भृत्यत्वेन पुत्रत्वेन वा । यत्र पापं प्रचरिष्यति तत्र भगवान् वज्रपाणिः स्वयम् एव सम्भोगिकैः कायैर् वज्रसत्त्वरूपेण व्यवस्थित इति मन्यामः । स एव भगवान् वज्रसत्त्वः समन्तभद्रः सर्वाशापरिपूरकः कल्पराजरूपेण विहरतीति मन्यामः । सर्वतथागताश् च सपरिवारा विहरन्त इति मन्यामः । तं च पृथिवीप्रदेशं चैत्यभूतं मन्यामः । पूजयामो वन्दयामः । आरक्षिष्यामः । यश् चैनं कल्पराजं प्रचरिष्यति वज्राचार्यमहातपा तस्य वयं ब्रह्मादयो देवा भृत्या भवामः । चेटत्वेनोपतिष्ठामः । किङ्करत्वेनोपतिष्ठामः । सर्वाज्ञात्वे करिष्यामः । सर्वहितं सुखं च करिष्यामः । सर्वसिद्धिं च प्रयच्छामः । सङ्क्षेपतश् च भगवन् तस्य पादरजांसि शिरसा धारयामः ।  
  
(स्द्प् २२८)  
वन्दयामो भगवन् पूजयामो भगवन् तस्य पृष्ठतश् चानुगच्छामः । ये भगवन् सत्त्वा मण्डले ऽभिषिक्तास् ते ऽस्माकं प्रभुर् इति मन्यामः । वज्रपाणिर् इति मन्यामः । वज्रसत्त्व इति मन्यामः । महासुखसमन्तभद्र इति मन्यामः । तथागतश् चेति मन्यामः ।  
  
अथ भगवान् वज्रपाणिस् तान् ब्रह्मादीन् देवान् एवाह । साधु साधु ब्रह्मादयो देवा येन धर्मगौरवेणैव भूतां प्रतिज्ञां कुर्वतस् तत् साधु प्रतिपद्यध्वम् इति ।  
  
(स्द्प् २३०)  
इइइ  
अथ भगवान् वज्रपाणिः सर्वमन्त्रविद्याहृदयदृढीकरणार्थं स्वहृदयम् अभाषत ।  
  
ॐ भ्रूं त्रूं वज्रपाणि दृधं तिष्ठ हुं । ॐ हुं ।  
ॐ वज्र हुं फत् । ॐ दृढवज्र हुं । ॐ वज्र हुं सः ।  
ॐ वज्र हुं स्रः ।  
  
अथास्य मण्डलं भवति ।  
  
मण्डलं पूर्ववल् लिख्य मध्ये वज्रं समालिखेत् ॥  
अथ वा वज्रसत्त्वं तु समन्तभद्रं महासुखम् ॥  
पुरतो वज्रपाणिं तु दक्षिणे रत्नपाणिनम् ॥  
पश्चिमे पद्मपाणिं तु विश्वपाणिं तु चोत्तरे ॥  
बाह्यतो मण्डलीकृत्य सर्व बुद्धान् निवेशयेत् ॥  
तस्य बाह्ये तु सत्त्वाख्यं संलिखेद् तु यथाक्रमम् ॥  
तद्बाह्ये ऽपि लिखेत् सत्त्वान् मैत्रेयादीन् महोत्तमान् ॥  
तद्बाह्ये तु लिखेद् भिक्षून् आनन्दादीन् मुनीन् तथा ॥  
ब्रह्मादींश् च लिखेद् बाह्ये सभार्यायन्त्रमण्डितान् ॥  
ग्रहनक्षत्रचन्द्रसूर्यं चतुर्नामवीरजिनाम् ॥  
दिग्लोकपालानां संलिखेद् अस्मिन् मण्डले ॥  
बाह्यतस् तु नारकादीन् तिर्यगुपमाम् ॥  
द्वारे द्वारे तथैवापि ॥  
दिनेष्व् एतेषु दशसु प्रयत्नतो मण्डलं लिखेत् ॥  
कृष्णपक्षे ऽपि यद्बल्यो मण्डलं न विरुध्यते ॥  
पञ्चम्याम् अथ सप्तम्यां पूर्णमास्यां विशेषतः ॥  
शस्यते पद्महस्तस्य मण्डलानां क्रियाविधिः ॥  
यानि च क्रूरकर्मासु तान्य् आलिखेत् कृष्णे ऽपि ॥  
क्रोधानां मण्डलानि च पूर्णमास्यां विशेषेन ॥  
शस्यन्ते जिनमण्डलाः ॥  
(स्द्प् २३२)  
अथाधिवासनां कुर्यात् स्वोभूते मण्डलोद्यमे ॥  
दिग्भागं लक्षयेत् पूर्वम् उदयेन विवस्वतः ॥  
ततो मण्डलविन्यासं मनसा परिकल्पयेत् ॥  
मन्त्रतन्त्रोदितं स्निग्धं मन्त्ररूपशुभं शुचि ॥  
मनो ऽनुकूलं भोक्तव्यं स्वशिष्यैः सह मात्रया ॥  
ततः प्रदोषे सुस्नातः शिताम्बरधरः शुचिः ॥  
सह शिष्यैर् गुरुर् धीमान् आगच्छेन् मण्डलान्तिकं ॥  
सूपलिप्ते सुसम्मृष्टे प्रदेशे मण्डलस्य तु ॥  
महाक्रोधाभिजप्तेन प्रोक्षिते गन्धवारिणा ॥  
मध्ये ऽधिवासनां कुर्यात् कुलानां हृदयेन तु ॥  
मण्डलाधिपमन्त्रेण सर्वकर्माणि कारयेत् ॥  
गन्धमण्डलकं कृत्वा मेदिन्यां द्वादशाङ्गुलम् ॥  
सप्तशः पाणिनालभ्य जपेन् मण्डलविद्यया ॥  
देवतानां तु पश्चान् महतां नाम बोधिया ॥  
हृदयेन यथाभागं गन्धपुष्पादिपूजनं ॥  
कृत्वा बलिश् च दातव्यो धूपश् चैवाभिमन्त्रितः ॥  
ततो ऽभिमन्त्रयेत् तोयं चन्दनेन विमिश्रितम् ॥  
तस्मिन् देयानि पुष्पाणि धूपयेच् च विधानतः ॥  
औदुम्बरं दन्तकाष्टम् अश्वत्थं वापि निर्व्रणम् ॥  
नातिकृशं नातिस्थूलं द्वादशाङ्गुलसम्मितम् ॥  
क्षालितं गन्धतोयेन सूत्रकेन विवेष्टितम् ॥  
धूपितं गन्धदिग्धं च जपेद् आलभ्य पाणिना ॥  
हृदयं च बहुशः सप्तशो वा कुलस्य तु ॥  
शिष्याणां परिमाणेन दन्तकाष्ठादिसङ्ग्रहः ॥  
एकाद्यानि च कर्याणि अग्रेणैव खादयेत् ॥  
ततो रक्षां दृढं कृत्वा शिष्याणाम् आत्मना बुधः ॥  
होमकर्म सघृताक्ताभिः समिद्भिश् च ॥  
तिलैश् च घृतमिश्रितैर् घृतैर् आहुतिहोमैश् च ॥  
दध्यन्नेन च होमयेत् ॥  
(स्द्प् २३४)  
प्रथमं विघ्नशान्त्यर्थं ततो ऽनुहृदयेन च ॥  
ततो ऽनुशान्तिहोमं च कुर्याच् छान्तिं वा पापस्य ॥  
ततः शिष्यान् परीक्षयेद् विधिना चाधिवासयेत् ॥  
तदहः शक्तितः कुर्यात् संवरं ग्रहणं तथा ॥  
तेषाम् एवं विधानं तु शुचीनां शुक्लवाससाम् ॥  
प्राङ्मुखानां निषण्णानाम् आरभेद् अधिवासनाम् ॥  
आदौ त्रिशरनं दद्याद् बोधिचित्तं ततो गुरुः ॥  
उद्पादयेद् अनुत्पन्नम् उत्पन्नं स्मारयेत् पुनः ॥  
ततः क्रोधाभिजप्तेन वारिणाभ्युक्षयेच् छिरः ॥  
शिरसि आलभ्य जपेत् सप्तवारान् समाहितः ॥  
विद्यारजस्य हृदयं गन्धदिग्धेन पाणिना ॥  
आलभ्य भयं वर्तेत सप्तवारं विचक्षणः ॥  
चक्रवर्तिजिनकुले विद्याराजैकम् अक्षरम् ॥  
हयश्वेताम्बुजकुले विद्याराजो दशाक्षरः ॥  
सुम्भतथावज्रकुले विद्याराजो महर्द्धिकः ॥  
युक्तश् चतुर्भिर् हुङ्कारैः प्रचण्डः सर्वकर्मसु ॥  
कुलत्रयेषु सामान्यः क्रोधो ह्य् अमृतकुण्डलिः ॥  
सर्वविघ्नविनाशाय गुह्यकाधिपभाषितः ॥  
सर्वकर्मिकमन्त्रेण मूर्ध्न्य् आलभ्य ततो जपेत् ॥  
प्रोक्षयेच् चापि तेनैव धूपनेन च धूपयेत् ॥  
अभिषेकाय कलशं सर्वव्रीह्यादिसंयुतम् ॥  
स्तोकं तोयस्य निक्षिप्य विद्याराजाभिमन्त्रितम् ॥  
अधिवासयेद् विधिवद् दत्वार्घं गन्धवारिणा ॥  
कुसुमानि विनिक्षिप्य धूपनेनाधिवासयेत् ॥  
अहन्य् अहनि त्रिसन्ध्यं तत्सम्यक् परिजपेद् बुधः ॥  
तेनाभिषेकं कुर्वीत पुनर् जप्तेन मण्डले ॥  
शिष्याणां तु समग्राणाम् अञ्जल्या उत्तरामुखम् ॥  
दन्तकाष्ठं ततो दद्याद् आसनानां यथाक्रमं ॥  
खादयन् प्राङ्मुखान् शिष्यान् दन्तकाष्ठादि बाह्यतात् ॥  
स्फुटयेत् पूर्णं खादित्वा क्षिपेयुश् च न पार्श्वतः ॥  
(स्द्प् २३६)  
सम्यक् क्षिप्तं दन्तकाष्ठं पतेद् अभिमुखं यदा ॥  
ज्ञेयात् तस्योत्तमासिद्धिर् यस्य चापि उन्मुखं भवेत् ॥  
प्रागग्रेण तथा सिद्धिर् मध्यमा परिकीर्तिता ॥  
उदङ्मुखेन तु चक्षु विद्यासिद्धिस् तु लौकिकी ॥  
दन्तकाष्ठं भवेत् क्षिप्तं कथञ्चिद् यदाधोमुखं ॥  
तदा पातालसिद्धिः स्याद् भवान् नास्त्य् अत्र संशयः ॥  
शिष्याणाम् उपस्पृष्ठानाम् आसीनानां तु पूर्ववत् ॥  
सर्वकर्मिकमन्त्रेण दद्याद् गन्धोदकं गुरुः ॥  
एकैकस्य तु पानाय दद्याच् चुलुकत्रयम् ॥  
तत्रैव पीत्वा व्युत्थाय एकानेकभिर् आचरेत् ॥  
ततः पूजां पुनः कृत्वा धूपम् उत्क्षिप्य पाणिना ॥  
अध्येषयेद् मतिमान् भक्तिम् आस्थाय देवताम् ॥  
पूर्वम् आमन्त्रयेद् मन्त्रं यस्य तद् मण्डलं भवेत् ॥  
तेनानुक्रमयोगेन देवतानां निमन्त्रणं ॥  
भगवन् अमुकनाम विद्याराज नमो ऽस्तु ते ॥  
स्वो ऽहं लिखितुम् इच्छामि मण्डलं करूणात्मकम् ॥  
शिष्याणाम् अनुकम्पाय युष्माकं पूजनाय च ॥  
तन् मे भक्तस्य भगवन् प्रसादं कर्तुम् अर्हसि ॥  
समन्वाहरन्तु मां बुद्धा लोकनाथाः कृपालवः ॥  
अर्हन्तो बोधिसत्त्वाश् च या चान्या मन्त्रदेवता ॥  
देवतालोकपालाश् च ये च भुतन्महर्द्धिकाः ॥  
शासनाभिरताः सत्त्वा ये केचिद् दिव्यचक्षुषः ॥  
अहम् अमुकनाम्ना तु अमुकं मण्डलं शुभम् ॥  
स्वभूते तु करिष्यामि यथाशक्त्युपचारतः ॥  
अनुकम्पाम् उपादाय सशिष्यस्य तु तन् मम ॥  
मण्डले सहिताः सर्वे सानिध्यं कर्तुम् अर्हथ ॥  
एवम् उक्त्वा तु या वाचा नमस् कृत्वा भगवतः ॥  
स्तोत्रोपहारं कृत्वा च ततः कुर्याद् विसर्जनम् ॥  
विरागप्रतिसंयुक्तां शिष्याणां धर्मदेशनाम् ॥  
कृत्वा प्राच्छिरसो धीमान् स्थापयेत् कुशलं स्तरे ॥  
प्रभातायां ततो रात्र्यां प्र्च्छते स्वप्नदर्शनं ॥  
श्रुत्वा दिने निर्विशङ्कः शुभं वा यदि वाशुभं ॥  
बुद्धधरो राजानां समयेत् सप्तकुलानि तु ॥  
(स्द्प् २३८)  
ततस् त्वं समयं पुत्र संवरं जिनभाषितम् ॥  
श्रद्धया गुरोर् आज्ञां च पालय प्राणिनो न त्वया घात्याः ॥  
नादत्तं ग्राह्यं काममिथ्या न कार्या सिद्धिम् इच्छताम् ॥  
न मद्यं पेयं मांसादि भक्षं नैव कदाचन ॥  
सत्त्वानाम् अहितं न कार्यं त्याज्यं रत्नत्रयं न च ॥  
बोधिचित्तहृन्मुद्रा तु गुरुदेवास् तथैव च ॥  
अलङ्घ्या गुरोर् आज्ञा यतः पापं तु लङ्घयेत् ॥  
न लङ्घयेच् च निर्माल्यं तच्छायां नाक्रमेत् ॥  
मुद्राकारान् तथैव च ॥  
न निन्दयेद् मन्त्रदेवतां ग्रहकर्माणि न कुर्वीत ॥  
तीर्थिकांश् च न निन्दयेत् ॥  
सङ्क्षेपतो विमतिकाङ्क्षा विचिकित्सा न कार्या ॥  
आत्मतन्त्रदेवादिषु तथैव च ॥  
दृढश्रद्धया यथावत् सर्वविदाभिषेकतः ॥  
कुम्भादिभिः समग्रैर् दशानां दशाभिषेको यथेच्छम् ॥  
ततो वज्रघण्टाश् च हस्ते दातव्याः ॥  
ततश् चक्रादिसप्तरत्नानि गृहीत्वा ॥  
राज्यैश्वर्यादिचक्रवर्तित्वप्राप्तये ॥  
पापस्फोटनाय चाभिषिञ्चेत् ॥  
मन्त्रसाधयितुकामस्य शिष्यस्याज्ञां श्रावयेत् ॥  
ततः श्रद्धया शिरसा प्रणम्य विद्यमानद्रव्यम् ॥  
गुरवे देयम् ॥  
रत्ननिधानव्रीहिहिरण्यसुवर्णवाहनगृहाः ॥  
आसनदारकदारिकापुरुषस्त्रियो देयाः ॥  
ग्रामनगराणि च यथेप्सितानि ॥  
स्वचित्तप्रसादेन दक्षिणानि वेशयेत् ॥  
आशुसिद्धये गुरवे सङ्क्षिप्त आत्मानम् अपि निवेदयेत् ॥  
इहैव जन्मन्य् अनवशेषसुखानि परलोके चोत्तमसुखं ॥  
बुद्धत्वं प्राप्यते किं पुनर् देवसुखम् ॥  
सर्वबुद्धसमं गुरुं वज्राचार्यनिन्दया ॥  
नित्यदुःखावाप्तिर् इति आचार्यं न निन्दयेत् ॥  
वज्रब्भातृभगिनीमाता योगी न निन्दयेत् ॥  
उपनाहं च न कुर्यात् ॥ रत्नत्रयोपकारिणो न क्षमेत् ॥  
गुरुनिन्दकान् दुष्टान् समयातिक्रमिणो ऽपि तथैव च ॥  
एवमाद्यपकारकाइन्श् च ॥  
एवं सन्ति सर्वविद्भाषितां सिद्धिम् आप्नोति ॥  
(स्द्प् २४०)  
सर्वसत्त्वानुकम्पी सिद्धिं प्राप्नोति शिग्रजाम् ॥  
  
अथ खलु भगवान् देवेन्द्रसदेवलोकहितसुखार्थाय साधनविधिम् अभाषत । पटे भगवन्तं सर्वविदं तथैव लिखेत् । दक्षिणे सर्वदुर्गतिपरिशोधनराजं तथागतम् । वामे शाक्यमुनिम् । सर्वदुर्गतिपरिशोधनस्याधस्ताद् आर्यावलोकितेश्वरं चन्द्रार्कवर्णपद्मपाणिम् । शाक्यमुनेर् अधस्ताद् वज्रपाणिम् । तयोर् मध्ये भैषज्यराजं नीलवर्णम् एकेन हस्तेन हारितकीफलं धारयन्तम् अपरेण वरदं कारयन्तम् । हयग्रीवत्रैलोक्यविजयौ च दुष्टदमनतत्परौ स्वदेवताभिमुखौ लिखेत् । तयोर् मध्ये लोचनामामकीपाण्डुरवासिनीताराः स्वचिह्नकरा लिखेत् । तासाम् अधस्तात् पुष्करिणीं मकरमत्स्यश्वेतमण्डुकादिसहिताम् अनेकजलजपुष्पपरिपूर्णां लिखेत् । धूपदीपगन्धमाल्यनैवेद्यपुष्पफलानि नानाप्रकाराणि च लिखेत् । अधस्ताच् च साधकं अञ्जलिं कृत्वा प्रणमन्तं लिखेद् निषण्णम् ।  
  
ततः पटसत्याधिष्ठानम् अवलम्ब्य चक्षुरुन्मीलनं कृत्वा पूजयेत् । ततो यदि निमित्तं पश्येत् सिद्ध्यति शीग्रम् । यदि न पश्येच् चिरं सिद्ध्यति । हसितुङ्कर्मशब्दं च घण्टाध्वनिगर्जितम् एव च ॥  
  
भिक्षुब्राह्मणकन्याश् च फलानि च दृष्ट्वा शीघ्रम् ॥  
सिध्यत्य् उत्तममध्यमाधमसिद्धिषु ॥  
ततः पटं मन्त्रमुद्राभिर् अधितिष्ठेत् ॥  
यथाप्राप्तेन च पूजयेत् तस्याग्रतो निषद्य ॥  
त्रैलोक्यविजयेनात्मरक्षादिकं कृत्वा ॥  
आत्मतत्वं च ध्यात्वा ॥  
  
लक्षत्रयं षट्लक्षाणि वा जपेद् यावत् सिद्धिनिमित्तं भूतम् ।  
  
ततो विवेकस्थाने ऽष्टौ ऽशतानि पूरयेत् । मन्त्रं चानूनाधिकं जपेत् ।  
  
ततो जपावसाने मण्डलं पूर्ववच् चिन्तयित्वा ।  
विपुलां च पूजां कृत्वा रात्रीम् एकां जपेत् ।  
(स्द्प् २४२)  
ततः प्रधानं च तत्पुत्रं च देवांश् च यदि पश्यति ।  
तदा यथाभाजनम् ईप्सितोत्तमसिद्धिं विज्ञापयेत् ।  
देवता नित्यं तुष्टाः सिद्धिफलं तस्य ददति ।  
नमस्कृत्य च सिद्धिम् उत्तमादिकां गृह्णीयात् ।  
गुरुरत्नत्रयस्वभागं दत्वा ।  
ततो नित्यं विचरेत् तदभावेषु प्राज्ञः ।  
  
गृहीत्वा स्वयं समाचरेत् । सर्वसत्त्वहितकारी चानेककल्पं तिष्ठेत् । असिद्धौ सर्वकर्मकरो भवेत् । यक्षनक्षत्रग्रहादयो वचनमात्रेण भृत्यवच् छान्तिकादिसर्वकर्मकरा भवन्ति ।  
  
अथ खलु देवेन्द्रो भगवन्तम् एतद् अवोचत् । भगवन् पापकारिणां नारकादिवशीभूतानां सत्त्वानां नारकादिदुःखप्रहाणाय कथं प्रतिपत्तव्यम् । भगवान् आह । देवेन्द्र शृणु नारकवशगतसत्त्वानां महापापकारिणां तेषां यथा नारकदुःखेभ्यो ऽनायासतो मुक्तिर् भवति तथा शृणु । तथैव मण्डलं लिखित्वाष्टोत्तरशतजप्तैः कलशैः पूर्ववद् अभिषेकं कल्पयेत् । ततः सर्वपापगताः सर्वनारकादिदुःखेभ्यः शीघ्रं विमुच्यन्ते । ते च विमुक्तपापमहात्मानः शुद्धावासदेवेषूत्पन्नाः । सततं बुद्धधर्मसङ्गीतिम् प्राप्नुवन्ति । अवैवर्तिकभूमिप्रतिष्ठिताश् च क्रमेण बोधिं साक्षात् कुर्वन्ति ।  
  
तत्प्रतिबिम्बं वा नाम च कुङ्कुमेन लिखित्वा ॥  
अपायत्रयमहाभयात् सत्त्वानां मोक्षणाय ॥  
मन्त्री परहिते रतः कृपाया अभिषिञ्चेत् ॥  
ततः स योगी मन्त्रमुद्राभिर् अभिषिञ्चेत् ॥  
देवतारूपं कल्पयित्वा चैत्यमध्ये स्थापयेत् ॥  
स्वपरदेवताहृदयं तधृदये प्रदेशे लिखित्वा ॥  
देवतातुल्यचित्तम् उत्पाद्य गृहे वा स्थापयेत् ॥  
तन्नाम च विदर्भ्य मन्त्रं कुङ्कुमेन लिखित्वा ॥  
(स्द्प् २४४)  
चैत्यकर्म कुर्याद् यावल् लक्षं परिपूर्णम् ॥  
महापापिनः पापक्षयाय कोटिम् अपि पूरयेत् ॥  
एवं कृते ते ऽवश्यं नरकाद् मुक्ता भवन्ति ॥  
तथा तिर्यग्भ्यश् च मुक्ता देवनिकायेषूत्पद्यन्ते ॥  
तन्नाम च विदर्भ्य यथोक्तमन्त्रं सहस्रं जपेत् ॥  
कदाचित् शतसहस्रम् अपि पूरयेद् यावत् कोटिम् अपि पूरयेत् ॥  
देवनिकायेषूत्पद्यन्ते ॥  
तन्नामविदर्भ्य कुशलो लक्षशतं वा यावच् छतसहस्रम् ॥  
होमं कुर्यान् महानरकपापमुक्ता भवन्ति ॥  
यावन् निमित्तं ज्वलिताग्नीस्थाने समुत्पद्यते ॥  
तिलश्वेतसर्षपतण्डुला अजाक्षीरसंयुक्ताः ॥  
समिधाश् च गन्धाक्तास् तावद् यथाविधि होतव्याः ॥  
ततस् ते नियतं देवनिकायेषूत्पन्ना निमित्तम् उपदर्शयन्ति ।  
  
कदाचिद् देवोत्तमा उत्पन्ना अथ वा कुण्डमध्ये श्वेतप्रदक्षिणज्वाला निर्मलोर्ध्वज्वलनम् । अवकीर्णसन्दत्तज्वलनं विद्युदिव निर्मलं स्थिरम् । एतान्य् अगनिमित्तानि पश्यति । अथ वैश्वानलतात्मानं तथैव दर्शयन्ति । चन्द्रवन्निर्मलं शुक्लमुखवर्णज्वलितम् । एतन्निमित्तदर्शनात् तेषां नरकादि विमुक्तिपापस्फोटनस्वर्गोत्पत्तयो ज्ञातव्याः ।  
  
चतुर्हस्तप्रमाणं च यथाविधि कुण्डं खनेत् ॥  
पर्यन्ते वज्रपरिवृतं लिखेन् मध्ये चक्रम् ॥  
यथावत् पञ्चकुलमुद्राः स्वदिक्षु लिखेत् ॥  
तथावत् सत्त्वानां लोकाधिपं च लिखेत् ॥  
अतः पूर्णकलशा बलिपूर्णभाजनानि ॥  
  
चाष्टौ षोडशं वा स्थाप्यानि भक्षभोजननैवेद्यानि च ।  
पुष्पमालादयस् तथैव च वितानध्वजपटादिभिर् उत्तमछत्रैश् च । सम्यग्विभूषणीयम् ।  
एवम् उत्तमहोमकुण्डे सम्यक् होतव्यम् ।  
लिखित्वैवं विधिज्ञो देवगणम् आकर्षयेत् ॥  
मन्त्रज्ञो मन्त्रमुद्रयार्घ उपधौकनीयः ॥  
  
(स्द्प् २४६)  
सङ्क्षेपतः पूजां कृत्वा देवगणनागयक्षगन्धर्वावस्थितः । कर्पूरचन्दनकुङ्कुमवस्त्रालङ्कारभूषितो ऽभिमन्त्रितधूपं धूपयेत् । पुष्पमालादिभिश् च पूजयेत् । चूडायां बाहौ च तथैव मन्त्रं लिखित्वा बन्धयेत् । हृत्कण्ठमुखप्रदेशे सर्वविद्याधिष्ठानं कुर्यात् । ललाटोर्णाकर्णद्वये शिरःशिखाबाहुद्वये । नासाकटिजानुपादनासिकाग्रचक्षुर्द्वये । गुह्येन्द्रियप्रदेशेष्व् एवम् अन्येष्व् अपि मन्त्राक्षराण्य् एकान्तशुभानि विन्यसेत्। ततो दुर्गतिपरिशोधनायासनसहितं तन्मध्ये स्थापयेत् ।  
  
ततश् च मन्त्र्य् अभिमन्त्रितवस्त्रेण छादयेत् ।  
  
ततो हुतभुजं सम्यक्प्रज्वाल्य । सहस्रज्वाल्य । सहस्रज्वालाकुलकायं कुण्डेन्दुदुसन्निभं शान्तम् अनन्तम् अग्निम् आकृष्यार्घं परिकल्पयेत् । तथैव च बुद्धिमान् अग्रतः प्रतिमादिकं स्थापयेत् । तथागतगणं तथैवाकृष्यार्घादिकं परिकल्पयेत् तथैव यथोक्तपूजा कर्तव्या ।  
  
तत आहुतिं हव्यं पूरयित्वा ज्वलनाय परिकल्पयित्वा जिनादिनीम् अष्टोत्तरशतं परिकल्पयेत् । ततः शोधनमन्त्रराजस्यैकविंशतिम् आहुतिं परिकल्पयेत् ।  
  
ततश् चाकृष्य श्वेतमुखम् उपकरणैर् वा वारत्रयम् अर्घादिना च पूजयेत् । वज्रपाणिं पद्मपाशधरं त्रैलोक्यरूपं पादपद्माक्रान्तपापं सर्वालङ्कारालङ्कृतं सम्बुद्धकिरीटिनं चिन्तयेद् अथ वा लिखेत् । तस्य ःर्दयेन शतसहस्रं यावत् कोटिं वा जुहुयात् ।  
  
(स्द्प् २४८)  
निमित्ते च समुत्पन्ने पापसन्ततिप्रहाणं तथैव ज्ञातव्यम् । ततो भस्मीभूतं वज्रसंहारमन्त्रेण यथाविधि संहरेत् । भस्मान्य् अस्थिरजांसि च गन्धोदकपञ्चगव्यसहितानि शोधनमन्त्रेण लक्षं जप्त्वा पिन्दीकृत्य कर्पूरगन्धमृद्भिर् मिश्रीकृत्य प्रतिमां चैत्यदेवतां वा कुर्यात् । एकद्वित्रिचतुःपञ्चवारं वाष्टोत्तरशतवारं वा ।  
  
मन्त्रमुद्राभिर् अधिष्ठाय लक्षद्वयं जपेत् ॥  
ततश् चैत्यं ज्वलति प्रतिमा वा हसति ॥  
  
गन्धधूपप्रभा जिघ्रति पश्यति देवादीं नानाप्रकाराम् यस्य ऋद्धिप्रातिहार्याणि च पतन्ति पुष्पादीनि । शङ्खभेरीवंशवीणादीनां च शब्दाः श्रूयन्ते ।  
  
कदाचिद् देवतानि निमित्तानि पापबहलतया यदि न पश्येत् तदाष्टौ लक्षसहस्राणि जपेत् ।  
  
यावन् निमित्तं भवति तथागतं पूजयित्वा ॥ सुसमाहितो जपेत् ।  
  
ततो ऽन्ते रात्रीम् एकां विधिज्ञो जपेत् ।  
तदावश्यं पापविशुद्धात्मा पश्यति ।  
देवतारूपकायं तत्सन्तानं परिजानाति ।  
एतानि निमित्तानि ज्ञात्वा अविकल्पचित्तो ।  
मैत्रीकृपापरीतः सर्वकर्माणि कुर्यात् ।  
  
एवम् अपि यदि न सम्भवति तदा तन्नाममात्रं लिखित्वा चैत्यमालां कुर्यात् प्रतिमां वा कृत्वा । होमाभिषेककृते सति । नियतं स्वर्गेषूत्पद्यन्ते । भस्मसर्षपवालुकादींश् च नाम विदर्भ्याभिमन्त्र्य समुद्रगामिन्यां नद्यां क्षिपेत् । ततः पापीयसो ऽपि दुर्गति विमोक्षति ।  
  
उत्तमकुशलबीजम् उत्पादितवतो बुद्धत्वफलसमन्वागतस्य दानशीलक्षान्तिवीर्यध्यानप्रज्ञाहेतुप्रभावितस्य पुण्यवतो लोकस्य दुर्गति भग्नेति ।  
  
कः पुनः वादो नात्र संशयः ।  
  
यश् चानुत्पादितकुशलमूलो यश् च नास्तिकदृष्टिर् बोधिमार्गाद् निवृत्तस् तस्य शासनविद्वेषिणो ऽपकारिणः पापानभिज्ञस्यमातृ पितृविप्रियचित्तस्य बोधिचित्तनिसृतवीतरागघातकस्य देवताबुद्धधर्मसङ्घमन्त्रमुद्रागनादीनां (स्द्प् २५०) च नास्तित्वादृष्ट्यादीनां च पापीयसाम् एषां प्रज्ञोपायाभावे मुक्तिर् नास्तीति सुगतजिनैर् भाषितम् ।  
  
अथ शक्रादय उत्पलपद्मलोचनाः साध्व् इति तोषयन्ति स्म । सन्तोषयित्वा पूजयन्ति स्म । शक्रेण च परहितरतेन यथाविज्ञप्तं ।  
  
द्वितीयं त्रिसूचिकवज्रसहितेन वरदो वामेनैकेन त्रिशूलधारि द्वितीयेन खड्गधारी सर्पयज्ञोपवीतनीलकण्ठो लेख्यो ऽनेन ।  
  
ॐ पशुपति नीलकण्ठ उमाप्रिय स्वाहा ।  
  
अथास्य मुद्रा भवति । दक्षिणहस्तेन वाममुष्टिन कृत्वा कनीयसीम् अङ्गुष्ठेनाक्रम्य शेषाङ्गुलवज्रलक्षणाः कृत्वानामिकां तर्जनीं च वज्राकारेण कञ्चिन् नामयेत् । इयं पशुपतेर् मुद्रा । विष्णुर् गरुदारूढःकृष्णवर्णश् चतुर्भुजः । दक्षिणभुजाभ्यां गदावज्रधरः । वामाभ्यां शङ्खचक्रधरः ।  
  
वज्रहेमा कनकवर्णा आसनभुजायुधविष्णुवत् ।  
  
वज्रघण्टामयूरारूढो रक्तवर्णः षड्मुखो दक्षिणभुजाभ्यां शक्तिवज्रधरः । वामाभ्यां कुक्कुटघण्टावज्रधरश् च ।  
  
वज्रकौमारी वज्रघण्टावद् एव ज्ञेया ।  
  
मौनवज्रो हंसारूढः कनकवर्णश् चतुर्मुखो दक्षिणभुजाभ्यां वज्राक्षसूत्रधारी । वामाभ्यां दण्डकमण्डलुधारी ।  
  
वज्रशान्तिर् ब्रह्मवद् ज्ञेया ।  
  
वज्रायुधः श्वेतगजारूढो गौरवर्णो वामभुजेन विश्ववज्रधरो दक्षिणेन लोकोत्तरवज्रधरः ।  
  
वज्रमुष्टिर् वज्रायुधवज् ज्ञेया ।  
  
वज्रकुण्डली क्रोधश् च रथारूढो दक्षिणकरेण सपद्मेन वज्रधरो वामेन सपद्मेनादित्यमण्डलधरो रक्तवर्णः । वज्रामृता वज्रकुण्डलिक्रोधवद् एव ।  
  
वज्रप्रभक्रोधः सितवर्णो हंसारूढो दक्षिणकरेण वज्रधारी वामेन पद्मचन्द्रधरः ।  
  
वज्रकान्तिर् वज्रप्रभक्रोधवत् ।  
  
(स्द्प् २५२)  
वज्रदण्डक्रोधः कच्छपारूढो नीलवर्णो दक्षिणकरेण वज्रधारी वामेन दण्डधरः ।  
  
दण्डवज्राग्री वज्रदण्डक्रोधवत् ।  
  
वज्रपिङ्गलक्रोधो ऽजारूढो रक्तवर्णो दक्षिणकरेण वज्रधरो वामेन मानुषम् आदाय भक्षयन् अवस्थितः ।  
  
वज्रमेखला वज्रपिङ्गलक्रोधवत् ।  
  
वज्रशौण्डो गणपतिर् गजवाहनो दक्षिणकरेण वज्रं धारयेद् वामेन लाङ्गलं धारयेद् अवस्थितः । सितवर्णः ।  
  
वज्रविणया वज्रशौण्डवद् अयन् तु विशेषो यद् उत वामकरेण खट्वाङ्गधारिणीति ।  
  
वज्रमालो गणपतिः श्यामवर्णः कौकिलरथारूढो दक्षिणकरेण वज्रधरो वामेन कुसुममालाधरः ।  
  
वज्रासना वज्रमालावद् अयन् तु विशेषो यद् उत वामकरेण शक्तिधारिणीति ।  
  
वज्रवशी शुकरथारूढो गौरवर्णो दक्षिणकरेण वज्रधरो वामेन मकरध्वजधारी ।  
  
वज्रवशा वज्रवशीवद् अयन् तु तस्या विशेषो यद् उत रक्तवर्णेति ।  
  
विजयवज्रो गणपतिर् मण्डूकारूढः सितवर्णो दक्षिणकरेण वज्रधरो वामेन खड्गधरः ।  
  
वज्रसेना विजयवज्रवत् ।  
  
वज्रमुसलदूतः पुष्पविमानारूढो गौरवर्णो दक्षिणकरेण वज्रधरो वामेन मुसलधरः ।  
  
वज्रदूती वज्रमुसलवद् अयन् तु तस्या विशेषो यद् उत वामेन खट्वाङ्गधारिणीति ।  
  
वज्रानिलदूतो नीलवर्णो मृगारूढो दक्षिणकरेण वज्रधारी वामेन पटधारी । वेगवज्रिणी वज्रानिलदूतवत् ।  
  
वज्रानलदूतो ऽजारूढो रक्तवर्ण ऊर्ध्वज्वालाप्रभस् त्रिशिखाज्वालो दक्षिणभुजाभ्यां वज्रकवचधरो वामाभ्यां दण्डकमण्डलुधरश् च । वज्रज्वाला वज्रानलवत् ।  
  
वज्रभैरवदूतो नीलो वेतालारूढो दक्षिणकरेण वज्रधारी वामेन गदाधारी ।  
  
(स्द्प् २५४)  
वज्रविकटा दूती वज्रभैरववद् अयन् तु विशेषो ऽस्या यद् उत वामेन पाशधारिणीति ।  
  
वज्राङ्कुशचेटः शेषनागारूढो नीलो वराहमुखः । दक्षिणेन वज्रधरो वामेनाङ्कुशधरः ।  
  
वज्रमुखी चेटी पुरुषवाहना नीला वराहमुखी दक्षिणेन वज्रधरा वामेन खड्गधरा ।  
  
वज्रकालचेटको महिषारूढो नीलो दक्षिणकरेण वज्रधरो वामेन यमदण्डधरः ।  
  
वज्रकाली चेटी वेतालवाहना वामकरेण खट्वाङ्गधारिणी दक्षिणकरेण वज्रधारिणी कृष्णवर्णा ।  
  
वज्रविनायकचेटक उन्दुरारूढः सितवर्णो गजमुखो दक्षिणकराभ्यां वज्रपरशुधरो वामाभ्यां त्रिशूलधरो दण्डधरश् च । सर्पयज्ञोपवीतः । वज्रपूतना चेटी नीलवर्ण दक्षिणेन वज्रधरा वामेन सम्मार्जनिकाधरा । उन्दुरारूढा ।  
  
नागवज्रचेटको मकरारूढो ऽष्टफणः सितवर्णो दक्षिणेन वज्रधरो वामेन नागपाशधरः ।  
  
वज्रमकरा चेटी मकरारूढा सितवर्णा । अष्टफणा । दक्षिणेन वज्रधरा वामेन वज्राङ्कितमकरधरा ।  
  
भीमा श्यामवमा दक्षिणेन वज्रधारिणी वामेन खड्गफेटकधारिणी ।  
  
श्री गौरवर्णा दक्षिणेन वज्रधरा वामेन पद्मधरा ।  
  
सरस्वती वीणाहस्ता वामेन दक्षिणेन वज्रधरा ।  
  
(स्द्प् २५६)  
दुर्गा श्यामवर्णा सिंहारूढा दक्षिणभुजाभ्यां वज्रचक्रधरा वामाभ्यां पट्टिशाशङ्खढरा ।  
  
सर्वासां मातृणां रुद्रादीनां च वरुणपर्यन्तानां यद् दक्षिणकरेषु वज्रम् उक्तं तत् त्रिसूचिकं ज्ञेयम् इति । सर्वलौकिकलोकोत्तराश् च देवता वैरोचनसम्मुखलेख्या इति ।  
  
ततः सन्ध्याकाले सम्प्राप्ते वज्रतेरिन्तिरीं बद्ध्वा नीलपुष्पमालाम् आदाय मण्डलं प्रविशेच् चतुर्हुङ्कारम् उदाहरन् वज्रवैरोचनसप्तप्रदक्षिणं च शङ्खवज्रघण्टां वादयन् कुर्यात् । सर्वमण्डलं चानातिरिक्तदोशशान्तये निरीक्ष्य मालां भगवतो निर्यात्य वज्रनृत्यं कृत्वा । आदाय स्वशिरसि बन्धेच् चतुर्हुङ्कारेणैव ।  
  
तथा यथोक्तं यद् ऊनं परिपूरयेत् ॥  
विजह्याद् अधिकं बुद्ध आबाधयेद् वज्रघण्टाम् ॥  
सिध्यते न च दुष्यते ॥ इति ।  
  
ततो मध्ये स्थितो भूत्वा वज्राचर्यसमाहितः ॥  
मनसोद्घाटयेच् चैव वज्रद्वारचतुष्टयम् ॥  
  
ॐ वज्रोद्घाटय समये प्रवेशय हुं । इति ।  
  
मुद्रा चास्य भवति ।  
  
द्विवज्राग्राङ्गुली सम्यक् सन्धार्योत्तानतो दृढम् ॥  
विधारयेत् सुसङ्क्रुद्धो द्वारोद्घाटनम् उत्तमम् ॥  
इति ।  
  
ततो ऽङ्कुशादिभिः कर्माणि कृत्वा सप्तरत्नमयं कलशं मृन्मयं वाकालमूलम् उच्चग्रीवं लम्बौष्ठं महोदरम् दिव्यगन्धोदकं  
  
(स्द्प् २५८)  
सर्वरत्नौषधिसर्वधान्यपरिपूर्णं सफलं सपल्लवं सद्वस्त्रावबद्धकण्ठकं कृतरक्षं बहिः समन्ताद् दिव्यगन्धानुलिप्तं स्रग्विणं वज्राङ्कितम् उपरि महावज्राधिष्ठितं क्रोधतेरिन्तिरीपरिगृहीतया वज्रकुसुमलतया ।  
  
ॐ वज्रोदक हुं इत्य् अनेनाष्टोत्तरसहस्राभिमन्त्रितं चतुर्हुङ्कारेण चाष्टशताभिमन्त्रितं कृत्वा भगवतो वज्रहुङ्कारस्याग्रतः संस्थाप्य । प्रवेशद्वाराभिमुखं च बहिर् द्वितीयं कलशं चतुर्हुङ्कारेणाष्टशतजप्तं स्थापयेत् । तेनोदकेनात्मशिष्याभिषेकं कृत्वा । प्रवेशमुद्रां बद्ध्वा न बन्धयेद् वा । प्रवालं जातरूपं च शङ्खं मुक्तामणिस् तथा । सर्वरत्नानि सिंहीव्याघ्रीगिरिकर्णासहदेवाश् चेति सर्वौषधयः । तिलान् माषान् यवान् धान्यान् गोधूमांश् चापि पञ्चमान् । शब्देन सर्वव्रीहीणां पञ्च तान् उपलक्षयेत् । तद् अनु चतुःप्रणामादिपूर्वकं संवरं ग्राहयित्वा वज्रयक्षेण नीलवस्त्राणि परिजप्य सत्त्वोष्णीषेण वस्त्रं द्वारपालैर् मुखवेष्टनं वज्रकवचेनोत्तरीयम् आबद्धोष्णीषादिक आचार्यः क्रोधतेरिन्तिर्या नीलपुष्पम् आदाय ।  
  
ॐ वज्रसमयं प्रविश्यामीत्य् उदीरयन् प्रविश्य सर्वतथागतान् विज्ञापयेत् । अहं भगवन् इत्यादिना ।  
  
ततो वज्रोदकं पीत्वात्मावेशं कृत्वा तां मालां महामण्डले प्रक्षिप्य स्वशिरसि बद्ध्वा मुखबन्धं मुक्त्वा यथावद् मण्डलं दृष्ट्वा तिष्ठ वज्रेत्यादिना प्रवेशमुद्रामोक्षं च कृत्वा । उदकाभिषेकं पञ्चबुद्धमुकुटं पट्टवज्रमालाधिपतिवज्रनामाभिषेकं  
  
(स्द्प् २६०)  
भगवतः सकाशाद् भगवन्तं प्रणम्य गृहीत्वा । तत्त्वं धर्मसमयं सिद्धिवज्रव्रतं चादाय । पुष्पादिभिर् लास्यादिभिश् चात्मानं सम्पूज्य । गाथापञ्चकेनानुज्ञां च तु हुङ्कारम् उद्गताव्याकरणं चादाय पुनः स्वाधिष्ठानादिकं कृत्वा यथाभिरुचितजापं च हुङ्कारवज्रो ऽहं हुङ्कारवज्रो ऽहम् इति । स्वनामोच्चारणं कृत्वा वैरोचनमहामुद्रां बद्ध्वा । तन्मन्त्रेण अःकारान्तेन वैरोचनस्थाने तथागतवज्रम् आत्मानम् आवेशयेत् । वज्रो ऽहम् इति वज्राहङ्कारं विभाव्य । तद् वज्रं वैरोचनं भावयेत् । वज्रधातुर् अहम् इति । एवं यावद् वज्रावेशमहामुद्रां बद्ध्वोत्तरद्वारे तन्मन्त्रेणाःकारान्तेन वज्रघण्टाम् आत्मानम् आवेशयेत् । वज्रघण्टाहम् इत्य् अहङ्कारम् उत्पाद्य तां वज्रावेशक्रोधो ऽहम् इति भावयेद् एवं वज्रेण साधितं भवति । सत्त्ववज्राङ्कुशीं बद्ध्वा वज्राचार्यः ततः पुनः कुर्वन् अच्छटासङ्घातं सर्वबुद्धान् समाजयेत् । ॐ वज्रसमाज जः वं होः इति । एकविंशतिवारं प्रवर्तयेत् । ततः शीघ्रं महामुद्रां वज्रक्रोधसमयम् उच्चारयेत् । सकृद् वारं नामाष्टकं शतं उत्तमम् । ततो वज्राङ्कुशादिभिः स्वद्वारेणाकृष्य प्रवेश्य बद्ध्वा वशी कृत्य यथावच् चतुर्हुङ्कारेणार्घं दत्वा । श्रीवैरोचनादीन् समयमुद्राभिर् भद्रकल्पिकपर्यन्तान् साधयेत् । स्वमन्त्रम् उच्चार्य वदेत् । जः हुं वं होः समयस् त्वं समयस् त्वम् अहम् ।  
  
ततः स्वमन्त्रम् उच्चारयेद् एव सिद्धा भवन्ति ॥  
अथ समयमुद्रा भवन्ति ।  
वज्राद् विकर्षसम्भूताः समयाग्रास् तु कीर्तिताः ॥  
तासां बन्धं प्रवक्षामि क्रोधबन्धम् अनुत्तरम् ॥  
बाहुवज्रं समाधाय कनिष्ठाङ्कुशबन्धिता ॥  
त्रिलोकविजया नाम तर्जनी द्वयतर्जनी ॥  
तथैवाग्रा मुखसङ्गा मणिस् तु प्रविकुञ्चिता ॥  
समोत्थमध्यमा पद्मा तु मध्याग्रद्वयतर्जनी ॥  
(स्द्प् २६२)  
तर्जनीद्वयं वज्रं तु दक्षिणाङ्कुचिताङ्कुशी ॥  
तथैवाग्रस्तहुङ्काराः साधुकारास् तथैव हि ॥  
द्व्यग्रसंस्था भृकुट्यां तु हृदि सुर्याग्रमण्डला ॥  
प्रसारितभुजा मूर्ध्नि तर्जनी मुखहासिनी ॥  
तर्जनी नखसंसक्ता कोशमुष्टिस् तु दक्षिणा ॥  
सममध्यगुण्ठचक्रा तु मुखतः प्रतिनिःशृता ॥  
तर्जनीमध्ये वज्रा तु ग्रीवावेष्टिततर्जनी ॥  
अग्रादिकमहादम्ष्ट्रा ग्रस्ताग्रावज्रमुष्टिता ॥ इति ।  
  
लास्यादीनां तु वज्रधातु उक्ता एव हुङ्कृता । तद्यथा ।  
वज्रबन्धं बद्ध्वा हृदयं तु समाङ्गुष्ठा ॥  
सुप्रसारितमालिनी ॥  
अञ्जल्यग्रमुखोद्धान्ता नृत्यतो मूर्ध्नि संयुता ॥  
वज्रबन्धं त्व् अधोदानात् स्वञ्जलिश् चोर्ध्वदायिका ॥  
समाङ्गुष्ठा निपीडा च सुप्रसारितलेपना ॥  
एकतर्जनी सङ्कोचा द्व्यङ्गुष्ठग्रन्थिबन्धिता ॥  
अङ्गुष्ठाग्रकटाबन्धा वज्रमुष्ट्यग्रसन्धिता ॥  
  
हृदयमण्डले पञ्चसूचिकवज्रं विचिन्त्य । हुङ्कारम् एवोच्चारयता सर्वमुद्रा बन्धनीया ।  
  
अथ मुद्राया नियमो भवति । वैरोचनवज्रहुङ्काररत्नहुङ्कारधर्महुङ्कारकर्महुङ्कारस्थाने च । अथ रत्नहुङ्कारादीनां मन्त्राणि भवन्ति ।  
  
ॐ वज्रभृकुटीक्रोधानय सर्वरत्नानि ह्रीः फट् ।  
ॐ वज्रदृष्टिक्रोध दुष्टान् मारय हुं फट् ।  
ॐ वज्रविश्वक्रोध कुरु सर्वविश्वरूपया साधय हुं फट् ।  
  
अन्यमुद्राः सत्त्ववज्रीम् आरभ्य द्रष्टव्याः । तथा हि सर्वविद्योत्तमानां विजयमन्त्रेत्युक्तम् । सवज्रहुङ्कारमुद्रासङ्ग्रहश् च भगवान् वज्रहुङ्कारो पठ्यते । न चान्या वज्रहुङ्कारा भवतुम् अर्हन्ति । सर्वतन्त्रेषु वज्रहुङ्कारा निर्दिष्टेति ॥ तद् अनु तथैव जिह्वायां वज्रं न्यस्य यथाक्रमेण बुद्धवज्रधरादीनां धर्माक्षराणि न्यस्येत् । एतानि च तानि ।  
  
(स्द्प् २६४)  
हुङ्कारो बुद्धवज्रिभ्यां त्रःकारो वज्रगर्भतः ।  
ह्रीःकारो वज्रसेनस्य अःकारो वज्रविश्वतः ।  
हुं सत्त्ववज्र्याः । त्रः रत्नवज्र्याः । ह्रीः धर्मवज्र्याः ।  
अः कर्मवज्र्याः ।  
हुं हे त्रां त्रं हि ह्रीः देः हः । इति वज्रसत्त्वादीनाम् ।  
महारते हुं । रूपशोभे हुं । श्रोत्रसौख्ये हुं । सर्वपूज्ये हुं ।  
प्रह्लादिनि हुं । फलागमे हुं । सुतेजाग्रि हुं । सुगन्धाग्रि हुं ।  
आपाही जः हुं । आहि हुं हुं हुं । हे स्फोट वं हुं । घण्ट अः अः हुं ।  
इति । वज्रलास्यादीनां वज्रावेशपर्यन्तानाम् इति ।  
  
तदनन्तरम् अःकाराणि हृदि विश्ववज्रान् निष्पाद्य कर्ममुद्राम् बध्नीयात् । तत्रेमाः क्रोधमुष्टिद्विधाकृत्य । वामवज्राङ्गुली ग्राह्या दक्षिणेन समुत्थिता ॥  
  
बोध्यग्रि नाम मुद्रेयं बुद्धबोधिप्रदायिका ॥ सगर्वोत्कर्षनं द्वाभ्यां वज्रहुङ्कारवज्रसत्त्वसत्त्ववज्रीणाम् ।  
  
अङ्कुशग्रहनसंस्थिता वाणघटनयोगा च ॥  
साधुकारं हृदि स्थिता अभिषेकं द्विवज्रं तु ॥  
रत्नहुङ्कारवज्रभृकुटिक्रोधरत्नवज्रीणाम् ।  
हृदि सूर्यप्रदर्शनं वामस्थबाहुदण्डा च ॥  
तथास्य परिवर्तिता सव्यापसव्यविकोच ॥  
धर्महुङ्कारवज्रधर्मधर्मवज्रीणाम् ।  
हृद्वामा खड्गधारिणी अलातचक्रभ्रमिता ॥  
वज्रद्वयमुखोत्थिता वज्रनृत्यभ्रमोन्मुक्ता ॥  
कपोतोष्णीषसंस्थिता ॥ कर्महुङ्कारवज्रकर्मकर्मवज्रीणां, ।  
कवचकनिष्ठादम्ष्ट्राग्रा मुष्टिद्वयनिपीडिता ॥  
वज्रगर्वप्रयोगेण नमेद् आशयकम्पितैः ॥  
मालबन्धा मुखोद्धान्ता नृत्यतो मूर्धनि संस्थिता ॥  
अधःक्षेपोर्द्ध्वप्रक्षेपा समाङ्गुष्ठनिपीडिता ॥  
(स्द्प् २६६)  
गन्धलेपनयोगाच् च पूजामुद्रा प्रकीर्तिता ॥  
तर्जन्यङ्कुशबन्धेन कनिष्ठाया महाङ्कुशी ॥  
बाहुग्रन्थिकटाग्राभ्यां पृष्ठयोश् च निपीडिता ॥ इति ।  
द्वारपालमुद्राः ।  
सर्वाश् च कर्ममुद्रा नृत्योद्भवाः ।  
  
ततो यथालेखानुसारतो वैरोचनादीनां महामुद्राबन्धं कुर्यात् । वज्रसत्त्वरत्नधर्मकर्मक्रोधानां या महामुद्रास् ताः सत्त्वरत्नधर्मकर्मवज्रिणाम् अपि वज्राद्यन्तर्गताः स्त्रीरूपधारिण्यश् च ताः । यां यां मुद्रां तु बध्नीयाद् यस्य यस्य महात्मनः ।  
  
सर्वमुद्रासमयः ।  
  
वामतथागतमुष्टिम् उत्तानं कृत्वा दक्षिणहस्ततर्जन्यङ्गुष्ठाभ्यां कन्यसाम् आरभ्य विकास्य सम्पुटाञ्जलिं कुर्यात् । इयं मैत्रेयादीनां समयमुद्रा । विद्या चैषां पूर्वोक्ता । ताम् एव विद्यां तेषां जिह्वासु न्यसेद् इयं तेषां धर्ममुद्राः । अकारेण स्वहृदि विश्ववज्रं निष्पाद्य तेषां लेख्यानुसारतो महामुद्रा बद्ध्वा कर्ममुद्रा भवन्ति ।  
  
स्वहृदि पञ्चसूचिकं वज्रं विचिन्त्य लेख्यानुसारत एव तेषां महामुद्रा बध्नीयाः । सैव विद्या सामान्यैवेति । कनिष्ठाङ्गुष्ठबन्धे तु वाममध्याङ्गुलित्रिके त्रिशूके मध्यशूलं तु वज्रमुद्रापरिग्रहं वज्रविद्योत्तमेयं वज्रशूलेति कीर्तिता ।  
  
अतः परं प्रवक्षामि मायावज्रादिसञ्ज्ञिनाम् ॥  
वज्रबन्धं दृढीकृत्य वामवज्रं तु बन्धयेत् ॥  
वज्रमुष्टिर् इति ख्याता सर्ववज्रकुलेष्व् इयम् ॥  
द्विधीकृत्य तु तद् वज्रं सर्वचिह्ननिवेशितम् ॥  
(स्द्प् २६८)  
सर्ववज्रकुलानां तु मुद्रासु च निवेशयेत् ॥  
प्रसारिताग्रपृष्ठस्था ज्येष्ठाङ्गुष्ठग्रहाधका ॥  
ॐकारमूर्ध्नि संस्था तु वज्रत्वराप्रतिष्ठिता ॥  
विद्याराजमहामुद्रागणः ।  
प्रसारिताग्रीतापाणिर् हस्तपृष्ठे तथैव च ॥  
मुष्टिसंस्था भुजद्वा च मुखतः परिवर्तिता ॥  
वज्रक्रोधमहामुद्रागणः ।  
वामाङ्गुष्ठसुसंस्था तु मालाबन्धनियोजिता ॥  
दक्षिणेनार्थदायी च खड्गमुद्राग्रमुष्टिगा ॥  
महागनपतिमुद्रागणः ।  
दक्षिणग्रस्तमुसला प्रसारितभुजस् तथा ॥  
दक्षिणज्वाले सन्दर्श्य वज्रमुष्टिप्रकम्पिता ॥  
दूतमहामुद्रागणः ।  
सगर्वमुखडम्ष्ट्राग्रा दण्डघातप्रयोजिता ॥  
बाहुसङ्कोचलग्ना च वज्रदक्षिणहारिणी ॥  
चेटमहामुद्रा ।  
अथोमादिमातृगणमुद्रा भवति ।  
वामवज्रबन्धेन त्रिशूलाञ्जं तु पीडयेत् ॥  
अनया बद्धया सम्यक् सिद्ध्येद् विद्योत्तमः स्वयम् ॥  
सर्ववज्रकुलानां तु वामवज्राग्रसङ्ग्रहम् ॥  
मुद्राबन्धं प्रवक्षामि समयानां यथाविधि ॥  
चक्रसर्वाग्रसम्पीडा घण्टामुद्रा तथैव च ॥  
तथैवौङ्कारमुद्रा तु सिंहकर्णिपरिग्रहा ॥  
मुद्रा राजनिका ज्वालापरिग्रहा चैव ॥  
प्रभासङ्ग्रहम् एव च ॥  
दण्डमुष्टिग्रहा चैव मुखतः परिवर्तिता ॥  
क्रोधसमयः ।  
फणामुद्रा च माला च वज्रावस्तभ्यनामिका ॥  
मूर्ध्नि स्था चैव गणिका मण्डलवद्वारफणिका ॥  
गणिकासमयाः ।  
बाहुसङ्कोचवक्त्रा च पृष्ठतः परिवर्तिता ॥  
ज्वालास्फुलिङ्गमोक्षा च विदारितमुखस्थिता ॥  
दूतसमयाः ।  
(स्द्प् २७०)  
द्व्यन्तप्रवेशितमुखी पीड्य चैव प्रपातिनी ॥  
बाहुवेष्टनवेष्टा च सहसाहारिणी तथेति ॥  
चेटासमया इति ॥  
  
ततो महादेवादिजिह्वासु तद्मन्त्रं न्यस्य । अकारेण स्वहृदि तथैव वज्रं निष्पाद्य । तेषां मुद्रा बद्धाः कर्ममुद्रा भवन्ति । स्वहृदि पञ्चसूचिकवज्रं विभाव्य । महामुद्रा लेख्यानुसारतो बन्धनीय इति ।  
  
ततो भगवन्तं वैरोचनं भद्रकल्पिकं बाह्यवज्रकुलानि च वज्ररत्नाभिषेकेनाभिषिञ्च्य । श्रीवज्रहुङ्कारादीन् पञ्चबुद्धमुकुटवज्रमालापटाभिःषेकैर् अभिषिञ्चेत् । ततो ऽर्घं दत्वा पूजां कुर्यात् । तत्र तावद् रत्नादिमयान् कलशान् पूर्वोक्तलक्षणान् वज्रादिस्वचिह्नकान् वैरोचनादिमन्त्रैर् अष्टोत्तरशतजप्तान् बाह्यमण्डलं बाह्यतो निवेशयेत् । पूर्णकुम्भाश् च वस्त्रयुगलक्षं दशसहस्रकं शतं प्रत्येकम् एकं वा सर्वसामान्यम् । नानाप्रकाराणि वितानानि चतुःकोणे विचित्रपताकावसक्तानि छत्रध्वजपताकाश् च । ॐकारेण श्रीवज्रहुङ्कारेण च परिजप्य । वज्रस्फरणम् इत्य् अनेन सर्वदेवतान् निर्यातयेत् । पुष्पवृक्षशतं चतुरो वा वृक्षान् सर्वपुष्पाणि च । वज्रानलेन मुद्रायुक्तेन ।  
  
ॐ वज्रपुष्पे हुं इति च पुष्पमुद्रयाभिमन्त्र्य । सर्वगन्धान् सुवासांश् च विलेपनसुगन्धकान् तथैव वज्रानलेन । ॐ वज्रगन्धे हुं इत्य् अनया च गन्धमुद्रायुक्तया कर्पूरागुरुतुरुस्कानि चन्दनादिसम्मिश्राणि । तथैव वज्रानलेन ॐ वज्रधूपे हुं इत्य् अनया धूपमुद्रासहितया धूपघटिकालक्षं दशसहस्रं शतं यथालाभं वा प्रदीपलक्षं दशसहस्रं शतं सर्वप्रदीपान् प्रदीपवर्तिज्वलितयुक्तं कुण्डं सहस्रं च दशैकं वा । तथैव वज्रानलेन ॐ वज्रालोके इत्य् अनया प्रदीपमुद्रायुक्तया परिजप्य । ॐ वज्रस्फरणम् इत्य् उदीरयन् निर्यातयेत् । बल्युपहारं च लक्षं दशसहस्रं शतं दशसङ्ख्यां वा स्वस्तिकम् आदितः कृत्वा नानाप्रकाराणि च भक्षाणि । तथैव वज्रानलेन परिजप्य ।  
  
(स्द्प् २७२)  
अकारो मुखं सर्वधर्माणाम् आद्यनुत्पन्नत्वाद् इत्य् उदीरयन् निर्यातयेत् । दशवाद्यसहस्राणि सहस्रशतं वाद्यानि दशवाद्यानि वा हुङ्कारेण वाद्यमुद्राभिर् वज्रमुष्टिभ्यां कराङ्गुलिभिर् वाद्याभिनयदशप्रकाराः । तद्यथा वीणावंशामुरजामुकुन्दाकांसाभेरीमृदङ्गपटहगुञ्जातिमिलाभिनयश् चेति । वाद्यनटनर्तककुण्डलमुकुटादिपाजाश् च । ॐकारेणाभिमन्त्र्य । तथा पटावलम्बना कार्या स्रक् चामरविभूषिता । हारार्धहाररचितारचितार्धचन्द्रोपशोभिता । तुरङ्गहस्तिगोयूथा दातव्याश् च सुकल्पिताः ।  
  
तोरणानि च रम्याणि घण्टादिसहितानि च । वज्रस्फरणम् इत्य् अनेन ।  
  
ॐ वज्रसत्त्वसङ्ग्रहाद् वज्ररत्नम् अनुत्तरं वज्रधर्म गायनैर् वज्रकर्मकरो भवेद् इत्य् उदीरयन् । नृत्यं कृत्वा वज्रलास्याद्यष्टविधपूजाभिः क्रोधमुष्टिद्वययुक्तकर्ममुद्राभिः सर्वमण्डलं पूजयेत् । वज्रमुष्टिद्वयं बद्ध्वा तर्जनीद्वयं प्रसार्य क्रोधमुष्टिद्वयं भवति । पुनर् वज्रकुलमण्डलोक्तषोडशकर्ममुद्राभिर् अपि सम्पूज्य सर्वक्रोधकुलविज्ञप्तिं कुर्यात् । सर्वसत्त्वार्थं कुरुध्वं सर्वसिद्धय इति । ततो बाह्यबलिं दद्याद् उत्तरसाधकं मण्डले प्रतिष्ठाप्य । सलाजं सतिलं साम्भः सभक्तं कुसुमैह् सह सतिलकादिभक्तैश् चाकारादिना परिजप्य । पूर्वदिग्भागम् आरभ्य त्रिक्षेपां गन्धपुष्पधूपदीपार्घं चादाव् अन्ते दद्यात् । तत्र पूर्वं तावन् मण्डलानि कारयेत् । तत आवाहयेत् । ततः समयं दर्शयेत् । अर्घं च दत्वा गन्धादिभिः सम्पूज्य बलिं दद्यात् । ततो विसर्जयेद् इति ।  
  
(स्द्प् २७४)  
तत्रेमे मुद्रामन्त्रा भवन्ति ।  
आलीढपदेन स्थितः । प्राङ्मुखो वामवज्रं दर्शयेत् । दक्षिणं कटिदेशे सन्धार्य तर्जन्यङ्कुश्यावाहयेत् । तर्जन्य् अङ्कुशरहिता । शक्रस्य समयमुद्रा ।  
  
प्रत्यालीढपदेन स्थित्वावाहनमुद्रायस् तर्जनीं प्रसार्य विसर्जनमुद्रा । अथास्य मन्त्रः । नमो वज्रस्य दिशि वज्रपाणे रक्ष स्वाहा । दक्षिणकरतर्जनी कुण्डलाकारेण कुञ्चयित्वा मध्यमासूच्यास् तृतीयपर्वे धारयेद् अङ्गुष्ठकं च करमध्ये । अग्नेर् आवाहनमुद्रा ।  
  
आवाहनमुद्राया अङ्गुष्ठं तर्जनीपार्श्वश्रितम् । अग्नेः समयमुद्रा । अस्या एव मुद्रायाः करमध्ये ऽभिमुखाव् अङ्गुष्ठतर्जनीनखाव् एकतो योज्यौ विसर्जनमुद्रा ।  
  
मन्त्रः ।  
  
अग्ने एहि एहि कपिल ज्वल ज्वल दह शिखितो लोल विरूपाक्ष स्वाहा ।  
  
याम्याम् अभिमुखो योगी । अभिमुखकरौ कृत्वाभ्यन्तरवज्रबन्धे मध्ये ऽङ्गुष्ठयुगलं बहिर् अनामिकाद्वयासक्तसूची पुनर् अभ्यन्तरे धारयेत् । यमस्यावाहनमुद्रा । अनामिकाम् पुनर् बाह्यतः सूचीं तथैव कृत्वा । हृदये धारयेत् । समयमुद्रा । अनयैवानामिकासूच्या विसर्जनं भवति ।  
  
अस्य । मन्त्रः । यमाय स्वाहा ।  
  
नैरृत्याम् अभिमुखः समपदस्थितो दक्षिणकरमुष्टिम् कृत्वा । मध्यमातर्जन्याव् एवम् आकुञ्च्य धारयेत् खड्गाकारेण संस्थाप्य वामकरं कटिदेशे धारयेत् । वामतर्जनीं कुञ्चयित्वा । नैरृत्येर् आवाहनमुद्रा ।  
  
अस्या एव मुद्राया वामकरं कटिदेशे ऽवस्थितं खड्गमुद्रा । नैरृतेः समयमुद्रा । आवाहनमुद्रायास् तर्जनीम् प्रसार्य विसर्जनमुद्रा । मन्त्रो ऽस्य । सर्वभूतभयङ्करम् कुरु कुरु स्वाहा ।  
  
(स्द्प् २७६)  
वारुण्यां दिशि समपदस्थितो दक्षिणकरतर्जन्यङ्गुष्ठाव् एकतो योजयेद् वाममुष्टिं हृदि सन्धार्य वामतर्जन्यङ्कुशेनावाहयेत् । वरुणस्यावाहनमुद्रा । अस्या एव वामतर्जनीमुष्टियोगतो धारयेत् पाशमुद्रा । आवाहनमुद्रायास् तर्जनीं प्रसार्य विसर्जनमुद्रा । मन्त्रो ऽस्य । तृतृपुट तृतृशिखितोलि विरूपाक्ष स्वाहा ।  
  
वायव्यां दिश्य् अभिमुखं स्थित्वा वामकरमध्यमा सूचीमुक्ता तर्जनी कुण्डलाकारेण तृतीयपर्वे सन्दध्याभिमुखं प्रसारयेद् दक्षिणकरं कटिदेशे संस्थाप्य । कुञ्चिताङ्गुष्ठेन वायोर् आवाहनमुद्रा । अस्या च्वाङ्गुष्ठं पूर्ववत् सन्धार्य वायोर् समयमुद्रा । आवाहनमुद्राया अङ्गुष्ठं प्रसार्य विसर्जनमुद्रा । मन्त्रः । ॐ श्वस खाखे खुखः स्वाहा ।  
  
कौबेर्यभिमुखं स्थितः करद्वयम् अभिमुखं कृत्वाभ्यन्तरवज्रबन्धं कनिष्ठाद्वयसूचीं तस्याः पृष्ठतो ऽनामिकायुगलं पृथक् सन्धार्य मध्यमासूचीं वज्राकारेण नामयेत् कुबेरावाहनमुद्रा । अस्या एव मुद्राया मध्यमाद्वयम् अभ्यन्तरवज्रबन्धयोगतो न्यस्य कुबेरस्य समयमुद्रा । आवाहनमुद्राया मध्यमाद्वयं प्रसार्य विसर्जनमुद्रा । मन्त्रो ऽस्य । ॐ कुबेराय स्वाहा ।  
  
ऐशान्यां दिश्य् अभिमुखं स्थित्वा कराव् एकतो योज्याञ्जलिं कृत्वा कन्यसानामिकातलवज्रबन्धं कृत्वाङ्गुष्ठयुगलं मध्यमाश्रितं मध्यमासूच्यो बहिर् वज्राकारेण तर्जनीद्वयं न्यस्य तद् एवाकुञ्च्योपरि परस्परनखासक्तं कुर्याद् ईशानावाहनमुद्रा । अस्या एव तर्जन्यौ पूर्ववद् वज्राकारेण धारयेद् ईशानसमयमुद्रा । आवाहनमुद्रायास् तर्जन्यौ प्रसार्य विसर्जनमुद्रा ।  
  
(स्द्प् २७८)  
मन्त्रः । ॐ जुं जुं शिव स्वाहा ।  
  
प्रत्यालीढस्थानस्थो ऽञ्जल्याकारेण हस्तौ सन्धार्य । ऊर्ध्वं दृष्ट्वा तर्जनीद्वयाङ्कुश्या ब्रह्मादीनां आवाहनमुद्रा । अस्या एव तर्जनीद्वयं पूर्ववत् संस्थाप्य समयमुद्रा । आवाहनमुद्रायास् तर्जनीद्वयं प्रसार्य विसर्जनमुद्रा । मन्त्रास् तेषाम् । ॐ ऊर्ध्वं ब्रह्मणे स्वाहा । ॐ सूर्याय ग्रहाधिपतये स्वाहा । ॐ चन्द्राय नक्षत्राधिपतये स्वाहा ।  
  
समपदं स्थानम् आस्थाय हस्तद्वयम् एकतो योज्याविचलान्योन्य् आङ्गुल्यग्रा सम्योज्याङ्गुष्ठौ वर्तुलाकारेणाधोदृष्टिं कृत्वा पृथिव्यादीनां तर्जन्यङ्कुशाभ्याम् आवाहनम् । तर्जन्यौ पूर्ववद् व्यवस्थाप्य समयमुद्रा । आवाहनमुद्रायाः प्रसारिततर्जनीभ्यां विसर्जनमुद्रा । मन्त्रः । ओम् अधः पृथिव्यै स्वाहा । ॐ असुरेभ्यः स्वाहा । ॐ नागेभ्यः स्वाहा ।  
  
तत आचमनं स्वमन्त्रैर् एव सर्वेषां दत्वा । सशिष्यगणस्य ममाविघ्नं कुरुत कर्मसिद्धिं च मे प्रयच्छ । इत्य् उक्त्वा सर्वान् विसर्जयेद् इति ।  
  
अथ सुबाहुपरिपठितगाथाभिर् बलिं दद्यात् ।  
  
देवासुराः सर्वभुजङ्गसिद्धाः ॥  
तार्क्षाः सुपर्णाः कटपूतनाश् च ॥  
गन्धर्वयक्षा ग्रहजातयश् च ॥  
ये केचिद् भूमौ निवसन्ति दिव्याः ॥  
न्यस्तैकजानुः पृथिवीतले ऽस्मिन् ॥  
कृताञ्जलिर् विज्ञापयामि तांस् तु ॥  
सपुत्रदारैः सह भृत्यसङ्घैः ॥  
श्रुत्वा इहायान्तु अनुग्रहार्थम् ॥  
ये मेरुपृष्ठे निवसन्ति भूताः ॥  
(स्द्प् २८०)  
ये नन्दने ये च सुरालयेषु ॥  
ये चोदयास्ते रविमण्डले च ॥  
नगरेषु सर्वेषु च ये वसन्ति ॥  
सरित्सु सर्वासु च सङ्गमेषु ॥  
रत्नालये चापि कृताधिवासाः ॥  
वापीतटागेषु च पल्वलेषु ॥  
कूपेषु वप्रेषु च निर्झरेषु ॥  
ग्रामघोषेषु सुरकानने वा ॥  
शून्यालये देवगृहेषु ये च ॥  
विहारचैत्यावसथाश्रमेषु ॥  
मठेषु शालासु च कुञ्जराणाम् ॥  
ये भूभृतां चित्रगृहे वसन्ति ॥  
रथ्यासु वीथीषु च चत्वरेषु ॥  
ये चैकवृक्षेषु महापथेषु ॥  
महाश्मशानेषु महावनेषु ॥  
सिंहेभ ऋक्षाध्युषितेषु ये च ॥  
वदन्ति घोरास् महाटवीषु ॥  
द्वीपेषु दिव्येषु कृतालयाश् च ॥  
मेरौ श्मशाने निवसन्ति ये च ॥  
हृष्टाः प्रसन्नाः स्रजगन्धमाल्यम् ॥  
धूपं बलिं द्xपं विधिं च भक्त्या ॥  
गृह्णन्तु भुञ्जन्तु पिबन्तु चेदम् ॥  
इदं च कर्मं सफलं जुषन्तु ॥  
एवं तु कृत्वा ग्रहपूजनं तु ॥  
दिगर्चनं त्व् एकमना प्रकुर्या ॥  
इन्द्रा तु वज्री सह देवसङ्घैः ॥  
इमां च गृह्णन्तु बलिं विशिष्टम् ॥  
अग्निर् यमो नैरृतिर् भूपतिश् च ॥  
(स्द्प् २८२)  
अपां पतिर् वायुधनाधिपतिः ॥  
ईशानभूताधिपतिश् च देवाः ॥  
ऊर्ध्वं तु चन्द्रो ऽर्कः पिता महांश् च [।  
देवाः समस्ता भुवि ये च नागाः ॥  
धराधरा गुह्यगणैः समेताः ॥  
प्रतिप्रतित्वेकनिवेदनं तु ॥  
स्वकस्वकाश् चैव दिशासु भूताः ॥  
गृह्णन्तु तुष्टाः सबलाः ससैन्याः ॥  
सपुत्रमित्रस्वजनैः समेताः ॥  
धूपं बलिं दीपं पुष्पविलेपनं च ॥  
भुञ्जन्तु जिघ्रन्तु पिबन्तु चेदम् ॥  
इदं च कर्मं सफलं जुषन्तु ॥ इति ।  
  
तत्रायं सबाह्याभ्यन्तरे बलिप्रदानमन्त्रः । अकारो मुखं सर्वधर्माणाम् आद्यनुत्पन्नत्वाद् इति ।  
  
ततो पस्पृश्य पूर्वद्वाराभिमुखावस्थितः सर्वकर्मिककुण्डमध्ये श्रीत्रैलोक्यविजयमण्डलसर्वदेवतामन्त्रान् उदाहरन् कुसुमैर् निवेश्य । होमविधिना श्रीवज्रहुङ्कारमन्त्रेणाष्टोत्तरशतं गोघृतेनाहुतिं दद्यात् । श्रीवैरोचनादिमन्त्रैर् अपि वज्रावेशक्रोधपर्यन्तैः सप्तसप्ताहुतिः पुनः ।  
  
ततो यथावद् अग्निकुण्डे वैरोचनादीन् पुष्पैर् अवाकृष्य वैरोचनादिमन्त्रैर् आलिखिते मण्डले स्वस्थानेषु निवेशयेत् ।  
  
ततः सर्वतथागतान् प्रणम्य ।  
  
अहम् अमुकनाम्ना च वज्राचार्यो महातपाः ॥  
शिष्यान् प्रवेशयिष्यामि सर्वसत्त्वहितार्थतः ॥  
  
अत्र च मण्डलप्रवेशे पात्रापात्रपरीक्षा न कार्या । तत् कस्य हेतोः । सन्ति भदन्तस् तथागताः केचित् सत्त्वा महापापकारिणस् त इदं वज्रहुङ्कारमण्डलं दृष्ट्वा प्रविष्ट्वा च सर्वापायविगता भविष्यन्ति ।  
  
(स्द्प् २८४)  
सन्ति भगवन्तः सत्त्वाः सर्वार्थभोजनकामगुणगृद्धाः समयद्विष्टाः पुरश्चरणादीष्टाशक्तास् तेषाम् अप्य् अत्र यथाकामकरणीया प्रविष्टानां सर्वाशापरिपूर्तिर् भविष्यति ।  
  
सन्ति च भगवन्तः सत्त्वा नृत्यगीतहास्यलास्याहारविहारप्रियतया सर्वतथागतमहायानधर्मतानवबोधाद् अन्यदेवकुलमण्डलानि प्रविशन्ति । सर्वाशापरिपूर्तीसङ्ग्रहभूतेषु निरुत्तररतिप्रीतिहर्षसम्भवकरेषु सर्वतथागतकुलमण्डलेषु शिक्षाभयभीतान् न प्रविशन्ति । तेषाम् अपायमण्डलप्रवेषे यथावस्थितसुखात्मसमयम् एव वज्रहुङ्कारमण्डलप्रवेशो युज्यते । सर्वरतिप्रीत्युत्तमसुखसौमनस्याभिवर्द्धनार्थं सर्वापायगतिप्रवेशाभिमुखपथविनिवर्तनाय च । सन्ति च पुनर् भगवन्तो धार्मिकाः सत्त्वाः सर्वतथागतशीलसमाधिप्रज्ञोत्तमसिद्ध्युपायैर् बुद्धबोधिं प्रार्थयन्तो ध्यानविमोक्षादिभिर् भूमिभिर् यत्नतः क्लिष्यन्ते । तेषाम् अत्रैव वज्रहुङ्कारमण्डलेप्रवेशमात्रेणैव सर्वतथागतत्वम् अपि न दुर्लभम् । किम् अङ्ग पुनर् अन्यसिद्धिर् इति विज्ञापयेत् । ततः शिष्यान् प्रवेशयेत् । तत्र पञ्चशिक्षापदपरिगृहीतेन श्रामणेरकभिक्षुसंवरगृहीतेन वा । आचार्याभिषेकार्हे नाचार्यपादयोः प्रणिपत्यैवं वक्तव्यम् । त्वं मे शास्ता महारतः ॥  
  
इच्छाम्य् अहं महानाथ महाबोधिनयं दृढम् ॥  
देहि मे समयतत्त्वं संवरं च ददस्व मे ॥ इति ।  
ततो वज्रयक्षपरिजप्तं नीलवस्त्रनिवसनोत्तरीयं वज्राङ्कुशादिद्वारपालचतुष्टयपरिजप्तं मुखवेष्टनं शिष्यं कृत्वा चतुःप्रणामं कारयेत् ।  
  
(स्द्प् २८६)  
पुनः पुष्पकरेण शिष्येणाचार्यं पुष्पकरेणैव देशनानुमोदनाध्येषणायाचनां च कृत्वा वक्तव्यम् ।  
  
देहि मे संवरं विभो ॥  
  
समन्वाहरन्तु मां बुद्धा अशेषा मुनिभास्कराः ॥  
अहम् अमुकनाम्ना वई आचार्यसमक्षं स्थितः ॥  
प्रविशामि महागुह्यं बुद्धनाटकसम्भवम् ॥  
अवैवर्तिकचक्राद्यं महामोक्षपुरं वरं ॥  
प्रवेश मां महाचार्य सर्वगुह्यकुलोच्चयम् ॥  
ददस्व मे महाभागं अवैवर्त्यभिषेचनं ॥  
ददस्व मे महाचार्य लक्षणस्यानुमोदनं ॥  
अनुव्यञ्जनसंयुक्तं बुद्धकायं मनोरमम् ॥  
ददस्व मे महाचार्य अभिषेकं महाद्भुतम् ॥  
आचार्यो ऽहं भवेन् नित्यं सर्वसत्त्वार्थकारणात् ॥  
तत आचार्येण सर्वकुलविज्ञप्तिः कार्या ।  
अयं एवामुकनाम्ना बोधिचित्तपरिग्रहः ॥  
इच्छते गुह्यचक्रे ऽस्मिन् प्रवेष्टां समयसंवरम् ॥  
  
तत आचार्येण वक्तव्यम् ।  
  
इच्छसे त्वं महात्मन् महागुह्यकुलं शुद्धं रहस्यं परिग्र्ह्णितुम् ।  
  
बुद्धं धर्मं च सङ्घं च त्रिरत्नशरणं व्रज ॥  
एतद् बुद्धकुले रम्ये संवरं भवते दृढम् ॥  
वज्रं घण्टा च मुद्रा च त्वया ग्राह्या महामते ॥  
यद् बोधिचित्तं तद् वज्रं प्रज्ञा घण्टा इति स्मृता ॥  
आचार्यश् च गृहीतव्यः सर्वबुद्धसमो गुरुः ॥  
एतद् वज्रकुले शुद्धे संवरं समयोच्यते ॥  
चतुर्दानं प्रदातव्यं त्रिदिवे च त्रिरात्रिके ॥  
आमीषाभयधर्माख्या मैत्री रत्नकुलोच्चये ॥  
(स्द्प् २८८)  
सद्धर्मं च त्वया ग्राह्यं गुह्यं त्रियानिकम् ॥  
एतत् पद्मकुले शुद्धे संवरं समयोच्यते ॥  
संवरं सर्वसंयुक्तं परिगृह्णीष्व तत्त्वतः ॥  
पूजाकर्म यथाशक्त्या महाकर्मकुलोच्चये ॥  
एतत् पाराजिकाख्याताश् चतुर्दशम् अतः परम् ॥  
न त्याज्यं न च क्षेप्तव्यं मूलापत्तिर् इति स्मृतम् ॥  
त्रिदिवे च त्रिरात्रौ च वर्तितव्यं दिने दिने ॥  
यदा हानिर् भवेद् योगी स्थूलापत्त्यो भविष्यति ॥  
प्राणिनश् च न ते घात्या अदत्तं नैव चाहरेत् ॥  
नाचरेत् काममिथ्यायां मृषा नैव च भाषयेत् ॥  
मूलं सर्वस्यानर्थस्य मद्यपानं विवर्जयेत् ॥  
अक्रियां वर्जयेत् सर्वां सत्त्वार्थं विनयेन च ॥  
साधूनाम् उपतिष्ठेत योगिनां पर्युपासनम् ॥  
त्रिविधं कायिकं कर्म वचसा च चतुर्विधम् ॥  
मनसा त्रिप्रकारं च यथाशक्त्यानुपालयेत् ॥  
मनसा त्रिप्रकारं च यथाशक्त्यानुपालयेत् ॥  
हीनयानस्पृहा नैव सत्त्वार्थं विमुखं न च ॥  
न संसारपरित्यागी न निर्वाणरतिः सदा ॥  
अपमानं न ते कार्यं देवता न च गुह्यके ॥  
न च चिह्नं समाक्रम्यं मुद्रा वाहनम् आयुधम् ॥  
एतत् समयम् इत्य् उक्तं रक्षितव्यं त्वया मते ॥  
तस्यैव चापि वक्तव्यं आचार्य तु शृणुष्व मे ॥  
एवम् अस्तु करिष्यामि यथा ज्ञापयसे विभो ॥  
उत्पादयामि परमम् इत्यादि यावत् सर्वान् स्थापयिष्यामि निर्वृताव् इति ।  
यस् तु संवरं न गृह्णाति तस्य प्रवेशमात्रम् एव दातव्यम् ।  
अद्य त्वम् इत्यादि न ब्रूयाद् आचार्याभिषेकं च न कुर्यात् ।  
ततः । ॐ सर्वयोगचित्तम् उत्पादयामीत्य् अनेन ।  
उत्पादयित्वा परमं बोधिचित्तम् अनुत्तरम् ॥  
वज्रम् अस्य प्रतिष्ठाप्य हृदये हृदयेन तु ॥  
सुरते समयस् त्वं होः वज्रसिद्धि यथासुखम् ॥ इत्य् अनेन ।  
  
(स्द्प् २९०)  
ततस् तं वज्रहुङ्कारम् अधिष्ठाय गन्धपुष्पादिभिर् अभ्यर्च्य स्रग्विनं सुरभिताननं च कृत्वोत्तमां दक्षिणाम् आदाय बहिः स्थितकलशोदकेनाभिषिञ्च्य । ॐ गृह्ण वज्रसमय हुं वं इत्य् अनेन क्रोधतेरिन्तिरीं स्वयं बद्ध्वा शिष्येन बन्धयेत् ।  
  
वज्रबन्धं तले कृत्वा छादयेत् क्रुद्धमानसः ॥  
गाढम् अङ्गुष्ठवज्रेण क्रोधतेरिन्तिरी स्मृता ॥  
  
ततस् तयैवाङ्गुस्थाभ्यां पुष्पमालां ग्राहयित्वा प्रवेशयेद् अनेन हृदयेन । ॐ वज्रसमयं प्रविशामीति । पूर्वद्वारे च वज्राङ्कुशेन तम् आकर्षयेत् । दक्षिणेन पाशेन प्रवेशयेत् । पश्चिमेन स्फोटेन बध्नीयात् । उत्तरे वज्रावेशेन वेशयेत् । पुनः पूर्वद्वारेण प्रवेश्यैवं वदेत् । अभ्यर्च्य सर्वतथागतकुले प्रविष्टस् तद् अहं तु वज्रज्ञानम् उत्पादयिष्यामि । येन ज्ञानेन सर्वतथागतसिद्धिर् अपि प्राप्स्यसे । किम् अन्या सिद्धिः । न च त्वयादृष्टमण्डलस्य पुरतो वक्तव्यम् । मा ते समयो व्यथेद् इति ।  
  
ततः स्वयं वज्राचार्यः क्रोधतेरिन्तिरीम् एवं ऊर्ध्वमुखीं बद्ध्वा वज्रं शिष्यस्य मूर्ध्नि स्थाप्यैवं वदेत् । अयं ते समयवज्रो मूर्ध्निं ते स्फारयेद् यदि त्वं कस्यचिद् ब्रूयाः । ततस् तयैव समयमुद्रयोदकं शयथा हृदयेन सत्कृत्य परिजप्य तस्मै वज्रशिष्याय पाययेद् इति । तत्रेदं शयथा हृदयम् ।  
वज्रसत्त्वः स्वयं ते ऽद्य हृदये समवस्थितः ॥  
निर्भिद्य तत् क्षणं यायाद् यदि ब्रूया इमं नयम् ॥  
  
वज्रोदक । इति । ततः शिष्याय ब्रूयाद् अद्य प्रभ्त्ति ते ऽहं वज्रपाणिर् यद् अहं ब्रूयाम् इदं कुरु तत् कर्तव्यं न च त्वयाहम् अवमन्तव्यो मा ते विषमापरिहारेण कालक्रियां कृत्वा नरके पतनं स्याद् इति ।  
  
(स्द्प् २९२)  
तद् अनु अकारं वज्ररश्मिमालायुक्तं स्वहृदि चिन्तयेत् । ततः शिष्यहृदूर्णाकण्ठमूर्ध्निषु चन्द्रमण्डलस्थपञ्चसूचिकं ज्वालावज्रं रत्नं पद्मं विश्ववज्रं च चिन्तयेत् । एभिर् यथाक्रमेण हुं त्रं ह्रीः अः इति ।  
  
कपाटोद्घाटनमुद्रया स्वकीयं शिष्यहृदयं चोद्घाट्य स्वहृदयाद् अकारं निश्चार्य शिष्यहृद्गतवज्रमध्ये बुद्ध्या प्रवेश्य सर्वकायम् आपूर्यमाणं चिन्तयेत् । एवं वदेत् । ब्रूहि सरतथागताश् चाधिष्ठन्तां वज्रसत्त्वो मे आविशतु । ततस् वर्तमानेन ब् वज्राचार्येण क्रोधतेरिन्तिरीं बद्ध्वेदम् उच्चारयितव्यम् । अयन् तत् समयवज्रं वज्रसत्त्व इति स्मृतम् ॥  
  
आवेशयतु ते ऽद्यैव वज्रज्ञानम् अनुत्तरम् ॥  
वज्रावेश अः इति । १० । २० । ३० । ४० । ५० । ६० । ७० । ८० । ९० । १०० वारानुच्चार्य नियतम् आविशति ।  
  
ततः क्रोधमुष्टिं बद्ध्वा सत्त्ववज्रीमुद्रां स्फोटयेद् इदम् उदीरयेत् ।  
  
ॐ सुम्भनि सुम्भनि हुं । ॐ गृह्ण गृह्ण हुं । ॐ गृह्णापय गृह्णापय हुं ।  
ॐ आनय होः भगवन् वज्रराज हुं फट् । अः अः अः अः । १० । २० । ३० । ४० । ५० । ६० । ७० । ८० । ९० । शतवारान् उच्चारयेत् । भगवता च वज्रवातमण्डल्या च वज्रहुङ्कारेण रक्तवर्णज्वालाप्रभेणापार्यमाणं चिन्तयेत् । पुनर् अपि यद्य् आवेशो न भवति । ततो घण्टासहितां वज्रावेशसमयमुद्रां बद्ध्वा वामपादेन तस्य दक्षिणपादम् आक्रंयोपर्य् आकाशदेशे वैरोचनं श्रीवज्रहुङ्कारस्योपरि तस्यैवावेशनाय क्रुद्धहुङ्काररश्मिसमूहेनाक्रम्यमाणम् अधस्ताच् च वज्रवातमन्दल्या हुङ्कारेणोत्थाप्यमानम् एवं पूर्वादिदिक्ष्थितैर् अक्षोभ्यादिभिः । हुं त्रां ह्रीः इति स्वबीजरश्मिव्यूहैः सम्पात्यमानं चिन्तयंस् तम् आवेशयेत् । हुं वज्रावेश अः शतधो च्चारयेत् ।  
  
अथ पापबहुत्वाद् आवेशो न भवति । तदा पापस्फोटनमुद्रया (स्द्प् २९४) तस्य पापानि स्फोटयेत् । ततः ।  
  
समिद्भिर् मधुरैर् अग्निं प्रज्वाल्य सुसमाहितः ॥  
निर्दहेत् सर्वपापानि तिलहोमेन तस्य तु ॥  
  
ॐ सर्वपापदहनवज्राय स्वाहा । इति दक्षिणहस्ततले कृष्णतिलैः पापप्रतिकृतिं कृत्वा हुङ्कारं मध्ये विचिन्त्य । तर्जन्यङ्गुष्ठाभ्यां होमयेत् । ततो होमकुण्डान् निर्गत्य ज्वालाकुलैर् वज्रैस् तस्य शरीरे पापं दह्यमानं चिन्तयेत् । ततः पुनर् वज्रावेशं तथैवं बद्ध्वावेशयेत् । नियतम् आविशति । एवम् अपि यस्यावेशो न भवति तस्याभिषेकं न कुर्याद् इति । आविष्टस्य च पञ्चाभिज्ञादिनिष्पत्तिस् तत् क्षणाद् एव भवति । ततः समाविष्टं ज्ञात्वा पुनः । ॐ वज्रसत्त्वसत्त्वसङ्ग्रहादिगीतिम् उच्चार्य । क्रोधमुष्ट्या तथैव सत्त्ववज्रीमुद्रां स्फोटयेत् । स चेद् आविष्टो वज्रसत्त्वक्रोधमुद्रां बध्नीयात् । तदाचार्येण वज्रमुष्टिं क्रोधमुद्रां बध्नियात् । एवं यावत् स चेत् वज्रहासमुद्रां बध्नीयात् । तदा वज्रधर्मक्रोधमुद्रां बन्धयेद् इत्य् एवं सान्निध्यं कल्पयन्ति । ततस् तस्य जिह्वायां वज्रं विचिन्त्य । ब्रूहि वज्र । इति वक्तव्यम् । ततः सर्वं कथयति । ततस् तां मालां महामण्डले क्षेपयेत् । प्रतिच्छ वज्र होः । इति । ततो यत्र पतति सो ऽस्य सिद्ध्यति । ततस् तां मालां तस्यैव शिरसि बन्धयेत् । ॐ प्रतिगृह्ण त्वम् इमां वज्रसत्त्व महाबल । इति । ततो मुखबन्धं मुञ्चेद् अनेन ।  
  
ॐ वज्रसत्त्वः स्वयं ते ऽद्य चक्षूद्घाटनतत्परः ॥  
  
उद्घाटयति सर्वाक्षो वज्रचक्षुर् अनुत्तरम् ॥ इति । हे वज्र पश्य । इति । ततो महामण्डलवज्राङ्कुशाद् आरभ्य यावद् वैरोचनपर्यन्तं दर्शयेत् । ततस् तिष्ठ वज्रेत्यादिना शिष्यप्रवेशमुद्रां मोक्षयेत् ।  
  
ततो बाह्यमण्डलाभ्यन्तरे चन्द्रमण्डलं पूर्वद्वाराभिमुखं संलिख्य बाह्यतो वा शिष्यं श्रीवज्रहुङ्कारमुद्रया सत्त्ववज्रादिभिश् चाधिष्ठाय महामुद्रया ततः प्रतिष्ठाप्याभिषिञ्चेत् ।  
  
(स्द्प् २९६)  
गन्धपुष्पादिभिर् अभ्यर्च्यार्घं दत्वा । छत्रध्वजपताकादिभिस् तुर्यशङ्खनिनादितैश् च ।  
  
ततो मअलगाथाभिर् अभिनन्द्यादौ तावद् उदकाभिषेकेन ततो मुद्राभिषेकेन मुकुटपत्टवज्राधिपतिनामाभिषेकैश् चाभिषिञ्चेत् । पुनः पुष्पादिभिर् लास्याद्यष्टविधपूजया च पूजयेत् । शिष्येनाचार्यं वलितवज्राञ्जलिना प्रणम्योत्तमां दक्षिणां दत्वा पुष्पाद्यभिषेकाश् च ग्राह्या इति । आचार्याभिषेकं तु श्रीवज्रहुङ्कारमुद्रया तथैव प्रतिष्ठाप्य यथा निर्दिष्टेषु स्थानेषु समयमुद्राभिस् तस्य काये श्रीवज्रहुङ्कारादीन् न्यस्य । पुनर् अपि अनेनाष्टोत्तरशतसहस्रपरिजप्तं विजयकलशं कृत्वा ।  
  
ॐ वज्राधिपति त्वाम् अभिषिञ्चामि दृढो मे भव जः हुं वं होः हुं फट् इति । तत इमं चोदीरयन् । ॐ वज्राभिषिञ्च । इति चोदकाभिषेकं वज्रमुष्टिनोदकं विजयकलशाद् गिहीत्वा दद्याद् इदं च ब्रूयात् ॥  
  
इदं ते नारकं वारि समयातिक्रमाद् दहेत् ॥  
समयाभिरक्षात् सिद्धिः सिद्धं वज्रामृतोदकम् ॥  
वज्रघण्टां च मुद्रां च यद्य् अमण्डलिनो वदेत् ॥  
हसेद् वाश्रद्धदानेन जनसङ्गणिकास्थितः ॥ इति ।  
  
ततः सर्वविधिम् अनुष्ठाय नामाष्टशतेन संस्तुत्य गाथापञ्चकेनानुज्ञां दत्वोद्गतन्व्याकरणेन सर्वशिष्यान् सर्वशिष्यान् व्याकुर्याद् इति ।  
  
अथ गुह्याभिषेको भवति । आचार्याभिषेकार्हं प्रवेश्य सर्वमण्डलं तु तत् कुरुस्व । इति ।  
  
अनेककर्मसंसिद्धिं सिद्धिम्। चापि यथेप्सिताम् ॥  
प्राप्नोति नियतं कृत्स्नाम् अधमोत्तममध्यमाम् ॥  
निर्विघ्नेन परां भूमिं किं पुनः क्षुद्रसिद्धयः ॥  
बुद्धत्वं बोधिसत्त्वत्वं वज्रसत्त्वत्वम् अदुर्लभम् ॥ इति ।  
यस्य सिद्धिर् निर्जायते यस्य पापा महाग्रहाः ॥  
विघ्ना विनायकाश् चापि मृत्यवो मारकायिकाः ॥  
(स्द्प् २९८)  
नानाभयशस्त्रैस् तीव्राः सिद्धिकर्मविधारिणः ॥  
ते तस्य नश्यन्ति नापि जायन्ते च महोत्तमा ॥  
होमकर्मविधानेन ध्रुवम् आशु प्रसिद्धयः ॥  
देवताश् च महातुष्टीं प्रलभन्ति क्षणेन च ॥  
ईत्युपद्रवदोषादि दूरं गुरुतरं भृशम् ॥  
नश्यन्ति तत्र देशे ऽस्मिन् व्याधिज्वरग्रहादिकम् ॥  
परचक्रा विनश्यन्ति दुर्भिक्षाश् च सरौरवाः ॥  
देवा नागा महोत्साहाः पालयन्ती सुखेन तु ॥  
चतुरश् च महाराजाः पालयन्ति महर्द्धिकाः ॥  
लोकपालाः सनक्षत्रा यक्षाश् चापि ग्रहादिकाः ॥  
अथ शक्रब्रह्मादयो देवाः प्रणिपत्य मुहुः ॥  
पूजां नानाविधां कृत्वा रत्नछत्रादिभिर् वराम् ॥  
वज्रपाणिं जिनाधृष्टं संस्तुवुर् मुदिताश्रयाः ॥  
सर्वबुद्धादिसम्बुद्धं सर्वाज्ञानमलापहम् ॥  
वज्रवज्रधरो राजा वज्रवज्रसवज्रधृक् ॥  
वज्रकायो महाकायो वज्रपाणिर् नमो नमः ॥  
वज्रवज्राग्रवज्राग्रो वज्रज्वालो महाज्वलः ॥  
वज्रावेशो महावेशो वज्रायुधो महायुधः ॥  
वज्रपाणिर् महापाणिर् वज्रवाणः सुवेधकः ॥  
वज्रतीक्ष्णो महातीक्ष्णो महामहान् महोदधिः ॥  
वज्रपद्मो महाबोधो बौधिबुद्धः स्वयं भुवः ॥  
वज्रोदारो महोदारो वज्रमायाविशोधकः ॥  
वज्रहेतुर् महायक्षो वज्रपद्मविशोधकः ॥  
वज्रक्रोधो महाचण्डो वज्रारिदुष्टहा विभुः ॥  
वज्रभीमो महारक्षो वज्राङ्कुशश् चामोघकृत् ॥  
वज्रवेतालो वेतालो वज्रराक्षसभक्षकः ॥  
वज्रयक्षो महायक्षो वज्रग्रहो ग्रहोत्तमः ॥  
भीषणो रौद्रो रुद्रो भैरवभीकरः ॥  
असाध्यः साधकः साधुः वज्रसाधुप्रहर्षकः ॥  
वज्रप्रीतिर् महाप्रीतिर् वज्रायुधवशं करः ॥  
वज्रतेजो महातेजो ज्वालाप्रभयमान्तकृत् ॥  
वज्रघोरो महाघोरो घनप्रभो महाघनः ॥  
(स्द्प् ३००)  
आकाशसमसर्वाशः सर्वाशापरिपूरकः ॥  
वज्राभिषेकतत्त्वाग्रो वज्रध्वजो गुणोदधिः ॥  
वज्रज्ञानं महाज्ञानं विद्याकोटिगणार्चितः ॥  
हालाहलमहाकालः कोलाहलविलासकः ॥  
वज्रकामो महाकामः कषायकरिनाशकः ॥  
वेलाचपलदोलाग्रो विद्युज्जिह्वास्फुरद्मुखः ॥  
वज्रानलो प्रचण्डास्यश् चन्दप्रद्योतद्योतकः ॥  
सहस्रसूर्यप्रभास्यो लोहिताक्षो भयानकः ॥  
क्रोधानेकस्फरद्रश्मिर् भुजानेकशतायुधः ॥  
मुखानेकसहस्राङ्गः कुटिलः कुटिलाङ्गकः ॥  
अनङ्गश् चित्तधर्मात्मा विकल्पाशेषवर्जितः ॥  
अविद्याघातको ब्रह्मा रागद्वेषमलान्तकः ॥  
रागो द्वेषो महामोहो भवाभवविशोधकः ॥  
शान्तो दान्तो महाशुद्धो बुद्धो बुद्धप्रबोधकः ॥  
बुद्धात्मा बुद्धरूपी च वज्रसत्त्वः सुवज्रजः ॥  
समन्तभद्रो महाभद्रः सर्वलक्षणलक्षितः ॥  
सर्वधातुमयो व्यापी सर्ववज्रमयः शुचिः ॥ इति ।  
येन लिखेत् पठेद् वापि धारयेद् अर्थतः सदा ॥  
स्मरेत् शृणुयाद् वापि वज्रपाणिसमो भवेत् ॥ इति ।  
  
इदम् अवोचद् भगवान् आत्तमनः । शक्रब्रह्मादिदेवपर्षत् सदेवमानुषासुरगन्धर्वयक्षसादिभिर् हितसुखप्राप्तये भगवतो भाषितम् अभ्यनन्दन् इति ॥  
  
आर्यसर्वदुर्गतिपरिशोधनतेजोराजस्य तथागतस्यार्हतः सम्यक्सम्बुद्धस्य कल्पैकदेशः समाप्तः ॥  

