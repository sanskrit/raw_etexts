---
title: Tarabhattarikanamastottarasatakastotra

---
## Intro

Tarabhattarikanamastottarasatakastotra   

Tarabhattarikanamastottarasatakastotra  
Based on the edition by Godefroy de Blonay: Matériaux pour servir à l'histoire de la déesse buddhique Tārā, Paris 1895 (Bibliothèque de l'École des Hautes Études, 107), pp. 48-53.  

Input by Klaus Wille  

## पाठः

आर्यताराभट्टारिकानामाष्टोत्तरशतकस्तोत्र  

ॐ नमः श्रीमदार्यतारायै  
  
श्रीमत्पोतलके रम्ये नानाधातुविराजिते ।  
नानाद्रुमलताकीर्णे नानापक्षिनिकूजिते ॥ त्भ्_१  
नानानिर्झरझङ्कारे नानामृगसमाकुले ।  
नानाकुसुमजातीभिः समन्ताद् अधिवासिते ॥ त्भ्_२  
नानाहृदयफलोपेते षट्पदोद्गीतनिस्वने ।  
किन्नरैर् मधुरैर् गीतैर् मत्तवारणसङ्कुले ॥ त्भ्_३  
सिद्धविद्याधारगणैः गन्धर्वैश् च निनादिते ।  
मुनिभिर् वीतरागैश् च सततं सन्निषेविते ॥ त्भ्_४  
बोधिसत्वगणैश् चान्यैः दशभूमीश्वरैर् अपि ।  
आयतारादिभिर् देवीविद्याराज्ञीसहस्रकैः ॥ त्भ्_५  
क्रोधराजगणैश् चान्यैः हयग्रीवादिभिर् वृते ।  
सर्वसत्वहितोद्युक्तो भगवान् अवलोकितः ॥ त्भ्_६  
विजहार ततः श्रीमान् पद्मगर्भासने स्थितः ।  
महता तपसा युक्तो मैत्र्या च कृपयान्वितः ॥ त्भ्_७  
धर्मं दिदेश तस्यां स महत्यां देवपर्षदि ।  
तत्रोपविष्टम् आगम्य वज्रपाणिर् महाबलः ॥ त्भ्_८  
परमकृपया युक्तः पप्रच्छेत्य् अवलोकितम् ।  
तस्करोरगसिंहाग्निगजव्याघ्राम्बुसङ्कटे ॥ त्भ्_९  
सीदन्त्य् अमी मुने सत्वा मग्नाः संसारसागरे ।  
बद्धाः संसारकैः पाशै रागद्वेषतमोपहैः ॥ त्भ्_१०  
मुच्यन्ते येन संसारात् तन् मे ब्रूहि महामुने ।  
एवम् उक्ते जगन्नाथः स श्रीमान् अवलोकितः ॥ त्भ्_१०बिस्  
उवाच मधुरां वाणीं वज्रपाणिं प्रबोधिनम् ।  
शृणु गुह्यकराजेन्द्र अमिताभस्य तायिनः ॥ त्भ्_११  
प्रणिधानवशोत्पन्ना ममाज्ञा लोकमातरः ।  
महाकरुणयोपेता जगदुद्धरणोद्धृताः ॥ त्भ्_१२  
उदितादित्यसङ्काशाः पूर्णेन्दुवदनप्रभाः ।  
भासयन्ति द्रुमांस् ताराः सदेवासुरमानुषान् ॥ त्भ्_१३  
कम्पयन्ति त्रयो लोकान् त्रास्यन्ती यक्षराक्षसान् ।  
नीलोत्पलकरा देवी मा भैर् मा भैर् इति ब्रुवन् ॥ त्भ्_१४  
जगत्संरक्षणार्थाय अहम् उत्पादिता जिनैः ।  
कान्तारे शस्त्रसम्पर्के नानाभयसमाकुले ॥ त्भ्_१५  
स्मरणाद् एव नामानि सत्वान् रक्षाम्य् अहं सदा ।  
तारयिष्याम्य् अहं नाथ नानाभयमहार्णवात् ॥ त्भ्_१६  
तेन तारेति मं लोके गायन्ति मुनिपुङ्गवाः ।  
कृताञ्जलिपुटा भूत्वा ततः सादरसाध्वसाः ॥ त्भ्_१७  
ज्वलतीर्यन्तरीक्षेस्थ इदं वचनम् अब्रवीत् ।  
नामाष्टशतकं ब्रूहि यत् पुरा कीर्तितं जिनैः ॥ त्भ्_१८  
दाशभूमीश्वरैर् नाथैर् बोधिसत्वैर् महर्द्धिकैः ।  
सर्वपापहरं पुण्यं माङ्गल्यं कीर्तिवर्धनम् ॥ त्भ्_१९  
धनहान्यकरं चैव आरोग्यपुष्टिवर्धनम् ।  
मैत्रीम् आलम्ब्य सत्वानां तत् कीर्तय महामुने ॥ त्भ्_२०  
एवम् उक्ते ऽथ भगवान् प्रहसन्न् अवलोकितः ।  
व्यवलोक्य दिशः सर्वा मैत्र्या स्फुरणया दृशा ॥ त्भ्_२१  
दक्षिणकरम् उद्धृत्य पुण्यलक्षणमण्डितम् ।  
तम् उवाच महाप्राज्ञः साधु साधु महातपः ॥ त्भ्_२२  
नामानि शृणु महाभाग सर्वसत्वैकवत्सलः ।  
यानि सङ्कीर्त्य मनुजाः सम्यक् ते स्युर् धनेश्वराः ॥ त्भ्_२३  
सर्वव्याधिविनिर्मुक्ताः सर्वैश्वर्यगुणान्विताः ।  
अकालमृत्युनिर्दग्धाश् च्युता यान्ति सुखावतीम् ॥ त्भ्_२४  
तान्य् अहं सम्प्रवक्ष्यामि देवसङ्घाः शृणुध्व मे  
अनुमोदेत सद्धर्मे भविष्यध्वं सुनिर्वृताः ॥ त्भ्_२५  
ॐ लोचने सुलोचने तारे तारोत्सवे सर्वसत्वानुकम्पिनि ।  
सर्वसत्वोत्तारिणि सहस्रभुजे सहस्रनेत्रे ॥ त्भ्_२६  
ॐ नमो भगवते ऽवलोक्य आवलोक्या ।  
सर्वसत्वानां चाहं फुट् स्वाहा ॥ त्भ्_२७  
ॐ शुद्धे विशुद्धे शोधनविशोधनि ।  
सुगतात्मजे मैत्रीहृदये निर्मले श्यामे श्यामरूपिणि ॥ त्भ्_२८  
महाप्राज्ञे प्रवरे प्रवरभूषिते पराजिते ।  
महारौद्रि विश्वरूपि महायश ॥ त्भ्_२९  
कल्पाग्निमहातेजा लोकधात्रीमहायशा ।  
सरस्वती विशालाक्षी प्रज्ञाश्रीबुद्धिवर्धनी ॥ त्भ्_३०  
ॐ धृतिदा पुष्टिदा स्वाहा ॐकारा कामरूपिणी ।  
सर्वसत्वहितोद्युक्ता सङ्ग्रामे तारणी जया ॥ त्भ्_३१  
प्रज्ञापारमितादेवी आर्यातारा मनोरमा ।  
दुन्दुभिसखिनी पूर्णविद्याराज्ञी प्रियंवदा ॥ त्भ्_३२  
चन्द्रानना महागौरी अजिता पीतवाससा ।  
महामाया महाश्वेता महाबलपराक्रमा ॥ त्भ्_३३  
महारौद्री महाचण्डी दुष्टसत्वनिसूदनी ।  
प्रशान्ता शान्तरूपा च विजया ज्वलनप्रभा ॥ त्भ्_३४  
विद्युन्माली ध्वजी खड्गी चक्री चापयुतायुधा ।  
जम्भनी स्तम्भनी काली कालरात्री निशाचरी ॥ त्भ्_३५  
रक्षणी मोहिनी शान्ता कान्ता विभाविनी शुभा ।  
ब्राह्मणी वेदमाता च गुहा च गुहवासिनी ॥ त्भ्_३६  
माङ्गल्या शङ्करी सौम्या जातवेदा मनोजवा ।  
कापालिनी महाभागा सन्ध्या सत्यापराजिता ॥ त्भ्_३७  
सार्थवाहा कृपदृष्टी नष्टमार्गप्रदर्शनी ।  
वरदा शासनी शास्त्री स्त्रीरूपामितविक्रमा ॥ त्भ्_३८  
शवली योगिनी सिद्धा चाण्डाली चामृता ध्रुवा ।  
धन्या पुण्या महाभागा सुभागा प्रियदर्शनी ॥ त्भ्_३९  
कृतान्तत्रासनी भीमा उग्रा उग्रमहातपा ।  
जगदेकहितोद्युक्ता शरण्य भक्तिवत्सला ॥ त्भ्_४०  
वागीश्वरी शिवा सूक्ष्मा नित्या सर्वार्थमातृका ।  
सर्वार्थसाधनी भद्रा गोप्त्री धात्री धनञ्जया ॥ त्भ्_४१  
अभया गौतमी पुण्या श्रीमल्लोकेश्वरात्मजा ।  
तारा नामगुणानन्ता सर्वाशापरिपूरणी ॥ त्भ्_४२  
नामाष्टोत्तरशतकं तत् कीर्तितं हितेन वः ।  
रहस्यम् अद्भुतं गुह्यं देवानाम् अपि दुर्लभम् । ४३  
सौभाग्यं भाग्यकरणं सर्वकील्बिषनाशनम् ।  
सर्वव्याधिप्रशमनं सर्वसत्वसुखावहम् ॥ त्भ्_४४  
त्रिकारं यः पठेद् धीमान् शुचिः स्नानसमाहितः ।  
अचिरेणैव कालेन राज्यश्रियम् अवाप्नुयात् ॥ त्भ्_४५  
दुःखितः स्यात् सुखी नित्यदरिद्रो धनवान् भवेत् ।  
जडो भवेन् महाप्राज्ञो मेधावी च न संशयः ॥ त्भ्_४६  
बन्धनान् मुच्यते बद्धो व्यवहारे जयो भवेत् ।  
शत्रवो मित्रतां यान्ति शृङ्गिणश् चाथ दंष्ट्रिणः ॥ त्भ्_४७  
सङ्ग्रामे सङ्कटे दुर्गे नानाभयसमाकुले ।  
स्मरणाद् एव नामानि सर्वपापान्य् अपोहति ॥ त्भ्_४८  
नाकालमृत्युर् भवति प्राप्नोति विपुलां श्रियम् ।  
मानुश्यं सफलं जन्म यस्य कस्य महात्मनः ॥ त्भ्_४९  
यश् चेदं प्रातर् उत्थाय मानवः कीर्तयिष्यति ।  
स दीर्घकालम् आयुष्मान् श्रियं च लभते नरः ॥ त्भ्_५०  
देवा नागास् तथा यक्षा गन्धर्वाः कटपूतनाः ।  
पिशाचराक्षसा भूता मातरो रौद्रतेजसः ॥ त्भ्_५१  
क्षयापस्मारकारकश् चैव क्षतकाखोर्डकादयः ।  
डाकिन्यास् तारका प्रेताः स्कन्दा मारा महाग्रहाः ॥ त्भ्_५२  
छायाम् अपि न लङ्घन्ते किं पुनस् तस्य विग्रहः ।  
दुष्टसत्वा न वाधन्ते व्याधयो नाक्रमन्ति च ॥ त्भ्_५३  
देवासुरम् अपि सङ्ग्रामम् अनुभवन्ति महर्द्धिकाः ।  
सर्वैश्वर्यगुणैर् युक्तः पुत्रपौत्रैश् च वर्धते ॥ त्भ्_५४  
जातिस्मरो भवेद् धीमान् कुलीनः प्रियदर्शनः ॥ त्भ्_५५  
प्रीतिमांश् च महावाग्मी सर्वशास्त्रविशारदः ॥ त्भ्_५६  
कल्याणमित्रसंसेवी बोधिचित्तविभूषितः ।  
सदाविरहितो बुद्धैर् यत्र यत्रोपपद्यते ॥ त्भ्_५७  
  
इत्य् आर्यताराभट्टारिकाया नामाष्टोत्तरशतकं बुद्धभाषितं समाप्तम् ।  
  
॥ शुभम् ॥  

