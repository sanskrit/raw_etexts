---
title: 'Maitreyanatha: Abhisamayalamkaranamaprajnaparamitopadesasastram'

---
## Intro
  
  
  
  
 Maitreyanatha: Abhisamayalamkaranamaprajnaparamitopadesasastram   
  
  
  
  
Maitreyanatha:  
Abhisamayalamkaranamaprajnaparamitopadesasastram  
(source unknown)  
  
  
Input by Christian Coseru  
  
  
  
  


## पाठः
  
  
  
  
  
  
  
  
कृतिर्मैत्रेयनाथस्य ॥  
ॐ नमो मैत्रेयनाथाय ॥  
  
  
या सर्वज्ञतया नयत्युपशमं शान्तैषिणः श्रवकान्  
या मार्गज्ञतया जगद्धितक्रितां लोकार्थसम्पादिका  ।  
सवार्कारमिदं वदन्ति मुनयो विश्वं यया सङ्गता  
स्तस्यै श्रावकबोधिसत्त्वगणिनो बुद्धस्य मन्ने नमः ॥  
  
सर्वाकारज्ञतामार्गः शासित्रा यो ऽत्र देशित ।  
धीमन्ती वीक्षीषीरंस्तमनालीढं परैरिति  ॥ अभ्स्_१।१ ॥  
स्मृतौ चाधाय सूत्रार्थं धर्मचर्या दशात्मिका ।  
सूखेन प्रतिपत्सीरन्नित्यारम्भप्रयोजनम्  ॥ अभ्स्_१।२ ॥  
प्रज्ञापारमिताष्टाभीः पदार्थैः समुदीरिता  ।  
सर्वाकारज्ञता मार्गज्ञता सर्वज्ञता ततः  ॥ अभ्स्_१।३ ॥  
सर्वाकाराभिसम्बोधो मुर्धप्रार्प्तो ऽनुपूर्विकः  ।  
एकक्षणभिसम्बोधो धर्मकायश्च ते ऽष्टधा  ॥ अभ्स्_१।४ ॥  
चित्तोत्पादो ऽववादश्च निर्वेधाङ्गं चतुर्विधं  ।  
आधारः प्रतिपत्तेश्च धर्मधातुस्वभावकः  ॥ अभ्स्_१।५ ॥  
आलम्बनं समुद्देशः सन्नाहप्रस्थितिक्रिये  ।  
सम्भाराश्च सनिर्याणाः सर्वाकारज्ञता मुनेः  ॥ अभ्स्_१।६ ॥  
ध्यामीकरणतादीनि शिष्यखङ्गपथौ च यौ  ।  
महानुशंसो दृङ्मार्ग ऐहिकामुत्रिकैर्गुणैः  ॥ अभ्स्_१।७ ॥  
कारित्रमधिमुक्तिश्च स्तुतस्तोभितशंसिताः  ।  
परिणामे ऽनुमोदे च मनस्कारावनुत्तमौ  ॥ अभ्स्_१।८ ॥  
निर्हारः शुद्धिरत्यन्तामित्ययं भावनापथः  ।  
विज्ञानां बोधिसत्त्वानामिति मार्गज्ञतोदिता  ॥ अभ्स्_१।९ ॥  
प्रज्ञया न भवे स्थानं कृपया न शमे स्थितिः  ।  
अनुपायेन दूरत्वमुपायेनाविदूरता  ॥ अभ्स्_१।१० ॥  
विपक्षप्रतिपक्षौ च प्रयोगः समतास्य च  ।  
दृङ्मार्गः श्रावकादीनामिति सर्वज्ञतेष्यते  ॥ अभ्स्_१।११ ॥  
आकाराः सप्रयोगाश्च गुणा दोषाः सलक्षणाः  ।  
मोक्षनिर्वेधभागीये शैक्षो ऽवैवर्तिको गणः  ॥ अभ्स्_१।१२ ॥  
समताभवशान्त्योश्च क्षेत्रशुद्धिरनुत्तरा  ।  
सर्वाकाराभिसम्बोध एष सोपायकौशलः  ॥ अभ्स्_१।१३ ॥  
लिङ्गं तस्य विवृद्धिश्च निरूढिश्चित्तसंस्थितिः  ।  
चतुर्धा च विकल्पस्य प्रतिपक्षश्चतुर्विधः  ॥ अभ्स्_१।१४ ॥  
प्रत्येकं दर्सनाख्ये च भावनाख्ये च वर्त्मनि  ।  
आनन्तर्यसमाधिश्च सह विप्रतिपत्तिभिः  ॥ अभ्स्_१।१५ ॥  
मूर्धाभिसमयः त्रेधा दशधा चानुपूर्विकः  ।  
एकक्षणाभिसम्बोधो लक्षणेन चतुर्विधिः  ॥ अभ्स्_१।१६ ॥  
स्वाभाविकः ससाम्भोगो नैर्माणिको ऽपरस्तथा  ।  
धर्मकायः सकारित्रश्चतुर्धा समुदीरितः  ॥ अभ्स्_१।१७ ॥  
चित्तोत्पादः परार्थाय सम्म्यक्सम्बोधिकामता  ।  
समासव्यासतः सा च यथासुत्रं स चोच्यते  ॥ अभ्स्_१।१८ ॥  
भूहेमचन्द्रज्वलनैर्निधिरत्नाकरार्णवैः  ।  
वज्राचलौषधीमित्रैश्चिन्तामण्यर्कगीतिभिः  ॥ अभ्स्_१।१९ ॥  
नृपगञ्जमहामार्गयानप्रस्रवणोदकैः  ।  
आनन्दोक्तिनदीमेघैर्द्वाविंशतिविधः स च  ॥ अभ्स्_१।२० ॥  
प्रतिपत्तौ च सत्येषु बुद्धरत्नादिषु त्रिषु  ।  
असक्तावपरिश्रान्तौ प्रतिपत्सम्परिग्रहे  ॥ अभ्स्_१।२१ ॥  
चक्षुःषु पञ्चसु ज्ञेयः षट्स्वभिज्ञागुणेषु च  ।  
दृङ्मार्गे भावनाख्ये चेत्यववादो दशात्मकः  ॥ अभ्स्_१।२२ ॥  
मृदुतिक्ष्णेन्द्रियौ श्रद्धादृष्टिप्राप्तौ कुलङ्कुलौ  ।  
एकवीच्यन्तरोत्पद्य काराकाराकनिष्ठगाः  ॥ अभ्स्_१।२३ ॥  
प्लुतास्त्रयो भवस्याग्रपरमो रूपरागह  ।  
दृष्टधर्मशमः कायसाक्षी खङ्गश्च विंशतिः  ॥ अभ्स्_१।२४ ॥  
आलम्बनत आकाराद्धेतुत्वात्सम्परिग्रहात्  ।  
चतुर्विकल्पसंयोगं यथास्वं भजतां सताम्  ॥ अभ्स्_१।२५ ॥  
श्रावकेभ्यः सखड्गेभ्यो बोधिसत्त्वस्य तायिनः  ।  
मृदुमध्याधिमात्राणामूष्मादीनां विशिष्टता  ॥ अभ्स्_१।२६ ॥  
आलम्बनमनित्यादि सत्याधारं तदाकृतिः  ।  
निषेधो ऽमिनिवेशादेर्हेतुर्यानत्रयाप्तये  ॥ अभ्स्_१।२७ ॥  
रूपाद्यायव्ययौ विष्ठास्थिती प्रज्ञप्त्यवाच्यते  ।  
रूपादावस्थितिस्तेषां तद्भावेनास्वभावता  ॥ अभ्स्_१।२८ ॥  
तयोर्मिथःस्वभावत्वं तदनित्याद्यसंस्थितिः  ।  
तासां तद्भावशून्यत्वं मिथः स्वभाव्यमेतयोः  ॥ अभ्स्_१।२९ ॥  
अनुद्ग्रहो यो धर्माणां तन्निमित्तासमीक्षणम्  ।  
परीक्षणं च प्रज्ञायाः सर्वस्यानुपलम्भतः  ॥ अभ्स्_१।३० ॥  
रूपादेरस्वभवावत्वं तदभावस्वभावता  ।  
तदजातिरनिर्याणं शुद्धिस्तदनिमित्तता  ॥ अभ्स्_१।३१ ॥  
तन्निमित्तानधिष्ठानानधिमुक्तिरसञ्ज्ञता  ।  
समाधिस्तस्य कारित्रं व्याकृतिर्मननाक्षयः  ॥ अभ्स्_१।३२ ॥  
मिथस्त्रिकस्य स्वाभाव्यं समाधेरविकल्पना  ।  
इति निर्वेधभागीयं मृदुमध्याधिमात्रतः  ॥ अभ्स्_१।३३ ॥  
द्वैविध्यं ग्राह्यकल्पस्य वस्तुतत्प्रतिपक्षतः  ।  
मोहराश्यादिभेदेन प्रत्येकं नवधा तु सः  ॥ अभ्स्_१।३४ ॥  
द्रव्यप्रज्ञप्त्यधिष्ठानो द्विविधो ग्राहको मतः  ।  
स्वतन्त्रात्मादिरूपेण स्कन्धाद्याश्रयतस्तथा  ॥ अभ्स्_१।३५ ॥  
चित्तानवलीनत्वादि नईःस्वाभाव्यादिदेशकः  ।  
तद्विपक्षपरित्यागः सर्वथा सम्परिग्रहः  ॥ अभ्स्_१।३६ ॥  
षोढाधिगमधर्मस्य प्रतिपक्षप्रहाणयोः  ।  
तयोः पर्युपयोगस्य प्रज्ञायाः कृपया सह  ॥ अभ्स्_१।३७ ॥  
शिष्यासाधारणत्वस्य परार्थानुक्रमस्य च  ।  
ज्ञानस्यायत्नवृत्तेश्च प्रतिष्ठा गोत्रमुच्यते  ॥ अभ्स्_१।३८ ॥  
धर्मधातोरसम्भेदाद्गोत्रभेदो न युज्यते  ।  
आधेयधर्मभेदात्तु तद्भेदः परिगीयते  ॥ अभ्स्_१।३९ ॥  
आलम्बनं सर्वधर्मास्ते पुनः कुशलादयः  ।  
लौकिकाधिगमाख्याश्चं ये च लोकेत्तरा मताः  ॥ अभ्स्_१।४० ॥  
सास्रवानास्रवा धर्माः संस्कृतासंस्कृताश्च ये  ।  
शिष्यसाधारणा धर्मा ये चासाधारना मुनेः  ॥ अभ्स्_१।४१ ॥  
सर्वसत्त्वाग्रता चित्तप्रहाणाधिगमत्रये  ।  
त्रिभिर्महत्त्वैरूद्देशो विज्ञेयो ऽय स्वयम्भुवाम्  ॥ अभ्स्_१।४२ ॥  
दानादौ षड्विध तेषां प्रत्येकं सङ्ग्रहेण या  ।  
सन्नाहप्रतिपत्तिः सा षड्भिः षट्कैर्यथोदिथा  ॥ अभ्स्_१।४३ ॥  
द्यानारूप्येषु दानादौ मार्गे मैत्र्यादिकेषु च  ।  
गतोपलम्भयोगे च त्रिमण्डलविशुद्धिषु  ॥ अभ्स्_१।४४ ॥  
उद्देशे षट्स्वभिज्ञासु सर्वाकारज्ञतानये  ।  
प्रस्थानप्रतिपज्ज्ञेया महायानाधिरोहिणी  ॥ अभ्स्_१।४५ ॥  
दया दानादिकं षट्कं शमथः सविदर्शनः  ।  
युगनद्धश्च यो मार्ग उपाये यच्च कौशलम्  ॥ अभ्स्_१।४६ ॥  
ज्ञानं पुण्यं च मार्गश्च धारणी भूमयो दश  ।  
प्रतिपक्षश्च विज्ञेयः सम्भारप्रतिपत्क्रमः  ॥ अभ्स्_१।४७ ॥  
लभ्यते प्रथमा भुमिर्दशधा परिकर्मणा  ।  
आशयो हितवस्तुत्वं सत्त्वेषु समचित्तता  ॥ अभ्स्_१।४८ ॥  
त्यागः सेवा च मित्राणां सद्धर्मालम्बनैषणा  ।  
सदा नैष्क्रम्यचित्तत्वं बुद्धकायगता स्पृहा  ॥ अभ्स्_१।४९ ॥  
धर्मस्य देशना सत्यं दशमं वाक्यमिष्यते  ।  
ज्ञेयम् च पारिकर्मैषां स्वभावानुपलम्भतः  ॥ अभ्स्_१।५० ॥  
शीलं कृतज्ञता क्षान्तिः प्रमोद्यं महती कृपा  ।  
गौरवं गुरुशुश्रूषा वीर्यं दानादिके ऽष्टमम्  ॥ अभ्स्_१।५१ ॥  
अतृप्तता श्रुते दानं धर्मस्य च निरामिषम्  ।  
बुद्धक्षेत्रस्य संशुद्धिः संसारापरिखेदिता  ॥ अभ्स्_१।५२ ॥  
ह्रीरपत्राप्यमित्येतत् पञ्चधा मननात्मकम्  ।  
वनाशाल्पेच्छता तुष्टिर्धूतसंलेखसेवनम्  ॥ अभ्स्_१।५३ ॥  
शिक्षाया अपरित्यागः कामानां विजुगुप्सनम्  ।  
निर्वित्सर्वास्तिसन्त्यागो ऽनवलिनानपेक्षते  ॥ अभ्स्_१।५४ ॥  
संस्तवं कुलमात्सर्यं स्थानं सङ्गणिकावहम्  ।  
आत्मोत्कर्षपरावज्ञे कर्ममार्गान् दशाशुभान्  ॥ अभ्स्_१।५५ ॥  
मानं स्तम्भं विपर्यासं विमतिं क्लेशमर्षणम्  ।  
विवर्जयन् समाप्नेति दशैतान् पञ्चमीं भुवम्  ॥ अभ्स्_१।५६ ॥  
दानशीलक्षमावीर्यध्यानप्रज्ञाप्रपूरणात्  ।  
शिष्यखड्गस्पृहात्रासचेतसां परिवर्जकः  ॥ अभ्स्_१।५७ ॥  
याचितो ऽनवलिनश्च सर्वत्यागे ऽप्यदुर्मनाः  ।  
कृशो ऽपि नार्थिनां क्षेप्ता षष्ठीं भूमिं समश्रुते  ॥ अभ्स्_१।५८ ॥  
आत्मसत्त्वग्रहो जीवपुद्गलोच्छेदशाश्वतः  ।  
निमित्तहेत्वोः स्कन्धेषु धातुष्वायतनेषु च  ॥ अभ्स्_१।५९ ॥  
त्रैधातुके प्रतिष्ठानं सक्तिरालीनचित्तता  ।  
रत्नत्रितयशीलेषु तद्दृष्ट्यभिनिवेशिता  ॥ अभ्स्_१।६० ॥  
शून्यतायां विवदश्च तद्विरोधश्च विंशतिः  ।  
कलङ्का यस्य विच्छिन्नाः सप्तमीमेत्यसौ भुवम्  ॥ अभ्स्_१।६१ ॥  
त्रिविमोक्षमुखज्ञानं त्रिमण्डलविशुद्धता  ।  
करूणामनना धर्मसमतैकनयज्ञता  ॥ अभ्स्_१।६२ ॥  
अनुत्पादक्षमाज्ञानं धर्माणामेकधेरणा  ।  
कल्पनायाः समुद्धातः सञ्ज्ञादृक्क्लेशवर्जनम्  ॥ अभ्स्_१।६३ ॥  
शमथस्य च निध्यप्तिः कौशलं च विदर्शने  ।  
चित्तस्य दान्तता ज्ञानं सर्वत्राप्रतिघाति च  ॥ अभ्स्_१।६४ ॥  
सक्तेरभूमिर्यत्रेच्छं क्षेत्रान्तरगतिः समम्  ।  
सर्वत्र स्वात्मभावस्य दर्शनं चेति विंशतिः  ॥ अभ्स्_१।६५ ॥  
सर्वसत्त्वमनोज्ञानमभिज्ञाक्रीडनं शुभा  ।  
बुद्धक्षेत्रस्य निष्पत्तिर्बुद्धसेवापरीक्षणे  ॥ अभ्स्_१।६६ ॥  
अक्षज्ञानं जिनक्षेत्रशुद्धिर्मायोपमा स्थितिः  ।  
सञ्चिन्त्य च भवादानमिदं कर्माष्टधोदितम्  ॥ अभ्स्_१।६७ ॥  
प्रणिधानान्यनन्तानि देवादीनां रूतज्ञता  ।  
नदीव प्रतिभानानां गर्भावक्रान्तिरूत्तमा  ॥ अभ्स्_१।६८ ॥  
कुलजात्योश्च गोत्रस्य परिवारस्य जन्मनः  ।  
नैष्क्रम्यबोधिवृक्षाणां गुणपूरेश्च सम्पदः  ॥ अभ्स्_१।६९ ॥  
नव भूमीरतिक्रम्य बुद्धभूमौ प्रतिष्ठते  ।  
येन ज्ञानेन सा ज्ञेया दशमी बोधिसत्त्वभूः  ॥ अभ्स्_१।७० ॥  
प्रतिपक्षो ऽष्टधा ज्ञेयो दर्षनाभ्यासमार्गयोः  ।  
ग्राह्यग्राहकविकल्पानामष्टानामुपशान्तये  ॥ अभ्स्_१।७१ ॥  
उद्देशे समतायां च सत्त्वार्थे यत्नवर्जने  ।  
अत्यन्ताय च निर्याणं निर्याणं प्राप्तिलक्षणम्  ॥ अभ्स्_१।७२ ॥  
सर्वाकारज्ञतयां च निर्याणं मार्गगोचरम्  ।  
निर्याणप्रतिपज्ज्ञेया सेयमष्टविधात्मिका  ॥ अभ्स्_१।७३ ॥  
  
॥ अभिसमयालङ्कारे प्रज्ञापारमितोपदेशशास्त्रे  
सर्वाकारज्ञताधिकारः प्रथमः  ॥  
  
  
  
ध्यामीकरणता भाभिर्देवानां योग्यतां प्रति  ।  
विषयो नियतो व्याप्तिः स्वभावस्तस्य कर्म च  ॥ अभ्स्_२।१ ॥  
चतुर्णमार्यसत्यानामाकारानुपलम्भतः  ।  
श्रावकाणामयं मार्गो ज्ञेयो मार्गज्ञतानये  ॥ अभ्स्_२।२ ॥  
रूपादिस्कन्धशून्यत्वाच्छून्यतानामभेदतः  ।  
उष्माणः अनुपलम्भेन तेषां मुर्धगतं मतम्  ॥ अभ्स्_२।३ ॥  
क्षान्तयस्तेषु नित्यादियोगस्थाननिषेधतः  ।  
दश भूमीः समारभ्य विस्तरास्थानदेशनत्  ॥ अभ्स्_२।४ ॥  
अग्रधर्मगतं प्रोक्तमार्यश्रावकवर्त्मनि  ।  
तत्कस्य हेतोर्बुद्धेन बुद्ध्वा धर्मासमीक्षणात्  ॥ अभ्स्_२।५ ॥  
परोपदेशवैयर्थ्यं स्वयम्बोधात् स्वयम्भुवाम्  ।  
गम्भीरता च ज्ञानस्य खड्गानामभिधीयते  ॥ अभ्स्_२।६ ॥  
शुश्रूषा यस्य यस्यार्थे यत्र यत्र यथा यथा  ।  
स सो ऽर्थः ख्यात्यशब्दो ऽपि तस्य तस्य तथा तथा  ॥ अभ्स्_२।७ ॥  
ग्रह्यार्थकल्पनाहानाद्ग्राहकस्याप्रहाणतः  ।  
आधारतश्च विज्ञेयः खड्गमार्गस्य सङ्ग्रहः  ॥ अभ्स्_२।८ ॥  
प्रज्ञप्तेरविरोधेन धर्मतासूचनाकृतिः  ।  
उस्ष्मगम् मूर्धगं रूपाद्यहानादिप्रभावितम्  ॥ अभ्स्_२।९ ॥  
अद्यात्मशून्यताद्याभी रूपादेरपरिग्रहात्  ।  
क्षान्तिः रूपाद्यनुत्पादाद्याकारैरग्रधर्मता  ॥ अभ्स्_२।१० ॥  
क्षान्तिज्ञानक्षणैः सत्यसत्यं प्रति चतुर्विधैः  ।  
मार्गज्ञतायां दृङ्मार्गः सानुशंसो ऽयमुच्यते  ॥ अभ्स्_२।११ ॥  
आधाराधेयताभावात्तथताबुद्धयोर्मिथः  ।  
पर्यायेणाननुज्ञानं महत्ता साप्रमाणता  ॥ अभ्स्_२।१२ ॥  
परिमाणान्तताभावो रूपादेरवधारणम्  ।  
तस्यां स्थितस्य बुद्धत्वे ऽनुग्रहात्यागतादयः  ॥ अभ्स्_२।१३ ॥  
मईत्र्यादि शून्यता प्राप्तिर्बुद्धत्वस्य परिग्रहः  ।  
सर्वस्य व्यवदानस्य सर्वाधिव्याधिशातनम्  ॥ अभ्स्_२।१४ ॥  
निर्वाणग्राहशान्तत्वं बुद्धेभो रक्षणादिकम्  ।  
अप्राणिवधमारभ्य सर्वाकारज्ञतानये  ॥ अभ्स्_२।१५ ॥  
स्वयं स्थितस्य सत्त्वानां स्थापनं परिणामनम्  ।  
दनादीनां च सम्बोधाविति मार्गज्ञताक्षणाः  ॥ अभ्स्_२।१६ ॥  
सर्वतो दमनं नाम सर्वतः क्लेशनिर्जयः  ।  
उपमक्राविषह्यत्वं बोधिराधारपूज्यता  ॥ अभ्स्_२।१७ ॥  
अधिमुक्तिस्त्रिधा ज्ञेया स्वार्था च स्वपरार्थका  ।  
परार्थिकैवेत्येष च प्रत्येकं त्रिविधेष्यते  ॥ अभ्स्_२।१८ ॥  
मृद्वी मध्याधिमात्रा च मृदुमृद्वादिभेदतः  ।  
सा पुनस्त्रिविधेत्येवं सप्तविंशतिधा मता  ॥ अभ्स्_२।१९ ॥  
स्तुतिः स्तोभः प्रशंसा च प्रज्ञापरमितां प्रति  ।  
अधिमोक्षस्य मात्राणां नवकैस्त्रिभिरिष्यते  ॥ अभ्स्_२।२० ॥  
विशेषः परिणामस्तु तस्य कारित्रमुत्तमम्  ।  
नोपलम्भाकृतिश्चासावविपर्यासलक्षणः  ॥ अभ्स्_२।२१ ॥  
विविक्तो बुद्धपुण्यौघस्वभावस्मृतिगोचरः  ।  
सोपायश्चानिमित्तश्च बुद्धैरभ्यनुमोदितः  ॥ अभ्स्_२।२२ ॥  
त्रैधातुकाप्रपन्नश्च परिणामो ऽपरस्त्रिधा  ।  
मृदुर्मध्यो ऽधिमात्रश्च महापुण्योदयात्मकः  ॥ अभ्स्_२।२३ ॥  
उपायानुपलम्बाभ्यां शुभमूलानुमोदना  ।  
अनुमोदे मनस्कारभावनेह विधीयते  ॥ अभ्स्_२।२४ ॥  
स्वभावः श्रेष्ठता तस्य सर्वस्यानभिसंस्कृतिः  ।  
नोपलम्भेन धर्माणामर्पणा च महार्थता  ॥ अभ्स्_२।२५ ॥  
बुद्धसेवा च दानादिरूपाये यच्च कौशलम्  ।  
हेतवो ऽत्राधिमोक्षस्य धर्मव्यसनहेतवः  ॥ अभ्स्_२।२६ ॥  
माराधिष्ठानगम्भीरधर्मतानधिमुक्तते  ।  
स्कन्धाद्यभिनिवेशश्च पापमित्रपरिग्रहः  ॥ अभ्स्_२।२७ ॥  
फलशुद्धिश्च रूपादिशुद्धिरेव तयोर्द्वयोः  ।  
अभिन्नाच्छिन्नता यस्मादिति शुद्धिरुदीरिता  ॥ अभ्स्_२।२८ ॥  
क्लेशज्ञेयत्रिमार्गस्य शिष्यखड्गजिनौरसाम्  ।  
हानाद्विशुद्धिरात्यन्तिकी तु बुद्धस्य सर्वथा  ॥ अभ्स्_२।२९ ॥  
मृदुमृद्वादिको मार्गः शुद्धिर्नवसु भूमिषु  ।  
अधिमात्राधिमात्रादेर्मलस्य प्रतिपक्षतः  ॥ अभ्स्_२।३० ॥  
त्रिधातुप्रतिपक्षत्वं समता मनमेययोः  ।  
मार्गस्य चेष्यते तस्य परिहारतः  ॥ अभ्स्_२।३१ ॥  
  
॥ अभिसमयालङ्कारे प्रज्ञापारमितोपदेशशास्त्रे  
मार्गज्ञताधिकारो द्वितीयः  ॥  
  
  
  
नापरे न परे तीरे नान्तराले तथोः स्थिता  ।  
अध्वनां समताज्ञानात् प्रज्ञापारमितामता  ॥ अभ्स्_३।१ ॥  
अनुपायेन दूरं सा सनिमित्तोपलम्भतः  ।  
उपायकौशलेनास्याः सम्यगासन्नतोदिता  ॥ अभ्स्_३।२ ॥  
रूपादिस्कन्धशून्यत्वे धर्मेषु त्र्यध्वगेषु च  ।  
दानादौ बोधिपक्षेषु चर्यासञ्ज्ञा विपक्षता  ॥ अभ्स्_३।३ ॥  
दानादिष्वनहङ्कारः परेषां तन्नियोजनम्  ।  
सङ्गकोटीनिषेधो ऽयं सुक्ष्मः सङ्गो जिनादिषु  ॥ अभ्स्_३।४ ॥  
तद्गाम्बीर्यं प्रकृत्यैव विवेकाद्धर्मपद्धतेः *इति*  ।  
एकप्रकृतिकं ज्ञानं धर्माणां सङ्गवर्जनम्  ॥ अभ्स्_३।५ ॥  
दृष्टादिप्रतिषेधेन तस्या दुर्बोधतोदिता *इति*  ।  
रूपादिभिरविज्ञानात्तदचिन्त्यत्वमिष्यते  ॥ अभ्स्_३।६ ॥  
एवं कृत्वा यथोक्तो वै ज्ञेयः सर्वज्ञतानये  ।  
अयं विभागो निःशोषो विपक्षप्रतिपक्षयोः  ॥ अभ्स्_३।७ ॥  
रूपादौ तदनित्यादौ तदपुरिप्रपूरयोः  ।  
तदसङ्गत्वे चर्याया: प्रयोगः प्रतिषेधतः  ॥ अभ्स्_३।८ ॥  
अविकारो न कर्ता च प्रयोगो दुष्करस्त्रिधा  ।  
यथाभव्यं फलप्राप्तेरवन्ध्यो ऽभिमतश्च सः  ॥ अभ्स्_३।९ ॥  
अपरप्रत्ययो यश्च सप्तधा ख्यातिवेदकः  ।  
चतुर्धा मनना तस्य रूपादौ समता मता  ॥ अभ्स्_३।१० ॥  
धर्मज्ञानान्वयज्ञानक्षान्तिज्ञानक्षणात्मकः  ।  
दुःखादिसत्ये दृङ्मार्ग एष सर्वज्ञतानये  ॥ अभ्स्_३।११ ॥  
रूपं न नित्यं नानित्यमतितान्तं विशुद्धकम्  ।  
अनुत्पन्नानिरुद्धादि व्योमाभं लेपवर्जितम्  ॥ अभ्स्_३।१२ ॥  
परिग्रहेण निर्मुक्तमव्याहारं स्वभावतः  ।  
प्रव्याहारेण नास्यार्थः परेषु प्राप्यते यतः  ॥ अभ्स्_३।१३ ॥  
नोपलम्भकृदत्यन्तविशुद्धिर्व्याध्यसम्भवः  ।  
अपायोच्छित्त्यकल्पत्वे फलसाक्षात्क्रियां प्रति  ॥ अभ्स्_३।१४ ॥  
असंसर्गो निमित्तैश्च वस्तुनि व्यञ्जने द्वये  ।  
ज्ञानस्य या चानुत्पत्तिरिति सर्वज्ञताक्षणाः  ॥ अभ्स्_३।१५ ॥  
इति सेयं पुनः सेयं सेयं खलु पुनस्त्रिधा  ।  
अधिकारत्रयस्यैषा समाप्तिः परिदीपिता  ॥ अभ्स्_३।१६ ॥  
  
॥ अभिसमयालङ्कारे प्रज्ञापारमितोपदेशशास्त्रे  
सर्वज्ञताधिकारस् तृतीयः  ॥  
  
  
  
वस्तुज्ञानप्रकाराणामाकारा इति लक्षणम्  ।  
सर्वज्ञतानां त्रैविद्यात् त्रिविधा एव ते मताः  ॥ अभ्स्_४।१ ॥  
असदाकारमारभ्य यावन्निश्चलताकृतिः  ।  
चत्वारः प्रतिसत्यं ते मार्गे पञ्चदश स्मृताः  ॥ अभ्स्_४।२ ॥  
हेतौ मार्गे च दुःखे च निरोधे च यथाक्रमम्  ।  
अष्टौ ते सप्त पञ्चेति षोडशेति च कीर्तिताः  ॥ अभ्स्_४।३ ॥  
स्मृत्युपस्थानमारभ्य बुद्धत्वाकारपश्चिमाः  ।  
शिष्याणां बोधिसत्त्वानां बुद्धानां च यथाक्रमम्  ॥ अभ्स्_४।४ ॥  
सप्तत्रिंशच्चतुस्त्रिंशत्त्रिंशन्नव च ते मताः  ।  
त्रिसर्वज्ञत्वभेदेन मार्गसत्यानुरोधतः  ॥ अभ्स्_४।५ ॥  
कृताधिकारा बुद्धेषु तेषूप्तशुभमूलकाः  ।  
मित्रैः सनाथाः कल्याणैरस्याः श्रवणभाजनम्  ॥ अभ्स्_४।६ ॥  
बुद्धोपासनसम्प्रश्नदानशीलादिचर्यया  ।  
उद्ग्रहधारणादीनां भाजनत्वं सतां मतम्  ॥ अभ्स्_४।७ ॥  
रूपादिष्वनवस्थानात्तेषु योगनिषेधतः  ।  
तत्तथतागम्भीरत्वात्तेषां दुरवगाहतः  ॥ अभ्स्_४।८ ॥  
तदप्रामाण्यतः कृच्छाच्चिरेण प्रतिबोधतः  ।  
व्याकृतावविवर्त्यत्वे निर्याणे सनिरन्तरे  ॥ अभ्स्_४।९ ॥  
आसन्नबोधे क्षिप्रं च परार्थे ऽवृद्ध्यहानितः  ।  
धर्माधर्माद्यदृष्टौ च रुपाचिन्त्याद्यदर्शने  ॥ अभ्स्_४।१० ॥  
रूपादेस्तन्निमित्तस्य तद्भावस्याविकल्पकः  ।  
फलरत्नप्रदाता च शुद्धकः सावधिश्च सः  ॥ अभ्स्_४।११ ॥  
माराणां शक्तिहान्यादिश्चतुर्दशविधो गुणः  ।  
दोषाश्च षड्विबोद्धव्याश्चतुर्भिर्दशकैः सह  ॥ अभ्स्_४।१२ ॥  
लक्ष्यते येन तज्ज्ञेयं लक्षणं त्रिविधं च तत्  ।  
ज्ञानं विशेषः कारित्रं स्वभावो यश्च लक्ष्यते  ॥ अभ्स्_४।१३ ॥  
तथागतस्य निर्वृत्तौ लोके चालुज्यनात्मके  ।  
सत्त्वानां चित्तचर्यासु तत्सङ्क्षेपे बहिर्गतौ  ॥ अभ्स्_४।१४ ॥  
अक्षयाकारतायां च सरागादौ प्रविस्तृते  ।  
महद्गते ऽप्रमाणे च विज्ञाने चानिदर्शने  ॥ अभ्स्_४।१५ ॥  
अदृश्यचितज्ञाने च तदुन्मिञ्जादिसञ्ज्ञकम्  ।  
पुनस्तथताकारेण तेषां ज्ञानमतः परम्  ॥ अभ्स्_४।१६ ॥  
तथतायां मुनेर्बोधे तत्पराख्यानमित्ययम्  ।  
सर्वज्ञताधिकारेण ज्ञानलक्षणसङ्ग्रहः  ॥ अभ्स्_४।१७ ॥  
शून्यत्वे सानिमित्ते च् प्रणिधानविवर्जिते  ।  
अनुत्पादनिरोधादौ धर्मताया अकोपने  ॥ अभ्स्_४।१८ ॥  
असंस्करे ऽविकल्पे च प्रभेदालक्षणत्वयोः  ।  
मार्गज्ञताधिकारेण ज्ञानलक्षणमिष्यते  ॥ अभ्स्_४।१९ ॥  
स्वधर्ममुपनिश्रित्य विहारे तस्य सत्कृतौ  ।  
गुरूत्वे माननायां च तत्पूजाकृतकत्वयोः  ॥ अभ्स्_४।२० ॥  
सर्वत्र वृत्तिमज्ज्ञानमदृष्टस्य च दर्शकम्  ।  
लोकस्य शून्यताकारसूचकज्ञापकाक्षगम्  ॥ अभ्स्_४।२१ ॥  
अचिन्त्यशान्ततादर्शि लोकसञ्ज्ञानिरोधि च  ।  
ज्ञानलक्षणमित्युक्तं सर्वाकारज्ञतानये  ॥ अभ्स्_४।२२ ॥  
अचित्यादिविशेषेण विशिष्टैः सत्यगोचरैः  ।  
विशेषलक्षणं षड्भिर्दशभिश्चोदितं क्षणैः  ॥ अभ्स्_४।२३ ॥  
अचिन्त्यातुल्यते मेयसङ्ख्येयासमतिक्रमौ  ।  
सर्वार्यसङ्ग्रहो विज्ञवेद्यासाधारणज्ञते  ॥ अभ्स्_४।२४ ॥  
क्षिप्रज्ञान्युनपूर्णत्वे प्रतिपत्समुदागमौ  ।  
आलम्बनं च साधारं साकल्यं सम्परिग्रहः  ॥ अभ्स्_४।२५ ॥  
अनास्वादश्च विज्ञेयो विशेषः षोडशात्मकः  ।  
विशेषमार्गा मार्गेभ्यो येनान्येभ्यो विशिष्यते  ॥ अभ्स्_४।२६ ॥  
हितं सुखं च त्राणं च शरणं लयनं नृणाम्  ।  
परायणं च द्वीपं च परिणायकसञ्ज्ञकम्  ॥ अभ्स्_४।२७ ॥  
अनाभोगं त्रिभिर्यानैः फलासाक्षात्क्रियात्मकम्  ।  
पश्चिमं गतिकारित्रमिदं कारित्रलक्षणम्  ॥ अभ्स्_४।२८ ॥  
क्लेशलिङ्गनिमित्तानां विपक्षप्रतिपक्षयोः  ।  
विवेको दुष्करैकान्तावुद्देशो ऽनुपलम्भकः  ॥ अभ्स्_४।२९ ॥  
निषिद्धाभिनिवेशश्च यश्चालम्बनसञ्ज्ञकः  ।  
विप्रत्ययो ऽविघाती च सो ऽपदागत्यजातिकः  ॥ अभ्स्_४।३० ॥  
तथतानुपलम्भश्च स्वभावः षोडशात्मकः  ।  
लक्ष्मेव लक्ष्यते चेतिचतुर्थं लक्षणं मतम्  ॥ अभ्स्_४।३१ ॥  
अनिमित्तप्रदानादिसमुदागमकौशलम्  ।  
सर्वाकारावबोधे ऽस्मिन् मोक्षभगीयमिष्यते  ॥ अभ्स्_४।३२ ॥  
बुद्धाद्यालम्बना श्रद्धा वीर्यं दानादिगोचरम्  ।  
स्मृतिराशयसम्पत्तिः समाधिरविकल्पना  ॥ अभ्स्_४।३३ ॥  
धर्मेषु सर्वैराकारैर्ज्ञानं प्रज्ञेति पञ्चधा  ।  
तीक्ष्णै सुबोधा सम्बोधिर्दुर्बोधा मृदुभिर्मता  ॥ अभ्स्_४।३४ ॥  
आलम्बनं सर्वसत्त्वा ऊष्मणामिह शक्यते  ।  
समचित्तादिराकारस्तेष्वेव दशधोदितः  ॥ अभ्स्_४।३५ ॥  
स्वयं पापान्निवृत्तस्य दानाद्येषु स्थितस्य च  ।  
तयोर्नियोजनान्येषां वर्णवादानुकुलते  ॥ अभ्स्_४।३६ ॥  
मूर्धगम् स्वपराधारं सत्यज्ञानं तथा क्षमा  ।  
तथाग्रधर्मा विज्ञेयाः सत्त्वानां पाचनादिभिः  ॥ अभ्स्_४।३७ ॥  
निर्वेधङ्गान्युपादय दर्शनाभ्यासमार्गयोः  ।  
ये बोधिसत्त्वा वर्तन्ते सो ऽत्रावैवर्तिको गणः  ॥ अभ्स्_४।३८ ॥  
रूपादिभ्यो निवृत्त्याद्यैर्लिङ्गैर्विंशतिधेरितैः  ।  
निर्वेधाङ्गस्थितस्येदमवैवर्तिकलक्षणम्  ॥ अभ्स्_४।३९ ॥  
रूपादिभ्यो निवृत्तिश्च विचिकित्साक्षणक्षयौ  ।  
आत्मनः कुशलस्थस्य परेषां तन्नियोजनम्  ॥ अभ्स्_४।४० ॥  
पराधारं च दानादि गम्भिरे ऽर्थे ऽप्यकाङ्क्षणम्  ।  
मैत्रं कायाद्यसंवासः पञ्चधावरणेन च  ॥ अभ्स्_४।४१ ॥  
सर्वानुशयहानं च स्मृतिसम्प्रज्ञता सुचि  ।  
चिवरादिशरीरे च कृमीणामसमुद्भवः  ॥ अभ्स्_४।४२ ॥  
चित्ताकौटिल्यमादानं धूतस्यामत्सरादिता  ।  
धर्मतायुक्तगामित्वं लोकार्थं नरकैषणा  ॥ अभ्स्_४।४३ ॥  
परैरनेयता मारस्यान्यमार्गोपदेशिनः  ।  
मार इत्यवबोधश्च चर्या बुद्धानुमोदिता  ॥ अभ्स्_४।४४ ॥  
ऊष्ममूर्धसु स क्षान्तिष्वग्रधर्मेष्ववस्थितः  ।  
लिङ्गैरमीभिर्विशत्या सम्बोधेर्न विवर्तते  ॥ अभ्स्_४।४५ ॥  
क्षान्तिज्ञानक्षणः षट् च पञ्च पञ्च च दृक्पथे  ।  
बोधिसत्त्वस्य विज्ञेयमवैवर्तिकलक्षणम्  ॥ अभ्स्_४।४६ ॥  
रूपादिसञ्ज्ञाव्यावृत्तिर्दार्ढ्यं चित्तस्य हिनयोः  ।  
यानयोर्विनिवृत्तिश्च ध्यानाद्यङ्गपरिक्षयः  ॥ अभ्स्_४।४७ ॥  
कायचेतोलघुत्वं च कामसेवाभ्युपायिकी  ।  
सदैव ब्रह्मचारित्वमाजीवस्य विशुद्धता  ॥ अभ्स्_४।४८ ॥  
स्कन्धादवन्तरायेषु सम्भारे सेन्द्रियादिके  ।  
समरे मत्सरादौ च नेति योगानुयोगयोः  ॥ अभ्स्_४।४९ ॥  
विहारप्रतिषेधश्च धर्मस्याणोरलब्धता  ।  
निश्चितत्वं स्वभुमौ च भूमित्रितयसंस्थितिः  ॥ अभ्स्_४।५० ॥  
धर्मार्थं जीवितत्याग इत्यमी षोडश क्षणाः  ।  
अवैवर्तिकलिङ्गानि दृङ्मार्गस्थस्य धीमतः  ॥ अभ्स्_४।५१ ॥  
गम्भिरो भावनामार्गो गाम्भीर्यं शुन्यतादिकम्  ।  
समारोपापवादान्तमुक्तता सा गभीरता  ॥ अभ्स्_४।५२ ॥  
चिन्तातुलननिध्यानान्यभीक्ष्णं भावनापथः  ।  
निर्वेधाङ्गेषु दृङ्मार्गे भावनामार्ग एव च  ॥ अभ्स्_४।५३ ॥  
प्राबन्धकत्वादिष्टो ऽसौ नवधा च प्रकारतः  ।  
मृदुमध्याधिमात्राणां पुनर्मृद्वादिभेदतः  ॥ अभ्स्_४।५४ ॥  
असङ्ख्येयादिनिर्देशाः परमार्थेन न क्षमाः  ।  
कृपानिष्यन्दभूतास्ते संवृत्याभिमता मुनेः  ॥ अभ्स्_४।५५ ॥  
हानिवृद्धी न युज्येते निरालापस्य वस्तुनः  ।  
भावनाख्येन किं हिनं वर्त्मना किमुदागतम्  ॥ अभ्स्_४।५६ ॥  
यथा बोधिस्तथैवासाविष्टस्यार्थस्य साधकः  ।  
तथतालक्षणा बोधिः सो ऽपि तल्लक्षणो मतः  ॥ अभ्स्_४।५७ ॥  
पूर्वेण बोधिर्नो युक्ता मनसा पश्चिमेन वा  ।  
दीपदृष्टान्तयोगेनगम्भीरा धर्मताष्टधा  ॥ अभ्स्_४।५८ ॥  
उत्पादे च निरोधे च तथतायां गभीरता  ।  
ज्ञेये दाने च चर्यायामद्वयोपायकौशले च  ॥ अभ्स्_४।५९ ॥  
स्वप्नोपमत्वाद्धर्माणां भवशान्त्योरकल्पना  ।  
कर्माभावादिचोद्यानां परिहारा यथोदिताः  ॥ अभ्स्_४।६० ॥  
सत्त्वलोकस्य या शुद्धिस्तस्याः सुद्ध्युपहारतः  ।  
तथा भाजनलोकस्य बुद्धक्षेत्रस्य शुद्धता  ॥ अभ्स्_४।६१ ॥  
विषयो ऽस्य प्रयोगश्च शात्रवाणामतिक्रमः  ।  
अप्रतिष्ठो यथावेधमसाधारणलक्षणः  ॥ अभ्स्_४।६२ ॥  
असक्तो ऽनुपलम्भश्च निमित्तप्रणिधिक्षतः  ।  
लल्लिङ्गश्चाप्रमाणश्च दशधोपायकौशलम्  ॥ अभ्स्_४।६३ ॥  
  
॥ अभिसमयालङ्कारे प्रज्ञापारमितोपदेशशास्त्रे  
सर्वाकाराभिसम्बोधाधिकारश् चतुर्थः  ॥  
  
  
स्वप्नान्तरे ऽपि स्वप्नाभसर्वधर्मेक्षणादिकम्  ।  
मुर्धप्राप्तस्य योगस्य लिङ्गं द्वादशधा मतम्  ॥ अभ्स्_५।१ ॥  
जम्बुद्विपजनेयत्ताबुद्धपूजाशुभादिकाम्  ।  
उपमां बहुधा कृत्वा विवृद्धिः षोडशात्मिका  ॥ अभ्स्_५।२ ॥  
त्रिसर्वज्ञत्वधर्माणां परिपुरिरनुत्तरा  ।  
अपरित्यक्तसत्त्वार्था निरूढिरभिधीयते  ॥ अभ्स्_५।३ ॥  
चतुर्द्विपकसाहस्रद्वित्रिसाहस्रकोपमः  ।  
कृत्वा पुण्यबहुत्वेन समाधिः परिकीर्तितः  ॥ अभ्स्_५।४ ॥  
प्रवृत्तौ च निवृत्तौ च प्रत्येकं तौ नवात्मकौ  ।  
ग्राह्यौ विकल्पौ विज्ञेयावयाथाविषयात्मकौ  ॥ अभ्स्_५।५ ॥  
द्रव्यप्रज्ञप्तिसत्सत्त्वविकल्पौ ग्राहकौ मतौ  ।  
पृथग्जनार्यभेदेन प्रत्येकं तौ नवात्मकौ  ॥ अभ्स्_५।६ ॥  
ग्राह्यौ चेन्न तथा स्तो ऽर्थौ कस्य तौ ग्राहकौ मतौ  ।  
इति ग्राहकभावेन शुन्यतालक्षणं तयोः  ॥ अभ्स्_५।७ ॥  
एष स्वभावे गोत्रे च प्रतिपत्समुदागमे  ।  
ज्ञानस्यालम्बनाभ्रान्तौ प्रतिपक्षविपक्षयोः  ॥ अभ्स्_५।८ ॥  
स्वस्मिन्नधिगमे कर्तृतत्कारित्रक्रियाफले  ।  
प्रवृत्तिपक्षाधिष्ठानो विकल्पो नवधा मतः  ॥ अभ्स्_५।९ ॥  
भवशान्तिप्रपातित्वान्न्यूनत्वे ऽधिगमस्य च  ।  
परिग्रहस्याभावे च वैकल्ये प्रतिपद्गते  ॥ अभ्स्_५।१० ॥  
परप्रत्ययगामित्वे समुद्देशनिवर्तने  ।  
प्रादेशिकत्वे नानात्वे स्थानप्रस्थानमोहयोः  ॥ अभ्स्_५।११ ॥  
पृष्ठतो गमने चेति विकल्पो ऽयं नवात्मकः  ।  
निवृत्तिपक्षाधिष्ठानः श्रावकादिमनोभवः  ॥ अभ्स्_५।१२ ॥  
ग्राहकः प्रथमो ज्ञेयो ग्रगणप्रतिमोक्षणे  ।  
मनस्क्रियायां धातूनामुपश्लेषे त्रयस्य च  ॥ अभ्स्_५।१३ ॥  
स्थाने चाभिनिवेशे च प्रज्ञप्तौ धर्मवस्तुनः  ।  
सक्तौ च प्रतिपक्षे च यथेच्छं च गतिक्षतौ  ॥ अभ्स्_५।१४ ॥  
यथोद्देशमनिर्याणे मार्गामार्गावधारणे  ।  
सनिरोधे समुत्पादे वस्तुयोगवियोगयोः  ॥ अभ्स्_५।१५ ॥  
स्थाने गोत्रस्य नाशे च प्रार्थनाहेत्वभावयोः  ।  
प्रत्यर्थिकोपलम्भे च विकल्पो ग्राहको ऽपरः  ॥ अभ्स्_५।१६ ॥  
बोधौ सन्दर्शनान्येषां तद्धेतोश्च परिन्दना  ।  
तत्प्राप्त्यनन्तरो हेतुः पुण्यबाहुल्यलक्षणः  ॥ अभ्स्_५।१७ ॥  
क्षयानुत्पादयोर्ज्ञाने मलानां बोधिरूच्यते  ।  
क्षयाभावादनुत्पादात्ते हि ज्ञेये यथाक्रमम्  ॥ अभ्स्_५।१८ ॥  
प्रकृतावनिरुद्धायां दर्शनाख्येन वर्त्मना  ।  
विकल्पजातं किं क्षीणं वानुत्पत्तिमागतम्  ॥ अभ्स्_५।१९ ॥  
सत्ता च नाम धर्माणां ज्ञेये चावरणक्षयः  ।  
कथ्यते यत्परैः शास्तुरत्र विस्मीयते मया  ॥ अभ्स्_५।२० ॥  
नापनेयमतः किञ्चित्प्रक्षेप्तव्यं न किञ्चन  ।  
द्रष्टव्यं भूततो भूतं भूतदर्शी विमुच्यते  ॥ अभ्स्_५।२१ ॥  
एकैकस्यैव दानादौ तेषां यः सङ्ग्रहो मिथः  ।  
स एकक्षणिकः क्षान्तिसङ्गृहीतो ऽत्र दृक्पथे  ॥ अभ्स्_५।२२ ॥  
स समाधिं समापद्य ततः सिंहविजृम्भितम्  ।  
अनुलोमं विलोमं प्रतीत्योत्पादमीक्षते  ॥ अभ्स्_५।२३ ॥  
कामाप्तमवधीकृत्य विज्ञानमसमाहितम्  ।  
सनिरोधाः समापत्तीर्गत्वागम्य नव द्विधा  ॥ अभ्स्_५।२४ ॥  
एकद्वित्रिचतुःपञ्चषट्सप्ताष्टव्यतिक्रमात्  ।  
अवस्कन्दसमापत्तिरानिरोओधमतुल्यता  ॥ अभ्स्_५।२५ ॥  
सङ्क्षेपे विस्तरे बुद्धैः सनाथ्येनापरिग्रहे  ।  
त्रैकालिके गुणाभावे श्रेयसस्त्रिविधे पथि  ॥ अभ्स्_५।२६ ॥  
एको ग्राह्यविकल्पो ऽयं प्रयोगाकारगोचरः  ।  
द्वितीयश्चित्तचैत्तानां प्रवृत्तिविषयो मतः  ॥ अभ्स्_५।२७ ॥  
अनुत्पादस्तु चित्तस्य बोधिमण्डामनस्क्रिया  ।  
हीनयानमनस्कारौ सम्बोधेरमनस्कृतिः  ॥ अभ्स्_५।२८ ॥  
भावने ऽभावने चैव तद्विपर्यय एव च  ।  
अयथार्थश्च विज्ञेयो विकल्पो भावनापथे  ॥ अभ्स्_५।२९ ॥  
ग्राहकः प्रथमो ज्ञेयः सत्त्वप्रज्ञप्तिगोचरः  ।  
धर्मप्रज्ञप्त्यशून्यत्वे सक्तिप्रविचयात्मकः  ॥ अभ्स्_५।३० ॥  
कृतेन वस्तुनो यानत्रितये च स कीर्तितः  ।  
दक्षिणाया अशुद्धौ च चर्यायाश्च विकोपने  ॥ अभ्स्_५।३१ ॥  
सत्त्वप्रज्ञप्तितद्धेतुविषयो नवधापरः  ।  
भावनामार्गसम्बुद्धो विपक्षस्तद्विघाततः  ॥ अभ्स्_५।३२ ॥  
सर्वज्ञतानां तिस्र्^ईणां यथास्वं त्रिविधावृतौ  ।  
शान्तिमार्गे तथतादिसम्प्रयोगवियोगयोः  ॥ अभ्स्_५।३३ ॥  
असमत्वे च दुःखादौ क्लेशानां प्रकृतावपि  ।  
द्वयाभावे च सम्मोहे विकल्पः पश्चिमो मतः  ॥ अभ्स्_५।३४ ॥  
आसां क्षये सतीतीनां चिरायोच्छ्वसिता इव  ।  
सर्वाकारजगत्सौख्यसाधना गुणसम्पदः  ॥ अभ्स्_५।३५ ॥  
सर्वाः सर्वाभिसारेण निकामफलशालिनम्  ।  
भजन्ते तं महासत्त्वं महोदधिमिवापगाः  ॥ अभ्स्_५।३६ ॥  
त्रिसाहस्रजनं शिष्यखड्गाधिगमसम्पदि  ।  
बोधिसत्त्वस्य च न्यामो प्रतिष्टाप्य शुभोपमाः  ॥ अभ्स्_५।३७ ॥  
कृत्वा पुण्यबहुत्वेन बुद्धत्वप्तेरनन्तरः  ।  
आनन्तर्यसमाधिः स सर्वाकारज्ञता च तत्  ॥ अभ्स्_५।३८ ॥  
आलम्बनमभावो ऽस्य स्मृतिश्चाधिपतिर्मतः  ।  
आकारः शान्तता चात्र जल्पाजल्पिप्रवादिनाम्  ॥ अभ्स्_५।३९ ॥  
आलम्बनोपपत्तौ च तत्स्वभावावधार्रणे  ।  
सर्वाकारज्ञताज्ञाने परमार्थे ससंवृतौ  ॥ अभ्स्_५।४० ॥  
प्रयोगे त्रिषु रत्नेषु सोपाये समये मुनेः  ।  
विपर्यासे समार्गे च प्रतिपक्षविपक्षयोः  ॥ अभ्स्_५।४१ ॥  
लक्षणे भावनायां च मता विप्रतिपत्तयः  ।  
सर्वाकारज्ञताधारा षोढा दश च चादिनाम्  ॥ अभ्स्_५।४२ ॥  
  
॥ अभिसमयालङ्कारे प्रज्ञापारमितोपदेशशास्त्रे  
मूर्धाभिसमयाधिकारः पञ्चमः  ॥  
  
  
  
दानेन प्रज्ञया यावद्बुद्धादौ स्मृतिभिश्च सा  ।  
धर्माभावस्वभावेनेत्यनुपूर्वक्रिया मता  ॥ अभ्स्_६।१ ॥  
  
॥ अभिसमयालङ्कारे प्रज्ञापारमितोपदेशशास्त्रे  
अनुपुर्वाभिसमयाधिकारः षष्ठः  ॥  
  
  
  
अनूस्रवाणां सर्वेषामेकैकेनापि सङ्ग्रहात्  ।  
एकक्षणावबोधो ऽयं ज्ञेयो दानादिना मुनेः  ॥ अभ्स्_७।१ ॥  
अरधट्टं यथैकापि पदिका पुरूषेरिता  ।  
सकृत्सर्वं चलयति ज्ञानमेकक्षणे तथा  ॥ अभ्स्_७।२ ॥  
विपाकधर्मतावस्था सर्वशुक्लमयी यदा  ।  
प्रज्ञापारमिता जाता ज्ञानमेकक्षणे तदा  ॥ अभ्स्_७।३ ॥  
स्वप्नोपमेषु धर्मेषु स्थित्वा दानादिचर्या  ।  
अलक्षत्वं धर्माणां क्षणेनैकेन विन्दति  ॥ अभ्स्_७।४ ॥  
स्वप्नं तद्दर्शिनं चैव द्वययोगेन नेक्षते  ।  
धर्माणामद्वयं तत्त्वं क्षणेनैकेनपष्यति  ॥ अभ्स्_७।५ ॥  
  
॥ अभिसमयालङ्कारे प्रज्ञापारमितोपदेशशास्त्रे  
एकक्षणाभिसमयाधिकारः सप्तमः  ॥  
  
  
  
सर्वाकारां विशुद्धिं ये धर्माः प्राप्ता निरास्रवाः  ।  
स्वाभाविकोमुनेः कायस्तेशां प्रकृतिलक्षणः  ॥ अभ्स्_८।१ ॥  
बोधिपक्षाप्रमाणानि विमोक्षा अनूपुर्वशः  ।  
नवात्मिका समापत्तिः कृत्स्नं दशविधात्मिकम्  ॥ अभ्स्_८।२ ॥  
अभिभ्वायतनान्यष्टप्रकाराणि प्रभेदतः  ।  
अरणा प्रणिधिज्ञानमभिज्ञाः प्रतिसंविदः  ॥ अभ्स्_८।३ ॥  
सर्वाकाराश्चतस्नो ऽथशुद्धयो वशिता दश ॥  
बलानि दश चत्वारि वैशारद्यान्यारक्षणम्  ॥ अभ्स्_८।४ ॥  
त्रिविधं स्मृत्युपस्थानं त्रिधासम्मोषधर्मता  ।  
वासनायाः समुद्धातो महति करूणा जने  ॥ अभ्स्_८।५ ॥  
आवेणिका मुनेरेव धर्मा ये ऽष्टादशेरिताः  ।  
सर्वाकारज्ञता चेति धर्मकायो ऽभिधीयते  ॥ अभ्स्_८।६ ॥  
श्रवकस्यारणादृष्टेर्नृक्लेशपरिहारिता  ।  
तत्क्लेशस्रोतौच्छित्त्यै ग्रामादिषु जिनारणा  ॥ अभ्स्_८।७ ॥  
अनाभोगमनासङ्मव्याघातं सदा स्थितम्  ।  
सर्वप्रश्नापनुद्वौद्धं प्रणिधिज्ञानमिष्यते  ॥ अभ्स्_८।८ ॥  
परिपाकं गते हेतौ यस्य यस्य यदा यदा  ।  
हितं भवति कर्तव्यं प्रथते तस्य तस्य सः  ॥ अभ्स्_८।९ ॥  
वर्षत्यपि हि पर्जन्ये नैव बीजं प्ररोहति  ।  
समुत्पादे ऽपि बुद्धानां नाभव्यो भद्रमश्रुते  ॥ अभ्स्_८।१० ॥  
इति कारित्रवैपुल्यात् बुद्धो व्यापी निरूच्यते  ।  
अक्षयत्वाच्च तस्यैव नित्य इत्यपि कथ्यते  ॥ अभ्स्_८।११ ॥  
द्वात्रिंशल्लक्षणाशीतिव्यञ्जनात्मा मुनेरयम्  ।  
साम्भोगिको मतः कायो महायानोपभोगतः  ॥ अभ्स्_८।१२ ॥  
चक्राङ्कहस्तः क्राकुर्मपादो जालावाद्धाङ्गुलिपाणिपादः  ।  
करौ सपादौ तरूणौ मृदू च ममुत्सदैः सप्तभिराश्रयो ऽस्य  ॥ अभ्स्_८।१३ ॥  
दीर्घाङ्गुलिर्व्यायतपार्ष्णिगात्रं प्राज्यं त्वृजुच्छङ्खपदोर्ध्वरोमा  ।  
एणेयजङ्घश्च पटूरूबाहुः कोशावनद्धोत्तमबस्तिगुह्यः  ॥ अभ्स्_८।१४ ॥  
सुवर्णवर्ण्ः प्रतनुच्छविश्च प्रदक्षिणैकैकसुजात्रोमा  ।  
ऊऊर्णाङ्कितास्यो हरिपूर्वकायः स्कन्धौ वृतावस्य चितान्तरांसः  ॥ अभ्स्_८।१५ ॥  
हीनो रसः ख्याति रसोत्तमो ऽस्य न्यग्रोधवन्माण्डलतुल्यमूर्तिः  ।  
उषीषमूर्धा पृथुचारूजिह्वो ब्रह्मस्वरः सिंहहनुः सुशुक्लाः  ॥ अभ्स्_८।१६ ॥  
तुल्याः प्रमाणे ऽविरलास्च दन्ता अन्यूनसङ्ख्या दशिकाश्चतस्रः  ।  
नीलेक्शणे गोवृषपक्ष्मनेत्रो द्वात्रिंशदेतानि हि लक्षणानि  ॥ अभ्स्_८।१७ ॥  
यस्य यस्यात्र यो हेतुर्लक्षणस्य प्रसाधकः  ।  
तस्य तस्य प्रपूर्यायं समुदागमलक्षणः  ॥ अभ्स्_८।१८ ॥  
गुरूणामनुयानादिर्दृढता संवरं प्रति  ।  
सङ्ग्रहासेवनं दानं प्रणितस्य च वस्तुनः  ॥ अभ्स्_८।१९ ॥  
वध्यमोक्षसमादानां विव्र्६इद्धिः कुशलस्य च  ।  
इत्यादिको यथासुत्रं हेतुर्लक्षणसाधकः  ॥ अभ्स्_८।२० ॥  
ताम्राः स्निग्धाश्च तुङ्गाश्च नखा अङ्गुलयो मुनेः  ।  
वृत्ताश्चितानुपूर्वाश्च गुढा निर्ग्रन्थ्यः शिराः  ॥ अभ्स्_८।२१ ॥  
गुढौ गुल्फौ समौ पादौ सिंहेभद्विजगोपतेः  ।  
विक्रान्तं दक्षिणं चारूगमनमृजुवृत्तता  ॥ अभ्स्_८।२२ ॥  
मृष्टानुपूर्ते मेध्यमृदुत्वे शुद्धगात्रता  ।  
पूर्णव्यञ्जनता चारुपृथुमण्डलगारता  ॥ अभ्स्_८।२३ ॥  
समक्रमत्वं शुद्धत्वं नेत्रयोः सुकुमारता  ।  
अदीनोस्सदगात्रत्वे सुसंहतनगात्रता  ॥ अभ्स्_८।२४ ॥  
सुविभक्ताङ्गता ध्वान्तप्रध्वस्तालोकशुद्धता  ।  
वृत्तमृष्टाक्षामकुक्षिताश्च गभिरता  ॥ अभ्स्_८।२५ ॥  
दक्षिणावर्तता नाभेः समन्तद्दर्शनीयता  ।  
समाचारः शुचिः कालतिलकापगता तनुः  ॥ अभ्स्_८।२६ ॥  
करौ तुलमृदूस्निग्धगम्भीरायतलेखता  ।  
नात्यायतं वचो बिम्बप्रतिबिम्बोपमौष्ठता  ॥ अभ्स्_८।२७ ॥  
मृद्वी तन्वी च रक्ता च जिह्वा जिमूतघोषता  ।  
चारूमञ्जस्वरो दंष्ट्रा वृत्तास्तीक्ष्णाः सिताः समाः  ॥ अभ्स्_८।२८ ॥  
अनुपुर्वी गतास्तुङ्गा नासिका परं शुचिः  ।  
विशले नयने पक्ष्मचितं पद्मदलाक्षिता  ॥ अभ्स्_८।२९ ॥  
आयतश्लक्ष्णसुस्निग्धसमरोम्नौ भ्रुवौ भुजौ  ।  
पीनायतौ समौ कर्णावुपघातविवर्जितौ  ॥ अभ्स्_८।३० ॥  
ललाटमपरिम्लानं प्रृथुपूर्णोत्तमाङ्गता  ।  
भ्रमराभाश्चिताः श्लक्ष्णा असंलुलितमूर्तयः  ॥ अभ्स्_८।३१ ॥  
केशा अपरुषाः पुंसां सौरभ्यान्यपहारिणः  ।  
श्रीवत्सः स्वस्तिकं चेति बुद्धानुव्यञ्जनं मतम्  ॥ अभ्स्_८।३२ ॥  
करोति येन चित्राणि हितानि जगतः समम्  ।  
आ भवात्सो ऽनुपच्छिन्नः कयो नैर्माणिको मुनेः  ॥ अभ्स्_८।३३ ॥  
तथा कर्माप्यनुच्छिन्नमस्यासंसारमिष्यते  ।  
गतीनां शमनं कर्म सङ्ग्रहे च चतुर्विधे  ॥ अभ्स्_८।३४ ॥  
निवेशनं ससङ्क्लेशे व्यवदानावबोधने  ।  
सत्त्वानामर्थयाथात्म्ये षट्सु पारमितासु च  ॥ अभ्स्_८।३५ ॥  
बुद्धमार्गे प्रकृत्यैवशुन्यतायां द्वयक्षये  ।  
सङ्केते ऽनुपलम्भे च परिपाके च हेहिनाम्  ॥ अभ्स्_८।३६ ॥  
बोधिसत्त्वस्य मार्गे ऽभिनिवेशस्य निवारणे  ।  
बोधिप्राप्तु जिनक्षेत्रविशुद्धौ नियतिं प्रति  ॥ अभ्स्_८।३७ ॥  
अप्रमेये च सत्त्वर्थे बुद्धसेवादिके गुणे  ।  
बोधेरङ्गेष्वनाशे च कर्मणां सत्यदर्शने  ॥ अभ्स्_८।३८ ॥  
विपर्यासप्रहाणे च तदवस्तुकतानये  ।  
व्यवदाने ससम्भारे संस्कृतासंस्कृते प्रति  ॥ अभ्स्_८।३९ ॥  
व्यतिभेदापरिज्ञाने विर्नाणे च निवेशनम्  ।  
धर्मकायस्य कर्मेदं सप्तविम्शतिधा मतम्  ॥ अभ्स्_८।४० ॥  
  
॥ अभिसमयालङ्कारे प्रज्ञापारमितोपदेशशास्त्रे  
धर्मकायाधिकारो ऽष्टमः ॥  
  
  
लक्षणं तत्प्रयोगस्तत्प्रकर्षस्तदनुक्रमः  ।  
तन्निष्टा तद्विपाकस्चोत्यन्यः षेढार्थसङ्ग्रहः  ॥ १ ॥  
विषयस्त्रितयो हेतुः प्रयोगश्चतुरात्मकः  ।  
धर्मकायः फलं कर्मेत्यन्यस्त्रेधार्थसङ्ग्रहः  ॥ २ ॥  
अभिसमयालङ्कारं नाम प्रज्ञापारमितोपदेशशास्त्रं समाप्तम्  ॥  
कृतिरार्यमैत्रेयनाथस्य ॥  
  
  
  
  
  
  
  
