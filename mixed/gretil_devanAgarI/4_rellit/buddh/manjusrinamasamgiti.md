---
title: Manjusrinamasamgiti

---
## Intro
  
  
  
  
Manjusrinamasamgiti  
  
  
  
  
Manjusrinamasamgiti  
Based on the edition by Janardan Shastri Pandey in 'Bauddhastotrasamgraha',  
Sarnath 1994, pp. 5-20.  
[GRETIL version checked against the ed. by Raghu Vira, Satapitaka 18]  
  
Input by Ian Sinclair, 2003  
(This is a work in progress - comments or corrections welcome)  
  
  
PLAIN TEXT VERSION  
  
  
  
  


## पाठः
  
  
  
  
  
  
  
अद्वयपरमार्था नामसङ्गीति  
  
ॐ नमः श्रीमहामञ्जुनाथाय  
अथ वज्रधरः श्रीमान् दुर्दान्तदमकः परः  ।  
त्रिलोकविजयी वीरो गुह्यराट् कुलिशेश्वरः  ॥ म्न्स्_१ ॥  
विबुद्धपुण्डरीकाक्षः प्रोत्फुल्लकमलाननः  ।  
प्रोल्लालयन् वज्रवरं स्वकरेण मुहुर्मुहुः  ॥ म्न्स्_२ ॥  
भृकुटीतरङ्गप्रमुखैर् अनन्तैर् वज्रपाणिभिः  ।  
दुर्दान्तदमकैर् वीरैर् वीरबीभत्सरूपिभिः  ॥ म्न्स्_३ ॥  
उल्लालयद्भिः स्वकरैः प्रस्फुरद्वज्रकोटिभिः  ।  
प्रज्ञोपायमहाकरुणा- जगदर्थकरैः परः  ॥ म्न्स्_४ ॥  
हृष्टतुष्टाशयैर् मुदितैः क्रोधविग्रहरूपिभिः  ।  
बुद्धकृत्यकरैर् नाथैः सार्द्धं प्रणतविग्रहैः  ॥ म्न्स्_५ ॥  
प्रणम्य नाथं सम्बुद्धं भगवन्तं तथागतम्  ।  
कृताञ्जलिपुटो भूत्वा इदम् आह स्थितो ऽग्रतः  ॥ म्न्स्_६ ॥  
मद्धिताय ममार्थाय अनुकम्पाय मे विभो  ।  
मायाजालाभिसम्बोधिं यथा लाभी भवाम्य् अहम्  ॥ म्न्स्_७ ॥  
अज्ञानपङ्कमग्नानां क्लेशव्याकुलचेतसाम्  ।  
हिताय सर्वसत्त्वानाम् अनुत्तरफलाप्तये  ॥ म्न्स्_८ ॥  
प्रकाशयतु सम्बुद्धो भगवाञ् शास्ता जगद्गुरुः  ।  
महासमयतत्त्वज्ञ इन्द्रयाशयवित् परः  ॥ म्न्स्_९ ॥  
भगवज्ज्ञानकायस्य महोष्णीषस्य गीष्पतेह्  ।  
मञ्जुश्रीज्ञानसत्त्वस्य ज्ञानमूर्तेः स्वयम्भुवः  ॥ म्न्स्_१० ॥  
गम्भीरार्थाम् उदारार्थं महार्थाम् असमां शिवाम्  ।  
आदिमध्यान्तकल्याणीं नामसङ्गीतिम् उत्तमाम्  ॥ म्न्स्_११ ॥  
यातीतैर् भाषिता बुद्धैर् भाषिष्यन्ते ह्य् अनागताः  ।  
प्रत्युत्पन्नाश् च सम्बुद्धा यां भाषन्ते पुनः पुनः  ॥ म्न्स्_१२ ॥  
मायाजाले महातन्त्रे या चास्मिन् सम्प्रगीयते  ।  
महावज्रधरैर् हृष्टैर् अमेयैर् मन्त्रधारिभिः  ॥ म्न्स्_१३ ॥  
अहं चैनां धारयिष्याम्य् आ निर्याणां दृढाशयः  ।  
यथा भवाम्य् अहं नाथ सर्वसम्बुद्धगुह्यधृक्  ॥ म्न्स्_१४ ॥  
प्रकाशयिष्ये सत्त्वानां यथाशयविशेषतः  ।  
अशेषक्लेशनाशाय अशेषाज्ञानहानये  ॥ म्न्स्_१५ ॥  
एवम् अध्येष्य गुह्येन्द्रो वज्रपाणिस् तथागतम्  ।  
कृताञ्जलिपुटो भूत्वा प्रह्वकायः स्थितो ऽग्रतः  ॥ म्न्स्_१६ ॥  
इति अध्येषणज्ञानगाथाः षोडश ।  
  
अथ शाक्यमुनिर् भगवान् सम्बुद्धो द्विपदोत्तमः  ।  
निर्णमय्यायतां स्फीतं स्वजिह्वां स्वमुखाच् छुभाम्  ॥ म्न्स्_१७ ॥  
स्मितं सन्दर्श्य लोकानाम् अपायत्रयशोधनम्  ।  
त्रिलोकाभासकरणं चतुर्मारारिशासनम्  ॥ म्न्स्_१८ ॥  
त्रिलोकम् आपूरयन्त्या ब्राह्म्या मधुरया गिरा  ।  
प्रत्यभाषत गुह्येन्द्रं वज्रपाणिं महाबलम्  ॥ म्न्स्_१९ ॥  
साधु वज्रधर श्रीमन् साधु ते वज्रपाणये  ।  
यस् तं जगद्धितार्थाय महाकरुणयान्वितः  ॥ म्न्स्_२० ॥  
महार्थां नामसङ्गीतिं पवित्राम् अघनाशिनीम्  ।  
मञ्जुश्रीज्ञानकायस्य मत्तः श्रोतुं समुद्यतः  ॥ म्न्स्_२१ ॥  
तत् साधु देशयाम्य् एषः अहं ते गुह्यकाधिप  ।  
शृणु त्वम् एकाग्रमनास् तत् साधु भगवन्न् इति  ॥ म्न्स्_२२ ॥  
इति प्रतिवचनज्ञानगाथाः षट् ।  
  
अथ शाक्यमुनिर् भगवान् सकलं मन्त्रकुलं महत्  ।  
मन्त्रविद्याधरकुलं व्यवलोक्य कुलत्रयम्  ॥ म्न्स्_२३ ॥  
लोकलोकोत्तरकुलं लोकालोककुलं महत्  ।  
महामुद्राकुलं चाग्र्यं महोष्णीषकुलं महत्  ॥ म्न्स्_२४ ॥  
इति षट्कुलावलोकनज्ञानगाथे द्वे ।  
  
इमां षण्मन्त्रराजानां संयुक्ताम् अद्वयोदयाम्  ।  
अनुत्पादधर्मिणीं गाथां भाषते स्म गिरां पतेः  ॥ म्न्स्_२५ ॥  
अ आ इ ई उ ऊ ए ऐ ओ औ अं अः स्थितो हृदि  ।  
ज्ञानमूर्तिर् अहं बुद्धो बुद्धानां त्र्यध्ववर्तिनाम्  ॥ म्न्स्_२६ ॥  
ॐ वज्रतीक्ष्णदुःखच्छेदप्रज्ञाज्ञानमूर्तये  ।*  
ज्ञानकायवागिश्वरारापचनाय ते नमः  ॥ म्न्स्_२७ ॥*  
इति मायाजालाभिसम्बोधिक्रमगाथास् तिस्रः ।  
  
तद् यथा भगवान् बुद्धः सम्बुद्धो ऽकारसम्भवः  ।  
अकारः सर्ववर्णाग्र्यो महार्थः परमाक्षरः  ॥ म्न्स्_२८ ॥  
महाप्राणो ह्य् अनुत्पादो वागुदाहारवर्जितः  ।  
सर्वाभिलापहेत्वग्र्यः सर्ववाक्सुप्रभास्वरः  ॥ म्न्स्_२९ ॥  
महामहमहारागः सर्वसत्त्वरतिङ्करः  ।  
महामहमहाद्वेषः सर्वक्लेशमहारिपुः  ॥ म्न्स्_३० ॥  
महामहमहामोहो मूढधीमोहसूदनः  ।  
महामहमहाक्रोधो महाक्रोधरिपुर् महान्  ॥ म्न्स्_३१ ॥  
महामहमहालोभः सर्वलोभनिषूदनः  ।  
महाकामो महासौख्यो महामोदो महारतिः  ॥ म्न्स्_३२ ॥  
महारूपो महाकायो महावर्णो महावपुः  ।  
महानामा महोदारो महाविपुलमण्डलः  ॥ म्न्स्_३३ ॥  
महाप्रज्ञायुधधरो महाक्लेशाङ्कुशो ऽग्रणीः  ।  
महायशा महाकीर्तिर् महाज्योतिर् महाद्युतिः  ॥ म्न्स्_३४ ॥  
महामायाधरो विद्वान् महामायार्थसाधकः  ।  
महामायारतिरतो महामायेन्द्रजालिकः  ॥ म्न्स्_३५ ॥  
महादानपतिः श्रेष्ठो महाशीलधरो ऽग्रणीः  ।  
महाक्षान्तिधरो धीरो महावीर्यपराक्रमः  ॥ म्न्स्_३६ ॥  
महाध्यानसमाधिस्थो महाप्रज्ञाशरीरद्ःऋक्  ।  
महाबलो महोपायः प्रणिधिर् ज्ञनसागरः  ॥ म्न्स्_३७ ॥  
महामैत्रीमयो ऽमेयो महाकारुणिको ऽग्रधीः  ।  
महाप्रज्ञो महाधीमान् महोपायो महाकृतिः  ॥ म्न्स्_३८ ॥  
महाऋद्धिबलोपेतो महावेगो महाजवः  ।  
महर्द्धिको महेशाख्यो महाबलपराक्रमः  ॥ म्न्स्_३९ ॥  
महाभवाद्रीसम्भेत्ता महावज्रधरो घनः  ।  
महाक्रूरो महारौद्रो महाभयभयङ्करः  ॥ म्न्स्_४० ॥  
महाविद्योत्तमो नाथो महामन्त्रोत्तमो गुरुः  ।  
महायाननयारूढो महायाननयोत्तमः  ॥ म्न्स्_४१ ॥  
इति वज्रधातुमण्डलज्ञानगाथाश् चतुर्दश ।  
  
महावैरोचनो बुद्धो महामौनी महामुनिः  ।  
महामन्त्रनयोद्भूतो महामन्त्रनयात्मकः  ॥ म्न्स्_४२ ॥  
दशपारमिताप्रप्तो दशपारमिताश्रयः  ।  
दशपारमिताशुद्धिर् दशपारमितानयः  ॥ म्न्स्_४३ ॥  
दशभूमीश्वरो नाथो दशभूमिप्रतिष्ठितः  ।  
दशज्ञानविशुद्धात्मा दशज्ञानविशुद्धधृक्  ॥ म्न्स्_४४ ॥  
दशाकारो दशार्थार्थो मुनीन्द्रो दशबलो विभुः  ।  
अशेषविश्वार्थकरो दशाकारवशी महान्  ॥ म्न्स्_४५ ॥  
अनादिर् निष्प्रपञ्चात्मा शुद्धात्मा तथतात्मकः  ।  
भूतवादी यथावादी तथाकारी अनन्यवाक्  ॥ म्न्स्_४६ ॥  
अद्वयो ऽद्वयवादी च भूतकोटिव्यवस्थितः  ।  
नैरात्म्यसिंहनिर्णादी कुतीर्थ्यमृगभीकरः  ॥ म्न्स्_४७ ॥  
सर्वत्रगो ऽमोघगतिस् तथागतमनोजवः  ।  
जिनो जितारिर् विजयो चक्रवर्ती महाबलः  ॥ म्न्स्_४८ ॥  
गणमुख्यो गणाचार्यो गणेशो गणपतिर् वशी  ।  
महानुभावो धौरेयो ऽनन्यनेयो महानयः  ॥ म्न्स्_४९ ॥  
वागीशो वाक्पतिर् वाग्मी वाचस्पतिर् अनन्तगीः  ।  
सत्यवाक् सत्यवादी च चतुःसत्योपदेशकः  ॥ म्न्स्_५० ॥  
अवैवर्तिको ह्य् अनागामी खड्गः प्रत्येकनायकः  ।  
नानानिर्याणनिर्यातो महाभूतैककारणः  ॥ म्न्स्_५१ ॥  
अर्हन् क्षीणास्रवो भिक्षुर् वीतरागो जितेन्द्रियः  ।  
क्षेमप्राप्तो ऽभयप्राप्तः शीतीभूतो ह्य् अनाविलः  ॥ म्न्स्_५२ ॥  
विद्याचरणसम्पन्नः सुगतो लोकवित् परः  ।  
निर्ममो निरहङ्कारः सत्यद्वयनयस्थितः  ॥ म्न्स्_५३ ॥  
संसारपारकोटिस्थः कृतकृत्यः स्थलस्थितः  ।  
कैवल्यज्ञाननिष्ठ्यूतः प्रज्ञाशस्त्रो विदारणः  ॥ म्न्स्_५४ ॥  
सद्धर्मो धर्मराड् भास्वांल् लोकालोककरः परः  ।  
धर्मेश्वरो धर्मराजः श्रेयोमार्गोपदेशकः  ॥ म्न्स्_५५ ॥  
सिद्धार्थः सिद्धसङ्कल्पः सर्वसङ्कल्पवर्जितह्  ।  
निर्विकल्पो ऽक्षयो धातुर् धर्मधातुः परो ऽव्ययः  ॥ म्न्स्_५६ ॥  
पुण्यवान् पुण्यसम्भारो ज्ञानं ज्ञानाकरं महत्  ।  
ज्ञानवान् सदसज्ज्ञानी सम्भारद्वयसम्भृतः  ॥ म्न्स्_५७ ॥  
शाश्वतो विश्वराड् योगी ध्यानं ध्येयो धियां पतिः  ।  
प्रत्यात्मवेद्यो ह्य् अचलः परमाद्यस् त्रिकायधृक्  ॥ म्न्स्_५८ ॥  
पञ्चकायात्मको बुद्धः पञ्चज्ञानात्मको विभुः  ।  
पञ्चबुद्धात्ममुकुटः पञ्चचक्षुर् असङ्गधृक्  ॥ म्न्स्_५९ ॥  
जनकः सर्वबुद्धानां बुद्धपुत्रः परो वरः  ।  
प्रज्ञाभवोद्भवो योनिर् धर्मयोनिर् भवान्तकृत्  ॥ म्न्स्_६० ॥  
घनैकसारो वज्रात्मा सद्योजातो जगत्पतिः  ।  
गगनोद्भवः स्वयम्भूः प्रज्ञाज्ञानानलो महान्  ॥ म्न्स्_६१ ॥  
वैरोचनो महादीप्तिर् ज्ञानज्योतिर् विरोचनः  ।  
जगत्प्रदीपो ज्ञानोल्को महातेजाः प्रभास्वरः  ॥ म्न्स्_६२ ॥  
विद्याराजो ऽग्रमन्त्रेशो मन्त्रराजो महार्थकृत्  ।  
महोष्णीषो ऽद्भूतोष्णीषो विश्वदर्शी वियत्पतिः  ॥ म्न्स्_६३ ॥  
सर्वबुद्धात्मभावाग्र्यो जगदानन्दलोचनः  ।  
विश्वरूपी विधाता च पूज्यो मान्यो महाऋषिः  ॥ म्न्स्_६४ ॥  
कुलत्रयधरो मन्त्री महासमयमन्त्रधृक्  ।  
रत्नत्रयधरः श्रेष्ठस् त्रियानोत्तमदेशकः  ॥ म्न्स्_६५ ॥  
अमोघपाशो विजयी वज्रपाशो महाग्रहः  ।  
वज्राङ्कुशो महापाशः वज्रभैरवभीकरः  ॥ म्न्स्_६६ ॥  
इति सुचिशुद्धधर्मधातुज्ञानगाथाः पादोनपञ्चविंशतिः ।  
  
क्रोधराट् षण्मुखो भीमः षण्नेत्रः षड्भूजो बली  ।  
दंष्ट्रकरालः कङ्कालो हलाहलः शताननः  ॥ म्न्स्_६७ ॥  
यमान्तको विघ्नराजो वज्रवेगो भयङ्करः  ।  
विघुष्टवज्रो हृद्वज्रो मायावाज्रो महोदरः  ॥ म्न्स्_६८ ॥  
कुलिशेशो वज्रयोनिर् वज्रमण्डो नभोपमः  ।  
अचलैकजटाटोपो गजचर्मपटार्द्रधृक्  ॥ म्न्स्_६९ ॥  
हाहाकारो महाघोरो हीहीकारो भयानकः  ।  
अट्टहासो महाहासो वज्रहासो महारवः  ॥ म्न्स्_७० ॥  
वज्रसत्त्वो महासत्त्वो वज्रराजो महासुखः  ।  
वज्रचण्डो महामोदो वज्रहूङ्कारहूङ्कृतिः  ॥ म्न्स्_७१ ॥  
वज्रबाणायुधधरो वज्रखड्गो निकृन्तनः  ।  
विश्ववज्रधरो वज्री एकवज्री रणञ्जहः  ॥ म्न्स्_७२ ॥  
वज्रज्वालाकरालाक्षो वज्रज्वालाशिरोरुहः  ।  
वज्रावेशो महावेशः शताक्षो वज्रलोचनः  ॥ म्न्स्_७३ ॥  
वज्ररोमाङ्कुरतनुर् वज्ररोमैकविग्रहः  ।  
वज्रकोटिनखारम्भो वज्रसारघनच्छविः  ॥ म्न्स्_७४ ॥  
वज्रमालाधरः श्रीमान् वज्राभरणभूषितः  ।  
हाहाट्टहासो निर्घोषो वज्रघोषः षडक्षरः  ॥ म्न्स्_७५ ॥  
मञ्जुघोषो महानादस् त्रैलोक्यैकरवो महान्  ।  
आकाशधातुपर्यन्त- घोषो घोषवतां वरः  ॥ म्न्स्_७६ ॥  
इत्य् आदर्शज्ञानगाथाः पादेन सार्धं दश ।  
  
तथताभूतनैरात्म्य- भूतकोटिर् अनक्षरः  ।  
शून्यतावादिवृषभो गम्भीरोदारगर्जनः  ॥ म्न्स्_७७ ॥  
धर्मशङ्ख्यो महाशब्दो धर्मगण्डी महारणः  ।  
अप्रतिष्ठतनिर्वाणो दशदिग्धर्मदुन्दुभिः  ॥ म्न्स्_७८ ॥  
अरूपो रूपवान् अग्र्यो नानरूपो मनोमयः  ।  
सर्वरूपावभासश्रीर् अशेषप्रतिबिम्बधृक्  ॥ म्न्स्_७९ ॥  
अप्रधृष्यो महेशाख्यस् त्रैधातुकमहेश्वरः  ।  
समुच्छ्रितार्यमार्गस्थो धर्मकेतुर् महोदयः  ॥ म्न्स्_८० ॥  
त्रैलोक्यैककुमाराङ्गः स्थविरो वृद्धः प्रजापतिः  ।  
द्वात्रिंशल्लक्षणधरः कान्तस् त्रैलोक्यसुन्दरः  ॥ म्न्स्_८१ ॥  
लोकज्ञानगुणाचार्यो लोकाचार्यो विशारदः  ।  
नाथस् त्राता त्रिलोकाप्तः शरणं ताय्य् अनुत्तरः  ॥ म्न्स्_८२ ॥  
गगनाभोगसम्भोगः सर्वज्ञज्ञानसागरः  ।  
अविद्याण्डकोशसम्भेत्ता भवपञ्जरदारणः  ॥ म्न्स्_८३ ॥  
शमिताशेषसङ्क्लेशः संसारार्णवपारगः  ।  
ज्ञानाभिषेकमुकुटः सम्यक्सम्बुद्धभूषणः  ॥ म्न्स्_८४ ॥  
त्रिदुःखदुःखशमनस् त्र्यन्तो ऽनन्तस् त्रिमुक्तिगः  ।  
सर्वावरणनिर्मुक्त आकाशसमतां गतः  ॥ म्न्स्_८५ ॥  
सर्वक्लेशमलातितस् त्र्यध्वानध्वगतिं गतः  ।  
सर्वसत्त्वमहानागो गुणशेखरशेखरः  ॥ म्न्स्_८६ ॥  
सर्वोपाधिविनिर्मुक्तो व्योमवर्त्मनि सुस्थितः  ।  
महाचिन्तामणिधरः सर्वरत्नोत्तमो विभुः  ॥ म्न्स्_८७ ॥  
महाकल्पतरुः स्फीतो महाभद्रघटोत्तमः  ।  
सर्वसत्त्वार्थकृत् कर्ता हितैषी सत्त्ववत्सलः  ॥ म्न्स्_८८ ॥  
शुभाशुभज्ञः कालज्ञः समयज्ञः समयी विभुः  ।  
सत्त्वेन्द्रियज्ञो वेलज्ञो विमुक्तित्रयकोविदः  ॥ म्न्स्_८९ ॥  
गुणी गुणज्ञो धर्मज्ञः प्रशस्तो मङ्गलोदयः  ।  
सर्वमङ्गलमाङ्गल्यः कीर्तिर् लक्ष्मीर् यशः शुभः  ॥ म्न्स्_९० ॥  
महोत्सवो महाश्वासो महानन्दो महारतिः  ।  
सत्कारः सत्कृतिर् भूतिः प्रमोदः श्रीर् यशस्पतिः  ॥ म्न्स्_९१ ॥  
वरेण्यो वरदः श्रेष्ठः शरण्यः शरणोत्तमः  ।  
महाभयारिः प्रवरो निःशेषभयनाशनः  ॥ म्न्स्_९२ ॥  
शिखी शिखण्डी जटिलो जटी मौण्डी किरीटिमान्  ।  
पञ्चाननः पञ्चशिखः पञ्चचीरकशेखरः  ॥ म्न्स्_९३ ॥  
महाव्रतधरो मौञ्जी ब्रह्मचारी व्रतोत्तमः  ।  
महातपास् तपोनिष्ठः स्नातको गौतमो ऽग्रणीः  ॥ म्न्स्_९४ ॥  
ब्रह्मविद् ब्राह्मणो ब्रह्मा ब्रह्मनिर्वाणम् आप्तवान्  ।  
मुक्तिर् मोक्षो विमोक्षाङ्गो विमुक्तिः शान्तता शिवः  ॥ म्न्स्_९५ ॥  
निर्वाणं निर्वृतिः शान्तिः श्रेयो निर्याणम् अन्तगः  ।  
सुखदुःखान्तकृन् निष्ठा वैराग्यम् उपाधिक्षयः  ॥ म्न्स्_९६ ॥  
अजयो ऽनुपमो ऽव्यक्तो निराभासो निरञ्जनः  ।  
निष्कलः सर्वगो व्यापी सूक्ष्मो बीजम् अनाश्रवः  ॥ म्न्स्_९७ ॥  
अरजो विरजो विमलो वान्तदोषो निरामयः  ।  
सुप्रबुद्धो विबुद्धात्मा सर्वज्ञाः सर्ववित् परः  ॥ म्न्स्_९८ ॥  
विज्ञानधर्मतातीतो ज्ञान् अमद्वयरूपधृक्  ।  
निर्विकल्पो निराभोगस् त्र्यध्वसम्बुद्धकार्यकृत्  ॥ म्न्स्_९९ ॥  
अनादिनिधनो बुद्ध आदिबुद्धो निरन्वयः  ।  
ज्ञानैकचक्षुर् अमलो ज्ञानमूर्तिस् तथागतः  ॥ म्न्स्_१०० ॥  
वागीश्वरो महावादी वादिराड् वादिपुङ्गवः  ।  
वदतां वरो वरिष्ठो वादिसिंहो ऽपराजितः  ॥ म्न्स्_१०१ ॥  
समन्तदर्शी प्रमोद्यस् तेजोमाली सुदर्शनः  ।  
श्रीवत्सः सुप्रभो दीप्तिर् भा भासुरकरद्युतिः  ॥ म्न्स्_१०२ ॥  
महाभिषग्वरः श्रेष्थः शल्यहर्ता निरुत्तरः  ।  
अशेषभैषज्यतरुः क्लेशव्याधिर् महारिपुः  ॥ म्न्स्_१०३ ॥  
त्रैलोक्यतिलकः कान्तः श्रीमान् नक्षत्रमण्डलः  ।  
दशदिग्व्योमपर्य्यन्तो धर्मध्वजमहोच्छ्रयः  ॥ म्न्स्_१०४ ॥  
जगच्छत्रैकविपुलो मैत्रीकरुणमण्डलः  ।  
पद्मनृत्येश्वरः श्रीमान् रत्नच्छत्रो महाविभुः  ॥ म्न्स्_१०५ ॥  
सर्वबुद्धमहाराजः सर्वबुद्धात्मभावधृक्  ।  
सर्वबुद्धमहायोगः सर्वबुद्धैकशासनः  ॥ म्न्स्_१०६ ॥  
वज्ररत्नाभिषेकश्रीः सर्वरत्नाधिपेश्वरः  ।  
सर्वलोकेश्वरपतिः सर्ववज्रधराधिपः  ॥ म्न्स्_१०७ ॥  
सर्वबुद्धमहाचित्तः सर्वबुद्धमनोगतिः  ।  
सर्वबुद्धमहाकायः सर्वबुद्धसरस्वती  ॥ म्न्स्_१०८ ॥  
वज्रसूर्यो महालोको वज्रेन्दुविमलप्रभः  ।  
विरागादिमहारागो विश्ववर्णोज्ज्वलप्रभः  ॥ म्न्स्_१०९ ॥  
सम्बुद्धवज्रपर्यङ्को बुद्धसङ्गीतिधर्मधृक्  ।  
बुद्धपद्मोद्भवः श्रीमान् सर्वज्ञज्ञानकोषधृक्  ॥ म्न्स्_११० ॥  
विश्वमायाधरो राजा बुद्धविद्याधरो महान्  ।  
वज्रतीक्ष्नो महाखड्गो विशुद्धः परमाक्षरः  ॥ म्न्स्_१११ ॥  
दुःखच्छेदमहायान- वज्रधर्ममहायुधः  ।  
जिनजिग् वज्रगाम्भीर्यो वज्रबुद्धिर् यथार्थवित्  ॥ म्न्स्_११२ ॥  
सर्वपारमितापूरी सर्वभूमिविभूषणः  ।  
विशुद्धधर्मनैरात्म्यः सम्यग्ज्ञानेन्दुहृत्प्रभः  ॥ म्न्स्_११३ ॥  
मायाजालमहोद्योगः सर्वतन्त्राधिपः परः  ।  
अशेषवज्रपर्यङ्को निःशेषज्ञानकायधृक्  ॥ म्न्स्_११४ ॥  
समन्तभद्रः सुमतिः क्षितिगर्भो जगद्धृतिः  ।  
सर्वबुद्धमहागर्भो विश्वनिर्माणचक्रधृक्  ॥ म्न्स्_११५ ॥  
सर्वभावस्वभावाग्र्यः सर्वभावस्वभाववद्ःर्क्  ।  
अनुत्पादधर्मा विश्वार्थः सर्वधर्मस्वभावद्ःर्क्  ॥ म्न्स्_११६ ॥  
एकक्षणमहाप्रज्ञः सर्वधर्मावबोधधृक्  ।  
सर्वधर्माभिसमयो भूतान्तमुनिर् अग्रधीः  ॥ म्न्स्_११७ ॥  
स्तिमितः सुप्रसन्नात्मा सम्यक्सम्बुद्धबोधिधृक्  ।  
प्रत्यक्षः सर्वबुद्धानां ज्ञानार्चिः सुप्रभास्वरः  ॥ म्न्स्_११८ ॥  
इति प्रत्यवेक्षणज्ञानगाथाः द्वाचत्वारिंशत् ।  
  
इष्टार्थसाधकः परः सर्वापायविशोधकः  ।  
सर्वसत्त्वोत्तमो नाथः सर्वसत्त्वप्रमोचकः  ॥ म्न्स्_११९ ॥  
क्लेशसङ्ग्रामशूरैकः अज्ञानरिपुदर्पहा  ।  
धीः शृङ्गारधरः श्रीमान् वीरबीभत्सरूपधृक्  ॥ म्न्स्_१२० ॥  
बाहुदुण्डशताक्षेपः पदनिक्षेपनर्त्तनः  ।  
श्रीमच्छतभुजाभोग- गगनाभोगनर्त्तनः  ॥ म्न्स्_१२१ ॥  
एकपादतलाक्रान्त- महीमण्डतले स्थितः  ।  
ब्रह्माण्डशिखराक्रान्त- पादाङ्गुष्ठनखे स्थितः  ॥ म्न्स्_१२२ ॥  
एकार्थो ऽद्वयधर्मार्थः परमार्थो ऽविनश्वरः  ।  
नानाविज्ञप्तिरूपार्थश् चित्तविज्ञानसन्ततिः  ॥ म्न्स्_१२३ ॥  
अशेषभावार्थरतिः शून्यतारतिर् अग्रधीः  ।  
भवरागाद्यतीतश् च भवत्रयमहारतिः  ॥ म्न्स्_१२४ ॥  
शुद्धः शुभ्राभ्रधवलः शरच्चन्द्रांशुसुप्रभः  ।  
बालार्कमण्डलच्छायो महारागनखप्रभः  ॥ म्न्स्_१२५ ॥  
इन्द्रनीलाग्रसच्चीरो महानीलकचाग्रधृक्  ।  
महामणिमयूखश्रीर् बुद्धनिर्वाणभूषणः  ॥ म्न्स्_१२६ ॥  
लोकधातुशताकम्पी ऋद्धिपादमहाक्रमः  ।  
महास्मृतिधरस् तत्त्वश् चतुःस्मृतिसमाधिराट्  ॥ म्न्स्_१२७ ॥  
बोध्यङ्गकुसुमामोदस् तथागतगुणोदधिः  ।  
अष्टाङ्गमार्गनयवित् सम्यक्सम्बुद्धमार्गवित्  ॥ म्न्स्_१२८ ॥  
सर्वसत्त्वमहासङ्गो निःसङ्गो गगनोपमः  ।  
सर्वसत्त्वमनोजातः सर्वसत्त्वमनोजवः  ॥ म्न्स्_१२९ ॥  
सर्वसत्त्वेन्द्रियार्थज्ञः सर्वसत्त्वमनोहरः  ।  
पञ्चस्कन्धार्थतत्त्वज्ञः पञ्चस्कन्धविशुद्धधृक्  ॥ म्न्स्_१३० ॥  
सर्वनिर्याणकोटिस्थः सर्वनिर्याणकोविदः  ।  
सर्वनिर्याणमार्गस्थः सर्वनिर्याणदेशकः  ॥ म्न्स्_१३१ ॥  
द्वादशाङ्गभवोत्खातो द्वादशाकारशुद्धधृक्  ।  
चतुःसत्यनयाकारो अष्टज्ञानावबोधधृक्  ॥ म्न्स्_१३२ ॥  
द्वादशाकारसत्यार्थः षोडशाकारतत्त्ववित्  ।  
विंशत्याकारसम्बोधिर् विबुद्धः सर्ववित् परः  ॥ म्न्स्_१३३ ॥  
अमेयबुद्धनिर्माण- कायकोटिविभावकः  ।  
सर्वक्षणाभिसमयः सर्वचित्तक्षणार्थवित्  ॥ म्न्स्_१३४ ॥  
नानायाननयोपाय- जगदर्थविभावकः  ।  
यानत्रितयनिर्यात एकयानफले स्थिथः  ॥ म्न्स्_१३५ ॥  
क्लेशधातुविशुद्धात्मा कर्मधातुक्षयङ्करः  ।  
ओघोदधिसमुत्तीर्णो योगकान्तारनिःसृतः  ॥ म्न्स्_१३६ ॥  
क्लेशोपक्लेशसङ्क्लेश- सुप्रहीणसवासनः  ।  
प्रज्ञोपायमहाकरुणा अमोघजगदर्थकृत्  ॥ म्न्स्_१३७ ॥  
सर्वसञ्ज्ञाप्रहीणार्थो विज्ञानार्थो निरोधकृत्  ।  
सर्वसत्त्वमनोविषयः सर्वसत्त्वमनोगतिः  ॥ म्न्स्_१३८ ॥  
सर्वसत्त्वमनोऽन्तस्थस् तच्चित्तसमतां गतः  ।  
सर्वसत्त्वमनोह्लादी सर्वसत्त्वमनोरतिः  ॥ म्न्स्_१३९ ॥  
सिद्धान्तो विभ्रमापेतः सर्वभ्रान्तिविवर्जितः  ।  
निःसन्दिग्धमतिस् त्र्यर्थः सर्वार्थस् त्रिगुणात्मकः  ॥ म्न्स्_१४० ॥  
पञ्चस्कन्धार्थस् त्रिकालः सर्वक्षणविभावकः  ।  
एकक्षणाभिसम्बुद्धः सर्वबुद्धस्वभावधृक्  ॥ म्न्स्_१४१ ॥  
अनङ्गकायः कायाग्र्यः कायकोटिविभावकः  ।  
अशेषरूपसन्दर्शी रत्नकेतुर् महामणिः  ॥ म्न्स्_१४२ ॥  
इति समताज्ञानतथाश्चतुर्विंशतिः ।  
  
सर्वसम्बुद्धबोद्धव्यो बुद्धबोधिर् अनुत्तरः  ।  
अनक्षरो मन्त्रयोनिर् महामन्त्रकुलत्रयः  ॥ म्न्स्_१४३ ॥  
सर्वमन्त्रार्थजनको महाबिन्दुर् अनक्षरः  ।  
पञ्चाक्षरो महाशून्यो बिन्दुशून्यः षडक्षरः  ॥ म्न्स्_१४४ ॥  
सर्वाकारो निराकारः षोडशार्धार्धबिन्दुधृक्  ।  
अकलः कलनातीतश् चतुर्थध्यानकोटिधृक्  ॥ म्न्स्_१४५ ॥  
सर्वध्यानकलाभिज्ञाः समाधिकुलगोत्रवित्  ।  
समाधिकायः कायाग्र्यः सर्वसम्भोगकायराट्  ॥ म्न्स्_१४६ ॥  
निर्माणकायः कायान्ग्र्यो बुद्धनिर्माणवंशधृक्  ।  
दशदिग्विश्वनिर्माणो यथावज् जगदर्थकृत्  ॥ म्न्स्_१४७ ॥  
देवातिदेवो देवेन्द्रः सुरेन्द्रो दानवाधिपः  ।  
अमरेन्द्रः सुरगुरुः प्रमथः प्रमथेश्वरः  ॥ म्न्स्_१४८ ॥  
उत्तीर्णभवकान्तार एकः शास्ता जगद्गुरुः  ।  
प्रख्यातदशदिग्लोको धर्मदानपतिर् महान्  ॥ म्न्स्_१४९ ॥  
मैत्रीसन्नहसन्नद्धः करुणावर्मवर्मितः  ।  
प्रज्ञाखड्गधनुर्बाणः क्लेशाज्ञानरणञ्जहः  ॥ म्न्स्_१५० ॥  
मारारिर् मारजिद् वीरश् चतुर्मारभयान्तकृत्  ।  
सर्वमारचमूजेता सम्बुद्धो लोकनायकः  ॥ म्न्स्_१५१ ॥  
वन्द्यः पूज्यो ऽभिवाद्यश् च माननीयश् च नित्यशः  ।  
अर्चनीयतमो मान्यो नमस्यः परमो गुरुः  ॥ म्न्स्_१५२ ॥  
त्रैलोक्यैकक्रमगतिर् व्योमपर्य्यन्तविक्रमः  ।  
त्रैविद्यः श्रोत्रियः पूतः षडभिज्ञः षडनुस्मृतिः  ॥ म्न्स्_१५३ ॥  
बोधिसत्त्वो महासत्त्वो लोकातीतो महर्द्धिकः  ।  
प्रज्ञापारमितानिष्ठः प्रज्ञातत्त्वत्वम् आगतः  ॥ म्न्स्_१५४ ॥  
आत्मवित् परवित् सर्वः सवीर्यो ह्य् अग्रपुद्गलः  ।  
सर्वोपमाम् अतिक्रान्तो ज्ञेयो ज्ञानाधिपः परः  ॥ म्न्स्_१५५ ॥  
धर्मदानपतिः श्रेष्ठश् चतुर्मुद्रार्थदेशकः  ।  
पर्युपास्यतमो जगतां निर्याणत्रययायिनाम्  ॥ म्न्स्_१५६ ॥  
परमार्थविशुद्धश्रीस् त्रैलोक्यसुभगो महान्  ।  
सर्वसम्पत्करः श्रीमान् मञ्जुश्रीः श्रीमतां वरः  ॥ म्न्स्_१५७ ॥  
इति कृत्यानुष्ठानज्ञानगाथाः पञ्चदशः ।  
  
नमस् ते वरदवज्राग्र्य भूतकोटे नमो ऽस्तु ते  ।  
नमस् ते शून्यतागर्भ बुद्धबोधे नमोस्तु ते  ॥ म्न्स्_१५८ ॥  
बुद्धराग नमस् ते ऽस्तु बुद्धकाम नमो नमः  ।  
बुद्धप्रीते नमस् तुभ्यं बुद्धमोद नमो नमः  ॥ म्न्स्_१५९ ॥  
बुद्धस्मित नमस् तुभ्यं बुद्धहास नमो नमः  ।  
बुद्धवाच नमस् तुभ्यं बुद्धभाव नमो नमः  ॥ म्न्स्_१६० ॥  
अभवोद्भव नमस् तुभ्यं नमस् ते बुद्धसम्भव  ।  
गगनोद्भव नमस् तुभ्यं नमस् ते ज्ञानसम्भव  ॥ म्न्स्_१६१ ॥  
मायाजाल नमस् तुभ्यं नमस् ते बुद्धनाटक  ।  
नमस् ते सर्वसर्वेभ्यो ज्ञानकाय नमो ऽस्तु ते  ॥ म्न्स्_१६२ ॥  
  
[॥।]  
इयमसौ वज्रपाणेः वज्रधरभगवतो ज्ञानमूर्तेः सर्वतथागतज्ञानकायस्य मञ्जुश्रीज्ञानसत्त्वस्यावेणिकपरिशुद्धा नामसङ्गितिस्तवानुत्तरप्रीतिप्रासादमहोद्विल्य सङ्जननार्थह्ं, कायवाङ्मनोगुह्यपरिशुद्ध्यै, अपरिपूर्णपरिशुद्धभूमिपरिमितापुण्यज्ञानसम्भारपरिपूरिपरिशुद्ध्यै, अनधिगतानुत्तरार्थस्याधिगमाय, अप्राप्तस्य प्राप्त्यै, यावत्सर्वतथागतसर्वधर्मनेत्रीसन्धारणार्थं च मया देशिता, सम्प्रकाशिता, विवृता, विभजितोत्तानिकृता, अधिष्ठता चयं मया वज्रपाणे वज्रधर तव सन्ताने चित्ते सर्वमन्त्रधर्मताधिष्ठानेनेति  ॥ म्न्स्_१६३ ॥  
इति प्रथमचक्रस्येयमनुशंसा एकादश पदानि  
  
[॥।]  
अथ वज्रधरः श्रीमान् हृष्टतुष्टः कृताञ्जलिः  ।  
प्रणम्य नाथं सम्बुद्धं भगवन्तं तथागतं  ॥ म्न्स्_*१ ॥  
अन्यैश् च बहुभिर् नाथैर् गुह्येन्द्रैर् वज्रपाणिभिः  ।  
स सार्द्धं क्रोधराजानैः प्रोवाचोच्चैर् इदं वचः  ॥ म्न्स्_*२ ॥  
अनुमोदामहे नाथ साधु साधु सुभाषितम्  ।  
कृतो ऽस्माकं महान् अर्थः सम्यक्सम्बोधिप्रापकः  ॥ म्न्स्_*३ ॥  
जगतश् चाप्य् आनाथस्य विमुक्तिफलकाङ्क्षिणः  ।  
श्रेयो मार्गो विशुद्धो ऽयं मायाजालनयोदितः  ॥ म्न्स्_*४ ॥  
गम्भीरोदारवैपुल्यो महार्थो जगदर्थकृत्  ।  
बुद्धानां विषयो ह्य् एष सम्यक्सम्बुद्धभाषितः  ॥ म्न्स्_*५ ॥  
इत्य् उपसंहारगाथाः पञ्च  ।  
  
आर्थमायाजालषोडशसाहास्रिकान् महायोगतन्त्रान्तः पातिसमाधिजालपटलाद् भगवता श्रीशाक्यमुनिना भाषिता भगवतो मञ्जुश्रीज्ञानसत्त्वस्याद्वयपरमार्थ नामसङ्गीतिः परिसमाप्ता  ।  
  
  
# पण्डित रत्नकाजि वज्राचार्यस्य बौद्धस्तोत्रसङ्ग्रहोद्धृत  
# सङ्ग्रहकर्ता सम्पादकश्च जनार्दनशास्त्री पाण्डेयः  
# ई। सिङ्। लिख्यत, जयकर्त, यवद्वीप, सं। १४२३  
  
  
  
  
  
