---
title: 'Ksemendra: Narmamala'

---
## Intro

Ksemendra: Narmamala  

Ksemendra: Narmamala  

Based on the ed. by Fabrizia Baldissera: The Narmamālā of Kṣemendra. Critical Edition, Study and Translation.
  
[Beträge zur Südasienforschung. Südasien-Institut Universität Heidelberg 197]. Würzburg: Ergon, 2005.  

Input by Martin Straube
  
[GRETIL-Version: 2018-09-12]  

METRICS:
  
^ = short
  
- = long  

## पाठः

क्षेमेन्द्र: नर्ममाला  

प्रथमः परिहासः  

येनेदं स्वेच्छया सर्वं मायया मोहितं जगत् ।
  
स जयत्यजितः श्रीमान् कायस्थः परमेश्वरः ॥ क्नर्म्_१।१ ॥  

अस्ति स्वस्तिमतामग्र्यं मण्डितं बुधमण्डलैः ।
  
खण्डिताखण्डलावासदर्पं कश्मीरमण्डलम् ॥ क्नर्म्_१।२ ॥  

यस्मिन् प्राज्यभुजस्तम्भस्तम्भिताहितविक्रमः ।
  
त्रिविक्रम इव श्रीमाननन्तो बलिजिन्नृपः ॥ क्नर्म्_१।३ ॥  

तेन प्रजोपसर्गेषु वारितेषु विवेकिना ।
  
दुर्नियोगिषु ॥ ॥ ॥ नीतेषु स्मृतिशेषताम् ॥ क्नर्म्_१।४ ॥  

विदग्धचूडामणिना केनचित्केलिशालिना ।
  
विद्वद्गोष्ठीगरिष्ठेन कश्चित्सहृदयो जनः ॥ क्नर्म्_१।५ ॥  

हासायातीतकायस्थचरितं कर्तुमीरितः ।
  
करोति तत्प्रसङ्गेन दुराचारविडम्बनाम् ॥ क्नर्म्_१।६ ॥  

कृतविश्वप्रपञ्चाय नमो मायाविधायिने ।
  
उत्पत्तिस्थितिसंहारकारिणे पुरहारिणे ॥ क्नर्म्_१।७ ॥  

व्यापिने जन्महीनाय निर्गुणाय कलाभृते ।
  
सर्वाधिकारिणे सर्वकालकूटाशनाय ते ॥ क्नर्म्_१।८ ॥  

पुरा हतेषु दैत्येषु विष्णुना प्रभविष्णुना ।
  
दुःखितो दीर्घवैराग्यस्तद्गेहगणनापतिः ॥ क्नर्म्_१।९ ॥  

गत्वा वैतरणीतीरं तपो वार्षसहस्रकम् ।
  
स्वमूत्रचुलकाहारः सुरवैराच्चकार सः ॥ क्नर्म्_१।१० ॥  

तुष्टस्तमेत्य वरदः कलिः साक्षादभाषत ।
  
सर्वदेवविनाशाय गच्छ वत्स महीतलम् ॥ क्नर्म्_१।११ ॥  

अनेन कलमास्त्रेण मद्दत्तेन प्रहारिणा ।
  
विच्छिन्नदीपकुसुमान्धूपहीनान्निरम्बरान् ॥ क्नर्म्_१।१२ ॥  

भ्रष्टालयान्धूलिलिप्तान्हाहाभूतान्श्वभिर्वृतान् ।
  
करिष्यसि सुरान्सर्वान्भक्तपानीयकाङ्क्षिणः ॥ क्नर्म्_१।१३ ॥  

जगति ब्राह्मणानां च वृत्तिच्छेदे त्वया कृते ।
  
यज्ञच्छेदाद्विनङ्क्ष्यन्ति दिवि देवा न संशयः ॥ क्नर्म्_१।१४ ॥  

दैत्यक्षये कृते यस्माद्भवता दिवि रोदितम् ।
  
तस्मात्त्वं दिविरो नाम भुवि ख्यातो भविष्यसि ॥ क्नर्म्_१।१५ ॥  

मषी सकलमा यस्य काली कवलिताखिला ।
  
सदा सकलमायस्य तस्य सर्वार्थसिद्धिदा ॥ क्नर्म्_१।१६ ॥  

त्वद्वंशे ऽत्र भविष्यन्ति दैत्या दिविररूपिणः ।
  
यैरियं लब्धविभवैः पृथिवी न भविष्यति ॥ क्नर्म्_१।१७ ॥  

इत्युक्त्वान्तर्हिते तस्मिन्कलौ कल्मषमानसः ।
  
याति काले सुविपुले महीमवततार सः ॥ क्नर्म्_१।१८ ॥  

सौनिकेन प्रजातो ऽथ भूतले मर्मघातिना ।
  
स *कुद्दालिकभार्यायां जगदुन्मूलनव्रतः ॥ क्नर्म्_१।१९ ॥  

तीक्ष्णैस्तदन्वये जातैः सर्ववृत्तिविलोपिभिः ।
  
रूक्षैर्न कस्यचिन्मित्रैः पापैः सर्वापहारिभिः ॥ क्नर्म्_१।२० ॥  

कल्पान्तैरिव सर्वत्र ग्रस्तस्थावरजङ्गमैः ।
  
मषीविलिप्तसर्वाङ्गैः कालेनालिङ्गितैरिव ॥ क्नर्म्_१।२१ ॥  

अधोगतैर्मृदुतरैः स्तब्धैरभ्युद्गतैः क्षणात् ।
  
पुरीषैरिव कायस्थैः कायस्थैर्दोषकारिभिः ॥ क्नर्म्_१।२२ ॥  

सेवाकाले बहुमुखैर्लुब्धकैर्बहुबाहुभिः ।
  
वञ्चने बहुमायैश्च बहुरूपैः सुरारिभिः ॥ क्नर्म्_१।२३ ॥  

व्याप्तासु नगरग्रामपुरपत्तनभूमिषु ।
  
तस्मिन्काले मषीलिप्तकलमेन खमुल्लिखन् ॥ क्नर्म्_१।२४ ॥  

ननर्त कर्तरीहस्तो भूर्जप्रावरणः कलिः ।
  
भस्त्राकक्ष्याभिधानो ऽयं सर्वभक्षो महासुरः ।
  
जातो जगत्क्षयायेति पिशाचनिचया जगुः ॥ क्नर्म्_१।२५ ॥  

देवापहारिणा तेन गोघासलवणच्छिदा ।
  
भुज्यते पीयते भूरि दिविरेण दिवानिशम् ॥ क्नर्म्_१।२६ ॥  

भक्त्या भगवतो विष्णोस्त्रैलोक्याक्रमणे पुरा ।
  
धर्मः प्रयातो द्रवतां मषीरूपेण तिष्ठति ॥ क्नर्म्_१।२७ ॥  

देवनागमनुष्याणां नित्यनैमित्तिकच्छिदः ।
  
तस्य कायस्थनाथस्य त्रैलोक्याक्रमणे पुनः ॥ क्नर्म्_१।२८ ॥  

कलिः प्रयातो द्रवतां मषीरूपेण तिष्ठति ।
  
यथा स्वर्गप्रदा गङ्गा तथैषा नरकप्रदा ॥ क्नर्म्_१।२९ ॥  

व्यथितः प्रथितैर्ग्रामैर्निगडैर्लगुडैस्तथा ।
  
भयाद्वैराग्यमापन्नः स बभूव महाव्रती ॥ क्नर्म्_१।३० ॥  

भग्नव्यथो ऽथ सन्त्यज्य व्रतं प्रायाद्दिगन्तरम् ।
  
कालेन विस्मृतो ऽभ्येत्य भूर्जज्ञो ऽलीकनिःस्पृहः ॥ क्नर्म्_१।३१ ॥  

क्रमाद्ग्रामनियोगेन नगरे गणनापतेः ।
  
दम्भसम्भावितः प्राप गृहकृत्यं विधेर्वशात् ॥ क्नर्म्_१।३२ ॥  

तस्यानुजीविभिः क्रूरैरनुवर्तनजीविभिः ।
  
वसुहीना वसुमती कृता प्रकटतस्करैः ॥ क्नर्म्_१।३३ ॥  

दम्भध्वजो निष्प्रपञ्चो लुब्धकः कलमाकरः ।
  
सूचीमुखो भूर्जगुप्तो महीमण्डश्च दुःसहाः ॥ क्नर्म्_१।३४ ॥  

दैत्यावताराः सप्तैते तन्माहात्म्यान्नियोगिनः ।
  
लुण्ठ्या वध्याश्च पूज्या ये सर्व इत्यवदन्मदात् ॥ क्नर्म्_१।३५ ॥  

उपतापो वज्रपातः परिघो द्वारभञ्जकः ।
  
धूमकेतुः कपिमुखः कुक्षिभेदो गृहोल्मुकः ॥ क्नर्म्_१।३६ ॥  

अष्टौ पिशाचास्तस्यैते भटमुख्याः पुरःसराः ।
  
मर्त्यलोकविनाशाय बभ्रमुर्यष्टिपाणयः ॥ क्नर्म्_१।३७ ॥  

स वृतः सेवकशतैः सदा दम्भहरार्चने ।
  
स्तोत्रं पठति हाहेति कुर्वन्सास्रुविलोचनः ॥ क्नर्म्_१।३८ ॥  

सुगिरा चित्तहारिण्या पश्यन्त्या दृश्यमानया ।
  
ह्यः कियन्तो मया दत्ताः प्रायस्था विजयेश्वरे ॥ क्नर्म्_१।३९ ॥  

जयत्युल्लासितानन्तमहिमा परमेश्वरः ।
  
आदौ स्थितानामुपरि प्रयान्त्वेते त्रिसप्ततिः ॥ क्नर्म्_१।४० ॥  

यः स्फीतः श्रीदयाबोधपरमानन्दसम्पदा ।
  
प्रायस्थाने मृता भट्टाः कृष्यन्तां गुल्फदामभिः ॥ क्नर्म्_१।४१ ॥  

विद्योद्द्योतितमाहात्म्यः स जयत्यपराजितः ।
  
निर्धामधूमकर्तारो ग्रामान्यान्तु नियोगिनः ॥ क्नर्म्_१।४२ ॥  

सर्वानन्दस्वरूपाय सर्वमङ्गल्यहेतवे ।
  
सर्वस्वहरणं कृत्वा वध्या दण्डनिषेधिनः ॥ क्नर्म्_१।४३ ॥  

सर्वक्लेशापहर्त्रे च चिद्रूपब्रह्मणे नमः ।
  
पीडिताः प्रस्रवन्त्येव प्रजा गुग्गुलुबीजवत् ॥ क्नर्म्_१।४४ ॥  

इत्यादिस्तोत्रमुखरो घण्टाबधिरिताखिलः ।
  
समादिश्याविशच्चाशु नियोगिनिबिडां सभाम् ॥ क्नर्म्_१।४५ ॥  

मरीचः प्रथितस्थानमास्थितो जनदुष्कृतैः ।
  
ददर्श दूरादायान्तं कार्यदूतं नियोगिनम् ॥ क्नर्म्_१।४६ ॥  

पदाल[ग्ना]शिवं देवगृहोच्चाटनचाक्रिकम् ।
  
सुसूक्ष्मदलविन्यासविभागोन्नतटुप्पिकम् ॥ क्नर्म्_१।४७ ॥  

अतसीकुसुमच्छायं मृदुस्पर्शाङ्गरक्षिकम् ।
  
जात्यकस्तूरिकामोदस्थूलतूलपटीवृतम् ॥ क्नर्म्_१।४८ ॥  

हस्ताङ्गुलीन्यस्तहैमत्रिगुणावर्तवालिकम् ।
  
दूराध्वक्लमसोच्छ्वासात्कुर्वाणं विकृतीर्मुखे ॥ क्नर्म्_१।४९ ॥  

दृष्ट्वा पिशुनमायान्तं तं भागवतमन्तिके ।
  
उत्थाय हर्षादालम्ब्य पाणौ पार्श्वे न्यवेशयत् ॥ क्नर्म्_१।५० ॥  

इति गृहकृत्याधिपतिः ।  

पिशुनेभ्यो नमस्तेभ्यो यत्प्रसादान्नियोगिनः ।
  
दूरस्था अपि जायन्ते सहस्रश्रोत्रचक्षुषः ॥ क्नर्म्_१।५१ ॥  

सो ऽब्रवीत्त्वामहं श्रुत्वा स्थितं शक्तिमतां धुरि ।
  
प्राप्तो देवगृहादेष राशिमार्गप्रदर्शकः ॥ क्नर्म्_१।५२ ॥  

वस्त्रालङ्काररत्नादि यत्किञ्चिद्देववेश्मसु ।
  
विद्यमानमशेषं तत्करिष्ये प्रकटं तव ॥ क्नर्म्_१।५३ ॥  

विजयेश्वरवाराहमार्तण्डादिषु विद्यते ।
  
त्वद्भाग्योपचयाद्राशिरपोष्यपरिपूरकः ॥ क्नर्म्_१।५४ ॥  

अभीरुरपवादेषु निःशङ्कः पातकेषु च ।
  
तत्र तीक्ष्णो भृशं शश्वत्क्रियतां परिपालकः ॥ क्नर्म्_१।५५ ॥  

स चास्ति भुवि विख्यातः कायस्थो भवता समः ।
  
विना धनं विनायासं सर्वस्वहरणं विना ॥ क्नर्म्_१।५६ ॥  

ब्रह्महत्या न गण्यन्ते गोवधेषु कथैव का ।
  
प्रभुभक्तिकृता येन मूलादुन्मूल्यते जनः ॥ क्नर्म्_१।५७ ॥  

अन्ये ऽपि सन्ति सर्वत्र तद्विधस्तु न लभ्यते ।
  
नीतः स्वजनको येन निधनं बन्धने धनी ॥ क्नर्म्_१।५८ ॥  

यदि नाम भवत्पुण्यैः स समेष्यति मद्गिरा ।
  
तत्स्वगेहं निधानानां विद्धि स्वच्छन्दमन्दिरम् ॥ क्नर्म्_१।५९ ॥  

इति ब्रुवाणमसकृत्कर्णे विहितसंविदम् ।
  
महत्तमस्तमवदत्तूर्णमानीयतामिति ॥ क्नर्म्_१।६० ॥  

ततः स सत्वरं द्वित्रैरादराय गतागतैः ।
  
तमानिनाय निश्चित्य पापिनं परिपालकम् ॥ क्नर्म्_१।६१ ॥  

इति चाक्रिकः पुंश्चलको वा ।  

काष्ठस्तब्धोन्नतग्रीवः सनिःस्पन्दोर्ध्वलोचनः ।
  
कामलाहरितच्छायशिरःशाटककञ्चुकः ॥ क्नर्म्_१।६२ ॥  

लम्बमानेन महतामेध्यक्रोडानुकारिणा ।
  
*उदरेण दरेणेव व्याप्तः पिशितवेश्मना ॥ क्नर्म्_१।६३ ॥  

तीव्रदर्पो महाकोपः प्राणहृन्निष्प्रतिक्रियः ।
  
सोपद्रवः सोपतापः सन्निपात इव ज्वरः ॥ क्नर्म्_१।६४ ॥  

स महान्तं समासाद्य दुःसहं दंशनं विटम् ।
  
लीलयैव वशीकृत्य लेभे देवगृहान्बहून् ॥ क्नर्म्_१।६५ ॥  

ततो मूर्तैरिवायासैः सहसैव पुरःसरैः ।
  
अर्घ वेलां ययौ कर्तुमसङ्ख्यैः परिवारितः ॥ क्नर्म्_१।६६ ॥  

काचरो ऽयं हिरण्याक्षः पूर्ववैरमनुस्मरन् ।
  
देवानवाप्तः संहर्तुमिति तं बुबुधे जनः ॥ क्नर्म्_१।६७ ॥  

भयात्पलाय्य यातेषु धनिकेषु सुरालयात् ।
  
तमयुः पुनरक्षीणा देवागारनिवासिनः ॥ क्नर्म्_१।६८ ॥  

भटैरर्गलितद्वारकवाटस्फोटनाकुलैः ।
  
प्रारब्धे गृहभाण्डादिविलुण्ठनमहोत्सवे ॥ क्नर्म्_१।६९ ॥  

सहसा हृतवस्त्राणां गृहिणीनां समाययौ ।
  
सन्त्रस्तबालकानां च करुणो रोदनध्वनिः ॥ क्नर्म्_१।७० ॥  

इति परिपालकः ।  

अथाययौ चिरावाप्तबहुहर्षस्खलद्गतिः ।
  
कृशः शनैश्चराकारो धूसरः क्षुत्क्षतोदरः ॥ क्नर्म्_१।७१ ॥  

बहुच्छिद्रशिरःशाटलडत्पर्यन्ततूस्तकः ।
  
शतचक्रलिकास्यूतमललिप्ताङ्गरक्षकः ॥ क्नर्म्_१।७२ ॥  

शीर्णजीर्णपटीगुप्तकक्ष्यानियमिताञ्चलः ।
  
याचितानीतसंशुष्कपाद[त्र]व्यथितः खलः ॥ क्नर्म्_१।७३ ॥  

लेखाधिकारी निःस्वो ऽपि लेखसंस्कारगर्वितः ।
  
परिपालकनिर्दिष्टो वायुभक्ष इवोरगः ॥ क्नर्म्_१।७४ ॥  

तद्गेहिनी शीर्णवस्त्रख[ण्डा]वृतकटीतटा ।
  
कज्जलालिप्तनासाग्रा लडन्मृत्कर्णभूषणा ॥ क्नर्म्_१।७५ ॥  

क्षुधितापत्यकुपिता शूर्पार्धावृतमस्तका ।
  
समुत्थाय सशूत्कारं कषन्ती बहुशः स्फिजौ ॥ क्नर्म्_१।७६ ॥  

पत्यौ चिरात्प्राप्तपदे हृष्टादाय यतस्ततः ।
  
॥क्षेपापूपधूपाद्यैर्गणाधिपमपूजयत् ॥ क्नर्म्_१।७७ ॥  

सो ऽप्यनेकार्थसन्देशानाकर्ण्यावहितः प्रभोः ।
  
दाप्यप्रसारितकरो लेखानस्खलितो ऽलिखत् ॥ क्नर्म्_१।७८ ॥  

धावत्कलमचीत्कारतारः कपिरिवाहतः ।
  
दीनारान्गणयन्नाशु ददौ लेखशतद्वयम् ॥ क्नर्म्_१।७९ ॥  

परिपालकपादानां यत्किञ्चिदुपयुज्यते ।
  
दर्वी बृसी पटलिका कुण्डभाण्डकरण्डिका ॥ क्नर्म्_१।८० ॥  

इत्यादिलेखदानेन प्रसिद्धिं परमां गतः ।
  
सो ऽचिरेणाभवत्पुष्टः पूर्णपाणिर्मदोद्धतः ॥ क्नर्म्_१।८१ ॥  

लेखपत्त्राणि विगलल्लोचनः परिवाचयन् ।
  
चकार विकृतीस्तास्ता नानाभ्रूनेत्रकुञ्चनैः ॥ क्नर्म्_१।८२ ॥  

इति लेखकोपाध्यायः ।  

ततो गृहीतमध्यस्थच्छत्त्रभङ्गव्यवस्थया (?) ।
  
आययौ गञ्जदिविरो भट्टभागवतार्थितः ॥ क्नर्म्_१।८३ ॥  

स प्रायस्थखलीकारान्मानी सन्त्यक्तकर्पटः ।
  
शिरःशाटकविन्यासश्वित्रितार्धललाटभूः ॥ क्नर्म्_१।८४ ॥  

सर्वदेवगृहग्रामराशिसंहारतत्परः ।
  
रज्जुशेषीकृताशेषनिर्जर॥रिपालकः ॥ क्नर्म्_१।८५ ॥  

स प्राप्य प्रददौ दीर्घां शरत्षण्मासकल्पनाम् ।
  
यस्या मध्ये ऽस्ति लिखितं सार्धं लक्षचतुष्टयम् ॥ क्नर्म्_१।८६ ॥  

स्वार्थोपायं ततः पृष्टस्तेन स्वीकारसंविदा ।
  
उवाच भागसन्तोषात्किञ्चित्सद्भावमास्थितः ॥ क्नर्म्_१।८७ ॥  

अस्मिन्देवगृहे ते ते प्रसिद्धाः परिपालकाः ।
  
विक्रीतनिजसर्वस्वाः प्रयाता मद्विरोधिनः ॥ क्नर्म्_१।८८ ॥  

भवतो ऽद्य तु कर्तव्या स्नेहादुपकृतिर्मया ।
  
कुलाचार्यः स भगवानेको हि गुरुरावयोः ॥ क्नर्म्_१।८९ ॥  

स्वीकृतैरिह दानेन पञ्चषैश्चाक्रिकाशिवैः ।
  
भुज्यते निखिलं देवद्रव्यं भुक्तिश्च पार्षदी ॥ क्नर्म्_१।९० ॥  

विक्रीतशेषं यत्किञ्चिद्विद्यते सुरमण्डले ।
  
तन्मतेनैव तत्सर्वं भुज्यते निजवत्त्वया ॥ क्नर्म्_१।९१ ॥  

तथा हि ताम्रजः पूर्वं महान् नीतो घटो मया ।
  
भक्तितस्तच्छतांशेन कृता घण्टा सुरालये ॥ क्नर्म्_१।९२ ॥  

कालेन घण्टां विक्रीय तदंशेन कृता घटी ।
  
क्रमेण भक्षिता सापि कृता शेषेण घण्टिका ॥ क्नर्म्_१।९३ ॥  

चिरं सञ्चूर्णिता सापि कृता सूक्ष्मझिलीमली ।
  
इति कृत्वा ततः स्तोकघण्टांशः परिपालितः ॥ क्नर्म्_१।९४ ॥  

एवं चतुर्भुजा लुण्ठिः क्रियते शिवपूजया ।
  
सन्ति धान्यसहस्राणि क्रियतां भवतात्र तु ।
  
क्रयविक्रयिका नाम ततो विज्ञप्यसे मया ॥ क्नर्म्_१।९५ ॥  

इत्युपायशतैस्तैस्तैस्तदुक्तैः परिपालकः ।
  
*जरठाखुरिवाक्षोटं शून्यं चक्रे सुरालयम् ॥ क्नर्म्_१।९६ ॥  

इति गञ्जदिविरः ।  

अथान्यराशिप्रवणः प्रवीणः साधुलुण्ठने ।
  
आपत्प्रशमनं प्राप ग्रामं तस्मान्नियोगवित् ॥ क्नर्म्_१।९७ ॥  

तस्यावस्करसञ्छन्नमहारौरवसोदरे ।
  
खण्डस्फुटितनासाग्रवारिधानीमहाधने ॥ क्नर्म्_१।९८ ॥  

दामप्रोतजरद्द्वारस्खलत्खडखडारवे ।
  
यस्य स्थितिरभूद्गेहे कुकुट्टीकोटरोदरे ॥ क्नर्म्_१।९९ ॥  

दग्धकम्बलिकाखण्डकृतमुण्डावगुण्ठनः ।
  
श्वजग्धजीर्णशीर्णाग्रोपानत्खञ्जः शनैर्व्रजन् ॥ क्नर्म्_१।१०० ॥  

कर्पटीतिलमृद्दर्भपवित्रार्घसमुद्गकैः ।
  
दारुपात्त्रीं वहन्पूर्णां भग्नामाखुविखण्डिताम् ॥ क्नर्म्_१।१०१ ॥  

स्नायी जपोच्चलत्कूर्चः सदाचारपदे स्थितः ।
  
दिनार्धमपठत्स्तोत्रं गत्वा यः सुरमन्दिरम् ॥ क्नर्म्_१।१०२ ॥  

गोप्रदक्षिणकृद्विप्रप्रणतो द्वादशीव्रतः ।
  
ददौ दीनजने मार्गे यत्नेनैककपर्दिकाम् ॥ क्नर्म्_१।१०३ ॥  

तस्यैव दैवादायातकार्यस्याशु नियोगिनः ।
  
उपस्करणभाण्डादिपरिपूर्णमभूद्गृहम् ॥ क्नर्म्_१।१०४ ॥  

शिशिरे यस्य नाङ्गारं प्रददुः प्रातिवेश्मिनः ।
  
अयाचितं ददुस्तस्य वस्त्रालङ्करणेप्सितम् ॥ क्नर्म्_१।१०५ ॥  

ततः सुधाधवलितं तस्य सम्मार्जिताङ्गनम् ।
  
बहुदासमभूद्गेहं सिन्दूरोदरमन्दिरम् ॥ क्नर्म्_१।१०६ ॥  

मिष्टभोजनसञ्जातनवलावण्यसच्छविः ।
  
तस्याभूत्तरुणी भार्या दि[नै]रप्सरसः समा ॥ क्नर्म्_१।१०७ ॥  

ततो ऽपि व्रजतो ग्रामं करण्डशयनादिकम् ।
  
निर्ययौ पुरतश्छत्त्रं कलशं ताम्रकुण्डकम् ॥ क्नर्म्_१।१०८ ॥  

शक्तिः पतद्ग्रहो घण्टा ताम्रपात्रमुपानहौ ।
  
करिका भगवत्पादा भूर्जभस्त्राथ स्रुक्स्रुवौ ॥ क्नर्म्_१।१०९ ॥  

अक्षसूत्रं मषीभाण्डं दर्पणः स्नानशाटिका ।
  
सम्पुटीटुप्पिकाखड्गाः पादुके मन्त्रपुस्तिका ॥ क्नर्म्_१।११० ॥  

नक्षत्रपत्त्रिका खड्गपत्रं लोहितकम्बलः ।
  
पवित्रसूत्रकं तन्त्री सूची कलमकर्तरी ॥ क्नर्म्_१।१११ ॥  

वचा जतुमयी रक्षा क्षुरिका योगपट्टकः ।
  
स्तोत्रमन्त्राणि गङ्गामृद्बिल्वमुच्छिष्टफालकम् ॥ क्नर्म्_१।११२ ॥  

इत्येकीकृत्य तस्याग्रे भाण्डोपस्करणं ययौ ।
  
इतस्ततः समानीतमपुनर्दानचेतसा ॥ क्नर्म्_१।११३ ॥  

उच्चैःकृतलतापाणिर्भाटकानीतघोटकः ।
  
झाङ्कारपार्ष्णिप्रहतिर्वदनेनाञ्चता मुहुः ॥ क्नर्म्_१।११४ ॥  

सन्तर्जयन्निव जनं ज्यो॥र्तमिव कुर्वता ।
  
शिथिलस्थूलवसनः स ययौ पुरमुत्फलन् ॥ क्नर्म्_१।११५ ॥  

प्रविवेश ततो ग्रामं सुधौतसितकर्पटः ।
  
क्षयाय ग्राम्यमत्स्यानां वृद्धो बक इवागतः ॥ क्नर्म्_१।११६ ॥  

अथ भोजनचर्यादिव्यपदेशैः सहस्रशः ।
  
तस्य यक्षेश्वरस्येव निधानान्याययुः पुरः ॥ क्नर्म्_१।११७ ॥  

योगी हरणचिन्तासु प्रयोगी भूर्जयोजने ।
  
वियोगी निजदाराणां भोगी नरकसम्पदाम् ॥ क्नर्म्_१।११८ ॥  

नोपयोगी फलोत्पत्तौ दोषोद्योगी तु केवलम् ।
  
अशो[कः] सततं रोगी नियोगी जयति प्रभुः ॥ क्नर्म्_१।११९ ॥  

वृक्षारोहसहस्रेषु प्रायःक्लान्तशतेषु च ।
  
ग्रामे तस्य विपन्नेषु नरकप्रतिमाभवत् ॥ क्नर्म्_१।१२० ॥  

गवां दण्डाय यश्चक्रे निधनावधिबन्धनम् ।
  
का नाम गणना तस्य नृषु सर्वापराधिषु ॥ क्नर्म्_१।१२१ ॥  

सर्वस्वहरणं बन्धो निग्रहो गृहभञ्जनम् ।
  
इति तस्य मुखाद्घोरं न चचाल वचः सदा ॥ क्नर्म्_१।१२२ ॥  

पञ्चषाः सततं तस्य करभा इव भारिकाः ।
  
घृतमाक्षिकदीनारमरिचार्द्रकसैन्धवम् ॥ क्नर्म्_१।१२३ ॥  

मुद्गकम्बलमायूरोपानन्मेषविहङ्गमम् ।
  
बिसद्राक्षामधुघटाक्षोटपर्यङ्कपीठिकम् ॥ क्नर्म्_१।१२४ ॥  

कांस्यताम्रायसानेकगृहोपस्करणादिकम् ।
  
निन्युस्तत्तदविश्रान्ता गृहं यच्चावदद्वचः ॥ क्नर्म्_१।१२५ ॥  

दण्डत्याजनलेखांश्च स प्राप्तान्स्वामिनो ऽन्तिकात् ।
  
साधिक्षेपं सथूत्कारं चकार तिलशो नखैः ॥ क्नर्म्_१।१२६ ॥  

नित्यं मांसघृताहारः स राजपुरुषे स्थिते ।
  
भुङ्क्ते विलवणं दम्भादेको मुद्गपलद्वयम् ॥ क्नर्म्_१।१२७ ॥  

इति मार्गपतिर्व्यापारिको वा ।  

निरस्य मूलदिविरं चौर्याणामचिकित्सकम् ।
  
चकार वारिकं सो ऽथ चिकित्साचतुरं परम् ॥ क्नर्म्_१।१२८ ॥  

स मुक्तो बन्धनात्तेन क्षिप्रं द्वादशवार्षिकात् ।
  
लिलेख कूटकपटं प्रकटाक्षरकोविदः ॥ क्नर्म्_१।१२९ ॥  

कृत्ताङ्गुष्ठः स वामेन पाणिना दिविरो रहः ।
  
खल॥स्य गृहं गत्वा विदधे भूर्जयोजनम् ॥ क्नर्म्_१।१३० ॥  

गृहीत्वा मद्यकलशं स जानुयुगलान्तरे ।
  
मुहुर्मुहुः परिमितं पिबन्बहुतरं शनैः ॥ क्नर्म्_१।१३१ ॥  

लिलेख चीरीचीत्कारतारं कलमरेखया ।
  
अन्त्याङ्गुल्या सनिर्घोषं लालयोत्पुंसिताक्षरः ॥ क्नर्म्_१।१३२ ॥  

विलुम्पन्विप्रगोदेवनित्यनैमित्तिकव्ययम् ।
  
श्रीचर्मकारगुरुणा रुग्णनाथेन भाषितम् ॥ क्नर्म्_१।१३३ ॥  

शिवभक्तिभराक्रन्दं मुहुर्गायन्खरस्वरः ।
  
यूकाः पिषन्नखाग्रेण मुहुरुच्चित्य कम्बलात् ॥ क्नर्म्_१।१३४ ॥  

मुहुर्निःश्वस्य निःश्वस्य निन्दन्संसारचेष्टितम् ।
  
व्ययेन स समीकुर्वन्प्रवेशं हर्षनिर्भरः ॥ क्नर्म्_१।१३५ ॥  

आविष्ट इव वेतालश्चकम्पे मद्यघूर्णितः ।
  
उत्सरत्पटलीमिश्रकङ्कावलयमालितः ॥ क्नर्म्_१।१३६ ॥  

स्थूलभूर्जफडत्कारस्फारवाद्यरसाकुलः ।
  
कर्परीच्छिद्रनिर्यातव्यावल्गिवृषणद्वयः ॥ क्नर्म्_१।१३७ ॥  

लुठत्पूर्णमषीभाण्डच्छटाच्छुरितविग्रहः ।
  
ननर्त दिविरः क्षीबो नग्नो भग्नबृसीघटः ॥ क्नर्म्_१।१३८ ॥  

धूसरो मलदिग्धाङ्गः स पिशाच इवोत्थितः ।
  
जनजीवापहारेण ननन्द मदनिर्भरः ॥ क्नर्म्_१।१३९ ॥  

कक्षाकुट्टनसङ्घट्टटाङ्कारा॥जकारिणः ।
  
स्कन्धवाद्यरसः को ऽपि तस्याभून्निर्जने चिरम् ॥ क्नर्म्_१।१४० ॥  

इति ग्रामदिविरः ।  

व्यापृतो ऽप्यनिशं तेन दिविरेणापहारिणा ।
  
वातेनेवानलः सार्धं जज्वाल जनकाननम् ॥ क्नर्म्_१।१४१ ॥  

अचिरादथ संवृत्ते गृहे तस्य महाधने ।
  
अलङ्कृता माल्यवती ताम्बूलदलनव्रता ॥ क्नर्म्_१।१४२ ॥  

गृहिणी दर्पणपरा राजमार्गावलोकिनी ।
  
बभार तद्विरहिता भूपालललनामदम् ॥ क्नर्म्_१।१४३ ॥  

हारो भारायते हेमताटङ्कं मे न वल्लभम् ।
  
धिग्वणिग्वनितायोग्यां गुर्वीं कनकसूत्रिकाम् ॥ क्नर्म्_१।१४४ ॥  

एकैवैकावली कान्ता ललितेयं प्रिया मम ।
  
इति दर्पगिरा तस्या नाभवत् कस्य विस्मयः ॥ क्नर्म्_१।१४५ ॥  

अहो भगवती कार्यसर्वसिद्धिप्रदा मषी ।
  
अहो प्रबलवान्को ऽपि कलमः कमलाश्रयः ॥ क्नर्म्_१।१४६ ॥  

या पपौ याचितं चामं भग्नस्यूताश्मभाजने ।
  
तयैव पीयते रौप्यपात्रे कस्तूरिकामधु ॥ क्नर्म्_१।१४७ ॥  

इत्यधस्तां समालोक्य हर्म्ये कायस्थसुन्दरीम् ।
  
तत्प्रातिवेश्मिकसुताः कुलीना जगुरङ्गनाः ॥ क्नर्म्_१।१४८ ॥  

[इति] नर्ममालायां प्रथमः परिहासः ॥  

द्वितीयः परिहासः  

सापि बालकुरङ्गाक्षी यौवनेन प्रमाथिना ।
  
भिद्यमानेव दर्पेण न ददर्श वसुन्धराम् ॥ क्नर्म्_२।१ ॥  

श्वश्रूजनविरुद्धा सा तरुणप्रातिवेश्मिका ।
  
परिहासकथाशीला गीतवाद्यानुरागिणी ॥ क्नर्म्_२।२ ॥  

चारुसौरभलिप्ताङ्गी न सा जग्राह कञ्चुकम् ।
  
दर्शयन्ती स्तनाभोगमर्धस्रस्तशिर्ॐशुका ॥ क्नर्म्_२।३ ॥  

जृम्भमाणा परावृत्त्य साचीकृतविलोचना ।
  
जनमैक्षत लोलाक्षी वलितत्रिवलीलता ॥ क्नर्म्_२।४ ॥  

अयत्नसाध्यां तां वीक्ष्य विटा ललितलोचनाम् ।
  
बभ्रमुस्तद्गृहोपान्ते निर्व्यापारगतागताः ॥ क्नर्म्_२।५ ॥  

चिरं तदर्थिनश्चित्रवस्त्र*वेषविभूषिताः ।
  
सुगन्धितैलताम्बूलधूपादिव्ययकारिणः ॥ क्नर्म्_२।६ ॥  

नियोगिधनबद्धाशाः स्त्रीरत्नप्राप्तिसोत्सुकाः ।
  
सस्मिताक्षिनिकोचादिविकारशतकारिणः ॥ क्नर्म्_२।७ ॥  

तज्ज्ञैरप्यपरिज्ञातपदाश्छिद्रप्रतीक्षिणः ।
  
दंशकामा भुजङ्गास्ते लीलाकुटिलगामिनः ॥ क्नर्म्_२।८ ॥  

शून्यां देवकुटीं गत्वा प्रसिद्धाः पारदारिकाः ।
  
द्वित्रास्तत्सङ्गमोपायं प्रातिवेश्म्या व्यचिन्तयन् ॥ क्नर्म्_२।९ ॥  

एको ऽवदत्तत्र विटः सुलभैषा न संशयः ।
  
खल्वाटं तुन्दिलं वृद्धं स्वपतिं सहते कथम् ॥ क्नर्म्_२।१० ॥  

नित्यप्रवासिनं लुब्धमीर्ष्यालुं सुरतासहम् ।
  
मत्तच्छागमदामोदं बहलष्ठीविनं शठम् ॥ क्नर्म्_२।११ ॥  

सुतोपरोधोवन्ध्याया नास्या न च वयःक्षयः ।
  
न च दुःखाभिभूतासौ रागदग्धा न लक्ष्यते ॥ क्नर्म्_२।१२ ॥  

एतैर्हि दोषैर्नायान्ति दुःशीला अपि योषितः ।
  
अपरः प्राह भवता साभिप्रायं विचिन्तितम् ।
  
प्रत्यासत्त्या परिचये किन्तु यत्नो विधीयताम् ॥ क्नर्म्_२।१३ ॥  

विवाहयज्ञतीर्थादिदेवयात्रोत्सवैर्विना ।
  
न लभ्यते परिचयः परदारोपसर्पणे ॥ क्नर्म्_२।१४ ॥  

सुचिरं प्रेक्षणं लोलकुन्तलोत्तालनं मुहुः ।
  
तत्सम्बद्धाः सापदेशाः कथास्त्यागप्रकाशनम् ॥ क्नर्म्_२।१५ ॥  

भोगसौभाग्ययशसां प्रसिद्धिप्रतिपादनम् ।
  
मन्दमन्दं वचः स्वैरं तद्वाक्यश्रवणादरः ॥ क्नर्म्_२।१६ ॥  

तन्मुखन्यस्तनयनं चुम्बनालिङ्गनं शिशोः ।
  
शिल्पसम्पादनं चास्या वस्त्रालङ्कर*णेक्षितम् ॥ क्नर्म्_२।१७ ॥  

जाते परिचये माल्यताम्बूलादिसमर्पणम् ।
  
भित्तौ निपीडनं गाढं विजने परिचुम्बनम् ॥ क्नर्म्_२।१८ ॥  

गुह्यस्पर्शो रतिश्चेति शीलविध्वंसयुक्तयः ।
  
इत्थं का नाम न मया कृता शीलपराङ्मुखी ॥ क्नर्म्_२।१९ ॥  

नियोगिभार्या लभ्यैव सर्वदा गमनोन्मुखी ।  

इति पारदारिकः ।  

अथावदत्तृतीयो ऽपि स्वाधीनं सर्वमेव नः ।
  
किन्त्वत्र विधिवैमुख्याद् विघ्नः समुपलक्ष्यते ॥ क्नर्म्_२।२० ॥  

यो ऽयं तीक्ष्णाक्षपटले चित्रगुप्तविचेष्टितः ।
  
निःशेषजीवनातङ्कविधायी निर्गुटान्तकः ॥ क्नर्म्_२।२१ ॥  

भारकोच्छृङ्खलायासखण्डलेख्यादियुक्तिभिः ।
  
निर्गुटाः प्रापिता येन गोपालपशुपालताम् ॥ क्नर्म्_२।२२ ॥  

न कालो यदि नामासौ तत् किं जीवनहृन्नृणाम् ।
  
पक्षा ॥ ॥ ॥ ॥ ॥ श्चेत्तत्किमेकाङ्गनाशनः ॥ क्नर्म्_२।२३ ॥  

कियन्तो ऽद्य मृताः कुत्र पृच्छन्निति मुहुर्मुहुः ।
  
मृतजीवी श्वतुल्यो ऽसौ भुङ्क्ते कापालिकव्रतम् ॥ क्नर्म्_२।२४ ॥  

हरणोद्यतहस्तो ऽसौ साधूनामपि वर्तने ।
  
सदोषैर्दीयते ऽस्माभिर्न[र]काय तिलाञ्जलिः ॥ क्नर्म्_२।२५ ॥  

यद्यप्यसौ स्नुषाकामी कल्यपालकुलोज्ज्वलः ।
  
तथापि सर्वः सर्वज्ञः परदोषानुदर्शने ॥ क्नर्म्_२।२६ ॥  

अथवास्त्येव मे मित्रं शक्तिमान्राजवल्लभः ।
  
वाङ्मात्रेणैव नः सर्वं संरक्षिष्यति जीवनम् ॥ क्नर्म्_२।२७ ॥  

अगारदाहिनो धेनुस्त्रीशिशुब्राह्मणान्तकाः ।
  
बहवो रक्षितास्तेन दिग्वार्तामात्रसेवकाः ॥ क्नर्म्_२।२८ ॥  

इति जीवनदिविरः ।  

गृहं नियोगिकान्तायाः प्रविशत्यतिनिर्भरम् ।
  
एषा श्रमणिका नित्यं कुट्टनी वज्रयोगिनी ॥ क्नर्म्_२।२९ ॥  

या माता वश्ययोगानां जाराणां सिद्धदूतिका ।
  
नरोपपत्तिदीक्षासु स्त्रीणां समयदेवता ॥ क्नर्म्_२।३० ॥  

अरुन्धतीमपि क्षिप्रं प्रतारयति लीलया ।
  
पुराणपुंश्चली सा हि जाह्नवीं मन्यते तृणम् ॥ क्नर्म्_२।३१ ॥  

सा समीहितमस्माकमचिरेण विधास्यति ।
  
इत्युक्त्वा ते ययुर्धूर्ता वृद्धश्रमणिकागृहम् ॥ क्नर्म्_२।३२ ॥  

श्रमणिका ।
  
कदाचिदथ तामेव हर्म्ये हरिणलोचनाम् ।
  
सत्त्रभोजनपूर्णाङ्गः पुनरायातयौवनः ॥ क्नर्म्_२।३३ ॥  

निर्दग्धचन्दनस्फारतिलकः पृथुजूटभृत् ।
  
मायूरोपानदामन्दमन्दरारावगर्वितः ॥ क्नर्म्_२।३४ ॥  

कक्षान्तसंवृतपटो ब्राह्मणानपि न स्पृशन् ।
  
रे रे दासीसुतेत्यादि जनं कोपेन भर्त्सयन् ॥ क्नर्म्_२।३५ ॥  

मलपत्रं वहन्मूर्खो ददर्श मठदैशिकः ।
  
सहसा विस्मयाविष्टो दष्टो मकरकेतुना ॥ क्नर्म्_२।३६ ॥  

नियोगिगृहबालानामुपाध्यायमुपेत्य सः ।
  
आययौ मासमूल्येन नित्यमक्षरशिक्षकः ॥ क्नर्म्_२।३७ ॥  

लब्धप्रवेशस्तामेव ध्यायन्धू[र्तः] पपाठ सः ।
  
जानन्नपि लिपिं सर्वाम्ॐकारमलिखच्छनैः ॥ क्नर्म्_२।३८ ॥  

कौतुकाद्गृहनारीभिर्वृतस्तस्थौ तदुन्मुखः ।
  
उपाध्यायो ऽपि दीनारगणनां विदधद्धिया ॥ क्नर्म्_२।३९ ॥  

अष्टावतारस्तोत्रेण सर्वज्ञ इव गर्वितः ।
  
दैशिकं पाठयामीति सो ऽभूदधिकमुद्धतः ॥ क्नर्म्_२।४० ॥  

पान्तु नो भगवत्पादा जघन्यजनवत्सलाः ।
  
परलोकस्य हन्तारो गमने क्षेमकारिणः ॥ क्नर्म्_२।४१ ॥  

भाभूतो कुङ्कुमार्द्रौ ^ ^ ^ ^ ^ _ रैनैसद्दृशौ _ _ _ _ ^ _ _ ^ ^ ^ मुसिमुसि लक्षणौ फेनपर्वौ ।
  
_ _ _ _ ^ _ _ मणिकनकधरौ दिव्यगन्धानुलिप्तौ सङ्ग्रामेण प्रविष्टौ पलुप ^ ^ ^ नौ लभ्यतां राज्यलक्ष्मीः ॥ क्नर्म्_२।४२ ॥  

गङ्गायमुनयोर्बिल्ववृषभं *पूर्णकुम्भयोः ।
  
पञ्चचन्दन ली पट्टबन्धं भविष्यति (?) ॥ क्नर्म्_२।४३ ॥  

इत्यादि दत्त्वा बालानां नित्यं फलहकेषु सः ।
  
वर्षं तिष्ठति निःशङ्को गणयन्मासवेतनम् ॥ क्नर्म्_२।४४ ॥  

कर्तनं लिखनं सूचीपट्टिकावानमौषधम् ।
  
कुर्वन्न *वेत्ति पुरतः स्थितान्नो वा कुमारकान् ॥ क्नर्म्_२।४५ ॥  

उपाध्यायेत्यभिहितो वक्ति क्रोधाग्निना ज्वलन् ।
  
गान्धर्विकश्चर्मकृद्वा किं तवास्मीति निष्ठुरः ॥ क्नर्म्_२।४६ ॥  

इति दार्कोपाध्यायः ।  

सस्मितं सस्मितालापं मुहुर्गोष्ठीविधायिनम् ।
  
नियोगिकान्ता पश्यन्ती दैशिकं नाचलत् ततः ॥ क्नर्म्_२।४७ ॥  

स भाषां बुद्ध्यमानो ऽपि तत्तत्स्त्रीभिरुदाहृताम् ।
  
किं भणन्तीति पप्रच्छ प्रोल्लसद्भ्रूलतो मुहुः ॥ क्नर्म्_२।४८ ॥  

स ताभिर्नर्मसोत्प्राससाधिक्षेपविडम्बनैः ।
  
आयास्यमानो मत्ताभिरभूत्प्रहसिताननः ॥ क्नर्म्_२।४९ ॥  

नायं किञ्चिन्महाभागो जानाति न च बुध्यते ।
  
इति नो भेजिरे लज्जा विवस्त्रा अपि तस्य ताः ॥ क्नर्म्_२।५० ॥  

ऋष्यशृङ्गव्रतः सो ऽथ वि ॥ ॥ ॥ ॥ ॥ ॥ ॥ ।
  
तासां गोष्ठीरसाभिज्ञः स्तनौ पस्पर्श पाणिना ॥ क्नर्म्_२।५१ ॥  

स बीजाश्व इवोत्सृष्टो वडवामण्डले युवा ।
  
सिषेवे ललनाः सर्वाः प्रोषितस्य नियोगिनः ॥ क्नर्म्_२।५२ ॥  

भ्रातृजायां स्वसारं च तां च भार्यां मृगीदृशम् ।
  
अन्याश्चास्य सदा स्वैरमकामयत दैशिकः ॥ क्नर्म्_२।५३ ॥  

तास्तेन जारगुरुणा कृतदीक्षा वराङ्गनाः ।
  
बभूवुः सर्वगामिन्यो निर्विकल्पव्रते स्थिताः ॥ क्नर्म्_२।५४ ॥  

इति मठदैशिकः ।  

तया श्रमणिकादूत्या ततस्ते ऽपि कृतोद्यमाः ।
  
धूर्ताः स्वाधीनतां प्राप्तां स्वैरिणीं तां सिषेविरे ॥ क्नर्म्_२।५५ ॥  

अथाधिकारी तरुणीं सोत्कण्ठस्तां स्मरन्प्रियाम् ।
  
भृतवस्त्रो विवेशाशु मिथ्याग्रामचिकित्सया ॥ क्नर्म्_२।५६ ॥  

स सेवार्थं समानीतघृतमाक्षिकसर्पिषा ।
  
भारिकैर्धनिकैर्भीत्या नगरं समपूरयत् ॥ क्नर्म्_२।५७ ॥  

प्राप्तं विलोक्य सुचिरात्तं दृष्टानेककामुका ।
  
पीवरं ग्राम्यमासन्नरोगं पूर्णमिवाम्बुना ॥ क्नर्म्_२।५८ ॥  

तां च मेषघृतामिक्षाकिलाटमधुसम्पदम् ।
  
रुरोदैकेन नेत्रेण जहासान्येन तद्वधूः ॥ क्नर्म्_२।५९ ॥  

इदं सुरुचिरं वस्त्रं क्रीतमाभरणञ्च ते ।
  
तस्येतिवादिनो दृप्ता सा चक्रे सर्वमश्रुतम् ॥ क्नर्म्_२।६० ॥  

सा शिरोवेदनाव्याजनिबद्धाभ्यङ्गपट्टिका ।
  
स्तनन्ती सस्वनं पत्युर्नाभवत्पार्श्ववर्तिनी ॥ क्नर्म्_२।६१ ॥  

ततो वाचाल[वा]चालमालाकलकलाकुले ।
  
गृहे तस्याभवद्व्यग्रग्राम[दा]से महोत्सवः ॥ क्नर्म्_२।६२ ॥  

दिनान्ते बहुभक्ताशी लोहितासवदुर्मदः ।
  
नियोगी शयने तस्थौ कुम्भकर्ण इवापरः ॥ क्नर्म्_२।६३ ॥  

अथ कृच्छ्रादिवाभ्येत्य रात्रिशेषे तदङ्गना ।
  
आलिङ्गने समुद्विग्ना चुम्बने वलितानना ॥ क्नर्म्_२।६४ ॥  

रुन्धाना जघनस्पर्शमूरुस्वस्तिकनिश्चला ।
  
गृहव्यापारखिन्नेव निद्रां चक्रे मुधैव सा ॥ क्नर्म्_२।६५ ॥  

ततः प्रभाते प्रसृते भूर्जभाण्डादिके पुरः ।
  
वदन्ती सर्वगात्रेषु शूलं साप्यकरोत्क्लमम् ॥ क्नर्म्_२।६६ ॥  

अथाहूतः परिजनैर्वैद्यो मद्यामिषप्रियः ।
  
निधिं हस्तगतं दैवान्मन्यमानः समाययौ ॥ क्नर्म्_२।६७ ॥  

सभार्तृका ।  

नमो विद्याविहीनाय वैद्यायावद्यकारिणे ।
  
निहतानेकलोकाय *सर्पायेवापमृत्यवे ॥ क्नर्म्_२।६८ ॥  

भ्रान्तो गृहशतं तूर्णं भाराक्रान्त इवोच्छ्वसन् ।
  
ललाटस्वेदसलिलं पाणिना विक्षिपन्मुहुः ॥ क्नर्म्_२।६९ ॥  

वहन्नौषधसङ्केतनामसंयोगचीरिकाम् ।
  
कृतान्ताधिकृतस्याग्राद्यः प्रायस्थ इवागतः ॥ क्नर्म्_२।७० ॥  

चिकित्सको ऽर्थप्राणानां व्याधीनामचिकित्सकः ।
  
आजीवमीश्वरः शूली येन न त्यज्यते जनः ॥ क्नर्म्_२।७१ ॥  

स वैद्यः कालकूटो वा व्यालो वेताल एव वा ।
  
भूयसा याति मांसेन यः क्षिप्रमनुकूलताम् ॥ क्नर्म्_२।७२ ॥  

स वैद्य एव कुपितो वायुरायुःक्षयङ्करः ।
  
हस्तस्पर्शेन त्रिमलक्षालकः क्षपितेन्द्रियः ॥ क्नर्म्_२।७३ ॥  

कृच्छ्रसन्न्यासकृत्पुंसां प्राणाचार्यः किमुच्यते ।
  
स्थितं भुक्तं नु पीतं नु वैद्येनेति प्रलापिनः ॥ क्नर्म्_२।७४ ॥  

या ॥ विधत्ते यत्नेन भिषगार्तोपजीवकः ।
  
नगरोत्सवयात्रासु विवाहेष्वतिभोजनात् ।
  
जनता याति यन्मान्द्यं तद्वैद्यस्य शनेः फलम् ॥ क्नर्म्_२।७५ ॥  

गुह्याङ्गस्पर्शकृत्स्त्रीणां बह्वाशी जीवितापहः ।
  
नृणां त्रिदोषकृत्सत्यं वैद्य एव न तु ज्वरः ॥ क्नर्म्_२।७६ ॥  

विद्याविरहिता वैद्याः कायस्थाः प्रभविष्णवः ।
  
दुराचाराश्च गुरवः प्रजानां क्षयहेतवः ॥ क्नर्म्_२।७७ ॥  

उपसृत्य स पस्पर्श स्तनौ तस्याः सुसंहतौ ।
  
कठिनौ सततस्पर्शौ खलः खलतराविव ॥ क्नर्म्_२।७८ ॥  

लङ्घनं सहते नैषा हितं शूले न वृंहणम् ।
  
करोतु मम चिन्तासु सर्वाहारं मया सह ॥ क्नर्म्_२।७९ ॥  

जडा ह्यस्याः स्थिता बुद्धिर्धातुश्च विषमः स्थितः ।
  
तस्मात्स्निग्धा दधि पूर्वमत्र योज्यं सशर्करम् ॥ क्नर्म्_२।८० ॥  

इत्युक्ते वैद्यनाथेन स्त्रीभिः तूर्णं ससम्भ्रमम् ।
  
आहूतः पादपतनैर्ज्योतिर्गणक आययौ ॥ क्नर्म्_२।८१ ॥  

वैद्यः ।  

ज्योतिःशास्त्रविदे तस्मै नमो ऽस्तु ज्ञानचक्षुषे ।
  
वर्षं पृच्छत्यवर्षं वा धीवरान्यो विनष्टधीः ॥ क्नर्म्_२।८२ ॥  

ग्रहनक्षत्रताराणां सङ्ख्याने ऽप्यकृतश्रमः ।
  
अतीतानागतज्ञानदम्भाय मलपत्रभृत् ॥ क्नर्म्_२।८३ ॥  

तव वर्षत्रयीमध्ये कश्चिद्वित्तव्ययो भवेत् ।
  
ज्वरश्च नेत्रपीडा च लाभांशो ऽप्यविचिन्तितः ॥ क्नर्म्_२।८४ ॥  

न कश्चिदुपकारं ते मन्यते शत्रवश्च ते ।
  
सन्ति तेभ्यो भयं देहरक्षायां नैव बाधते ॥ क्नर्म्_२।८५ ॥  

दुर्बलो दृश्यसे भ्रातर्यूषं न कुरुषे कथम् ।
  
अप्यस्ति कामला नूनं तां मन्त्रेण नुदाम्यहम् ॥ क्नर्म्_२।८६ ॥  

इति साधारणज्ञानमन्त्रवैद्यकमिश्रितम् ।
  
ज्योतिःशास्त्रं विगणयन्यो मुष्णाति जडाशयान् ॥ क्नर्म्_२।८७ ॥  

प्राङ्नियोगिवधूवृत्तं जानन्नपि जनश्रुतम् ।
  
धूर्तो धूलिपटे चक्रे राशिचक्रं मुधैव सः ॥ क्नर्म्_२।८८ ॥  

क्षिप्ते नियोगिना तत्र दीनारकुसुमोत्करे ।
  
दम्भस्तब्धश्चिरं तस्थौ स्वाङ्गुलीगणनापरः ॥ क्नर्म्_२।८९ ॥  

ततो ऽवदन्मन्दमन्दं प्रोत्क्षिप्तभ्रूलतो मुहुः ।
  
इयमापाण्डुरमुखी रतिकामेन पीडिता ॥ क्नर्म्_२।९० ॥  

दुर्निवारश्च नारीणां पिशाचो रतिरागकृत् ।
  
पुनः शून्यगृहे स्नाता गुह्यकेन निरम्बरा ।
  
गृहीतेत्यत्र पश्यामि चक्रे शुक्रसमागमात् ॥ क्नर्म्_२।९१ ॥  

इति गणकः ।  

ततः प्रयाते गणके चिन्तिते शुक्रपूजने ।
  
निर्यत्पलालपूलीकः पादतो धूलिधूसरः ॥ क्नर्म्_२।९२ ॥  

दामबद्धकटिर्ग्राम्यः शीर्णनिष्क ॥ ॥ लकः ।
  
विसृष्टं तत्सहायेन ददौ लेखं नियोगिनः ॥ क्नर्म्_२।९३ ॥  

एडिकाव्यपदेशेन गावः पादैर्हृता दश ।
  
तासां मध्यान् मृताः पञ्च पञ्च शेषाः स्थिताः खले ॥ क्नर्म्_२।९४ ॥  

तन्मुक्तये त्वरायाताः सहन्तो ऽपि दिनत्रयम् ।
  
तदभावे ऽपि लाभस्ते ग्रामे दण्डः पतिष्यति ॥ क्नर्म्_२।९५ ॥  

घृतनाडीनिमित्तेन यश्चासौ बन्धने धृतः ।
  
सो ऽपि विप्रो निराहारस्तीक्ष्णः पञ्चत्वमागतः ॥ क्नर्म्_२।९६ ॥  

पादान्तिके च प्रहितं तस्य प्रधनपत्रकम् ।
  
बद्धं मया तत्कलत्रं मुद्रितं सकलं गृहम् ॥ क्नर्म्_२।९७ ॥  

यान्स्कन्धकनिमित्तेन प्रायस्थान्परिपालकः ।
  
प्रददौ मासवृत्त्यैव ते मया तद्गृहे धृताः ॥ क्नर्म्_२।९८ ॥  

धान्यराशिः प्रभूतो ऽस्ति तूर्णमागम्यतामिह ।
  
तात्पर्यमिति विज्ञप्ताः पादा ज्येष्ठार्कवासरे ॥ क्नर्म्_२।९९ ॥  

ख्वाशपतिः तूणरक्षको ।  

वाचयन्नित्यसौ लेखं तस्य कर्मण्यतां *ततः ।
  
प्रशशंस सहायस्य नियोगी हर्षनिर्भरः ॥ क्नर्म्_२।१०० ॥  

सो ऽभूत्पूर्वतरं बौद्धस्ततो दम्भाय वैष्णवः ।
  
रक्षार्थमथ भार्याया जातकौलागमादरः ॥ क्नर्म्_२।१०१ ॥  

आनिनाय गुरुं गर्वदम्भलोभनिकेतनम् ।
  
मायाकुहकलौल्यानां दीक्षासमयमण्डलम् ॥ क्नर्म्_२।१०२ ॥  

नमस्ते गुरुनाथाय धनदारापहारिणे ।
  
क्षोभिणे सर्वभक्षाय यक्षायेव क्षपाशिने ॥ क्नर्म्_२।१०३ ॥  

*भालन्यस्तार्धसिन्दूरपत्त्रिकापुष्पगुच्छकः ।
  
बि[न्दू]पबिन्दुनित्यार्द्रमहालालाटकर्परः ॥ क्नर्म्_२।१०४ ॥  

कर्णमूलशिखामात्रग्रथितस्वल्पजूटिकः ।
  
कुङ्कुमाङ्कितकर्णाग्रः काचराक्षो महाहनुः ॥ क्नर्म्_२।१०५ ॥  

खल्वाटो विरलश्मश्रुर्दीर्घवाक्प्रस्खलन्क्वचित् ।
  
बिभ्राणो वदनं वृद्धमहिषीभगविभ्रमम् ॥ क्नर्म्_२।१०६ ॥  

क्षणात्पिबति यो मद्यघटं घटघटारवैः ।
  
तस्य कण्ठप्रणालस्य स्थौल्यं केनोपमीयताम् ॥ क्नर्म्_२।१०७ ॥  

मद्यमांसदुरामोदमलिनं योगपट्टकम् ।
  
दधानः स्तनसम्पूर्णं वक्षसा *राक्षसाकृतिः ॥ क्नर्म्_२।१०८ ॥  

सिन्दूरपूर्णगम्भीरनाभिरन्ध्रोपशोभितः ।
  
लोपिकापूप*शफरामिक्षाभृतमहोदरः ॥ क्नर्म्_२।१०९ ॥  

मधुमांसकृताजीर्णप्रत्यग्रामोददुःसहान् ।
  
धूमोद्गार*गडत्कारान्मुञ्चन्मेघ इवाकुलः ॥ क्नर्म्_२।११० ॥  

गुरुर्गुरुतराविद्यावद्यमद्यमदान्धधीः ।
  
अहङ्कार इवाकारमागतः प्रत्यदृश्यत ॥ क्नर्म्_२।१११ ॥  

आकारेण गुरुर्गुरुश्च वचसा कौसीद्यमौर्ख्यैर्गुरुर् मेढ्रेणातिगुरुस्तथास्यकुहरश्मश्रूदरस्फिग्गुरुः ।
  
वेश्याकामिनियोगिवञ्चनगुरुः सद्वृत्तशून्यो गुरुश् चित्रं सर्वगुरुः शिवोदितमहाशिक्षासु नित्यं लघुः ॥ क्नर्म्_२।११२ ॥  

अपि नाम स जायेत पवित्रचरितः क्षितौ ।
  
अशौचनिधयो येन गुरवो नोपसेविताः ॥ क्नर्म्_२।११३ ॥  

अहम्पूर्विकया सर्वे पतितास्तस्य पादयोः ।
  
चक्रुः शिरोभिर्भूकम्पलुठत्पिठरकभ्रमम् ॥ क्नर्म्_२।११४ ॥  

रक्षायै निजभार्यायाः सम्पदां च विवृद्धये ।
  
नियोगिना यागविधौ विज्ञप्तो भगवान्गुरुः ॥ क्नर्म्_२।११५ ॥  

लिखित्वा कुङ्कुमेनाशु स्वल्पसम्भारचीरिकाम् ।
  
हृष्टः प्रातः समेष्यामीत्युक्त्वा प्रायात्सहानुगैः ॥ क्नर्म्_२।११६ ॥  

गुरुः ।  

श्वशुरो यागसम्भारे यत्नाहूतो नियोगिना ।
  
*पापी धर्माधिकरणदिविरो ऽथ समाययौ ॥ क्नर्म्_२।११७ ॥  

तस्मै नमो ऽस्तु नगराचार्यवर्याय भोगिने ।
  
यस्य हस्ते स्थिता भूमिः सशैलवनकानना ॥ क्नर्म्_२।११८ ॥  

करोति प्रश्रयं वक्ति मधुरं दिविरः पुरः ।
  
जरच्छगलशृङ्गाभां न च त्यजति वक्रताम् ॥ क्नर्म्_२।११९ ॥  

कलमाङ्कितकर्णेन भूर्जपत्रकपाणिना ।
  
आस्थानदिविरेणेयं ग्रस्ता भगवती मही ॥ क्नर्म्_२।१२० ॥  

मिथ्या महावराहेण दैत्येष्वाडम्बरः कृतः ।
  
आस्थानदिविरैर्ग्रस्ता यदियं नोद्धृता क्षितिः ॥ क्नर्म्_२।१२१ ॥  

उत्थाय वेश्याशयनात्प्रभाते मद्यघूर्णितः ।
  
धनार्थी दिविरः शस्तमुखं द्रष्टुं प्रतीक्षते ॥ क्नर्म्_२।१२२ ॥  

नूनं निशि भगापानं करोति दिविरः सदा ।
  
प्रातः प्रातर्मृदा वक्त्रं क्षालयत्यन्यथा कथम् ॥ क्नर्म्_२।१२३ ॥  

स्नातो मृद्दर्भतिलभृत्करोति सुचिरं जपम् ।
  
दिविरः कूटसङ्केतपटीपात्राणि चिन्तयन् ॥ क्नर्म्_२।१२४ ॥  

विप्रं पुरः समायान्तं थूत्कृत्य त्वरितः पुनः ।
  
प्रविश्य गेहं निर्याति शङ्कमानः पराभवम् ॥ क्नर्म्_२।१२५ ॥  

श्रीकामो गोमयभ्रान्त्या वन्दते श्वशकृत्पथि ।
  
पुरश्चाप्तां सिद्धिकामश्चण्डालीं सकरण्डकाम् ॥ क्नर्म्_२।१२६ ॥  

सुप्रभाततरायातैः सकष्टशटिलैर्वृतः ।
  
आस्थानं याति कलयन्भृष्टमांसं सपानकम् ॥ क्नर्म्_२।१२७ ॥  

भूर्ज*पेटलडत्क्लिन्नमषी सुभृतभाजनः ।
  
कथयन्निव गन्धेन भाविनीं नरकस्थितिम् ॥ क्नर्म्_२।१२८ ॥  

मषीविषार्द्रया निघ्नन्साधून्कलमदंष्ट्रया ।
  
आस्थानजलधेरन्तर्दिविरो मकरायते ॥ क्नर्म्_२।१२९ ॥  

तन्मषीविप्रुषस्तस्य दृश्यन्ते कलमच्युताः ।
  
भुवो विलुण्ठ्यमानायाः साञ्जनाश्रुकणा इव ॥ क्नर्म्_२।१३० ॥  

अधोमुखा विमानेभ्यः पतन्तो दिवि रोदनम् ।
  
कुर्वन्ति पितरस्तस्य यो भुङ्क्ते दिविरोदनम् ॥ क्नर्म्_२।१३१ ॥  

जामातुः श्रीमतो दृष्ट्वा स गृहं हर्षनिर्भरः ।
  
अचिन्तयत्कदास्यापि षटिर्दैवाद्भवेदिति ॥ क्नर्म्_२।१३२ ॥  

आस्थानदिविरः ।  

तत्सङ्गत्याप्यदृश्यन्त भूर्जभट्टा भयङ्कराः ।
  
तद्गृहे कलयन्तो ऽन्तस्तस्य स्थावरविप्लवम् ॥ क्नर्म्_२।१३३ ॥  

संहरन्ति सदा लोकान्ये सस्थावरजङ्गमान् ।
  
तेभ्यः प्रलयकारिभ्यो भट्टेभ्यो ऽस्तु नमो नमः ॥ क्नर्म्_२।१३४ ॥  

षटीपाशसमाकृष्टः प्राप्तो ऽधिकरणं भयात् ।
  
साधुर्निगीर्यते भट्टैर्मत्स्यैरिव जले बलिः ॥ क्नर्म्_२।१३५ ॥  

भट्टैर्भट्टैः सदिविरैः शटीनिपतितो जनः ।
  
मुच्यते नास्थिशेषो ऽपि रक्तक्षीबैरिव श्वभिः ॥ क्नर्म्_२।१३६ ॥  

ब्राह्मण्याद्ये हता नैव रामेण ब्रह्मराक्षसाः ।
  
आस्थानभट्टास्ते मन्ये सदा खादन्ति मानुषान् ॥ क्नर्म्_२।१३७ ॥  

कृतः पराजितो जेता जयी यैश्च पराजितः ।
  
तेषां स्वतन्त्रवचसां वचसा केन जीव्यते ॥ क्नर्म्_२।१३८ ॥  

अन्ते नरकपालैर्ये वृता वेतालतां गताः ।
  
षट्यन्तःकृतहृद्घण्टा भट्टास्ते कस्य नान्तकाः ॥ क्नर्म्_२।१३९ ॥  

पश्यन्नन्धो वदन्मूकः शृण्वंश्च बधिरो ऽधमः ।
  
उत्कोचेन विना भट्टश्चिरं निद्रायते शठः ॥ क्नर्म्_२।१४० ॥  

उत्कोचभक्षणं छिद्रशिक्षणं साधुतक्षणम् ।
  
षटिसन्धुक्षणं कूटरक्षणं भट्टलक्षणम् ॥ क्नर्म्_२।१४१ ॥  

चर्मकृन्नर्तकीभ्राता सङ्गत्या नर्तको ऽभवत् ।
  
सो ऽथ गारुडकल्पज्ञः प्रयातः सस्यपालताम् ॥ क्नर्म्_२।१४२ ॥  

सो ऽपि ग्रामगणेशस्य प्राप्तः प्रासादपालताम् ।
  
सन्धिविग्रहकायस्थचाक्रिकासेवको ऽधमः ॥ क्नर्म्_२।१४३ ॥  

भट्टत्वमाप्तवान्दूतो *द्रङ्गदेशगतागतात् ।
  
तस्य पुत्राश्च पौत्राश्च सर्वे ऽधिकरणद्विजाः ॥ क्नर्म्_२।१४४ ॥  

कुतो ऽन्यथा भवत्येषां वचश्चर्मकृतामिव ।
  
कक्षे सुमहती भस्त्रा शटिदीनारभाजनम् ॥ क्नर्म्_२।१४५ ॥  

इति अधिकरणभट्टाः सातिका वा ।
  
इति नर्ममालायां द्वितीयः परिहासः ॥  

तृतीयः परिहासः  

अथ यागोत्सवे तस्मिन्सर्वे दिविरबान्धवाः ।
  
अलङ्कृताश्च ललना नियोगिगृहमाययुः ॥ क्नर्म्_३।१ ॥  

खटिका करणी हैमी पारतो रत्नमूटिका ।
  
सिन्दूराद्या रजोभेदाः पञ्चरङ्गकसूत्रकम् ॥ क्नर्म्_३।२ ॥  

शालिचूर्णं सितच्छत्रं श्वेतवस्त्रं वितानकम् ।
  
नाराचाः क्षुरिका सूत्रं दर्पणं वीरकर्तरी ॥ क्नर्म्_३।३ ॥  

पताका व्यजनं कूर्चः पुष्पलक्षाणि षोडश ।
  
वार्धनीकलशौ ताम्रौ तिलास्तैलं मृगाजिनम् ॥ क्नर्म्_३।४ ॥  

स्रुक्स्रुवौ समिधो दर्भा लाजाः सिद्धार्तका घृतम् ।
  
बिल्वपूगफलाक्षोटजातीफलयवाक्षतम् ॥ क्नर्म्_३।५ ॥  

धूपकुङ्कुमकर्पूरकौतुकौषधिचन्दनम् ।
  
पादुकापीठपर्यङ्कघण्टिकाघटकुण्डकम् ॥ क्नर्म्_३।६ ॥  

मद्यमांससुरापूपपलाण्डुशफरौदनम् ।
  
पिष्टभृष्टरसस्वच्छभक्ष्यरोचकमोदकम् ॥ क्नर्म्_३।७ ॥  

चटकापूर्णपात्राणि क्षीरिणी कृसरा दधि ।
  
दश कृष्णा दश श्वेताश्छागा मेषाश्चतुर्दश ॥ क्नर्म्_३।८ ॥  

भस्त्रा चेत्यादिसम्भारश्चीरिकालिखितं क्षणात् ।
  
सज्जीकृतं श्रीसचिवैर्भोगमित्रैर्नियोगिनः (?) ॥ क्नर्म्_३।९ ॥  

ततो नित्यावधानेन भगलिङ्गविभूषितम् ।
  
चकार मण्डलं शिष्यः सिन्दूरान्तरितान्तरम् ॥ क्नर्म्_३।१० ॥  

अथात्मारामतादम्भमीलिताघूर्णितेक्षणः ।
  
गुरुर्गृहीतः शिष्याभ्यां सव्यदक्षिणहस्तयोः ॥ क्नर्म्_३।११ ॥  

शतमात्रेणानुयातः शिष्याणामाययौ शनैः ।
  
लुण्ठिं कर्तुमिवात्युग्रो नगराधिपतिः स्वयम् ॥ क्नर्म्_३।१२ ॥  

चर्मकृत्सौनिकश्चक्री धीवरो हट्टतापसः ।
  
वृद्धवेश्या कल्यपालो मद्यभट्टो जरद्विटः ॥ क्नर्म्_३।१३ ॥  

पञ्च नारङ्गका रुग्णास्त्रिटाङ्कारो ऽथ पाचकः ।
  
गोभक्षो भैरवाचार्यः कुलाचार्यो ऽथ वायकः ॥ क्नर्म्_३।१४ ॥  

चूलिकाकृतरुद्राक्षो घटिलश्छिन्ननासिकः ।
  
महाव्रती भगमुखः शैवाचार्यस्त्रिघण्टिकः ॥ क्नर्म्_३।१५ ॥  

नग्नो वेलाव्रती मौनी स्तोत्रकृज्जानुघण्टिकः ।
  
द्वित्राश्चोन्मत्तवनिताः श्वभिः परिवृतास्तथा ॥ क्नर्म्_३।१६ ॥  

गूथलिप्तस्तथोन्मत्तो मन्त्रवादी रसायनी ।
  
इन्द्रजाली लतावेशी विज्ञानी कामतात्त्विकः ॥ क्नर्म्_३।१७ ॥  

भट्टाश्चान्ये गुरोर्धूर्ताः पानभोजनसेवकाः ।
  
विविशुः स्विन्ननैवेद्यामोदवक्त्रोदकाकुलाः ॥ क्नर्म्_३।१८ ॥  

अथामपक्वसंहारकारिणः सर्वहारिणः ।
  
मत्ता गुरुभट्टाश्चक्रुस्तिलधूपघृतक्षयम् ॥ क्नर्म्_३।१९ ॥  

एको द्वौ बहवः पश्चान्निन्युस्ते भस्त्रया तथा ।
  
शालिचूर्णयवाक्षोटबिल्वार्घघृतचन्दनम् ॥ क्नर्म्_३।२० ॥  

इति गुरुभट्टाः ।  

ततः स्वभगिनी रण्डा बालैव व्रतशालिनी ।
  
धृता नियोगिना यागपरिचर्याविधौ गुरोः ॥ क्नर्म्_३।२१ ॥  

जयत्यखण्डशीतांशुमण्डलद्युतितस्करी ।
  
पुण्डरीकमुखी रण्डा नवयौवनमण्डिता ॥ क्नर्म्_३।२२ ॥  

मदशौण्डं समुद्दण्डचण्डं सुखकरण्डकम् ।
  
विना चण्डरतोद्घृष्टं रण्डा खण्डितमानसा ॥ क्नर्म्_३।२३ ॥  

विस्तीर्णश्रोणिपुलिना पीवरोरुकुचस्थली ।
  
हरिणीहारिनयना रण्डा नेत्ररसायनम् ॥ क्नर्म्_३।२४ ॥  

रण्डा स्कन्धद्वयासक्तमुक्तकेशी विराजते ।
  
नेत्रोत्पलमुखाम्भोजभृङ्गव्याप्तेव पद्मिनी ॥ क्नर्म्_३।२५ ॥  

निःसूत्ररुचिरः कण्ठः सुवर्णसुभगो भगः ।
  
रण्डायाः कर्णपाशौ च निराभरणसुन्दरौ ॥ क्नर्म्_३।२६ ॥  

पुष्पताम्बूलरहिता रण्डा सन्त्यक्तभूषणा ।
  
लावण्येनातिमात्रेण संविभक्तेव वेधसा ॥ क्नर्म्_३।२७ ॥  

हारेण किं सुमध्यायाः सुकेश्याः कुसुमेन किम् ।
  
किमञ्जनेनायताक्ष्या रण्डाया मण्डनेन किम् ॥ क्नर्म्_३।२८ ॥  

किं धर्मो यत्र नो रण्डा धिक्सुखं रण्डया विना ।
  
रण्डाहीनो ऽस्तु मा मोक्षः प्रौढैरित्युदितं विटैः ॥ क्नर्म्_३।२९ ॥  

रण्डा विलोक्य तरुणं करोति भ्रुकुटिं मृषा ।
  
कण्ठग्रहं चिन्तयन्ती मनसा तु प्रहृष्यति ॥ क्नर्म्_३।३० ॥  

संस्मरन्ती रतिसुखं पीवरोरुकुचस्थली ।
  
रण्डा भगस्थलीं रात्रौ मृद्नात्युच्छ्वासिनी सदा ॥ क्नर्म्_३।३१ ॥  

वीक्षते तरुणं तिर्यक्कान्तं सुभगमानता ।
  
स्रवन्ती निर्भरं रेतो रण्डा धेनुः पयो यथा ॥ क्नर्म्_३।३२ ॥  

गौरः सुपीवरो धत्ते रण्डाया मुण्डितो भगः ।
  
मेरोरर्कहयोल्लीढशष्पहेमतटभ्रमम् ॥ क्नर्म्_३।३३ ॥  

तुरगाद्याचितानीतस्तब्धदीर्घध्वजो नरः ।
  
यदि नाम रते शक्तो रण्डां तोषयितुं न वा ॥ क्नर्म्_३।३४ ॥  

श्राद्धेषु मुग्धविप्राणां जटिनां च तपस्विनाम् ।
  
वशे पतति धन्यानां रण्डा रसतरङ्गिणी ॥ क्नर्म्_३।३५ ॥  

चूलिकान्यस्तकुसुमः कर्णे कृतपवित्रकः ।
  
युवा रण्डाप्रियो विप्रः कन्दर्पेणोपमीयते ॥ क्नर्म्_३।३६ ॥  

उदञ्चद्गुरुदण्डस्य चण्डस्य ब्रह्मचारिणः ।
  
रण्डा ददाति सततं श्रद्धया मृतभोजनम् ॥ क्नर्म्_३।३७ ॥  

तमेव तीर्थयात्रासु पश्चान्नयति सर्वदा ।
  
वहन्ती खड्गपात्रेण बलिधूपसमुद्गिकाम् ॥ क्नर्म्_३।३८ ॥  

परस्परप्रार्थनया सुमुण्डितभगध्वजौ ।
  
भूकम्पकारिणौ रात्रौ तौ रण्डाब्रह्मचारिणौ ॥ क्नर्म्_३।३९ ॥  

दिवा दम्भनिधानाय नमस्तीर्थोपसेविने ।
  
रात्रौ रण्डाभगापानक्षीबाय ब्रह्मचारिणे ॥ क्नर्म्_३।४० ॥  

रण्डा जटाभृतां भीत्या गौडलाटतपस्विनाम् ।
  
ददाति ॥ र्जितां प्रीत्या तल्लिप्तोरु ॥ वासकृत् ॥ क्नर्म्_३।४१ ॥  

गत्वा गुरुगृहं रण्डा पत्युः पर्वदिने सती ।
  
कषन्ती कटिमा ॥ भी रण्डा निर्दयमोहनैः ॥ क्नर्म्_३।४२ ॥  

रण्डा तत्तन्मृतोद्धारदीक्षादिव्रतकारिणी ।
  
ददाति निशि निःशङ्का कामसत्त्रं तपस्विनाम् ॥ क्नर्म्_३।४३ ॥  

लिङ्गार्चनापदेशेन दत्त्वा वेश्मनि तालकम् ।
  
करोति चर्मलिङ्गेन रण्डा कण्डूविखण्डनम् ॥ क्नर्म्_३।४४ ॥  

तयोपचर्यमाणो ऽथ मृगाक्ष्या गुरुराकुलः ।
  
शिष्याश्च तां पपुर्नेत्रैः क्षुधार्ताः क्षीरिणीमिव ॥ क्नर्म्_३।४५ ॥  

[इति] रण्डा ।  

ततः प्रविविशुस्ते ते दीक्षासमयिनो नराः ।
  
बद्धनेत्रपटा मिथ्यामोहेनेवान्धकारिताः ॥ क्नर्म्_३।४६ ॥  

अथ व्यजिज्ञपद्भूमिन्यस्तजानुः कृताञ्जलिः ।
  
गुरुं नियोगिनः श्रद्धाशुद्धान्तं हट्टतापसः ॥ क्नर्म्_३।४७ ॥  

इहैव सुचिरं नाथ यागव्यग्रे त्वयि स्थिते ।
  
प्रतीक्षन्ते परे शिष्या यागोत्सवसमुत्सुकाः ॥ क्नर्म्_३।४८ ॥  

य एष प्रथितो लोके गृहकृत्ये महत्तमः ।
  
कृतयागसमारम्भः स भवन्तमुदीक्षते ॥ क्नर्म्_३।४९ ॥  

ब्रह्महत्यादि पापं यन्निःसङ्ख्यं तस्य विद्यते ।
  
एकघण्टाटनत्कारमात्रेण भवता हृतम् ॥ क्नर्म्_३।५० ॥  

मन्यते स तृणं सर्वं सर्वसंहारपातकम् ।
  
यतो मूर्ध्नि त्वया हस्तस्तस्य पञ्चफणो धृतः ॥ क्नर्म्_३।५१ ॥  

त्वत्प्रसादात्समुत्तीर्णां स कामपि दशां श्रितः ।
  
शङ्करायतनेभ्यो ऽपि शैवः सर्वं जहार यत् ॥ क्नर्म्_३।५२ ॥  

सर्वस्वहरणं धर्मसत्कार्यं ब्राह्मणक्षयः ।
  
यत्तस्य निर्विकल्पस्य तत्तवैव विजृम्भितम् ॥ क्नर्म्_३।५३ ॥  

[इति] *गृहकृत्यमहत्तमः स्वकषणकामिकारो वा ।
  
त्वामियं नाथ गणिका निमन्त्रयितुमागता ।
  
घटीप्रतिष्ठा गेहे ऽस्याः क्रियतां शिष्यवत्सल ॥ क्नर्म्_३।५४ ॥  

वितीर्णैर्भवता नित्यं वशीकरणचूर्णकैः ।
  
अस्थिशेषाः कृतास्ते ते यया धनिककामुकाः ॥ क्नर्म्_३।५५ ॥  

  
श्मशानकोशशपथैः क्षीणजिह्वाकराधरा ।
  
त्वद्रक्षारक्षितैवैषा कामुकच्छद्मचारिणी ॥ क्नर्म्_३।५६ ॥  

  
तैलोन्मृष्टे मनाक्स्नेहो वदने न तु चक्षुषि ।
  
वेश्यायाः क्षीणवित्तेषु सङ्कोचो नान्त्यजातिषु ॥ क्नर्म्_३।५७ ॥  

  
यदि सद्भाविनी *वैश्या यदि कालः कृपापरः ।
  
अचौरो यदि कायस्थस्तद्वेश्याप्यनुरागिणी ॥ क्नर्म्_३।५८ ॥  

  
वेश्या ।  

  
चक्षुर्वैद्यो ऽयमायातस्तपस्वी सर्वसंश्रयः ।
  
किंशारुवर्तिभिर्येन सर्वमन्धीकृतं जगत् ॥ क्नर्म्_३।५९ ॥  

  
ग्रीष्मे ऽक्षिकोपबाहुल्यादस्य लग्ने शरत्फले ।
  
सम्पूर्णः क्रियतां यागः पाण्डुवल्लीनिरन्तरः ॥ क्नर्म्_३।६० ॥  

  
इति चक्षुर्वैद्यः ।  

  
नापितः शल्यहर्तायं नृणां येनोपजीविना ।
  
नीतान्यण्डानि दुर्लेपैः स्थूलस्थालीप्रमाणताम् ॥ क्नर्म्_३।६१ ॥  

  
प्राक्प्रतिष्ठापिता येन चामुण्डामुण्डकार्थिना ।
  
*यो ऽसौ तस्यास्त्वया वर्षदिने यागं समीहते ॥ क्नर्म्_३।६२ ॥  

  
मूल्येन महता धीमान्नासासंश्लेषणाय यः ।
  
मांसपेषीमपि छित्त्वा ददाति स्ववधूभगात् ॥ क्नर्म्_३।६३ ॥  

  
शल्यहर्ता ।  

  
अयञ्च तरुणीभार्यो वणिग्वृद्धो महाधनः ।
  
मैथुने शक्तिदारिद्र्याद्वाजीकरणमिच्छति ॥ क्नर्म्_३।६४ ॥  

  
लालिना स्रुतनेत्रेण वृद्धेन श्वासकासिना ।
  
श्लथप्रलम्बशिश्नेन तरुणी रमते कथम् ॥ क्नर्म्_३।६५ ॥  

  
आरूढो ऽपि रते यत्नादुत्थानोपहतध्वजः ।
  
वृद्धः प्राप्नोति नो निद्रामृणं ध्यायन्निवाधनः ॥ क्नर्म्_३।६६ ॥  

  
निष्पीडितान्त्रसङ्काशशिश्नो ऽपि सुरतोत्सुकः ।
  
हस्तं दत्त्वा भगे वृद्धो निधानमिव रक्षति ॥ क्नर्म्_३।६७ ॥  

  
मांसक्षीरघृताहारं कृत्वा वृद्धो रताशया ।
  
रात्रौ वमति तत्सर्वं भजते वा विषूचिकाम् ॥ क्नर्म्_३।६८ ॥  

  
शुष्कचर्मोपमं वृद्धं मधुपर्के क्षणं पतिम् ।
  
सजने तरुणी दृष्ट्वा ह्रीता याति रसातलम् ॥ क्नर्म्_३।६९ ॥  

  
एतेन वृद्धवणिजा द्रव्यैर्वृद्धविटोदितैः ।
  
लिप्तलिङ्गेन सततं दग्धेवायासिता वधूः ॥ क्नर्म्_३।७० ॥  

  
स एष बहुनिक्षेपसम्भक्षणकृतक्षणः ।
  
द्रविणावस्करक्षेत्रं वणिग्वासरतस्करः ॥ क्नर्म्_३।७१ ॥  

  
नृत्यति व्याधिकालेषु कुटिलः कलिपन्नगः ।
  
अज्ञाततृणकाष्ठादिविक्रयी द्रव्यनामभिः ॥ क्नर्म्_३।७२ ॥  

  
तरुणाकाङ्क्षिणीं वृद्धः प्रियामविचलेक्षणः ।
  
सो ऽयं निरीक्षते दूरान्मृष्टं भोज्यमिवातुरः ॥ क्नर्म्_३।७३ ॥  

  
तस्मात्पौष्पिकमासाद्य क्रियतां मन्त्रसम्पदा ।
  
गृहिणी रागिणी येन लब्धशक्तेः प्रजायते ॥ क्नर्म्_३।७४ ॥  

  
वृद्धवणिक् ।  

  
इत्यादिशिष्यैराह्वानं श्रुत्वा तेन निवेदितम् ।
  
सर्वं करोमीत्यवदद्भ्रूविकाराकुलो गुरुः ॥ क्नर्म्_३।७५ ॥  

  
ततो दिनान्ते विपुलां कृत्वाग्रे शिवकुण्डिकाम् ।
  
गुरुणा सह ते शिष्याः पपुर्भुक्तोत्तरं चिरम् ॥ क्नर्म्_३।७६ ॥  

  
नियोगिललनाः सर्वास्ते च तन्मित्रबान्धवाः ।
  
कपालेषु तदुच्छिष्टं *वमित्वा बहुशः पपुः ॥ क्नर्म्_३।७७ ॥  

  
कश्चिद्गातुं प्रवृत्तो ऽथ कश्चिद्रोदिति सस्वनम् ।
  
कश्चिद्व्याघूर्णते कश्चित्प्लवते कृतशूत्कृतिः ॥ क्नर्म्_३।७८ ॥  

  
कश्चिदत्यन्तवैकल्यं नाटयन्भक्तिसम्भवम् ।
  
निश्चेष्टस्तिष्ठति चिरं सम्प्राप्तः शवतामिव ॥ क्नर्म्_३।७९ ॥  

  
कश्चिद्विलोलस्रग्दामभूषितो मदनिर्भरः ।
  
कृतकण्ठग्रहः पुंसां चुचुम्ब ललना अपि ॥ क्नर्म्_३।८० ॥  

  
ततः क्षीबो गुरुः किं चित्स्वकाव्यं देशभाषया ।
  
वीणावंशरवोदग्रं कोच्छिकावाद्यकृज्जगौ ॥ क्नर्म्_३।८१ ॥  

  
अथैकभुजमानन्दादुद्यम्यैकेन पाणिना ।
  
गुरुर्ननर्त द्वाभ्यां च शनैरुत्थाय चासनात् ॥ क्नर्म्_३।८२ ॥  

  
ततः शिष्याः समुत्तस्थुरट्टहासनिनादिनः ।
  
कृताङ्गनापरिष्वङ्गा विस्रस्तकटिकर्पटाः ॥ क्नर्म्_३।८३ ॥  

  
शनैः प्रयाते रात्र्यर्धे विनष्टे दीपमण्डले ।
  
निर्विभागो ऽभवत्तेषां रतिचक्रमहोत्सवः ॥ क्नर्म्_३।८४ ॥  

  
प्रभाते गुरुरुत्थाय त्वरया कलशप्रदः ।
  
कृतवद्विदधे सर्वं शिष्यैरन्यैर्निमन्त्रितः ॥ क्नर्म्_३।८५ ॥  

  
ज्वरादिकाले वैद्यानां शरत्काले नियोगिनाम् ।
  
पुष्पकाले गुरूणां च हेमपूर्णा वसुन्धरा ॥ क्नर्म्_३।८६ ॥  

  
अथाविशत्पृथुश्वासः कम्पमानः स्फुटन्निव ।
  
पार्श्वावलोकी पुरुषः परमाप्तो नियोगिनः ॥ क्नर्म्_३।८७ ॥  

  
सो ऽब्रवीदद्य रात्र्यर्धे गृहकृत्यमहत्तमः ।
  
राजराशिधनं भूरि हृत्वा यातः सहानुगः ॥ क्नर्म्_३।८८ ॥  

  
अनुक्त्वापसृते तस्मिंस्तत्सम्बन्धिनियोगिनाम् ।
  
पलायनव्यतिकरः को ऽपि जातो गृहे गृहे ॥ क्नर्म्_३।८९ ॥  

  
चपेटोत्स्फोटितमुखस्त्वत्स्वामी बन्धनं भटैः ।
  
नीतः पतत्पुरीषो ऽग्रे स तावत्परिपालकः ॥ क्नर्म्_३।९० ॥  

  
यावन्नो*ल्लुञ्चितश्मश्रुर्बद्ध्वा त्वमपि नीयसे ।
  
तावद्राजभये घोरे नीतिरस्मिन् विधीयताम् ॥ क्नर्म्_३।९१ ॥  

  
इति ब्रुवाणे तन्मित्रे तैः शिष्यैः सहिते गुरौ ।
  
तूर्णं प्रयाते निःश्वस्य नियोगी दुःखितो ऽवदत् ॥ क्नर्म्_३।९२ ॥  

  
अहो नु कालदौरात्म्याद्घोरता कियती कलेः ।
  
साधवः सर्वथा नष्टाः कष्टं धर्मो ऽस्तमागतः ॥ क्नर्म्_३।९३ ॥  

  
इत्युक्त्वा सानुगो यावत्पलायनकृतोद्यमः ।
  
स सुस्राव भयान्मूत्रं तावदेत्य भटैर्वृतः ॥ क्नर्म्_३।९४ ॥  

  
स राज्ञा हृतसर्वस्वः प्रक्लिन्नो बन्धने चिरम् ।
  
धनेन वेश्यया स्वस्रा मोचितो निरगात्ततः ॥ क्नर्म्_३।९५ ॥  

  
ततो विभवहीनो ऽसौ जापी स्वप्ननिरीक्षकः ।
  
बभूव सर्वप्रणतश्चाटुकारः प्रियंवदः ॥ क्नर्म्_३।९६ ॥  

  
यो ऽभूदभ्युत्थितस्तब्धो नियोगी लिङ्गसन्निभः ।
  
अधिकारपरिभ्रंशात्स वृद्धवृषणायते ॥ क्नर्म्_३।९७ ॥  

  
अधिकारमदान्धानां दृष्टिकोपवतां सदा ।
  
नेत्रनैर्मल्यजननं बन्धनं परमाञ्जनम् ॥ क्नर्म्_३।९८ ॥  

  
यः पादपतितानार्तान्पूज्यानप्यवमन्यते ।
  
भ्रष्टाधिकारश्चरणौ शकृल्लिप्तौ स वन्दते ॥ क्नर्म्_३।९९ ॥  

  
अहो बत मुहूर्तेन भवन्ति न भवन्ति च ।
  
पलालदहनज्वालाचपला दिविरश्रियः ॥ क्नर्म्_३।१०० ॥  

  
स्वयमुत्थाय यातायां जायायां निर्धनो ऽथ सः ।
  
बभ्राम लौल्यनिलयः पिण्डार्थी बन्धुवेश्मसु ॥ क्नर्म्_३।१०१ ॥  

  
रूक्षः कृशो ऽतिमलिनः स्यूतदग्धपटच्चरः ।
  
पिशाच इव दुष्प्रेक्ष्यो दिनैरेव बभूव सः ॥ क्नर्म्_३।१०२ ॥  

  
तुषाग्निकुण्डिकातापदग्धस्फिग्वृषणोदरः ।
  
वातशूलापनोदाय जानुग्रथितदामकः ॥ क्नर्म्_३।१०३ ॥  

  
देवद्विजधन*ग्रासजातकोष्ठगलग्रहः ।
  
क्षुत्क्षामकुक्षिः शुष्कास्यः पतितो ऽवस्करे भ्रमन् ॥ क्नर्म्_३।१०४ ॥  

  
श्वजग्धजानुचरणः प्रस्रवद्भूरिशोणितः ।
  
कृपार्द्रोच्छिष्टभुग्दत्तभक्तगोलकनिर्वृतः ॥ क्नर्म्_३।१०५ ॥  

  
दग्धार्धकर्पटीनिर्यत्सकेशवृषणद्वयः ।
  
भस्मप्रलिप्त*शीर्षांसवक्षःपार्श्वो गतत्रपः ॥ क्नर्म्_३।१०६ ॥  

  
प्रलपन्काञ्चिकाकाङ्क्षी केनचिद्दत्तमण्डकः ।
  
प्रपापालिकया डोम्बभ्रान्त्या पाने तिरस्कृतः ॥ क्नर्म्_३।१०७ ॥  

  
रजस्वलापलालेन छन्नाङ्गस्तुहिनागमे ।
  
शरावकर्परादानकलहे याचकार्भकैः ।
  
वह्निपात्रप्रहारेण दग्धभ्रूश्मश्रुलोचनः ॥ क्नर्म्_३।१०८ ॥  

  
चण्डालैः प्रेतकार्येषु लगुडैराहतो ऽसकृत् ।
  
पङ्कशायी स चुक्रोश सत्त्रतीर्थाग्रवर्त्मसु ॥ क्नर्म्_३।१०९ ॥  

  
नृपुरीषप्रणाले ऽथ पतितो ऽसावधोमुखः ।
  
उच्चैःकृतकटिः प्राणानुत्ससर्ज नराधमः ॥ क्नर्म्_३।११० ॥  

  
इति दौर्गत्यतपसा प्रयातः सो ऽस्थिशेषतां ।
  
सशरीरः स्वयं प्राप्तो नरकं नरकण्टकः ॥ क्नर्म्_३।१११ ॥  

  
एवं क्रमेण शान्तेषु नियोगिदिविराग्निषु ।
  
मोदते गतसन्तापः सन्तोषसुभगो जनः ॥ क्नर्म्_३।११२ ॥  

  
इति दिविरनियोगिव्रातदुश्चेष्टितानां कुसृतिचरितचर्चा नर्ममाला कृतेयम् ।
  
अपि सुजनविनोदायोम्भिता हास्यसिद्ध्यै कथयति फलभूतं सर्वलोकोपदेशम् ॥ क्नर्म्_३।११३ ॥  

  
इति नर्ममालायां तृतीयः परिहासः ॥  

  
समाप्तेयं नर्ममाला ।  

  
कृतिर्व्यासदासापरनाम्नः क्षेमेन्द्रस्येति शिवम् ॥  
  
