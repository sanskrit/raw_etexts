---
title: 'Vagisvarakirti: Mrtyuvancanopadesa, plain text version'

---
## Intro

Vagisvarakirti: Mrtyuvancanopadesa, plain text version   

Vagisvarakirti: Mrtyuvancanopadesa  
Based on the ed. by Johannes Schneider: Vāgīśvarakīrtis Mṛtyuvañcanopadeśa, eine buddhistische Lehrschrift zur Abwehr des Todes.  
Wien : Verlag der Österreichischen Akademie der Wissenschaften 2010.  
(Beiträge zur Kultur- und Geistesgeschichte Asiens ; 66) (Denkschriften der philosophisch-historischen Klasse ; 394)  
ISBN 978-3-7001-6722-8  

Input by Johannes Schneider  

PLAIN TEXT VERSION  

## पाठः

॥ ॐ नमः सर्वज्ञाय ॥  
  
अधिगतपरमार्थः श्रीघनव्यूह एव प्रति तुषितजनार्थं यो ऽभवच् छ्वेतकेतुः  ।  
तत इह जगदर्थं चाभवच् छाक्यकेतुः स जयतु जितमृत्युर् दर्शितानन्तमायः  ॥ व्म्व्_१।१ ॥  
अजरामरतां प्राप्तम् अजरामरकारकम्  ।  
अजरामरताप्राप्त्यै नत्वा सम्बुद्धम् आदरात्  ॥ व्म्व्_१।२ ॥  
दुर्बोधं मन्दबुद्धीनां दुष्करं चलचेतसाम्  ।  
सारिष्टं वञ्चनं मृत्योर् उच्यते शास्त्रसङ्गतम्  ॥ व्म्व्_१।३ ॥  
सर्वथा वञ्चनं मृत्योर् मुक्तानाम् एव युज्यते  ।  
अमुक्तानां च सर्वेषां कियत्कालविलम्बनम्  ॥ व्म्व्_१।४ ॥  
आयुरिन्द्रियचित्तानां निरोधो मृत्युलक्षणम्  ।  
उपायैर् जीवितं दीर्घं मृत्युवञ्चनम् उच्यते  ॥ व्म्व्_१।५ ॥  
यावज् जीवति संसारे धर्माचारी जितेन्द्रियः  ।  
तावत् पुण्यादिसम्भारं प्रसूते बोधिसाधकम्  ॥ व्म्व्_१।६ ॥  
न विना जीवितात् सारं संसारे किं चिद् ईक्ष्यते  ।  
नानोपायैर् अतस् तूर्णं मृत्युवञ्चनम् आरभेत्  ॥ व्म्व्_१।७ ॥  
न दुष्करं यतः किं चिद् उपायैर् युक्तियोजितैः  ।  
मणिमन्त्रौषधीनां च प्रभावः सर्वसम्मतः  ॥ व्म्व्_१।८ ॥  
लक्षणाद् दूरतो मृत्युं ज्ञात्वा युक्ता प्रतिक्रिया  ।  
मस्ते पतति वज्राग्नौ सुप्रज्ञो ऽपि करोति किम्  ॥ व्म्व्_१।९ ॥  
बाह्याध्यात्मिकभेदेन द्विधा मरणलक्षणम्  ।  
कथ्यते ज्ञायते येन मरणं भावि तत्परैः  ॥ व्म्व्_१।१० ॥  
मृत्योर् लक्षणम् आज्ञातुं वाञ्छा चेत् कस्य चिद् भवेत्  ।  
तेन स्वस्थशरीरेण ज्ञातव्यं संशयो ऽन्यथा  ॥ व्म्व्_१।११ ॥  
धातुवैषम्यतो रोगात् तिमिरादिप्रभावतः  ।  
भयशोकादिसामर्थ्यात् प्रतिभाति यतो ऽन्यथा  ॥ व्म्व्_१।१२ ॥  
दैवभूतोभयक्षोभान् मृत्युं त्रिविधलक्षणम्  ।  
प्राप्यारिष्टसमुद्भूतिर् अतो भेदेन लक्षयेत्  ॥ व्म्व्_१।१३ ॥  
बाह्याभ्यन्तरभेदेन दैवक्षोभो द्विधेष्यते  ।  
भूतक्षोभो ऽपि द्विविधस् तथैवेति निरूपयेत्  ॥ व्म्व्_१।१४ ॥  
दैवसङ्क्षोभतो मृत्युर् आधिदैविक उच्यते  ।  
दैवक्षोभो ऽनशनादिवज्रपातादिलक्षणः  ॥ व्म्व्_१।१५ ॥  
भूतसङ्क्षोभतो मृत्युर् आधिभौतिक उच्यते  ।  
भूतक्षोभस् तु पित्तादिवह्नितोयाद्युपद्रवः  ॥ व्म्व्_१।१६ ॥  
उभयक्षोभतो मृत्युर् उभयाज्जो निगद्यते  ।  
उभयक्षोभो वज्रादिपित्तश्लेष्माद्युपद्रवः  ॥ व्म्व्_१।१७ ॥  
अरिष्टानाम् अनन्तत्वान् नोत्पत्तिर् युगपन् मता  ।  
क्रमशो ऽपि न सर्वेषाम् अपि त्व् एकादिसङ्ख्यया  ॥ व्म्व्_१।१८ ॥  
अदृष्ट्वा लक्षणं यत्र मृत्युर् दृष्टः क्व चिद् भवेत्  ।  
निश्चेतुर् दूषणं तत्र न तु लक्षणनास्तिता  ॥ व्म्व्_१।१९ ॥  
दृष्ट्वापि लक्षणं यत्र न मृत्युर् दृश्यते क्व चित्  ।  
अभ्रान्तौ तत्र धर्मादिबाधकान्तरकल्पनम्  ॥ व्म्व्_१।२० ॥  
निश्चिते दूरतो मृत्यौ प्रसिद्धिर् महती भवेत्  ।  
यथाशक्ति परित्यागे प्रतीकारे च वर्तनम्  ॥ व्म्व्_१।२१ ॥  
सदा समाहितो भूत्वा तद्गतैकाग्रमानसः  ।  
बाह्यानि प्रथमं तावल् लक्षणान्य् उपलक्षयेत्  ॥ व्म्व्_१।२२ ॥  
लक्षणानां परिच्छेदकालो द्विविध इष्यते  ।  
नियतो ऽनियतश् चेति विज्ञेयः स तु यत्नतः  ॥ व्म्व्_१।२३ ॥  
सङ्क्रान्तिपूर्णमास्यादौ प्रभातादिक्षणात्मकः  ।  
कालो नियत इत्य् उक्तो ऽनियतस् तु विपर्ययात्  ॥ व्म्व्_१।२४ ॥  
स्फुरत्सन्धि कपोलं स्याद् अत्यर्थं मृत्युदर्शनात्  ।  
वातशीतादिसङ्गाच् च लक्षणीयम् अतः पृथक्  ॥ व्म्व्_१।२५ ॥  
कर्कटो राशिर् आषाढः पुष्यस् तु मकरो मतः  ।  
कर्कटे मकरे चापि जायते मृत्युलक्षणम्  ॥ व्म्व्_१।२६ ॥  
आषाढसङ्क्रान्तिदिने मध्याह्ने पदमात्रिका  ।  
उत्तराभिमुखस्थस्य च्छाया स्वाभाविकी भवेत्  ॥ व्म्व्_१।२७ ॥  
पुष्यसङ्क्रान्तिदिवसे सैव सप्तपदीभवेत्  ।  
व्यभ्रे नभसि मध्याह्ने च्छायायाश् च निरीक्षणम्  ॥ व्म्व्_१।२८ ॥  
प्रतिमासं पदवृद्धिः प्रतिमासं पदक्षयः  ।  
अमुष्माद् अन्यथाभावे मृत्युशङ्का प्रजायते  ॥ व्म्व्_१।२९ ॥  
एकैकपदवृद्धिः स्याद् आषाढान् मकरावधेः  ।  
एकैकपाद्यह्रासः स्यान् मकरात् कर्कटावधेः  ॥ व्म्व्_१।३० ॥  
आषाढात् क्रमशो वृद्धिः पुष्याद् ध्रासः क्रमात् तथा  ।  
छायाविकारम् आलोच्य मासान् मरणम् आदिशेत्  ॥ व्म्व्_१।३१ ॥  
क्षयकाले भवेद् वृद्धिर् वृद्धिकाले क्षयो यदि  ।  
तम् एव कालम् आरभ्य मृत्युर् मासाद् विनिश्चितः  ॥ व्म्व्_१।३२ ॥  
वृद्धिकाले ऽप्य् अतिवृद्धौ नानारोगाद् उपद्रवः  ।  
क्षयकाले ऽप्य् अतिक्षये मृत्युर् एव न संशयः  ॥ व्म्व्_१।३३ ॥  
आषाढपुष्ययोर् अन्ते पूर्वं कर्कटमत्स्ययोः  ।  
यानि षट् षड् दिनान्य् अत्र कालाकालनिरूपणम्  ॥ व्म्व्_१।३४ ॥  
आषाढान्तदिनैर् एभिः श्रावणादौ शुभाशुभम्  ।  
पुष्यशेषदिनैश् चापि माघादिषु शुभाशुभम्  ॥ व्म्व्_१।३५ ॥  
पादयोस् तालुकां विद्ध्वा नाभौ वेधो यदा भवेत्  ।  
अहोरात्रत्रयाद् ऊर्ध्वं पञ्चत्वं जायते तदा  ॥ व्म्व्_१।३६ ॥  
पादयोस् तालुकां विद्ध्वा यदि चक्षुश् च विध्यति  ।  
तदा मासत्रयाद् ऊर्ध्वं गमनं यमसद्मनि  ॥ व्म्व्_१।३७ ॥  
पादयोस् तालुकां विद्ध्वा नासिकां यदि विध्यति  ।  
त्रिभिर् दिनैस् तदा नूनम् एकाकी याति पञ्चताम्  ॥ व्म्व्_१।३८ ॥  
कुटिप्रस्रावयोः काले तुल्यं स्याद् यदि हञ्छिका  ।  
तस्याम् एव हि वेलायां मृत्युर् वर्षेण तस्य हि  ॥ व्म्व्_१।३९ ॥  
नासिकागद्द्रिकावेधे मरणं पञ्चवत्सरैः  ।  
जिह्वाग्रादर्शने मृत्युर् वासरैः स्यात् त्रिभिर् नृणाम्  ॥ व्म्व्_१।४० ॥  
मासैश् चतुर्भिर् मृत्युः स्यात् कर्णाग्रे तीक्ष्णवेधनात्  ।  
सद्यो मृत्युर् भवेन् नूनम् ऊर्णास्थाने प्रवेधनात्  ॥ व्म्व्_१।४१ ॥  
तुल्यकालं यदा वेधश् चन्द्रसूर्यगतो भवेत्  ।  
तदा मासाद् भवेन् मृत्युः पुण्यम् एवार्जयेत् ततः  ॥ व्म्व्_१।४२ ॥  
भगलिङ्गसमायोगे मध्ये शेषे च हञ्छिका  ।  
स्याच् चेत् तुल्यं तदा मासैः पञ्चत्वं याति पञ्चभिः  ॥ व्म्व्_१।४३ ॥  
हस्तयोः पादयोश् चैव कनिष्ठानां च सन्धयः  ।  
चत्वारो यस्य विध्यन्ति तुल्यं मासात् स मृत्युभाक्  ॥ व्म्व्_१।४४ ॥  
हृत्कण्ठमध्ययोर् वेधस् तुल्यकालं यदा भवेत्  ।  
पक्षत्रयेण मृत्युः स्याद् यदि धर्मं न सेवते  ॥ व्म्व्_१।४५ ॥  
तुल्यकालं यदा विध्येत् तालुकानां त्रयं मुहुः  ।  
त्रिभिर् दिनैस् तदा मृत्युर् यदि शक्रसमो भवेत्  ॥ व्म्व्_१।४६ ॥  
वामाक्षिपुत्तलीच्छायां यो न पश्यति दर्पणे  ।  
सप्ताहान् म्रियते नूनं यदि न स्यात् प्रतिक्रिया  ॥ व्म्व्_१।४७ ॥  
मैथुने सति घण्टाया नादश् चेत् कर्णयोर् भवेत्  ।  
त्रिभिर् मासैस् तदा मृत्युर् यदि ब्रह्मसमो भवेत्  ॥ व्म्व्_१।४८ ॥  
कृष्णं यदि भवेच् छुक्रं शुक्लायां प्रतिपत्तिथौ  ।  
षड्भिर् मासैस् तदा मृत्युर् लोहितं व्याधिसूचकम्  ॥ व्म्व्_१।४९ ॥  
कर्णमूले भ्रुवोर् मध्ये मस्तकाग्रे पृथक्पृथक्  ।  
यदि वेधो ऽप्रतीकारो मृत्युः सद्यस् तदा भवेत्  ॥ व्म्व्_१।५० ॥  
पादाङ्गुष्ठं समारभ्य नाभिपर्यन्तगो भवेत्  ।  
वेधः सदाहो यस्यासौ षड्मासान् म्रियते ध्रुवम्  ॥ व्म्व्_१।५१ ॥  
पादाङ्गुष्ठाद् धृदयान्तं यावत् कण्ठं शिरो ऽथवा  ।  
मासत्रयात् पक्षत्रयान् मृत्युर् एकदिनात् क्रमात्  ॥ व्म्व्_१।५२ ॥  
नासाग्रमांसशैथिल्यान् मृत्युः स्यात् सप्तरात्रतः  ।  
कपोलमांसविच्छेदान् मृत्युः स्यात् पञ्चमासतः  ॥ व्म्व्_१।५३ ॥  
चक्षुर्नासिकयोर् मध्ये स्पन्दनं चेन् न दृश्यते  ।  
ज्ञात्वा पञ्चदिनान् मृत्युम् आदद्याद् धर्मसंवलम्  ॥ व्म्व्_१।५४ ॥  
नेत्रयोस् तारके म्लिष्टे सहसा भवतो यदि  ।  
षड्मासाभ्यन्तरे मृत्युः प्रतिकारक्रिया न चेत्  ॥ व्म्व्_१।५५ ॥  
अकस्मान् नासिका वक्रा कर्णौ भ्रष्टौ स्वदेशतः  ।  
नेत्रे च वर्तुलीभूते सप्ताहान् मृत्युदर्शनात्  ॥ व्म्व्_१।५६ ॥  
अकस्माद् धृदयं निम्नं स्याच् चेत् पक्षात् तदा मृतिः  ।  
ग्रीवापार्श्वस्थयोर् नाड्योर् विच्छेदाद् अपि पक्षतः  ॥ व्म्व्_१।५७ ॥  
अकस्मात् कृष्णरेखा स्याज् जिह्वाया यदि मध्यतः  ।  
दृढो वा दन्तसन्दंशस् तदा मृत्युर् द्विरात्रतः  ॥ व्म्व्_१।५८ ॥  
कर्णशष्कुलिकापृष्ठनाडीविच्छेददर्शनात्  ।  
तस्मिन्न् एव दिने मृत्युर् अथवा पञ्चवासरैः  ॥ व्म्व्_१।५९ ॥  
नखेषु रक्तवर्णेषु सहसा यद्य् अरक्तता  ।  
षड्भिर् मासैस् तदा मृत्युर् यदि मन्त्रादि नाचरेत्  ॥ व्म्व्_१।६० ॥  
अकस्माज् जायते स्थूलः कृशः क्रुद्धो भयाकुलः  ।  
यस् तस्य मृत्युर् वर्षेण यदि धर्मं न सेवते  ॥ व्म्व्_१।६१ ॥  
इन्द्रियाणि न गृह्णन्ति यथास्वं यस्य गोचरान्  ।  
मुहुः स्खलति वाणी च मुहुश् च मतिविभ्रमः  ॥ व्म्व्_१।६२ ॥  
चक्षुषी स्रवतो नित्यं दृष्टरूपे ऽपि विभ्रमः  ।  
दर्पणे सलिले वापि स्वच्छायां यो न पश्यति  ॥ व्म्व्_१।६३ ॥  
रात्राव् इन्द्रधनुः पश्येद् दिवा नक्षत्रमण्डलम्  ।  
अमेघे विद्युतं पश्येत् स्फुरन्तीं दक्षिणाश्रिताम्  ॥ व्म्व्_१।६४ ॥  
दिवा छायापथं पश्येद् उल्कायाः पतनं तथा  ।  
हंसकाकमयूराणां पश्येद् एकत्र मेलकम्  ॥ व्म्व्_१।६५ ॥  
चन्द्रद्वयं द्विसूर्यं वा स्वशिरोज्वलनं तथा  ।  
गन्धर्वनगरं पश्येद् वृक्षाग्रे शिखरे गिरेः  ॥ व्म्व्_१।६६ ॥  
पश्येत् प्रेतपिशाचान् अदृश्यान् अन्यांश् च भीषणान्  ।  
प्रकम्पते भृशं चैव मूर्छितो वा भवेन् मुहुः  ॥ व्म्व्_१।६७ ॥  
छर्दिं मूत्रं पुरीषं च सुवर्णरजतप्रभम्  ।  
पश्येद् एकैकशस् तस्य मृत्युर् मासावधेर् भवेत्  ॥ व्म्व्_१।६८ ॥  
कण्ट्ःओष्ठतालुजिह्वानां छेदं छिद्रं तनौ तथा  ।  
यः पश्येत् तस्य मृत्युः स्यात् षड्मासाभ्यन्तरे ध्रुवम्  ॥ व्म्व्_१।६९ ॥  
कण्ठोष्ठतालुरसनादन्ता यस्य पृथक्पृथक्  ।  
शुष्यन्त्य् अभीक्ष्णं षड्मासान् मरणं तस्य निर्दिशेत्  ॥ व्म्व्_१।७० ॥  
नक्षत्रचक्रसप्तर्षिदिशां रात्राव् अदर्शनम्  ।  
सप्ताहमृत्योर् जायेत ज्वाला वाकस्मिकी तनौ  ॥ व्म्व्_१।७१ ॥  
अरुन्धतीं रोहिणीं च ध्रुवं छायापथं तथा  ।  
रात्राव् अपश्यतो ऽकस्मात् षड्मासान् मृत्युम् आदिशेत्  ॥ व्म्व्_१।७२ ॥  
कलङ्करहितं चन्द्रं सूर्यं रश्मिविवर्जितम्  ।  
सरश्मिकं चित्रभानुं चन्द्रं चापि सरश्मिकम्  ॥ व्म्व्_१।७३ ॥  
रात्रौ सूर्यं दिवा चन्द्रं स्वनेत्रे ज्वलनं तथा  ।  
तारां मेरुप्रमाणां च समुद्रं च नदीम् इव  ॥ व्म्व्_१।७४ ॥  
नाभौ हिक्कां गुदे हञ्छां वर्णं पद्मोपमं मुखे  ।  
गलके पिटकान् रक्तान् गात्रे वर्णविचित्रताम्  ॥ व्म्व्_१।७५ ॥  
हृदये क्रन्दनं साश्रु प्रकम्पम् अथ तालुनि  ।  
चन्द्रांशुं वह्निसंस्पर्शं सूर्यांशुं हिमशीतलम्  ॥ व्म्व्_१।७६ ॥  
चन्द्रच्छिद्रं रविच्छिद्रं छिद्रं भूमौ तथाम्बरे  ।  
आत्मनैव हि यः पश्येत् पश्येन् मृत्युं स पक्षतः  ॥ व्म्व्_१।७७ ॥  
मूत्रशुक्रपुरीषाणि तुल्यकालं पतन्ति चेत्  ।  
वर्षान् मृत्युर् भवेत् तत्र भैषज्यादि प्रतिक्रिया  ॥ व्म्व्_१।७८ ॥  
अर्धं शीतं तथा चोष्णम् अर्धं यस्य कलेवरम्  ।  
सप्तरात्राद् भवेन् मृत्युः परलोकं विचिन्तयेत्  ॥ व्म्व्_१।७९ ॥  
हकारः शीतसंस्पर्शः फुकारो वह्निसन्निभः  ।  
यस्यानुभूयते तस्य दशाहाद् यमदर्शनम्  ॥ व्म्व्_१।८० ॥  
अनामिकानां मूलेषु दृष्टया कृष्णरेखया  ।  
अष्टादशदिनाद् ऊर्ध्वं मृत्युः प्राक्कर्मदोषतः  ॥ व्म्व्_१।८१ ॥  
यस्य मस्तकम् आरुह्य त्रिवर्णो याति वेगतः  ।  
कृकलासो मृतिस् तस्य पञ्चमासाद् विनिश्चिता  ॥ व्म्व्_१।८२ ॥  
शब्दो न श्रूयते देहाद् धस्ताभ्याम् अपमार्जितात्  ।  
सर्वाङ्गशीतलत्वेन दशाहान् मरणं ध्रुवम्  ॥ व्म्व्_१।८३ ॥  
युगपन् निर्गमो बाहुजङ्घयोर् यस्य गच्छतः  ।  
विनाशो ब्रह्मसूत्रस्य मृत्युस् तस्यैकवर्षतः  ॥ व्म्व्_१।८४ ॥  
कर्दमे पांशुदेशे वा पुरतः पृष्ठतो ऽपि वा  ।  
खण्डं पादोदये न्यूनं मृत्युर् मासचतुष्टयात्  ॥ व्म्व्_१।८५ ॥  
अकस्मात् पुरुषं पश्येत् कृष्णपिङ्गलवर्णकम्  ।  
वर्षत्रयात्ययान् मृत्युर् यदि भ्रान्त्या न कल्पितः  ॥ व्म्व्_१।८६ ॥  
द्विमासमृत्युर् हृत्पादौ स्नातमात्रस्य शुष्यतः  ।  
त्रिरात्रमृत्युर् दुर्गन्धो जायते विकृताकृतिः  ॥ व्म्व्_१।८७ ॥  
खरार्कदिवसे तोयैर् आपूर्य मुखकोटरम्  ।  
प्रत्यहं फूत्कृतं कुर्वन् क्रमात् तन्मध्यसंस्थितम्  ॥ व्म्व्_१।८८ ॥  
पश्येद् इन्द्रधनुश् चित्रं दीर्घायुः पुरुषः सदा  ।  
षड्मासायुर् न तत् पश्येद् इति कर्मविचित्रता  ॥ व्म्व्_१।८९ ॥  
खरार्कदिवसे पश्येत् पुरो गगनमध्यतः  ।  
मुक्ताहारान् इवालूनान् मुक्ताफलविभूषणान्  ॥ व्म्व्_१।९० ॥  
इन्द्रनीलमणिच्छायान् केशोण्डुकसमाकृतीन्  ।  
दृश्यदेशं परित्यज्य देशान्तरविसर्पिणः  ॥ व्म्व्_१।९१ ॥  
नागान् अनेकशः पश्येत् संयतान् इव सन्ततम्  ।  
तेषाम् अदृष्टौ षड्मासान् मरणं परिकीर्तितम्  ॥ व्म्व्_१।९२ ॥  
प्रभाते वाथ सायाह्ने ज्योत्स्नायां वा चिरं पुरः  ।  
वितत्य बाहू स्वच्छायां दृष्ट्वा पश्येच् छनैर् नभः  ॥ व्म्व्_१।९३ ॥  
तत्रापि दृश्यते छाया धवला नररूपिणी  ।  
शिरसो ऽदर्शनात् तस्य मृत्युः स्याद् वर्षमध्यतः  ॥ व्म्व्_१।९४ ॥  
पुत्रभार्याविनाशः स्याद् वामपाणेर् अदर्शनात्  ।  
दक्षिणादर्शनात् पितृभ्रात्रादीनां महीयसाम्  ॥ व्म्व्_१।९५ ॥  
जानूपरि स्थितौ बाहू कृत्वा मूर्ध्नि तथाञ्जलिम्  ।  
रम्भाफलनिभां छायां लक्षयेन् मध्यतस् तयोः  ॥ व्म्व्_१।९६ ॥  
यदा त्व् एकं दलं तत्र विकासि परिलक्ष्यते  ।  
तस्याम् एव तिथौ नूनं षड्मासान् मरणं भवेत्  ॥ व्म्व्_१।९७ ॥  
सूर्यमार्गगते वायौ लक्षणीयम् इदं त्रयम्  ।  
श्रोत्रे शिरसि नेत्रे च शब्दो धूमो द्युतिस् तथा  ॥ व्म्व्_१।९८ ॥  
कर्णौ पिधाय सुदृढं गम्भीरो गुल्गुलो ध्वनिः  ।  
न श्रूयते पञ्चदिनं दश पञ्चदशाथवा  ॥ व्म्व्_१।९९ ॥  
विंशतिं दिवसान् यावत् पञ्चविंशतिम् एव वा  ।  
बाणाब्धिगुणनेत्रेन्दुवर्षैर् मृत्युर् यथाक्रमम्  ॥ व्म्व्_१।१०० ॥  
एषाम् अप्य् अन्तरालेषु शोध्याः षोडश वासराः  ।  
वर्षस्यैव चतुर्थांशैः क्रमशश् चाभिवर्धितैः  ॥ व्म्व्_१।१०१ ॥  
मस्तकोपरि निर्यान्तीं सप्ताहं धूममालिकाम्  ।  
यो न पश्यति तस्य स्यान् मृत्युर् वर्षत्रयावधेः  ॥ व्म्व्_१।१०२ ॥  
स्वनेत्रयोश् चतुर्दिक्षु दृश्यन्ते ऽङ्गुलिपीडनात्  ।  
मार्जारनेत्रतुल्यानि ज्योतींषि झटितिक्रमात्  ॥ व्म्व्_१।१०३ ॥  
अपीडने ऽपि तद्दृष्टौ मृत्युः स्याच् छतवासरैः  ।  
एतत् सामान्यतो ज्ञेयं विशेषस् त्व् अयम् उच्यते  ॥ व्म्व्_१।१०४ ॥  
चन्द्रस्याधस् तथोर्ध्वं च कर्णनासोपकण्ठयोः  ।  
नष्टे ज्योतिषि मृत्युः स्यात् षट्त्रिनेत्रेन्दुमासतः  ॥ व्म्व्_१।१०५ ॥  
सूर्ये ऽपि यदि चन्द्रस्य क्रमः स्यात् पूर्ववत् तदा  ।  
दिग्बाणगुणनेत्रेषु दिनेषु मरणं भवेत्  ॥ व्म्व्_१।१०६ ॥  
स्वरूपस्य विपर्यासात् षड्मासान् मरणं भवेत्  ।  
पञ्चमासाद् भवेन् मृत्युर् नासाग्रस्य विनाशतः  ॥ व्म्व्_१।१०७ ॥  
बाधिर्ये श्रोत्रयोर् मृत्युश् चतुर्मासात्ययाद् भवेत्  ।  
स्वस्थेन्द्रियस्य पतने मृत्युर् मासत्रयाद् भवेत्  ॥ व्म्व्_१।१०८ ॥  
भ्रूमध्ये ज्योतिषो ऽदृष्टौ द्विमासाद् यमदर्शनम्  ।  
एकमासात्ययान् मृत्युर् वृषणे गोलकक्षयात्  ॥ व्म्व्_१।१०९ ॥  
पराक्ष्णोः प्रतिबिम्बस्यादृष्टौ पक्षाद् विनाशनम्  ।  
जिह्वाया अपरावृत्तौ दशाहान् मृत्युसङ्गमः  ॥ व्म्व्_१।११० ॥  
नाभेर् विपर्ययान् मृत्युः पञ्चाहाद् उपश्लिष्यति  ।  
पार्श्वद्वयस्याकृष्टौ तु मृत्युः स्याद् वासरत्रयात्  ॥ व्म्व्_१।१११ ॥  
समस्तगात्रस्तब्धत्वे मृत्युर् एकाहिको भवेत्  ।  
ललाटस्थत्रिरेखाणां नाशान् मृत्युर् अहस्त्रयात्  ॥ व्म्व्_१।११२ ॥  
स्वस्थस्य लालाजिह्वा चेन् निःस्पर्शा द्रववर्जिता  ।  
यावत् पञ्चदिनं मृत्युः पञ्चाशद्दिवसैस् तथा  ॥ व्म्व्_१।११३ ॥  
अम्लादित्वं च रसतो नीलादित्वं च वर्णतः  ।  
विकारः शुक्रमूत्राणां षड्मासान् मृत्युदर्शनात्  ॥ व्म्व्_१।११४ ॥  
युगपत्पञ्चधारं वा वामावर्तं विगन्धि च  ।  
मूत्रं यस्य भवेन् मृत्युस् तस्य षड्मासमध्यतः  ॥ व्म्व्_१।११५ ॥  
कृष्णे वा यदि वा शुक्ले पक्षे रेतो ऽतिकृष्णकम्  ।  
मृत्युः षड्मासतो नो चेत् तेनैव स्यात् प्रतिक्रिया  ॥ व्म्व्_१।११६ ॥  
कृष्णभागं परित्यज्य गृहीत्वा शुक्लभागकम्  ।  
चन्द्रे प्रभञ्जने वाति प्रवेशात् स्यात् प्रतिक्रिया  ॥ व्म्व्_१।११७ ॥  
स्थिरत्वे ऽपि स्वदेहस्य तच्छाया चञ्चला यदि  ।  
चतुर्मासाद् भवेन् मृत्युर् इत्य् आगमविचक्षणाः  ॥ व्म्व्_१।११८ ॥  
दक्षिणाशागतां छायाम् आत्मनो यदि पश्यति  ।  
अद्यैव मृत्युर् अस्माकम् इति पश्येद् अनित्यताम्  ॥ व्म्व्_१।११९ ॥  
निरर्थको विसंवादी मिथ्येत्यादि प्रकाशनात्  ।  
स्वप्नो ऽप्य् असत्यः सर्वेषां नातः श्रद्धा न युज्यते  ॥ व्म्व्_१।१२० ॥  
देवतादर्शितः स्वप्नः सत्यस्वप्नो ऽथ यो नरः  ।  
स स्वप्ने प्रत्ययं कृत्वा मृत्युलिङ्गानि पश्यतु  ॥ व्म्व्_१।१२१ ॥  
किंशुकं कोविदारं च पुष्पितं करवीरकम्  ।  
यो ऽभिरोहति स्वप्नान्ते स स्यात् षड्मासमृत्युकः  ॥ व्म्व्_१।१२२ ॥  
विहारयष्टिं स्वप्नान्ते यो ऽभिरोहति मानवः  ।  
वालुकाभस्मराशिं वा मरणं तस्य पूर्ववत्  ॥ व्म्व्_१।१२३ ॥  
गर्दभं यः समारूढः प्रयायाद् दक्षिणां दिशम्  ।  
भूयश् च न निवर्तेत तद्वत् तस्यापि जीवितम्  ॥ व्म्व्_१।१२४ ॥  
यश् चापि वानरारूढः प्रयायाद् दक्षिणां दिशम्  ।  
तत्रस्थश् च विबुध्येत मृत्युः स्यात् तस्य पूर्ववत्  ॥ व्म्व्_१।१२५ ॥  
दण्डं वा चैत्ययूपं वा नरो यस् त्व् अभिरोहति  ।  
वाल्मीकं पांशुराशिं वा षड्मासान् न स जीवति  ॥ व्म्व्_१।१२६ ॥  
काली कुमारी सङ्क्रुद्धा या तु बध्नाति बन्धनैः  ।  
कालरात्री तु सा ज्ञेया सप्ताहान् मृत्युकारिका  ॥ व्म्व्_१।१२७ ॥  
कृष्णवस्त्रा तु या नारी काली कामयते नरं  ।  
करवीरमाला स्वप्ने यात्य् असौ यममण्डलम्  ॥ व्म्व्_१।१२८ ॥  
तमो वा प्रविशेत् स्वप्ने श्वभ्रं वा चारकं तथा  ।  
वृक्षाद् वा प्रपतेत् स्वप्ने स मृत्योर् अन्तिके स्थितः  ॥ व्म्व्_१।१२९ ॥  
वृक्षं तृणं वा काष्ठं वा विफलं यस् तु पश्यति  ।  
सुप्तः शीर्षे शरीरे वा षड्मासान् न स जीवति  ॥ व्म्व्_१।१३० ॥  
यो वानररथारूढो गच्छेत् पूर्वां दिशं नरः  ।  
प्रतिबुद्धो विजानीयाद् रात्रिर् एषा ममान्तिमा  ॥ व्म्व्_१।१३१ ॥  
श्वकाकगृध्रगोमायुरक्षःप्रेतपिशाचकैः  ।  
भक्ष्यते प्रोह्यते चापि खरपोत्र्युष्ट्रसौरभैः  ॥ व्म्व्_१।१३२ ॥  
एकाब्दविगमे नूनं मरणं तस्य निर्दिशेत्  ।  
स्वप्नदृष्टनिमित्तानां शान्तिर् मायोपमा मतिः  ॥ व्म्व्_१।१३३ ॥  
लोहदण्डधरं कृष्णं नरं कृष्णपरिच्छदम्  ।  
प्रसुप्तेनाग्रतो दृष्ट्वा त्रिमासान् मृत्युर् आप्यते  ॥ व्म्व्_१।१३४ ॥  
रक्तगन्धप्रलिप्ताङ्गं रक्तमाल्यविभूषितम्  ।  
तैलाभ्यक्तम् अतिभीतं मुण्डितं रक्तवाससम्  ॥ व्म्व्_१।१३५ ॥  
खरम् आरुह्य वेगेन व्रजन्तं दक्षिणां दिशम्  ।  
आत्मानम् ईदृशं स्वप्ने पश्येत् षड्मासमृत्युकः  ॥ व्म्व्_१।१३६ ॥  
रक्तमाल्यानि गन्धांश् च रक्ताम्बरम् अथापि वा  ।  
यः स्वप्ने लभते तस्य मृत्युः स्याद् अष्टमासतः  ॥ व्म्व्_१।१३७ ॥  
सङ्ख्यातीतानि बाह्यानि मृत्युलिङ्गानि तानि कः  ।  
एकवक्त्रेण शक्नोति वक्तुं वर्षशतैर् अपि  ॥ व्म्व्_१।१३८ ॥  
एतानि मृत्योः प्रतिपादकानि लिङ्गानि बाह्यानि यथोदितानि  ।  
विज्ञाय तानि त्वरितं विधेयो मन्त्रादिभिर् वञ्चन एव यत्नः  ॥ व्म्व्_१।१३९ ॥  
  
॥ इति श्रीपण्डितवागीश्वरकीर्तिविरचिते मृत्युवञ्चनोपदेशे प्रथमः परिच्छेदः ॥  
  
इदानीम् आन्तरं मृत्योर् लक्षणं कथ्यते स्फुटम्  ।  
तच् च वायूदयाज् ज्ञेयं वायुर् घ्राणास्यगोचरः  ॥ व्म्व्_२।१ ॥  
बाह्यलक्षणमात्रान् न मृत्योः सम्यग् विनिश्चयः  ।  
यावद् आध्यात्मिकं सम्यग् लक्षणं नैव निश्चितम्  ॥ व्म्व्_२।२ ॥  
उभयोर् निश्चयान् मृत्युर् निश्चितः स्यात् परिस्फुटम्  ।  
बाह्ये बुद्धिविपर्यासो रोगादेर् अपि संस्कृतेः  ॥ व्म्व्_२।३ ॥  
पुष्यादिमाससङ्क्रान्तौ पूर्णमास्यादिपर्वसु  ।  
सामान्यलक्षणं मृत्योर् लक्षयेत् प्रातरादितः  ॥ व्म्व्_२।४ ॥  
निरूपकनरो यत्र दिने कालं निरूपयेत्  ।  
तद् आरभ्य दिनं मृत्युर् मितकालात्ययाद् भवेत्  ॥ व्म्व्_२।५ ॥  
समप्रकृतियुक्तानां सर्वप्राणभृतां सदा  ।  
नासिकादक्षिणेतरे पुटे प्रत्येकम् आश्रितः  ॥ व्म्व्_२।६ ॥  
वायुर् वहति यामार्धं सूर्यशीतांशुसञ्ज्ञके  ।  
अतो विपर्ययात् कल्प्यं मरणादि मनीषिभिः  ॥ व्म्व्_२।७ ॥  
प्रतिपदं समारभ्य शुक्लां वहति चन्द्रगः  ।  
दिनानि त्रीणि पवनः ततः सूर्ये दिनत्रयम्  ॥ व्म्व्_२।८ ॥  
दिनत्रयं पुनश् चन्द्रे ततः सूर्ये दिनत्रयम्  ।  
क्रमेणानेन नियमाद् यावत् पञ्चदशी सिता  ॥ व्म्व्_२।९ ॥  
एवं कृष्णं समारभ्य सूर्ये वहति मारुतः  ।  
दिनानि त्रीणि पूर्ववद् यावत् पञ्चदशीतरा  ॥ व्म्व्_२।१० ॥  
क्रमस्यास्य विपर्यासात् त्रिभिः पक्षैः सुनिश्चितात्  ।  
षड्भिर् मासैर् भवेन् मृत्युर् धर्मम् एव स्मरेत् ततः  ॥ व्म्व्_२।११ ॥  
पक्षद्वयविपर्यासात् सुहृद्बन्धुविपद् भवेत्  ।  
एकपक्षविपर्यासाद् दारुणव्याधिसम्भवः  ॥ व्म्व्_२।१२ ॥  
एकद्वित्रिचतुःपञ्चषड्दिनानि विपर्ययात्  ।  
वहेद् वायुर् यदि तदा कल्युद्वेगादि जायते  ॥ व्म्व्_२।१३ ॥  
त्रिमार्गगो भवेद् वायुः प्रकृतेः परिवर्जनात्  ।  
मध्याह्नात् परतो मृत्युः प्रतीकारविवर्जितः  ॥ व्म्व्_२।१४ ॥  
सङ्क्रान्तिरहितो वायुर् उभयोर् अपि मार्गयोः  ।  
वहेद् यस्य दशाहानि सङ्क्रान्तौ म्रियते हि सः  ॥ व्म्व्_२।१५ ॥  
विषुवत्क्षणसम्प्राप्तौ स्पन्देते यस्य लोचने  ।  
तस्य नाशं विजानीयाद् अहोरात्रान् न संशयः  ॥ व्म्व्_२।१६ ॥  
इतश् चेतश् च बहुधा यस्यार्धप्रहरं वहेत्  ।  
वायुस् तस्य विजानीयात् पूजनं लाभम् एव च  ॥ व्म्व्_२।१७ ॥  
सङ्क्रान्तिपञ्चकं यस्य समतीत्य मुखे वहेत्  ।  
वायुस् तस्यार्थनाशः स्याद् उद्वेगो वा भयादि वा  ॥ व्म्व्_२।१८ ॥  
वामनासापुटे वायुः सङ्क्रान्तीश् च त्रयोदश  ।  
समतीत्य वहेद् यस्य तस्य रोगादि जायते  ॥ व्म्व्_२।१९ ॥  
पुटद्वयं परित्यज्य यदा वक्त्रेण गच्छति  ।  
तद् अहर् जीवितं तस्य यदि वज्रसमो ऽप्य् असौ  ॥ व्म्व्_२।२० ॥  
मार्गशीर्षस्य सङ्क्रान्तिकालम् आरभ्य मारुतः  ।  
पञ्चाहं चेद् वहेत् सूर्ये मृत्युर् अष्टादशाब्दतः  ॥ व्म्व्_२।२१ ॥  
अश्वयुङ्माससङ्क्रान्तिकालम् आरभ्य मारुतः  ।  
पञ्चाहं चेद् वहेन् मृत्युर् भवेत् पञ्चदशाब्दतः  ॥ व्म्व्_२।२२ ॥  
श्रावणस्यापि चेद् एवं मृत्युर् द्वादशवर्षतः  ।  
ज्येष्ठे ऽपि चेद् भवेद् एवं मृत्युः स्यान् नववर्षतः  ॥ व्म्व्_२।२३ ॥  
चैत्रमासस्य सङ्क्रान्तिकालम् आरभ्य चेद् वहेत्  ।  
पञ्चाहं मारुतो मृत्युः षड्भिर् वर्षैस् तदा भवेत्  ॥ व्म्व्_२।२४ ॥  
माघमासस्य सङ्क्रान्तेः पञ्चाहं चेद् वहेन् मरुत्  ।  
वर्षत्रयात्ययान् मृत्युर् इति कालविचक्षणाः  ॥ व्म्व्_२।२५ ॥  
सर्वत्र द्वित्रिचतुरो वायुश् चेद् दिवसान् वहेत्  ।  
अब्दभागैस् तु ते शोध्या यथावद् अनुपूर्वशः  ॥ व्म्व्_२।२६ ॥  
एवम् एव वहेच् चन्द्रे वायुश् चेन् मृत्युवर्जिताः  ।  
व्याधिदुर्भिक्षकान्तारशोकराजाद्युपद्रवाः  ॥ व्म्व्_२।२७ ॥  
सामान्यकालसम्बोधः स्फुटो ऽयम् उपदर्शितः  ।  
विशेषकालबोधाय गतिर् अन्या प्रदर्श्यते  ॥ व्म्व्_२।२८ ॥  
समसप्तगते सूर्ये जन्मर्क्षे चन्द्रमा यदि  ।  
कालो ऽसौ पौष्णनामेति मृत्युनिर्णयकारकः  ॥ व्म्व्_२।२९ ॥  
यत्र राशौ नरो जातस् तस्माद् यः सप्तमो ऽपरः  ।  
समसप्त इति ख्यातस् तत्रार्कः समसप्तगः  ॥ व्म्व्_२।३० ॥  
राशौ तत्रैव चन्द्रश् चेज् जन्मनक्षत्रगो भवेत्  ।  
पौष्णः कालः स विज्ञेयस् तत्र मृत्योर् निरूपणम्  ॥ व्म्व्_२।३१ ॥  
सर्वत्र सूर्यमार्गान्तर्गते सततगामिनि  ।  
कालं निरूपयेद् विद्वान् इतरत्र विकालकम्  ॥ व्म्व्_२।३२ ॥  
यत्र वेलाक्षणे वायोर् गतिर् अन्या प्रवर्तते  ।  
तत्र वेलाक्षणे पूर्णे मृत्युर् नास्त्य् अत्र संशयः  ॥ व्म्व्_२।३३ ॥  
पौष्णे काले वहेद् वायुर् दिनार्धं यदि सूर्यगः  ।  
वत्सरैर् मनुसङ्ख्यातैर् लक्षयेन् मरणं तदा  ॥ व्म्व्_२।३४ ॥  
दिनम् एकम् अहोरात्रं दिनद्वित्रिचतुष्टयम्  ।  
वहेच् चेद् अर्कदिक्शैलषड्वेदाब्दैः क्रमान् मृतिः  ॥ व्म्व्_२।३५ ॥  
पञ्चाहं च दशाहं च तथा पञ्चदशाहकम्  ।  
वहेच् चेत् त्रिद्व्येकवर्षैर् भवेन् मृत्युर् यथाक्रमम्  ॥ व्म्व्_२।३६ ॥  
तथैव चेद् वहेद् वायुर् विंशतिं पञ्चविंशतिम्  ।  
षड्भिर् मासैस् त्रिभिश् चैव यथासङ्ख्यं भवेन् मृतिः  ॥ व्म्व्_२।३७ ॥  
षट्सप्ताष्टाविंशतिं चेद् ऊनत्रिंशद्दिनं वहेत्  ।  
स्याद् द्व्येकमासैः पक्षेण दिग्दिनैश् च क्रमान् मृतिः  ॥ व्म्व्_२।३८ ॥  
त्रिंशत् तु चैकत्रिंशच् च द्वात्रिंशद् दिवसान् यदि  ।  
पञ्चत्रिद्विदिनैर् मृत्युर् यथासङ्ख्यं भवेत् तदा  ॥ व्म्व्_२।३९ ॥  
त्रयस्त्रिंशद्दिनं यावत् सूर्ये चेद् वाति मारुतः  ।  
तस्मिन्न् एव दिने मृत्युर् विष्णोर् अपि न संशयः  ॥ व्म्व्_२।४० ॥  
पञ्चाहपञ्चविंशत्योर् अन्तरालेषु वासराः  ।  
नोक्ताः षोडशसङ्ख्या ये तेषां शोधनम् उच्यते  ॥ व्म्व्_२।४१ ॥  
षड्दिनं चेत् त्रिभिर् वर्षैश् चतुर्विंशतिवर्जितैः  ।  
सप्ताहं चेत् त्रिभिर् वर्षैः पूर्वोक्तद्विगुणोनितैः  ॥ व्म्व्_२।४२ ॥  
अष्टाहं चेत् त्रिभिर् वर्षैर् द्वासप्ततिदिनोनितैः  ।  
नवाहं चेत् त्रिभिर् वर्षैः षण्णवतिदिनोनितैः  ॥ व्म्व्_२।४३ ॥  
वहेद् एकादशाहं चेन् मारुतः सूर्यगोचरः  ।  
चतुर्विंशतिरात्रोनान् मृत्युर् वर्षद्वयाद् भवेत्  ॥ व्म्व्_२।४४ ॥  
द्वादशाहं वर्षद्वयात् पूर्वोक्तद्विगुणोनितात्  ।  
त्रयोदशाहं द्विवर्षाद् द्वासप्ततिदिनोनितात्  ॥ व्म्व्_२।४५ ॥  
चतुर्दशाहं द्विवर्षात् षण्णवतिदिनोनितात्  ।  
षोडशदिनवाहेन द्वादशोनैकवर्षतः  ॥ व्म्व्_२।४६ ॥  
वहेत् सप्तदशाहं चेद् वायुः सूर्यैकगोचरः  ।  
चतुर्विंशत्यहन्यूनाद् वर्षान् मृत्युर् उदीरितः  ॥ व्म्व्_२।४७ ॥  
अष्टादशाहं षट्त्रिंशद्दिनन्यूनैकवर्षतः  ।  
ऊनविंशति चेद् अष्टचत्वारिंशद्दिनोनितात्  ॥ व्म्व्_२।४८ ॥  
एकविंशति षड्मासात् षड्वासरवियोजितात्  ।  
द्वाविंशतिं चेत् षड्मासैर् द्वादशाहविवर्जितैः  ॥ व्म्व्_२।४९ ॥  
त्रयोविंशत्यहर्वाहे ऽष्टादशाहविवर्जितात्  ।  
चतुर्विंशत्यहर्वाहे चतुःषट्कदिनोनितात्  ॥ व्म्व्_२।५० ॥  
त्रयस्त्रिंशद्दिनेष्व् एवं मृत्युलक्षणसम्भवः  ।  
वायूदयवशाज् ज्ञेयो नात ऊर्ध्वम् असम्भवात्  ॥ व्म्व्_२।५१ ॥  
आह चात्र ।  
आदौ कृत्वा दिनार्धं सकलदिनम् अथा-हर्निशं यावद् एव तस्माद् अह्नोर् द्वयं च त्रिदिनम् अथ चतुर्-वासरान् व्याप्य यावत्  ।  
प्राणो नाड्याश्रितो यो वहति दिनपतेर् उद्गमे सव्यहीने तस्मिन् विज्ञेयम् एतद् भुवनरविदिशो मङ्गलं षट् चतुष्कम्  ॥ व्म्व्_२।५२ ॥  
पञ्चभ्यः पञ्चविंशद्दिवसगतिर् इहा-रोहते पञ्चवृद्ध्या तस्माद् एकोत्तरेण त्रिगुणितदशकं त्र्युत्तरं यावद् एव  ।  
काले पौष्णे समास् तास् त्रिनयनशशिनः षट्त्रियुग्मेन्दवो ये मासास् ते ऽहानि शेषास् तिथिदिगिषुगुण-द्वीन्दवो जीवितस्य  ॥ व्म्व्_२।५३ ॥  
त्रिपुटं चक्रम् आलिख्य सप्तत्रिंशद्गृहान्वितम्  ।  
आयुषः प्राणवायोश् च दिनान्य् अङ्कक्रमाल् लिखेत्  ॥ व्म्व्_२।५४ ॥  
इत्य् आन्तराण्य् अपि मया कथितानि मृत्योर् लिङ्गान्य् अरिष्टम् इति चापरनामकानि  ।  
विज्ञाय तानि सपदि त्वरितैर् विधेयो ध्यानादिभिर् मरण-वञ्चन एव यत्नः  ॥ व्म्व्_२।५५ ॥  
  
॥ इति श्रीपण्डितवागीश्वरकीर्तिविरचिते मृत्युवञ्चनो"पदेशे द्वितीयः परिच्छेदः ॥  
  
बाह्यम् आध्यात्मिकं चैव ज्ञात्वारिष्टकदम्बकम्  ।  
बाह्यश् चाध्यात्मिकश् चापि ज्ञेयो वञ्चनसञ्चयः  ॥ व्म्व्_३।१ ॥  
कायवाक्कर्मभिर् बाह्यम् आन्तरं ध्यानकर्मभिः  ।  
मणिमन्त्रौषधैर् बाह्यम् आन्तरं योगशक्तिभिः  ॥ व्म्व्_३।२ ॥  
श्रद्धया शक्यते कर्तुं मृत्युवञ्चनम् उद्यतैः  ।  
श्रद्धाम् अतो दृढीकुर्याद् अन्यथा स्याच् छ्रमः परः  ॥ व्म्व्_३।३ ॥  
कायक्लेशैर् बहुविधैर् न चाप्य् अर्थस्य राशिभिः  ।  
धर्मः सम्प्राप्यते सूक्ष्मः श्रद्धाहीनैः सुरैर् अपि  ॥ व्म्व्_३।४ ॥  
श्रद्धा धर्मः परं सूक्ष्मः श्रद्धा ज्ञानं तपो हुतम्  ।  
श्रद्धा स्वर्गश् च मोक्षश् च श्रद्धा सर्वम् इदं जगत्  ॥ व्म्व्_३।५ ॥  
सर्वस्वं जीवितं चापि दद्याद् अश्रद्धया यदि  ।  
नैवाप्नुयात् फलं किं चिच् छ्रद्दधानस् ततो भवेत्  ॥ व्म्व्_३।६ ॥  
आदौ धर्मपरो भूयान् मृत्युवञ्चनवाञ्छया  ।  
धर्मो हि त्रायते मृत्योर् मृत्युर् धर्मेण वञ्च्यते  ॥ व्म्व्_३।७ ॥  
न धर्मरहितस् तिष्ठेत् प्रमादात् क्षणमात्रकम्  ।  
ब्रह्मापि हि विना धर्मं न प्रभुर् मृत्युवञ्चने  ॥ व्म्व्_३।८ ॥  
विदुषां सम्मतो धर्मः सत्यं दानं तपः क्षमा  ।  
विशेषेण कृपा येषां किं तेषां धर्मविस्तरैः  ॥ व्म्व्_३।९ ॥  
कारुण्यस्यन्दि हृदयं येषां सत्त्वेषु सन्ततम्  ।  
तेषां ज्ञानं च मोक्षश् च किम् अन्यैर् धर्मविस्तरैः  ॥ व्म्व्_३।१० ॥  
अहिंसा परमो धर्मः सर्वसिद्धान्तसम्मतः  ।  
ताम् एवाभ्यस्यतो नित्यं मृत्युर् दूरायते क्रमात्  ॥ व्म्व्_३।११ ॥  
अल्पायुर् अपि दीर्घायुः सद्यः स्याज् जीवयन्न् इमान्  ।  
पक्षिमत्स्यमृगव्याडचौरादीन् वध्यदेशगान्  ॥ व्म्व्_३।१२ ॥  
दीर्घायुर् अपि मन्दायुः सद्यः स्यान् मारयन्न् इमान्  ।  
चौरमत्स्यमृगव्याडपक्षिणो जीवकाङ्क्षिणः  ॥ व्म्व्_३।१३ ॥  
दशाकुशलसन्त्यागात् त्रिरत्नशरणात् तथा  ।  
पञ्चाष्टशिक्षाकरणान् मृत्युर् दूरगतो भवेत्  ॥ व्म्व्_३।१४ ॥  
बन्धनस्थान् उरुव्याधिपीडितान् भयकातरान्  ।  
त्रायमाणो भवेन् नूनं दीर्घायुर् मृत्युवञ्चकः  ॥ व्म्व्_३।१५ ॥  
दीनानाथसलज्जेभ्यः शीलवद्भ्यो ऽपि चादरात्  ।  
ईप्सितार्थप्रदानेन ध्रुवम् आयुर् विवर्धते  ॥ व्म्व्_३।१६ ॥  
मातापितृगुरुज्येष्ठज्ञानवृद्धादिगौरवात्  ।  
मानसत्कारदानाच् च मृत्युर् नैवोपसर्पति  ॥ व्म्व्_३।१७ ॥  
स्वेष्टदैवततद्भक्तलिङ्गिनां प्रातर् आदरात्  ।  
दर्शनाद् वन्दनान् नित्यम् आयुषो वृद्धिर् आप्यते  ॥ व्म्व्_३।१८ ॥  
भग्नस्फुटितचैत्यादाव् इष्टकादिप्रदानतः  ।  
स्याद् अल्पायुः सुदीर्घायुः पैण्डपातिकभिक्षुवत्  ॥ व्म्व्_३।१९ ॥  
विहारस्तूपबिम्बादेः क्रिययारामरोपणात्  ।  
महाष्टस्थानपूजाभिर् आयुर् नित्यं विवर्धते  ॥ व्म्व्_३।२० ॥  
छन्दकभिक्षयोपात्तैर् द्रव्यैः सङ्घस्य भोजनात्  ।  
सप्ताहायुश् चिरायुः स्याद् धर्माशोकनरेन्द्रवत्  ॥ व्म्व्_३।२१ ॥  
वालुकाचैत्यकरणात् तथा सञ्चकताडनात्  ।  
चैत्यादिवन्दनाच् चैव ध्रुवम् आयुर् विवर्धते  ॥ व्म्व्_३।२२ ॥  
महासमाजकं सूत्रम् आटानाटीयकं तथा  ।  
सक्षुद्रकं महामेघं गाथाः सुस्वस्तिसञ्ज्ञिताः  ॥ व्म्व्_३।२३ ॥  
सत्कृत्य वाचयेद् भिक्षून् स्वयं वा सम्प्रवर्तयेत्  ।  
दीर्घम् आयुस् तथा प्राप्य मृत्योर् भवति वञ्चकः  ॥ व्म्व्_३।२४ ॥  
गण्डव्यूहादिसूत्रान्तान् महायानप्रकाशकान्  ।  
एकाग्रो वाचयेन् नित्यं मृत्युवञ्चनम् अश्नुते  ॥ व्म्व्_३।२५ ॥  
बुद्धभाषितनिःशेषयोगतन्त्रादिवाचनात्  ।  
पञ्चरक्षाविधानाद् वा मृत्युवञ्चनम् आप्यते  ॥ व्म्व्_३।२६ ॥  
उष्णीषगर्भचैत्यादिप्रदक्षिणविधानतः  ।  
धारणीजपतश् चापि वञ्च्यते मृत्युर् उद्यतैः  ॥ व्म्व्_३।२७ ॥  
ग्रहादिमातृकापाठात् तद्विधानपुरःसरात्  ।  
सहस्रावर्तधारण्या रत्नोल्कायाश् च जापतः  ॥ व्म्व्_३।२८ ॥  
धारणीसञ्चयाद्युक्तधारणीजापतत्पराः  ।  
आसन्नम् अपि दूरस्थं मृत्युं कुर्वन्ति पण्डिताः  ॥ व्म्व्_३।२९ ॥  
मण्डलालेखनाद् धोमान् मुद्राणां बन्धनाद् अपि  ।  
बलीनां गणचक्राणां प्रदानान् मृत्युवञ्चनम्  ॥ व्म्व्_३।३० ॥  
चातुर्दिशार्यसङ्घाय भोज्यशय्यादिदानतः  ।  
काषायमात्रकण्ठेभ्यो ऽपि वा स्यान् मृत्युवञ्चनम्  ॥ व्म्व्_३।३१ ॥  
एवमादिक्रियारम्भाद् धर्मः स्यात् पुण्यलक्षणः  ।  
पुण्यात् स्याद् आयुषो वृद्धिस् तद्वृद्धेर् मृत्युवञ्चनम्  ॥ व्म्व्_३।३२ ॥  
इत्यादि लेशतो धर्मः सूचितस् तस्य विस्तरः  ।  
स्वयम् उन्नीय कर्तव्यस् तज् ज्ञात्वा मृत्युवञ्चकैः  ॥ व्म्व्_३।३३ ॥  
एवं धर्मपरो भूत्वा सिद्धमन्त्रौषधादिभिः  ।  
मृत्योर् विष्कम्भणं कुर्यात् सद्यःप्रत्ययकारिभिः  ॥ व्म्व्_३।३४ ॥  
मणिमन्त्रौषधीसिद्धरसायनबलात् स्वयम्  ।  
मृत्योः पराजयो दृष्टः सिद्धविद्याधरैर् यथा  ॥ व्म्व्_३।३५ ॥  
रत्नलक्षणशास्त्रोक्तपरीक्षोत्तीर्णवज्रधृक्  ।  
आयुर्मणिधरो वापि विश्वरूपधरस् तथा  ॥ व्म्व्_३।३६ ॥  
अनर्घस्येन्द्रनीलादेर् अन्यस्यापि महामणेः  ।  
धारकः सर्वमृत्यूनां वञ्चकः स्यान् न संशयः  ॥ व्म्व्_३।३७ ॥  
न चात्र मणिसामर्थ्ये संशयो युक्तिभाग् यतः  ।  
अचिन्त्यशक्तियुक्तत्वं मणीनां सर्वसम्मतम्  ॥ व्म्व्_३।३८ ॥  
पटादेर् अग्रतः पूजां कृत्वा विजनदेशगः  ।  
जापमात्रेण मन्त्राणां जायते मृत्युवञ्चनम्  ॥ व्म्व्_३।३९ ॥  
आकारम् उच्चरेत् पूर्वं ततो रो लिग् इति स्फुटम्  ।  
त्रैलोक्यविजयाख्यो ऽयं विद्याधरपिटोदितः  ॥ व्म्व्_३।४० ॥  
मन्त्रं लोकेश्वरस्यास्य जपेद् अक्षरलक्षकम्  ।  
श्राद्धस् तदग्रतो ऽवश्यं मृत्युवञ्चनम् अश्नुते  ॥ व्म्व्_३।४१ ॥  
उक्त्वा वैरोचनं पूर्वं पश्चात् तारे द्विर् उच्चरेत्  ।  
तुत्तारे द्विस् तुरे द्विश् च स्वाहान्तं मृत्युवञ्चनम्  ॥ व्म्व्_३।४२ ॥  
ताराभ्युदयतन्त्रोक्तं मन्त्रम् अक्षरलक्षकम्  ।  
जप्त्वार्यतारापुरतो दधिमध्वक्तिपूर्वकम्  ॥ व्म्व्_३।४३ ॥  
पूर्वोत्तरशिखादूर्वाप्रवालायुतहोमतः  ।  
पूर्वकर्मप्रभावोत्थम् अपि मृत्युं निवारयेत्  ॥ व्म्व्_३।४४ ॥  
ॐ आदौ रुरु ततो ऽतः स्फुरुपदम् अतः परम्  ।  
ज्वल तिष्ठ तथा सिद्धलोचनेति पदत्रयम्  ॥ व्म्व्_३।४५ ॥  
सर्वार्थसाधनि स्वाहा मन्त्रो ऽशोकदले ऽमले  ।  
प्रदत्तदक्षिणाचार्यैर् लिखितश् चन्दनद्रवैः  ॥ व्म्व्_३।४६ ॥  
लक्षशः कोटिशो वापि शुद्धः श्रद्धाविधानतः  ।  
धौतश् च निर्जलैः क्षीरैर् हुतो दूर्वादिनाथवा  ॥ व्म्व्_३।४७ ॥  
भवत्य् अवश्यं निःशेषमृत्युवञ्चनकारकः  ।  
निःशेषरोगसन्दोहशान्तिकृच् चापि जायते  ॥ व्म्व्_३।४८ ॥  
महामण्डलकल्पोक्तार्यशताक्षरसञ्ज्ञिनः  ।  
अचिन्त्यशक्तेर् मन्त्रस्य दृष्टशक्तेर् अनेकशः  ॥ व्म्व्_३।४९ ॥  
भद्रचर्यासमादानविधिना लक्षजापतः  ।  
मोक्षो ऽपि जायते नूनं किं पुनर् मृत्युवञ्चनम्  ॥ व्म्व्_३।५० ॥  
नमस् त्रैयध्विकानां प्राक् तथागतानां स्यात् ततः  ।  
सर्वत्राप्रतिहतावाप्तिधर्मतेति पदं ततः  ॥ व्म्व्_३।५१ ॥  
बलिनाम् इति पदाद् ॐ ततो ऽसमसमपदम्  ।  
समन्ततो ऽनन्ततावाप्तिशासनीति पदं ततः  ॥ व्म्व्_३।५२ ॥  
हर हर स्मर स्मरण विगतरागपदात्  ।  
बुद्धधर्मते ततः स्यात् सर सर समबला  ॥ व्म्व्_३।५३ ॥  
हसद्वयं त्रयद्वयं स्याद् गगनमहावर  ।  
लक्षणे ज्वल ज्वलनसागरे स्यात् पदं ततः  ॥ व्म्व्_३।५४ ॥  
दत्त्वा स्वाहापदं चान्ते भवेन् मन्त्रः शताक्षरः  ।  
तथागतानां सर्वेषां हृदयं परिकीर्तितः  ॥ व्म्व्_३।५५ ॥  
आर्यमहाप्रतिसरामन्त्रैकलक्षजापतः  ।  
दूर्वादशांशहोमेन ध्रुवं स्यान् मृत्युवञ्चनम्  ॥ व्म्व्_३।५६ ॥  
ॐ उक्त्वा पदं विमले जय वरे ऽनु चामृते  ।  
हूं हूं फट् फट् ततः स्वाहापदं ब्रूयाद् अनन्तरम्  ॥ व्म्व्_३।५७ ॥  
वैरोचनाद् भरद्वयं सम्भरद्वयम् उच्चरेत्  ।  
उक्त्वेन्द्रियबलशब्दं विशोधनिपदं वदेत्  ॥ व्म्व्_३।५८ ॥  
हूं हूं रुरु चले स्वाहा मन्त्रो ऽयं मृत्युवञ्चकः  ।  
आर्यमहाप्रतिसराहृदयं सर्वसिद्धिदम्  ॥ व्म्व्_३।५९ ॥  
जप्त्वा दशाक्षरं मन्त्रं तं मृत्युञ्जयसञ्ज्ञिनम्  ।  
दशलक्षं ततो होमं कुर्वीत कुसुमैः सितैः  ॥ व्म्व्_३।६० ॥  
घृताक्तैर् लक्षसङ्ख्यातैर् लोकेश्वरगुरोः पुरः  ।  
मन्त्रशक्तेस् ततो ऽवश्यं जायते मृत्युवञ्चनम्  ॥ व्म्व्_३।६१ ॥  
ॐ आदौ तत आङ्कारः स्याद् ईङ्कारस् ततः परम्  ।  
ऊं ॐ मृत्युञ्जय ॐ स्याद् अयं मन्त्रो दशाक्षरः  ॥ व्म्व्_३।६२ ॥  
कल्पादिजीवनार्थं ये प्रोक्ता मन्त्रास् तथागतैः  ।  
तैर् आयुः साधितं दीर्घं तद् दीर्घं मृत्युवञ्चनम्  ॥ व्म्व्_३।६३ ॥  
मन्त्रैर् यैः शान्तिकर्म तैः स्याद् वृद्धिर् आयुषः  ।  
यैः स्याद् आयुषो वृद्धिस् तैः स्यान् मृत्युवञ्चनम्  ॥ व्म्व्_३।६४ ॥  
मन्त्राणाम् अपि सामर्थ्ये संशयो नैव युक्तिभाक्  ।  
अचिन्त्यं मन्त्रसामर्थ्यं यतः सर्वेषु सम्मतम्  ॥ व्म्व्_३।६५ ॥  
आह च ।  
न तद् वस्त्वन्तरं लोके यन् न मन्त्रैः प्रसिध्यति  ।  
चिन्तामणिसमा मन्त्राः सम्यक्श्रद्धाभियोगतः  ॥ व्म्व्_३।६६ ॥  
कल्पोक्तविधिभिर् यद् वा यथाकामप्रयोगतः  ।  
बुभुक्षाबहुले देशे ऽमृताम् अत्यन्तम् आचरेत्  ॥ व्म्व्_३।६७ ॥  
एकाकिनीम् अथान्यैर् वा भेषजैः सहितां सदा  ।  
ततः स्थिरवपुर् भूत्वा मृत्युद्वारं न पश्यति  ॥ व्म्व्_३।६८ ॥  
अन्येषाम् अपि दिव्यानां भेषजानां निषेवणात्  ।  
आयुर्वृद्धिर् जरारोगक्षयान् मृत्युं न पश्यति  ॥ व्म्व्_३।६९ ॥  
व्योमहेमादिभिर् बद्धान् मृतकाद् विधिभक्षितात्  ।  
स्यान् मृत्युवञ्चनं सिद्धरसायनस्वभावकात्  ॥ व्म्व्_३।७० ॥  
प्रतिपच्चन्द्रयोगादिप्राप्तेनान्तरधातुना  ।  
नस्यप्रदानाद् विधिना जायते मृत्युवञ्चनम्  ॥ व्म्व्_३।७१ ॥  
सम्पुटादिकतन्त्रोक्तपञ्चामृतप्रयुक्तिभिः  ।  
यथोपदेशयुक्ताभिर् जायते मृत्युवञ्चनम्  ॥ व्म्व्_३।७२ ॥  
ऊर्ध्वाधोभ्यां सम्पुटयोगं यः सततं कुरुते हितयोगम्  ।  
तस्य सुरुष्टो ऽप्य् अविहततेजाः किञ्चित्कारी नो यमराजा  ॥ व्म्व्_३।७३ ॥  
मृतसञ्जीवनम् अपि क्व चिद् दृष्टम् उपायतः  ।  
ऋतुमत्कन्यानरयोः शृङ्खलायाः समुत्थितैः  ॥ व्म्व्_३।७४ ॥  
शोणितोन्मिश्रशुक्राख्यधातुभिर् नातिशीतलैः  ।  
सद्यो यद् वा मृतस्यैव पतितैर् धातुबिन्दुभिः  ॥ व्म्व्_३।७५ ॥  
घृताक्तनलिकारन्ध्रनिर्गमेन प्रवेशितैः  ।  
वहेद् आत्मीयनासाग्रपुटोन्नीतपुटे क्रमात्  ॥ व्म्व्_३।७६ ॥  
पुनरुज्जीवनं दृष्टं निरोधश् चात्र शस्यते  ।  
प्रत्यक्षदृष्टसामर्थ्यो योगो ऽयं बहुसम्मतः  ॥ व्म्व्_३।७७ ॥  
समस्तम् अथवा व्यस्तं त्रिफलामार्कवान्वितम्  ।  
आचरेत् सततं योगी पञ्चामृतरसायनम्  ॥ व्म्व्_३।७८ ॥  
वलीपलितनिर्मुक्तो वज्रकायः स्वरूपवान्  ।  
ध्रुवं निवारयेन् मृत्युम् अपि कल्पादिसङ्ख्यया  ॥ व्म्व्_३।७९ ॥  
आगमोक्तम् इदं सिद्धं बहूनां वारिगन्धयोः  ।  
भक्षणालेपनात् सद्यो भवेन् मृत्युनिवारणम्  ॥ व्म्व्_३।८० ॥  
अनयोश् च सदाभ्यासान् मधुसर्पिःसमन्वितात्  ।  
कालाकालसमुद्भूतम् अपि मृत्युं निवारयेत्  ॥ व्म्व्_३।८१ ॥  
भेषजस्यापि सामर्थ्ये संशयो नैव युज्यते  ।  
अचिन्त्यौषधिसामर्थ्यं यतः सर्वत्र दृश्यते  ॥ व्म्व्_३।८२ ॥  
इति विधाय बहिष्क्रियम् आदरान् मरणवञ्चनम् अत्र यथाबलम्  ।  
प्रबलमृत्युमहाभयशङ्कया कुरुत सम्प्रति तत् पुनर् आन्तरम्  ॥ व्म्व्_३।८३ ॥  
  
॥ इति श्रीपण्डिताचार्यवागीश्वरकीर्तिविरचिते मृत्युवञ्चनोपदेशे तृतीयः परिच्छेदः ॥  
  
आध्यात्मिकम् इदानीं तु मृत्युवञ्चनकौशलम्  ।  
कथ्यते येन नियतं वञ्च्यते मृत्युर् उद्यतैः  ॥ व्म्व्_४।१ ॥  
राजचौरमहामारव्याघ्रादिभयवर्जिते  ।  
संसर्गरहिते रम्ये पर्वतादौ क्व चित् स्थितः  ॥ व्म्व्_४।२ ॥  
मात्राभोजी मितालापी नातिचङ्क्रमणे प्रियः  ।  
अल्पनिद्रो बहुध्यानो मन्त्रजापपरायणः  ॥ व्म्व्_४।३ ॥  
स्वेष्टदैवतपूजादिसद्धर्मपठनक्रियः  ।  
त्रिसन्ध्यबलिदानादिमैत्र्यचित्तादितत्परः  ॥ व्म्व्_४।४ ॥  
पुण्याद् एवेष्टसंसिद्धिर् इति पुण्यक्रियापरः  ।  
श्रद्धया सर्वसंसिद्धिर् इति श्रद्धाविवर्धकः  ॥ व्म्व्_४।५ ॥  
वीर्यात् प्रारब्धनिष्पत्तिर् इति वीर्यपुरःसरः  ।  
ध्यानाद् इष्टफलस्थैर्यम् इति ध्यानैकचेतनः  ॥ व्म्व्_४।६ ॥  
सङ्गत्यागाद् अनुष्ठानम् इति सङ्गविवर्जितः  ।  
सम्यग्ज्ञानवतः सर्वम् इति ज्ञानसमन्वितः  ॥ व्म्व्_४।७ ॥  
मरणे दुःखसन्दर्शी धर्मदर्शी च जीविते  ।  
विगताशेषसन्देहो मृत्युवञ्चनम् आरभेत्  ॥ व्म्व्_४।८ ॥  
तत्रादौ ध्यानसहितं विघ्नारेर् मन्त्रलक्षकम्  ।  
सञ्जप्यायुतहोमेन सर्वविघ्नान् निवारयेत्  ॥ व्म्व्_४।९ ॥  
नमः समन्तकायेति प्राग् वाक्चित्तपदं ततः  ।  
वज्राणां च नमो वज्रक्रोधायेति पदं वदेत्  ॥ व्म्व्_४।१० ॥  
महादंष्ट्रोत्कटपदाद् भैरवायपदं वदेत्  ।  
असिमुसलपरशुपाशगृहीतहस्ताय  ॥ व्म्व्_४।११ ॥  
ॐ ततो ऽमृतकुण्डलि खखखाहिखाहिपदात्  ।  
तिष्ठतिष्ठपदं तस्माद् बन्धद्वयं हनद्वयम्  ॥ व्म्व्_४।१२ ॥  
  
ततः ।  
दहद्वयं गर्जद्वयं विस्फोटयद्वयं ततः  ।  
सर्ववज्रपदाद् विघ्नविनायकान्पदं वदेत्  ॥ व्म्व्_४।१३ ॥  
महागणपतिपदाज् जीवितान्तकराय च  ।  
हूं हूं फट् फट् स्वाहा मन्त्रो विघ्ननिवारणः  ॥ व्म्व्_४।१४ ॥  
हृदयेनाथवास्यैव सर्वविघ्नान् निवारयेत्  ।  
पूर्ववज् जपहोमाभ्यां शक्तिर् अस्यापि तादृशी  ॥ व्म्व्_४।१५ ॥  
ॐ प्राग् उक्त्वा हुलुहुलुतिष्ठतिष्ठपदं ततः  ।  
हनद्वयं दहद्वयं गर्जगर्ज तथा पुनः  ॥ व्म्व्_४।१६ ॥  
विस्फोटयद्वयाद् ब्रूयात् सर्वविघ्नविनायकान्  ।  
ॐ अमृत हूं हूं फट् फट् मम रक्षां कुरु स्वाहा  ॥ व्म्व्_४।१७ ॥  
एवं विनाशिताशेषमारविघ्नो निराकुलः  ।  
यथाभिवाञ्छितं योगं ध्यायाद् एकम् अहर्निशम्  ॥ व्म्व्_४।१८ ॥  
बुद्धकृत्यकरं शान्तं घनव्यूहनिवासिनम्  ।  
आबद्धवज्रपर्यङ्कं पद्मचन्द्रासनोपरि  ॥ व्म्व्_४।१९ ॥  
बोध्यग्रीमुद्रया युक्तं स्फुरच्छ्वेतांशुमण्डलम्  ।  
ध्यात्वा वैरोचनं शुक्लम् आसंसारं न मृत्युभाक्  ॥ व्म्व्_४।२० ॥  
स्ववर्णमुद्रावेषाढ्यान् अक्षोभ्यादितथागतान्  ।  
दृढाहङ्कारतो ध्यात्वा वज्रकायो भवेद् ध्रुवम्  ॥ व्म्व्_४।२१ ॥  
हृच्चन्द्रसम्पुटान्तस्थं लोकेश्वरम् अनश्वरम्  ।  
शान्तं शशाङ्कसङ्काशं सर्वालङ्कारभूषितम्  ॥ व्म्व्_४।२२ ॥  
रक्तवर्णामिताभाख्यसम्बुद्धाङ्कजटाधरम्  ।  
वज्रपर्यङ्कसंश्लिष्टं पादाम्बूजद्वयोपरि  ॥ व्म्व्_४।२३ ॥  
समाधिमुद्रासंसक्तकरद्वयम् अनाकुलम्  ।  
सर्वसत्त्वार्थसम्पादिकारुण्यस्यन्दिविग्रहम्  ॥ व्म्व्_४।२४ ॥  
ध्यात्वा तस्यापि हृदये लोकेशम् अपरं तथा  ।  
पुनस् तस्यापि हृदये तथैवैकाग्रमानसः  ॥ व्म्व्_४।२५ ॥  
कोटिसङ्ख्या भवेद् यावत् तावद् ध्यानम् इदं स्मरेत्  ।  
ततः सूक्ष्मातिसूक्ष्मान्त्यलोकेशगतचेतसं  ॥ व्म्व्_४।२६ ॥  
दृष्ट्वा योगेश्वरं मृत्युर् म्रियते स्वयम् एव हि  ।  
अन्ये ऽपि स्कन्धजा दोषाः स्वयम् आयन्ति नाशिताम्  ॥ व्म्व्_४।२७ ॥  
सितारविन्दमध्यस्थचन्द्रबिम्बासनोपरि  ।  
आबद्धवज्रपर्यङ्कां वरदोत्पलधारिणीम्  ॥ व्म्व्_४।२८ ॥  
शरच्चन्द्रकराकारां पृष्ठचन्द्रसमाश्रिताम्  ।  
सर्वालङ्कारसम्पूर्णां षोडशाब्दवपुष्मतीम्  ॥ व्म्व्_४।२९ ॥  
सर्वसम्बुद्धतत्पुत्रमातरं कामरूपधाम्  ।  
ध्यात्वार्यतारां हृदये तस्याश् चक्रं सितद्युति  ॥ व्म्व्_४।३० ॥  
अष्टकोष्ठकम् अष्टाभिर् अक्षरैः परिपूरितम्  ।  
ॐहाव्यञ्जनमध्यस्थसाध्यनामाद्यनाभिकम्  ॥ व्म्व्_४।३१ ॥  
ध्यायाद् एकाग्रचित्तः सन् षड् मासान् दृढनिश्चयः  ।  
जपेच् चाखिन्नचित्तः सन् मन्त्रम् एनं दशाक्षरम्  ॥ व्म्व्_४।३२ ॥  
ओङ्कारम् आदितो दत्त्वा पश्चात् तारे प्रयोजयेत्  ।  
तुत्तारे स्यात् तुरे पश्चात् स्वाहान्तः सार्वकर्मिकः  ॥ व्म्व्_४।३३ ॥  
ब्रह्मेन्द्रविष्णुचन्द्रार्करुद्रदिक्पालमन्मथैः  ।  
अप्य् अखण्डितरोमाग्रं मृत्युं जयति मृत्युवत्  ॥ व्म्व्_४।३४ ॥  
वलीपलितदौर्भाग्यव्याधिदारिद्र्यसङ्क्षयः  ।  
सिंहाद्यष्टमहाभीतिदुःखसन्दोहनाशनम्  ॥ व्म्व्_४।३५ ॥  
अयाचितान्नपानादिहर्म्यवस्त्रादिसङ्गमः  ।  
खड्गाञ्जनपादलेपभद्रकुम्भादिसिद्धयः  ॥ व्म्व्_४।३६ ॥  
कविता वक्तृता मेधा प्रज्ञा चैकान्तनिर्मला  ।  
अन्या च वाञ्छिता सिद्धिश् चक्राद् अस्मात् प्रजायते  ॥ व्म्व्_४।३७ ॥  
लोचनां मामकीं चुन्दां महाश्वेतादिदेवताम्  ।  
स्ववर्णवेषमुद्राभिर् ध्यात्वा मृत्युं न पश्यति  ॥ व्म्व्_४।३८ ॥  
स्वेष्टदैवतयोगाद् वै दृढाहङ्कारसङ्गतात्  ।  
चिन्तामणेर् इवाशेषवाञ्छितार्थप्रसाधकात्  ॥ व्म्व्_४।३९ ॥  
शङ्खकुन्देन्दुसङ्काशात् संहारक्रमसंस्थितात्  ।  
अनारतक्रियाभ्यासान् मृत्युर् आयाति वञ्चनाम्  ॥ व्म्व्_४।४० ॥  
चक्रसंवरतन्त्रोक्तहेरुकाकारभावनाम्  ।  
कृत्वा तत्परिणामेन कपालाकारभावकम्  ॥ व्म्व्_४।४१ ॥  
कङ्कालरूपनिध्यानं यद् वा खट्वाङ्गभावकम्  ।  
मारयितुम् अयोग्यत्वान् मृत्युर् नैवोपसर्पति  ॥ व्म्व्_४।४२ ॥  
मूर्ध्नि चन्द्रमसो बिम्बात् क्षरत्पीयूषशीकरान्  ।  
ह्लादयतः समस्ताङ्गं रोमकूपैः समन्ततः  ॥ व्म्व्_४।४३ ॥  
षड् मासान् भावयेद् योगी सर्वसङ्गविवर्जितः  ।  
सर्वरोगान् विनिर्जित्य मृत्युं जयति मृत्युवत्  ॥ व्म्व्_४।४४ ॥  
शिरस्य् अधोमुखं शुक्लं सहस्रदलपङ्कजम्  ।  
ध्यात्वा चन्द्रक्रमान् मृत्युं कल्पादींश् च विनाशयेत्  ॥ व्म्व्_४।४५ ॥  
अस्यैव कृष्णरूपस्य कृष्णरूपैर् गभस्तिभिः  ।  
सम्प्लावयतो निध्यानात् पलितादिविनाशनम्  ॥ व्म्व्_४।४६ ॥  
जिह्वां तालुगतां कृत्वा दन्तैर् दन्तान् असंस्पृशन्  ।  
अचिन्त्यहेतुसामर्थ्याच् छ्रद्धेयम् इदम् आरभेत्  ॥ व्म्व्_४।४७ ॥  
कण्ठरन्ध्रोर्ध्वसंलग्नां लालाजिह्वाम् अधोमुखीम्  ।  
जिह्वाग्रेणालिहेद् यावत् पीयूषरसवेदनम्  ॥ व्म्व्_४।४८ ॥  
ततो मृत्युं जयेत् सद्यः पलितादींश् च नाशयेत्  ।  
सर्वापद्भयरक्षा च तत्कार्यकरणाद् भवेत्  ॥ व्म्व्_४।४९ ॥  
आनापानस्मृतेर् वाथ प्रकारान्तरम् आरभेत्  ।  
सङ्ख्यावृद्ध्या ततो ऽवश्यम् अजरामरतां व्रजेत्  ॥ व्म्व्_४।५० ॥  
अधिकानि शतैः षड्भिः सहस्राण्य् एकविंशतिः  ।  
अहोरात्रेण सत्त्वानां प्राणसङ्ख्या प्रकीर्तिता  ॥ व्म्व्_४।५१ ॥  
प्रवेशः शस्यते वायोर् यतः सो ऽमृतसञ्चयः  ।  
अमृतं जीवनोपायस् तेन मृत्युर् न बाधते  ॥ व्म्व्_४।५२ ॥  
प्रवेशं गणयेद् वायोः शनैर् लक्षादिसङ्ख्यया  ।  
एकाग्रचित्तो विधिवद् अशब्दो जप उच्यते  ॥ व्म्व्_४।५३ ॥  
अशब्दजपलक्षेण विधिना पूरितेन तु  ।  
भ्रष्टायुः सन् नरो ऽवश्यं पञ्च वर्षाणि जीवति  ॥ व्म्व्_४।५४ ॥  
द्विलक्षादिजपाद् एवम् उन्नेया वृद्धिर् आयुषः  ।  
उपायकुशलो भूत्वा वायुजापपरो भवेत्  ॥ व्म्व्_४।५५ ॥  
सहस्रम् एकं सततं गणयेत् प्रातर् उत्थितः  ।  
सर्वरोगविनिर्मुक्तो जीवेच् चन्द्रार्कजीवितम्  ॥ व्म्व्_४।५६ ॥  
नाभ्यासरहितस् तिष्ठेन् मुहूर्तम् अपि न स्वपेत्  ।  
जित्वा निद्रां प्रयत्नेन भक्षपानासनादिकम्  ॥ व्म्व्_४।५७ ॥  
वाहयेद् अनुलोमेन वायुसञ्चारतत्परः  ।  
अनुलोमपरो योगी मृत्युं जयति निश्चितम्  ॥ व्म्व्_४।५८ ॥  
म्रियन्ते तु विलोमेन मूढा भोगैकतत्पराः  ।  
स्वभावस् त्व् अनुलोमः स्याद् विलोमस् तद्विपर्ययात्  ॥ व्म्व्_४।५९ ॥  
सिंहविक्रीडितामुद्राबन्धनाद् वायुरोधतः  ।  
जितकुम्भकयोगाद् वा निरोधो मृत्युवञ्चकः  ॥ व्म्व्_४।६० ॥  
आपादतलपर्यन्तं शनैर् आपूर्य वायुना  ।  
निरोधनात् कुम्भकः स्यात् तज् जपक्रम उच्यते  ॥ व्म्व्_४।६१ ॥  
त्रिविधोद्घातयोगेन जितो भवति कुम्भकः  ।  
हीनमध्यादिभेदेन उद्घातस् त्रिविधो मतः  ॥ व्म्व्_४।६२ ॥  
उद्घात इति सञ्ज्ञैषा वक्ष्यमाणार्थदर्शिका  ।  
षट्त्रिंशन्मात्रिको हीनो मध्यः स्याद् द्विगुणस् तथा  ॥ व्म्व्_४।६३ ॥  
ज्येष्ठस् तु त्रिगुणो ज्ञेयः कुम्भकस् तेन जीयते  ।  
प्रथमं कुम्भकं कृत्वा पश्चात् स्वं जानुमण्डलम्  ॥ व्म्व्_४।६४ ॥  
पाणिना त्रिः परामृश्य षड् दद्याच् छोटिकास् ततः  ।  
एषा मात्रोच्यते कालपरिच्छेदाय पण्डितैः  ॥ व्म्व्_४।६५ ॥  
षट्त्रिंशन् मात्रा यावत् स्युस् तावद् या कुम्भकक्रिया  ।  
उद्घातो ऽसौ मतो हीनो मध्यमो द्विगुणस् ततः  ॥ व्म्व्_४।६६ ॥  
त्रिगुणो ज्येष्ठ उद्घातो ऽष्टोत्तरशतमात्रिकः  ।  
स एव जेयो यत्नेन मृत्युवञ्चनवाञ्छया  ॥ व्म्व्_४।६७ ॥  
ज्येष्ठोद्घातावधिं यावत् कुम्भकश् चेत् प्रवर्तते  ।  
निरन्तरनिरोधो ऽपि तदा भवति सुस्थिरः  ॥ व्म्व्_४।६८ ॥  
मर्तव्यदिवसं ज्ञात्वा यो निरोधेन तिष्ठति  ।  
तस्य कल्पसहस्राणि मृत्युर् नायाति सन्निधिम्  ॥ व्म्व्_४।६९ ॥  
आकाशधेनोर् आदोहात् पीयूषद्रवसञ्चयम्  ।  
घटाङ्कवारुणाख्येन मण्डलेन स्फुरत्त्विषा  ॥ व्म्व्_४।७० ॥  
नासाग्रनिर्गतो वायुर् आदायासेचयेन् मुहुः  ।  
शुष्यद्धृत्पद्मसंलीनं चित्तभ्रमरशावकम्  ॥ व्म्व्_४।७१ ॥  
आकाशदोहनध्यानम् इदं नित्यं समाचरेत्  ।  
आकाशम् इव तं मृत्युः पश्यन्न् अपि न पश्यति  ॥ व्म्व्_४।७२ ॥  
सन्त्यज्य वायुम् अथवा तत्त्वम् एव सदाचरेत्  ।  
तत्त्वेन जीयते मृत्युस् तथान्ये मारशत्रवः  ॥ व्म्व्_४।७३ ॥  
निःशेषदोषप्रशमो निःशेषगुणसम्भवः  ।  
तत्त्वेन जीयते पुंसां सिद्धयश् चाभिवाञ्छिताः  ॥ व्म्व्_४।७४ ॥  
तत्त्वं च शून्यता प्रोक्ता सर्वाकारवरात्मिका  ।  
ताम् एवाभ्यस्यतो नित्यं मृत्युर् आयाति वञ्चनाम्  ॥ व्म्व्_४।७५ ॥  
धर्मसम्भोगकायादिदानशीलाद्यभेदिनी  ।  
सर्वालम्बनसंयोगात् सर्वालम्बनवर्जिता  ।  
सर्वाकारवरोपेता शून्यता कथिता जिनैः  ॥ व्म्व्_४।७६ ॥  
न चिन्तां चिन्तयेच् चिन्त्याम् अचिन्त्यां नैव चिन्तयेत्  ।  
चिन्त्याचिन्त्यां न चिन्तयेत् ततः प्राप्स्यति शून्यताम्  ॥ व्म्व्_४।७७ ॥  
न भावं भावयेद् विद्वान् नाप्य् अभावं विभावयेत्  ।  
भावाभावविनिर्मुक्तं भावयेत् तद्विवर्जितः  ॥ व्म्व्_४।७८ ॥  
सर्वाकारवरोपेतां शून्यताग्रहवर्जिताम्  ।  
शून्यतां भावयेन् नित्यं मृत्युना नैव दृश्यते  ॥ व्म्व्_४।७९ ॥  
विकल्पमात्रसम्भूतं मृत्युं सो ऽपि न पश्यति  ।  
अन्यांश् च बहुलान् मारान् संसारं च न पश्यति  ॥ व्म्व्_४।८० ॥  
तद् आह ।  
मृत्युर् नाम विकल्पो ऽयम् अभावे सर्ववस्तुनः  ।  
हन्यते स्वविकल्पेन पृथग्जनविजृम्भितैर् इति  ॥ व्म्व्_४।८१ ॥  
विकल्पः सर्वदुःखानि विकल्पो मृत्युर् उच्यते  ।  
विकल्पं हानयेत् तस्मान् निर्विकल्पमना भवेत्  ॥ व्म्व्_४।८२ ॥  
यद् यद् विभाव्यते ऽभीक्ष्णम् आदरादिविशेषितम्  ।  
तत् तत् तु स्फुटतां याति कामशोकादिबुद्धिवत्  ॥ व्म्व्_४।८३ ॥  
सुलभानि हि शास्त्राणि प्रयोगास् ते सुदुर्लभाः  ।  
प्रयोगज्ञेषु लोकेषु प्रयोगा नैव दुर्लभाः  ॥ व्म्व्_४।८४ ॥  
प्रयोगकुशलः श्राद्धः क्षमावीर्यप्रतिष्ठितः  ।  
अनुष्ठानपरः प्राज्ञो मृत्युवञ्चनभाजनम्  ॥ व्म्व्_४।८५ ॥  
श्रमात् पाचनपानादेर् जठरानलदीपनम्  ।  
प्रदीप्तवह्नेर् आहारः परिणामो ऽपि शक्तितः  ॥ व्म्व्_४।८६ ॥  
परिणामात् तनोः पुष्टिः पुष्टेर् बलविवर्धनम्  ।  
बलात् स्याद् आयुषो वृद्धिस् तद्वृद्धेश् चिरजीवितम्  ॥ व्म्व्_४।८७ ॥  
प्रत्यक्षसिद्धं सर्वेषां यथा नास्त्य् अत्र संशयः  ।  
तथोपदेशात् कल्पादिजीवने ऽपि न संशयः  ॥ व्म्व्_४।८८ ॥  
नाशोन्मुखो ऽपि दीपादिस् तैलवर्तिक्षयादिभिः  ।  
पुनस् तैलादिसम्प्राप्तेः कल्पान्तम् अपि तिष्ठति  ॥ व्म्व्_४।८९ ॥  
यथा तथायं देहो ऽपि म्रियमाणो जरादिभिः  ।  
सिद्धोपदेशसम्प्राप्तेः कल्पान्तं किं न तिष्ठति  ॥ व्म्व्_४।९० ॥  
यथा जीर्णस्य गेहस्य संस्कारेण चिरस्थितिः  ।  
तथा जीर्णस्य देहस्य संस्कारेण न किं भवेत्  ॥ व्म्व्_४।९१ ॥  
न दुष्करं किं चन विक्रमेण तस्माद् अनिक्षिप्तधुरा यतध्वम्  ।  
नित्यप्रवृत्ता विभिनत्ति काले शिलातलं मृद्व् अपि वारिधारा  ॥ व्म्व्_४।९२ ॥  
काष्ठाद् अग्निर् जायते मथ्यमानाद् भूमिस् तोयं खन्यमाना ददाति  ।  
सोत्साहानां नास्त्य् असाध्यं नराणां न्यायारब्धाः सर्वयत्नाः फलन्ति  ॥ व्म्व्_४।९३ ॥  
सुबहून्य् अपि विज्ञाय वञ्चनानि मृतेर् इह  ।  
अननुष्ठानाद् विष्ठाभिर् लिप्त्वा शय्यां मृता वयम्  ॥ व्म्व्_४।९४ ॥  
प्रयोगकुशला ये च पण्डिताः शास्त्रपारगाः  ।  
अननुष्ठानदोषेण दन्तान् निष्काश्य ते मृताः  ॥ व्म्व्_४।९५ ॥  
ज्ञात्वापि योगशास्त्राणि प्रयोगांश् चाप्य् अनेकशः  ।  
अद्य श्वो वा करिष्याम इति चिन्तापरा मृताः  ॥ व्म्व्_४।९६ ॥  
इदं कर्तास्मि श्वः पुनर् इदम् इदं चास्य परतो वृथा प्राप्ताश्वासो विमृशति न लोलां भवगतिम्  ।  
अगत्वा कार्यान्तं विषय-सलिलावर्तपतिता प्रजा मृत्योर् वक्त्रं मकर-मुखवन् नौः प्रविशति  ॥ व्म्व्_४।९७ ॥  
इति निगदितम् एतद् वञ्चनं मृत्युशत्रोः स्वपरसमयसिद्धध्यानकर्मप्रसाध्यम्  ।  
अघृणमरणभीतेर् यत्नतः संविधेयं यत इह कमनीयं जीवितान् नान्यद् अस्ति  ॥ व्म्व्_४।९८ ॥  
वज्रडाकं चतुष्पीठं बुद्धपञ्जरकादि च  ।  
कालोत्तरं कालावलीं कालपञ्चाशिकाम् अपि  ॥ व्म्व्_४।९९ ॥  
जीवपञ्चाशिकादीनि शास्त्राण्य् आलोक्य यत्नतः  ।  
सत्त्वानुकम्पया प्रोक्तम् इदं मरणवञ्चनम्  ॥ व्म्व्_४।१०० ॥  
शारदचन्द्रनभः परिशुद्धं शुद्धवियच्छशिनाप्य् असमाप्तम्  ।  
आप्तम् अतः कुशलं यद् अमृत्युस् तेन जनो ऽस्तु स मृत्युविमुक्तः  ॥ व्म्व्_४।१०१ ॥  
गणनाश्रमहानाय लेखकानां तपस्विनाम्  ।  
ग्रन्थप्रमाणम् आख्यातं साशीतिकशतत्रयम्  ॥ व्म्व्_४।१०२ ॥  
  
॥ इति श्रीपण्डिताचार्यवागीश्वरकीर्तिविरचिते मृत्युवञ्चनोपदेशे चतुर्थः परिच्छेदः समाप्तः ॥  

