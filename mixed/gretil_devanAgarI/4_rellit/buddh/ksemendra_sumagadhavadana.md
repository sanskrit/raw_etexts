---
title: 'Ksemendra: Sumagadhavadana'

---
## Intro

Ksemendra: Sumagadhavadana  

Ksemendra: Bodhisattvavadanakalpalata, no. 93: Sumagadhavadana  
based on the edition by P.L. Vaidya, Ksemendra's Avadanakalpalata, vol. II.  
Darbhanga: Mithila Institute 1959 (Buddhist Sanskrit Texts, 23), pp. 526-534 (Avadāna 93)  

Input by Klaus Wille, Göttingen  

## पाठः

श्लाघ्या जयन्ति जिनभक्तिविशेषभाजां श्रद्धासुधाप्रसरनिर्झरशीकरास् ते ।  
निश्चेतनो ऽप्य् उचितचेतनताम् इवैति यः पूज्यपूजनविधौ कुसुमादिवर्गः ॥ कव्क्_९३।१ ॥  
श्रावस्त्यां विजनासीनं जिनं जेतवने पुरा ।  
अनाथपिण्डदो ऽभ्येत्य भगवन्तम् अभाषत ॥ कव्क्_९३।२ ॥  
त्वद्भक्तिर् इव सर्वत्र महार्हगुणविश्रुता ।  
भगवन् प्रौढिम् आयाता कन्या मम सुमागधा ॥ कव्क्_९३।३ ॥  
श्रीमतः सार्थनाथस्य नगरे पुण्ड्रवर्धने ।  
सूनुर् वृषभदत्ताख्यस् तत्पाणिग्रहम् इष्यते ॥ कव्क्_९३।४ ॥  
कन्यां ददामि तां तस्मै भगवन् यदि मन्यसे ।  
त्वदधीनधनप्राणस् त्वदाज्ञाशरणो ह्य् अहम् ॥ कव्क्_९३।५ ॥  
इत्य् उक्ते तेन भगवान् वात्सल्यविमलाशयः ।  
को दोषस् तनया तस्मै दीयताम् इत्य् अभाषत ॥ कव्क्_९३।६ ॥  
शास्तुः शासनम् आदाय सादरं प्रनिपत्य तम् ।  
अनाथपिण्डदः श्रीमान् प्रययौ निजमन्दिरम् ॥ कव्क्_९३।७ ॥  
ततः सुमागधां कन्यां विभवेन महीयसा ।  
अर्हायं स ददौ तस्मै भूरिरत्नाम्बरप्रदः ॥ कव्क्_९३।८ ॥  
दत्ता दूरतरं देशम् अथ यान्ती सुमागधा ।  
भगवच्चरणस्मृत्या सबाष्पनयनाभवत् ॥ कव्क्_९३।९ ॥  
चिरेण सा समासाद्य नगरं पुण्ड्रवर्धनम् ।  
शुश्रूषाभिरता पत्युः सदा भर्तृगृहे ऽवसत् ॥ कव्क्_९३।१० ॥  
कदाचिद् अथ तां श्वश्रूर् भोज्यसम्भारकारिणी ।  
उवाच धनवत्याख्या सङ्ख्यातीतव्ययोद्यता ॥ कव्क्_९३।ल्ल् ॥  
पूज्योपकरणं सज्जं कुरु सर्वं सुमागधे ।  
गृहान् नः प्रातर् आगन्ता जगत्पूज्यगुणो जिनः ॥ कव्क्_९३।१२ ॥  
गुरवो गौरवपदं पूज्याः सर्वजनस्य ते ।  
समेष्यन्ति क्षपणकाः सम्मोहक्षपणोद्यताः ॥ कव्क्_९३।ल्३ ॥  
इत्य् उक्ता सा तया तत्र बभूवारम्भतत्परा ।  
ज्ञात्वा भिक्षुगणायेव तां पूजां परिकल्पिताम् ॥ कव्क्_९३।१४ ॥  
अथापरे ऽह्नि विविशुर् नग्नाः क्षपणका गृहम् ।  
उल्लुञ्चितकचश्मश्रुसङ्क्लेशनिशितव्रताः ॥ कव्क्_९३।१५ ॥  
तान् अलज्जान् अवसनान् अवलोक्य सुमागधा ।  
माषशष्पाशनाभ्यासपीवरान् महिषान् इव ॥ कव्क्_९३।१६ ॥  
लज्जिता वाससाच्छाद्य वदनं गुरुसन्निधौ ।  
खेदनिर्वेदविनता श्वश्रूजनम् अभाषत ॥ कव्क्_९३।१७ ॥  
अहो वतायम् आचारः सुचिराद् अवलोकितः ।  
दिगम्बराणाम् अप्य् अग्रे यद् इहास्ते वधूजनः ॥ कव्क्_९३।१८ ॥  
एते भवद्गृहे ऽदान्ता भुञ्जन्ते शृङ्गवर्जिताः ।  
अमानुषत्वान् नैतेषां लज्जन्ते नूनम् अङ्गनाः ॥ कव्क्_९३।१९ ॥  
अस्थाने भवतां भक्तिः को ऽयम् उच्छृङ्खलः क्रमः ।  
न त्यक्तम् अशनं येन स कथं वस्त्रम् उज्झति ॥ कव्क्_९३।२० ॥  
केशोन्मूलनकर्मणैव निशितं नैर्घृण्यम् आवेदितं  
कौपीनांशुकवर्जनेन सुजने शीलस्य वार्तैव का ।  
दम्भारम्भभयङ्करे च वदने क्रोधः स्वयं लक्ष्यते  
नग्नानाम् अशनैषिणां नियमिनाम् एषां पशूनाम् इव ॥ कव्क्_९३।२१ ॥  
यत्रैते पशवः पूज्यास् तत्रोत्सार्या भवन्ति के ।  
अथवा देशदोषो ऽयं गतानुगतिका स्थितिः ॥ कव्क्_९३।२२ ॥  
इति ब्रुवाणां तां श्वश्रूर् विषण्णा प्रत्यभाषत ।  
पितुस् ते भवने भद्रे पूज्यते वद कीदृशः ॥ कव्क्_९३।२३ ॥  
सावदन् मत्पितुर् गेहे पूज्यते भगवान् जिनः ।  
कारुण्यात् सर्वजगतां कुशलातिशयोद्यतः ॥ कव्क्_९३।२४ ॥  
ध्यानाधीनः स्तिमितनयनः पूर्णलावणसिन्धुर्  
नासावंशं विपुलसरलं सेतुभूतं दधानः ।  
भूषाशून्यप्रसृतरुचिमत्कर्णपाशाभिरामः  
कान्त्यैवासौ किम् अपि विदुषां शान्तिम् अन्तस् तनोति ॥ कव्क्_९३।२५ ॥  
शिरसि सहजप्राज्यालोकप्रसेकमयं मणिं  
करिपतिकराकारौ बाहूकवत् कनकद्युतिः ।  
करतलगताम् लेखां शङ्खध्वजाम्बुजमालिकां  
शममयमहासांराज्यार्हं बिभर्ति स लक्षणम् ॥ कव्क्_९३।२६ ॥  
तस्याभिलाषजनकस्य महामुनीनां सर्वाभिलाषकलनारहितः स्वभावः ।  
निःशेषितस्मृतिभुवः प्रमदाश्रयस्य रागोज्झितस्य सुतराम् अधरः सरागः ॥ कव्क्_९३।२७ ॥  
मूर्तिर् निर्भरसङ्गमप्रणयिनी मैत्री मनःशायिनी  
क्षान्तिस् तन्मयकारिणी हृदि दया गाढं समाश्लेषिणी ।  
सर्वाशाभरणस्य भूरिदयितासक्तस्य संलक्ष्यते  
तस्यापूर्वमणेर् अनन्यमहिमा वैराग्यगर्भः शमः ॥ कव्क्_९३।२८ ॥  
पूज्यः स भवने ऽस्माकं यस्य प्रव्रज्यया सताम् ।  
धत्ते शीलदुकूलानाम् निरावरणतां मनः ॥ कव्क्_९३।२९ ॥  
विश्वरक्षामणेर् यस्य स्मृत्यापि भवभोगिना ।  
रागद्वेषोग्रदंष्ट्रेण बाध्यते न पुनर् जनः ॥ कव्क्_९३।३० ॥  
इति तस्या वचः श्वश्रूः श्रुत्वा श्रोत्ररसायनम् ।  
सद्यः प्रसादविशदा तां जगाद प्रमोदिनी ॥ कव्क्_९३।३१ ॥  
अपि तद्दर्शनोपायः कश्चिद् अस्ति वरानने ।  
अपि त्वत्पुण्यसम्बन्धाद् वयम् अप्य् अमृतास्पदम् ॥ कव्क्_९३।३२ ॥  
इति सानुनयं श्वश्र्वा सा सादरधियार्थिता ।  
तं वः सन्दर्शयामीति बभाषे भक्तिमानिनी ॥ कव्क्_९३।३३ ॥  
महाप्रतिज्ञासम्भारभरनिर्वहणैषिणी ।  
सा संशयतुलारुढा क्षणं ध्यानपराभवत् ॥ कव्क्_९३।३४ ॥  
ततः प्रासादम् आरुह्य भगवत्सेवितां दिशम् ।  
प्रणिपत्यासृजत् पूज्यपूजार्हकुसुमाञ्जलिम् ॥ कव्क्_९३।३५ ॥  
पुष्पधूपोदकैर् अर्चां सा कृत्वा तत्पदोन्मुखी ।  
आनन्दबाष्पसंरुद्धविस्तीर्णनयनावदत् ॥ कव्क्_९३।३६ ॥  
अनुकम्प्यैव भगवन् रत्नत्रयविवर्जिता ।  
तवाश्रममृगीवाहं दूरं देशम् इमम् गता ॥ कव्क्_९३।३७ ॥  
त्वत्पादपद्मयुगलं शरणम् प्रपन्नां दूरस्थिताम् अपि दृशा स्पृश मां दयालो ।  
वात्सल्यपेशलधियां महतां प्रवासदुरीकृतेषु करुणा न तनुत्वम् एति ॥ कव्क्_९३।३८ ॥  
भगवन् दाससुतया त्वं मयाद्य निमन्त्रितः ।  
प्रातर् आगमनेनैव मानं वितर मे विभो ॥ कव्क्_९३।३९ ॥  
इत्य् उदीर्य तयोत्स्र्ष्टा विचित्रकुसुमावली ।  
सजीवितेव प्रययौ नभसा भक्तिदूतिका ॥ कव्क्_९३।४० ॥  
सा श्वेतरक्तहरितासितपुष्पपाली खे धूपधूमशबला शनकैः प्रयान्ती ।  
बालाम्बुदप्रणयिनी सुचिरं चकाशे सञ्चालिचापलतिकेव शचीधवस्य ॥ कव्क्_९३।४१ ॥  
अथ जेतवनं प्राप्य क्षणेन कुसुमावली ।  
सा भक्तिशालिनी शास्तुः पपात चरणाब्जयोः ॥ कव्क्_९३।४२ ॥  
भगवान् अपि सर्वज्ञः सर्वं ज्ञात्वा समीहितम् ।  
सुमागधायाः कारुण्याद् आनन्दम् अवदत् पुरः ॥ कव्क्_९३।४३ ॥  
प्रातर् गन्तव्यम् अस्माभिर् नगरं पुण्ड्रवर्धनम् ।  
सुमागधा प्रार्थयते ससङ्घस्य ममार्चनम् ॥ कव्क्_९३।४४ ॥  
शतषष्ट्यधिकं तत्र योजनानाम् इतः परम् ।  
एकेनाह्ना च गन्तव्यं न विलम्बो ऽत्र युज्यते ॥ कव्क्_९३।४५ ॥  
व्योम्ना महर्द्ध्या शक्नोति गन्तुं यो यः प्रभाववान् ।  
निमन्त्रणशलाकां त्वं तस्मै तस्मै समर्पय ॥ कव्क्_९३।४६ ॥  
प्रेरितः सुगतेनेति स भिक्षुभ्यो न्यवेदयत् ।  
एकाहगमनप्राप्यं शलाकाभिर् निमन्त्रणम् ॥ कव्क्_९३।४७ ॥  
शलाकासु गृहीतासु तत्र सर्वैर् महर्द्धिभिः ।  
पूर्णः कुम्भोपधानीयः स्थविरो ऽप्य् अग्रहीत् क्रमात् ॥ कव्क्_९३।४८ ॥  
तेन प्राप्तप्रभावेन शलाकायां प्रसारिते ।  
पाणौ प्राह तम् आनन्दः किञ्चित् स्मितसिताननः ॥ कव्क्_९३।४९ ॥  
अनाथपिण्डदगृहं न गन्तव्यं पदद्वयम् ।  
सषष्टियोजनशतं दिनार्धेनैव लङ्घ्यते ॥ कव्क्_९३।५० ॥  
इत्य् उक्तः स्थविरस् तेन वैलक्ष्यविनताननः ।  
अचिन्तयत् स्ववर्गाग्रे न्यूनभावो हि दुःसहः ॥ कव्क्_९३।५ल् ॥  
अनादिकालोपचिताः क्लेशजन्मजरादयः ।  
हन्तुं सपत्नैः शक्यन्ते प्राप्तुम् ऋद्धिपदं कियत् ॥ कव्क्_९३।५२ ॥  
इति चिन्तयतस् तस्य तीव्रसंवेगया धिया ।  
प्रादुर् आसीत् क्षणेनैव महर्द्धिः शुद्धचेतसः ॥ कव्क्_९३।५३ ॥  
अथ रात्र्यां व्यतीतायां प्रभाते सर्वभिक्षवः ।  
नानात्रिदशवेशेण विमानैर् नभसा ययुः ॥ कव्क्_९३।५४ ॥  
अत्रान्तरे महारम्भसम्भारपरिपूरिते ।  
सुमागधा भर्तृगृहे भगवद्दर्शनोत्सुका ॥ कव्क्_९३।५५ ॥  
सह प्रासादम् आरुह्य श्वश्रूश्वशुरभर्तृभिः ।  
तस्थौ कुसुमधूपार्ध्यारचनासङ्ग्रहोन्मुखी ॥ कव्क्_९३।५६ ॥  
भिक्षुर् आज्ञातकौण्डिन्यस् ततो ऽश्वरथम् आस्थितः ।  
दिव्यर्द्धिविविधाश्चर्यः प्रथमं प्रत्यदृश्यत ॥ कव्क्_९३।५७ ॥  
तं दृष्ट्वा सूर्यसङ्काशं विस्मिताः श्वशुरादयः ।  
ऊचुः सुमागधां प्रीत्या किम् एष भगवान् इति ॥ कव्क्_९३।५८ ॥  
सावदद् भगवान् नायं दृश्यते तरणिप्रभः ।  
अयम् आज्ञातकौण्डिन्यो भिक्षुर् अक्षुण्णदीधितिः ॥ कव्क्_९३।५९ ॥  
आपतत्सु क्रमेणाथ रथेषु श्वशुरादयः ।  
किम् अयं किम् अयं भद्रे भगवान् इति तां जगुः ॥ कव्क्_९३।६० ॥  
साब्रवीन् नैव शास्तायम् एते तच्छासनोचिताः ।  
भिक्षवः प्रशमश्लाघ्यास् तपोदीप्ततरत्विषः ॥ कव्क्_९३।६ल् ॥  
यः कान्तहेमद्रुमरम्यशैलश्र्ङ्गाधिरूढः परतो ऽभ्युपैति ।  
आश्चर्यकृन् मूर्त इव प्रभावः श्रीमान् महाकाश्यप एष भिक्षुः ॥ कव्क्_९३।६२ ॥  
पञ्चाननस्यन्दनम् आस्थितो यः सतोयजीमूतगभीरघोषम् ।  
व्योम्ना समभ्येति गुनैः प्रगीतः स एष भिक्षुर् भुवि शारिपुत्रः ॥ कव्क्_९३।६३ ॥  
आरुह्य कैलासम् इवातिशुभ्रं द्विपम् चतुर्दन्तम् अनन्तकान्तिः ।  
आयाति यः पुण्यवतां जगत्सु मौद्गल्यनामा च स एष भिक्षुः ॥ कव्क्_९३।६४ ॥  
वैदूर्यनालं कनकारविन्दम् आरुह्य रत्नाङ्कुरकेशराढ्यम् ।  
उपैति यः सौरभपूरिताशः स एष भिक्षुः प्रथितो ऽनिरुद्धः ॥ कव्क्_९३।६५ ॥  
यश् चाम्बराग्रं गरुडाधिरूढः पक्षानिलोत्सारितवारिवाहः ।  
विगाहते स्फितवनेन भिक्षुर् मैत्रायणीसूनुर् अयं स पूर्णः ॥ कव्क्_९३।६६ ॥  
अनन्तम् आस्थाय नितान्तशान्तम् ईर्ष्यापथं सत्त्वमहोदधिर् यः ।  
प्रभामृतैः सर्पति तर्पिताशः प्रभाववान् एष्यजिद् एष भिक्षुः ॥ कव्क्_९३।६७ ॥  
विलोलवल्लीवलयाभिरामं विशालम् आरुह्य सुवर्णतालम् ।  
यः पुण्यपूर्णद्युतिर् अभ्युपैति स एष भिक्षुर् मतिमान् उपाली ॥ कव्क्_९३।६८ ॥  
आरुह्य वैडूर्यविमानशृङ्गं सुवर्णरत्नोज्ज्वलपत्रलेखम् ।  
लिम्पन्न् इवागच्छति यः प्रभाभिः कात्यायनो नाम स एष भिक्षुः ॥ कव्क्_९३।६९ ॥  
शरीरिणं धर्मम् इवाधिरुह्य विगाहते खं वृषवाहनो यः ।  
पृष्ठः प्रतिष्ठापरिनिष्ठितानां गरिष्ठधीः कौष्ठिल एष भिक्षुः ॥ कव्क्_९३।७० ॥  
विमानहंसद्युतिभिर् मुहूर्तं स्मितोर्मिरम्यं मुहुर् अन्तरीक्षम् ।  
कुर्वन् समभ्येति तपोनिधिर् यः पिलिन्दवत्साह्वय एष भिक्षुः ॥ कव्क्_९३।७ल् ॥  
यो ऽयं समुत्फुल्ललतावितानवनान्तराले विहरन्न् उपैति ।  
स श्रोणकोटिः श्रुत एष भिक्षुर् अक्षुण्णलक्ष्मीर् गृहनिर्व्यपेक्षः ॥ कव्क्_९३।७२ ॥  
यश् चक्रवर्ती दिवि भाति सो ऽयं शास्तुः सुतो राहुलकाभिधानः ।  
हेमप्रभाभूषितदिग्विभागः संलक्ष्यते मेरुर् इवान्यरूपः ॥ कव्क्_९३।७३ ॥  
एते गिरिभ्यो ऽथ दिगन्तरेभ्यः क्ष्मामण्डलाद् व्योमतटान्तराच् च ।  
आयान्त्य् असङ्ख्याद्भुतभिक्षुसङ्घा विचित्ररत्नासनवाहनस्थाः ॥ कव्क्_९३।७४ ॥  
तया क्रमेणेति निवेद्यमानं ते भिक्षुसङ्घं विमुखं विलोक्य ।  
ययुः प्रहर्षाद्भुतसम्भ्रमाणां विधेयतां तुल्यम् अनन्यलक्ष्म्याः ॥ कव्क्_९३।७५ ॥  
अथ ज्वलत्काञ्चनचूर्णवर्णं जगद् बभूवार्कशतप्रकाशम् ।  
अशेषसन्तापविशेषशान्त्या शीतांशुमालाशतशीतलं च ॥ कव्क्_९३।७६ ॥  
अथ धनपतिशक्रब्रह्ममुख्यैर् अमर्त्यैर् विपुलगगनयात्रादत्तसेवानुयात्रः ।  
अमरपुरपुरस्त्रीकीर्णपुष्पप्रभावान् नयनपथम् अयासीत् पुण्यभाजां जिनेन्द्रः ॥ कव्क्_९३।७७ ॥  
अष्टादशद्वारपथा पुरं तत् स तुल्यम् अष्टादशमूर्तिर् एव ।  
प्रविश्य चक्रे शशिकान्तरत्नशिखामयं वेश्म सुमागधायाः ॥ कव्क्_९३।७८ ॥  
अभ्यर्चितस् तत्र बहुप्रकारैः पूर्णोपचारैः प्रणिपत्य सर्वैः ।  
अपूजयत् पौरजनः समन्ताद् बहिश् च भित्तिप्रतिबिम्बितं तम् ॥ कव्क्_९३।७९ ॥  
सुमागधाया दयया दयालुः पूजां गृहीत्वा भगवान् ससङ्घः ।  
अनुग्रहालोकनसंविभागैः सर्वान्ववाया विदधे प्रसादम् ॥ कव्क्_९३।८० ॥  
सुमागधा सश्वशुरादिवर्गा सहापरैः पौरजनैश् च सर्वाः ।  
शास्तुस् तया देशनया बभूवुः शुद्धाशयास् तत्क्षणदृष्टसत्याः ॥ कव्क्_९३।८१ ॥  
सुमागधायाः कुशलानुबन्धं पुण्यं प्रभावं विपुलं विलोक्य ।  
ते भिक्षवस् तत्र कुतूहलेन पप्रच्छू रम्यं जिनम् आदिवृत्तम् ॥ कव्क्_९३।८२ ॥  
पृष्टः स तैः संसदि सर्वदर्शी सुमागधायाः कुशलस्य हेतुम् ।  
दन्तप्रभाभिः ककुभां मुखेषु दिशन् प्रकाशम् भगवान् बभाषे ॥ कव्क्_९३।८३ ॥  
वाराणस्याम् अभूत् पूर्वं कृकेः कन्तस्य भूपतेः ।  
सुता काञ्चनमालाख्या कुचकाञ्चनमालिका ॥ कव्क्_९३।८४ ॥  
काश्यपाख्यस्य शास्तुः सा सततं भक्तिशालिनी ।  
परिचर्यां व्यधात् सार्धं सखीनां पञ्चभिः शतैः ॥ कव्क्_९३।८५ ॥  
स कदाचिन् नरपतिर् विकृतस्वप्नदर्शनात् ।  
भयसंशयसम्भ्रान्तः पप्रच्छ फलकोविदान् ॥ कव्क्_९३।८६ ॥  
ते तं राजसुताद्वेषान् निमित्तज्ञा बभाषिरे ।  
अतिप्रियस्य हृदयं हुत्वाग्नौ लभ्यते शिवम् ॥ कव्क्_९३।८७ ॥  
इति तेषाम् अनादृत्य वचः क्रूरतरं नृपः ।  
भगवन्तं ययौ द्रष्टुं काश्यपं दुहितुर् गिरा ॥ कव्क्_९३।८८ ॥  
स तम् एत्यावदत् स्वप्नः सविकारः परं मया ।  
दृष्टो ऽद्य सर्वं सर्वज्ञ तत्फलं वक्तुम् अर्हसि ॥ कव्क्_९३।८९ ॥  
वातायनेन निर्गच्छन् रुद्धपुच्छो मया गजः ।  
तृषितस्य तथा पश्चात् कुपो धावन् विलोकितः ॥ कव्क्_९३।९० ॥  
तृप्तश् च शक्तुप्रस्थेन मौक्तिप्रस्थविक्रयः ।  
समीकृतानि दृष्टानि कुदारूणि च चन्दनैः ॥ कव्क्_९३।९ल् ॥  
कलभेन महाहस्ती समाहूतस् तथाहवे ।  
परान् अशुचिलिप्ताङ्गः प्रलिम्पन् विप्लुतः कपिः ॥ कव्क्_९३।९२ ॥  
स्फीतराज्याम् अभिषिक्तश् च कुचापलनिधिः कपिः ।  
पटो ऽष्टादशभिः कृष्टः पुरुषैर् अप्य् असङ्क्षयः ॥ कव्क्_९३।९३ ॥  
रम्यपुष्पफलारामश् चौरैर् अपि विलुण्ठितः ।  
द्वेषोपहासकलहासक्तश् च विपुलो जनः ॥ कव्क्_९३।९४ ॥  
स्वप्नाद्भुतानाम् एतेषां मन्ये घोरतरं फलम् ।  
इति पृष्टः क्षितिभुजा भगवान् काश्यपो ऽब्रवीत् ॥ कव्क्_९३।९५ ॥  
शतायुषि जने शास्ता शान्तः शाक्यमुनिर् जिनः ।  
भविष्यत्य् अमृताम्भोधिः स द्र्ष्टः कुञ्जरस् त्वया ॥ कव्क्_९३।९६ ॥  
तस्यापि पश्चिमे काले श्रावकाः कलिसंश्रयात् ।  
त्यक्तशीलगुणाचारा भविष्यन्ति सविप्लवाः ॥ कव्क्_९३।९७ ॥  
अपक्वाल्पविवेकानां बलात् ते गृहवासिनाम् ।  
स्वयं सेवां समालम्ब्य करिष्यन्त्य् एव देशनाम् ॥ कव्क्_९३।९८ ॥  
अर्थनीयो ऽर्थिभावेन यस्मात् सेवासु धावति ।  
तृषितस्य व्रजन् पश्चात् कूपस् तस्माद् विलोकितः ॥ कव्क्_९३।९९ ॥  
ते करिष्यन्ति लोभान्धः सम्मोहोपहताः परम् ।  
बोध्यङ्गमुक्ताप्रस्थस्य शक्तुप्रस्थेन विक्रयम् ॥ कव्क्_९३।लोओ ॥  
तीर्थवाक्यकुदारूणि बुद्धभाषितचन्दनैः ।  
साम्यम् आपादयिष्यन्ति ते मौग्ध्याद् अविशेषिणः ॥ कव्क्_९३।१०१ ॥  
क्वचिद् भद्रं समासाद्य विनीतं भिक्षुकुञ्जरम् ।  
दुःशीलकलभो भिक्षुः स्पर्धया धिक् करिष्यति ॥ कव्क्_९३।१०२ ॥  
चापलाशुचिलिप्ताङ्गः सुशीलान् भिक्षुमर्कटः ।  
अनुलिम्पन् स्वदोषेण करिष्यत्य् आत्मसन्निभान् ॥ कव्क्_९३।१०३ ॥  
षण्डकस्याभिषेकश् च भविष्यति कपेर् इव ।  
सम्बुद्धशासनपटं कृष्यमाणं न नङ्क्ष्यति ॥ कव्क्_९३।१०४ ॥  
सङ्घद्रव्यफलारामेष्व् अपि यास्यन्ति चौरताम् ।  
मिथः कलहशीलाश् च भविष्यन्त्य् अपवादिनः ॥ कव्क्_९३।१०५ ॥  
तव स्वप्नविपाकान्ते फलान्य् एतानि भूतले ।  
इति शास्तुर् वचः श्रुत्वा विस्मितो ऽभून् महीपतिः ॥ कव्क्_९३।१०६ ॥  
सानुगस्याथ नृपतेः स शास्ता धर्मदेशनाम् ।  
कृत्वा काञ्चनमालाया दिदेश कुशलार्हताम् ॥ कव्क्_९३।ल्०७ ॥  
जन्मान्तले चकारार्चां स्तूपे नारङ्गमालया ।  
सा तेन सुकृतेनैव जाता हेमस्रजाङ्किता ॥ कव्क्_९३।१०८ ॥  
सेयं सुमागधा पुण्यप्रभावेण महीयसा ।  
प्राप्ताद्य जनकायस्य सम्यक् कुशलसेतुताम् ॥ कव्क्_९३।१०९ ॥  
अधिधायेति भगवान् नभसा भिक्षुभिः सह ।  
रुचा सम्पूरयन्न् आशां ययौ जेतवनं जिनः ॥ कव्क्_९३।ल्ल्० ॥  
पुंसां सत्कुलभूतये बलवती मिथ्यैव पुत्रस्पृहा  
सूनुश् चेद् अगुणस् तद् एव विफलं तत् किं न सर्वं कुलम् ।  
सा कन्या किल जायते गुणवती पुण्यप्रभावाद् यया  
संसारोरुसरित्पतौ कुलयुगम् नाव् एव सन्तार्यते ॥ कव्क्_९३।१११ ॥  
  
इति क्षेमेन्द्रविरचितायां बोधिसत्त्वावदानकल्पलतायां सुमागधावदानं त्रिनवतितमः पल्लवह्।  

