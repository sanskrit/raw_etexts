---
title: 'Ksemendra: Garbhavakrantyavadana'

---
## Intro
  
  
  
  
 Ksemendra: Garbhavakrantyavadana   
  
  
  
  
Ksemendra: Garbhavakrantyavadana  
Based on the edition by Michael Hahn: "Kṣemendras Garbhāvakrāntyavadāna (Sanskrittexte aus dem tibetischen Tanjur II)",  
Journal of the European Ayurvedic Society 5 (1997), pp. 82-112. = KAvk_10  
  
  
Input by Klaus Wille (Göttingen, Germany)  
  
  
  


## पाठः
  
  
  
  
  
  
चम्पोपान्ते विमलनलिनीतीरपर्यन्तवसी  
शास्ता पूर्वं सकलभुवनानुग्रहाय प्रवृत्तह् ।  
पृष्टः स्पर्शावगतिरुचिना (?) भिक्षुणानन्दनाम्ना  
गर्भारम्भात् प्रभृति जनताजन्मवृत्तिं जगाद ॥ कव्क्_१०।१ ॥  
शुक्लैः कृष्णैः शबलरुचिभिर् देहिनां कर्मसूत्रैश्  
चित्रं लोके बहुतरदशं दृश्यते जन्मवस्त्रम् ।  
जीर्णस्यापि व्यसनमलिनस्नेहलीनः प्रयत्नैर्  
यस्यात्यन्तं चिरपरिणतेर् नैव निर्याति रागः ॥ कव्क्_१०।२ ॥  
पुंसः शुक्रं विगलितधृतेर् आर्तवं योषितश् च  
स्पर्शावेशव्यतिकरजुषोः सङ्गमे सन्निपातात् ।  
एकीभूतं व्रजति नियमात् कस्य चिद् बीजभावं  
यो ऽन्तस् तस्मिन् भवति सहसा सन्निकाषे यथाग्निः ॥ कव्क्_१०।३ ॥  
रागोद्गारः स्फटिकशकलं मेघम् अम्भोधिपाथः  
पुष्पामोदस् तिलं इव शनैः काञ्चनं वाग्नितापः ।  
सो ऽयं गर्भं विशति नियतैर् अप्य् असंलक्ष्यवृत्तिर्  
वायुर् गन्धैर् इव बहुविधैः कर्मभिर् वास्यमानः ॥ कव्क्_१०।४ ॥  
तस्मिन् सूक्ष्मक्रमपरिणतिर् मीनपर्युष्टके (?) ऽसौ  
नानाकारप्रचुररचनाचित्ररूपो ऽप्य् अलक्ष्यः ।  
कं चित् कालं वहति विकृतिं निर्विकारायमानो  
मायूराण्डे जलमय इव व्यक्तभक्तिर् मयूरः ॥ कव्क्_१०।५ ॥  
तत्राधानाद् घनकललताशल्यपेश्याद्यवस्थास्  
त्यक्त्वा तास् ता जठरजनितेनोष्मणा पच्यमानः ।  
पूर्णैर् मासैर् नवभिर् अथवावर्तकर्मक्रमो ऽसौ  
क्लेशं भुङ्क्ते किम् अपि विषमं दुःखसञ्ज्ञाप्रपन्नः ॥ कव्क्_१०।६ ॥  
काले वृन्तात् स्वयं इव फलं विच्युतं कर्मपाकात्  
तत्कालोत्थैर् अविहतजवैः प्रेरितः पूतिवातैः ।  
लक्ष्याभ्यासायतनसचिवैर् आचितः कर्मबन्धैर्  
निर्यात्य् अन्तः शर इव धनुर्यन्त्रणैर् यन्त्रमुक्तः ॥ कव्क्_१०।७ ॥  
उत्तानास्यः सरलरसनश् चूचुकाग्रं लिहानः  
स्तन्यं मातुः पिबति यद् असौ नैव कर्णेन नाक्ष्णा । जन्माभ्यासव्यसनयतनायाससंवासलिना  
सा तस्याग्रे सकलकलनादेशिनि वासनैव ॥ कव्क्_१०।८ ॥  
स्यूतैर् अन्तर् विविधविषयस्वादसम्पादभेदैर्  
व्याप्तः सूतैर् (?) बिसलव इव व्यक्ततन्तुप्रतानैः ।  
मूधः सो ऽथ प्रकृतिसचिवैर् इन्द्रियैर् दत्तसम्ज्ञः  
स्तन्यालापाकृतिपरिमलस्पर्शनैर् वेत्ति धात्रीम् ॥ कव्क्_१०।९ ॥  
हस्ताकर्षैः शयनवसनाघर्षणैः पीड्यमानः  
स्थाने स्थाने तरलिततनुः कीटकैर् भक्ष्यमाणः ।  
नित्याक्रन्दी वचनविरहात् कायिकीं क्लेशशैलीं  
कं बोब्रूते विषमविपदाम् आस्पदत्वं प्रयातः ॥ कव्क्_१०।१० ॥  
पीडोद्वान्तैश् छुरितवदनः प्रोच्छलत्क्षीरपूरैर्  
उत्तानोरस्तलनिपतितैर् उक्षितो लक्ष्यते ऽसौ ।  
मायावध्वाः स्मरणहरणप्रौढकेलीविलासे  
हासेनेव स्फुरितरुचिना निर्भरव्याप्तकायः ॥ कव्क्_१०।११ ॥  
सो ऽथ प्राप्ते लिपिपरिचये हेलया दत्तहस्ते  
संसारे ऽस्मिन्न् अविचलितया बन्धलेख्यक्रियासु ।  
जन्मावर्तं निजं इव लिखन् दीर्घं ॐकारम् आदौ  
वर्गे वर्गे वितरति मतिं भोगसर्गे निविष्टः ॥ कव्क्_१०।१२ ॥  
प्राप्तप्रज्ञः कथम् अपि गलद्बालभावप्रमोहः  
कामौत्सुक्यात् पुनर् अपि परे यौवने नष्टसञ्ज्ञः ।  
निःसारेषु व्यसनविलसद्मेघसौदामिनीनां  
बध्नात्य् आस्थां स्थिरतरधिया योषितां विभ्रमेषु ॥ कव्क्_१०।१३ ॥  
वाचि श्रोत्रं वपुर् अपि चलालिङ्गनेष्व् अङ्गनानां  
घ्राणं वक्त्रासवपरिमले स्वादनं तद्रसे च ।  
पात्रे कुर्वन् दृशम् अपि मुखे सुप्तसर्वक्रियो ऽसौ  
धत्ते मात्रं तनुपरिणतान्नीव सर्वेन्द्रियाणि ॥ कव्क्_१०।१४ ॥  
द्वेष्टि स्निग्धं परिचितपरिद्वेषशीलः स कामी  
वाञ्छत्य् अन्यां नवनवरसः सप्रयत्नो ऽन्यकामाम् ।  
इत्य् अन्योन्यानुचितचरितालक्ष्यवैलक्ष्यसाक्षी  
हास्यायैव प्रकृतिविरसश् चित्रतन्त्रो ऽस्य कामः ॥ कव्क्_१०।१५ ॥  
अल्पाधारे विषयजलधौ मज्जतः सज्जतश् च  
भ्रष्टस्यास्य प्रतिहतगतेः कुञ्जरस्येव पङ्के ।  
किङ्कर्तव्यावगतिरहिता जायते मोहमूर्च्छा  
नीतस्यान्ध्यं कतिपयदिनस्थायिना यौवनेन ॥ कव्क्_१०।१६ ॥  
यावत्कालं भ्रमति चलति प्रीयते जृम्भते ऽसौ  
स्मेरं स्मेरं वदति मदनालिङ्गितैर् अङ्गभङ्गैः ।  
तावत् तस्योपरि परिपतर्य् एव कालप्रमुक्ता  
प्रालेयालीधवलपलितच्छद्मना वध्यमाला ॥ कव्क्_१०।१७ ॥  
काले काले क्षणकलनया मोहनिद्रावशेन  
प्राप्तं नास्मिन् वपुषि सुकृतं नैव दत्तं न भुक्तं ।  
इत्थं चौरैर् इव स मुषितश् चिन्तयत्य् एव दुःखात्  
सम्मूढानां अनुशयफलः सो ऽवसादप्रमादः ॥ कव्क्_१०।१८ ॥  
तस्मिन् याते ललितवनितापुष्पवल्लीवसन्ते  
दुष्कर्माप्तद्रविणतुलया यौवने स्वप्नकल्पे ।  
नष्टाशेषप्रकृतिर् अखिलैः खेदिताङ्गैर् विरक्तैर्  
राज्यभ्रंशे नृप इव सुखं सो ऽथ शोचत्य् अतीतं ॥ कव्क्_१०।१९ ॥  
आयुर् नीतं न च समुचितं याचकायोपनीतं  
नाप्य् उन्नीतं दिशि दिशि यशः सत्पथं न प्रतीतं  
पीतं याच्ञाविषम् अधिगतं स्फीतसन्तापशीतं  
भीतं पापात् किम् अपि न मया यत् तद् एव प्रणीतं ॥ कव्क्_१०।२० ॥  
क्वासौ हेमद्रुमरुचिहरा हारिणी यौवनश्रीः  
कायः क्वायं कृमिहततरुप्रायविच्छायपाकः ।  
दूराद् एताः परिहृतदृशाः कोणलीनं तरुण्यः  
शुष्कं शीतं तरुम् इव वने वानरं मां वदन्ति ॥ कव्क्_१०।२१ ॥  
सो ऽयं कायः श्रयति विलयं नैव मायानिकायः  
स्रस्ताः सर्वे दशनमणयस् ते च केशाः न दोषाः ।  
गात्रोत्साहे प्रहरति मरुन् नैव मोहप्ररोहे  
क्षीणस्येयं शयनशरणस्यापि तृष्णाक्षया मे ॥ कव्क्_१०।२२ ॥  
सञ्चिन्त्येति प्रसृतविषमश्वासहिक्कार्दितो (?) ऽसौ  
सद्यस् त्यक्तुं चिरपरिचिताम् उद्यतो लोकयात्राम् ।  
मूकिभूतः स्वजनविरहं ध्यायति ध्वस्तधैर्यः  
शक्तिच्छेदाद् ऋणं इव महत् प्राप्तकालो दरिद्रः ॥ कव्क्_१०।२३ ॥  
भूमिं गेहं वसु परिजनं पुत्रदारादि चान्यत्  
तावत् तावत् कलयति धिया प्राणपर्यन्तकाले ।  
यावज् जन्मन्य् अपि पुनर् असौ स्नेहमोहानुबन्धैस्  
तैस् तैर् अन्तः कृतपरिचयस् तन्मयीभावम् एति ॥ कव्क्_१०।२४ ॥  
दुःखं दुःसहपापकर्मजनितं कुम्भीसहस्रान्तरे  
भुक्त्वा रौरवकालसूत्रनरकेष्व् आवर्तते योनिषु ।  
यद् वा पुण्यकलार्जितं सुखपदं तत् सङ्क्षये दुःखदं  
सानागामिफलाप्तये विमलधीस् तस्मात् समाधीयतां ॥ कव्क्_१०।२५ ॥  
इति भीमभवाम्भोधिसन्तारणकृतव्रतः ।  
समादिदेश भगवान् सत्त्वानां कुशलाप्तये ॥ कव्क्_१०।२६ ॥  
  
। इति क्षेमेन्द्रविरचितायां बोधिसत्त्वावदानकल्पलतायां गर्भावक्रान्तिनिर्देशो नाम दशमः पल्लवः ।  
  
  
  
  
