---
title: Subhasitaratnakarandakatha

---
## Intro
  
  
  
  
 Subhasitaratnakarandakatha   
  
  
  
  
Subhasitaratnakarandakatha  
Based on the edition by M. Hahn: Die Subhāṣitaratnakaraṇḍakathā, Ein spätbuddhistischer Text zur Verdienstlehre". NAWG, phil.-hist. Kl. 1983, pp. 313-374.  
  
  
Input by Klaus Wille (Göttingen, Germany)  
  
  
  


## पाठः
  
  
  
  
  
  
इ। पुण्यप्रोत्साहनकथा  
मानुष्यं समवाप्य दुष्करशतैर् लब्ध्वा दुरापं क्षणं  
मृत्यौ निष्प्रतिकारदारुणतरे नित्यं पुरःस्थायिनि ।  
पाथेयं दमदानसंयममयं यैर् न प्रभूतं कृतं  
संसारोग्रमरुप्रपातपतिताः प्राप्स्यन्ति दुःखानि ते ॥ स्र्क्क्_१ ॥  
मानुष्यं दुर्लभं प्राप्य विद्युत्सम्पातचञ्चलम् ।  
भवक्षये मतिः कार्या भवोपकरणेषु वा ॥ स्र्क्क्_२ ॥  
मनुष्यत्वं समासाद्य विद्युज्ज्वालोर्मिचञ्चलम् ।  
पुण्यम् एवात्र कुर्वीत यतश् चिन्तामणिर् नृणाम् ॥ स्र्क्क्_३ ॥  
यस्यानुभावान् मानुष्यं प्राप्तं भूयो ऽपि साम्प्रतम् ।  
पुण्यं तद् वर्ध्यस्वेह यस्माद् धेतुः सुखस्य ते ॥ स्र्क्क्_४ ॥  
मानुष्यं यदुपाश्रयेण भवता लब्धं पुनः साम्प्रतं  
रूपौदार्यकुलोन्नतिप्रभृतिभिर् युक्तं विचित्रैर् गुणैः ।  
तत् पुण्यं सुहृद् एक एव जगतां बन्धुश् च जन्मान्तरे  
तस्मात् तूर्णम् इदं कुरु त्वम् असकृत् सर्वार्थसम्पत्करम् ॥ स्र्क्क्_५ ॥  
लक्ष्मीनिकेतं यदुपाश्रयेण प्राप्तो ऽसि लोकाभिमतं प्रभुत्वम् ।  
तान्य् एव पुण्यानि विवर्धयेथा न कर्षणीयो ह्य् उपकारिपक्षः ॥ स्र्क्क्_६ ॥  
विरमत पापतः कुरुत पुण्यम् उदारतरं  
दमयत दुर्दमं विषयलोलमनस्तुरगम् ।  
भवत मुनीन्द्रवत् परहिताभिरताः सततं  
दशति न यावद् एव मरणाहिर् असह्यविषः ॥ स्र्क्क्_७ ॥  
  
॥ इति पुण्यप्रोत्साहनकथा ॥  
  
इइ। धर्मश्रवणप्रोत्साहनकथा  
जलनिधिकूर्मकन्ठयुगरन्ध्रसमागमवत्  
क्षणम् अनवाप्यम् अद्भुतम् इमं समवेत्य चलम् ।  
प्रशमपुरैकवर्त्म विनिपातभयापहरं  
शृणुत सुदुर्लभं क्षणम् अपीह मुनेर् वचनम् ॥ स्र्क्क्_८ ॥  
यद् दुर्लभम् कल्पशतैर् अनेकैर् मानुष्यम् अष्टाक्षणदोषमुक्तम् ।  
तत् साम्प्रतं प्राप्तम् अतो भवद्भिः कार्यो हि धर्मश्रवणाय यत्नः ॥ स्र्क्क्_९ ॥  
पल्लवाग्रजलबिन्दुचञ्चले क्लेशजालपरिवेष्टिते भवे ।  
यो न चिन्तयति कर्मसत्पथम् तस्य जन्म भवतीह निष्फलम् ॥ स्र्क्क्_१० ॥  
न नरकगतैः प्रेतैस् तिर्यग्गतैर् विकलेन्द्रियैर्  
अमरगुरुभिः प्रत्यन्तस्थैः कुदृक्करविक्षतैः ।  
मुनिसवितरि प्रज्ञालोकेन चानुदिते जिने  
सनरविबुधैः शक्यं पातुं मुनीन्द्रवचोमृतम् ॥ स्र्क्क्_११ ॥  
तस्मात् कुकार्यम् व्यपहाय सर्वं मत्वा स्वकार्यं परमार्यधर्मम् ।  
श्रोतव्य एव प्रयतेन धर्मो यस्माद् अतः सर्वगुणा भवन्ति ॥ स्र्क्क्_१२ ॥  
मौनीन्द्रं वाक्यरत्नम् जनयति सुधियाम् एतद् आदौ प्रमोदं  
श्रोत्रापाते ततश् च प्रबलगुरुघनध्वान्तवृन्दं निहन्ति ।  
चिन्ताध्यानावसाने स्फुटयति सकलम् जन्मचक्रप्रबन्धं  
निःशेषातङ्कपङ्क्तिं विघटयति सदा सर्वसम्पन्निधानम् ॥ स्र्क्क्_१३ ॥  
हरति तीव्रभवप्रभवापदं दिशति निर्वृतिसौख्यम् अनुत्तरम् ।  
तद् इदम् एवम् अवेत्य मुनेर् वचः शृणुत सम्प्रति निर्मलमानसाः ॥ स्र्क्क्_१४ ॥  
  
॥ इति धर्मश्रवनप्रोत्साहनकथा ॥  
  
इइइ। दुर्लभमनुष्यकथ  
यत् प्राप्य जन्मजलधेर् अपि यान्ति पारम् आरोपयन्ति शिवम् उत्तमबोधिबीजम् ।  
चिन्तामणेर् अपि समभ्यधिकं गुणौघैर् मानुष्यकं क इह तद् विफली करोति ॥ स्र्क्क्_१५ ॥  
यो मनुष्यं कुशलविभवैः प्राप्य कल्पैर् अनल्पैर्  
मोहात् पुण्यद्रविणम् इह न स्वल्पम् अप्य् आचिनोति ।  
सो ऽस्माल् लोकात् परम् उपगतस् तीव्रम् अभ्येति शोकं  
रत्नद्वीपाद् वणिग् इव गतः स्वं गृहं शून्यहस्तः ॥ स्र्क्क्_१६ ॥  
नाकुशलैः कर्मपथैर् मानुष्यं लभ्यते पुनः ।  
अलभ्यमाने मानुष्ये दुःखम् एव कुतः सुखम् ॥ स्र्क्क्_१७ ॥  
नातः परं वञ्चनास्ति न च मोहो ऽस्त्य् अतः परम् ।  
यद् ईदृशं क्षणं प्राप्य न कुर्यात् कुशलं बहु ॥ स्र्क्क्_१८ ॥  
एकक्षणकृतात् पापाद् अवीचौ कल्पम् आस्यते ।  
नैकजन्मकृतात् पापात् का पुनः सुगतौ कथा ॥ स्र्क्क्_१९ ॥  
अत एवाह भगवान् मानुष्यम् अतिदुर्लभम् ।  
महार्णवयुगच्छिद्रकूर्मग्रीवार्पनोपमम् ॥ स्र्क्क्_२० ॥  
  
॥ इति दुर्लभमानुष्यकथा ॥  
  
इव्। दानकथा  
अन्नपानशयनासनसम्पद् रत्नमाल्यवसनाभरणानि ।  
कीर्तिर् उत्तमगुणाश् च युवत्यो दानतः कथितम् एतद् अशेसम् ॥ स्र्क्क्_२१ ॥  
आज्ञादीप्तिर् भोगसम्पत् प्रकृष्टा रूपौदार्यं वर्णमाधुर्यम् ओजः ।  
वाक्सौभाग्यं कान्तिर् आरोग्यम् आयुस् तत् तद् दानाद् इष्टम् इष्टं फलं च ॥ स्र्क्क्_२२ ॥  
अश्वाः क्षौमाणि नागा बहुकुसुमसितं चामरं चातपत्रं  
सौधं सङ्गीतिगर्भं मधुपटहरवाः पुष्पमाला युवत्यः ।  
भोज्यं रत्नानि हाराः पुरनगरमहीं कुङ्कुमं देवलोकः  
सम्बुद्धत्वं च बुद्धैः कथितम् इह फलं दानकल्पद्रुमस्य ॥ स्र्क्क्_२३ ॥  
यन् नीलोत्पलकोमलामलदलप्रस्पर्धिनेत्राः स्त्रियश्  
चञ्चन्मेखलचुम्बितोरुजघना विस्रस्तरक्तांशुकाः ।  
दास्यं यान्ति विकम्पितस्तनतटा व्यावल्गितभ्रूलतास्  
तन् मात्सर्यकपाटपाटनपटोर् दानस्य विस्फूर्जितम् ॥ स्र्क्क्_२४ ॥  
अश्वैश् चामरभारनामितशिरोरूपैः खलीनोन्मुखैर्  
नागैर् भिन्नमदैश् च यन् नरवरा गच्छन्ति छत्त्रोच्छ्रयैः ।  
भृत्यैः साभरणैः कृताञ्जलिपुटैर् अभ्यर्च्यमानाः सदा  
तद् दानस्य फलं वदन्ति मुनयः पूर्वार्जितस्येदृशम् ॥ स्र्क्क्_२५ ॥  
हारैर् वज्रविचित्रहेमवलयैर् यत् पार्थिवा भूषिताः  
केयूरैर् मुकुटैश् च रत्नखचितैः सिंहासनस्थाः सदा ।  
मध्ये ऽन्तःपुरिकाजनस्य विविधैः क्रीडन्ति विक्रीडितैस्  
तद् दानस्य फलं वदन्ति मुनयः शार्दूलविक्रीडितम् ॥ स्र्क्क्_२६ ॥  
प्रासादे मणिरत्नहेमखचिते छत्त्रध्वजालङ्कृते  
वीणावल्लरिवेणुगीतमुदिते रत्नप्रभोद्भासिते ।  
यच् छक्रो रमते शचीसहचरो योषित्सहस्राकुले  
तद् दानस्य फलं वदन्ति मुनयः पूर्वार्जितस्येदृशम् ॥ स्र्क्क्_२७ ॥  
दाता प्रियत्वम् उपयाति जनस्य शश्वत् संसेव्यते च बःउभिः समुपेत्य सद्भिः ।  
कीर्तिश् च दिक्षु विसरत्य् अमलं यशो ऽस्य तत् तत् पदं समुपयाति विशारदो ऽसौ ॥ स्र्क्क्_२८ ॥  
भेदात् कायस्य देवेष्व् अविकलविविधोत्तप्तभोगास्पदेषु  
प्राप्योत्पत्तिं विचित्रस्तबककुसुमितस्फीतकल्पद्रुमेषु ।  
उद्यानेषु प्रकामं सुचिरम् अतिसुखं नन्दनादिष्व् अखिन्नः  
प्राप्नोत्य् उत्कृष्टरूपामरयुवतिजनैः सेव्यमानः प्रदानात् ॥ स्र्क्क्_२९ ॥  
दानं नाम महानिधानम् अनुगं चौराद्यसाधारणं  
दानं मत्सरलोभदोषरजसः प्रक्षालणं चेतसः ।  
संसाराध्वपरिश्रमापनयनं दानं सुखं वाहनं  
दानं नैकसुखोपधानसुमुखं सन्मित्रम् आत्यन्तिकम् ॥ स्र्क्क्_३० ॥  
श्रोणीसङ्गतमेखलाः कलगिरो लीलाचलैकभ्रुवः  
कर्णासन्नविशालचारुनयनाः केशान्तसक्तस्रजः ।  
यद् दास्यं स्वयम् अङ्गनाः सुकृतिनाम् आयान्ति पीनोरवस्  
तन् माहात्म्यम् उवाच सम्भृतफलं दानस्य शौद्धोदनिः ॥ स्र्क्क्_३१ ॥  
पर्यस्यत्सहकारभङ्गसुरभि प्रेङ्खन्निमग्नोत्पलं  
श्रीमत्काञ्चनभाजने विनिहुतं बन्धूकताम्रं मधु ।  
कामिन्या शपथोपनीतम् असकृद् यत् पीयते कामिना  
हेतुं तत्र वदन्ति शुद्धमतयो दानं परं श्रेयसः ॥ स्र्क्क्_३२ ॥  
इति दानगुणान् निशम्य सौम्य प्रयतात्मा कुरु दान एव यत्नम् ।  
त्रिभवोग्रमहाभये नराणां न हि दानात् परम् अस्ति बन्धुर् अन्यः ॥ स्र्क्क्_३३ ॥  
  
॥ इति दानकथा ॥  
  
व्। पुण्यकथा  
यद् दृश्यते जगति चारुतरं प्रियं वा रूपं कुलं प्रियजनो विभवाः सुखं वा ।  
तत् पुण्यशिल्पिकृतम् एव वदन्ति सन्तः कल्याणकारिपुरुषस्य न पुण्यतुल्यम् ॥ स्र्क्क्_३४ ॥  
अत्युच्छ्रितोन्नतसितध्वजपङ्क्तिचित्रैर् नागाश्वपत्तिरथसङ्क्षुभितैर् बलौघैः ।  
उद्धूतचामरविराजितगात्रशोभाः पुण्याधिकाः क्षितिभुजो भुवि सञ्चरन्ति ॥ स्र्क्क्_३५ ॥  
कौशेयकाशिकदुकूलविचित्रवस्त्रा मुक्तावलीकनकरत्नविभूषिताङ्गाः ।  
यत् के चिद् एव पुरुषाः श्रियम् उद्वहन्ति पुण्यस्य पूर्वचरितस्य कृतज्ञता सा ॥ स्र्क्क्_३६ ॥  
आयुः सुदीर्घं सुकुले च जन्म कान्तं वपुर् व्याधिभयं न चास्ति ।  
धनं प्रभूतं परिवारसम्पद् भवन्ति पुण्यस्य महाविपाकाः ॥ स्र्क्क्_३७ ॥  
यच् चक्रवर्ती प्रवरैस् तु रत्नैः सहस्रपुत्रैश् च समन्वितो ऽपि  
समुद्रसीमां बुभुजे धरित्रीं तत् पुण्यरत्नस्य फलं विशालम् ॥ स्र्क्क्_३८ ॥  
विचित्रपद्मासनमध्यसंस्थितः सुरासुरेन्द्रादिनमस्कृतः सदा ।  
यद् ब्रह्मलोकं त्व् अभिभूय तेजसा ब्रह्मा सदा भाति तद् एव पुण्यतः ॥ स्र्क्क्_३९ ॥  
यद् देवनागासुरसिद्धसङ्घैर् गन्धर्वयक्षोत्तमकिन्नरैश् च ।  
सम्पूज्यते देवगुरुः सदैव तत् पुण्यरत्नस्य फलं विशालम् ॥ स्र्क्क्_४० ॥  
रूपं वीर्यं च शिल्पं च विहाय विवशा नराः ।  
परलोकम् इतो यान्ति कर्मवायुभिर् ईरिताः ॥ स्र्क्क्_४१ ॥  
पुण्यं त्व् एकम् इहात्यन्तम् अनुगामि सुखोदयम् ।  
पुण्यम् अन्यैर् अहार्यत्वाद् धनानां प्रवरं धनम् ॥ स्र्क्क्_४२ ॥  
ये मेरुम् अपि वेगेन विकिरन्ति दिशो दश ।  
ते ऽपि पुण्यस्य भङ्गाय नालं प्रलयवायवः ॥ स्र्क्क्_४३ ॥  
संवर्तसलिलोद्वृत्तनिरङ्कुशविसर्पिणा।  
पुण्यं न क्लेदम् आयाति चतुःसागरवारिणा ॥ स्र्क्क्_४४ ॥  
प्रदीप्तकिरणाङ्गारैः सप्तभिर् भास्करानलैः ।  
क्षितौ वा दह्यमानायां पुण्यम् एकं न दह्यते ॥ स्र्क्क्_४५ ॥  
  
॥ इति पुण्यकथा ॥  
  
वि। बिम्बकथा  
आढ्यो निर्नष्टशोकः क्षतसकलकलिर् लोचनानन्दपात्रं  
सौभाग्यश्रीनिधानं समुपचितबलाक्रान्तगात्रो यशस्वी।  
तेजस्वी कान्तरूपः प्रवचनचतुरो दान्तसर्वेन्द्रियाश्वो  
व्यक्तो धीमान् प्रदाता भवति भगवतो बुद्धबिम्बं विधाय ॥ स्र्क्क्_४६ ॥  
यावन्तः परमाणवो भगवतः स्तूपेषु बिम्बेषु वा  
तत्कर्तुर् दिवि भूतले च नियतं तावन्ति राज्यान्य् अपि ।  
रूपारूप्यसमाधिसम्पद् अखिलं भुक्त्वा च सर्वं सुखम्  
अन्ते जन्मजराविपत्तिरहितं प्राप्नोति बौद्धं पदम् ॥ स्र्क्क्_४७ ॥  
द्वात्रिंशता भूषितचारुगात्रः सल्लक्षणैर् लक्षितचक्रवर्ती ।  
भवेज् जिनो ऽन्ते जितदोषशत्रुः ताथागतीं यः प्रतिमां विधत्ते ॥ स्र्क्क्_४८ ॥  
इन्द्रियाणाम् अवैकल्यं स्त्रीत्वदुर्गतिदूरता ।  
जन्म मानुष्यकं वंश उच्चैर् आदेयवाक्यता ॥ स्र्क्क्_४९ ॥  
जातिः श्रुतिः स्मृतिर् धैर्यम् अभिवाञ्छितसम्पदः ।  
स्थानेष्व् अभिनिवेशश् च रागादिभिर् अबाधना ॥ स्र्क्क्_५० ॥  
सम्बोधिर् इति जायन्ते विशेषाः साधुसम्मताः ।  
विधाय बुद्धप्रतिमां स्तूपं वा प्राणिनां सदा ॥ स्र्क्क्_५१ ॥  
न याति दास्यं न दरिद्रभावं न प्रेष्यतां नापि च हीनजन्म ।  
न चापि वैकल्यम् इहेन्द्रियाणां यो लोकनाथप्रतिमां करोति ॥ स्र्क्क्_५२ ॥  
  
॥ इति बिम्बकथा ॥  
  
विइ। स्नानकथा  
नानागन्धैः सुगन्धैः स्नपयति सुगतं पुष्पधूपाङ्गरागैर्  
यो वा पूजां करोति प्रमुदितमनसा श्रव्यवादित्रशब्दैः ।  
मन्दाकिन्यां विजृम्भत्कनकमयसरोजस्य किञ्जल्करेणु-  
व्याप्तायां स्नाति सो ऽन्ते सकलकलिमलक्षालितो याति मोक्षम् ॥ स्र्क्क्_५३ ॥  
दिव्यस्त्रीपीनतुङ्गस्तनजघनघनाघातविक्षोभितायां  
जृम्भज्जाम्बूनदाब्जच्युतसुरभिरसोद्गारगन्धं क्षिपत्याम् ।  
मन्दाकिन्यां सुरौघाः प्रतिदिनम् उदकक्रीडया यद् रमन्ते  
नानागन्धोदकेन स्नपनफलम् इदं बुद्धभट्टारकस्य ॥ स्र्क्क्_५४ ॥  
मृगमदचन्दनं विधुसुकुङ्कुमसेव्यरसं  
सुरभिमनोरमासितसितारुणपीतरुचि ।  
स्नपनम् इदं य एव विदधाति मुनेर् मनुजः  
स भवति वीतमानसमलो जगुर् अस्तमलाः ॥ स्र्क्क्_५५ ॥  
  
॥ इति स्नानकथा ॥  
  
विइइ। कुङ्कुमादिकथा  
मज्जद्वारविलासिनीकरकुचश्रोण्यूरुविस्फारितां  
यत् स्फीतस्फुटपङ्कजां सुरपतिर् मन्दाकिनीं गाहते ।  
कान्ताभिः स्मरविह्वलाभिर् असकृल् लोकोत्तमायादरात्  
तद् गन्धोदकपाद्यधूपकुसुमस्रग्गन्धदानात् फलम् ॥ स्र्क्क्_५६ ॥  
यद् राजा चक्रवर्ती वियति गतघनैः कुङ्कुमाम्भःप्रवाहैः  
कर्पूरामोदवद्भिर् मलयजसुरभिश्लेषशीतैर् युतायाम् ।  
गङ्गायाम् अङ्गसौख्यं परमम् अनुभवन् मोदते सुन्दरीभिस्  
तत् त्यागात् कुङ्कुमादेर् गुणमणिनिधये बुद्धभट्टारकाय ॥ स्र्क्क्_५७ ॥  
मृदङ्गवीणापटहप्रदानैः कृत्वा तु पूजां सुगतोत्तमानाम् ।  
शृणोति शब्दान् सुरमानुषाणां श्रोत्रं च दिव्यं लभते विशिष्टम् ॥ स्र्क्क्_५८ ॥  
  
॥ इति कुङ्कुमादिकथा ॥  
  
इX। छत्त्रकथा  
गजतुरगपदातिस्यन्दनैः सप्तरत्नैर्  
व्रजति सुतसहस्रैर् व्योम्नि यच् चक्रवर्ती ।  
शशधरपरिवेषच्छत्त्ररुद्दार्कपादस्  
तद् अपि फलम् उदारं छत्त्रदानात् प्रसूतम् ॥ स्र्क्क्_५९ ॥  
वाचालप्रचलालिचक्रचरणव्यालोलपुष्पोत्करं  
नानावर्णसुगन्धिभूरिकुसुमन्यासेन चित्रीकृतम् ।  
छत्त्रं चारुविचित्रपत्तसहितं चैत्याय यो यच्छति  
प्राप्नोति क्षितिपार्चितं स हि चतुर्द्वीपेश्वरत्वं ध्रुवम् ॥ स्र्क्क्_६० ॥  
हेमच्छत्त्रतिरस्कृतार्ककिरणाः श्रीमद्विनीतद्विप-  
स्कन्धस्था बहुरत्नभूषणवराः शक्रर्द्धिविस्पर्धिनः ।  
चातुर्द्वीपकचक्रवर्त्यवनिपा यद् यान्ति खे लीलया  
तत् ताथागतधातुचैत्यकुसुमच्छत्त्रप्रदानात् फलम् ॥ स्र्क्क्_६१ ॥  
  
॥ इति छत्त्रकथा ॥  
  
X। धात्वारोपणकथा  
पदे सुगतसम्पदां सपदि सत्प्रतिष्ठो भुवि  
प्रकाशितयशा भवत्य् अखिलसत्त्वधात्वाश्रयः ।  
समुन्नततरस्थिरप्रकृतिसम्पदा संश्रितो  
जिनप्रतिकृतौ जनेन यदि धातुर् आरोप्यते ॥ स्र्क्क्_६२ ॥  
शाक्रीं समन्ताद् अधिगम्य लक्ष्मीं द्वीपांश् च भुक्त्वा चतुरो नरेन्द्राः ।  
अन्ते विशुद्धं पदम् आप्नुवन्ति धातोः समारोपणतो जिनस्य ॥ स्र्क्क्_६३ ॥  
दृश्यन्ते कान्तिमन्तः शशधरवदनाः सुभ्रुवो दीर्घनेत्रा  
मर्त्या यन् मर्त्यलोके वरकनकनिभाः क्षान्तिसौरत्ययुक्ताः ।  
पृथ्वीं यच् चापि राजा जलनिधिवसनां पालयंश् चक्रवर्ती  
तत् सर्वं बुद्धबिम्बे भवति तनुभृतां धातुम् आरोप्य भक्त्या ॥ स्र्क्क्_६४ ॥  
  
॥ इति धात्वारोपणकथा ॥  
  
Xइ। मण्डलकथा  
भवति कनकवर्णः सर्वरोगैर् विमुक्तः सुरमनुजविशिष्टश् चन्द्रवद् दीप्तकान्तिः । धनकनकसमृद्धो जायते राजवंशे सुगतवरगृहे ऽस्मिन् मण्डलं यः करोति ॥ स्र्क्क्_६५ ॥  
ते प्राप्नुवन्ति सहसैव जनाधिपत्यं दीर्घायुषो विविधरोगभयैर् विमुक्ताः ।  
बुद्धस्य ये हि भुवनत्रयपूजितस्य कृत्वा भवन्ति कुसुमैः सह मण्डलानि ॥ स्र्क्क्_६६ ॥  
दानं गोमयम् अम्बुना च सहितं शीलं च सम्मार्जनं  
क्षान्तिः क्षुद्रपिपीलिकापनयनं वीर्यं क्रियोत्थापनम् ।  
ध्यानं तत्क्षणम् एकचित्तकरणं प्रज्ञा सुरेखोज्ज्वला  
एताः पारमिताः षड् एव लभते कृत्वा मुनेर् मण्डलम् ॥ स्र्क्क्_६७ ॥  
दिव्यैः सुखैः सकलभोगवरैश् च युक्ता मर्त्या भवन्ति कनकाधिकचारुवर्णाः ।  
पद्माननाः स्वविकलाङ्गविशालनेत्राः पुष्पैर् गणस्य विविधैर् वसुधां विचित्र्य ॥ स्र्क्क्_६८ ॥  
  
॥ इति मण्डलकथा ॥  
  
Xइइ। भोजनकथा  
कान्तापाणिसरोजपत्त्रविधृतां सद्वर्णगन्धोज्ज्वलां  
स्वाडुस्पर्शसुखां सुराः सुरपुरे यद् देववृन्दारकैः ।  
भास्वत्काञ्चनभाजनेषु निहिताम् अश्नन्ति दिव्यां सुधां  
तद् बुद्धप्रमुखार्यसङ्घविषये न्यस्तान्नदानात् फलम् ॥ स्र्क्क्_६९ ॥  
मैत्र्या यः सह किङ्करैः स्मररिपुं निर्जित्य वज्रासने  
क्लेशारीन् अपि यो दुरन्तविषयान् अन्तश्चरान् दुर्जनान् ।  
स्कन्धारातिम् अपि प्रसह्य सुगतो मृत्युं च नीत्वा वशं  
प्राप्तः सर्वरसाग्रभोगवशितां सो ऽप्य् अन्नदानोदयात् ॥ स्र्क्क्_७० ॥  
सम्पूर्णसर्वाङ्गसमन्वितं च श्रीमत्सुखाद्यप्रतिभानयुक्तम् ।  
आयुर् बलं वर्णम् उदाररूपं प्राप्नोति विद्वान् अशनप्रदानात् ॥ स्र्क्क्_७१ ॥  
निर्जित्य शत्रून् बलवीर्ययुक्तान् लक्ष्मीं समासाद्य च ये नरेन्द्राः ।  
स्वादूनि भोज्यानि समाप्नुवन्ति भोज्यप्रदानाद् धि सदा तद् एतत् ॥ स्र्क्क्_७२ ॥  
  
॥ इति भोजनकथा ॥  
  
Xइइइ। पानकथा  
प्रेङ्खन्नीलसरोजगर्भम् अमलं यत् पद्मरागारुणं  
काम्यं काञ्चनभाजने विनिहितं प्रालेयमिश्रं मधु ।  
किञ्चित्ताम्रविलोचनप्रियतमाप्रत्यर्पितं पीयते  
सङ्गीतध्वनिसङ्गतं नरवरैस् तत् पानदानात् फलम् ॥ स्र्क्क्_७३ ॥  
यद् वैडूर्येन्द्रनीलप्रवरमणिचितैर् भाजनैः शातकौम्भैर्  
देवा दिव्याङ्गनाभिः स्तनकलशभरव्याप्तवक्षःस्थलाभिः ।  
पानं प्रीतिप्रसक्ताः सह मधु मधुरं माधवं वा पिबन्ति  
प्रोक्तं प्राज्ञैः फलं तद् गुणनिचितगणे पानदानस्य रम्यम् ॥ स्र्क्क्_७४ ॥  
यत् पानं वर्णगन्धप्रभृतिगुणयुतं कल्पितं तृड्विनाशि  
श्लेश्माघातोग्रवातप्रशमनचतुरं पिप्फलीखण्डचूर्णम् ।  
ग्रीष्मे प्रालेयभिन्नं शशिकरसदृशे भाजने संस्कृतं तद्  
दत्त्वा सङ्घाय भक्त्यामरभवनगतो दिव्यम् आप्नोति पानम् ॥ स्र्क्क्_७५ ॥  
मधुमधुरम् उदारम् आदरेण प्रवरगणाय ददाति पानकं यः ।  
दिवि भुवि सकले स पानम् अग्र्यं पिबति चिरं प्रवराङ्गनोपनीतम् ॥ स्र्क्क्_७६ ॥  
श्रद्धाप्रसन्नमनसो भुवि ये मनुष्याः सङ्घाय पानकवरं प्रदिशन्ति काले ।  
संसारपर्वतदरीतटवाससंस्थास् ते प्राप्नुवन्ति सततं मधुरं सुपानम् ॥ स्र्क्क्_७७ ॥  
  
॥ इति पानकथा ॥  
  
Xइव्। वस्त्रकथा  
ये नीलपीतहरितारुणशुक्लचित्रवर्णप्रभेदरचितोज्ज्वलवस्त्रमालाम् ।  
यच्छन्ति लोकगुरवे सगणोत्तमाय ते प्राप्नुवन्त्य् अभिमतप्रवराम्बराणि ॥ स्र्क्क्_७८ ॥  
यः सङ्घायाशेषगणानां प्रवराय श्राद्धो भक्त्या चीवरमालां प्रददाति ।  
स प्राप्नोति ह्रीवसनं वस्त्रवरिष्ठं काषायं च क्लेशकषायप्रतिपक्षम् ॥ स्र्क्क्_७९ ॥  
दत्त्वा सत्पिङ्गचित्रस्तबकविरचिता नीलपीतावदातै  
रक्तैर् अन्यैश् च रम्यैः सुरुचिरवसनैश् चीवरैश् चारुमालाः ।  
दिव्यं वामुक्तवस्त्रं सुगतसुतगणायाभिरूपो मनोज्ञो  
ह्रीवस्त्रालङ्कृतात्मा भवति पटुमतिः सर्वधर्मेश्वरः सः ॥ स्र्क्क्_८० ॥  
  
॥ इति वस्त्रकथा ॥  
  
Xव्। पुष्पादिकथा  
शक्राधिकाः प्रवरभोगसमन्वितास् ते पद्मेन्दुकान्तिवपुषो वरकीर्तियुक्ताः ।  
शत्रून् विजित्य रभसा सततं भवन्ति सङ्घस्य ये सुकुसुमैः प्रकिरन्ति पूजाम् ॥ स्र्क्क्_८१ ॥  
नीलोत्पलप्रचयतुल्यशरीरगन्धा विख्यातकीर्तिविमलायतचारुनेत्राः ।  
रत्नोपमा भुवि चरन्ति मनुष्यभूता दत्त्वा जिने प्रवरधूपम् उदारगन्धम् ॥ स्र्क्क्_८२ ॥  
वैडूर्यमुक्तामणिभूषिताङ्गाः कौशेयवस्त्रावृतसर्वकायाः ।  
नरोत्तमाः सर्वजनैर् उपेता भवन्ति बुद्धे सुरभिप्रदानात् ॥ स्र्क्क्_८३ ॥  
रोगादिभिः प्रबलदुःखकरैर् विमुक्ताः स्निग्धाननाः कनकतुल्यमनोज्ञवर्णाः ।  
राज्यं हि ये विगतकण्टकम् आप्नुवन्ति भैषज्यदानविधिना तद् उशन्ति सङ्घे ॥ स्र्क्क्_८४ ॥  
  
॥ इति पुष्पादिकथा ॥  
  
Xवि। प्रणामकथा  
यच् चक्रवर्ती क्षितिपप्रधानैः कृत्वाञ्जलिं कुण्डलचारुगण्डैः ।  
भक्त्या स्वमूर्ध्ना बहु वन्द्यते तद् बुद्धप्रणामात् कथयन्ति तज्ज्ञाः ॥ स्र्क्क्_८५ ॥  
ये जातमात्राः प्रभुतां प्रयान्ति श्रेष्ठे कुले जन्म सदैव येषाम् ।  
हस्त्यश्वयानैश् च परिभ्रमन्ति कृत्वा तु ते श्रेष्ठतरे प्रणामम् ॥ स्र्क्क्_८६ ॥  
प्रथयति यशो धत्ते श्रेयो विवर्धयति द्युतिं  
हरति दुरितं सर्वं सर्वं ह्य् अरातिम् अपाहते ।  
सुगतिनियतां लोके नॄणां करोति च सन्ततिं  
फलति च शिवायान्ते ऽवश्यं मुनीन्द्रनमस्क्रिया ॥ स्र्क्क्_८७ ॥  
चक्री नृपो यद् बलकीर्तियुक्तो द्वात्रिंशता लक्षणभूषिताङ्गः ।  
सञ्जायते वै क्षितिपप्रधानो बुद्धप्रणामाद् धि फलं तद् उक्तम् ॥ स्र्क्क्_८८ ॥  
एवं बहुगुणं मत्वा मत्वा कायं च भङ्गुरम् ।  
बुद्धप्रणामात् को विद्वान् कायकर्मान्यद् आचरेत् ॥ स्र्क्क्_८९ ॥  
कस् तं न नमः कुर्याद् दृष्ट्वा दूरात् पुनर्भवाद् भीतः ।  
कृत्वैकनमस्कारं भवपारम् अवाप यद्धेतोः ॥ स्र्क्क्_९० ॥  
  
॥ इति प्रणामकथा ॥  
  
Xविइ। उज्ज्वालिकादानकथा  
नानासारङ्गरूपप्रभवमृदुमहद्रोमसंश्लाघ्यवस्त्रा  
हेमन्ते गर्भगेहे प्रियतमवनिताबाहुयुग्मोपगूढाः ।  
यत् क्रीडन्ति क्षितीशा विविधरसवरैर् अन्नपानैः समृद्धास्  
तत् स्याद् उज्ज्वालिकायाः फलम् अतिमधुरं भिक्षुसङ्घार्पितायाः ॥ स्र्क्क्_९१ ॥  
ज्वालातरङ्गविकसद्दहनोपगूढां भीमस्वनां शिशिरशीतविनाशकर्त्रीम् ।  
उज्ज्वालिकां मुनिवरप्रवराय दत्त्वा दीप्तप्रभो भवति देवमनुष्यलोके ॥ स्र्क्क्_९२ ॥  
गन्धर्वासुरकिन्नरैः सहचरा देदीप्यमानानना  
विद्युज्ज्वालशरच्छशाङ्कसदृशाः कान्ताभिर् आलिङ्गिताः ।  
स्वर्गे यद् विचरन्ति दीप्तवपुषो लीलायमानाः सुरास्  
तद् दत्त्वार्यगणाय शीतसमये चोज्ज्वालिकां श्रद्धया ॥ स्र्क्क्_९३ ॥  
जित्वा रिपून् ये गजवाजियुक्तान् पृथ्वीं समन्ताद् अनुशासयन्ति ।  
दीप्तानना हेमविभूषिताङ्गा उज्ज्वालिकायाः फलम् एव तेषाम् ॥ स्र्क्क्_९४ ॥  
  
॥ इत्य् उज्ज्वालिकादानकथा ॥  
  
Xविइइ। प्रदीपकथा  
धराधरतिरस्कृतं परमदूरदेशस्थितं  
सुसूक्ष्मम् अपि वस्तु चातितिमिरोत्करैर् आवृतम् ।  
कराग्र इव संस्थितं यद् अनिरुद्धभिक्षुर् दृशा  
ददर्श सुगतस्य दीपपरिबोधनात् तत् फलम् ॥ स्र्क्क्_९५ ॥  
बुद्धत्वं किल सुगतः प्रदीपकेन व्याकार्षीन् ननु नगरावलम्बिकायाः ।  
को दद्याद् भगवति न प्रदीपमालां प्राप्त्यर्थं विमलमुनीन्द्रलोचनस्य ॥ स्र्क्क्_९६ ॥  
दूरं सूक्ष्मं व्यवहितं दृश्यं पश्यन्ति ये जनाः ।  
जिनप्रदीपमालायास् तत् फलं मुनयो जगुः ॥ स्र्क्क्_९७ ॥  
दृश्यन्ते यत् क्षितीशाः शशधरवपुषो दीर्घनीलोत्पलाक्षा  
देवा यद् देवलोकं वरकनकनिभा भासयन्ति स्वकान्त्या ।  
राजा यच् चक्रवर्ती मणिकिरणशतैर् भासयन् गां प्रयाति  
तत् सर्वं दीपदानाद् भवति तनुभृतां शाक्यसिंहाय भक्त्या ॥ स्र्क्क्_९८ ॥  
लोके यद् भान्ति मर्त्याः कुवलयनयनाः सुभ्रुवो हेमवर्णाः  
शक्रो यद् देवराजो दशशतनयनो भाति दिव्यासनस्थः ।  
यद् ब्रह्मा वीतकामः प्रवरसुरनतो भाति दिव्ये विमाने  
दत्त्वा तद् दीपमालां प्रभवति सुफलं शास्तृचैत्ये नराणाम् ॥ स्र्क्क्_९९ ॥  
  
॥ इति प्रदीपकथा ॥  
  
XइX। विहारकथा  
सर्वर्तुरम्यवरहर्म्यतले नरेन्द्राः सङ्गीतिगर्भजयजीवगिरा रमन्ते ।  
शुद्धान्तवारवनिताभिर् अशीततायाश् चातुर्दिशार्ययतिसङ्घविहारदानात् ॥ स्र्क्क्_१०० ॥  
बुद्धप्रचोदनवचो ऽपि मुनेर् अशेषम् आरोच्य सार्ययतिसङ्घविहारहेतोः ।  
यज् जाग्रतो ऽपि चरतः स्वपतः स्थितस्य पुण्याभिवृद्धिर् उपरिप्रभवाप्रमाणा ॥ स्र्क्क्_१०१ ॥  
प्रज्ञावज्रप्रहारप्रविदलितकलिक्ष्माधरस्य प्रसादात्  
सङ्घस्योद्दिश्य सर्वोपकरणसुभगं यो विहारं करोति ।  
प्रासादे वैजयन्ते प्रवरमणिमये स्तम्भभित्तौ प्रियाभिः  
सार्धं सर्वर्तुरम्ये चिरम् अभिरमते देवलोके स एव ॥ स्र्क्क्_१०२ ॥  
श्रीमद्वितानवरपङ्कजचित्रवस्त्रं नीलादिसंस्थगितभित्तिगृहं प्रधानम् ।  
दत्त्वा गणाय गुणिने प्रवराय शाक्रं प्रासादरत्नम् अधिगच्छति वैजयन्तम् ॥ स्र्क्क्_१०३ ॥  
  
॥ इति विहारकथा ॥  
  
XX। शयनासनदानकथा  
पर्यङ्कविष्टरसमास्तृततूलिकासु सीमन्तिनीघनपयोधरपीडिताङ्गाः ।  
संशेरते क्षितिभुजो निशि यैः प्रदत्तं शय्यासनं शमितदोषगणोत्तमाय ॥ स्र्क्क्_१०४ ॥  
दिव्यस्त्रीचारिकाणां कलरवकलिते चित्रवस्त्रावृतायाम्  
शय्यायां रत्नमय्यां सुरभिपरिमलामोदवत्यां महत्याम् ।  
कान्ताबाहूपधानश् चिरं अमरपुरे निर्भयस् तत्र शेते  
यत् तच् छय्यासनानां फलम् इदम् उदितं भिक्षुसङ्घाय दानात् ॥ स्र्क्क्_१०५ ॥  
कर्पूरचन्दनवरागुरुलिप्तगात्रा दिव्याङ्गनास्तनयुगान्तरवर्तिदेहाः ।  
नित्यं स्वपन्ति वरवस्त्रसुतूलिकायां स्तूपाय चात्र शयनासनदानतस् तत् ॥ स्र्क्क्_१०६ ॥  
  
॥ इति शयनासनदानकथा ॥  
  
XXइ। क्षेत्रकथा  
यद् द्वीपांश् चतुरो विजित्य रभसाद् यातो मघोनः पुरं  
मान्धाता त्रिदशाधिपाच् च मुदितो लेभे यद् अर्धासनम् ।  
सप्ताहं च हिरण्यवृष्टिर् अतुलायातास्य यन् मन्दिरे  
तत् पात्रप्रतिपादितस्य महतो दानस्य चित्रं फलम् ॥ स्र्क्क्_१०७ ॥  
तच् च पात्रं चतुर्धा तु गतिदुःखादिभेदतः ।  
पृथक् पृथक् फलं तस्माद् विशिष्टं जायते नृणाम् ॥ स्र्क्क्_१०८ ॥  
वृत्ताननाः कुवलयेन्दुसमानवर्णा मर्त्याः सदा विमलदृष्टिविशालवक्षाः ।  
दानान् मनुष्यगतिकेषु समाप्नुवन्ति रम्याणि यानशयनासनभोजनानि ॥ स्र्क्क्_१०९ ॥  
ग्लानेषु यन् नरवराः प्रदिशन्ति दानं दीनेषु दुर्बलधनेषु कृपान्विता ये ।  
लक्ष्मीं हि ते समधिगम्य नरेन्द्रतुल्याः क्रीडन्ति नित्यमुदिताः सह पुत्रभृत्यैः ॥ स्र्क्क्_११० ॥  
चन्द्राननाः प्रवरदेहविशालनेत्रा बालार्कतुल्यवपुषः शुभकीर्तियुक्ताः ।  
राज्यं नरा विगतशत्रुभयं लभन्ते सर्वं हि तत् स्वगुरुमातृजनेषु दानात् ॥ स्र्क्क्_१११ ॥  
यद् गच्छन्ति क्षितीशा हयरथकरिभिर् वन्द्यमाना जनौघैश्  
छत्त्रैः सौवर्णदण्डैः शशिकरसदृशै रुद्धतीक्ष्णार्कपादः ।  
राजा यच् छक्रवर्ती वरनृपतिशतैर् याति सार्धं पृथिव्यां  
क्षेत्रे सम्यक् तद् एतत् प्रवरगुणफलं शोधिते दानबीजात् ॥ स्र्क्क्_११२ ॥  
मान्धाता मुद्गदानात् क्षितिपतिर् अभवत् पांशुदानाद् अशोको  
राजा वै कप्फिणाख्यस् त्रिदशपतिर् अभूत् पञ्चसारप्रदानात् ।  
चित्राख्यः क्षीरदानान् मधु पनसयुतं क्षीणदोषाय दत्त्वा  
प्राप्तं वै क्ष्मापतित्वं सुरपतिभवने सिंहनाम्नाधिपत्यम् ॥ स्र्क्क्_११३ ॥  
दत्तं बह्व् अपि नैव तद् बहुफलं सत्पात्रहीनं धनं  
क्षिप्तं बल्बजकण्टकाकुलतले क्षेत्रे क्षिते बीजवत् ।  
रागद्वेषतमोमलव्यपगते पात्रे गुणालङ्कृते  
दानं स्वल्पम् अपि प्रयाति बहुतां न्यग्रोधबीजं यथा ॥ स्र्क्क्_११४ ॥  
  
॥ इति क्षेत्रकथा ॥  
  
XXइइ। विचित्रकथा  
यो धर्मरत्नं लिखतीह नित्यं शृणोति तच् चिन्तयते सदैव ।  
सम्भावनां वा यदि चात्र कुर्याज् जातिस्मरत्वं लभते स नित्यम् ॥ स्र्क्क्_११५ ॥  
यद् देवलोके वरकल्पवृक्षाः सर्वार्थसंसिद्धिकरा भवन्ति ।  
देवोत्तमानां सुखहेतुभूतास् तत् गोप्रदानस्य फलं विशालम् ॥ स्र्क्क्_११६ ॥  
यद् गर्भे परिपुष्टिम् एति शुचिभिः प्रोन्नीयमानो रसैर्  
बाल्ये यन् मधुसर्पिषी च पिबति क्षीरं च काले पुनः ।  
भिन्नेन्दीवरकेसरद्युतियुतं पानं च यद् यौवने  
वृद्धत्वे च यथेप्सितं वररसं तद् गोप्रदानोद्भवम् ॥ स्र्क्क्_११७ ॥  
सिंहासनं प्रमुदितो रुचिरं गणाय भक्त्या ददाति विधिवत् खलु यः स दाता । सिंहासनानि लभते प्रवराण्य् अभेद्यं वज्रासनं च सुरपन्नगसिद्धवन्द्यम् ॥ स्र्क्क्_११८ ॥  
सौवर्णपात्रे सततं नरेन्द्रा यत् क्षीरम् अश्नन्ति रसादियुक्तम् ।  
लक्ष्मीसमृद्धाश् च नरीर् लभन्ते पद्माननास् तन् महिषीप्रदानात् ॥ स्र्क्क्_११९ ॥  
यानप्रदानेन सदातुराणां सुदुर्बलानां वहनेन चैव ।  
सम्माननां वै कुरुते गुरूणाम् ऋद्धिं समाप्नोति नरस् तु तेन ॥ स्र्क्क्_१२० ॥  
अश्वैर् विचित्रैः सततं वहन्ति सुवर्णपत्त्रच्छुरितैर् नरेन्द्राः ।  
ऋद्ध्या च गच्छन्ति सुदूरदेशं यानप्रदानात् तु तद् एव मर्त्याः ॥ स्र्क्क्_१२१ ॥  
हारार्धहारैः कटकैर् उपेताः क्रीडन्ति देवेषु मनोज्ञवर्णाः ।  
सार्धं हि यत् तत् त्रिदशाधिपेन निःसङ्गदानात् प्रवदन्ति सन्तः ॥ स्र्क्क्_१२२ ॥  
भीतान् समाश्वासयते सदैव धीमान् नरो वाक्प्रतिपादनेन ।  
सर्वैर् न मारैः परिभूयते ऽसौ वाक्यं च नित्यं मधुरं शृणोति ॥ स्र्क्क्_१२३ ॥  
यद् अर्हयन्तीह जिनस्य वाक्यैः क्लेशारिभङ्गैर् भुवि धर्मधातुम् ।  
संसारसौख्यं त्व् अनुभूय सर्वं धर्मेश्वरत्वं प्रवरं लभन्ते ॥ स्र्क्क्_१२४ ॥  
प्रतिश्रयं ते प्रदिशन्ति सन्तः सर्वत्र काले श्रमपीडितानाम् ।  
ते यान्ति नाकं सततं प्रहृष्टाः शक्रेण सार्धं च सदा रमन्ते ॥ स्र्क्क्_१२५ ॥  
ये रोपयन्तीह सुकाननानि वृक्षांश् च पुष्पाणि च गन्धवन्ति ।  
च्युत्वापि ते यान्ति दिवं मनुष्या उद्यानमालाद्युपभोगयुक्ताः ॥ स्र्क्क्_१२६ ॥  
कुर्वन्ति सेतुं विषमे प्रदेशे पानीयमध्ये ऽपि च ये मनुष्याः ।  
स्वर्गं सदा भोगसमन्वितं हि यान्त्य् उत्तमं ते वरहेमगात्राः ॥ स्र्क्क्_१२७ ॥  
वापीतडागानि सुशोभनानि कृत्वा नराः स्वर्गम् अवाप्नुवन्ति ।  
इहैव लोके च मनुष्यभूता राज्यानि रम्याणि सुखावहानि ॥ स्र्क्क्_१२८ ॥  
कूपान् मठान् सत्त्वसमाश्रयांश् च वातातपत्राणनिमित्तभूतान् ।  
ये कारयन्ति प्रवरान् मनुष्यास् ते देवभूताः सुखिनो भवन्ति ॥ स्र्क्क्_१२९ ॥  
छत्त्राणि ये वा प्रतिपादयन्ति सूर्यांशुतापेन सुदुःखितेषु ।  
छत्त्रोपगास् ते जितशत्रुसङ्घा भवन्ति नित्यं वरसौख्ययुक्ताः ॥ स्र्क्क्_१३० ॥  
पादाश्रयं चित्रम् उपानहौ च सर्वेषु सत्त्वेषु दिशन्ति भक्त्या ।  
यानोत्तमैस् ते सुचिरं प्रयान्ति देवेषु मर्त्येसु सदोपपन्नाः ॥ स्र्क्क्_१३१ ॥  
शंसन्ति ये जिनवरं गुणकीर्तनेन कायप्रणामक्रियया च गुरूंश् च सर्वान् ।  
सम्माननां गुरुकुलात् समवाप्नुवन्ति जातिं तथैव वचनप्रतिसंविदं च ॥ स्र्क्क्_१३२ ॥  
मृदङ्गवीणापटहादिभिर् ये कुर्वन्ति पूजां सुगतोत्तमानाम् ।  
मनुष्यभूताः सुमनोज्ञवाक्याः शृण्वन्ति शब्दान् सुमनोज्ञरूपान् ॥ स्र्क्क्_१३३ ॥  
यष्टिं समारोपयति प्रहृष्टश् छत्त्रं च घण्टां सुगतस्य चैत्ये ।  
छत्त्रावलीं वा कुरुते स तेन लक्ष्मीं समाप्नोति नरो विशालाम् ॥ स्र्क्क्_१३४ ॥  
मनुष्यभूतो भुवि यः समन्ताद् ईशत्वम् आप्नोति बलेन युक्तः ।  
केयूरमुक्ताभरणैर् उपेतो भूमिप्रदानात् तद् उशन्ति सन्तः ॥ स्र्क्क्_१३५ ॥  
बिम्बं करोति प्रवरं जिनस्य स्तूपं च वा छत्त्रवरैर् उपेतम् ।  
धातुं समारोपयतीह यश् च स्वर्गं समाप्नोति नरस् तु तेन ॥ स्र्क्क्_१३६ ॥  
ये बुद्धम् उद्दिश्य महान्ति नित्यं कुर्वन्ति मृद्गोमयलेपनानि ।  
पुष्पं फलं भोजनपानकं वा यच्छन्ति ते राजबलं लभन्ते ॥ स्र्क्क्_१३७ ॥  
दीपान् उदारान् विविधांश् च गन्धान् पुष्पाणि धूपं गुडपानकं वा ।  
दिशन्ति सङ्घस्य तथा च हेम भवन्ति ते देवसुखेन युक्ताः ॥ स्र्क्क्_१३८ ॥  
स्तूपाङ्गनं धातुवरं विहारं ये शोधयन्तीह नराः प्रयत्नैः ।  
निर्माल्यम् एभ्यश् च समुद्वहन्ति ते हेमवर्णाः सुदृशो भवन्ति ॥ स्र्क्क्_१३९ ॥  
उज्ज्वालिकां ये प्रदिशन्ति सद्भ्यः शीतागमे वस्त्रम् अथापि गेहम् ।  
पानं विचित्रं वरकन्यकां वा ते जन्मभूमौ सुखिनो भवन्ति ॥ स्र्क्क्_१४० ॥  
दीर्घायुर् एव भुवि सर्वरुजा विमुक्तः प्राप्नोति सौक्ःयम् अतुलं सततं प्रहृष्टः ।  
देवोद्भवानि विविधानि सुखानि भुङ्क्ते प्राणातिपातविरतः खलु यस् तु विद्वान् ॥ स्र्क्क्_१४१ ॥  
दृष्ट्वा परस्य विभवं न करोति चौर्यं गुप्तिं च यः प्रकुरुते परिरक्षणार्थम् ।  
प्राप्नोत्य् असौ द्रविणसम्पदम् अप्रमेयां सर्वैस् तु तस्करनृपादिशतैर् अहार्याम् ॥ स्र्क्क्_१४२ ॥  
दारान् परस्य परिवर्जयतीह यो ऽसौ दारान् असौ लभत एव मनोज्ञरूपान् ।  
शत्रूद्भवो न हि जनस्य कदा चिद् एव लोकस्य वै भवति विश्वसनीय एव ॥ स्र्क्क्_१४३ ॥  
नीलोत्पलस्यैव यथा हि गन्धो मनोज्ञरूपः सततं प्रवाति ।  
तद्वन् मनुष्यस्य हि वाति गन्धो मुखाद् असत्यं तु न वक्ति यश् च ॥ स्र्क्क्_१४४ ॥  
सन्मित्रसम्धिं नृपतेश् च पूजां भक्त्यान्वितं पुत्रकलत्रभृत्यम् ।  
भोगान् उदारान् सुखम् अप्रमेयं प्राप्नोति नित्यं पिशुनाद् विमुक्तः ॥ स्र्क्क्_१४५ ॥  
आनन्दशब्दं मधुरं शृणोति वाक्यानि नित्यं सुमनोज्ञकानि ।  
देवेषु मर्त्येषु च जायते ऽसौ पारुष्यवाक्याद् विरतो नरो यः ॥ स्र्क्क्_१४६ ॥  
धर्मार्थसत्यनिरता खलु यस्य वाणी लोके सदा प्रियतमा भवतीह नित्यम् ।  
सम्पूजनां स लभते बहुरत्नजातैर् यायाच् च्युतो विबुधलोकम् अनन्तसौख्यम् ॥ स्र्क्क्_१४७ ॥  
स तीव्ररागो भवतीह नैव भोगैर् उदारैः सततं च युक्तः ।  
आदेयवाक्यः पृथुकीर्तियुक्तः परस्वतृष्णाविरतो हि यो वै ॥ स्र्क्क्_१४८ ॥  
प्रासादिकत्वं लभते स नित्यं स्फीतं सुखं राज्यधनादि लोके ।  
ब्रह्मत्वम् आसादयतीह सम्यङ् मैत्रस्य चित्तस्य वशान् मनुष्यः ॥ स्र्क्क्_१४९ ॥  
स्वर्गापवर्गं समवाप्तुकामैर् नरैस् तु नित्यं समुपार्जनीया ।  
अस्तित्वदृष्टिः परमा हि यस्मात् सर्वस्य सा वै कुशलस्य मूलम् ॥ स्र्क्क्_१५० ॥  
श्रद्धानिराकृतमतेर् न विरोहतीह पुण्यं ह्य् उदारभुवनत्रयसौख्यकारि ।  
तस्मान् नरेण विदुषा सततं निषेव्या श्रद्धा समस्तगुणरत्ननिधानभूता ॥ स्र्क्क्_१५१ ॥  
श्रद्धा शुभस्य जननी जननी यथैव सैवादितो मनसि साधुजनैर् निवेश्या ।  
श्रद्धाकरेन रहितो न हि बोधिपक्षसद्धर्मरत्ननिकरग्रहणे समर्थः ॥ स्र्क्क्_१५२ ॥  
भ्रष्टो यथाधिपत्याद् ऐश्वर्यफलानि न ह्य् अवाप्नोति ।  
श्रद्धेन्द्रियविभ्रष्टो न तथार्यफलान्य् अवाप्नोति ॥ स्र्क्क्_१५३ ॥  
तस्मान् नरेण विदुषा सुगतादिकेषु कार्यं मनःप्रसदनं सततं हितेषु ।  
निःशेषदोषशमनाय न चान्यद् अस्ति श्रद्धा यथा दहति दोषगणं समस्तम् ॥ स्र्क्क्_१५४ ॥  
दीनाः कुवासवो मूढाः कपालाङ्कितपाणयः ।  
दर्शयन्त्य् एव लोकस्य ह्य् अदातुः फलम् ईदृशम् ॥ स्र्क्क्_१५५ ॥  
दग्धस्थूणसमुच्छ्रयाः प्रतिगृहं प्रेतोपमा भैक्षुकाः  
शश्वत् क्षुद्विहता भ्रमन्ति यद् अमी देहीति बाहूच्छ्रिताः ।  
दूरोपद्रुतसारमेयनिवहा व्यावृत्य तिष्ठन्त्य् अपि  
प्रायो ऽल्पं सकृद् अप्य् अमीभिर् अशनम् दत्तं न कस्मै चन ॥ स्र्क्क्_१५६ ॥  
सूचीमुखाः कुहरनेत्रविशुष्कगात्राः केशाम्बरा रविकरैः परिपीतभासः ।  
प्रेताः सदा सलिललालसया यद् आर्तास् तत् पानदानविकलस्य फलं वदन्ति ॥ स्र्क्क्_१५७ ॥  
दानं सर्वसुखं महाभयहरं भाग्यं महच् चार्थदं  
नानाकारविशालकौशलपदं सर्वैर् गुणालङ्कृतम् ।  
तस्माद् दानम् अनेकदोषशमनं संसारघोरापहं  
क्षुत्तृष्णादिसुशोषणं शुभकरं कुर्युर् नरा यत्नतः ॥ स्र्क्क्_१५८ ॥  
  
॥ इति विचित्रकथा ॥  
  
सङ्ग्रहश्लोकाः  
पुण्योत्साहनं श्रवणं दुर्लभं त्यागपुण्ययोः ।  
बिम्बं स्नानं तथा गन्धश् छत्त्रं धातोश् च रोपणम् ॥ १ ॥  
मण्डलं भोजनं पानं वस्त्रं पुष्पादिवर्णनम् ।  
प्रणामोज्ज्वालिकादीपविहारशयनासनम् ॥ २ ॥  
क्षेत्रं विचित्रं चैवान्त इत्य् एता बहुधा भृशम् ।  
कथा द्वाविंशतिः प्रोक्ता भूयो दानस्य वर्णने ॥ ३ ॥  
  
XXइइइ। शीलकथा  
यथाम्बुपूर्णः सभुजङ्गमो ह्रदः प्रफुल्लशाखश् च सकण्टको द्रुमः ।  
श्रुतेन वित्तेन कुलेन चान्वितस् तथाविधः शीलपराङ्मुखो जनः ॥ स्र्क्क्_१५९ ॥  
वरं दरिद्रो ऽपि सुशीलवान् भवेन् न चार्थवान् अप्य् अनलङ्कृतो गुणैः ।  
दरिद्रभावे ऽपि हि सज्जनः स्तुतो रसो गुणानाम् अमृताद् विशिष्यते ॥ स्र्क्क्_१६० ॥  
सम्मानयन्ति गुरवो गुणवन्तम् आर्यं तेजस्विनो ऽपि धनिनो ऽपि मनस्विनो ऽपि ।  
तस्मान् नरो नरपतेर् अपि यः सकाशात् सम्मानम् इच्छति स रक्षतु शीलम् एव ॥ स्र्क्क्_१६१ ॥  
लोके सुखं विषयजं सभयं सवैरं धर्मात्मनः कृतमतेः सुखम् उत्तमं तु ।  
तस्मान् नरः सुखम् उदारम् अहार्यम् आर्यं यः प्राप्तुम् इच्छति स रक्षतु शीलम् एव ॥ स्र्क्क्_१६२ ॥  
यो भ्रष्टशीलविनयस्य विनाशकाले त्रासः समाविशति शीलवतो न सो ऽस्ति ।  
तस्मात् प्रहृष्टविनयः परलोकम् अन्ते यो गन्तुम् इच्छति स रक्षतु शीलम् एव ॥ स्र्क्क्_१६३ ॥  
शीलेन निश्चयदृढेन दिवं प्रयाति नात्मक्लमेन न कुदृष्टिकृतैर् विमार्गैः ।  
तस्माद् ऋते ऽपि वनवासम् ऋते ऽपि लिङ्गं यः स्वर्गम् इच्छति स रक्षतु शीलम् एव ॥ स्र्क्क्_१६४ ॥  
शीलं विनाशहरणावरणादिरक्षा शीलं धनं परमम् आर्यम् अहार्यम् अन्यैः ।  
शीलं स्थिरं व्युपशमे ऽप्य् अनुगामि मित्रं शीलं विभूषणम् ऋते ऽपि विभूषणेभ्यः ॥ स्र्क्क्_१६५ ॥  
न ह्य् अस्ति शीलसदृशं हितकारि मित्रं स्निग्धाशयो न खलु शीलसमो ऽस्ति बन्धुः ।  
माता पिता च तनयाय विधातुम् इच्छेद् यः शीलम् ऊर्जितफलं हितम् आदधातु ॥ स्र्क्क्_१६६ ॥  
  
॥ इति शीलकथा ॥  
  
XXइव्। क्षान्तिकथा  
सर्वम् एतत् सुचरितं दानं सुगतपूजनम् ।  
कृतं कल्पसहस्रैर् यत् प्रतिघः प्रतिहन्ति तत् ॥ स्र्क्क्_१६७ ॥  
न च द्वेषसमं पापं न च क्षान्तिसमं तपः ।  
तस्मात् क्षान्तिं प्रयत्नेन भावयेद् विविधैर् नयैः ॥ स्र्क्क्_१६८ ॥  
मनः शमं न गृह्णाति न प्रीतिसुखम् अश्नुते ।  
न निद्रां न धृतिं याति द्वेषशल्ये हृदि स्थिते ॥ स्र्क्क्_१६९ ॥  
न द्विषन्तः क्षयं यान्ति यावज्जीवम् अपि घ्नतः ।  
क्रोधम् एकं तु यो हन्यात् तेन सर्वद्विषो हताः ॥ स्र्क्क्_१७० ॥  
विकल्पेन्धनदीप्तेन जन्तुः क्रोधहविर्भुजा ।  
दहत्य् आत्मानम् एवादौ परं धक्ष्यति वा न वा ॥ स्र्क्क्_१७१ ॥  
जरा रूपवतां क्रोधः तमश् चक्षुष्मताम् अपि।  
वधो धर्मार्थकामानां तस्मात् क्रोधं निवारयेत् ॥ स्र्क्क्_१७२ ॥  
मत्कर्मचोदिता ह्य् एते जाता मय्य् अपकारिणः ।  
येन यास्यन्ति नरकान् मयैवैते हता ननु ॥ स्र्क्क्_१७३ ॥  
एतान् आश्रित्य मे पापं क्षीयते क्षमतो बहु ।  
माम् आश्रित्य तु यान्त्य् एते नरकान् दीर्घवेदनान् ॥ स्र्क्क्_१७४ ॥  
अहम् एवापकार्य् एषां ममैते चोपकारिणः ।  
कस्माद् विपर्ययं कृत्वा खलचेतः प्रकुप्यसि ॥ स्र्क्क्_१७५ ॥  
मुख्यं दण्डादिकं हित्वा प्रेरके यदि कुप्यसि ।  
द्वेषेण प्रेरितः सो ऽपि द्वेषे द्वेषो ऽस्तु मे वरम् ॥ स्र्क्क्_१७६ ॥  
  
॥ इति क्षान्तिकथा ॥  
  
XXव्। वीर्यकथा  
वीर्यं हि सर्वगुणरत्ननिधानभूतं सर्वापदस् तरति वीर्यमहाप्लवेन ।  
नैवास्ति तज् जगति वस्तु विचिन्त्यमानं नावाप्नुयाद् यद् इह वीर्यरथाधिरूढः ॥ स्र्क्क्_१७७ ॥  
युद्धेषु यत् करितुरङ्गपदातिमत्सु नाराचतोमरपरश्वधसङ्कुलेषु ।  
हत्वा रिपूञ् जयम् अनुत्तमम् आप्नुवन्ति विस्फूर्जितं तद् इह वीर्यमहाभटस्य ॥ स्र्क्क्_१७८ ॥  
अम्भोनिधीन् मकरवृन्दविघट्टिताम्बूत्तुङ्गाकुलाकुलतरङ्गविभङ्गभीमान् ।  
वीर्येण गोष्पदम् इव प्रविलङ्घ्य शूराः कुर्वन्त्य् अनर्घगुणरत्नधनार्जनानि ॥ स्र्क्क्_१७९ ॥  
रागादीन् उरगान् इवोग्रवपुषो विष्कम्भवीर्यान्विताः  
शीलं सज्जनचित्तनिर्मलतरं सम्यक् समादापयन् ।  
मर्त्याः कान्ततरेषु मेरुशिखरोपान्तेषु वीर्यान्विता  
मोदन्ते सुरसुन्दरीभुजलतापाशोपगूढाश् चिरम् ॥ स्र्क्क्_१८० ॥  
यद् देवा वियति विमानवासिनो ये निर्द्वन्द्वाः समनुभवन्ति सौमनस्यम् ।  
अत्यन्तं विपुलफलप्रसूतिहेतोर् वीर्यस्य स्थिरविहितस्य सा विभूतिः ॥ स्र्क्क्_१८१ ॥  
  
॥ इति वीर्यकथा ॥  
  
XXवि। ध्यानकथा  
क्लेशारिवर्गं त्व् अभिभूय धीराः सम्बोधिलक्ष्मीपदम् आप्नुवन्ति ।  
बोध्यङ्गदानं प्रदिशन्ति सद्भ्यो ध्यानं हि तत्र प्रवदन्ति हेतुम् ॥ स्र्क्क्_१८२ ॥  
जन्मप्रबन्धकरणैकनिमित्तभूतान् रागादिदोषनिचयान् प्रविदार्य सर्वान् ।  
आकाशतुल्यमनसः समलोष्टहेमा ध्यानाद् भवन्ति मनुजा गुणहेतुभूताः ॥ स्र्क्क्_१८३ ॥  
जित्वा क्लेशारिवृन्दं शुभबलमथने सर्वथालब्धलक्ष्यं  
प्राप्ताः सम्बोधिलक्ष्मीं प्रवरगुणमयीं दुर्लभाम् अन्यभूतैः ।  
सत्त्वे ज्ञानाधिपत्यं विगतरिपुभयाः कुर्वते यन् नरेन्द्रा  
ध्यानं तत्रैकहेतुं सकलगुणनिधिं प्राहुर् आर्या गुणौघाः ॥ स्र्क्क्_१८४ ॥  
मोहान्धकारं प्रविदार्य शश्वज् ज्ञानावभासं कुरुते समन्तात् ।  
सम्बुद्धसूर्यः सुरमानुषाणां हेतुः स तत्र प्रवरः समाधिः ॥ स्र्क्क्_१८५ ॥  
  
॥ इति ध्यानकथा ॥  
  
XXविइ। प्रज्ञाकथा  
प्रज्ञाधनेन विकलं तु नरस्य रूपम् आलेख्यरूपम् इव सारविहीनम् अन्तः ।  
बुद्ध्यान्वितस्य फलम् इष्टम् उदेति वीर्याद् वीर्यं तु बुद्धिरहितं स्ववधाय शत्रुः ॥ स्र्क्क्_१८६ ॥  
यो ऽनेकजन्मान्तरितं स्वजन्म भूतं भविष्यत् कुलनामगोत्रैः ।  
मध्यान्तविद्यो ऽपि जनः प्रवेत्ति प्रज्ञाबलं तत् कथयन्ति तज्ज्ञाः ॥ स्र्क्क्_१८७ ॥  
यद् बुद्धो मर्त्यलोके मलतिमिरगणं दारयित्वा महान्तं  
ज्ञानालोकं करोति प्रहरति च सदा दोषवृन्दं नराणाम् ।  
आदेष्टा चेन्द्रियाणां परमनुजमनो वेत्ति सर्वैः प्रकारैः  
प्रज्ञां तत्रापि नित्यं शुभवरजननीं हेतुम् उत्कीर्तयन्ति ॥ स्र्क्क्_१८८ ॥  
कार्यार्णवे चापि द्र्धं निमग्नाः सङ्ग्राममध्ये मनुजाः प्रधानाः ।  
प्रज्ञावशात् ते विजयं लभन्ते प्रज्ञा यतः सा शुभहेतुभूता ॥ स्र्क्क्_१८९ ॥  
तस्मात् सर्वगुणार्थसाधनकरी प्रज्ञैव संवर्ध्यतां  
न प्रज्ञाविकला विभान्ति पुरुषाः प्रातः प्रदीपा इव ।  
[मत्वैवं स्वपरात्मभद्रचरणे सद्धर्मसंसाधने  
जित्वा क्लेशगणाञ् छुभार्थनिरताः क्रीडन्तु धर्मार्थिनः ॥] १९० ॥  
  
॥ इति प्रज्ञाकथा ॥  
  
स्वर्गापवर्गगुणरत्ननिधानभूता एताः षड् एव भुवि पारमिता नराणाम् ।  
ज्ञात्वा नरः स्वहितसाधनतत्परः सन् कुर्यान् न कः सततम् आसु दृढं प्रयत्नम् ॥ स्र्क्क्_१९१ ॥  
  
॥ इति पारमितापरिकथा सुभाषितरत्नकरण्डके समाप्ता ॥  
  
कृतिर् आचार्यशूरस्य ॥  
  
  
  
  
