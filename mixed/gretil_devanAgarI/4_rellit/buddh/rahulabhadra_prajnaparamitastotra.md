---
title: 'Rahulabhadra: Prajnaparamitastotra'

---
## Intro
  
  
  
  
Rahulabhadra: Prajnaparamitastotra  
  
  
  
  
  
Rahulabhadra: Prajnaparamitastotra  
Based on the edition in:  
Michael Hahn: "Bemerkungen zu zwei Texten aus dem Phudrag-Kanjur",  
Indology and Indo-Tibetology. Thirty Years of Indian and Indo-Tibetan Studies in Bonn,  
ed. by H. Eimer, Bonn 1988 (Indica et Tibetica 13), S. 53-80.  
  
  
Input by Lennart and Jens-Uwe Hartmann (27.02.2006)  
  
  
  
  
PLAIN TEXT VERSION  
  
  
  
  


## पाठः
  
  
  
  
  
  
  
राहुलभद्र: प्रज्ञापारमितास्तोत्र  
  
  
  
निर्विकल्पे नमस् तुभ्यं प्रज्ञापारमिते ऽमिते  ।  
या त्वं सर्वानवद्याङ्गि निरवद्यैर् निरीक्ष्यसे  ॥ रह्प्प्स्_१ ॥  
  
आकाशम् इव निर्लेपां निष्प्रपञ्चां निरक्षराम्  ।  
यस् त्वां पश्यति भावेन स पश्यति तथागतम्  ॥ रह्प्प्स्_२ ॥  
  
तव चार्ये गुणाढ्याया बुद्धस्य च जगद्गुरोः  ।  
न पश्यन्त्य् अन्तरं सन्तश् चन्द्रचन्द्रिकयोर् इव  ॥ रह्प्प्स्_३ ॥  
  
कृपात्मकाः प्रपद्य त्वां बुद्धधर्मपुरःसरीम्  ।  
सुखेनायान्ति माहात्म्यम् अतुलं भक्तिवत्सले  ॥ रह्प्प्स्_४ ॥  
  
सकृद् अप्य् आशये शुद्धे यस् त्वां विधिवद् ईक्षते  ।  
तेनापि नियतं सिद्धिः प्राप्यते ऽमोघदर्शने  ॥ रह्प्प्स्_५ ॥  
  
सर्वेषाम् अपि वीराणां परार्थनिरतात्मनाम्  ।  
पोषिका जनयित्री च माता त्वम् असि वत्सला  ॥ रह्प्प्स्_६ ॥  
  
यद् बुद्धा लोकगुरवः पुत्रास् तव कृपालवः  ।  
तेन त्वम् अपि कल्याणि सर्वसत्त्वपितामही  ॥ रह्प्प्स्_७ ॥  
  
सर्वपारमिताभिस् त्वं निर्मलाभिर् अनिन्दिते  ।  
चन्द्रलेखेव ताराभिर् अनुयातासि सर्वदा  ॥ रह्प्प्स्_८ ॥  
  
विनेयं जनम् आसाद्य तत्र तत्र तथागतैः  ।  
बहुरूपा त्वम् एवैका नानानामभिर् ईड्यसे  ॥ रह्प्प्स्_९ ॥  
  
प्रभां प्राप्येव दीप्तांशोर् अवश्यायोदबिन्दवः  ।  
त्वां प्राप्य प्रलयं यान्ति दोषा वादाश् च वादिनाम्  ॥ रह्प्प्स्_१० ॥  
  
त्वम् एव त्रासजननी बालानां भीमदर्शना  ।  
आश्वासजननी चासि विदुषां सौम्यदर्शना  ॥ रह्प्प्स्_११ ॥  
  
यस्य त्वय्य् अप्य् अभिष्वङ्गस् त्वन्नाथस्य न विद्यते  ।  
तस्याम्ब कथम् अन्यत्र रागद्वेषौ भविष्यतः  ॥ रह्प्प्स्_१२ ॥  
  
नागच्छसि कुतश् चित् त्वं न च क्व चन गच्छसि  ।  
स्थानेष्व् अपि च सर्वेषु विद्वद्भिर् नोपलभ्यसे  ॥ रह्प्प्स्_१३ ॥  
  
ये त्वाम् एवं न पश्यन्ति प्रपद्यन्ते च भावतः  ।  
प्रपद्य च विमुच्यन्ते तद् इदं महद् अद्भुतम्  ॥ रह्प्प्स्_१४ ॥  
  
त्वाम् एव बध्यते पश्यन्न् अपश्यन्न् अपि बध्यते  ।  
त्वाम् एव मुच्यते पश्यन्न् अपश्यन्न् अपि मुच्यते  ॥ रह्प्प्स्_१५ ॥  
  
अहो विस्मयनीयासि गम्भीरासि यशस्विनि  ।  
सुदुर्बोधासि मायेव दृश्यसे न च दृश्यसे  ॥ रह्प्प्स्_१६ ॥  
  
बुद्धैः प्रत्येकबुद्धैश् च श्रावकैश् च निषेविता  ।  
मार्गस् त्वम् एका मोक्षस्य नास्त्य् अन्य इति निश्चयः  ॥ रह्प्प्स्_१७ ॥  
  
व्यवहारं पुरस्कृत्य प्रज्ञप्त्यर्थं शरीरिणाम्  ।  
कृपया लोकनाथैस् त्वम् उच्यसे च न चोच्यसे  ॥ रह्प्प्स्_१८ ॥  
  
शक्तः कस् त्वाम् इह स्तोतुं निर्निमित्तां निरञ्जनाम्  ।  
सर्ववाग्विशयातीतां या त्वं क्व चिद् अनिश्रिता  ॥ रह्प्प्स्_१९ ॥  
सत्य् एवम् अपि संवृत्या वाक्पथैर् वयम् ईदृशैः  ।  
त्वाम् अस्तुत्याम् अपि सतीं तुष्टूषन्तः सुनिर्वृताः  ॥ रह्प्प्स्_२० ॥  
  
प्रज्ञापारमितां स्तुत्वा यन् मयोपचितं शुभम्  ।  
तेनास्त्व् आशु जगत् कृत्स्नं प्रज्ञापारपरायणम्  ॥ रह्प्प्स्_२१ ॥  
  
  
  
  
