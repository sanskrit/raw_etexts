+++
title = "Meghaduta"

+++
  
  
  
  
  
अथ  
॥ मेघदूतम् ॥  
। सञ्जीविन्या समेतम् ।  
। पूर्वमेघः ।  
मातापितृभ्यां जगतो नमो वामार्धजानये ।  
सद्यो दक्षिणदृक्पातसङ्कुचद्वामदृष्टये ॥  
अन्तरायतिमिरोपशान्तये शान्तपावनमचिन्त्यवैभवम् ।  
तन्नरं वपुषि कुञ्जरं मुखे मन्महे किमपि तुन्दिलं महः ॥  
शरणं करवाणि कामदं ते चरणं वाणि चराचरोपजीव्यम् । करुणामसृणैः कटाक्षपातैः कुरु मामम्ब कृतार्थसार्थवाहम् ॥  
इहान्वयमुखेनैव सर्वं व्याख्यायते मया ।  
नामूलं लिख्यते किञ्चिन्नानपेक्षितमुच्यते ॥  
“आशीर्नमस्क्रिया वस्तुनिर्देशो वापि तन्मुखम्” इति शास्त्रात्काव्यादौ वस्तुनिर्देशात्कथां प्रस्तौति-  
कश्चित्कान्ताविरहगुरुणा स्वाधिकारात्प्रमत्तः(१)  
शापेनास्तङ्गमितमहिमा वर्षभोग्येण भर्तुः ।  
यक्षश्चक्रे जनकतनयास्नानपुण्योदकेषु  
स्निग्धच्छायातरुषु वसतिं रामगिर्याश्रमेषु ॥१॥   
कश्चिदिति । स्वाधिकारात् स्वनियोगात् प्रमत्तोऽनवहितः । “प्रमादोऽनवधानता” इत्यमरः । “जुगुप्साविरामप्रमादार्थानामुपसङ्ख्यानम्” (वा.१।४।२४)  
इत्यपादानत्वम् । तस्मात्पञ्चमी । अतएवापराधाद्धेतोः । कान्ताविरहेण गुरुणा दुर्भरेण । दुस्तरेणेत्यर्थः । “गुरुस्तु गीष्पतौ श्रेष्ठे गुरौ पितरि दुर्भरे” इति शब्दार्णवे । वर्षभोग्येण संवत्सरभोग्येण । “कालाध्वनोरत्यन्तसंयोगे” (पा.२।३।५) इति द्वितीया । “अत्यन्तसंयोगे च” (पा.२।१।२९) इति समासः । “कुमति च” (पा.८।४।१३) इति णत्वम् । भर्तुः स्वामिनः शापेन । अस्तङ्गमितो महिमा सामर्थ्यं यस्य सोऽस्तङ्गमितमहिमा । अस्तमिति मकारान्तमव्ययम् । तस्य “द्वितीया–” इति योगविभागात् समासः । कश्चिदनिर्दिष्टनामा यक्षो देवयोनिविशेषः । “विद्याधराप्सरोयक्षरक्षोगन्धर्वकिन्नराः । पिशाचो गुह्यकः सिद्धो भूतोऽमी देवयोनयः” इत्यमरः । जनकतनयायाः सीतायाः स्नानैरवगाहनैः पुण्यानि पवित्राण्युदकानि येषु तेषु । पावनेष्वित्यर्थः । छायाप्रधानास्तरवश्छायातरवः । शाकपार्थिवादित्वात्समासः। स्निग्धाः सान्द्राश्छायातरवो नमेरुवृक्षा येषु तेषु । वसतियोग्येष्वित्यर्थः । “स्निग्धं तु मसृणे सान्द्रे” इति । “छायावृक्षो नमेरुः स्यात्” इति च शब्दार्णवे । रामगिरेश्चित्रकूटस्याश्रमेषु वसतिम् । “वहिवस्यर्तिभ्यश्च” इत्यौणादिकोऽतिप्रत्ययः । चक्रे कृतवान् । अत्र रसो विप्रलम्भाख्यः शृङ्गारः । तत्राप्युन्मादावस्था । अतएवैकत्रानवस्थानं सूचितमाश्रमेष्विति बहुवचनेन । सीतां प्रति रामस्य हनुमत्सन्देशं मनसि निधाय मेघसन्देशं कविः कृतवानित्याहुः । अत्र काव्ये सर्वत्र मन्दाक्रान्तावृत्तम् । तदुक्तम्- “मन्दाक्रान्ता जलधिषडगैम्भौ नतौ ताद्गुरू चेत्” इति ॥  
F.N.  
(१.स्वाधिकारप्रमत्तः)  
तस्मिन्नद्रौ कतिचिदबलाविप्रयुक्तः स कामी  
नीत्वा मासान् कनकवलयभ्रंशरिक्तप्रकोष्ठः।  
आषाढस्य प्रथमदिवसे मेघमाश्लिष्टसानुं  
वप्रक्रीडापरिणतगजप्रेक्षणीयं ददर्श ॥२॥   
तस्मिन्निति । तस्मिन्नद्रौ चित्रकूटाद्रौ । अबलाविप्रयुक्तः कान्ता विरही । कनकस्य वलयः कटकम् । “कटकं वलयोऽस्त्रियाम्” इत्यमरः॥ तस्य भ्रंशेन पातेन रिक्तः शून्यः प्रकोष्ठः कूर्पराधःप्रदेशो यस्य स तथोक्तः ॥ “कक्षान्तरे प्रकोष्ठः स्यात् प्रकोष्ठः कूर्परादधः” इति शाश्वतः । विरहदुःखात्कृश इत्यर्थः । कामी कामुक स यक्षः । कतिचिन्मासान् । अष्टौ मासानित्यर्थः । “शेषान्मासान् गमय चतुरः” इति वक्ष्यमाणत्वात् ॥ नीत्वा यापयित्वा । अषाढानक्षत्रेण युक्ता पौर्णमास्याषाढी ॥ “नक्षेण युक्तः कालः” (पा.४।२।३) इत्यण् । “टिड्ढाणञ्–” (पा.४।१।१५) इत्यादिना ङीप् । साषाढ्यस्मिन् पौर्णमासीत्यापाढो मासः । “साऽस्मिन् पौर्णमासीति सञ्ज्ञायाम्” (पा.४।२।२१) इत्यण् । तस्य प्रथमदिवसे आश्लिष्टसानुमाक्रान्तकूटम् । वप्रक्रीडा उत्खातकेलयः । “उत्खातकेलिः शृङ्गाद्यैर्वप्रक्रीडा निगद्यते” इति शब्दार्णवे । तासु परिणतस्तिर्यग्दन्तप्रहारः । “तिर्यग्दन्तप्रहारस्तु गजः परिणतो मतः” इति हलायुधः । स चासौ गजश्च तमिव प्रेक्षणीयं दर्शनीयं मेघं ददर्श । गजप्रेक्षणीयमित्यत्रैवलोपाल्लुप्तोपमा । केचित् “आषाढस्य प्रथमदिवसे” इत्यत्र “प्रत्यासन्ने नभसि” इति वक्ष्यमाणनभोमासप्रत्यासत्त्यर्थं “प्रथमदिवसे” इति पाठं कल्पयन्ति तदसङ्गतम् । प्रथमातिरेके कारणाभावात् । नभोमासस्य प्रत्यासत्त्यर्थमित्युक्तमिति चेन्न । प्रत्यासत्तिमात्रस्य मासप्रत्यासत्त्यैव प्रथमदिवसस्याप्यपपतेः । अत्यन्तप्रत्यासत्तेरुपयोगाभावेनाविवक्षितत्वात् । विवक्षितत्वे वा स्वपक्षेऽपि प्रथमदिवसातिक्रमेण मेघदर्शनकल्पनायां प्रमाणाभावेन तदसम्भवात् । प्रत्युतास्मत्पक्ष एव कुशलसन्देशस्य भाव्यनर्थप्रतीकारार्थस्य पुरत एवानुमानमुक्तं भवतीत्युपयोगसिद्धिः ॥ ननून्मत्तस्य नायं विवेक इति चेन्न । उन्मत्तस्य नानर्थस्य प्रतीकारार्थं प्रवृत्तिरपीति सन्देश एव मा भूत् । तथा च काव्यारम्भ एवाप्रसिद्धः स्यादित्यहो मूलच्छेदी पाण्डित्यप्रकर्षः ॥ कथं तर्हि “शापान्तो मे भुजगशयनादुत्थिते शार्ङ्गपाणौ” इत्यादिना भगवत्प्रबोधावधिकस्य शापस्य मासचतुष्टयावशिष्टस्योक्तिः, दशदिवसाधिक्यादिति चेत्- स्वपक्षेऽपि कथं सा, विंशतिदिवसैर्न्यूनत्वादिति सन्तोष्टव्यम् । तस्मादीषद्वैषम्यमविवक्षितमिति सुष्ठूक्तं “प्रथमदिवसे” इति ॥  
तस्य स्थित्वा कथमपि पुरः कौतुकाधानहेतो(२)-  
रन्तर्वाष्पश्चिरमनुचरो राजराजस्य दध्यौ ।  
मेघालोके भवति सुखिनोऽप्य न्यथावृत्ति चेतः  
कण्ठाश्लेपप्रणयिनि जने किं पुनर्दूरसंस्थे ॥३॥  
तस्येति ॥ राजानो यक्षाः ॥ “राजा प्रभौ नृपे चन्द्रे यक्षे क्षत्रियशक्रयोः” इति विश्वः । राज्ञां राज्ञा राजराजः कुबेरः ॥ “राजराजो धनाधिपः” इत्यमरः । “राजाहस्सखिभ्यष्टच्” (पा.५।४।९१) इति टच्पत्ययः । तस्यानुचरो यक्षः । अन्तर्बाष्पो धीरोदात्तत्वादन्तःस्तम्भिताश्रुः सन् । कौतुकाधानहेतोरभिलाषोत्पादकारणस्य । “कौतुकं चामिलाषे स्यादुत्सवे नर्महर्षयोः” इति विश्वः ॥ तस्य मेघस्य पुरोऽग्रे कथमपि ॥ गरीयसा प्रयत्नेनेत्यर्थः ॥ “ज्ञानहेतुविवक्षायामप्यादि कथमव्ययम् । कथमादि तथाप्यन्तं यत्नगौरवबाढयोः” इस्त्युज्ज्वलः । स्थित्वा चिरं दध्यौ चिन्तयामास । “ध्यै चिन्तायाम्” इति धातोर्लिट् । मनोविकारोपशमनपर्यन्तमिति शेषः । विकारहेतुमाह- मेघालोक इति । मेघालोके मेघदर्शने सति सुखिनोऽपि प्रियादिजनसङ्गतस्यापि चेतश्चित्तमन्यथाभूता वृत्तिर्व्यापारो यस्य तदन्यथावृत्ति भवति । विकृतिमापद्यत इत्यर्थः । कण्ठाश्लेषप्रणयिनि कण्ठालिङ्गनार्थिनि जने । दूरे संस्था स्थितिर्यस्य तस्मिन् दूरसंस्थे सति किं पुनः । विरहिणः किमुत वक्तव्यमित्यर्थः । विरहिणां मेघसन्दर्शनमुद्दीपनं भवतीति भावः । अर्थान्तरन्यासोऽलङ्कारः । तदुक्तं दण्डिना- “ज्ञेयः सोऽर्थान्तरन्यासो वस्तु प्रस्तुत्य किञ्चन । तत्साधनसमर्थस्य न्यासो योऽन्यस्य वस्तुनः” इति ॥  
F.N.  
(२.केतकाधान.)  
अथ समाहितान्तःकरणः सन् किं कृतवानित्यत आह-  
प्रत्यासन्ने नभसि दयिता जीवितालम्बनार्थी(३)  
जीमूतेन स्वकुशलमयीं हारयिष्यन् प्रवृत्तिम् ।  
स(४) प्रत्यग्रैः कुटजकुसुमैः कल्पितार्धाय तस्मै  
प्रीतः प्रीतिप्रमुखवचनं स्वागतं व्याजहार ॥४॥   
प्रत्यासन्न इति ॥ स यक्षः । यश्चिरं दध्यौ स इत्यर्थः । नभसि श्रावणे । “नभः खं श्रावणो नभाः” इत्यमरः ॥ प्रत्यासन्न आषाढस्यानन्तरं सन्निकृष्टे । प्राप्ते सतीत्यर्थः । दयिताजीवितालम्बनार्थी सन् । वर्षाकालस्य विरहदुःखजनकत्वात् “उत्पन्नानर्थप्रतीकारादनर्थोत्पत्तिप्रबन्ध एव वरम्” इति न्यायेन प्रागेव प्रियाप्राणधारणोपायं चिकीर्षुरित्यर्थः । जीवनस्योदकस्य मूतः पटबन्धो वस्त्रबन्धो जीमूतः ॥ पृषोदरादित्वात्साधुः । “मूतः स्यात्पटबन्धेऽपि” इति रुद्रः ॥ तेन जीमूतेन जलधरेण प्रयोज्येन स्वकुशलमयीं स्वक्षेमप्रधानां प्रवृत्तिं वार्ताम् ॥ “वार्ता प्रवृत्तिर्वृतान्तः” इत्यमरः ॥ हारयिष्यन् प्रापयिष्यन् । “लुट् शेषे च” (पा.३।३।१३) इति । जीवनार्थं कर्म जीवनप्रदेनैव कर्तव्यमिति भावः ॥ “हृक्रोरन्यतरस्याम्” (पा.१।४।५३) इति कर्मसञ्ज्ञायां विकल्पात्पक्षे कर्तरि तृतीया ॥ कुसुमैर्गिरिमल्लिकाभिः ॥ “कुटजो गिरिमल्लिका” इति हलायुधः ॥ कल्पितार्धाय कल्पितोऽनुष्ठितोऽर्धः पूजाविधिर्यस्मै तस्मै । “मूल्ये पूजाविधावर्धः” इत्यमरः ॥ तस्मै जीमूताय ॥ “क्रियाग्रहणमपि कर्तव्यम्” इति सम्प्रदानत्वाच्चतुर्थी ॥ प्रीतिप्रमुखानि प्रीतिपूर्वकाणि वचनानि यस्मिन् कर्मणि तत्प्रीतिप्रमुखवचनं यथा तथा । शोभनमागतं स्वागतं स्वागतवचनं प्रीतः सन् व्याजहार । कुशलागमनं(५) पप्रच्छेत्यर्थः । नाथेन त्वत्र “प्रत्यासन्ने मनसि” इति साधीयान् पाठः कल्पितः । प्रत्यासन्ने प्रकृतिमापन्ने सतीत्यर्थः। यस्तु तेनैव पूर्वपाठविरोधः प्रदर्शितः सोऽस्माभि: “आषाढस्य प्रथमदिवसे” इत्येतत्पाठविकल्पसमाधानेनैव समाधाय परिहृतः ॥  
F.N.  
(३.लम्बनार्थाम् ; लम्बनार्थम्.)  
(४.सम्प्रत्यग्रैः.)  
(५.अत्र ‘सम्प्रदानत्वात्कुशलप्रश्नेनाभिमुखीचकारेत्यर्थः’ इति पाठान्तरम्.)  
ननु चेतनसाध्यमर्थं कथमचेतनेन कारयितुं प्रवृत्त इत्यपेक्षायां कविः समाधत्ते-   
धूमज्योतिःसलिलमरुतां सन्निपातः क्व मेघः  
सन्देशार्थाः क्व पटुकरणैः प्राणिभिः प्रापणीयाः।  
इत्यौत्सुक्यादपरिगणयन् गुह्यकस्तं ययाचे  
कामार्ता हि प्रकृति(६)कृपणाश्चेतनाचेतनेषु ॥५॥   
धूमेति ॥ धूमश्च ज्योतिश्च सलिलं च मरुद्वायुश्च तेषां सन्निपातः सङ्घातो मेघः क्व । अचेतनत्वात्सन्देशानर्ह इत्यर्थः । पटुकरणैः समर्थेन्द्रियैः । “करणं साधकतमं क्षेत्रगानेन्द्रियेष्वपि” इत्यमरः ॥ प्राणिभिश्चेतनैः ॥ “प्राणी तु चेतनो जन्मी” इत्यमरः ॥ प्रापणीया: प्रापयितव्याः । सन्दिश्यन्त इति सन्देशास्त एवार्थाः क्व ।इत्येवमौत्सुक्यादिष्टार्थोद्युक्तत्वात् ॥ “इत्यर्थोद्युक्त उत्सुकः” इत्यमरः ॥ अपरिगणयन्नविचारयन् गुह्यको यक्षस्तं मेघं ययाचे याचितवान् ॥ “याचृ याच्ञायाम्” ॥ तथाहि । कामार्ता मदनातुराश्चेतनाश्चाचेतनाश्च तेषु विषये प्रकृतिकृपणाः स्वभावदीनाः । कामान्धानां युक्तायुक्तविवेकशून्यत्वादचेतनयाच्ञा न विरुध्यत इत्यर्थः ॥ अत्र मेघसन्देशयोर्विरूपयोर्घटनाद्विषमालङ्कारः । तदुक्तम्- “विरुद्धकार्यस्योत्पत्तिर्यत्रानर्थस्य वा भवेत् । विरूपघटना चासौ विषमालङ्कृतिस्त्रिधा ॥” इति । सा चार्थान्तरन्यासानुप्राणिता तत्समर्थकत्वेनैव चतुर्थपादे तत्समर्थकत्वेनैव चतुर्थपादे तस्योपन्यासात् ॥  
F.N.  
(६.प्रणय.)  
सम्प्रति याच्याप्रकारमाह-  
जातं वंशे भुवनविदिते पुष्करावर्तकानां  
जानामि त्वां प्रकृतिपुरुषं कामरूपं मघोनः ।  
तेनार्थित्वं त्वयि विधिवशाद्दूरबन्धुर्गतोऽहं  
याच्ञा मोघा(७) वरमधिगुणे नाधमे लब्धकामा ॥६॥  
जातमिति ॥ हे मेघ, त्वां भुवनेषु विदिते भुवनविदिते । “निष्ठा” (पा.३.२.१०२) इति भूतार्थे क्तः । “मतिबुद्धि–” (पा.३।२।१८८) इत्यादिना वर्तमानार्थत्वे तु “क्तस्य च वर्तमाने” (पा.२.३.६७) इति भुवनशब्दस्य षष्ठ्यन्ततानियमात्समासो न स्यात् । “क्तेन च पूजायाम्” (पा.२।२।१२) इति निषेधात् ॥ पुष्कराश्चावर्तकाश्च केचिन्मेघानां श्रेष्ठास्तेषां वंशे जातम् । महाकुलप्रसूतमित्यर्थः । कामरूपमिच्छाधीनविग्रहम् । दुर्गादिसञ्चारक्षममित्यर्थः । मघोन इन्द्रस्य प्रकृतिपुरुषं प्रधानपुरुषं जानामि । तेन महाकुलप्रसूतत्वादिगुणयोगित्वेन हेतुना विधिवशाद्देवायत्तत्वात् ॥ “विधिर्विधाने दैवे च” इत्यमरः ॥ “वशमायत्ते वशमिच्छाप्रभुत्वयोः” इति विश्वः ॥ दूरे बन्धुर्यस्य स दूरबन्धुर्वियुक्तभार्योऽहं त्वय्यर्थित्वं गतः । ननु याचकस्य याच्ञायां याच्ञगुणोत्कर्षः कुत्रोपयुज्यत इत्याशड्क्य- दैवाद्याच्ञाभङ्गेऽपि लाघवदोषाभाव एवोपयोग इत्याह- याच्ञेति ॥ तथाहि । अधिगुणेऽधिकगुणे पुंसि विषये याच्ञा मोघा निष्फलापि वरमीषत्प्रियम् । दातुर्गुणाढ्यत्वात्प्रियत्वं याच्ञावैफल्यादीषत्प्रियत्वमिति भावः । अधमे निर्गुणे याच्ञा लब्धकामापि सफलापि न वरम् । ईषत्प्रियमपि न भवतीत्यर्थः । “देवाद्वृते वरः श्रेष्ठे त्रिषु क्लीबं मनाक्प्रिये” इत्यमरः ॥ अर्थान्तरन्यासानुप्राणितः प्रेयोऽलङ्कारः । तदुक्तं दण्डिना- “प्रेयः प्रियतराख्यानम्” इति ॥ एतदाद्ये पादत्रये चतुर्थपादस्थेनार्थान्तरन्यासेनोपजीवितमिति सुव्यक्तमेतत् ॥  
F.N.  
(७.वन्ध्या.)  
सन्तप्तानां त्वमसि शरणं तत्पयोद प्रियायाः  
संदेशं मे हर धनपति(८)क्रोधविश्लेषितस्य ।  
गन्तव्या ते वसतिरलका नाम यक्षेश्वराणां  
बाह्योद्यानस्थितहरशिरश्चन्द्रिकाधौतहर्म्या ॥७॥   
सन्तप्तानामिति ॥ हे पयोद, त्वं सन्तप्तानामातपेन वा प्रवासविरहेण वा सञ्ज्वरितानाम् । “सन्तापः सञ्ज्वरः समौ” इत्यमरः ॥ शरणं पयोदानेनातपस्विन्नानां प्रोषितानां स्वस्थानप्रेरणया च रक्षकोऽसि ॥ “शरणं गृहरक्षित्रोः” इत्यमरः ॥ तत्तस्मात् कारणाद्धनपतेः कुबेरस्य क्रोधेन विश्लेषितस्य प्रियया वियोजितस्य मे मम सन्देशं वार्तां प्रियाया हर । प्रियां प्रति नयेत्यर्थः ॥ सम्बन्धसामान्ये षष्टी । संदेशहरणेनावयोः सन्तापं नुदेत्यर्थः ॥ कुत्र स्थाने सा स्थिता तत्स्थानस्य वा किं व्यावर्तक तत्राह- गन्तव्येति ॥ बहिर्भवं बाह्यम् ॥ “बहिर्देवपञ्चजनेभ्यश्च” इति यञ् । बाह्य उद्याने स्थितस्य हरस्य शिरसि या चन्द्रिका तया धौतानि निर्मलानि हर्म्याणि धनिकभवनानि यस्यां सा तथोक्ता। “हर्म्यादि धनिनां वासः” इत्यमरः ॥ अनेन व्यावर्तकमुक्तम् ॥ अलका नामालकेति प्रसिद्धा यक्षेश्वराणां वसतिः स्थानं ते तव गन्तव्या । त्वया गन्तव्येत्यर्थः ॥ “कृत्यानां कर्तरि वा” (पा.२।३।७१) इति पष्ठी ॥  
F.N.  
(८.धनपतेः.)  
मदर्थं प्रस्थितस्य ते पथिकाङ्गनाजनाश्वासनमानुषङ्गिकं फलमित्याह —  
त्वामारूढं पवनपदवीमुगृहीतालकान्ताः  
प्रेक्षिष्यन्ते पथिकवनिताः प्रत्ययादाश्वसन्त्यः ।  
कः सन्नद्धे विरहविधुरां त्वय्युपेक्षेत जायां  
न स्यादन्योऽप्यहमिव जनो यः पराधीनवृत्तिः॥८॥  
त्वामिति ॥ पवनपदवीमाकाशमारूढं त्वाम् पन्थानं गच्छन्ति ते पथिकाः । “पथः ष्कन्” (पा.५।१।७५) इति ष्कन् प्रत्ययः । तेषां वनिताः प्रोषितभर्तृकाः । प्रत्ययात्प्रियागमनविश्वासात् ॥ प्रत्ययोऽधीनशपथज्ञानविश्वासहेतुषु” इत्यमरः ॥ आश्वसन्त्यो विश्वसिताः ॥ श्वसिधातोः शत्रन्तात् “उगितश्च” (पा.४।१।६) इति ङीप् । तथोद्गृहीतालकान्ता दृष्टिप्रसारार्थमुन्नमय्य धृतालकाग्राः सत्यः प्रेक्षिष्यन्ते । अत्युत्कण्ठतया द्रक्ष्यन्तीत्यर्थः ॥ मदागमनेन पथिकाः कथमागमिष्यन्तीत्यत्राह- तथाहि । त्वयि सन्नद्धे व्यापृते सति विरहेण विधुरां विवशां जायां क उपेक्षेत । न कोऽपीत्यर्थः । अन्योऽपि मद्व्यतिरिक्तोऽपि यो जनोऽहमिव पराधीनवृत्तिः परायत्तजीवनको न स्यात् । स्वतन्त्रस्तु न कोऽप्युपेक्षेतेति भावः ॥ अत्रार्थान्तरन्यासोऽलङ्कारः । तदुक्तम्- “कार्यकारणसामान्यविशेषाणां परस्परम् । समर्थनं यत्र सोऽर्थान्तरन्यास उदाहृतः ॥” इति लक्षणात् ॥   
निमित्तान्यपि ते शुभानि दृश्यन्त इत्याह –  
मन्दं मन्दं नुदति पवनश्चानुकूलो यथा त्वां  
वामश्चायं नदति मधुरं चातकस्ते९ सगन्धः । गर्भाधान१०क्षणपरिचयान्नूनमाबद्धमालाः  
सेविष्यन्ते११ नयनसुभगं खे भवन्तं बलाकाः ॥९॥   
मन्दं मन्दमिति ॥ अनुकूलः पवनो वायुस्त्वां मन्दं मन्दम् । अतिमन्दमित्यर्थः ॥ अत्र कथञ्चिद्वीप्सायामेव द्विरुक्तिनिर्वाह्या ॥ “प्रकारे गुणवचनस्य” (पा.८।१।१२) इत्येतदाश्रयणे तु कर्मधारयवद्भावे सुब्लुकि मन्दमन्दमिति स्यात् । तदेवाह वामनः– “मन्दमन्दमित्यत्र प्रकारार्थे द्विर्भावः” इति ॥ यथा सदृशम् । भाविफलानुरूपमित्यर्थः ॥ “यथा सादृश्ययोग्यत्ववीप्सास्वार्थानतिक्रमे” इति यादवः ॥ नुदति प्रेरयति । अयं सगन्धः सगर्वः । सम्बन्धीति केचित् । “गन्धो गन्धक आमोदे लेशे सम्बन्धगर्वयोः” इत्युभयत्रापि विश्वः ॥ ते तव वामो वामभागस्थः । “वामस्तु वक्रे रम्ये स्यात्सव्ये वामगतेऽपि च” इति शब्दार्णवे ॥ चातकः पक्षिविशेषश्च मधुरं श्राव्यं नदति व्याहरति ॥ इदं निमित्तद्वयं वर्तते । वर्तिष्यते चापरं निमित्तमित्याह- गर्भेति । गर्भः कुक्षिस्थो जन्तुः “गर्भोऽपकारके ह्यग्नौ सुखे पनसकण्टके । कुक्षौ कुक्षिस्थजन्तौ च” इति यादवः ॥ तस्याधानमुत्पादनं तदेव क्षण उत्सवः । सुखहेतुत्वादिति भावः ॥ “निर्व्यापारस्थितौ कालविशेषोत्सवयोः क्षणः” इत्यमरः ॥ तस्मिन् परिचयादभ्यासाद्धेतोः खे व्योम्नि । आबद्धमालाः । गर्भाधानसुखार्थं त्वत्समीपे बद्धपङ्क्तय इत्यर्थः ॥ उक्तं च कर्णोदये “गर्भं बलाका दधतेऽभ्रयोगान्नाके निबद्धावलयः समन्तात्” इति । बलाका बलाकाङ्गना नयनसुभगं दृष्टिप्रियं भवन्तं नूनं सत्यं सेविष्यन्ते ॥ अनुकूलमारुतचातकशब्दितबलाकादर्शनानां शुभसूचकत्वं शकुनशास्त्रे दृष्टं तद्विस्तरभयान्नालेखि ॥  
F.N.  
(९.तोयगृध्रः; ते सगर्वः.)  
(१०.क्षमपरिचयम्; स्थिरपरिचयम्.)  
(११.प्रेक्षिष्यन्ते.)  
न च तस्या नाशाद्व्रतस्खलनाद्वा निरर्थकस्त्वत्प्रयास इत्याह-  
तां चावश्यं दिवसगणनातत्परामेकपत्नी-  
मव्यापन्नामविहतगतिर्द्रक्ष्यसि भ्रातृजायाम् ।  
आशाबन्धः कुसुमसदृशं प्रायशो ह्यङ्गनानां  
सद्यः पाति प्रणयि हृदयं विप्रयोगे रुणद्धि ॥१०॥   
तां चेति ॥ हे मेघ, दिवसानामवशिष्टदिनानां गणनायां सङ्ख्याने तत्परामासक्ताम् । “तत्परे प्रसितासक्तौ” इत्यमरः ॥ अत एवाव्यापन्नाममृताम् । शापावसाने मदागमनप्रत्याशया जीवन्तीमित्यर्थः । एकपतिर्यस्याः सैकपत्नी ताम् । पतिव्रतामित्यर्थः ॥ “नित्यं सपत्न्यादिषु” (पा.४।१।३५) इति ङीप् नकारश्च ॥ भ्रातुर्मे जायां भ्रातृजायाम् । मातृवन्निःशङ्कं दर्शनीयामित्याशयः । तां मत्प्रियामविहतगतिरविच्छिन्नगतिः सन्नवश्यं द्रक्ष्यसि चालोकयिष्यस एव ॥ तथाहि । आशातितृष्णा “आशा दिगतितृष्णयोः” इति यादवः ॥ बध्यतेऽनेनेति बन्धो बन्ध नम् । वृन्तमिति यावत् । आशैव बन्ध आशाबन्धः कर्ता ॥ प्रणयि प्रेमयुक्तमत एव कुसुमसदृशम् । सुकुमारमित्यर्थः । अत एव विप्रयोगे विरहे सद्यःपाति सद्योभ्रंशनशीलमङ्गनानां हृदयं जीवितम् । “हृदयं जीविते चित्ते वक्षस्याकूत[हृद्य]योः” इति शब्दार्णवे ॥ प्रायशः प्रायेण रुणद्धि प्रतिबध्नाति ॥ अर्थान्तरन्यासः ॥  
सम्प्रति सहायसम्पत्तिश्चास्तीत्याह-   
कर्तुं यच्च प्रभवति महीमुच्छिलीन्ध्रामवन्ध्यां(१२)  
तच्छ्रुत्वा ते श्रवणसुभगं गर्जितं मानसोत्काः।  
आ कैलासाद्विसकिसलयच्छेदपाथेयवन्तः  
सम्पत्स्यन्ते नभसि भवतो राजहंसाः सहायाः॥११॥   
कर्तुमिति ॥ यद्गर्जितं कर्तृ महीमुच्छिलीन्ध्रामुद्भूतकन्दलिकाम् ॥ “कन्दल्यां च शिलीन्ध्रा स्यात्” इति शब्दार्णवे ॥ अत एवावन्ध्यां सफलां कर्तुं प्रभवति शक्नोति । शिलीन्ध्राणां भाविसस्यसम्पत्तिसूचकत्वादिति भावः । तदुक्तं निमित्तनिदाने “कालाभ्रयोगादुदिताः शिलीन्ध्राः सम्पन्नसस्यां कथयन्ति धात्रीम्” इति ॥ तच्छ्रवणसुभगं श्रोत्रसुखम् । लोकस्येति शेषः । ते तव गर्जितं श्रुत्वा मानसोत्का मानसे सरस्युन्मनसः । उत्सुका इति यावत् । “उत्क उन्मनाः” (पा.५।२।८०) इति निपातात्साधु ॥ कालान्तरे मानसस्य हिमदुष्टत्वाद्धिमस्य च हंसानां रोगहेतुत्वादन्यत्र गता हंसाः पुनर्वर्षासु मानसमेव गच्छन्तीति प्रसिद्धिः ॥ विसकिसलयानां मृणालाग्राणां छेदैः शकलैः पाथेयवन्तः । पथि साधु पाथेयम् । पथि भोज्यम् । “पथ्यतिथिवसतिखपतेर्ढञ्” (पा.४।४।१०४) ॥ तद्वन्तः। मृणालकन्दशकलसंम्बन्धवन्त इत्यर्थः । राजहंसा हंसविशेषाः ॥ “राजहंसास्तु ते चञ्चुचरणैर्लोहितैः सिताः” इत्यमरः ॥ नभसि व्योग्नि भवतस्तव आ कैलासात्कैलासपर्यन्तम् ॥ पदद्वयं चैतत् ॥ सहायाः सयात्राः ॥ “सहायस्तु सयात्रः स्यात्” इति शब्दार्णवे। सम्पत्स्यन्ते भविष्यन्ति ॥  
F.N.  
(१२.उच्छिलीन्ध्रातपत्राम्.)  
आपृच्छस्व प्रियसखममुं तुङ्गमालिङ्ग्य शैलं  
वन्द्यैः पुंसां रघुपतिपदैरङ्कितं मेखलासु ।  
काले काले भवति भवतो यस्य संयोगमेत्य स्नेहव्यक्तिश्चिरविरहजं मुञ्चतो वाष्पमुष्णम् ॥१२॥   
आपृच्छस्वेति ॥ प्रियं सखायं प्रियसखम् ॥ “राजाहःसखिभ्यष्टच्” (पा.५।४।९१) इति टच् समासान्तः ॥ तुङ्गमुन्नतं पुंसां वन्द्यैर्नराराधनीयै रघुपतिपदै रामपादन्यासैर्मेखलासु कटकेषु ॥ “अथ मेखला । श्रोणिस्थानेऽद्रिकटके कटिबन्धेभबन्धने” इति यादवः । अङ्कितं चिह्नितम् । इत्थं सखित्वान्महत्त्वात्पवित्रत्वाच्च सम्भावनार्हम् । अमुं शैलं चित्रकूटाद्विमालिङ्ग्यापृच्छस्व साधो यामीत्यामन्त्रणेन समाजय । “आमन्त्रणसभाजने । आप्रच्छन्नम्” इत्यमरः ॥ “आङि नुप्रच्छ्योरुपसङ्ख्यानम्” इत्यात्मनेपदम् ॥ सखित्वं निर्वाहयति– काल इति ॥ काले काले प्रतिपावृट्कालम् । सुहृत्समागमकालश्च कालशब्देनोच्यते ॥ वीप्सायां द्विरुक्तिः ॥ भवतः संयोगं सम्पर्कमेत्य चिरविरहजमुष्णं बाष्पमूष्माणं नेत्रजलं च ॥ “बाष्पो नेत्रजलोष्मणोः” इति विश्वः ॥ मुञ्चतो यस्य शैलस्य स्नेहव्यक्तिः प्रेमाविर्भावो भवति । स्निग्धानां हि चिरविरहसङ्गतानां बाष्पपातो भवतीति भावः ॥   
सम्प्रति तस्य मार्गं कथयति-   
मार्गं तावच्छृणु कथयतस्त्वत्प्रयाणानुरूपं(१३)  
सन्देशं मे तदनु जलद श्रोष्यसि श्रोत्रपेयम् ।  
खिन्नः खिन्नः शिखरिषु पदं न्यस्य गन्तासि यत्र  
क्षीणः क्षीणः परिलघु पयः स्रोतसां चोपभुज्य(१४) ॥१३॥   
मार्गमिति ॥ हे जलद, तावदिदानीं कथयतः । मत्त इति शेषः । त्वत्प्रयाणस्यानुरूपमनुकूलं मार्गमध्वानम् ॥ “मार्गो मृगपदे मासि सौम्यर्क्षेऽन्वेषणेऽध्वनि” इति यादवः ॥ शृणु । तदनु मार्गश्रवणानन्तरं श्रोत्राभ्यां पेयं पानार्हम । अतितृष्णया श्रोतव्यमित्यर्थः ॥ पेयग्रहणात्सन्देशस्यामृतसाम्यं गम्यते ॥ मे सन्देशं वाचिकम् ॥ “सन्देशवाग्वाचिकं स्यात्” इत्यमरः ॥ श्रोष्यसि । यत्र मार्गे खिन्नः खिन्नोऽभीक्ष्णं क्षीणबलः सन् ॥ “नित्यवीप्सयोः” इति नित्यार्थे द्विर्भावः ॥ शिखरिषु पर्वतेषु पदं न्यस्य निक्षिप्य । पुनर्बललाभार्थं क्वचिद्विश्रम्येत्यर्थः । क्षीणः क्षीणोऽभीक्ष्णं कृशाङ्गः सन् ॥ अत्रापि कृदन्तत्वात्पूर्ववद्द्विरुक्तिः ॥ स्रोतसां परिलघु गुरुत्वदोषरहितम् । उपलास्फालनखेदितत्वात्पथ्यमित्यर्थः ॥ तथा च वाग्भटः- “उपलास्फालनक्षेपविच्छेदैः खेदितोदकाः । हिमवन्मलयोद्भूताः पथ्या नद्यो भवन्त्यमूः॥” इति ॥ पयः पानीयमुपभुज्य शरीरपोषणार्थमभ्यवहृत्य च गन्तासि गमिष्यसि ॥ गमेर्लुट् ॥  
F.N.  
(१३.त्वत्प्रयाणानुकूलम्.)  
(१४.उपयुज्य.)  
अद्रेः शृङ्गं हरति(१५) पवनः किंस्विदित्युन्मुखीभि-  
र्दृष्टोत्साह(१६)श्चकितचकितं मुग्धसिद्धाङ्गनाभिः । स्थानादस्मात्सरसनिचुलादुत्पतोदङ्मुखः खं  
दिङ्नागानां पथि परिहरन् स्थूलहस्तावलेपान्(१७) ॥१४॥   
अद्रेरिति । पवनो वायुरद्रेश्चित्रकूटस्य शृङ्गं हरति किंस्वित् । किंस्विच्छब्दो विकल्पवितर्कार्थादिषु पठितः ॥ इति शङ्कयोन्मुखीभिरुन्नतमुखीभिः । “स्वाङ्गाच्चोपसर्जनादसंयोगोपधात्” (पा.४।१।५४) इति ङीप् ॥ मुग्धाभिर्मूढाभिः ॥ “मुग्धः सुन्दरमूढयोः” इत्यमरः । सिद्धानां देवयोनिविशेषाणामङ्गनाभिश्चकितं चकितप्रकारं यथा तथा । “प्रकारे गुण वचनस्य” (पा.८।१।१२) इति द्विर्भावः ॥ दृष्टोत्साहो दृष्टोद्योगः सन् । सरसा आर्द्रा निचुलाः स्थलवेतसा यस्मिंस्तस्मात् ॥ “वानीरे कविभेदे स्यान्निचुलः स्थलवेतसे” इति शब्दार्णवे ॥ अस्मात्स्थानादाश्रमात्पथि नभोमार्गे दिङ्नागानां दिग्गजानां स्थूला ये हस्ताः करास्तेषामवलेपानाक्षेपान् परिहरन् ॥ “हस्तो नक्षत्रभेदे स्यात्करेभकरयोरपि” इति । “अवलेपस्तु गर्वे स्यात्क्षेपणे दूषणेऽपि च” इति च विश्वः ॥ उदङ्मुखः सन् । अलकाया उदीच्यत्वादित्याशयः ॥ खमाकाशमुत्पतोद्गच्छ ॥ अत्रेदमप्यर्थान्तरं ध्वनयति- रसिको निचुलो नाम महाकविः कालिदासस्य सहाध्यायी परापादितानां कालिदासप्रबन्धदूषणानां परिहर्ता यस्मिन् स्थाने तस्मात्स्थानादुदङ्मुखो निर्दोषत्वादुन्नतमुखः सन् पथि सारस्वतमार्गे दिङ्नागानाम् ॥ पूजायां बहुवचनम् ॥ दिङ्नागाचार्यस्य कालिदासप्रतिपक्षस्य हस्तावलेपान् हस्तविन्यासपूर्वकाणि दूषणानि परिहरन् ॥ “अवलेपस्तु गर्वे स्याल्लेपने दूषणेऽपि च” इति विश्वः ॥ अद्रेरद्रिकल्पस्य दिङ्नागाचार्यस्य शृङ्गं प्राधान्यम् ॥ “शृङ्गं प्राधान्यसान्वोश्च” इत्यमरः ॥ हरति किंस्विदिति हेतुना सिद्धैः सारस्वतसिद्धैर्महाकविभिरङ्गनाभिश्च दृष्टोत्साहः सन् खमुत्पतोच्चैर्भवेति स्वप्रबन्धमात्मानं वा प्रति कवेरुक्तिरिति ॥ ”संसर्गतो दोषगुणा भवन्तीत्येतन्मृषा येन जलाशयेऽपि । स्थित्वानुकूलं निचुलश्चलन्तमात्मानमारक्षति सिन्धुवेगात्॥” इत्येतच्छ्लोकनिर्माणात्तस्य कवेर्निचुलसञ्ज्ञेत्याहुः ॥  
F.N.  
(१५.वहति.)  
(१६.दृष्टोच्छ्रायः.)  
(१७.अवलेहान्.)  
रत्नच्छायाव्यतिकर इव प्रेक्ष्यमेतत्पुरस्ता-  
द्वल्मीकाग्रात्प्रभवति धनुःखण्डमाखण्डलखस्य ।  
येन श्यामं वपुरतितरां कान्तिमापत्स्यते(१८) ते  
बर्हेणैव स्फुरितरुचिना गोपवेपस्य विष्णोः ॥१५॥  
रत्नेति ॥ रत्नच्छायानां पद्मरागादिमणिप्रभाणां व्यतिकरो मिश्रणमिव प्रेक्ष्यं दर्शनीयमाखण्डलस्येन्द्रस्यैतद्धनुःखण्डम् ॥ एतदिति हस्तेन निर्देशो विवक्षितः ॥ पुरस्तादग्रे वल्मीकाग्राद्वामलूरविवरात् ॥ “वामलूरश्च नाकुश्च वल्मीकं पुन्नपुंसकम्” इत्यमरः ॥ प्रभवत्याविर्भवति । येन धनुःखण्डेन ते तव श्यामं वपुः । स्फुरितरुचिनोज्ज्वलकान्तिना बर्हे पिच्छेन ॥ “पिच्छबर्हे नपुंसके” इत्यमरः ॥ गोपवेषस्य विष्णोर्गोपालस्य कृष्णस्य श्यामं वपुरिव । अतितरां कान्तिं शोभामापत्स्यते प्राप्स्यते ॥  
F.N.  
(१८.आलप्स्यते.)  
त्वय्यायत्तं कृषिफलमिति भ्रूविलासानभिज्ञैः(१९)  
प्रीतिस्निग्धैर्जनपदवधूलोचनैः पीयमानः।  
सद्यः सीरोत्कषणसुरभि क्षेत्रमारुह्य मालं  
किञ्चित्पश्चाद्व्रज(२०) लघुगतिर्भूय(२१) एवोत्तरेण ॥१६॥  
त्वयीति ॥ कृषेर्हलकर्मणः फलं सस्यं त्वयि ॥ अधिकरणविवक्षायां सप्तमी ॥ आयत्तमधीनम् ॥ “अधीनो निघ्न आयत्तः” इत्यमरः ॥ इति हेतोः प्रीत्या स्निग्धैः । अकृत्रिमप्रेमाद्रेरित्यर्थः । भ्रूविलासानां भ्रूविकाराणामनभिज्ञैः । पामरत्वादिति शेषः । जनपदवधूनां पल्लीयोषितां लोचनैः पीयमानः सादरं वीक्ष्यमाणः सन् । मालं मालाख्यं क्षेत्रं शैलप्रायमुन्नतस्थलम् ॥ “मालमुन्नतभूतलम्” इत्युत्पलमालायाम् ॥ सद्यस्तत्कालमेव सीरैर्हलैरुत्कषणेन कर्षणेन सुरभि घ्राणतर्पणं यथा तथारुह्य । तत्राभिवृष्येत्यर्थः ॥ “सुरभिर्घ्राणतर्पणः” इत्यमरः ॥ किञ्चित्पश्चाल्लघुगतिस्तत्र निर्वृष्टत्वात्क्षिप्रगमनः सन् ॥ “लघुक्षिप्रमरं द्रुतम्” इत्यमरः ॥ भूयः पुनरप्युत्तरेणैवोत्तरमार्गेणैव व्रज गच्छ ॥ तृतीयाविधाने “प्रकृत्यादिभ्य उपसङ्ख्यानम्” इति तृतीया ॥ यथा कश्चिद्वहुवल्लभः पतिः कुत्रचित्क्षेत्र कलत्रे गूढं विहृत्य ॥ “क्षेत्रं शरीरकेदारे सिद्धस्थानकलत्रयोः” इति विश्वः ॥ दाक्षिण्यभङ्गभयान्नीचमार्गेण निर्गत्य पुनः सर्वाध्यक्ष इव सञ्चरति तद्वदति ध्वनिः ॥  
F.N.  
(१९.भ्रूविकारानभिज्ञैः.)  
(२०.प्रवलयगतिम्.)  
(२१.किञ्चिदेव.)  
त्वामासारप्रशमितवनोपप्लवं साधु मूर्ध्ना  
वक्ष्यत्यध्वश्रमपरिगतं सानुमानाम्रकूटः ।  
न क्षुद्रोऽपि प्रथमसुकृतापेक्षया संश्रयाय  
प्राप्ते मित्रे भवति विमुखः किं पुनर्यस्तथोचैः ॥१७॥  
त्वामिति ॥ अम्राश्चूताः कूटेषु शिखरेषु यस्य स आम्रकूटो नाम सानुमान् पर्वतः । “आम्रश्चूतो रसालोऽसौ” इति । “कूटोऽस्त्री शिखरं शृङ्गम्” इति चामरः । आसारो धारावृष्टिः ॥ “धारासम्पात आसारः” इत्यमरः ॥ तेन प्रशमितो वनोपप्लवो दावाग्मिर्येन तम् । कृतोपकारमित्यर्थः । अध्वश्रमेण परिगतं व्याप्तं त्वां साधु सम्यङ्मूर्ध्ना वक्ष्यति वोढा ॥ हवेर्लृट् । तथाहि । क्षुद्रः कृपणोऽपि ॥ “क्षुद्रो दरिद्रे कृपणे नृशंसे” इति यादवः ॥ संश्रयाय संश्रयणाय मित्रे सुहृदि ॥ “अथ मित्रं सखा सुहृत्” इत्यमरः ॥ प्राप्त आगते सति । प्रथमसुकृतापेक्षया पूर्वोपकारपर्यालोचनया विमुखो न भवति यस्तथा तेन प्रकारेणोच्चैरुन्नतः स आम्रकूटः किं पुनर्विमुखो न भवतीति किमु वक्तव्यमित्यर्थः ॥ एतेन प्रथमावसथे सौख्यलाभात्ते कार्यसिद्धिरस्तीति सूचितम् । तदुक्तं निमित्तनिदाने- “प्रथमावसथे यस्य सौख्यं तस्याखिलेऽध्वनि । शिवं भवति यात्रायामन्यथा त्वशुभं ध्रुवम्॥” इति ॥   
छन्नोपान्तः परिणतफलद्योतिभिः काननाम्रै-  
स्त्वय्यारूढे शिखरमचलः स्निग्धवेणीसवर्णे।  
नूनं यास्यत्यमरमिथुनप्रेक्षणीयामवस्थां  
मध्ये श्यामः स्तन इव भुवः शेषविस्तारपाण्डुः ॥१८॥  
छन्नेति ॥ हे मेघ, परिणतैः परिपकैः फलैय्योतन्त इति तथोक्तैः । आपाढे वनचूताः फलन्ति पच्यन्ते च मेघवातेनेत्याशयः । काननाम्रैर्वनचूतैशछन्नोपान्त आवृतपार्थोऽचल आम्रकूटाद्रिः स्निग्धवेणीसवर्णे मसृणकेशबन्धच्छाये । श्यामवर्ण इत्यर्थः ॥ “वेणी तु केशवन्धे जलस्रुतौ” इति यादवः ॥ त्वयि शिखरं शृङ्गमारूढे सति ॥ “यस्य च भावेन भावलक्षणम्” (पा.२।३।३७) इति सप्तमी । मध्ये श्यामः शेपे मध्यादन्यत्र विस्तार परितः पाण्डुर्हरिणः । “हरिणः पाण्डुरः पाण्डुः” इत्यमरः ॥ भुवः स्तन इव । अमरमिथुनानाम् । खेचराणामिति भावः । प्रेक्षणीयां दर्शनीयामवस्थां नूनं यास्यति । मिथुनग्रहणं कामिनामेव स्तनत्वेनोत्प्रेक्षा सम्भवतीति कृतम् । यथा परिश्रान्तः कश्चित्कामी कामिनीनां कुचकलशे विश्रान्तः सन् स्वपिति तद्वद्भवानपि भुवो नायिकायाः स्तन इति ध्वनिः ॥   
स्थित्वा तस्मिन् वनचरवधूभुक्तकुञ्जे मुहूर्तं  
तोयोत्सर्ग(२२)द्रुततर(२३)गतिस्तत्परं वर्त्म तीर्णः ।  
रेवा द्रक्ष्यस्युपलविषमे विन्ध्यपादे विशीर्णां  
भक्तिच्छेदैरिव विरचितां भूतिमङ्गे गजस्य ॥१९॥  
स्थित्वेति ॥ हे मेघ, वने चरन्ति ते वनचराः ॥ “तत्पुरुषे कृति- बहुलम्” (पा.६।३।१४) इति बहुलग्रहणात् लुग्भवति ॥ तेषां वधूभिर्भुक्ताः कुञ्जा लतागृहा यत्र तस्मिन् ॥ “निकुञ्जकुञ्जाै वा क्लीबे लतादिपिहितोदरे” इत्यमरः ॥ तत्र ते नयनविनोदोऽस्तीत्यर्थः । तस्मिन्नाम्रकूटे मुहूर्तमल्पकालम् । न तु चिरं, स्वकार्यविरोधादिति भावः ॥ “मुहूर्तमल्पकाले स्याद्घटिकाद्वितयेऽपि च” इति शब्दार्णवे ॥ स्थित्वा विश्रम्य । तोयोत्सर्गेण “वामासार-” इत्युक्तवर्षणेन द्रुततरगतिर्लाघवाद्धेतोरतिक्षिप्रगमनः सन् । तस्मादाम्रकूटात्परमनन्तरं तत्परं वर्त्म मार्गं तीर्णोऽतिक्रान्तः । उपलैः पापाणैर्विषमे विन्ध्यस्याद्रेः पादे प्रत्यन्तपर्वते ॥ “पादाः प्रत्यन्तपर्वताः” इत्यमरः । विशीर्णां समन्ततो विसृमराम् ॥ एतेन कस्याश्चित्कामुक्याः प्रियतमचरणपातोऽपि ध्वन्यते ॥ रेवां नर्मदाम् ॥ “रेवा तु नर्मदा सोमोद्भवा मेकलकन्यका” इत्यमरः ॥ गजस्याङ्गे शरीरे भक्तयो रचनाः रेखा इति यावत् ॥ “भक्तिनिषेवणे भागे रचनायाम्” इति शब्दार्णवे ॥ तासां छेदैर्भङ्गिभिर्भाभिर्विरचितां भूतिं शृङ्गारमिव भसितमिव वा ॥ “भूतिर्मातङ्ग्शृङ्गारे जातौ भस्मनि सम्पदि” इति विश्वः ॥ द्रक्ष्यसि । अयमपि महांस्ते नयनकौतुकलाभ इति भावः॥  
F.N.  
(२२.तोयोत्सर्गात्)  
(२३.लघुतर.)  
[१८-१९ श्लोकयोर्मध्ये क्वचित्प्रक्षिप्तोऽयं दृश्यते-  
“अध्वक्लान्तं१ प्रतिमुखगतं सानुमानाम्रकूट२-  
स्तुङ्गेन त्वां जलद शिरसा वक्ष्यति श्लाघ्यमानः३ ।  
आसारेण त्वमपि शमयेस्तस्य नैदाघमग्निं  
सद्भावार्द्रः४ फलति न चिरेणोपकारो महत्सु ॥” इति ।  
F.N.  
(१.अध्वाश्रान्तम्. २.चित्रकूट. ३.श्लाघमान. ४.सत्कारार्दः.)]  
तस्यास्तिक्तैर्वनगजमदैर्वासितं वान्तवृष्टि-  
जम्बूकुञ्ज(२४)प्रतिहतरयं तोयमादाय गच्छेः ।  
अन्तःसारं घन तुलयितुं नानिलः शक्ष्यति त्वां  
रिक्तः सर्वो भवति हि लघुः पूर्णता गौरवाय ॥२०॥   
तस्या इति ॥ हे मेघ, वान्तवृष्टिरुद्गीर्णवर्षः सन् । कृतवमनश्च व्यज्यते । तिक्तैः सुगन्धिभिस्तिक्तरसवद्भिश्च ॥ “तिक्तो रसे सुगन्धौ च” इति विश्वः ॥ वनगजमदैर्वासितं सुरभितं भावितं च । हिमवद्विन्ध्यमलया गजानां प्रभवाः इति विन्ध्यस्य गजप्रभवत्वादिति भावः । जम्बूकुञ्जैः प्रतिहतरयं प्रतिबद्धवेगम् । सुखपेयमित्यर्थः । अनेन लघुत्वं कषायभावना च व्यज्यते । तस्या रेवायास्तोयमादाय गच्छेर्व्रज । हे घन मेघ, अन्तः सारो बलं यस्य तं त्वामनिल आकाशवायुः । शरीरस्थश्च गम्यते । तुलयितुं न शक्ष्यति शक्तो न भविष्यति । तथाहि । रिक्तोऽन्तःसारशून्यः सर्वोऽपि लघुर्भवति । प्रकम्प्यो भवतीत्यर्थः । पूर्णता सारवत्ता गौरवायाप्रकम्प्यत्वाय भवतीत्यर्थः ॥ अयमत्र ध्वनिः- आदौ वमनशोधितस्य पुंसः पश्चाच्छ्लेष्मशोषणाय लघुतिक्तकषायाम्बुपानाल्लब्धबलस्य वातप्रकम्पो न स्यादिति । तथाह वाग्भटः- “कषायाश्चाहिमास्तस्य विशुद्धौ श्लेष्मणो हिताः । किमु तिक्तकपाया वा ये निसर्गात्कफापहाः । कृतशुद्धेः क्रमात्पीतपेयादेः पथ्यभोजिनः । वातादिभिर्न बाधा स्यादिन्द्रियैरिव योगिनः ॥”  
F.N.  
(२४.खण्ड.)  
नीपं दृष्ट्वा हरितकपिशं केसरैरर्धरूढै-  
राविर्भूतप्रथममुकुलाः कन्दलीश्चानुकच्छम् ।  
जग्ध्वारण्येष्वधिकसुरभिं गन्धमाघ्राय चोर्व्याः  
सारङ्गास्ते जललवमुचः(२५) सूचयिष्यन्ति मार्गम् ॥२१॥  
नीपमिति ॥ सारङ्गा मतङ्गजाः कुरङ्गा भृङ्गा वा ॥ “सारङ्गश्चातके भृङ्गे कुरङ्गे च मतङ्गजे” इति विश्वः ॥ अर्धरूढैरेकदेशोद्गतैः केसरैः किञ्जल्कैर्हरितं पालाशवर्णं कपिशं कृष्णपीतं च ॥ “पालाशो हरितो हरित्” इति । “श्यावः स्यात्कपिशो धूम्रधूमलाै कृष्णलोहिते” इति चामरः ॥ श्यामवर्णमिति यावत् ॥ “वर्णो वर्णेन” (पा.२।१।६९) इति समासः ॥ नीपं स्थलकदम्बकुसुमम् । अथ स्थलकदम्बके । नीपः स्यात्पुलके” इति शब्दार्णवे ॥ दृष्ट्वा सम्प्रेक्ष्य । विदित्वेति यावत्। तथा कच्छेष्वनूपेष्वनुकच्छम् ॥ “अव्ययं विभक्ति-” (पा.२।१।६) इत्यादिना विभक्त्यर्थेऽव्ययी भावः ॥ “जलप्रायमनूपं स्यात्पुंसि कच्छस्तथाविधः” इत्यमरः ॥ आविर्भूताः प्रथमा प्रथमोत्पन्ना मुकुला यासां ताः कन्दलीर्भूमिकदलीः ॥ “द्रोणपर्णी स्निग्धकन्दा कन्दली भूकदल्यपि” इति शब्दार्णवे ॥ जग्ध्वा भक्षयित्वा ॥ “अदो जग्धिः-” (पा.२।४।३६) इति जग्ध्यादेशः ॥ अरण्येष्वधिकसुरभिमतिघ्राणतर्पणम् ॥ “दग्धारण्येषु” इति पाठे “दग्धम्” इत्यधिकविशेषणम् । अर्थवशात्कन्दलीश्च दृष्ट्वैवेत्यन्वयो द्रष्टव्यः ॥ उर्व्या भूमेर्गन्धमाघ्राय जललवमुचो मेघस्य ते तव मार्गं सूचयिष्यन्त्यनुमापयिष्यन्ति । यत्र यत्र वृष्टिकार्यं कन्दलीमुकुलनीपकुसुमादिकं दृश्यते तत्र तत्र त्वया वृष्टमित्यनुमीयत इति भावः ॥  
F.N.  
(२५.नवजलमुचः.)  
प्रक्षिप्तमपि व्याख्यायते-  
अम्भोबिन्दुग्रहणचतुरां(२६)श्चातकान्वीक्षमाणाः  
श्रेणीभूताः परिगणनया निर्दिशन्तो बलाकाः ।  
त्वामासाद्य स्तनितसमये मानयिष्यन्ति सिद्धाः  
सोत्कम्पानि(२७) प्रियसहचरीसम्भ्रमालिङ्गितानि ॥  
अम्भ इति ॥ अम्भोबिन्दूनां वर्षोदबिन्दूनां ग्रहणे । “सर्वंसहापतितमम्बु न चातकस्य हितम्” इति शास्त्राद्भूस्पृष्टोदकस्य तेषां रोगहेतुत्वादन्तराल एव स्वीकारे चतुरांश्चातकान् वीक्षमाणाः कौतुकात्पश्यन्तः श्रेणीभूता बद्धपङ्क्तीः ॥ अभूततद्भावे च्विः ॥ बलाका बकपङ्क्तीः परिगणनयैका द्वे तिस्र इति सङ्ख्यानेन निर्दिशन्तो हस्तेन दर्शयन्तः सिद्धाः स्तनितसमये त्वद्गर्जितकाले सोत्कम्पान्युत्कम्पपूर्वकाणि प्रियसहचरीणां सम्भ्रमेणालिङ्गितान्यासाद्य स्वयङ्ग्रहणाश्लेषसुखमनुभूयेत्यर्थः । त्वां मानयिष्यन्ति । त्वन्निमित्तत्वात्सुखलाभस्येति भावः ॥  
F.N.  
(२६.रभसान्.)  
(२७.सोत्कण्ठानि.)  
उत्पश्यामि द्रुतमति सखे मत्प्रियार्थ या सोः  
कालक्षेपं ककुभसुरभौ पर्वते पर्वते ते ।  
शुक्लापाङ्गैः सजलनयनैः(२८) स्वागतीकृत्य केकाः  
प्रत्युद्यातः(२९) कथमपि भवान् गन्तुमाशु व्यवस्येत् ॥२२॥  
उत्पश्यामीति ॥ हे सखे मेघ, मत्प्रियार्थं यथा तथा द्रुतं क्षिप्रम् ॥  
“लघु क्षिप्रमरं द्रुतम्” इत्यमरः ॥ यियासोर्यातुमिच्छोरपि ॥ यातेः  
सन्नन्तादुप्रत्ययः ॥ ते तव ककुभैः कुटजकुसुमैः सुरभौ सुगन्धिनि ॥ “ककुभः कुटजेऽर्जुने” इति शब्दार्णवे ॥ पर्वते पर्वते प्रतिपर्वतम् ॥ वीप्सायां द्विरुक्तिः ॥ कालक्षेपं कालविलम्बम् ॥ “क्षेपो विलम्बे निन्दायाम्” इति विश्वः ॥ उत्पश्याम्युत्प्रेक्षे । विलम्बहेतुं दर्शयन्नाशुगमनं प्रार्थयते- शुक्लेति ॥ सजलानि सानन्दबाप्पाणि नयनानि येषां तैः शुक्लापाङ्गैर्मयूरैः ॥ “मयूरो बर्हिणो बर्ही शुक्लापाङ्गः शिखावलः” इति यादवः ॥ केकाः स्ववाणीः । “केका वाणी मयूरस्य” इत्यमरः ॥ स्वागतीकृत्य स्वागतवचनीकृत्य प्रत्युद्यातः प्रत्युद्धतः । मयूरवाणीकृतातिथ्य इत्यर्थः । भवान् कथमपि यथाकथञ्चिदाशु गन्तुं व्यवस्येदुद्युञ्जीत ॥ प्रार्थने लिङ् । “शेष प्रथमः” (पा.१।४।१०८) इति प्रथमपुरुषः । शेषश्चायं भवच्छब्दो युष्मदस्मच्छब्दव्यतिरेकात् ॥ “स्वागतीकृत्य केकाः” इत्यत्र केकास्वारोप्यमाणस्य स्वागतवचनस्य प्रकृतपत्युद्गमनोपयोगात्परिणामालङ्कारः । तदुक्तमलङ्कारसर्वस्वे- “आरोप्यमाणस्य प्रकृतोपयोगित्वे परिणामः” इति ॥  
F.N.  
(२८.सनयनजलैः.)  
(२९.प्रत्युद्घातः.)  
पाण्डुच्छायोपवनवृतयः केतकैः सूचिभिन्नै-  
र्नीडारम्भै(३०)र्गृहबलिभुजामाकुलग्रामचैत्याः।  
त्वय्यासन्ने परिणतफल(३१)श्यामजम्बूवनान्ताः  
सम्पत्स्यन्ते कतिपय दिनस्थायिहंसा दशार्णः ॥२३॥  
पाण्ड्विति ॥ हे मेघ, त्वय्यासन्ने सन्निकृष्टे सति दशार्णा नाम जनपदाः सूचिभिन्नैः सूचिषु मुकुलाग्रेषु भिन्नर्विकसितैः ॥ “केतकीमुकुलाग्रेषु सूचिः स्यात्” इति शब्दार्णवे ॥ केतकैः केतकीकुसुमैः पाण्डुच्छाया हरितवर्णा उपवनानां वृतयः कण्टकशाखावरणा येषु ते तथोक्ताः ॥ “प्राकारो वरणः सालः प्राचीरं प्रान्ततो वृतिः” इत्यमरः ॥ तथा गृहबलिभुजां काकादिग्रामपक्षिणां नीडारम्भैः कुलायनिर्माणैः ॥ “कुलायो नीडमस्त्रियाम्” इत्यमरः ॥ चित्याया इमानि चैत्यानि रथ्यावृक्षाः ॥ “चैत्यमायतने बुद्धवन्द्ये चोद्देशपादपे” इति विश्वः ॥ आकुलानि सङ्कीर्णानि ग्रामेषु चैत्यानि येषु ते तथोक्ताः । तथा परिणतैः पक्वैः फलैः । श्यामानि यानि जम्बूवनानि तैरन्ता रम्याः ॥ “मृताववसिते रम्ये समाप्तावन्त इष्यते” इति शब्दार्णवे ॥ तथा कतिपयेष्वेव दिनेषु स्थायिनो हंसा येषु ते तथोक्ता एवंविधाः सम्पत्स्यन्ते भविष्यन्ति ॥ “पोटायुवतिस्तोककतिपय-” (पा.२।१।६५) इत्यादिना कतिपयशब्दस्योत्तरपदत्वेऽपि न तच्छब्दस्योत्तरत्वमस्त्यस्य शास्त्रस्य प्रायिकत्वात् ॥  
F.N.  
(३०.नीडारम्भे.)  
(३१.परिणतिफल; फलपरिणति.)  
तेषां दिक्षु प्रथितविदिशालक्षणां राजधानीं  
गत्वा सद्यः फलमविकलं(३२) कामुकत्वस्य लब्धा(३३) ।  
तीरोपान्तस्तनितसुभगं पास्यसि स्वादु यस्मा(३४)-  
त्सभ्रूभङ्गं मुखमिव पयो वेत्रवत्याश्चलोर्मि ॥२४॥  
तेषामिति ॥ दिक्षु प्रथितं प्रसिद्ध विदिशेति लक्षणं नामधेयं यस्यास्ताम् ॥ “लक्षणं नाम्नि चिहे च” इति विश्वः ॥ तेषां दशा र्णानां सम्बन्धिनीम् । धीयन्तेऽस्यामिति धानी ॥ “करणाधिकरणयोश्च” (पा.३।३।११७) इति ल्युट् ॥ राज्ञां धानी राजधानी ॥ “कृद्योगलक्षणा षष्ठी समस्यते” इति वक्तव्यात्समासः ॥ तां प्रधाननगरीम् ॥ “प्रधाननगरी राज्ञां राजधानीति कथ्यते” इति शब्दार्णवे ॥ गत्वा प्राप्य सद्यः कामुक त्वस्य विलासितायाः ॥ “विलासी कामुकः कामी स्त्रीपरो रतिलम्पटः” इति शब्दार्णवे ॥ अविकलं समग्रं फलं प्रयोजनं लब्धा लप्स्यते । त्वयेति शेषः । कर्मणि लुट् ॥ कुतः । यस्मात्कारणात्स्वादु मधुरम् चला ऊर्मयो यस्य तच्चलोर्मि तरङ्गितं वेत्रवत्या नाम नद्याः पयः सभ्रूभङ्गं भ्रूकुटियुक्तम् । दशनपीडयेति भावः । मुखमिवाधरमिवेत्यर्थः । तीरोपान्ते तटप्रान्ते यत्स्तनितं गर्जितं तेन सुभगं यथा तथा । स्तनितशब्देन भणितमपि व्यपदिश्यते । “ऊर्ध्वमुच्चलितकण्ठनासिकं हुङ्कृतं स्तनितमल्पघोषवत्” इति लक्षणात् ॥ पास्यसि ॥ पिबतेर्लृट् ॥ “कामिनामधरास्वादः सुरतादतिरिच्यते” इति भावः ॥  
F.N.  
(३२.अतिमहत्.)  
(३३.लब्ध्वा.)  
(३४.स्वादुयुक्तम्.)  
नीचैराख्यं गिरिमधिवसेस्तत्र विश्रामहेतो  
स्त्वत्सम्पर्कात्पुलकितमिव प्रौढपुष्पैः कदम्बैः।  
यः पण्यस्त्रीरतिपरिमलोद्गारिभिर्नागराणा-  
मुद्दामानि प्रथयति शिलावेश्मभिर्यौवनानि ॥२५॥  
नीचैरिति ॥ हे मेघ, तत्र विदिशासमीपे । विश्रामो विश्रमः स्वेदापनयः ॥ भावार्थे घञ्प्रत्ययः । तस्य हेतोः। विश्रामार्थमित्यर्थः । “षष्ठी हेतुप्रयोगे” (पा.२।३।२६) इति पष्ठी ॥ विश्रामेत्यत्र “नोदात्तोपदेशस्य मान्तस्यानाचमेः” (पा.७।३।३४) इति पाणिनीये वृद्धिप्रतिषेधेऽपि “विश्रामो वा” इति चन्द्रव्याकरणे विकल्पेन वृद्धिविधानाद्रूपसिद्धिः ॥ प्रौढपुष्पैः प्रबुद्धकुसुमैः कदम्बैर्नीपवृक्षैस्त्वत्सम्पर्कात्तव सङ्गात् । पुलका अस्य जाताः पुलकितमिव सञ्जातपुलकमिव स्थितम् ॥ तारकादित्वादितच्प्रत्ययः ॥ नीचैरित्याख्या यस्य तं नीचैराख्यं गिरिमधिवसेः ॥ गिरौ वसेरित्यर्थः॥ “उपान्वध्याङ्वसः” (पा.१।४।४८) इति कर्मत्वम् ॥ यो नीचैर्गिरिः । पण्याः क्रेयाः स्त्रियः पण्यस्त्रियो वेश्याः ॥ “वारस्त्री गणिका वेश्या पण्यस्त्री रूपजीविनी” इति शब्दार्णवे ॥ तासां रतिषु यः परिमलो गन्धविशेषः ॥ “विमर्दोत्थे परिमलो गन्धे जनमनोहरे” इत्यमरः ॥ तमुद्गिरन्त्याविष्कुर्वन्तीति तथोक्तानि तैः । शिलावेश्मभिः कन्दरैर्नागराणां पौराणामुद्दामान्युत्कटानि यौवनानि प्रथयति प्रकटयति ॥ उत्कटयौवनाः कचिदनुरक्ता वाराङ्गना विश्रम्भविहाराकाङ्क्षिण्यो मात्रादिभयान्निशीथसमये कञ्चन विविक्त देशमाश्रित्य रमन्ते । तच्चात्र बहुलमस्तीति प्रसिद्धिः ॥ अत्रोद्गारशब्दो गौणार्थत्वान्न जुगुप्सावहः । प्रत्युत काव्यस्यातिशोभाकर एव । तदुक्तं दण्डिना- “निष्ठ्यूतोद्गीर्णवान्तादि गौणवृत्तिव्यपाश्रयम् । अतिसुन्दरमन्यत्र ग्राम्यकक्षां विगाहते॥” इति ॥  
विश्रान्तः सन् व्रज वन(३५)नदीतीरजातानि सिञ्च-  
न्नुद्यानानां नवजलकणैर्दैथिकाजालकानि ।  
गण्डस्वेदापनयनरुजाक्लान्तकर्णोत्पलानां  
छायादानात्क्षणपरिचितः पुष्पलावीमुखानाम् ॥२६॥  
विश्रान्त इति ॥ विश्रान्तः संस्तत्र नीचेैगिरौ विनीताध्वश्रमः सन् । अथ विश्रान्तेरनन्तरम् । वनेऽरण्ये या नद्यस्तासां तीरेषु जातानि स्वयंरूढानि अकृत्रिमाणीत्यर्थः ॥ “नदनदी-” इति पाठे “पुमान्स्त्रिया” (पा.१।२।६७) इत्येकशेषो दुर्वारः ॥ तेषामुद्यानानामारामाणां सम्बन्धीनि यूथिकाजालकानि मागधीकुसुममुकुलानि ॥ “अथ मागधी । गणिका यूथिका” इत्यमरः ॥ “कोरकजालककलिकाकुड्यलमुकुलानि तुल्यानि” इति हलायुधः ॥ नवजलकणैः सिञ्चन्नार्द्रीकुर्वन् ॥ अत्र सिञ्चतेरार्द्रीकरणार्थत्वाद्द्रवद्रव्यस्य करणत्वम् । यत्र तु क्षरणमर्थस्तत्र द्रवद्रव्यस्य कर्मत्वम् । यथा “रेतः सिक्त्वा कुमारीषु” । “सुखैर्निषिञ्चन्तमिवामृतं त्वचि” इत्येवमादि ॥ एवं किरतीत्यादीनामपि “रजः किरति मारुतः” । “अवाकिरन्वयोवृद्धास्तं लाजैः पौरयोषितः” इत्यादिष्वर्थभेदाश्रयणेन रजोलाजादीनां कर्मत्वकरणत्वे गमयितव्ये ॥ तथा गण्डयोः कपोलयोः स्वेदस्यापनयनेन प्रमार्जनेन या रुजा पीडा ॥ भिदादित्वादङ्प्रत्ययः । तया क्लान्तानि म्लानानि कर्णोत्पलानि येषां तेषां तथोक्तानाम् । पुष्पाणि लुनन्तीति पुष्पलाव्यः पुष्पावचायिकाः स्त्रियः ॥ “कर्मण्यण्” (पा.३।२।१) । “टिड्ढाणञ्-” (पा.४।१।१५) इत्यादिना ङीप् । तासां मुखानि । छायाया अनातपस्य दानात् । कान्तिदानं च ध्वन्यते ॥ “छाया सूर्यप्रिया कान्तिः प्रतिबिम्बमनातपः” इत्यमरः ॥ कामुकदर्शनात्कामिनीनां मुखविकासो भवतीति भावः ॥ क्षणपरिचितः क्षणं संसृष्टः सन् । न तु चिरम् । गच्छ ॥  
F.N.  
(३५.नव; नग.)  
वक्रः पन्था यदपि भवतः प्रस्थितस्योत्तराशां  
सौधोत्सङ्गप्रणयविमुखो मा स्म(३६) भूरुज्जयिन्याः ।  
विद्युद्दामस्फुरित(३७)चकितैस्तत्र पौराङ्गनानां  
लोलापाङ्गैर्यदि न रमसे लोचनैर्वञ्चितोऽसि ॥२७॥  
वक्र इति ॥ उत्तराशामुदीची दिशं प्रति प्रस्थितस्य भवतः पन्था उज्जयिनीमार्गो वक्रो यदपि । दूरो यद्यपीत्यर्थः ॥ विन्ध्यादुत्तरवाहिन्या निर्विन्ध्यायाः प्राग्भागे कियत्यपि दूरे स्थितोज्जयिनी । उत्तरपथस्तु निर्विन्ध्यायाः पश्चिम इति वक्रत्वम् ॥ तथाप्युज्जयिन्या विशालनगरस्य ॥ “विशालोज्जयिनी समा” इत्युत्पलः ॥ सौधानामुत्सङ्गेषूपरिभागेषु प्रणयः परिचयः ॥ “प्रणयः स्यात्परिचये याच्ञायां सौहृदेऽपि च” इति यादवः ॥ तस्य विमुखः पराङ्मुखो मा स्म भूः । न भवेत्यर्थः ॥ “स्मोत्तरे लङ् च” (पा.३।३।१७६) इति चकारादाशीरर्थे लुङ् । “न माङ्योगे” (पा.६।४।७४) इत्यडागमप्रतिषेधः ॥ तत्रोजयिन्यां विद्युद्दाम्नो विद्युल्लतानां स्फुरितेभ्यः स्फुरणेभ्यश्चकितैर्लोलापाङ्गैश्चञ्चलकटाक्षैः पौराङ्गनानां लोचनैर्न रमसे यदि तर्हि त्वं वञ्चितः प्रतारितोऽसि । तव जन्मवैफल्यं भवेदित्यर्थः ॥  
F.N.  
(३६.च.)  
(३७.स्फुरण.)  
सम्प्रत्युज्जयिनीं गच्छतस्तस्य मध्येमार्गं निर्विन्ध्या सम्बन्धमाह-  
वीचिक्षोभस्तनित(३८)विहगश्रेणिकाचीगुणायाः  
संसर्पन्त्याः स्खलितसुभगं दर्शितावर्तनाभेः।  
निर्विन्ध्यायाः पथि भव रसाभ्यन्तरः(३९) सन्निपत्य  
स्त्रीणामाद्यं प्रणय(४०)वचनं विभ्रमो हि प्रियेषु ॥२८॥   
वीचीति ॥ हे सखे, पथ्युज्जयिनीपथे विक्षोभेण तरङ्गचलनेन स्तनितानां मुखराणाम् ॥ कर्तरि क्तः ॥ विहगानां हंसानां श्रेणिः पङ्क्तिरेव काञ्चीगुणो यस्यास्तस्याः स्खलितेनोपस्खलनेन मदस्खलितेन च सुभगं यथा तथा संसर्पन्त्याः प्रवहन्त्याः गच्छन्त्याश्च । तथा दर्शितः प्रकटित आवर्तोऽम्भसां भ्रम एव नाभिर्यया ॥ “स्यादावर्तोऽम्भसां भ्रमः” इत्यमरः ॥ निष्क्रान्ता विन्ध्यान्निर्विन्ध्या नाम नदी ॥ “नीरादयः क्रान्ताद्यर्थे पञ्चम्या” इति समासः । “द्विगुप्राप्तापन्नालम्-” इत्यादिना परवल्लिङ्गताप्रतिषेधः ॥ तस्या नद्याः सन्निपत्य सङ्गत्य । रसो जलमभ्यन्तरे यस्य सः । अन्यत्र रसेन शृङ्गारेणाभ्यन्तरोऽन्तरङ्गो भव । सर्वथा तस्या रसमनुभवेत्यर्थः । “शृङ्गारादौ जले वीर्ये सुवर्णे विषशुक्रयोः । तिक्तादावमृते चैव निर्यासे पारदे ध्वनौ ॥ आस्वादे च रसं प्राहुः” इति शब्दार्णवे ॥ ननु तत्प्रार्थनामन्तरेण कथं तत्रानुभवो युज्यत इत्यत आह- स्त्रीणामिति ॥ स्त्रीणां प्रियेषु विषये विभ्रमो विलास एवाद्यं प्रणयवचनं प्रार्थनावाक्यं हि । स्त्रीणामेष स्वभावो यद्विलासैरेव रागप्रकाशनम् । न तु कण्ठत इति भावः ॥ विभ्रमश्चात्र नाभिसन्दर्शनादिरुक्त एव ॥  
F.N.  
(३८.क्वणित.)  
(३९.रसाभ्यन्तरम्.)  
(४०.प्रणयि.)  
निर्विन्ध्याया विरहावस्थां वर्णयंस्तन्निराकरणं प्रार्थयते-  
वेणीभूतप्रतनुसलिला(४१)सा(४२)वतीतस्य सिन्धुः(४३)  
पाण्डुच्छाया तटरुहतरुश्भ्रंशिभिर्जीर्ण(४४)पर्णैः ।  
सौभाग्यं ते सुभग(४५) विरहावस्थया व्यञ्जयन्ती(४६)  
कार्श्यं येन त्यजति विधिना स त्वयैवोपपाद्यः॥२९॥  
वेणीति ॥ अवेणि वेणीभूतं वेण्याकारं प्रतनु स्तोकं च सलिलं यस्याः सा तथोक्ता । अन्यत्र वेणीभूतकेशपाशेति च ध्वन्यते । रुहन्तीति रुहाः । इगुपधलक्षणः कप्रत्ययः । तटयो रुहा ये तरवस्तेभ्यो भ्रश्यन्तीति तथोक्तैः जीर्णपर्णैः शुष्कपत्रैः पाण्डुच्छाया पाण्डुवर्णा । अत एव हे सुभग, विरहावस्थया पूर्वोक्तप्रकारया करणेन ॥ अतीतस्यैतावन्तं कालमतीत्य गतस्य प्रोषितस्येत्यर्थः । ते तब सौभाग्यं सुभगत्वम् ॥ “हृद्भगसिन्ध्वन्ते पूर्वपदस्य च” (पा.७।३।१९) इत्युभयपदवृद्धिः । व्यञ्जयन्ती प्रकाशयन्ती । स खलु सुभगो यमङ्गनाः कामयन्त इति भावः । असौ पूर्वोक्ता सिन्धुर्नदी निर्विन्ध्या ॥ “स्त्री नद्यां ना नदे सिन्धुदेशभेदेऽम्बुधौ गजे” इति वैजयन्ती ॥ येन विधिना व्यापारेण कार्श्यं त्यजति स विधिस्त्वयैवोपपाद्यः । कर्तव्य इत्यर्थः । स च विधिरेकत्र वृष्टिरन्यत्र सम्भोगस्तदभावनिबन्धनत्वात्कार्श्यस्येति भावः ॥ इयं पञ्चमी मदनावस्था । तदुक्तं रतिरहस्ये- “नयनप्रीतिः प्रथमं चित्तासङ्गस्ततोऽथ सङ्कल्पः । निद्राच्छेदस्तनुता विषयनिवृत्तिस्त्रपानाशः ॥ उन्मादो मूर्च्छा मृतिरित्येताः स्मरदशा दशैव स्युः ॥” इति ॥ “तामतीतस्य” इति पाठमाश्रित्य सिन्धुर्नाम नद्यन्तरमिति व्याख्यातम् । किन्तु सिन्धुर्नाम कश्चिन्नदः काश्मीरदेशेऽस्ति । नदी तु कुत्रापि नास्तीत्यपेक्ष्यमित्याचक्षते ॥  
F.N.  
(४१.सलिलाम्.)  
(४२.सा तु; ताम्.)  
(४३.सिन्धुम्.)  
(४४.शीर्ण.)  
(४५.असुभग.)  
(४६.व्यजयन्तीम्.)  
प्राप्यावन्ती(४७)नुदयनकथाकोविदग्राम(४८)वृद्धान्  
पूर्वोद्दिष्टामनुसर पुरीं श्रीविशालां विशालाम् ।  
स्वल्पीभूते सुचरितफले स्वर्गिणां गां गतानां  
शेषैः पुण्यैर्हतमिव दिवः कान्तिमत्खण्डमेकम् ॥३०॥  
प्राप्येति ॥ विदन्तीति विदाः ॥ इगुपधलक्षणः कः ॥ ओकसो वेद्यस्थानस्य विदाः कोविदाः ॥ ओकारलुप्ते पृषोदरादित्वात् साधुः ॥ उदयनस्य वत्सराजस्य कथानां वासवदत्ताहरणाद्यद्भुतोपाख्यानानां कोविदास्तत्त्वज्ञा ग्रामेषु ये वृद्धास्ते सन्ति येषु तानवन्तींस्तन्नाम जनपदान् प्राप्य तत्र पूर्वोद्दिष्टां पूर्वोक्तां “सौधोत्सङ्गप्रणयविमुखो मा स्म भूरुज्जयिन्याः” इत्युक्तां श्रीविशालां सम्पत्तिमतीम् ॥ “शोभासम्पत्तिपद्मासु लक्ष्मीः श्रीरिव दृश्यते” इति शाश्वतः ॥ विशालां पुरीमुज्जयिनीमनुसर व्रज ॥ कथमिव स्थितान् । सुचरितफले पुण्यफले स्वर्गोपभोगलक्षणे स्वल्पीभूते । अत्यल्पावशिष्टे सतीत्यर्थः । गां भूमिं गतानाम् । “गोरिला कुम्भिनी क्षमा” इत्यमरः ॥ पुनरपि भूलोकगतानामित्यर्थः । स्वर्गिणां स्वर्गवतां जनानां शेषैर्भुक्तशिष्टैः पुण्यैः सुकृतैर्हृतमानीतम् । स्वर्गार्थानुष्ठितकर्मशेषाणां स्वर्गदानावश्यम्भावादिति भावः । कान्तिरस्यास्तीति कान्तिमदुज्ज्वलम् । सारभूतमित्यर्थः । एक भुक्तादन्यत् ॥ “एके मुख्यान्यकेवलाः” इत्यमरः ॥ दिवः स्वर्गस्य खण्डमिव स्थितामित्युत्प्रेक्षा । एतेनातिकान्तसकलभूलोकनगरसौभाग्यासारत्वमुज्जयिन्या व्यज्यते ॥  
F.N.  
(४७.अवन्तीम्.)  
(४८.ज्ञान.)  
दीघीकुर्वन् पटु मदकलं कूजितं सारसानां  
प्रत्यूषेषु स्फुटितकमलामोदमैत्रीकषायः ।  
यत्र स्त्रीणां हरति सुरतग्लानिमङ्गानुकूलः  
शिप्रावातः प्रियतम इव प्रार्थनाचाटुकारः ॥३१॥   
दीर्घीकुर्वन्निति ॥ यत्र विशालायां प्रत्यूषेष्वहर्मुखेषु ॥ “प्रत्यूषोऽहर्मुखं कल्यम्” इत्यमरः ॥ पटु प्रस्फुटम् । मदकलं मदेनाव्यक्तमधुरम् ॥ “ध्वनौ तु मधुरास्फुटे । कलः” इत्यमरः । सारसानां पक्षीविशेषाणाम् ॥ “सरसो मैथुनी कामी गोनर्दः पुष्कराह्वयः” इति यादवः ॥ यद्वा सारसानां हंसानाम् । “चक्राङ्गः सारसो हंसः” इति शब्दार्णवे ॥ कूजितं रुतं दीर्घीकुर्वन् । विस्तारयन्नित्यर्थः । यावद्वातं शब्दावृत्तेरिति भावः । एतेन प्रियतमः स्वचाटुवाक्यानुसारिक्रीडापक्षिकृजितमविच्छिन्नीकुर्वन्निति च गम्यते । स्फुटितानां विकसितानां कमलानामामोदेन परिमलेन सह या मैत्री संसर्गस्तेन कषायः सुरभिः ॥ “रागद्रव्ये कषायोऽस्त्री निर्यासे सौरभे रसे” इति यादवः ॥ अन्यत्र विमर्दगन्धीत्यर्थः ॥ “विमर्दोत्थे परिमलो गन्धे जनमनोहरे । आमोदः सोऽतिनिर्हारी” इत्यमरः ॥ अङ्गानुकूलो गात्रसुखस्पर्शः । अन्यत्र गाढालिङ्गनदत्तगात्रसंवाहन इत्यर्थः । भवभूतिना चोक्तम्- “अशिथिलपरिरम्भैर्दत्तसंवाहनानि” इति ॥ संवाह्यन्ते च सुरतश्रान्ताः प्रियैर्युवतयः । एतत्कविरेव वक्ष्यति- “सम्भोगान्ते मम समुचितो हस्तसंवाहनानाम्” इति ॥ शिप्रा नाम काचित्तत्रत्या नदी तस्या वातः शिप्रावातः । शिप्राग्रहणं शैत्यद्योतनार्थम् ॥ प्रार्थना सुरतस्य याच्ञा तत्र चाटु करोतीति तथोक्तः । पुनः सुरतार्थं प्रिय वचनप्रयोक्तेत्यर्थः ॥ कर्मण्यण्प्रत्ययः । प्रियतमो वल्लभ इव स्त्रीणां सुरतग्लानिं सम्भोगखेदं हरति नुदति । चाटूक्तिभिर्विस्मृतपूर्वरतिखेदाः स्त्रियः प्रियतमप्रार्थनां सफलयन्तीति भावः ॥ “प्रार्थनाचाटुकारः” इत्यत्र “खण्डितनायिकानुनीता” इति व्याख्याने सुरतग्लानिहरणं न सम्भवति । तस्याः पूर्वं सुरताभावात्पश्चात्तनसुरतग्लानिहरणं तु नेदानीन्तनकोपशमनार्थचाटुवचनसाध्यमित्युत्प्रेक्षैवोचिता विवेकिनाम् । “ज्ञातेऽन्यासङ्गविकृते खण्डितेर्ष्याकषायिता” इति दशरूपके ॥  
इतः परं प्रक्षिप्तमपि श्लोकत्रयं व्याख्यायते-  
हारांस्तारांस्तरलगुटिकान् कोटिशः शङ्खयुक्तीः  
शष्पश्यामान्मरकतमणीनुन्मयूखप्ररोहान् ।  
दृष्ट्वा यस्यां विपणिरचिताविद्रुमाणां च भङ्गान्  
संलक्ष्यन्ते सलिलनिधयस्तोयमात्रावशेषाः ॥  
हारानिति ॥ यस्यां विशालायां कोटिशो विपणिषु पण्यवीथिकासु ॥ “विपणिः पण्यवीथिका” इत्यमरः ॥ रचितान् प्रसारितान् ॥ इदं विशेषणं यथालिङ्गं सर्वत्र सम्बध्यते । ताराञ्छुद्धान् ॥ “तारो मुक्तादिसंशुद्धौ तरणे शुद्धमौक्तिके” इति विश्वः ॥ तरलगुटिकान्मध्यमणीभूतमहारत्नान् ॥ “तरलो हारमध्यगः” इत्यमरः ॥ “पिण्डे मणौ महारने गुटिका बद्धपारदे” इति शब्दार्णवे । हारान्मुक्तावलीः । तथा कोटिशः शङ्खांश्च शुक्तीश्च मुक्तास्फोटांश्च ॥ “मुक्तास्फोटः स्त्रियां शुक्तिः शङ्खः स्यात्कम्बुरस्त्रियाम्” इत्यमरः । शष्पं बालतृणं तद्वच्छ्यामान् ॥ “शष्पं बालतृणं घासो यवसं तृणमर्जुनम्” इत्यमरः ॥ उन्मयूखप्ररोहानुद्गतरम्याङ्कुरान्मरकतमणीन् गारुडरत्नानि । तथा विद्रुमाणां भङ्गान् प्रवालखण्डांश्च दृष्ट्वा सलिलनिधयः समुद्रास्तोयमात्रमवशेषो येषां ते तादृशाः संलक्ष्यन्ते । तथानुमीयन्त इत्यर्थः । रत्नाकरादप्यतिरिच्यते रत्नसम्पद्भिरिति भावः ॥   
प्रद्योतस्य प्रियदुहितरं वत्सराजोऽत्र जह्रे  
हैमं तालद्रुमवनमभूदत्र तस्यैव राज्ञः ।  
अत्रोद्भ्रान्तः किल नलगिरिः स्तम्भमुत्पाठ्य दर्पा-  
दित्यागन्तून् रमयति जनो यत्र बन्धूनभिज्ञः ॥  
प्रद्योतस्येति ॥ अत्र प्रदेशे वत्सराजो वत्सदेशाधीश्वर उदयनः । प्रद्योतस्य नामोज्जयिनीनायकस्य राज्ञः प्रियदुहितरं वासवदत्तां जह्रे जहार । अत्र स्थले तस्यैव राज्ञः प्रद्योतस्य हैमं सौवर्णं तालद्रुमवनमभूत् । अत्र नलगिरिर्नामेन्द्रदत्तस्तदीयो गजो दर्पान्मदात्स्तम्भमालानमुत्पाट्योद्धृत्योद्भ्रान्त उत्पत्य भ्रमणं कृतवान् । इतीत्थम्भूताभिः कथाभिरित्यर्थः । अभिज्ञः पूर्वोक्तकथाभिज्ञः कोविदो जन आगन्तून्देशान्तरादागतान् ॥ औणादिकस्तुन् प्रत्ययः । बन्धून्यत्र विशालायां रमयति विनोदयति ॥ अत्र भाविकालङ्कारः । तदुक्तम्- “अतीतानागते यत्र प्रत्यक्षत्वेन लक्षिते । अत्यद्भुतार्थकथनाद्भाविकं तदुदाहृतम् ॥” इति ॥  
पत्रश्यामा दिनकरयस्पर्धिनो यत्र वाहाः  
शैलोदग्रास्त्वमिव करिणो वृष्टिमन्तः प्रभेदात् ।  
योधाग्रण्यः प्रतिदशमुखं संयुगे तस्थिवांसः  
प्रत्यादिष्टाभरणरुचयश्चन्द्रहासत्रणाङ्कैः ॥  
पत्रेति ॥ हे जलद, यत्र विशालायां वाहा हयाः पत्रश्यामाः पलाशवर्णा अत एव दिनकरहयस्पर्धिनो वर्णतो वेगतश्च सूर्याश्वकल्पास्तथा शैलोदग्राः शैलवदुन्नताः करिणः प्रभेदान्मदस्रावाद्धेतोस्त्वमिव वृष्टिमन्तः । अग्रं नयन्तीत्यग्रण्यः ॥ “सत्सूद्विष-” (पा.३।२।६१) इत्यादिना क्विप् । “अग्रग्रामाभ्यां नयतेः” इति वक्तव्याण्णत्वम् ॥ योधानामग्रण्यो भटश्रेष्ठाः संयुगे युद्धे प्रतिदशमुखमभिरावणं तस्थिवांसः स्थितवन्तः । अत एव चन्द्रहासस्य रावणासेर्व्रणानि क्षतान्येवाङ्काश्चिह्नानि तैः ॥ “चन्द्रहासौ रावणासावसिमात्रेऽपि च क्वचित्” इति शाश्वतः ॥ प्रत्यादिष्टभरणरुचयः प्रतिषिद्धभूषणक्रान्ताः । शस्त्रप्रहारा एव वीराणां भूषणमिति भावः ॥ अत्रापि भाविकालङ्कारः ॥   
जालोद्गीणैरुपचितवपुः केशसंस्कार(४९)धूपै-  
र्बन्धुप्रीत्या भवनशिखिभिर्दत्तनृत्योपहारः(५०) ।  
हर्म्येष्वस्याः कुसुमसुरभिष्वध्वखेदं नयेथा(५१)  
लक्ष्मीं पश्यं(५२)ल्ललितवनितापादरागाङ्कितेषु ॥३२॥  
जालोद्गीर्णैरिति ॥ जालोद्गीर्णैर्गवाक्षमार्गनिर्गतैः । “जालं गवाक्ष आनाये जालके कपटे गणे” इति यादवः ॥ केशसंस्कारधूपैः । वनिताकेशवासनार्थैर्गन्धद्रव्यधूपैरित्यर्थः ॥ अत्र संस्कारधूपयोस्तादर्थेऽपि यूपदार्वादिवत्प्रकृतिविकारत्वाभावादश्वघासादिवत् षष्ठीसमासो न चतुर्थीसमासः ॥ उपचितवपुः परिपुष्टशरीरः । बन्धौ बन्धुरिति वा प्रीत्या भवनशिखिभिर्गृहमयूरैर्दत्तो नृत्यमेवोपहार उपायनं यस्मै स तथोक्तः ॥ “उपायनमुपग्राह्यमुपहारस्तथोपदा” इत्यमरः ॥ कुसुमैः सुरभिषु सुगन्धिषु । ललितवनिताः सुन्दरस्त्रियः ॥ “ललितं त्रिषु सुन्दरम्” इति शब्दार्णवे ॥ तासां पादरागेण लाक्षारसेनाङ्कितेषु चिह्नितेषु हर्म्येषु धनिकभवनेष्वस्या उज्जयिन्या लक्ष्मीं पश्यन्नध्वनाध्वगमनेन खेदं क्लेशं नयेथा अपनय ॥  
F.N.  
(४९.धूमैः.)  
(५०.नृत्तोपचारः.)  
(५१.अध्वखिन्नान्तरात्मा.)  
(५२.मुक्त्वा खेदम्, त्यक्त्वा खेदम्; रात्रिं नीत्वा.)  
भर्तुः कण्ठच्छविरिति गणैः सादरं वीक्ष्यमाणः(५३)  
पुण्यं यायास्त्रिभुवनगुरोर्धाम चण्डीश्वरस्य(५४) ।  
धूतोद्यानं कुवलयरजोगन्धिभिर्गन्धवत्या-  
स्तोयक्रीडानिरत(५५)युवतिस्नानतिक्तैर्मरुद्भिः ॥३३॥  
भर्तुरिति ॥ भर्तुः स्वामिनो नीलकण्ठस्य भगवतः कण्ठस्येव छविर्यस्यासौ कण्ठच्छविरिति हेतोर्गणैः प्रमथैः ॥ “गणस्तु गणनायां स्याद्गणेशे प्रमथे चये” इति शब्दार्णवे ॥ सादरं यथा तथा वीक्ष्यमाणः सन् । प्रियवस्तुसादृश्यादतिप्रियत्वं भवेदिति भावः । त्रयाणां भुवनानां समाहारस्त्रिभुवनम् ॥ “तद्धितार्थ-” (पा.२।१।५१) इत्यादिना समासः ॥ तस्य गुरोस्त्रैलोक्यनाथस्य चण्डीश्वरस्य कात्यायनीवल्लभस्य पुण्यं पावनं धाम महाकालाख्यं स्थानं याया गच्छ ॥ विध्यर्थे लिङ् ॥ श्रेयस्करत्वात्सर्वथा यातव्यमिति भावः ॥ उक्तं च स्कान्दे- “आकाशे तारकं लिङ्गं पाताले हाटकेश्वरम् । मर्त्यलोके महाकालं दृष्ट्वा काममवाप्नुयात् ॥” इति ॥ न केवलं मुक्तिस्थानमिदं किन्तु विलासस्थानमपीत्याह- धूतेति ॥ कुवलयरजोगन्धिभिरुत्पलपरागगन्धवद्भिस्तोयक्रीडासु निरतानामासक्तानां युवतीनां स्नानं स्स्नानीयं चन्दनादि ॥ करणे ल्युट् । “स्नानीयेऽभिषवे स्नानम्” इति यादवः ॥ तेन तिक्तैः सुरभिभिः ॥ “कटुतिक्तकषायास्तु सौरभे च प्रकीर्तिताः” इति हलायुधः ॥ सौगन्ध्यातिशयार्थं विशेषणद्वयम् । गन्धवत्या नाम नद्यास्तत्रत्याया मरुद्भिर्मारुतैर्धूतोद्यानं कम्पिताक्रीडमिति धाम्नो विशेषणम् ॥  
F.N.  
(५३.दृश्यमानः.)  
(५४.चण्डेश्वरस्य.)  
(५५.विरत.)  
अप्यन्यस्मिञ्जलधर महाकालमासाद्य काले  
स्थातव्यं ते नयनविषयं यावदत्येति(५६) भानुः ।  
कुर्वन् सन्ध्याबलिपटहतां शूलिनः श्लाघनीया-  
मामन्द्राणां(५७) फलमविकलं लप्स्यसे गर्जितानाम् ॥३४॥  
अपीति ॥ युग्मम् ॥ हे जलधर, महाकालं नाम पूर्वोक्तं चण्डीश्वरस्थानमन्यस्मिन् सन्ध्यातिरिक्तेऽपि काल आसाद्य प्राप्य ते तव स्थातव्यं त्वया स्थातव्यमित्यर्थः ॥ “कृत्यानां कर्तरि वा” (पा.२।३।७१) इति षष्ठी ॥ यावद्यावता कालेन भानुः सूर्यो नयनविषयं दृष्टिपथमत्येत्यतिक्रामति । अस्तमयकालपर्यन्तं स्थातव्यमित्यर्थः । यावदित्येतदवधारणार्थे । “यावत्तावच्च साकल्येऽवधौ मानेऽवधारणे” इत्यमरः ॥ किमर्थमत आह- कुर्वन्निति ॥ श्लाघनीयां प्रशस्यां शूलिनः शिवस्य सन्ध्यायां बलिः पूजा तत्र पटहतां कुर्वन् सम्पादयन्नामन्द्राणामीषद्गम्भीराणां गर्जितानामविकलमखण्डं फलम् लप्स्यसे प्राप्स्यसि ॥ लभेः कर्तरि लृट् ॥ महाकालनाथबलिपटहत्वेन विनियोगात्ते गर्जितसाफल्यं स्यादित्यर्थः ॥  
F.N.  
(५६.अभ्येति.)  
(५७.आमन्त्राणाम्; आमर्द्राणाम्.)  
पादन्यासैः(५८) क्वणितरशनास्तत्र लीलावधूतै  
रत्नच्छायाखचित(५९)वलिभिश्चामरैः क्लान्त(६०)हस्ताः ।  
वेश्यास्त्वत्तो नखपदसुखान् प्राप्य वर्षाग्रबिन्दू-  
नामोक्ष्यन्ते त्वयि मधुकरश्रेणिदीर्घान् कटाक्षान् ॥३५॥  
पादन्यासैरिति ॥ तत्र सन्ध्याकाले ॥ पादन्यासैश्चरणनिक्षेपैर्नृत्याङ्गैः क्वणिताः शब्दायमाना रशना यासां तास्तथोक्ताः ॥ क्वणतेरकर्मकत्वात् “गत्यर्थाकर्मक-” (पा.३।४।७२) इत्यादिना कर्तरि क्तः ॥ लीलया विलासेनावधूतैः कम्पितै रत्नानां कङ्कणमणीनां छायया कान्त्या खचिता रूषिता वलयश्चामरदण्डा येषां तैः ॥ “वलिश्चामरदण्डे च जराविश्लथचर्मणा” इति विश्वः ॥ चामरैर्वालव्यजनैः क्लान्तहस्ताः ॥ एतेन दैशिकं नृत्यं सूचितम् । तदुक्तं नृत्यसर्वस्वे- “खङ्गकन्दुकवस्त्रादिदण्डिकाचामरस्रजः । वीणां च धृत्वा यत्कुर्युनृत्यं तद्देशिकं भवेत् ॥” इति ॥ वेश्या महाकालनाथमुपेत्य नृत्यन्त्यो गणिकास्त्वत्तो नखपदेषु नखक्षतेषु सुखान् सुखकरान् ॥ “सुखहेतौ सुखे सुखम्” इति शब्दार्णवे ॥ वर्षस्याग्रबिन्दून् प्रथमबिन्दून् प्राप्य त्वयि मधुकरश्रेणिदीर्घान् कटाक्षानपाङ्गानामोक्ष्यन्ते । “परैरुपकृताः सन्तः सद्यः प्रत्युपकुर्वते” इति भावः । कामिनीदर्शनीयत्वलक्षणं शिवोपासनाफलं सद्यो लप्स्यस इति ध्वनिः ॥  
F.N.  
(५८.पादन्यास.)  
(५९.रचित.)  
(६०.कान्त.)  
पश्चादुच्चैर्भुजतरुवनं मण्डलेनाभिलीन:  
सान्ध्यं तेजः प्रतिनवजपापुष्परक्तं दधानः ।  
नृत्यारम्भे(६१) हर पशुपतेरानागाजिनेच्छां  
शान्तोद्वेगस्तिमितनयनं दृष्टभक्तिर्भवान्या ॥३६॥  
पश्चादिति ॥ पश्चात्सन्ध्याबल्यनन्तरं पशुपतेः शिवस्य नृत्यारम्भे ताण्डवप्रारम्भे प्रतिनवजपापुष्परक्तं प्रत्यग्रजपाकुसुमारुणं सन्ध्यायां भवं सान्ध्यं तेजो दधानः । उच्चैरुन्नतं भुजा एव तरवस्तेषां वनं मण्डलेन मण्डलाकारेणाभिलीनोऽभिव्याप्तः सन् ॥ कर्तरि क्तः । भवान्या भवपत्न्या ॥ “इन्द्रवरुणभवशर्वरुद्रमृडहिमारण्ययवयवनमातुलाचार्याणामानुक्” इति ङीष् । अानुगागमश्च ॥ शान्त उद्वेगो गजा जिनदर्शनभयं ययोस्ते अत एव स्तिमिते निश्चले नयने यस्मिन् कर्मणि तत्तथोक्तम् ॥ “उद्वेगस्वरिते क्लेशे भये मन्थरगामिनि” इति शब्दार्णवे ॥ भक्तिः पूज्येष्वनुरागः ॥ भावार्थे क्तिन् प्रत्ययः ॥ दृष्टा भक्तिर्यस्य स दृष्टभक्तिः सन् । पशुपतेरार्द्रं शोणितार्द्रं यन्नागाजिनं गजचर्म ॥ “अजिनं चर्म कृत्तिः स्त्री” इत्यमरः ॥ तत्रेच्छां हर निवर्तय । त्वमेव तत्स्थाने भवेत्यर्थः । गजासुरमर्दनानन्तरं भगवान्महादेवस्तदीयमार्द्राजिनं भुजमण्डलेन बिभ्रत्ताण्डवं चकारेति प्रसिद्धिः ॥ दृष्टभक्तिरिति कथं रूपसिद्धिः । दृष्टशब्दस्य “स्त्रियाः पुंवत्-” (पा.६।३।३४) इत्यादिना पुंवद्भावस्य दुर्घटत्वादपूरणीप्रियादिष्विति निषेधात् । भक्तिशब्दस्य प्रियादिषु पाठादिति । तदेतच्चोद्यं दृढभक्तिरिति शब्दमाश्रित्य प्रतिविहितं गणव्याख्याने दृढं भक्तिरस्येति नपुंसकं पूर्वपदम् । अदार्ढ्यनिवृत्तिपरत्वे दृढशब्दाल्लिङ्गविशेषस्यानुपकारित्वात्स्त्रीत्वमविवक्षितमिति ॥ भोजराजस्तु- “भक्तौ च कर्मसाधनायामित्यनेन सूत्रेण भज्यते सेव्यत इति कर्मार्थत्वे भवानीभक्तिरित्यादि भवति । भावसाधनायां तु स्थिरभक्तिर्भवान्यामित्यादि भवति” इत्याह । तदेतत्सर्वं सम्यग्विवेचितं रघुवंशसञ्जीविन्यां “दृढभक्तिरिति ज्येष्ठे” इत्य्रत्र । तस्माद्दुष्टभक्तिरित्यत्रापि मतभेदेन पूर्वपदस्य स्त्रीत्वेन नपुंसकत्वेन च रूपसिद्धिरस्तीति स्थितम् ॥  
F.N.  
(६१.नृत्तारम्भे.)  
इत्थं महाकालनाथस्य सेवाप्रकारमभिधाय पुनरपि नगरसञ्चारप्रकारमाह-   
गच्छन्तीनां रमणवसतिं योषितां तत्र नक्तं(६२)  
रुद्धालोके नरपतिपथे सूचिभेद्यैस्तमोभिः ।  
सौदामन्या कनकनिकषस्निग्धया(६३) दर्शयोर्वी  
तोयोत्सर्गस्तनितमुखरो(६४) मा स्म(६५) भूर्विक्लवास्ताः ॥३७॥  
गच्छन्तीनामिति ॥ तत्रोज्जयिन्यां नक्तं रात्रौ रमणवसतिं प्रियभवनं प्रति गच्छन्तीनां योषिताम् । अभिसारिकाणामित्यर्थः । सूचिभिर्भेद्यैः । अतिसान्द्रैरित्यर्थः । तमोभी रुद्धालोके निरुद्धदृष्टिप्रसारे नरपतिपथे राजमार्गे कनकस्य निकषो निकष्यत इति व्युत्पत्त्या निकष उपलगतरेखा तस्येव स्रिग्धं तेजो यस्यास्तया ॥ “स्निग्धं तु मसुणे सान्द्रे रम्ये क्लीबे च तेजसि” इति शब्दार्णवे ॥ सुदाम्नैाद्रिणैकदिक्सौदामनी विद्युत् ॥ “तेनैकदिक्” (पा.४।३।११२) इत्यण्प्रत्ययः । तयोर्वीं मार्गं दर्शय । किञ्च तोयोत्सर्गस्तनिताभ्यां वृष्टिगर्जिताभ्यां मुखरः शब्दायमानो मा स्म भूः । कुतः । ता योषितो विक्लवा भीरवः । ततो वृष्टिगर्जिते न कार्ये इत्यर्थः ॥ नात्र तोयोत्सर्गसहितं स्तनितमिति विग्रहः । विशिष्टस्येव केवलस्तनितस्याप्यनिष्टत्वात् । न च द्वन्द्व पक्षेऽल्पाच्तरपूर्वनिपातशास्त्रविरोधः “लक्षणहेत्वोः क्रियायाः” (पा.३।२।१२६) इति सूत्र एव विपरीतनिर्देशेन पूर्वनिपातशास्त्रस्यानित्यत्वज्ञापनादिति ॥  
F.N.  
(६२.रात्री.)  
(६३.छायया.)  
(६४.विमुख.)  
(६५.च.)  
तां कस्याञ्चिद्भवनवलभौ सुप्तपारावतायां  
नीत्वा रात्रिं चिरविलसनात्खिन्नविद्युत्कलत्रः ।  
दृष्टे सूर्ये पुनरपि भवान् वाहयेदध्वशेषं  
मन्दायन्ते न खलु सुहृदामभ्युपेतार्थकृत्याः ॥३८॥  
तामिति ॥ चिरं विलसनात्स्फुरणात्खिन्नं विद्युदेव कलत्रं यस्य स भवान् सुप्ताः पारावताः कलरवा यस्यां तस्याम् । विविक्तायामित्यर्थः ॥ “पारावतः कलरवः कपोतः” इत्यमरः ॥ जनसञ्चारस्तत्रासम्भावित एवेति भावः । कस्याञ्चिद्भवनवलभौ । गृहाच्छादनोपरिभाग इत्यर्थः । “आच्छादनं स्याद्वलभी गृहाणाम्” इति हलायुधः ॥ तां रात्रिं नीत्वा सूर्ये दृष्टे सति । उदिते सतीत्यर्थः । पुनरप्यध्वशेषं वाहयेत् । तथाहि सुहृदां मित्राणामभ्युपेतार्थस्याङ्गीकृतार्थस्य प्रयोजनस्य कृत्या क्रिया यैस्ते । अभ्युपेतसुहृदर्था इत्यर्थः ॥ सापेक्षत्वेऽपि गमकत्वात्समासः ॥ “कृत्या क्रियादेवतयोः कार्ये स्त्री कुपिते त्रिषु” इति यादवः ॥ “कृञः श च” (पा.३।३।१००) इति चकारात्क्यप् ॥ न मन्दायन्ते खलु न मन्दा भवन्ति हि । न विलम्ब इत्यर्थः ॥ “लोहितादिडाज्भ्यः क्यष्” इति क्यष् । “वा क्यषः” (पा.१।३।९०) इत्यात्मनेपदम् ॥  
तस्मिन् काले नयनसलिलं योषितां खण्डितानां  
शान्तिं नेयं प्रणयिभिरतो वर्त्म भानोस्त्यजाशु ।  
प्रालेयास्त्रं कमलवदना(६६)त्सोऽपि हर्तुं नलिन्याः  
प्रत्यावृत्तस्त्वयि कररुधि स्यादनल्पाभ्यसूयः ॥३९॥  
तस्मिन्निति ॥ तस्मिन् काले पूर्वोक्ते सूर्योदयकाले प्रणयिमिः प्रियतमैः खण्डितानां योषितां नायिकाविशेषाणाम् ॥ “ज्ञातेऽन्यासङ्गविकृते खण्डितेर्ष्याकषायिता” इति दशरूपके ॥ नयनसलिलं शान्तिं नेयं नेतव्यम् ॥ नयतिर्द्विकर्मकः ॥ अतो हेतोरभवेनोर्वर्त्माशु शीघ्रं त्यज । तस्यावरको मा भूरित्यर्थः ॥ विपक्षेऽनिष्टमाचष्टे- सोऽपि भानुः । नलान्यम्बुजानि यस्याः सन्तीति नलिनी पद्मिनी । “तृणेऽम्बुजे नलं ना तु राज्ञि नाले तु न स्त्रियाम्” इति शब्दार्णवे ॥ तस्याः स्वकान्तायाः कमलं स्वकुसुममेव वदनं तस्मात्प्रालेयं हिममेवास्रमश्रु हर्तुं शमयितुं प्रत्यावृत्तः प्रत्यागतः । नलिन्याश्च भर्तुर्भानोर्देशान्तरे नलिन्यन्तरगमनात्खण्डितात्वमित्याशयः । ततस्त्वयि । करानंशून् रुणद्धीति कररुत् । क्विप् । तस्मिन् कररुधि सति । हस्तरोधिनि सतीति च गम्यते ॥ “बलिहस्तांशवः कराः” इत्यमरः ॥ अनल्पाभ्यसूयोऽधिकविद्वेषः स्यात् । प्रायेणेच्छाविशेषविधाताद्वेषो रोषविशेषश्च कामिनां भवतीति भावः । किञ्च “आत्मानं चार्कमीशानं विष्णुं वा द्वेष्टि यो जनः । श्रेयांसि तस्य नश्यन्ति रौरवं च भवेद्ध्रुवम् ॥” इति निषेधात्कार्यहानिर्भविष्यतीति ध्वनिः ॥  
F.N.  
(६६.नयनात्.)  
गम्भीरायाः पयसि सरितश्चेतसीव प्रसन्ने  
छायात्मापि प्रकृतिसुभगो लप्स्यते ते प्रवेशम् ।  
तस्मादस्याः(६७) कुमुदविशदान्यर्हसि त्वं न धैर्या-  
मोघीकर्तुं चटुलशफरोद्वर्तनप्रेक्षितानि ॥४०॥  
गम्भीराया इति ॥ गम्भीरा नाम सरित् ॥ उदात्तनायिका च ध्वन्यते ॥ तस्याः प्रसन्नेऽनुरक्तत्वाद्दोषरहिते चेतसीव प्रसन्नेऽतिनिर्मले पयसि । प्रकृत्या स्वभावेनैव सुभगः सुन्दरः ॥ “सुन्दरेऽधिकभाग्ये च दुर्दिनेतरवासरे । तुरीयांशे श्रीमति च सुभगः” इति शब्दार्णवे ॥ ते तव छाया चासावात्मा च । सोऽपि प्रतिबिम्बशरीरं च प्रवेशं लप्स्यते । अपिशब्दात्प्रवेशमनिच्छोरपीति भावः । तस्माच्छायाद्वारापि प्रवेशावश्यम्भावित्वादस्या गम्भीरायाः । कुमुदवद्विशदानि धवलानि चटुलानि शीघ्राणि शफराणां मीनानामुद्वर्तनान्युल्लुण्ठनान्येव प्रेक्षितान्यवलोकनानि । “त्रिषु स्याच्चटुलं शीघ्रम्” इति विश्वः ॥ एतावदेव गम्भीराया अनुरागलिङ्गम् । धैर्याद्धार्ष्ट्यात् । वैयात्यादिति यावत् । मोघीकर्तुं विफलीकर्तुं नार्हसि । नानुरक्ता विपलब्धव्येत्यर्थः ॥ धूर्तलक्षणं तु- “क्लिश्नाति नित्यं गमितां कामिनीमित सुन्दरः। उपैत्यरक्तां यत्नेन रक्तां धूर्तो विमुञ्चति ॥” इति ॥  
F.N.  
(६७.तस्याः.)  
तस्याः किञ्चित्करधृतमिव प्राप्तवानीरशाखं  
नीत्वा(६८) नीलं सलिलवसनं मुक्तरोधोनितम्बम् ।  
प्रस्थानं ते कथमपि सखे लम्बमानस्य भावि  
ज्ञातास्वादो विवृतजघनां(६९) को विहातुं समर्थः ॥४१॥  
तस्या इति ॥ हे सखे, प्राप्ता वानीरशाखा वेतसशाखा येन तत्तथोक्तमत एव किञ्चिदीषत्करधृतं हस्तावलम्बितमिव स्थितम् । मुक्तस्त्यक्तो रोधस्तटमेव नितम्बः कटिर्येन तत्तथोक्तम् ॥ “नितम्ब: पश्चिमे श्रोणिभागेऽद्रिकटके कटौ” इति यादवः ॥ नीलं कृष्णवर्णं तस्या गम्भीरायाः सलिलमेव वसनं नीत्वापनीय ॥ प्रस्थानसमये प्रेयसीवसनग्रहणं विरहतापविनोदनार्थमिति प्रसिद्धम् ॥ लम्बमानस्य पीतसलिलभराल्लम्बमानस्य । अन्यत्र जघनारूढस्य । ते तव प्रस्थानं प्रयाणं कथमपि कृच्छ्रेण भावि । कृच्छ्रत्वे हेतुमाह- ज्ञातेति ॥ ज्ञातास्वादोऽनुभूतरसः कः पुमान्विवृतं प्रकटीकृतं जघनं कटिस्तत्पूर्वभागो वा यस्यास्ताम् ॥ “जघनं स्यात्कटौ पूर्वश्रोणिभागापरांशयोः” इति यादवः। विहातुं त्यक्तुं समर्थः । न कोऽपीत्यर्थः ॥  
F.N.  
(६८.हत्वा.)  
(६९.पुलिनजघनाम्.)  
त्वन्निष्यन्दोच्छ्वसितवसुधागन्धसम्पर्करम्यः(७०) स्रोतोरन्ध्रध्वनितसुभगं दन्तिभिः पीयमानः । नीचैास्यत्युपजिगमिषोर्देवपूर्वं गिरिं ते  
शीतो वायुः परिणमयिता काननोदुम्बराणाम् ॥४२॥  
त्वदिति ॥ त्वन्निष्यन्देन तव वृष्ट्योच्छ्वसिताया उपबृंहिताया वसुधाया भूमेर्गन्धस्य सम्पर्केण रम्यः । सुरभिरित्यर्थः । स्रोतःशब्देनेन्द्रियवाचिना तद्विशेषो घ्राणं लक्ष्यते । ‘”स्रोतोऽम्बुवेगेन्द्रियोः” इत्यमरः ॥ स्रोतोरन्ध्रेषु नासाग्रकुहरेषु यद्ध्वनितं शब्दस्तेन सुभगं यथा तथा दन्तिभिर्गजैः पीयमानः । वसुधागन्धलोभादाघ्रायमाण इत्यर्थः । अनेन मान्द्यमुच्यते । काननेषु वनेषूदुम्बराणां जन्तुफलानाम् “उदुम्बरोजन्तुफलो यज्ञाङ्गो हेमदुग्धकः” इत्यमरः ॥ परिणमयिता परिपाकयिता ॥ “मितां ह्रस्वः” (पा.६।४।९२) इति ह्रस्वः । शीतो वायुः । देवपूर्वं देवशब्दपूर्वं गिरिम् । देवगिरिमित्यर्थः । उपजिगमिषोरुपगन्तुमिच्छोः ॥ गमेः सन्नन्तादुप्रत्ययः ॥ ते तव नीचैः शनैर्वास्यति । त्वां वीजयिष्यतीत्यर्थः ॥ सम्बन्धमात्रविवक्षायां षष्ठी । “देवपूर्वं गिरिम्” इत्यत्र देवपूर्वत्वं गिरिशब्दस्य न तु सञ्ज्ञिनस्तदर्थस्येति सञ्ज्ञायाः सञ्ज्ञित्वाभावादवाच्यवचनं दोषमाहुरालङ्कारिकाः । तदुक्तमेकावल्याम्- “यद्वाच्यस्य वचनमवाच्यवचनं हि तत्” इति ॥ समाधानं तु देवशब्दविशेषितेन गिरिशब्देन शब्दपरेण मेघोपगमनयोग्यो देवगिरिर्लक्ष्यत इति कथञ्चित्सम्पाद्यम् ॥  
F.N.  
(७०.पुण्यः.)  
तत्र स्कन्दं नियत वसति पुष्पमेधीकृतात्मा  
पुष्पासारैः स्नपयतु भवान् व्योमगङ्गाजलार्द्रैः । रक्षाहेतोर्नवशशिभृता वासवीनां चमूना(७१)-  
मत्यादित्यं हुतवहमुखे सम्भृतं तद्धि तेजः ॥४३॥  
तत्रेति ॥ तत्र देवगिरौ नियता वसतिर्यस्य तम् । नित्यसन्निहितमित्यर्थः ॥ पुरा किल तारकाख्यासुरविजयसन्तुष्टः सुरप्रार्थनावशाद्भगवान् भवानीनन्दनः स्कन्दो नित्यमहमिह सह शिवाभ्यां वसामीत्युक्त्वा तत्र वसतीति प्रसिद्धिः ॥ स्कन्दं कुमारं स्वामिनम् । पुष्पाणां मेघः पुष्पमेघः । पुष्पमेघीकृतात्मा कामरूपत्वात्पुष्पवर्षकमेघीकृतविग्रहः सन्व्योमगङ्गाजलार्द्रैः । पुष्पसारैः पुष्पसम्पातै । “धारासम्पात आसारः” इत्यमरः ॥ भवान् स्वयमेव स्नपयत्वभिषिञ्चतु । स्वयम्पूजाया उत्तमत्वादिति भावः ॥ तथा च शम्भुरहस्ये- “स्वयं यजति चेद्देवमुत्तमा सोदरात्मजैः । मध्यमा या यजेद्भृत्यैरधमा याजनक्रिया ॥” इति । स्कन्दस्य पूज्यत्वसमर्थनेनार्थेनार्थान्तरं न्यस्यति- रक्षेति ॥ तत् भगवान् स्कन्द इत्यर्थः । विधेयप्राधान्यान्नपुंसकनिर्देशः ॥ वासवस्येति वासव्यः । “तस्येदम्” (पा.४।३।१२०) इत्यण् । तासां वासवीनामैन्द्रीणां चमूनां सेनानां रक्षाहेतो रक्षायाः कारणेन । रक्षार्थमित्यर्थः ॥ “षष्ठी हेतुप्रयोगे” (पा.२।३।२६) इति षष्ठी ॥ नवशशिभृता भगवता चन्द्रशेखरेण । वहतीति वहः ॥ पचाद्यच् ॥ हुतस्य वहो हुतवहो वह्निस्तस्य मुखे सम्भृतं सञ्चितम् । आदित्यमतिक्रान्तमत्यादित्यम् ॥ “अत्यादयः क्रान्ताद्यर्थे द्वितीयया” इति समासः । तेजो हि साक्षाद्भगवतो हरस्यैव मूर्त्यन्तरमित्यर्थः । अतः पूज्यमिति भावः । मुखग्रहणं तु शुद्धत्वसूचनार्थम् । तदुक्तं शम्भुरहस्ये- “गवां पश्चाद्द्विजस्याद्रियोगिनां हृत्कवेर्वचः । परं शुचितमं विद्यान्मुखं स्त्रीवह्निवाजिनाम् ॥” इति ॥  
F.N.  
(७१.वसूनाम्.)  
ज्योतिर्लेखावलयि गलितं यस्य बर्हं भवानी  
पुत्रप्रेम्णा(७२) कुवलयदल(७३)प्रापि कर्णे करोति ।  
धौतापाङ्गं हरशशिरुचा पावके(७४)स्तं मयूरं पश्चादद्रिग्रहणगुरुभिर्गर्जितैर्नर्तयेथाः ॥४४॥  
ज्योतिरिति ॥ ज्योतिषस्तेजसो लेखा राजयस्तासां वलयं मण्डलं यस्यास्तीति तथोक्तम् । गलितं भ्रष्टम् । न तु लौल्यात्वयं छिन्नमिति भावः । यस्य मयूरस्य बर्हं पिच्छम् । “पिच्छबर्हे नपुंसके” इत्यमरः ॥ भवानी गौरी । पुत्रप्रेम्णा पुत्रस्नेहेन कुवलयस्य दलं पत्रं तत्प्रापि तद्योगि यथा तथा कर्णे करोति । दलेन सह धारयतीत्यर्थः । यद्वा कुवलयस्य दलप्रापि दलभाजि दलार्हे कर्णे करोति । क्विबन्तात्सप्तमी ॥ दलं परिहृत्य तत्स्थाने बर्हं धत्त इत्यर्थः ॥ नाथस्तु “कुवलयदलक्षेपि” इति पाठमनुसृत्य “क्षेपो निन्दापसारणं वा” इति व्याख्यातवान् ॥ हरशशिरुचा हरशिरश्चन्द्रिकया धौतापाङ्गं स्वतोऽपि शौक्ल्यादतिधवलितनेत्रान्तम् । “अपाङ्गौ नेत्रयोरन्तौ” इत्यमरः ॥ पावकस्याग्नेरपत्यं पावकिः स्कन्दः ॥ “अत इन्” (पा.४।१।९५) इति इञ् ॥ यस्य तं पूर्वोक्तं मयूरं पश्चात्पुष्पाभिषेचनानन्तरमद्रेर्देवगिरेः कर्तुः ॥ ग्रहणेन गुहासङ्क्रमणेन गुरुभिः । प्रतिध्वानमहद्भिरित्यर्थः । गर्जितैर्नर्तयेथा नृत्यं कारय । मार्दङ्गिकभावेन भगवन्तं कुमारमुपास्स्वेति भावः ॥ “नर्तयेथाः” इत्यत्र “अणावकर्मकाच्चित्तवत्कर्तृकात्” (पा.१।३।८८) इत्यात्मनेपदापवादः । “निगरणचलनार्थेभ्यश्च” (पा.१।३।८७) इति परस्मैपदं न भवति तस्य “न पादम्याङ्यमाङ्यसपरिमुहरुचिनृतिवदवसः” (पा.१।३।८९) इति प्रतिषेधात् ॥  
F.N.  
(७२.प्रीत्या.)  
(७३.पद.)  
(७४.आप्यायतेः.)  
आराध्यैनं शरवणभवं देवमुल्लचिताध्वा सिद्धद्वन्द्वैर्जलकणभयाद्वीणिभिर्मुक्तमार्गः(७५) ।  
व्यालम्बेथाः सुरभितनयालम्भजां मानयिष्यन्  
स्रोतोमूर्त्या शुवि परिणतां रन्तिदेवस्य कीर्तिम् ॥४५॥  
आराध्येति ॥ एवं पूर्वोक्तं शरा बाणतृणानि ॥ “शरो बाणे बाणतृणे” इति शब्दार्णवे ॥ तेषां वनं शरवणम् ॥ “प्रनिरन्तः शरे-” (पा.८।४।५) इत्यादिना णत्वम् ॥ तत्र भवो जन्म यस्य तं शरवणभवम् ॥ “अव्यर्ज्यो बहुव्रीहिर्व्यधिकरणो जन्माधुत्तरपदः” इति वामनः । अवर्ज्योऽगतिकत्वादाश्रयणीय इत्यर्थः ॥ देवं स्कन्दम् ॥ “शरजन्मा षडाननः” इत्यमरः ॥ आराध्योपास्य वीणिभिर्वीणावद्भिः ॥ व्रीह्यादित्वादिनिः ॥ सिद्धद्वन्द्वैः सिद्धमिथुनैः । भगवन्तं स्कन्दमुपवीणयितुमागतैरिति भावः । जलकणभयात् । जलसेकस्य वीणाक्वणनप्रतिबन्धकत्वादिति भावः । मुक्तमार्गस्त्यक्तवर्मा सन्नुल्लङ्घिताध्वा । कियन्तमध्वानं गत इत्यर्थः । सुरभितनयानां गवामालम्भेन सञ्ज्ञपनेन जायत इति तथोक्ताम् । भुवि लोके स्रोतोमूर्त्या प्रवाहरूपेण परिणतां रूपविशेषमापन्नां रन्तिदेवस्य दशपुरपतेर्महाराजस्य कीर्तिम् । चर्मण्वत्याख्यां नदीमित्यर्थः । मानयिष्यन् सत्कारयिष्यन् व्यालम्बेथाः । आलम्ब्यावतरेरित्यर्थः । पुरा किल राज्ञो रन्तिदेवस्य गवालम्भेष्वेकत्र सम्भृताद्रक्तनिष्यन्दाचर्मराशेः काचिन्नदी सस्यन्दे । सा चर्मण्वतीत्याख्यायत इति ॥  
F.N.  
(७५.दत्तमार्गः, दत्तवर्त्मा.)  
त्वय्यादातुं जलमवनते शार्ङ्गिणो वर्णचौरे  
तस्याः सिन्धोः पृथुमपि तनुं दूरभावात्प्रवाहम् ।  
प्रेक्षिष्यन्ते गगनगतयो नून(७६)मावर्ज्य दृष्टी-  
रेकं मुक्तागुणमिव भुवः स्थूलमध्येन्द्रनीलम् ॥४६॥  
त्वयीति । शार्ङ्गिणः कृष्णस्य वर्णस्य कान्तेश्चौरे वर्णचौरे । तत्तुल्यवर्ण इत्यर्थः । त्वयि जलमादातुमवनते सति पृथुमपि दूरत्वात्तनुं सूक्ष्मतया प्रतीयमानं तस्याः सिन्धोश्चर्मण्वत्याख्यायाः प्रवाहम् । गगने गतिर्येषां ते गगनगतयः खेचराः सिद्धगन्धर्वादयः ॥ अयमपि बहुव्रीहिः पूर्ववज्जन्माद्युत्तरपदेषु द्रष्टव्यः ॥ नूनं सत्यं दृष्टीरावर्ज्ज्य नियम्यैकमेकयष्टिकं स्थूलो महान्मध्यो मध्यमणीभूत इन्द्रनीलो यस्य तं भुवो भूमेर्मुक्तागुणं मुक्ताहारमिव प्रेक्षिष्यन्ते ॥ अत्रात्यन्तनीलमेघसङ्गतस्य प्रवाहस्य भूकण्ठमुक्तागुणत्वेनोत्प्रेक्षणादुत्प्रेक्षैवेयमितीवशब्देन व्यज्यते। निरुक्तकारस्तु “तत्र तत्रोपमा यत्र इवशब्दस्य दर्शनम्” इतीवशब्ददर्शनादत्राप्युपमैवेति बभ्राम ॥  
F.N.  
(७६.दूरम्.)  
तामुत्तीर्य व्रज परिचितभ्रूलताविभ्रमाणां पक्ष्मोत्क्षेपादुपरिविलसत्कृष्णशारप्रभाणाम् । कुन्दक्षेपानुगमधुकरश्रीमु(७७)षामात्मबिम्बं पात्रीकुर्वन्दशपुरवधूनेत्रकौतूहलानाम् ॥४७॥  
तामिति ॥ तां चर्मण्वतीमुत्तीर्य भ्रुवो लता इव भूलताः ॥ उपमितसमासः ॥ तासां विभ्रमा विकासाः परिचिताः क्लृप्ता येषु तेषां पक्ष्माणि नेत्रलोमानि ॥ “पक्ष्म सूत्रे च सूक्ष्मांशे किञ्जल्के नेत्र लोमनि” इति विश्वः ॥ तेषामुत्क्षेपादुन्नमनाद्धेतोः । कृष्णाश्च ताः शाराश्च कृष्णशारा नीलशबलाः ॥ “वर्णो वर्णेन” (पा.२।१।६९) इति समासः ॥ “कृष्णरक्तसिताः शाराः” इति यादवः ॥ ततश्च शारशब्दादेव सिद्धे कार्ष्ण्ये पुनः कृष्णपदोपादानं कार्ष्ण्यप्राधान्यार्थम् । रक्तत्वं तु न विवक्षितमुपमानानुसारात्तस्स स्वाभाविकस्य स्वीनत्रेषु सामुद्रिकविरोधादितरस्यामसङ्गात् । कचिद्भावकथनं तूपपत्तिविषयम् ॥ उपरि विलसन्तः कृष्णशाराः प्रभा येषां तेषाम् । कुन्दानि माध्यकुसुमानि ॥ “माध्यं कुन्दम्” इत्यमरः ॥ तेषां क्षेप इतस्ततश्चलनं तस्यानुगा अनुसारिणो ये मधुकरास्तेषां श्रियं मुष्णन्तीति तथोक्तानाम् । क्षिप्यमाणकुन्दानुविधायिमधुकरकल्पानामित्यर्थः । दशपुरं रन्तिदेवस्य नगरं तस्य वध्वः स्त्रियः ॥ “वधूर्जाया स्नुषा स्त्री च” इत्यमरः ॥ तासां नेत्रकौतूहलानां नेत्राभिलाषाणाम् । साभिलाषदृष्टीनामित्यर्थः । आत्मबिम्बं स्वमूर्तिं पात्रीकुर्वन् विषयीकुर्वन् व्रज गच्छ ॥  
F.N.  
(७७.युषाम्.)  
ब्रह्मावर्तं जनपदमथ(७८) च्छायया गाहमानः  
क्षेत्रं क्षत्रप्रधनपिशुनं कौरवं तद्भुजेथाः।  
राजन्यानां सितशरशतैर्यत्र गाण्डीवधन्वा  
धारापातैस्त्वमिव कमलान्यभ्यवर्ष(७९)न्मुखानि ॥४८॥  
ब्रह्मावर्तमिति ॥ अथानन्तरं ब्रह्मावर्तं नाम जनपदं देशम् ॥ अत्र मनुः- “सरस्वतीदृषद्वत्योर्देवनद्योर्यदन्तरम् । तं देवनिर्मितं देशं ब्रह्मावर्तं प्रचक्षते ॥” इति ॥ छाययानातपमण्डलेन गाहमानः प्रविशन्न तु स्वरूपेण । “पीठक्षेत्राश्रमादीनि परिवृत्यान्यतो व्रजेत्” इति वचनात् । क्षत्रप्रधनपिशुनम् । अद्यापि शिरःकपालादिमत्तया कुरुपाण्डवयुद्धसूचकमित्यर्थः ॥ “युद्धमायोधनं जन्यं प्रधनं प्रविदारणम्” इत्यमरः ॥ तत्प्रसिद्धं कुरूणामिदं कौरवं क्षेत्रं भजेथाः । कुरुक्षेत्रं व्रजेत्यर्थः । यत्र कुरुक्षेत्रे गाण्ड्यस्यास्तीति गाण्डीवं धनुर्विशेषः । “गाण्ड्यजगात्सञ्ज्ञायाम्” (पा.५।२।११०) इति मत्वर्थीयो वप्रत्ययः ॥ “कपिध्वजस्य गाण्डीवगाण्डिवौ पुन्नपुंसकौ” इत्यमरः ॥ तद्धनुर्यस्य स गाण्डीवधन्वार्जुनः ॥ “वा सञ्ज्ञायाम्” (पा.५।४।१३३) इत्यनङादेशः ॥ सितशरशतैर्निशितबाणसहस्रै राजन्यानां राज्ञां मुखानि धाराणामुदकधाराणां पातैः कमलानि त्वमिवाभ्यवर्षदभिमुखं वृष्टवान् । शरवर्षेण शिरांसि चिच्छेदेत्यर्थः ॥  
F.N.  
(७८.अधः; अदुः.)  
(७९.अभ्यषिश्चत्.)  
हित्वा(८०) हालामभिमतरसां रेवतीलोचनाङ्कां  
बन्धुप्रीत्या समरविमुखो लाङ्गली याः सिषेवे ।  
कृत्वा तासामभिगम(८१)मपां सौम्य सारस्वतीना-  
मन्तः शुद्धस्त्वमपि भविता वर्णमात्रेण कृष्णः ॥४९॥  
हित्वेति ॥ बन्धुप्रीत्या कुरुपाण्डवस्नेहेन ॥ न तु भयेन । समरविमुखो युद्धनिःस्पृहः । लाङ्गलमस्यास्तीति लाङ्गली हलधरः । अभिमतरसामभीष्टस्वादां तथा रेवत्याः स्वप्रियाया लोचने एवाङ्कः प्रतिबिम्बितत्वाचिह्नं यस्यास्तां हालां सुराम् ॥ “सुरा हलिप्रिया हाला” इत्यमरः ॥ “अभिप्रयुक्तं देशभाषापदमित्यत्र सूत्रे हालेति देशभाषापदमप्यतीव कविप्रयोगात्साधु” इत्युदाजहार वामनः ॥ हित्वा त्यक्त्वा । दुस्त्यजामपीति भावः । याः । सारस्वतीरपः सिषेवे । हे सौम्य सुभग, वं तासां सरस्वत्या नद्या इमाः सारस्वत्यस्तासामभिगमं सेवां कृत्वान्तेऽन्तरात्मनि शुद्धो निर्मलो निर्दोषो भविता ॥ “ण्वुल्तृचौ” (पा.३।१।१३३) इति तृच् ॥ अपि सद्य एव पूतो भविष्यसीत्यर्थः ॥ “वर्तमानसामीप्ये वर्तमानवद्वा” (पा.३।३।१३१) इति वर्तमानप्रत्ययः ॥ वर्णमात्रेण वर्णेनैव कृष्णः श्यामः । न तु पापेनेत्यर्थः । अन्तःशुद्धिरेव सम्पाद्या न तु बाह्या । बहिःशुद्धोऽपि सुतवधप्रायश्चित्तार्थं सारस्वतसलिलसेवी तत्र भगवान् बलभद्र एव निदर्शनम् । अतो भवतापि सरस्वती सर्वथा सेवितव्येति भावः ॥  
F.N.  
(८०.भूत्वा; कृत्वा; छित्त्वा.)  
(८१.अधिगमम्.)  
तस्माद्गच्छेरनुकनखलं शैलराजावतीर्णां  
जह्नोः कन्यां सगरतनयस्वर्गसोपानपङ्क्तिम् । गौरीवक्त्रभ्रुकुटिरचनां या विहस्येव(८२) फेनैः  
शम्भोः केशग्रहणमकरोदिन्दुलग्नोर्मिहस्ता ॥५०॥  
तस्मादिति ॥ तस्मात्कुरुक्षेत्रात्कनखलस्याद्रेः समीपेऽनुकनखलम् ॥ “अनुर्यत्समया” (पा.२।१।१५) इत्यव्ययीभावः ॥ शैलराजाद्धिमवतोऽवतीर्णां सगरतनयानां स्वर्गसोपानपङ्क्तिम् । स्वर्गप्राप्तिसाधनभूतामित्यर्थः । जह्नोर्नाम राज्ञः कन्यां जाह्नवीं गच्छेर्गच्छ । विध्यर्थे लिङ् ॥ या जाह्नवी गौर्या वक्त्रे या भ्रुकुटिरचना सापत्न्यरोषाद्भ्रूङ्गकरणं तां फेनैर्विहस्यावहस्येव ॥ धावल्यात्फेनानां हासत्वेनोत्प्रेक्षा । इन्दौ शिरोमाणिक्यभूते लग्ना ऊर्मय एव हस्ता यस्याः सेन्दुलग्नोर्मिहस्ता सती शम्भोः केशग्रहणमकरोत् । यथा काचित्प्रौढा नायिका सपनीमसहमाना स्वावाल्लभ्यं प्रकटयन्ती स्वभर्तारं सह शिरोरत्नेन केशेष्वाकर्षति तद्वदिति भावः ॥ इदं च पुरा किल भगीरथ प्रार्थनया भगवतीं गगनपथात्पतन्तीं गङ्गां गङ्गाधरो जटाजूटेन जग्राहेति कथामुपजीव्योक्तम् ॥  
F.N.  
(८२.एव; उच्च.)  
तस्याः पातुं सुरगज इव व्योम्नि पश्चार्धलम्बी(८३)  
त्वं चेदच्छस्फटिकविशदं तर्कयेस्तिर्यगम्भः ।  
संसर्पन्त्या(८४) सपदि भवतः स्रोतसि च्छाययासौ(८५) स्यादस्थानोपगत(८६)यमुनासङ्गमेवा(८७)भिरामा ॥५१॥  
तस्या इति ॥ सुरगज इव कश्चिद्दिग्गज इव व्योम्नि पश्चादर्धं पश्चार्धम् । पश्चिमार्धमित्यर्थः ॥ पृषोदरादित्वास्साधुः ॥ तेन लम्बत इति पश्चार्धलम्बी सन् पश्चार्धभागेन व्योम्नि स्थित्वा । पूर्वार्धेन जलोन्मुख इत्यर्थः । अच्छस्फटिकविशदं निर्मलस्फटिकावदातं तस्या गङ्गाया अम्भस्तिर्यक्तिरश्चीनं यथा तथा पातुं त्वं तर्कयेर्विचारयेश्चेत् । सपदि स्रोतसि प्रवाहे संसर्पन्त्या सङ्क्रामन्त्या भवतश्छायया प्रतिबिम्बेनासौ गङ्गा अस्थाने प्रयागादन्यत्रोपगतः प्राप्तो यमुनासङ्गमो यया सा तथाभूतेवाभिरामा स्यात् ॥  
F.N.  
(८३.पूर्वाधलम्बी.)  
(८४.सन्तर्प्यन्त्या.)  
(८५.सा.)  
(८६.उपनत.)  
(८७.सङ्गमेन.)  
आसीनानां सुरभितशिलं नाभिगन्धैर्मृगाणां  
तस्या एव प्रभवमचलं प्राप्य गौरं तुषारैः ।  
वक्ष्यस्यध्वश्रमविनयने तस्य शृङ्गे निषण्णः  
शोभां शुभ्र(८८)त्रिनयनवृषोत्खातपङ्कोपमेयाम् ॥५२॥  
आसीनानामिति ॥ आसीनानामुपविष्टानां मृगाणां कस्तूरिकामृगाणाम् ॥ अन्यथा नाभिगन्धानुपपत्तेः ॥ नाभिगन्धैः कस्तूरागन्धैस्तेषां तदुद्भवत्वात् । अत एव मृगनाभिसञ्ज्ञा च ॥ “मृगनाभिर्मृगमदः कस्तूरी च” इत्यमरः ॥ अथवा नाभयः कस्तूर्यः ॥ “नाभिः प्रधाने कस्तूरीमदे च क्वचिदीरितः” इति विश्वः ॥ तासां गन्धैः सुरभीकृताः सुरभीकृताः शिला यस्य तं तस्या गङ्गाया एव प्रभवत्यस्मादिति प्रभवः कारणम् । तुषारैर्गौरं सितम् ॥ “अवदातः सितो गौरः” इत्यमरः ॥ अचलं प्राप्य । विनीयतेऽनेनेति विनयनम् ॥ करणे ल्युट् ॥ अध्वश्रमस्य विनयनेऽपनोदके तस्य हिमाद्रेः शृङ्गे निषण्णः सन् । शुभ्रो यस्त्रिनयनस्य त्र्यम्बकस्य वृषो वृषभः । “सुकृते वृषभे वृषः” इत्यमरः ॥ तेनोत्खातेन विदारितेन पङ्केन सहोपमेयामुपमातुमर्हां शोभां वक्ष्यसि वोढासि । वहतेर्लृट् ॥ “त्रिनयन-” इत्यत्र ” पूर्वपदात्सञ्ज्ञायामगः” (पा.८।४।३) इति णत्वं न भवति “क्षुभ्नादिपु च” (पा.८।४।३९) इति निषेधात् ॥ तस्याः प्रभवमित्यादिना हिमाद्रौ मेघस्य वैवाहिको गृहविहारो ध्वन्यते ॥  
F.N.  
(८८.शुभ्राम्; रम्याम्.)  
तं चेद्वायौ सरति सरलस्कन्धसङ्घट्टजन्मा  
बाधेतोल्काक्षपितचमरीबालभारो दवाग्रिः ।  
अर्हस्येनं शमयितुमलं वारिधारासहस्रै-  
रापन्नार्तिप्रशमनफलाः सम्पदो ह्युत्तमानाम् ॥५३॥  
तमिति । वायौ वनवाते सरति वाति सति सरलानां देवदारुद्रुमाणां स्कन्धाः प्रदेशविशेषाः ॥ “अस्त्री प्रकाण्डः स्कन्धः स्यान्मूला- लाच्छाखावधेस्तरोः” इत्यमरः ॥ तेषां सङ्घट्टनेन सङ्घर्षणेन जन्म यस्य स तथोक्तः ॥ जन्मोत्तरपदत्वाद्व्यधिकरणोऽपि बहुव्रीहिः साधुरित्युक्तम् ॥ उल्काभिः स्फुलिङ्गैः क्षपिता निर्दग्धाश्चमरीणां बालभाराः केशसमूहा येन । दव एवाग्निर्दवा मिर्वनवह्निः । “वने च वनवह्नौ च दवो दाव इतीष्यते” इति यादवः ॥ तं हिमाद्रिं बाधेत चेत्पीडयेद्यदि । एवं दवाग्निं वारिधारासहस्रैः शरमयितुमर्हसि ॥ युक्तं चैतदित्याह- उत्तमानां महतां सम्पदः समृद्धय आपन्नानामार्तानामार्तिप्रशमनमापन्निवारणमेव फलं प्रयोजनं यासां तास्तथोक्ता हि । अतो हिमाचलस्य दावानलस्त्वया शमयितव्य इति भावः ॥   
ये संरम्भोत्पतनरभसाः(८९) स्वाङ्गभङ्गाय(९०) तस्मिन्  
मुक्ताध्वानं सपदि(९१) शरभा लड्घयेयुभेवन्तम्(९२) ।  
तान् कुर्वीथास्तुमुलकरकावृष्टिपाता(९३)वकीर्णान्  
के वा न स्युः परिभवपदं निष्फलारम्भयत्नाः ॥५४॥   
य इति ॥ तस्मिन् हिमाद्रौ संरम्भः कोपः ॥ “संरम्भः सङ्क्रमे कोपे” इति शब्दार्णवे ॥ तेनोत्पतन उत्प्लवने रमसो वेगो येषां ते तथोक्ताः ॥ “रभसो वेगहर्षयोः” इत्यमरः ॥ ये शरभा अष्टापदमृगविशेषाः ॥ “शरभः शलभे चाष्टापदे प्रोक्तो मृगान्तरे” इति विश्वः ॥ मुक्तोऽध्वा शरभोत्प्लवनमार्गो येन तं भवन्तं सपदि स्वाङ्गभङ्गाय लङ्घयेयुः सम्भावनायां लिङ् ॥ भवतोऽतिदूरत्वात्स्वाङ्गभङ्गातिरिक्तं फलं नास्ति लङ्घनस्येत्यर्थः । ताञ्शरभांस्तुमुलाः सङ्कुलाः करका वर्षोपलाः ॥ “वर्षोपलस्तु करका” इत्यमरः ॥ तासां वृष्टिस्तस्याः पातेनावकीर्णान् विक्षिप्तान् कुर्वीथाः कुरुष्व ॥ विध्यर्थे लिङ् ॥ क्षुद्रोऽप्यधिक्षिपन् प्रतिपक्षः सद्यः प्रतिक्षेप्तव्य इति भावः । तथाहि । आरभ्यन्त इत्यारम्भाः कर्माणि तेषु यत्न उद्योगः स निष्फलो येषां तथोक्ताः । निष्फलकर्मोपक्रमा इत्यर्थः । अतः के वा परिभवपदं तिरस्कारपदं न स्युर्न भवन्ति । सर्व एव भवन्तीत्यर्थः ॥ यदत्र “घनोपलस्तु करके” इति यादववचनात्करकशब्दस्य नियतपुंलिङ्गताभिप्रायेण “करकाणामवृष्टिः” इति केषाञ्चिद्व्याख्यानं तदन्ये नानुमन्यन्ते । “वर्षोपलस्तु करका” इत्यमरवचनव्याख्याने क्षीरस्वामिना “कमण्डलौ च करकः सुगते च विनायकः” इति नानार्थे पुंस्यपि वक्ष्यतीति वदतोभयलिङ्गताप्रकाशनात् । यादवस्य तु पुंलिङ्गताविधाने तात्पर्यं न तु स्त्रीलिङ्गतानिषेध इति न तद्विरोधोऽपि । “करकस्तु करङ्के स्याद्दाडिमे च कमण्डलौ । पक्षिभेदे करे चापि करका च घनोपले” इति विश्वप्रकाशवचने तूभयलिङ्गता व्यक्तैवेति न कुत्रापि विरोधवार्ता । अत एव रुद्रः- “वर्षोपलस्तु करका करकोऽपि च दृश्यते” इति ॥  
F.N.  
(८९.त्वां मुक्तध्वनिमसहनाः.)  
(९०.कायभङ्गाय.)  
(९१.दर्पोत्सेकादुपरि.)  
(९२.लक्ङ्घयिष्यन्त्यलङ्घ्यम्.)  
(९३.हासा.)  
तत्र व्यक्तं दृषदि चरणन्यासमर्धेन्दुमौलेः  
शश्वत् सिद्धैरुपचित(९४)बलिं भक्तिनम्रः परीयाः ।  
यस्मिन्दृष्टे करणविगमादूर्ध्व(९५)मुद्धूतपापाः  
सङ्कल्पन्ते(९६) स्थिरगणपदप्राप्तये श्रद्दधानाः ॥५५॥  
तत्रेति ॥ तत्र हिमाद्रौ दृपदि कस्याञ्चिच्छिलायां व्यक्तं प्रकटं शश्वत्सदा सिद्धैर्योगिभिः ॥ “सिद्धिनिष्पतियोगयोः” इति विश्वः ॥ उपचितबलिं रचितपूजाविधिम् ॥ “बलिः पूजोपहारयोः” इति यादवः ॥ अर्धश्चासाविन्दुश्चेत्यर्धेन्दुः ॥ “अर्धः खण्डे समेंऽशके” इति विश्वः ॥ स मौलौ यस्य तस्येश्वरस्य चरणन्यासं पादविन्यासम् । भक्तिः पूज्येष्वनुरागस्तया नम्रः सन् परीयाः प्रदक्षिणं कुरु ॥ परिपूर्वादिणो लिङ् ॥ यस्मिन् पादन्यासे दृष्टे सत्युद्भूतपापा निरस्तकल्मषाः सन्तः श्रद्दधाना विश्वसन्तः पुरुषा । श्रद्धा विश्वासः । आस्तिक्यबुद्धिरिति यावत् ॥ “श्रदन्तरोरुपसर्गवद्वृत्तिर्क्तव्या” इति श्रत्पूर्वाद्दधातेः शानच् ॥ करणस्य क्षेत्रस्य विगमादूर्ध्वे देहत्यागानन्तरम् ॥ “करणं साधकतमं क्षेत्रगात्रेन्द्रियेषु च” इत्यमरः ॥ स्थिरं शाश्वतं गणानां प्रमथानां पदं स्थानम् ॥ “गणाः प्रमथसङ्ख्यौघाः” इति वैजयन्ती ॥ तस्य प्राप्तये सङ्कल्पन्ते समर्था भवन्ति ॥ क्लृपेः पर्याप्तिवचनस्यालमर्थत्वात्तद्योगे “नमःस्वस्ति-” (पा.२।३।१६) इत्यादिना चतुर्थी ॥ “अलमिति पर्याप्त्यर्थग्रहणम्” इति भाष्यकारः ॥ “अव्यक्तं व्यञ्जयामास शिवः श्रीचरणद्वयम् ॥ हिमाद्रौ शाम्भवादीनां सिद्धये सर्वकर्मणाम् ॥ दृष्ट्वा श्रीचरणन्यासं साधकः स्थितये तनुम् । इच्छाधीनशरीरो हि विचरेच्च जगत्रयम् ॥ इति शम्भुरहस्ये ॥  
F.N.  
(९४.उपहृत; उपहित.)  
(९५.दूरम्.)  
(९६.कल्पिष्यन्ते; कल्प्यन्तेऽस्य.)  
शब्दायन्ते मधुरमनिलैः कीचकाः पूर्यमाणाः  
संसक्ताभिस्त्रिपुरविजयो गीयते किन्नरीभिः ।  
निर्ह्रादस्ते(९७) मुरज इव चेत्कन्दरेषु(९८) ध्वनिः स्या-  
त्सङ्गीतार्थो ननु पाशुपतास्त्र भावी समग्रः(९९) ॥५६॥  
शब्दायन्त इति ॥ हे मेघ, अनिलैः पूर्यमाणाः कीचका वेणुवि शेषाः ॥ “वेणवः कीचकास्ते स्युर्ये स्वनन्त्यनिलोद्धताः” इत्यमरः ॥ “कीचको दैत्यभेदे स्याच्छुष्कवंशे द्रुमान्तरे” इति विश्वः ॥ मधुरं श्रुतिसुखं यथा तथा शब्दायन्ते शब्दं कुर्वन्ति । स्वनन्तीत्यर्थः ॥ “शब्दवैरकलहाभ्रकण्वमेघेभ्यः करणे” (पा.३।१।१७) इत्यादिना क्यङ् ॥ अनेन वंशवाद्यसम्पत्तिरुक्ता । संसक्ताभिः संयुक्ताभिर्वंशवाद्यानुषक्ताभिर्वा ॥ “संरक्ताः” इति पाठे संरक्तकण्ठीभिरित्यर्थः ॥ किन्नरीभिः किन्नरस्त्रीभिः । त्रयाणां पुराणां समाहारस्त्रिपुरम् ॥ “तद्धितार्थोत्तरपद-” (पा.२।१।५१) इति समासः । पात्रादित्वान्नपुंसकत्वम् ॥ तस्य विजयो गीयते । कन्दरेषु दरीषु ॥ “दरी तु कन्दरो वा स्त्री” इत्यमरः ॥ ते तव निर्ह्रादो मुरजे वाद्यभेदे ध्वनिरिव । मुरजध्वनिरिवेत्यर्थः । स्याचेत्तर्हि तत्र चरणसमीपे पशुपतेर्नित्यसन्निहितस्य शिवस्य सङ्गीतम् ॥ “ताैर्यत्रिकं तु सङ्गीतं न्यायारम्भे प्रसिद्धके ॥ तूर्याणां त्रितये च” इति शब्दार्णवे ॥ तदेवार्थः सङ्गीतार्थः सङ्गीतवस्तु ॥ “अर्थोऽभिघेयरैवस्तुप्रयोजननिवृत्तिषु” इत्यमरः ॥ समग्रः सम्पूर्णो भावी ननु भविष्यति खलु ॥ भविष्यति गम्यादयः” (पा.३।३।३) इति भविष्यदर्थे णिनिः ॥  
F.N.  
(९७.निर्ह्रादी.)  
(९८.कन्दरासु.)  
(९९.समस्तः.)  
प्रालेयाद्रेरुपतटमति(१००)क्रम्य तांस्तान्विशेषान्  
हंसद्वारं भृगुपतियशोवर्त्म यत्क्रौञ्चरन्ध्रम् ।  
तेनोदीचीं दिशमनुसरेस्तिर्यगायामशोभि  
श्यामः पादो बलिनियमनाभ्युद्यतस्येव विष्णोः ॥५७॥  
प्रालेयेति ॥ प्रालेयाद्रेर्हिमार्द्रेपतटं तटसमीपे ॥ “अव्ययं विभक्ति-” (पा.२।१।६) इत्यादिना समीपार्थेऽव्ययीभावः ॥ तांस्तान् । वीप्सायां द्विरुक्तिः ॥ विशेषान् द्रष्टव्यार्थान् ॥ “विशेषोऽवयवे द्रव्ये द्रष्टव्योत्तमवस्तुनि” इति शब्दार्णवे ॥ अतिक्रम्यानुसरेर्गच्छेरित्यनागतेन सम्बन्धः ॥ हंसानां द्वारं हंसद्वारम् ॥ मानसप्रस्थायिनो हंसाः क्रौञ्चरन्ध्रेण सञ्चरन्त इत्यागमः ॥ भृगुपतेजीमदग्न्यस्य यशोवर्त्म । यशः प्रवृत्तिकारणमित्यर्थः । यत्क्रौञ्चस्याद्रे रन्ध्रमस्ति तेन क्रौञ्चबिलेन बलेर्दैत्यस्य नियमने बन्धनेऽभ्युद्यतस्य प्रवृत्तस्य विष्णोर्व्यापकस्य त्रिविक्रमस्य श्यामः कृष्णवर्णः पाद इव तिर्यगायामेन क्षिप्रप्रवेशनार्थं तिरश्चीनदैर्घ्येण शोभत इति तथाविधः सन्नुदीचीमुत्तरां दिशमनुसरेनुगच्छ ॥ पुरा किल भगवतो देवाद्धूर्जटेर्धनुरुपनिषदमधीयानेन भृगुनन्दनेन स्कन्दस्य स्पर्धया क्रौञ्चशिखरिणमतिनिशितविशिखमुखेन हेलया मृत्पिण्डभेदं भित्त्वा तत एव क्रौञ्चक्रोडादेव सद्यः समुज्जृम्भिते । कस्मिन्नपि यशःक्षीरनिधौ निखिलमपि जगज्जालमाप्लावितमिति कथा श्रूयते ॥  
F.N.  
(१००.उपक्रम्य.)  
गत्वा चोर्ध्वं दशमुखभुजोच्छ्वासितप्रस्थसन्धेः  
कैलासस्य त्रिदशवनितादपेणस्या(१०१)तिथिः स्याः ।  
शृङ्गोच्छ्रायैः(१०२) कुमुद(१०३)विशदैर्यो वितत्य स्थितः खं  
राशीभूतः प्रतिदिन(१०४)मिव त्र्यम्बकस्याट्टहासः ॥५८॥  
गत्वेति ॥ क्रौञ्चबिलनिर्गमनानन्तरमूर्ध्वं च गत्वा दशमुखस्य रावणस्य भुजैर्बाहुभिरुच्छ्वासिता विश्लेषिताः प्रस्थानां सानूनां सन्धयो यस्य तस्य ॥ एतेन नयनकौतुकसद्भाव उक्तः ॥ त्रिर्दश परिमाणमेषामस्तीति त्रिदशाः ॥ “सङ्ख्याव्यया-” (पा.२।२।२५) इत्यादिना बहुव्रीहिः । “बहुव्रीहौ संख्येये डच्-” (पा.५।४।७३) इत्यादिना समासान्तो डजिती क्षीरस्वामी ॥ त्रिदशानां देवानां वनितास्तासां दर्पणस्य ॥ कैलासस्य स्फटिकत्वाद्रजतत्वाद्वा बिम्बग्राहित्वेनेदमुक्तम् ॥ कैलासस्यातिथिः स्याः । यः कैलासः कुमुदविशदैर्निर्मलैः शृङ्गाणामुच्छ्रायैरौन्नत्यैः खमाकाशं वितत्य व्याप्य प्रतिदिनं दिने दिने राशीभूतरूयम्बकस्य त्रिलोचनस्याट्टहासोऽतिहास इव स्थितः ॥ “अट्टावतिशयक्षौमौ” इति यादवः ॥ धावल्याद्धासत्वेनोत्प्रेक्षा । हासादीनां धावल्यं कविसमयसिद्धम् ॥  
F.N.  
(१०१.दर्शनस्य.)  
(१०२.तुङ्गोच्छ्रायैः.)  
(१०३.कुसुम.)  
(१०४.प्रतिदिशम्.)  
उत्पश्यामि त्वयि तटगते स्निग्धभिन्नाञ्जनाभे  
सद्यःकृत्तद्विरददशनच्छेदगौरस्य तस्य ।  
शोभामद्रेस्तिमित(१०५)नयनप्रेक्षणीयां भवित्री-  
मंसन्यस्ते सति हलभृतो मेचके वाससीव ॥५९॥  
उत्पश्यामीति ॥ स्निग्धं मसृणं भिन्नं मर्दितं च यदञ्जनं कज्जलं तस्यामेवाभा यस्य तसिंस्त्वयि तटगते सानुं गते सति सद्यःकृत्तस्य छिन्नस्य द्विरददशनस्य गजदन्तस्य छेदवद्गौरस्य थवलस्य तस्याद्रेः कैलासस्य मेचके श्यामले ॥ “कृष्णे नीलासितश्यामकालश्यामलमेचकाः” इत्यमरः ॥ वाससि वस्त्रेऽसन्यस्ते सति हलभृतो बलभद्रस्येव स्तिमिताभ्यां नयनाभ्यां प्रेक्षणीयां शोभां भवित्री भाविनीमुत्पश्यामि । शोभा भविष्यतीति तर्कयामीत्यर्थः ॥ श्रौती पूर्णोपमालङ्कारः ॥  
F.N.  
(१०५.लीलामद्रेस्तिमिर.)  
हित्वा तस्मिन्(१०६) भुजगवलयं शम्भुना दत्तहस्ता  
क्रीडाशैले यदि च विचरे(१०७)त्पादचारेण गौरी ।  
भङ्गीभक्त्या विरचितवपुः स्तम्भितान्तर्जलौघः  
सोपानत्वं कुरु मणितटारोहणायाग्रयायी(१०८) ॥६०॥  
हित्वेति ॥ तस्मिन् क्रीडाशैले कैलासे ॥ “कैलासः कनकाद्रिश्च मन्दरो गन्धमादनः । क्रीडार्थं निर्मिताः शम्भोर्देवैः क्रीडाद्रयोऽभवन्” इति शम्भुरहस्ये ॥ शम्भुना शिवेन भुजग एव वलयः कङ्कणं हित्वा गौर्या भीरुत्वात्त्यक्त्वा दत्तहस्ता सती गौरी पादचारेण विचरेद्यदि तर्ह्यग्रयायी पुरोगतस्तथा स्तम्भितो घनीभावं प्रापितोऽन्तर्जलस्यौघः प्रवाहो यस्य स तथाभूतः । भङ्गीनां पर्वणां भक्त्या रचनया विरचितवपुः कल्पितशरीरः सन् मणीनां तटं मणितटं तस्यारोहणाय सोपानत्वं कुरु । सोपानभावं भजेत्यर्थः ॥  
F.N.  
(१०६.नीलम्.)  
(१०७.विहरेत्.)  
(१०८.कुरु मुखपदारोहणायानाग्रयायी; व्रज पदगुखस्यर्शमारोहणेषु.)  
तत्रावश्यं वलयकुलिशोद्घट्टनोद्गीर्णतोयं(१०९)  
नेष्यन्ति त्वां सुरयुवतयो यत्रधारागृहत्वम् ।  
ताभ्यो मोक्षस्तव यदि सखे धर्म(११०)लब्धस्य न स्या-  
त्क्रीडालोलाः श्रवणपरुषैर्गर्जितैर्भाययेस्ताः ॥६१॥  
तत्रेति ॥ तत्र कैलासेऽवश्यं सर्वथा सुरयुवतयो वलयकुलिशानि कङ्कणकोटयः ॥ शतकोटिवाचिना कुलिशशब्देन कोटिमात्रं लक्ष्यते ॥ तैरुद्घट्टनानि प्रहारास्तैरुद्गीर्णमुत्सृष्टं तोयं येन तं त्वां यन्त्रेषु धारा यन्त्रधारास्तासां गृहत्वं कृत्रिमधारागृहत्वं नेष्यन्ति प्रापयिष्यन्ति ॥ हे सखे मित्र, धर्मे निदाघे लब्धस्य ॥ धर्मलब्धत्वं चास्य देवभूमिषु सर्वदा सर्वर्तुसमाहारात्प्राथमिकमेघत्वाद्वा यथोक्तम्- “आषाढस्य प्रथम-” इति ॥ तव ताभ्यः सुरयुवतिभ्यो मोक्षो न स्याद्यदि तदा क्रीडालोलाः क्रीडासक्ताः । प्रमत्ता इत्यर्थः । ताः सुरयुवतीः श्रवणपरुषैः कर्णकटुभिर्जितैः करणैर्भाययेस्त्रासयेः ॥ अत्र हेतुभयाभावादात्मनेपदं षुगागमश्च न ॥  
F.N.  
(१०९.जनितसलिलोद्गारमन्तःप्रवेशम्.)  
(११०.शर्व.)  
हेमाम्भोजप्रसवि सलिलं मानसस्याददानः  
कुर्वन् कामं(१११) क्षणमुखपटप्रीतिमैरावतस्य(११२) ।  
धुन्वन्(११३) कल्पद्रुमकिसलयान्यंशकानीव वातै-  
र्नानाचेष्टैर्जलद ललितैर्निर्विशेस्तं नगेन्द्रम् ॥६२॥  
हेमेति ॥ हे जलद, हेमाम्भोजानां प्रसवि जनकम् ॥ “जिदृक्षि-” (पा.३।२।१५७) इत्यादिनेनिप्रत्ययः ॥ मानसस्य सरसः सलिलमाददानः । पिबन्नित्यर्थः । तथैरावतस्येन्द्रगजस्य । कामचारित्वाद्वा शिवसेवार्थमिन्द्रागमनाद्वा समागतस्येति भावः । क्षणे जलादानकाले मुखे पटेन या प्रीतिस्तां कुर्वन् ॥ तथा कल्पद्रुमाणां किसलयानि पल्लवभूतान्यंशुकानि सूक्ष्मवस्त्राणीव ॥ “अंशुकं वस्त्रमात्रे स्यात्परिधानोत्तरीययोः । सूक्ष्मवस्त्रे नातिदीप्तौ” इति शब्दार्णवे ॥ वातैर्मेघवातैर्धुन्वन् । नाना बहुविधाश्चेष्टास्तोयपानादयो येषु तैर्ललितैः क्रीडितैः ॥ “नाभावभेदे स्त्रीनृत्ये ललितं त्रिषु सुन्दरे । अस्त्रियां प्रमदागारे क्रीडिते जातपल्लवे” इति शब्दार्णवे ॥ यं नगेन्द्रं कैलासं कामं यथेष्टं निर्विशेः समुपभुङ्क्ष्व ॥ “निर्वेशो भृतिभोगयोः” इत्यमरः । यथेच्छविहारो मित्रगृहेषु मैत्र्याः फलम् । सहजमित्रं च ते कैलासः । मेघपर्वतयोरब्जसूर्ययोरब्धिचन्द्रयोः शिखिजीमूतयोः समीराग्न्योर्मित्रता स्वयमिति भावः ॥  
F.N.  
(१११.कामात्.)  
(११२.ऐरावणस्य.)  
(११३.धुन्वन्वातैः सजलपृषतैः (नयनैः) कल्पवृक्षांशुकानि च्छायाभिन्नस्फटिकविशदं निर्विशेः पर्वतं तम्.)  
तस्योत्सङ्गे प्रणयिन इव स्रस्तगङ्गादुकूलां  
न त्वं दृष्ट्वा न पुनरलकां ज्ञास्यसे कामचारिन् ।  
या वः काले वहति सलिलोद्गारमुच्चैर्विमाना(११४)  
मुक्ताजालग्रथितमलकं कामिनीवाभ्रवृन्दम् ॥६३॥  
तस्येति ॥ प्रणयिनः प्रियतमस्येव तस्य कैलासस्योत्सङ्ग ऊर्ध्वभागे कटौ च ॥ “उत्सङ्गो मुक्तसंयोगे सक्थिन्यूर्ध्वतलेऽपि च” इति मालतीमालायाम् ॥ गङ्गा दुकूलं शुभ्रवस्त्रमिवेत्युपमितसमासः ॥ “दुकूलं सूक्ष्मवस्त्रे स्यादुत्तरीये सितांशुके” इति शब्दार्णवे ॥ अन्यत्र तु गङ्गैव दुकूलम् । तत्स्रस्तं यस्यास्तां तथोक्तामलकां कुबेरनगरीं दृष्ट्वा । कामिनीमिवेति शेषः । हे कामचारिन्, त्वं पुनस्त्वं तु न ज्ञास्यस इति न । किं तु ज्ञास्यस एवेत्यर्थः ॥ कामचारिणस्ते पूर्वमपि बहुकृत्वो दर्शनसम्भवादज्ञानमसम्भावितमेवेति निश्चयार्थं नञ्द्वयप्रयोगः । तदुक्तम्- “स्मृतिनिश्चयसिद्ध्यर्थेषु नञ्द्वयप्रयोगः” इति । उच्चैरुन्नतानि विमानानि सप्तभूमिकभवनानि यस्यां सा ॥ “विमानोऽस्त्री देवयाने सप्तभूमौ च सद्मनि” इति यादवः ॥ मेघसंवाहनस्थानसूचनार्थमिदं विशेषणम् ॥ अन्यत्र विमाना निष्कोपा यालका । वो युप्माकं काले । मेघकाल इत्यर्थः ॥ कालस्य सर्वमेघसाधारण्याद्व इति बहुवचनम् ॥ सलिलमुद्गिरतीति सलिलोद्गारम् । स्रवत्सलिलधारमित्यर्थः । अभ्रवृन्दं मेघकदम्बकं कामिनी स्त्री मुक्ताजालैर्मौक्तिकसरैर्ग्रथितं प्रत्युप्तम् ॥ “पुंश्चल्यां मौक्तिके मुक्ता” इति यादवः ॥ अलकमिव चूर्णकुन्तलानीव । जातावेकवचनम् ॥ “अलकाश्चूर्णकुन्तलाः” इत्यमरः ॥ वहति बिभर्ति ॥ अत्र कैलासस्यानुकूलनायकत्वमलकायाश्च खाधीनपतिकाख्यनायिकात्वं ध्वन्यते । “एकायत्तोऽनुकूल: स्यात्” इति च “प्रियोपलालिता नित्यं स्वाधीनपतिका मता” इति च लक्षयन्ति । उदाहरन्ति च- “लालयन्नलकप्रान्तान् रचयन् पत्रमञ्जरीन् । एकां विनोदयन् कान्तां छायावदनुवर्तते ॥” इति ॥  
F.N.  
(११४.उच्चैर्विमानैः)  
इति श्रीमहामहोपाध्यायमल्लिनाथसूरिविरचितया सञ्जीविनीसमाख्यया व्याख्यया समेतो महाकविश्रीकालिदासविरचिते मेघदूते काव्ये पूर्वमेघः समाप्तः ।  
। उत्तरमेघः ।  
विद्युत्वन्तं ललितवनिताः सेन्द्रचापं सचित्राः  
सङ्गीताय प्रहतमुरजाः स्निग्धगम्भीरघोषम् ।  
अन्तस्तोयं मणिमयभुवस्तुङ्गमभ्रंलिहाग्राः  
प्रासादास्त्वां तुलयितुमलं यत्र तैस्तैर्विशेषैः ॥१॥  
विद्युत्वन्तमिति ॥ यत्रालकायां ललिता रम्या वनिताः स्त्रियो येषु ते । सह चित्रैर्वर्तन्त इति सचित्राः । “आलेख्याश्चर्ययोश्चित्रम्” इत्यमरः ॥ “तेन सहेति तुल्ययोगे” (पा.२।२।२८) इति बहुव्रीहिः । “वोपसर्जनस्य” (पा.६।३।८२) इति सहशब्दस्य समासः । सङ्गीताय तौर्यत्रिकाय प्रहतमुरजास्ताडितमृदङ्गाः ॥ “मुरजा तु मृदङ्गे स्याड्ढक्कामुरजयोरपि” इति शब्दार्णवे ॥ मणिमया मणिविकारा भुवो येषु । अभ्रं लिहन्तीत्यभ्रं लिहान्यभ्रङ्कषाणि ॥ “वहाभ्रे लिहः” (पा.३।२।३२) इति खश् प्रत्ययः । “अरुर्द्विष-” (पा.६।३।६७) इत्यादिना मुमागमः ॥ अग्राणि शिखराणि येषां ते तथोक्ताः । अतितुङ्गा इत्यर्थः ॥ प्रासादा देवगृहाणि ॥ “प्रासादो देवभूभुजाम्” इत्यमरः ॥ विद्युतोऽस्य सन्तीति विद्युत्वन्तम् । सेन्द्रचापमिन्द्रचापवन्तम् । स्निग्धः श्राव्यो गम्भीरो घोषो गर्जितं यस्य तम् । अन्तरन्तर्गतं तोयं यस्य तम् । तुङ्गमुन्नतं त्वां तैस्तैर्विशेषैर्ललितवनितत्वादिधर्मैस्तुलयितुं समीकर्तुमलं पर्याप्ताः ॥ “अलं भूषणपर्याप्तिशक्तिवारणवाचकम्” इत्यमरः ॥ अत्रोपमानोपमेयभूतमेघप्रासादधर्माणां विद्युद्वनितादीनां यथासङ्ख्यमन्योन्यसादृश्यान्मेघप्रासादयोः साम्यसिद्धिरिति । बिम्बप्रतिबिम्बभावेनेयं पूर्णोपमा । वस्तुतो भिन्नयोः परस्परसादृश्यादभिन्नयोरुपमानोपमेयधर्मयोः पृथगुपादानाद्बिम्बप्रतिबिम्बभावः ॥  
सम्प्रति सर्वदा सर्वर्तुसम्पत्तिमाह-  
हस्ते लीलाकमलमलके बालकुन्दानुविद्धं(११५)  
नीता लोध्रप्रसवरजसा पाण्डुतामानने श्रीः(११६) ।  
चूडापाशे नवकुरबकं चारु कर्णे शिरीषं  
सीमन्ते च(११७) त्वदुपगमजं यत्र नीपं वधूनाम् ॥२॥   
हस्त इति ॥ यत्रालकायां वधूनां स्त्रीणां हस्ते लीलार्थं कमलं लीलाकमलम् ॥ शरल्लिङ्गमेतत् । तदुक्तम्- “शरत् पङ्कजलक्षणा” इति ॥ अलके कुन्तले ॥ जातावेकवचनम् ॥ अलकेप्वित्यर्थः । बालकुन्दैः प्रत्यग्रमाध्यकुसुमैरनुविद्धम् । अनुवेधो ग्रन्थनम् ॥ नपुंसके भावे क्तः ॥ यद्यपि कुन्दानां शैशिरत्वमस्ति “माध्यं कुन्दम्” इत्यभिधानात्तथापि हेमन्ते प्रादुर्भावः शिशिरे प्रौढत्वमिति व्यवस्थाभेदेन हेमन्तकार्यत्वमित्याशयेन बालेति विशेषणम् ॥ “अलकम्” इति प्रथमान्तपाठे सप्तमीप्रक्रमभङ्गः स्यात् । नाथस्तु नियतपुंलिङ्गताहानिश्चेति दोषान्तरमाह । तदसत् । “स्वभाववक्राण्यलकानि तासाम्” । “निर्धुतान्यलकानि पाटितमुरः कृत्स्नोऽधरः खण्डितः” इत्यादिषु प्रयोगेषु नपुंसकलिङ्गतादर्शनात् ॥ आनने मुखे लोध्रप्रसवानां लोध्रपुष्पाणां शैशिराणां रजसां परागेण ॥ “प्रसवस्तु फले पुष्पे वृक्षाणां गर्भमोचने” इति विश्वः ॥ पाण्डुतां नीता श्रीः शोभा ॥ चूडापाशे केशपाशे नवकुरबकं वासन्तः पुष्पविशेषः । कर्णे चारु पेशलं शिरीषं ग्रैष्मः पुष्पविशेषः । सीमन्ते मस्तककेशवीथ्याम् । “सीमन्तमस्त्रियां मस्तकेशवीथ्यामुदाहृतम्” इति शब्दार्णवे ॥ तवोपगमः । मेघागम इत्यर्थः । तत्र जातं त्वदुपगमजम् । वार्षिकमित्यर्थः । नीपं कदम्बकुसुमम् । सर्वत्रास्तीति शेषः । अस्तिर्भवन्तीपरः प्रथमपुरुषेऽप्रयुज्यमानोऽप्यस्तीति न्यायात् । इत्थं कमलकुन्दादि तत्तत्कार्य समाहाराभिधानादर्थात्सर्वर्तुसमाहारसिद्धिः । कारणं विना कार्यस्यासिद्धेरिति भावः ॥  
F.N.  
(११५.कुन्दानुवेधः.)  
(११६.आननश्रीः.)  
(११७.अपि.)  
[यत्रोन्मत्तभ्रमरमुखराः पादपा नित्यपुष्पा  
हंसश्रेणीरचितरशना नित्यपद्मा नलिन्यः ।  
केकोत्कण्ठा भवनशिखिनो नित्यभास्वत्कलापा  
नित्यज्योत्स्नाः प्रतिहततमोवृत्तिरम्याः प्रदोषाः ॥  
यत्रेति ॥ यत्रालकायां पादपा वृक्ष: नित्यानि पुष्पाणि येषां ते तथा । नत्वृतुनियमादिति भावः । अत एवोन्मत्तैर्भ्रमरैर्मुखराः शब्दायमानाः । नलिन्यः पद्मिन्यो नित्यानि पद्मानि यासां तास्तथा न तु हेमन्तवर्जितमित्यर्थः । अत एव हंसश्रेणीभी रचितरशनाः । नित्यं हंसपरिवेष्टिता इत्यर्थः । भवनशिखिनः क्रीडामयूरा नित्यं भास्वन्तः कलापा बर्हाणि येषां ते तथोक्ताः । न तु वर्षास्वेव । अत एव केकाभिरुत्कण्ठा उद्ग्रीवाः । प्रदोषा रात्रयो नित्या ज्योत्स्ना येषां ते । न तु शुक्लपक्ष एव । अत एव प्रतिहता तमसां वृत्तिव्र्याप्तिर्येषां ते च ते रम्याश्चेति तथोक्ताः ॥   
आनन्दोत्थं नयनसलिलं यत्र नान्यैर्निमित्तै-  
र्नान्यस्तापः कुसुमशरजादिष्टसंयोगसाध्यात् । नाप्यन्यस्मात्प्रणयकलहाद्विप्रयोगोपपत्ति-  
र्वित्तेशानां न च खलु वयो यौवनादन्यदस्ति ॥  
आनन्देति ॥ यत्रालकायां वित्तेशानां यक्षाणाम् ॥ “वित्ताधिपः कुबेरः स्यात्प्रभौ धनिकयक्षयोः” इति शब्दार्णवे ॥ आनन्दोत्थमानन्दजन्यमेव नयनसलिलम् । अन्यैर्निमित्तैः शोकादिभिर्न । इष्टसंयोगेन प्रियजनसमागमेन साध्यान्निवर्तनीयात् । न त्वप्रतीकार्यादित्यर्थः । कुसुमशरजान्मदनशरजादन्यस्तापो नास्ति । प्रणयकलहादन्यस्मात्कारणाद्विप्रयोगोपपत्तिर्विरहप्राप्तिरपि नास्ति । किं च यौवनादन्यद्वयो वार्धकं नास्ति ॥ श्लोकद्वयं प्रक्षिप्तम् ॥]  
यस्यां यक्षाः सितमणिमयान्येत्य हर्म्यस्थलानि  
ज्योतिश्छायाकुसुमरचितान्युत्तमस्त्रीसहायाः।  
आसेवन्ते मधु रतिफलं(११८) कल्पवृक्षप्रसूतं  
त्वद्गम्भीरध्वनिषु शनकैः पुष्करेष्वाहतेषु ॥३॥   
यस्यामिति ॥ यस्यामलकायां यक्षा देवयोनिविशेषा उत्तमस्त्रीसहाया ललिताङ्गनासहचराः सन्तः सितमणिमयानि स्फटिकमणिमयानि चन्द्रकान्तमयानि वा । अत एव ज्योतिषां तारकाणां छायाः प्रतिबिम्बान्येव कुसुमानि तै रचितानि परिष्कृतानि ॥ “ज्योतिस्ताराग्निभाज्वालादृक्पुत्रार्थाध्वरात्मसु” इति वैजयन्ती ॥ एतेन पानभूमेरम्लानशोभत्वमुक्तम् । हर्म्यस्थलान्येत्य पाप्य । त्वद्गम्भीरध्वनिरिव ध्वनिर्येषां तेषु पुष्करेषु वाद्यभाण्डमुखेषु ॥ “पुष्करं करिहस्ताग्रे वाद्यभाण्डमुखे जले” इत्यमरः ॥ शनकैर्मन्दमाहतेषु सत्सु ॥ एतच्च नृत्यगीतयोरप्युपलक्षणम् ॥ कल्पवृक्षप्रसूतं कल्पवृक्षस्य काङ्क्षितार्थप्रदत्वान्मध्वपि तत्र प्रसूतम् । रतिः फलं यस्य तद्रतिफलाख्यं मधु मद्यमासेवन्ते । आदृत्य पिबन्तीत्यर्थः ॥ “तालक्षीरसितामृतामलगुडोन्मत्तास्थिकालायादार्विन्द्रद्रुममोरटेक्षुकदलीगुग्लुप्रसूनैर्युतम् । इत्थं चेन्मधुपुष्पभङ्ग्युपचितं पुष्पद्रुमूलावृतं क्वाथेन स्मरदीपनं रतिफलाख्यं स्वादु शीतं मधु ॥” इति मदिरार्णवे ॥  
F.N.  
(११८.रसाम्.)  
मन्दाकिन्याः सलिल(११९)शिशिरैः सेव्यमाना मरुद्भि-  
र्मन्दाराणामनुतटरुहां छायया वारितोष्णाः ।  
अन्वेष्टव्यैः कनकसिकतामुष्टिनिक्षेपगूढैः  
सङ्क्रीडन्ते मणिभिरमरप्रार्थिता यत्र कन्याः ॥४॥  
मन्दाकिन्या इति ॥ यत्रालकायाममरैः प्रार्थिताः । सुन्दर्य इत्यर्थः । कन्या यक्षकुमार्यः ॥ “कन्या कुमारिकानार्योः” इति विश्वः ॥ मन्दाकिन्या गङ्गायाः सलिलेन शिशिरैः शीतलैर्मरुद्भिः सेव्यमानाः सत्यः । तथानुतटं तटेषु रोहन्तीत्यनुतटरुहः ॥ क्विप् ॥ तेषां मन्दाराणां छाययानातपेन वारितोष्णाः शमितातपाः सत्यः कनकस्य सिकतासु मुष्टिभिर्निक्षेपेण गूढैः संवृतैरत एवान्वेष्टव्यैर्मृग्यैर्मणिभी रत्नैः सङ्क्रीडन्ते । गुप्तमणिसञ्ज्ञया दैशिकक्रीडया सम्यक्क्रीडन्तीत्यर्थः ॥ “क्रीडोऽनुसम्परिभ्यश्च” (पा.१।३।२१) इत्यात्मनेपदम् ॥ “रत्नादिभिर्वालुकादौ गुप्तैर्द्रष्टव्यकर्मभिः । कुमारीभिः कृता क्रीडा नाम्ना गुप्तमणिः स्मृता ॥ रासक्रीडा गूढमणिर्गुप्तकेलिस्तु लायनम् । पिच्छकन्दुकदण्डाद्यैः स्मृता दैशिककेलयः ॥” इति शब्दार्णवे ॥  
F.N.  
(११९.पयसि.)  
नीवीवन्धोच्छ्वसित(१२०)शिथिलं यत्र बिम्बाधराणां(१२१)  
क्षौमं रागाद(१२२)निभृतकरेष्वाक्षिपत्सु प्रियेषु ।  
अर्चिस्तुङ्गानभिमुखमपि(१२३) प्राप्य रत्नप्रदीपान्  
ह्रीमूढानां भवति विफलप्रेरणा चूर्णमुष्टिः ॥५॥  
नीवीति ॥ यत्रालकायामनिभृतकरेषु चपलहस्तेषु प्रियेषु । नीवी वसनग्रन्थिः ॥ “नीवी परिपणे ग्रन्थाै स्त्रीणां जघनवाससि” इति विश्वः ॥ सैव बन्धो नीवीबन्धः ॥ चूतवृक्षवदपौनरुक्त्यम् ॥ तस्योच्छ्वसितेन त्रुटितेन शिथिलं क्षौमं दुकूलं रागादाक्षिपत्स्वाहरत्सु सत्सु ह्रीमूढानां लजाविधुराणाम् । बिम्बं बिम्बिकाफलम् ॥ “बिम्बं फले बिम्बिकायाः प्रतिबिम्बे च मण्डले” इति विश्वः ॥ बिम्बमिवाधरो यासां तासां बिम्बाधराणां स्त्रीविशेषाणाम् ॥ “विशेषाः कामिनीकान्ताभीरुबिम्बाधराङ्गनाः” इति शब्दार्णवे ॥ चूर्णस्य कुङ्कुमादेर्मुष्टिः । अर्चिर्भिर्मयूखैस्तुङ्गान् ॥ “अर्चिर्मयूखशिखयोः” इति विश्वः ॥ रत्नान्येव प्रदीपानभिमुखं यथा तथा प्राप्यापि विफलप्रेरणा दीपनिर्वापणाक्षमत्वान्निष्फलक्षेपा भवति ॥ अत्राङ्गनानां रत्नप्रदीपनिर्वापणप्रवृत्त्या मौग्ध्यं व्यज्यते ॥  
F.N.  
(१२०.उच्छुसन.)  
(१२१.यक्षाङ्गनानाम्.)  
(१२२.वासः कामात्.)  
(१२३.अभिमुखगतान्.)  
नेत्रा नीताः सततगतिना य(१२४)द्विमानाग्रभूमी-  
रालेख्यानां नवजलकणै(१२५)र्दोषमुत्पाद्य सद्यः।  
शङ्कास्पृष्टा इव जलमुचस्त्वादृशा जालमार्गे(१२६)- धूमोद्गारानुकृतिनिपुणा(१२७) जर्जरा निष्पतन्ति ॥६॥  
नेत्रेति ॥ हे मेघ, नेत्रा प्रेरकेण सततगतिना सदागतिना वायुना ॥ “मातरिश्वा सदागतिः” इत्यमरः ॥ यस्या अलकाया विमानानां सप्तभूमिकभवनानामग्रभूमीरुपरिभूमिका नीताः प्रापिताः । त्वमिव दृश्यन्त इति त्वादृशाः । त्वत्सदृशा इत्यर्थः ॥ “त्यदादिषु दृशोऽनालोचने कञ् च” (पा.३।२।६०) इति कञ् प्रत्ययः ॥ जलमुचो मेघाः । आलेख्यानां सच्चित्राणाम् ॥ “चित्रं लिखितरूपाढ्यं स्यादालेख्यं तु यत्नतः” इति शब्दार्णवे ॥ नवजलकणदोषं स्फोटनमुत्पाद्य सद्यः शङ्कास्पृष्टा इव सापराधत्वाद्भयाविष्टा इव ॥ “शङ्का वितर्कभययोः” इति शब्दार्णवे ॥ धूमोद्गारस्य धूमनिर्गमस्यानुकृतावनुकरणे निपुणा कुशला । जर्जरा विशीर्णाः सन्तो जालमार्गैर्गेवाक्षरन्ध्रैर्निष्पतन्ति निष्क्रामन्ति ॥ यथा केनचिदन्तःपुरसञ्चारवता दूतेन गूढवृत्त्या रहस्यभूमिं प्रापितास्तत्र स्त्रीणां व्यभिचारदोषमुत्पाद्य सद्यः साशङ्काः क्लृप्तवेषान्तरा जाराः क्षुद्रमार्गैर्निष्क्रामन्ति तद्वदिति ध्वनिः । प्रकृतार्थे शङ्कास्पृष्टा इवेत्युत्प्रेक्षा ॥  
F.N.  
(१२४.ये.)  
(१२५.स्वजलकणिका; सजलकणिका.)  
(१२६.त्वादृशो यत्र जालैः.)  
(१२७.निपुणम्.)  
यत्र स्त्रीणां प्रियतमभुजालिङ्गनोच्छ्वासिताना(१२८)-  
मङ्गग्लानि सुरतजनितां तन्तुजालावलम्बाः । त्वत्संरोधापगमविशदैश्चन्द्रपादैर्निशीथे(१२९)  
व्यालुम्पन्ति स्फुट(१३०)जललवस्यन्दिनश्चन्द्रकान्ताः ॥७॥   
यत्रेति ॥ यत्रालकायां निशीथेऽर्धरात्रे । “अर्धरात्रनिशीरथौ द्वौ” इत्यमरः ॥ त्वत्संरोधस्य मेघावरणस्यापगमेन विशदैर्निर्बलैश्चेन्द्रपादैश्चन्द्रमरीचिभिः ॥ “पादा रश्म्यङ्घ्रितुर्यांशाः” इत्यमरः ॥ स्फुटजललवस्यन्दिन उल्बणाम्बुकणस्राविणस्तन्तुजालावलम्बा वितानलम्बिसूत्र पुञ्जाधाराः । तद्गुणगुम्फिता इत्यर्थः । चन्द्रकान्ताश्चन्द्रकान्तमणयः । प्रियतमानां भुजैरालिङ्गनेषूच्छ्वासितानां प्रशिथिलीकृतानाम् । श्रान्त्या जलसेकाय वा शिथिलिताङ्गनानामिति यावत् । स्त्रीणां सुरतजनितामङ्गग्लानिं शरीरखेदम् । अवयवानां ग्लानतामिति यावत् । व्यालुम्पन्त्यपनुदन्ति ॥  
F.N.  
(१२८.भुजोच्छ्वासितालिङ्गितानाम्.)  
(१२९.प्रेरिताश्चन्द्रपादैः, प्रेरितश्चन्द्रपादैः, चोदिताश्चन्द्रपादैः, चोदितैश्चन्द्रपादैः.)  
(१३०.नव.)  
अक्षय्यान्तर्भवननिधयः प्रत्यहं रक्तकण्ठै-  
रुद्गायद्भिर्धनपतियशः किन्नरैर्यत्र सार्धम् ।  
वैभ्राजाख्यं विबुधवनिताचारमुख्यासहाया  
बद्धालापा बहिरुपवनं कामिनो निर्विशन्ति ॥८॥  
अक्षय्येति ॥ यत्रालकायाम् । क्षेतुं शक्याः क्षय्याः ॥ “क्षय्यजय्यौ शक्यार्थे” (पा.६।१।८१) इति निपातः । ततो नञ् समासः ॥ भवनानामन्तरन्तर्भवनम् ॥ “अव्ययं विभक्ति-” (पा.२।१।६) इत्यादिनाव्ययीभावः ॥ अक्षय्या अन्तर्भवने निधयो येषां ते तथोक्ताः ॥ यथेच्छाभोगसम्भावनार्थमिदं विशेषणम् ॥ विबुधवनिता अप्सरसस्ता एव वारमुख्या वेश्यास्ता एव सहाया येषां ते तथोक्ताः ॥ “वारस्त्री गणिका वेश्या रूपाजीवाथ सा जनैः । सत्कृता वारमुख्या स्यात् ।” इत्यमरः ॥ बद्धालापाः सम्भावितसंलापाः कामिनः कामुकाः प्रत्यहमहन्यहनि ॥ “अव्ययं विभक्ति-” (पा.२।१।६) इत्यादिना समासः ॥ रक्तो मधुरः कण्ठः कण्ठध्वनिर्येषां ते तैः सुन्दरकण्ठध्वनिभिर्धनपतियशः कुबेरकीर्तिमुद्गायद्भिरुच्चैर्गायनशीलैः । देवगानस्य गान्धारग्रामत्वात्तारतरं गायद्भिरित्यर्थः ॥ किन्नरैः सार्धं सह । विभ्राजस्येदं वैभ्राजम् वैभ्राजमित्याख्या यस्य तद्वैभ्राजाख्यम् ॥ “विभ्राजेन गणेन्द्रेण जातं वैभ्राजमाख्यया” इति शम्भुरहस्ये ॥ चैत्ररथस्य नामान्तरमेतत् । बहिरुपवनं बाह्योद्यानं निर्विशन्त्यनुभवन्ति ॥  
गत्युत्कम्पाद(१३१)लकपतितैर्यत्र मन्दारपुष्पैः  
पत्रच्छेदैः(१३२) कनककमलैः(१३३) कर्ण विभ्रंशिभि(१३४)श्च ।  
मुक्ताजालैः(१३५) स्तनपरिसर(१३६)च्छिन्नसूत्रैश्च हारै-  
र्नैशो मार्गः सवितुरुदये सूच्यते कामिनीनाम् ॥९॥  
गतीति ॥ यत्रालकायां कामिनीनामभिसारिकाणाम् । निशि भवो नैशो मार्गः सवितुरुदये सति गत्या गमनेनोत्कम्पश्चलनं तस्माद्धेतोरलकेभ्यः पतितैर्मन्दारपुष्पैः सुरतरुकुसुमैः । तथा पत्राणां पत्रलतानां छेदैः खण्डैः । पतितैरिति शेषः । तथा कर्णेभ्यो विभ्रश्यन्तीति कर्णविभ्रंशीनि तैः कनकस्य कमलैः ॥ षष्ठ्या विवक्षितार्थलाभे सति मयटा विग्रहेऽध्याहारदोषः । एवमन्यत्राप्यनुसन्धेयम् ॥ तथा मुक्ताजालैर्मौक्तिकसरैः । शिरोनिहितैरित्यर्थः । तथा स्तनयोः परिसरः प्रदेशस्तत्र छिन्नानि सूत्राणि येषां तैर्हीरैश्च सूच्यते ज्ञाप्यते । मार्गपतितमन्दारकुसुमादिलिङ्गैरयमभिसारिकाणां पन्था इत्यनुमीयत इत्यर्थः ॥  
F.N.  
(१३१.गत्योत्कम्पात्.)  
(१३२.क्लृप्तच्छेदैः.)  
(१३३.नलिनैः.)  
(१३४.विस्रंसिभिः.)  
(१३५.मुक्तालग्नैः.)  
(१३६.परिमलैः.)  
मत्वा देवं धनपतिसखं यत्र साक्षाद्वसन्तं  
प्रायश्चापं न वहति भयान्मन्मथः षट्पदज्यम् ।  
सभ्रूभङ्गप्रहितनयनैः कामिलक्ष्येष्य(१३७)मोघै- स्तस्यारम्भश्चतुर(१३८)वनिताविभ्रमैरेव सिद्धः ॥१०॥  
मत्वेति ॥ यत्रालकायां मन्मथः कामः । धनपतेः कुबेरस्य सखेति धनपतिसखः ॥ राजाहःसखिभ्यष्टच्” (पा.५।४।९१) ॥ तं देवं महादेवं साक्षाद्वसन्तं सखिस्नेहान्निजरूपेण वर्तमानं मत्वा ज्ञात्वा भयाद्भालेक्षणभयात् षट्पदा एव ज्या मौर्वी यस्य तं चापं प्रायः प्राचुर्येण न वहति न बिभर्ति ॥ कथं तर्हि तस्य कार्यसिद्धिरत आह- सभ्रूभङ्गेति ॥ तस्य मन्मथस्यारम्भः कामिजनविजयव्यापारः सभ्रूभङ्गं प्रहितानि प्रयुक्तानि नयनानि दृष्टयो येषु तैस्तथोक्तैः कामिन एव लक्ष्याणि तेष्वमोघैः । सफलप्रयोगैरित्यर्थः ॥ मन्मथचापोऽपि क्वचिदपि मोघः स्यादिति भावः ॥ चतुराश्च ता वनिताश्च तासां विभ्रमैर्विलासैरेव सिद्धो निष्पन्नः । यदनर्थकरं पाक्षिकफलं च तत्प्रयोगाद्वरं निश्चितसाधनप्रयोग इति भावः ॥  
F.N.  
(१३७.कामलक्षेषु.)  
(१३८.चटुल.)  
“कचधार्यं देहधार्यं परिधेयं विलेपनम् । चतुर्धा भूषणं प्राहुः स्त्रीणामन्यच्च दैशिकम् ॥” इति रसाकरे । तदेवैतदाह-   
वासश्चित्रं मधु नयनयोर्विभ्रमादेशदक्षं  
पुष्पोद्भेदं सह किसलयैर्भूषणानां विकल्पान् ।  
लाक्षारागं चरणकमलन्यासयोग्यं च यस्या-  
मेकः सूते सकलमबलामण्डनं कल्पवृक्षः ॥११॥  
वास इति ॥ यस्यामलकायां चित्रं नानावर्णं वासो वसनम् । परिधेयमण्डनमेतत् नयनयोर्विभ्रमाणामादेश उपदेशे दक्षम् । अनेन विभ्रमद्वारा मधुनो मण्डनत्वमनुसन्धेयम् । तच्च मण्डनादिवद्देहधार्येऽन्तर्भाव्यम् । मधु मद्यम् । किसलयैः पल्लवैः सह पुष्पोद्भेदम् । उभयं चेत्यर्थः ॥ इदं तु कचधार्यम् । भूषणानां विकल्पान् विशेषान् । देहधार्यमेतत् । तथा चरण कमलयोर्न्यासस्य समर्पणस्य योग्यम् । रज्यतेऽनेनेति रागो रञ्जकद्रव्यम् । लाक्षैव रागस्तं लाक्षारागं च ॥ चकारोऽङ्गरागादिविलेपनमण्डनोपलक्षणार्थः ॥ सकलं सर्वम् । चतुर्विधमपीत्यर्थः । अबलामण्डनं योषित्प्रसाधनजातमेकः कल्पवृक्ष एव सूते जनयति । न तु नानासाधनसम्पादनप्रयास इत्यर्थः ॥  
इत्थमलकायां वर्णयित्वा तत्र स्वभवनस्याभिज्ञानमाह-   
तत्रा(१३९)गारं धनपतिगृहानु(१४०)त्तरेणासदीयं  
दूराल्लक्ष्यं सुरपतिधनु(१४१)श्चारुणा तोरणेन ।  
यस्योपान्ते(१४२) कृतकतनयः कान्तया वर्धितो मे हस्तप्राप्यस्तवकनमितो(१४३) बालमन्दारवृक्षः ॥१२॥  
तत्रेति ॥ तत्रालकायां धनपतिगृहात्कुबेरगृहादुत्तरेणोत्तरस्मिन्नदूरदेशे ॥ “एनबन्यतरस्यामदूरेऽपञ्चम्याः” (पा.५।३।३५) इत्येनप्प्रत्ययः । “एनपा द्वितीया” (पा.२।३।३१) इति द्वितीया ॥ “गृहाः पुंसि च न्येव” इत्यमरः ॥ अथवा(१४४) “उत्तरेण” इति नैनप्पत्ययान्तं किन्तु “तोरणेन” इत्यस्य विशेषणं तृतीयान्तम् ॥ धनपतिगृहादुत्तरस्यां दिशि यत्तोरणं बहिर्द्वारं तेन लक्षितमित्यर्थः ॥ अस्माकमिदमस्मदीयम् ॥ “वृद्धाच्छः” (पा.४।२।११४) इति पक्षे छप्रत्ययः ॥ अगारं गृहम् । सुरपतिधनुश्वारुणा मणिमयत्वादभ्रङ्कषत्वाच्चेन्द्रचापसुन्दरेण तोरणेन बहिर्द्वारेण दूराल्लक्ष्यं दृश्यम् । अनेनाभिज्ञानेन दूरत एव ज्ञातुं शक्यमित्यर्थः ॥ अभिज्ञानान्तरमाह- यस्यागारस्योपान्ते प्राकारान्तःपार्श्वदेशे मे मम कान्तया वर्धितः पोषितः कृतकतनयः कृत्रिमसुतः । पुत्रत्वेनाभिमन्यमान इत्यर्थः ॥ हस्तेन प्राप्यैर्हस्तावचेयैः स्तबकैर्गुच्छैर्नमितः ॥ “स्याद्गुच्छकस्तु स्तबकः” इत्यमरः ॥ बालो मन्दारवृक्षः कल्पवृक्षोऽस्तीति शेषः ॥  
F.N.  
(१३९.अत्र.)  
(१४०.गृहात्.)  
(१४१.तदमरधनुः.)  
(१४२.उद्याने.)  
(१४३.विनतः.)  
(१४४.ग्रहादिति पञ्चम्यन्तपाठपक्षे.)  
इतः परं चतुर्भिः श्लोकैरभिज्ञानान्तरमाह-  
वापी चास्मिन्मरकतशिलाबद्धसोपानमार्गा  
हैमैश्छन्ना विकचकमलैः(१४५) स्निग्धवैदूर्यनालैः ।  
यस्यास्तोये कृतवसतयो मानसं सन्निकृष्टं  
नाध्यास्यन्ति(१४६) व्यपगतशुचस्त्वामपि प्रेक्ष्य हंसाः ॥१३॥  
वापीति ॥ अस्मिन्मदीयागारे मरकतशिलाभिर्बद्धः सोपानमार्गो यस्याः सा तथोक्ता । विदूरे भवा वैदूर्याः ॥ “विदूराञ्ञ्यः” (पा.४।३।८४) इति ञ्यप्रत्ययः ॥ वैदूर्याणां विकारा वैदूर्याणि ॥ विकारार्थेऽण्प्रत्ययः ॥ स्निग्धानि वैदूर्याणि नालानि येषां तैर्हैमैः सौवर्णैर्विकचकलैश्छन्ना वापी च । अस्तीति शेषः ॥ यस्या वाप्यास्तोये कृतवसतयः कृतनिवासा हंसास्त्वां मेघं प्रेक्ष्यापि व्यपगतशुचो वर्षाकालेऽपि व्यपगतकलुषजलत्वाद्वीतदुःखाः सन्तः सन्निकृष्टं सन्निहितम् । सुगममपीत्यर्थः । मानसं मानससरो नाध्यास्यन्ति नोत्कण्ठया स्मरिष्यन्ति ॥ “अध्यानमुत्कण्ठापूर्वकं स्मरणम्” इति काशिकायाम् ॥  
F.N.  
(१४५.विकचकुसुमैः; कमलमुकुलैः.)  
(१४६.ध्यास्यन्ति; ध्यायन्ति.)  
तस्या(१४७)स्तीरे रचित(१४८)शिखरः पेशलैरिन्द्रनीलैः  
क्रीडाशैलः कनककदलीवेष्टन(१४९)प्रेक्षणीयः ।  
मद्गेहिन्याः प्रिय इति सखे चेतसा कातरेण प्रेक्ष्योपान्तस्फुरिततडितं त्वां तमेव सरामि ॥१४॥  
तस्या इति ॥ तस्या वाप्यास्तीरे पेशलैश्चारुभिः ॥ “चारौ दक्षे च पेशलः” इत्यमरः ॥ इंद्रनीलै रचितशिखरः । इन्द्रनीलमणिमयशिखर इत्यर्थः । अस्तीति शेषः ॥ हे सखे, उपान्तेषु प्रान्तेषु स्फुरितास्तडितो यस्य तत्तथोक्तम् ॥ इदं विशेषणं कदलीसाम्यार्थमुक्तम् ॥ इन्द्रनीलसाम्यं तु मेघस्य स्वाभाविकमित्यनेन सूच्यते ॥ त्वां प्रेक्ष्य मद्वेहिन्याः प्रिय इति हेतोः । तस्य शैलस्य मद्गृहिणीप्रियत्वाद्धेतोरित्यर्थः ॥ कातरेण भीतेन चेतसा ॥ भयं चात्र सानन्दमेव । “वस्तूनामनुभूतानां तुल्यश्रवणदर्शनात् । श्रवणात्कीर्तनाद्वापि सानन्दा भीर्यथा भवेत् ॥” इति रसाकरे दर्शनात् ॥ तमेव क्रीडाशैलमेव स्मरामि । एवकारो विषयान्तरव्यवच्छेदार्थः । सदृशवस्त्वनुभवादिष्टार्थस्मृतिर्जायत इत्यर्थः । अत एवात्र स्मरणाख्योऽलङ्कारः । तदुक्तम्-“सदृशानुभवादन्यस्मृतिः स्मरणमुच्यते” इति ॥ निरुक्तकारस्तु “त्वां तमेव स्मरामि” इति योजयित्वा मेघे शैलत्वारोपमाचष्टे तदसङ्गतम् । अद्र्याकारारोपस्य पुरोवर्तिन्यनुभवात्मकत्वेन स्मरतिशब्दप्रयोगानुपपत्तेः शैलत्वभावनास्मृतिरित्यपि नोपपद्यते । भावनायाः स्मृतित्वे प्रमाणाभावादनुभवायोगात्सादृश्योपन्यासस्य वैयर्थ्याच्च विसदृशेऽपि शालग्रामे हरिभावनादर्शनादिति ॥  
F.N.  
(१४७.यस्याः.)  
(१४८.निचित.)  
(१४९.वेष्टनः.)  
रक्ताशोकश्चलकिसलयः केसरश्चात्र(१५०) कान्तः  
प्रत्यासन्नौ(१५१) कुरबकवृतेर्माधवीमण्डपस्य ।  
एकः सख्यास्तव सह मया वामपादाभिलाषी  
काङ्क्षत्यन्यो वदनमदिरां दोहदच्छद्यनास्याः ॥१५॥  
रक्तेति ॥ अत्र क्रीडाशैले कुरबका एव वृतिरावरणं यस्य तस्य । मधौ वसन्ते भवा माधव्यस्तासां मण्डपस्तस्यातिमुक्तलतागृहस्य ॥ “अतिमुक्तः पुण्ड्रकः स्याद्वासन्ती माधवी लता” इत्यमरः ॥ प्रत्यासन्नौ सन्निकृष्टौ चलकिसलयश्चञ्चलपल्लवः । अनेन वृक्षस्य पादताडनेषु प्राञ्जलित्वं व्यज्यते । रक्ताशोकः । रक्तविशेषणं तस्य स्मरोद्दीपकत्वादुक्तम् । “प्रसूनकैरशोकस्तु श्वेतो रक्त इति द्विधा । बहुसिद्धिकरः श्वेतो रक्तोऽत्र स्मरवर्धनः ॥” इत्यशोककल्पे दर्शनात् ॥ कान्तः कमनीयः केसरो बकुलश्च ॥ “अथ केसरे । बकुलो वञ्जुलः” इत्यमरः ॥ स्त इति शेषः ॥ एकस्तयोरन्यतरः । प्राथमिकत्वादशोक इत्यर्थः । मया सह तव सख्याः। स्वप्रियाया इत्यर्थः ॥ वामपादाभिलाषी । दोहदच्छद्मनेत्यत्रापि सम्बन्धनीयम् ॥ स चाहं च । अभिलाषिणावित्यर्थः ॥ अन्यः केसरः। दोहदं वृक्षादीनां प्रसवकारणं संस्कारद्रव्यम् ॥ “तरुगुल्मलतादीनामकाले कुशलैः कृतम् । पुष्पाद्युत्पादकं द्रव्यं दोहदं स्यात्तु तत्क्रिया ॥” इति शब्दार्णवे ॥ तस्य छद्मना व्याजेन ॥ “कपटोऽस्त्री व्याजदम्भोपधयश्छद्म कैतवे” इत्यमरः ॥ अस्यास्तव सख्या वदनमदिरां गण्डूषमद्य काङ्क्षति ॥ मया सहेत्यत्रापीति सम्बन्धनीयम् ॥ अशोकबकुलयोः स्त्रीपादताडनगण्डूषमदिरे दोहदमिति प्रसिद्धिः ॥ “स्त्रीणां स्पर्शास्त्रियङ्गुर्विकसति बकुलः सीधुगण्डूपसेकात्पादाघातादशोकस्तिलककुरबकौ वीक्षणालिङ्गनाभ्याम् । मन्दारो नर्मवाक्यात्पटुमृदुहसनाचम्पको वक्त्रवाताच्चूतो गीतान्नमेरुर्विकसति च पुरो नर्तनात्कर्णिकारः” ॥  
F.N.  
(१५०.तत्र.)  
(१५१.प्रत्यासन्नः.)  
तन्मध्ये च(१५२) स्फटिकफलका काञ्चनी वासव्यष्टि-  
र्मूले बद्धा(१५३) मणिभिरनतिप्रौढवंशप्रकाशैः ।  
तालैः शिञ्जा(१५४)वलयसुभगैर्नर्तितः(१५५) कान्तया मे  
यामध्यास्ते दिवसविगमे नीलकण्ठः सुहृद्वः ॥१६॥   
तन्मध्य इति ॥ किं चेति चार्थः ॥ तन्मध्ये तयोर्वृक्षयोर्मध्येऽनतिप्रौढानामनतिकठोराणां वंशानां प्रकाश इव प्रकाशो येषां तैस्तरुणवेणुसच्छायैर्मणिभिरकर्मतशिलाभिर्मूले बद्धा । कृतवेदिकेत्यर्थः ॥ स्फटिकं स्फटिकमयं फलकं पीठं यस्याः सा काञ्चनस्य विकारः काञ्चनी सौवर्णी वासयष्टिर्निवासदण्डः । अस्तीति शेषः ॥ शिञ्जा भूषणध्वनिः ॥ “भूषणानां तु शिञ्जितम्” इत्यमरः ॥ भिदादित्वादङ् ॥ शिञ्जिधातुरयं तालव्यादिर्न तु दन्त्यादिः ॥ शिञ्जाप्रधानानि वलयानि तैः सुभगा रम्यास्तैस्तालैः करतलवादनैर्मे मम कान्तया नर्तितो वो युष्माकं सुहृत्सखा नीलकण्ठो मयूरः ॥ “मयूरो बर्हिणो बर्ही नीलकण्ठो भुजङ्गभुक्” इत्यमरः ॥ दिवसविगमे सायङ्काले यां यष्टिकामध्यास्ते । यष्ट्यामास्त इत्यर्थः ॥ “अधिशीङ्स्थासां कर्म” (पा.१।४।४६) इति कर्मत्वाद्द्वितीया ॥ “तत्रागारम्” इत्यारभ्य पञ्चसु श्लोकेषु समृद्धवस्तु वर्णनादुदात्तालङ्कारः । तदुक्तम्- “तदुदात्तं भवेद्यत्र समृद्धं वस्तु वर्ण्यते” इति ॥ न चैषा स्वभावोक्तिर्भाविकं वा तत्र तथास्थितवस्तुवर्णनात् । अत्र तु “कविप्रतिभोत्थापितसम्भाव्यमानैश्वर्यशालिवस्तुवर्णनादारोपितविषयत्वमिति ताभ्यामस्य भेदः” इत्यलङ्कारसर्वखकारः ॥  
F.N.  
(१५२.तत्तन्मध्ये.)  
(१५३.नद्धा.)  
(१५४.सिञ्जत्.)  
(१५५.नर्तितैः.)  
एभिः साधो हृदयनिहितैर्लक्षणैर्लक्षयेथा(१५६)  
द्वारोपान्ते लिखितवपुषौ शङ्खपद्मौ च दृष्ट्वा ।  
क्षामच्छायं(१५७) भवनमधुना मद्वियोगेन नूनं  
सूर्यापाये न खलु कमलं पुष्यति स्वामभिख्याम् ॥१७॥  
एभिरिति ॥ हे साधो निपुण ॥ “साधुः समर्थो निपुणो वा” इति काशिकायाम् । हृदयनिहितैः । अविस्मृतैरित्यर्थः ॥ एभिः पूर्वोक्तैर्लक्षणैस्तोरणादिभिरभिज्ञानैर्द्वारोपान्ते ॥ एकवचनमविवक्षितम् ॥ द्वारा पार्श्वयोरित्यर्थः ॥ लिखिते वपुषी आकृती ययोस्तौ तथोक्तौ शङ्खपद्मौ नाम निधिविशेषौ ॥ “निधिर्ना शेवधिर्भेदाः पद्मशङ्खादयो निधेः” इत्यमरः ॥ दृष्ट्वा च नूनं सत्यमधुनेदानीम् ॥ “अधुना” (पा.५।३।१७) इति निपातः । मद्वियोगेन मम प्रवासेन क्षामच्छायं मन्दच्छायमुत्सवोपरमारक्षीणकान्ति भवनं मद्गृहं लक्षयेथा निश्चिनुयाः । तथाहि । सूर्यापाये सति कमलं पद्मं स्वामात्मीयामभिख्यां शोभाम् ॥ “अभिख्या नामशोभयोः” इत्यमरः ॥ न पुष्यति नोपचिनोति खलु । सूर्यविरहितं पद्ममिव पतिविरहितं गृहं न शोभत इत्यर्थः ॥  
F.N.  
(१५६.लक्षणीयम्.)  
(१५७.मन्दच्छायम्.)  
निजगृहनिश्चयानन्तरं कृत्यमाह-  
गत्वा सद्यः कलभतनुतां शीघ्रसम्पात(१५८)हेतोः  
क्रीडाशैले प्रथम कथिते रम्यसानौ निषण्णः ।  
अर्हस्यन्तर्भवनपतितां कर्तु मल्पाल्पभासं  
खद्योतालीविलसितनिभां विद्युदुन्मेषदृष्टिम् ॥१८॥  
गत्वेति ॥ हे मेघ, शीघ्रसम्पात एव हेतुस्तस्य । शीघ्रप्रवेशार्थमि त्यर्थः ॥ “षष्ठी हेतुप्रयोगे” (पा.२।३।२६) इति षष्ठी । “सम्पातः पतने वेगे प्रवेशे वेदसंविदे” इति शब्दार्णवे ॥ सद्यः सपदि कलभस्य करिपोतस्य तनुरिव तनुर्यस्य तस्य भावस्तामल्पशरीरतां गत्वा प्राप्य प्रथमकथिते “तस्यास्तीरे” इत्यादिना पूर्वोद्दिष्टे रम्यसानौ । निषीदनयोग्य इत्यर्थः । क्रीडाशैले निषण्ण उपविष्टः सन् । अल्पाल्पाल्पप्रकारा भाः प्रकाशो यस्यास्ताम् ॥ “प्रकारे गुणवचनस्य” (पा.८।१।१२) इति द्विरुक्तिः ॥ खद्योतनामाली तस्या विलसितेन स्फुरितेन निभां समानां विद्यदुन्मेषो विद्युत्प्रकाशः स एव दृष्टिस्तां भवनस्यान्तरन्तर्भवनं तत्र पतितां प्रविष्टां कर्तुमर्हसि । यथा कश्चित्किञ्चिदन्विष्यन् क्वचिदुन्नते स्थित्वा शनैः शनैरतितरां द्राघीयसीं दृष्टिमिष्टदेशे पातयति तद्वदित्यर्थः ॥  
F.N.  
(१५८.तत्परित्राण.)  
सम्प्रति दृष्टिपातफलस्याभिज्ञानं श्लोकद्वयेनाह-  
तन्वी श्यामा शिखरिदशना पक्वबिम्बाधरोष्ठी(१५९)  
मध्ये क्षामा चकितहरिणीप्रेक्षणा निम्ननाभिः।  
श्रोणीभारादलसगमना स्तोकनम्रा स्तनाभ्यां  
या तत्र स्याद्यु(१६०)वतिविषये सृष्टिराद्येव(१६१) धातुः ॥१९॥   
तन्वीति ॥ तन्वी कृशाङ्गी । न तु पीवरी ॥ “श्लक्षणं दभ्रं कृशं तनु” इत्यमरः ॥ “वोतो गुणवचनात्” (पा.४।१।४४) इति ङीष् । श्यामा युवतिः ॥ “श्यामा यौवनमध्यस्था” इत्युत्पलमालायाम् ॥ शिखराण्येषां सन्तीति शिखरिणः कोटिमन्तः ॥ “शिखरं शैलवृक्षाग्रकक्षापुलककोटिषु” इति विश्वः ॥ शिखरिणो दशना दन्ता यस्याः सा । एतेनास्या भाग्यवत्त्वं पत्यायुष्करं च सूच्यते । तदुक्तं सामुद्रिके- “स्निग्धाः समानरूपाः सुपङ्क्तयः शिखरिणः श्लिष्टाः । दन्ता भवन्ति यासां तासां पादे जगत्सर्वम् ॥ ताम्बूलरसरक्तेऽपि स्फुटभासः समोदयाः । दन्ताः शिखरिणो यस्या दीर्घं जीवति तत्प्रियः ॥” इति ॥ पक्वं परिणतं बिम्बं बिम्बिकाफलमिवाधरोष्ठो यस्याः सा पक्वबिम्बाधरोष्ठी ॥ “शाकपार्थित्वादित्वान्मध्यमपदलोपी समासः” इति वामनः ॥ “नासिकोदरौष्ठ-” (पा.४।१।५५) इत्यादिना ङीष् ॥ मध्ये क्षामा । कृशोदरीत्यर्थः । चकितहरिण्याः प्रेक्षणानीव प्रेक्षणानि दृष्टयो यस्याः सा तथोक्ता ॥ एतेनास्याः पद्मिनीत्वं व्यज्यते । तदुक्तं रतिरहस्ये । पद्मिनीलक्षणप्रस्तावे- “चकितमृगदृशाभे प्रान्तरक्ते च नेत्रे” इति ॥ निम्नाभिर्गम्भीरनाभिः ॥ अनेन नारीणां नाभिगाम्भीर्यान्मदनातिरेक इति कामसूत्रार्थः सूच्यते । श्रोणीभारादलसगमना मन्दगामिनी । न तु जघनदोषात् । स्तनाभ्यां स्तोकनम्रेषदवनता । न तु वपुर्दोषात् ॥ युवतय एव विषयस्तस्मिन्युवतिविषये । युवतीरधिकृत्येत्यर्थः । धातुब्रह्मण आद्या सृष्टिः प्रथमशिल्पमिव स्थितेत्युत्प्रेक्षा ॥ प्रथमनिर्मिता युवतिरियमेवेत्यर्थः ॥ प्रायेण शिल्पिनां प्रथमनिर्माणे प्रयत्नातिशयवशाच्छिल्पनिर्माणसौष्ठवं दृश्यत इत्याद्यविशेषणम् । तथा चास्मिन् प्रपञ्चे न कुत्राप्येवंविधं रमणीयं रमणीरत्नेष्वस्तीति भावः । तदेवम्भूता या स्त्री तत्रान्तर्भवने स्यात् । तत्र निवसेदित्यर्थः । तामित्युत्तरश्लोकेन सम्बन्धः ॥  
F.N.  
(१५९.अधरौष्ठी.)  
(१६०.आस्ते.)  
(१६१.एव.)  
तां जानीथाः(१६२) परिमितकथां जीवितं मे द्वितीयं  
दूरीभूते मयि सहचरे चक्रवाकीमिवैकाम् ।  
गाढोत्कण्ठां गुरुषु दिवसेष्वेषु गच्छतु बाला  
जातां मन्ये शिशिरमथितां पद्मिनीं वान्यरूपाम् ॥२०॥  
तामिति ॥ सहचरे सहचारिणि । अनेन वियोगासहिष्णुत्वं व्यज्यते । मयि दूरीभूते दूरस्थिते सति सहचरे चक्रवाके दूरीभूते सति चक्रवाकीं चक्रवाकवधूमिव ॥ “जातेरस्त्रीविषयादयोपधात्” (पा.४।१।६३) इति डीप् ॥ परिमितकथां परिमितवाचम् । एकामेकाकिनीं स्थितां तामन्तर्भवनगतां मे द्वितीयं जीवितं जानीथाः । जीविततुल्यां मत्प्रेयसीमवगच्छेरित्यर्थः । “तन्वी” इत्यादिपूर्वलक्षणैरिति शेषः ॥ लक्षणानामन्यथाभावभ्रममाशङ्क्याह- गाढेति । गाढोत्कण्ठां प्रबलविरहवेदनाम् । “रागे त्वलब्धविषये वेदना महती तु या । संशोषणी तु गात्राणां तामुत्कण्ठां विदुर्बुधाः ॥” इत्यभिधानात् ॥ बालां गुरुषु विरहमहत्स्वेषु वर्तमानेषु दिवसेषु गच्छतु सत्सु शिशिरेण शिशिरकालेन मथितां पद्मिनीं वा पद्मिनीमिव ॥ “इववद्वायथाशब्दौ” इति दण्डी ॥ अन्यरूपां पूर्वविपरीताकारां जातां मन्ये । हिमहतपद्मिनीव विरहेणान्यादृशी जातेति तर्कयामीत्यर्थः । एतावता नेयमन्येति भ्रमितव्यमिति भावः ॥  
F.N.  
(१६२.जानीया.)  
नूनं तस्याः प्रबलरुदितोच्छूननेत्रं प्रियाया(१६३)  
निःश्वासानामशिशिरतया भिन्नवर्णाधरोष्ठम् ।  
हस्तन्यस्तं(१६४) मुरखमसकलव्यक्ति लम्बालकत्वा-  
दिन्दोर्दैन्यं त्वदनुसरण(१६५)क्लिष्टकान्तेर्बिभर्ति ॥२१॥  
नूनमिति ॥ प्रबलरुदितेनोच्छूने उच्छ्वसिते नेत्रे यस्य तत् ॥ उच्छूनेति श्वयतेः कर्तरि क्तः ॥ “ओदितश्च” (पा.८।२।४५) इति निष्ठानत्वम् । “वचिस्वपि-” (पा.६।१।१५) इत्यादिना सम्प्रसारणम् । “सम्प्रसारणाच्च” (पा.६।१।१०८) इति पूर्वरूपत्वम् । “हलः” (पा.६।४।२) इति दीर्घः ॥ “छ्वोः शूडनुनासिके च” (पा.६।४।१९) ईत्यूठादेशे कृते रूपसिद्धिरिति वर्तमानसामीप्यप्रक्रिया प्रामादिकीत्युपेक्ष्या । तथा सति धातोरिकारस्य गत्यभावादूठादेशे (?) च्छ्वोरन्त्यत्वेन विशेषणाच्चेति ॥ एतेन विषादो व्यज्यते । निःश्वासानामशिशिरतयान्तस्तापोष्णत्वेन भिन्नवर्णो विच्छायोऽधरोष्ठो यस्य तत् । हस्ते न्यस्तं हस्तन्यस्तम् । एतेन चिन्ता व्यज्यते ॥ लम्बालकत्वात्संस्काराभावाल्लम्बमानकुन्तलत्वादसकलव्यक्त्यसम्पूर्णाभिव्यक्ति तस्याः प्रियाया मुखं त्वदनुसरणेन त्वदुपरोधेन । मेघानुसरणेनेति यावत् । क्लिष्टकान्तेः क्षीणकान्तेरिन्दोर्दैन्यं शोच्यतां बिभर्ति । नूनमिति वितर्के ॥ “नूनं तर्केऽर्थनिश्चये” इत्यमरः ॥ पूर्ववत्तथापि न भ्रमितव्यमिति भावः ॥  
F.N.  
(१६३.बहूनाम्.)  
(१६४.हस्ते न्यस्तम्.)  
(१६५.त्वदुपसरण.)  
सर्वविरहिणीसाधारणानि लक्षणानि सम्भावनयोत्प्रेक्ष्याणीत्याह “आलोके” इत्यादिभिस्त्रिभिः-  
आलोके ते निपतति पुरा(१६६) सा बलिव्याकुला वा  
मत्सादृश्यं विरहतनु वा(१६७) भावगम्यं लिखन्ती ।  
पृच्छन्ती वा मधुरवचना सारिकां पञ्जरस्थां  
कच्चिद्भर्तु स्मरसि रसिके(१६८) त्वं हि तस्य प्रियेति ॥२२॥   
आलोकेति ॥ हे मेघ, सा मत्प्रिया । बलिषु नित्येषु प्रोषितागमनार्थेषु च देवताराधनेषु व्याकुला व्यापृता वा । विरहेण तनु कृशं भावगम्यम् । तत्कार्श्यस्यादृष्टचरत्वात्सम्प्रति सम्भावनयोत्प्रेक्ष्यमित्यर्थः । मत्सादृश्यं मदाकारसाम्यम् । मत्प्रतिकृतिमित्यर्थः । यद्यपि सादृश्यं नाम प्रसिद्धवस्त्वन्तरगतमाकारसाम्यं तथापि प्रतिकृतित्वेन विवक्षितमितरथालेख्यत्वासम्भवात् । अक्षय्यकोशे “आलेख्येऽपि च सादृश्यम्” इत्यभिधानात् ॥ लिखन्ती क्चित्फलकादौ विन्यस्यन्ती वा चित्रदर्शनस्य विरहिणीविनोदोपायत्वादिति भावः ॥ एतच्च कामशास्त्रसंवादेन सम्यग्विवेचितमस्माभी रघुवंशसञ्जीविन्याम् “सादृश्यप्रतिकृतिदर्शनैः प्रियायाः” इत्यत्र । मधुरवचनां मञ्जभाषिणीम् । अत एव पञ्जरस्थाम् । हिंस्रेभ्यः कृतसंरक्षणामित्यर्थः । सारिकां स्त्रीपक्षिविशेषाम् । हे रसिके, भर्तुः स्वामिनः स्मरसि कच्चित् ॥ “कच्चित्कामप्रवेदने” इत्यमरः ॥ भर्तारं स्मरसि किमित्यर्थः ॥ “अधीगर्थदयेशां कर्मणि” (पा.२।३।५२) इति कर्मणि षष्ठी ॥ स्मरणे कारणमाह- हि यस्मात्कारणात्त्वं तस्य भर्तुः । प्रीणातीति प्रिया । “इगुपधज्ञाप्रीकिरः कः” (पा.३।१।३५) इति कप्रत्ययः । अतः प्रेमास्पदत्वात्स्मर्तुमर्हसीति भावः । इत्येवं पृच्छन्ती वा ॥ वाशब्दो विकल्पे ॥ “उपमायां विकल्पे वा” इत्यमरः ॥ ते तवालोके दृष्टिपथे पुरा निपतति । सद्यो निपतिष्यतीत्यर्थः ॥ “स्यात्प्रबन्धे पुरातीते निकटागामिके पुरा” इत्यमरः ॥ “यावत्पुरानिपातयोर्लट्” (पा.३।३।४) इति लट् ॥  
F.N.  
(१६६.पुरे.)  
(१६७.तनुना.)  
(१६८.निभृते.)  
उत्सङ्गे वा मलिनवसने सौम्य निक्षिप्य वीणां  
मद्गोत्राङ्कं विरचितपदं गेयमुद्गातुकामा ।  
तन्त्रीमार्द्रां(१६९) नयनसलिलैः सारयित्वा कथञ्चि-  
द्भूयो भूयः स्वयमपि कृतां मूर्च्छनां विस्मरन्ती ॥२३॥  
उत्सङ्गेति ॥ हे सौम्य साधो, मलिनवसने । “प्रोषिते मलिना कृशा” इति शास्त्रादित्यर्थः ॥ उत्सङ्गं ऊरौ वीणां निक्षिप्य । मम गोत्रं नामाङ्कश्चिह्नं यस्मिंस्तन्मद्रोत्राङ्कं मन्नामाङ्कं यथा तथा ॥ “गोत्रं नाम्नि कुलेऽपि च” इत्यमरः ॥ विरचितानि पदानि यस्य तत्तथोक्तं गेयं गानार्हं प्रबन्धादि ॥ “गीतम्” इति पाठे स एवार्थः ॥ उद्गातुमुच्चैर्गातुं कामो यस्याः सा ॥ “तुं काममनसोरपि” इति मकारलोपः ॥ देवयोनित्वाद्गान्धारग्रामेण गातुकामेत्यर्थः । तदुक्तम्- “षड्जमध्यमनामानौ ग्रामौ गायन्ति मानवाः । न तु गान्धारनामानं स लभ्यो देवयोनिभिः ॥” इति ॥ तथा नयनसलिलैः प्रियतमस्मृतिजनितैरश्रुभिरार्द्रां तन्त्रीं कथञ्चित्कृच्छ्रेण सारयित्वा । आर्द्रत्वापहरणाय करेण प्रमृज्यान्यथा क्वणनासम्भवादिति भावः । भूयो भूयः पुनः पुनः स्वयमात्मना कृतामपि । विस्मरणानर्हामपीत्यर्थः । मूर्च्छनां स्वरारोहावरोहक्रमम् । “स्वराणां स्थापनाः सान्ता मूर्च्छनाः सप्त सप्त हि” इति सङ्गीतरत्नाकरे ॥ विस्मरन्ती वा । “आलोके ते निपतति” इति पूर्वेणान्वयः ॥ विस्मरणं चात्र दयितगुणस्मृतिजनितमूर्छावशादेव ॥ तथा च रसरत्नाकरे- “वियोगायोगयोरिष्टगुणानां कीर्तनात्स्मृतेः । साक्षात्कारोऽथवा मूर्च्छा दशधा जायते तथा ॥” इति ॥ मत्सादृश्यमित्यादिना मनःसङ्गानुवृत्तिः सूचिता ॥  
F.N.  
(१६९.तन्त्रीरार्द्रा.)  
शेषान्मासान् विरह(१७०)दिवसस्थापितस्या(१७१)वधेर्वा  
विन्यस्यन्ती भुवि गणनया देहलीदत्त(१७२)पुष्पैः ।  
मत्सङ्गं वा(१७३) हृदयनिहिता(१७४)रम्भमास्वादयन्ती(१७५)  
प्रायेणैते रमणविरहे(१७६)ष्वङ्गनानां विनोदाः ॥२४॥  
शेषानिति ॥ अथवा विरहस्य दिवसस्तस्मात्स्थापितस्य तत आरभ्य निश्चितस्यावधेरन्तस्य शेषान् गतावशिष्टान् मासान् देहलीदत्तपुष्पैः ॥ देहली द्वारस्याधारदारु ॥ “गृहावग्रहणी देहली” इत्यमरः ॥ तत्र दत्तानि राशीकृतत्वेन निहितानि यानि पुष्पाणि तैर्गणनया एको द्वावित्यादिसङ्ख्यानेन भुवि भूतले विन्यस्यन्ती वा । पुष्पविन्यासैर्मासान् गणयन्ती वेत्यर्थः ॥ यद्वा हृदये निहितो मनसि सङ्कल्पित आरम्भ उपक्रमो यस्य तम् । अथवा हृदयनिहिता आरम्भाश्चुम्बनादयो व्यापारा यस्मिंस्तं मत्सङ्गं मत्सम्भोगरतिमाखादयन्ती वा । “आलोके ते निपतति” इति पूर्वेण सम्बन्धः ॥ ननु कथमयं निश्चय इत्याशङ्कामर्थान्तरन्यासेन परिहरति । प्रायेण बाहुल्येनाङ्गनानां रम णविरहेष्वेते पूर्वोक्ता विनोदाः कालयापनोपायाः । एतेन सङ्कल्पावस्थोक्ता । तदुक्तम्- “सङ्कल्पो नाथविषये मनोरथ उदाहृतः” इति ॥ त्रिभिः कुलकम् ॥  
F.N.  
(१७०.गमन.)  
(१७१.प्रस्थितस्य.)  
(१७२.मुक्त.)  
(१७३.मत्सम्भोगम्; सम्भोगं वा; संयोगं वा.)  
(१७४.विहिता.)  
(१७५.आसादयन्ती.)  
(१७६.विरहे हि.)  
सव्यापारामहनि न तथा पीडेये(१७७)न्मद्वियोगः(१७८)  
शङ्के रात्रौ गुरुतरशुचं निर्विनोदां सखीं ते ।  
मत्सन्देशैः सुखयितुमलं पश्य साध्वीं निशीथे  
तामुन्निद्रामवनिशयनां(१७९) सौधवातायन्ः ॥२५॥  
सव्यापारामिति ॥ हे सखे, अहनि दिवसे सव्यापारां पूर्वोक्तबलिचित्रलेखनादिव्यापारवतीं ते सखीं स्वप्रियां मद्वियोगो मद्विरहस्तथा तेन प्रकारेण ॥ “प्रकारवचने थाल्” (पा.५।३।२३) इति थाल्प्रत्ययः । न पीडयेत् । यथा रात्राविति शेषः ॥ किन्तु रात्रौ निर्विनोदां निर्व्यापारां ते सखीं गुरुतरा शुग्यस्यास्तां गुरुतरशुचमतिदुर्भरदुःखां शङ्के तर्कयामि । “शङ्का वितर्कभययोः” इति शब्दार्णवे ॥ अतो निशीथेऽर्धरात्र उन्निद्रामुत्सृष्टनिद्राम् । अवनिरेव शयनं शय्या यस्यास्ताम् ॥ नियमार्थं स्थण्डिलशायिनीम् । साध्वीं पतिव्रताम् ॥ “साध्वी पतिव्रता” इत्यमरः ॥ अतो नान्यथा शङ्कितव्यमिति भावः । तां त्वत्सखीं मत्सन्देशैर्मद्वार्ताभिरलं पर्याप्तं सुखयितुमानन्दयितुं सौधवातायनस्थः सन् पश्य ॥ “सखी धात्री च पितरौ मित्रदूतशुकादयः । सुखयन्तीष्टकथनसुखोपायैर्वियोगिनीम् ॥” इति रत्नाकरे ॥ दूतश्चायं मेघ इति भावः ॥ अनेन जागरावस्थोक्ता ॥  
F.N.  
(१७७.खेदयेत्.)  
(१७८.विप्रयोगः.)  
(१७९.शयनासन्न; शयानसाद्म.)  
पुनस्तामेव विशिनष्टि “आधिक्षामाम्” इत्यादिभिश्चतुर्भिः-  
आधिक्षामां विरहशयने सन्निषण्णैक(१८०)पार्श्वां  
प्राचीमूले तनुमिव कलामात्रशेषां हिमांशोः ।  
नीता रात्रिः क्षण(१८१) इव मया सार्धमिच्छारतैर्यौ  
तामेवोष्णैर्विरहमहती(१८२)मश्रुभिर्योपयन्तीम् ॥२६॥   
आधिक्षामामिति ॥ आधिना मनोव्यथया क्षामां कृशाम् ॥ “पुंस्याधिर्मानसी व्यथा” इत्यमरः ॥ क्षायतेः कर्तरि क्तः ॥ “क्षायो मः” (पा.८।२।५३) इति निष्ठातकारस्य मकारः ॥ विरहे शयनं तस्मिन् विरहशयने । पल्लवादिरचित इत्यर्थः । सन्निषण्णमेकं पार्श्वं यस्यास्ताम् । अत एव प्राच्याः पूर्वस्या दिशो मूले । उदयगिरिप्रान्त इत्यर्थः ॥ प्राचीग्रहणं क्षीणावस्थाद्योतनार्थम् । मूलग्रहणं दृश्यतार्थम् ॥ कलामात्रं कलैव शेषो यस्यास्तां हिमांशोस्तनुं मूर्तिमिव स्थिताम् । तथा या रात्रिर्मया सार्धमिच्छया कृतानि रतानि तैः ॥ शाकपार्थिवादित्वान्मध्यमपदलोपी समासः ॥ क्षण इव नीता यापिता तां तज्जातीयामेव रात्रिं विरहेण महतीं महत्त्वेन प्रतीयमानामुष्णरश्रुभिर्यापयन्तीम् । यातेर्ण्यन्ताच्छतृप्रत्ययः । “अर्तिही-” (पा.७।३।३६) इत्यादिना पुगागमः ॥ स एव कालः सुखिनामल्पः प्रतीयते । दुःखिनां तु विपरीत इति भावः । एतेन कार्श्यावस्थोक्ता ॥  
F.N.  
(१८०.सन्निकीर्णैक; विप्रकीर्णैक.)  
(१८१.क्षणम्.)  
(१८२.जनितैः.)  
[२५-२६ श्लोकयोर्मध्ये प्रक्षिप्ताविमौ दृश्येते-  
“स्निग्धाः सख्यः कथमपि दिवा तां न मोक्ष्यन्ति तन्वी-  
मेकप्रख्ण भवति हि जगत्यङ्गनानां प्रवृत्तिः ।  
स त्वं रात्री जलद शयनासन्नवातायनस्थः  
कान्तां गुप्ते सति परिजने वीतनिद्रामुपेयाः ॥   
अन्वेष्टव्यामवनिशयने सन्निकीर्णैकपार्श्वां  
तत्पर्यङ्क(न्त)प्रगलित (न)वैश्छिन्नहारैरिवास्रैः ।  
भूयो भूयः कठिनविषमां सादयन्तीं कपोला-  
दामोक्तव्यामयमितनखेनैकवेणीं करेण ॥”]  
पादानिन्दोरमृतशिशिराज्जालमार्गप्रविष्टान्  
पूर्वप्रीत्या गतमभिमुखं सन्निवृत्तं तथैव ।  
चक्षुः खेदात्सलिल(१८३)गुरुभिः पक्ष्मभिश्छादयन्तीं  
साभ्रेऽह्नीव स्थलकमलिनीं नप्रबुद्धां नसुप्ताम् ॥२७॥   
पादानिति ॥ जालमार्गप्रविष्टान् गवाक्षविवरगतानमृतशिशिरानिन्दो: पादान् रश्मीन् पूर्वप्रीत्या पूर्वस्नेहेन पूर्ववदानन्दकरा भविष्यन्तीति बुद्ध्येति भावः । अभिमुखं यथा तथा गतं तथैव सन्निवृत्तं यथागतं तथैव प्रतिनिवृत्तम् । तदा तेषामतीव दुःसहत्वादिति भावः । चक्षुर्दृष्टिं खेदात्सलिलगुरुभिरश्रुदुर्भरैः पक्ष्मभिश्छादयन्तीम् । अतएव साभ्रे दुर्दिनेऽह्नि दिवसे नप्रबुद्धां मेघावरणादविकसितां नसुप्तामहरित्यमुकुलिताम् ॥ उभयत्रापि नञर्थस्य नशब्दस्य सुप्सुपेति समासः ॥ स्थलकमलिनीमिव स्थिताम् । एतेन विषयद्वेषाख्या षष्ठी दशा सूचिता ॥  
F.N.  
(१८३.सजला.)  
निःश्वासेना(१८४)धरकिसलयक्लेशिना विक्षिपन्तीं  
शुद्धस्नानात्परूपवलकं नूनमागण्डलम्बम्(१८५) ।  
मत्सम्भोगः(१८६) कथमुपनये(१८७)त्स्वप्नजोऽपीति निद्रा-  
माक्राङ्क्षन्तीं नयनसलिलोत्पीडरुद्धावकाशाम्  ॥२८॥   
निःश्वासेनेति ॥ शुद्धस्नानात्तैलादिरहितमानात्परुषं कठिनस्पर्शं नूनमागण्डलम्बम् ॥ सुप्सुपेति समासः ॥ अलकं चूर्णकुन्तलान् ॥ जातावेकवचनम् ॥ अधरकिसलयं क्लेशयति क्लिश्नातीति वा तेन तथोक्तेन । उष्णेनेत्यर्थः ॥ क्विश्यतेर्ण्यन्तात्क्लिश्नातेरण्यन्ताद्वा ताच्छील्ये णिनिः ॥ निःश्वासेन विक्षिपन्तीं चालयन्तीम् । तथा स्वप्नजोऽपि स्वप्नावस्थाजन्योऽपि । साक्षात्सम्भोगासम्भवादिति भावः । मत्सम्भोगः कथं केनापि प्रकारेणोपनयेत् । आगच्छेदित्याशयेनेति शेषः ॥ इतिनैवोक्तार्थत्यादप्रयोगः । “प्रयोगे चापौनरुक्त्यम्” इत्यालङ्कारिकाः । प्रार्थनायां लिङ् ॥ नयनसलिलोत्पीडेनाश्रुप्रवृत्त्या रुद्धावकाशामाक्रान्तस्थानाम् । दुर्लभामित्यर्थः । निद्रामाकाङ्क्षन्तीम् । स्नेहातुरत्वादिति भावः। अत्राश्रुविसर्जनेन लज्जात्यागो व्यज्यते ॥  
F.N.  
(१८४.विश्वासेन.)  
(१८५.लम्बि.)  
(१८६.संयोगः.)  
(१८७.कथमपि भवेत्; क्षणमपि भवेत्.)  
आद्ये बद्धा विरहदिवसे या शिखा दाम हित्वा  
शापस्यान्ते विगलितशुचा तां(१८८) मयोद्वेष्टनीयाम्(१८९) । स्पर्शक्लिष्टामयमित(१९०)नखेनासकृत्सारयन्तीं  
गण्डाभोगात्कठिनविर्षमा(१९१)मेकवेणीं करेण ॥२९॥  
आद्य इति ॥ आद्ये विरहदिवसे दाम मालां हित्वा त्यक्त्वा या शिखा बद्धा ग्रथिता शापस्यान्ते विगलितशुचा वीतशोकेन मयोद्वेष्टनीयां मोचनीयां स्पर्शक्लिष्टाम् । स्पर्शे सति मूलकेशेषु सव्यथामित्यर्थः । कठिना च सा विषमा निम्नोन्नता च ताम् । खञ्जकुब्जादिवदन्यतरस्य प्राधान्यविवक्षया “विशेषणं विशेष्येण बहुलम्” (पा.२।१।५७) इति समासः ॥ एकवेणीमेकीभूतवेणीम् ॥ “पूर्वकाल-” (पा.२।१।४९) इत्यादिना तत्पुरुषः ॥ तां शिखाम् । अयमिता अकर्तितोपान्ता नखा यस्याः तेन करेण गण्डाभोगात्कपोलविस्तारादसकृन्मुहुर्मुहुः सारयन्तीमपसारयन्तीम् । “तां पश्य” इति पूर्वेण सम्बन्धः । असकृत्सारणाच्चित्तविभ्रमदशा सूचिता ॥  
F.N.  
(१८८.या.)  
(१८९.उद्वेष्टनीया; उन्मोचनीया.)  
(१९०.अपमित.)  
(१९१.विषमात्.)  
सा सन्न्यस्ताभरणमवला पेशलं(१९२) धारयन्ती  
शय्योत्सङ्गे निहितमसकृद्दुःखदुःखेन गात्रम् ।  
त्वामप्यस्रं(१९३) नवजल(१९४)मयं मोचयिष्यत्यवश्यं  
प्रायः सर्वो भवति करुणावृत्तिरार्द्रान्तरात्मा ॥३०॥   
सेति ॥ अबला दुर्बला सन्न्यस्ताभरणं कृशत्वात्परित्यक्ताभरणमसकृदनेकशो दुःखदुःखेन दुःखप्रकारेण ॥ “प्रकारे गुणवचनस्य” (पा.८।१।१२) इति द्विर्भावः ॥ शय्योत्सङ्गे निहितं पेशलं मृदुलं गात्रं शरीरं धार यन्ती वहन्ती ॥ अनेनात्यन्ताशक्त्या मूर्च्छावस्था सूच्यते ॥ सा त्वत्सखी त्वामपि नवजलमयं नवम्बरूपमस्रं बाष्पमवश्यं सर्वथा मोचयिष्यति ॥ “द्विकर्मसु पचादीनामुपसंख्यानम्” इति मुचेः पचादित्वाद्द्विकर्मकत्वम् ॥ तथाहि । प्रायः प्रायेणार्द्रान्तरात्मा मृदुहृदयः । मेघस्तु द्रवान्तःशरीरः । सर्वः करुणा करुणामयी वृत्तिरन्तःकरणवृत्तिर्यस्य स करुणावृत्तिर्भवति । हि यस्मात् । अस्मिन्नवसरे सर्वथा त्वया शीघ्रं गन्तव्यमनन्तरदशापरिहारायेति सन्दर्भाभिप्रायः ॥ ननु किमिदमादिमां चक्षुःप्रीतिमुपेक्ष्यावस्थान्तराण्येव तत्रभवान् कविरादृतवान् । उच्यते- “सम्भोगो विप्रलम्भश्च द्विधा शृङ्गार उच्यते । संयुक्तयोस्तु सम्भोगो विप्रलम्भो वियुक्तयोः ॥ पूर्वानुरागमानाख्यप्रवासकरुणात्मना । विप्रलम्भश्चतुर्धात्र प्रवासस्तत्र च त्रिधा ॥ कार्यतः सम्भ्रमाच्छापादस्मिन् काव्ये तु शापजः । प्रागसङ्गतयोर्यूनोः सति पूर्वानुरञ्जने ॥ चक्षुःप्रीत्यादयोऽवस्था दश स्युस्तत्क्रमो यथा । दृङ्मनः सङ्गसङ्कल्पा जागरः कृशता रतिः ॥ ह्रीत्यागोन्मादमूच्चछोन्ता इत्यनङ्गदशा दश । पूर्वसङ्गतयोरेव प्रवास इति कारणात् ॥ न तत्र पूर्ववच्चक्षुःप्रीतिरुत्पत्तुमर्हति । सत्सङ्गस्य तु सिद्धस्याप्यविच्छेदोऽत्र वर्ण्यते ॥ अन्यथा पूर्ववद्वाच्या इति तावद्व्यवस्थितेः । वैयर्थ्यादादिमां हित्वा वैरस्यादन्तिमां तथा ॥ हृत्सङ्गादिरिहाचष्ट कविरष्टाविति स्थितिः । मत्सादृश्यं लिखन्तीति पद्येऽस्मिन् प्रतिपादिता ॥ चक्षुःप्रीतिरिति प्रोक्तं निरुत्तरकृताननम् । चक्षुःप्रीतिर्भवेच्चित्रेष्वदृष्टचरदर्शनात् । यथा मालविकारूपमग्निमित्रस्य पश्यतः । प्रोषितानां च भर्तॄणां क्व दृष्टादृष्टपूर्वता ॥ अथ तत्रापि सन्देहे स्वकलत्राणि पृच्छतु । किं भर्तृप्रत्यभिज्ञा स्यात्किं वैदेशिकभावना ॥ प्रवासादागते स्वस्मिन्नित्यलं कलहैर्वृथा ॥” इति ॥  
F.N.  
(१९२.पेलवम्; कोमलम्.)  
(१९३.अश्रुम्.)  
(१९४.जललव; जलकण.)  
नन्वीदृशीं दशामापन्नेति कथं त्वया निश्चितमत आह-  
जाने सख्यास्तव मयि मनः सम्भृतः स्नेहमस्मा-  
दित्थम्भूतां प्रथमविरहे तामहं तर्कयामि ।  
वाचालं मां न खलु सुभगंमन्यभावः(१९५) करोति  
प्रत्यक्षं ते निखिल(१९६)मचिराद्भ्रातरुक्तं मया यत् ॥३१॥  
जान इति । हे मेघ, तव सख्या मनों मयि संभृतस्नेहं सञ्चितानुरागं जाने । अस्मात्स्नेहज्ञानकारणात्प्रथमविरहे । प्रथमग्रहणं दुःखातिशयद्योतनार्थम् । तां त्वत्सखीमित्थम्भूतां पूर्वोक्तावस्थामापन्नां तर्कयामि ॥ ननु सुभगमानिनामेष स्वभावो यदात्मनि स्त्रीणामनुरागप्रकटनं तत्राह- वाचालमिति ॥ सुभगमात्मानं मन्यत इति सुभगंमन्यः ॥ “आत्ममाने खश्च” (पा.३।२।८३) इति खश् प्रत्ययः । “अरुर्दिषद्-” (पा.६।३।६७) इत्यादिना मुमागमः ॥ तस्य भावः सुभगंमन्यभावः सुभगमानित्वं मां वाचालं बहुभाषिणं न करोति खलु । सौन्दर्याभिमानिनां न प्रकटयामीत्यर्थः ॥ “स्याज्जल्पकस्तु वाचालो वाचाटो बहुगर्ह्यवाक्” इत्यमरः ॥ “आलजाटचौ बहुभाषिणि” (पा.५।२।१२५) इत्यालच् प्रत्ययः । किन्तु हे भ्रातः, मयोक्तं यत् “आधिक्षामाम्” इत्यादि तन्निखिलं सर्वमचिराच्छीघ्रमेव ते तव प्रत्यक्षम् । भविष्यतीति शेषः ॥  
F.N.  
(१९५.सुभगं मन्युभावम्.)  
(१९६.सकलम्.)  
रुद्धापाङ्गप्रसरमलकैरञ्जनस्नेहशून्यं  
प्रत्यादेशादपि च मधुनो विस्मृतभूविलासम् ।  
त्वय्यासन्ने नयनमुपरिस्पन्दि शङ्के मृगाक्ष्या  
मीनक्षोभाच्चल(१९७)कुवलयश्रीतुलामेष्यतीति ॥३२॥   
रुद्धेति ॥ अलकै रुद्धा अपाङ्गयोः प्रसरा यस्य तत्तथोक्तम् । अञ्जनेन स्नेहः स्नैग्ध्यं तेन शून्यम् । स्निग्धाञ्जनरहितमित्यर्थः । अपि च किञ्च मधुनो मद्यस्य प्रत्यादेशान्निराकरणात् । परित्यागादित्यर्थः ॥ “प्रत्यादेशो निराकृतिः” इत्यमरः ॥ विस्मृतो भ्रूविलासो भ्रूभङ्गो येन तत् । नयनस्य रुद्धापाङ्गप्रसरत्वादिकं विरहसमुत्पन्नमिति भावः । त्वय्यासन्ने सति । स्वकुशलवाशिंसिनीति शेषः । उपर्यूध्वभागे स्पन्दते स्फुरतीत्युपरिस्पन्दि । तथा च निमित्तनिदाने- “स्पन्दान्मूर्ध्नि च्छत्रलाभं ललाटे पट्टमंशुकम् । इष्टप्राप्तिं दृशोरूर्ध्वमपाङ्गे हानिमादिशेत् ॥” इति ॥ मृगाक्ष्यास्त्वसख्या नयनम् । वाममिति शेषः । “वामभागस्तु नारीणां पुंसां श्रेष्ठस्तु दक्षिणः । दाने देवादिपूजायां स्पन्देऽलङ्करणेऽपि च ॥” इति स्त्रीणां वामभागप्राशस्त्यात् । मीनक्षोभान्मीनचलनाच्चलस्य कुवलयस्य श्रियाः शोभायास्तुलां सादृश्यमेष्यतीति शङ्के तर्कयामि ॥ (“तुल्यार्थैरतुलोपमाभ्यां तृतीया” पा.२।३।७२) इति कृद्योगे तृतीया (?) ॥  
F.N.  
(१९७.क्षोभाकुल.)  
वामश्वास्याः(१९८) कररुहपदैर्मुच्यमानो मदीयै-  
र्मुक्ताजालं चिरपरिचितं(१९९) त्याजितो दैवगत्या ।  
सम्भोगान्ते मम समुचितो हस्तसंवाहनानां(२००)  
यास्यत्यूरुः सरस(२०१)कदलीस्तम्भगौरश्चलत्वम् ॥३३॥  
वाम इति ॥ मदीयैः कररुहपदैर्नखपदैः ॥ “पुनर्भवः कररुहो नखोऽस्त्री नखरोऽस्त्रियाम्” इत्यमरः ॥ मुच्यमानः परिहीयमाणः । नखाङ्करहित इत्यर्थः । ऊर्वोर्नखपदास्पदत्वं तु रतिरहस्ये- “कण्ठकुक्षिकुचपार्श्वभुजोरःश्रोणिसक्थिषु नखास्पदमाहुः” इति ॥ चिरपरिचितं चिराभ्यस्तं मुक्ताजालं मौक्तिकसरमयं कटिभूषणं दैवगत्या दैववशेन त्याजितः । सम्प्रति नखपदोमाभावेन शीतोपचारस्य तस्य वैयर्थ्यादिति भावः ॥ त्यजतेर्ण्यन्तात्कर्मकर्तरि क्तः । “द्विकर्मसु पचादीनां चोपसंख्यानमिष्यते” इति पचादित्वाद्द्विकर्मकत्वम् ॥ सम्भोगान्ते मम हस्तसंवाहनानां हस्तेन मर्दनानाम् ॥ “संवाहनं मर्दनं स्यात्” इत्यमरः ॥ समुचितो योग्यः ॥ सरसो रसार्द्रः परिपक्वो न शुष्कश्च स एव विवक्षितः । तत्रैव पाण्डिमसम्भवात् । स चासौ कदलीस्तम्भश्च स इव गौरः पाण्डुरः ॥ “गौरः करीरे सिद्धार्थे शुक्ले पीतेऽरुणेऽपि च” इति मालतीमालायाम् ॥ अस्याः प्रियाया वाम ऊरुश्चलत्वं स्पन्दनं यास्यति प्राप्स्यते ॥ “ऊरोः स्पन्दाद्रतिं विद्यादूर्वोः प्राप्तिं सुवाससः” इति निमित्तनिदाने ॥  
F.N.  
(१९८.वा.)  
(१९९.चिरविरचितम्; नवपरिचितम्.)  
(२००.संवाहनस्य.)  
(२०१.कनक.)  
तस्मिन् काले जलद यदि सा लब्धनिद्रासुखा स्या-  
दन्वास्यैनां(२०२) स्तनितविमुखो याममात्रं सहस्व(२०३) ।  
मा भूदस्याः प्रणयिनि मयि स्वप्नमलब्धे कथञ्चि-  
त्सद्यःकण्ठच्युतभुजलताग्रन्थि गाढोपगूढम् ॥३४॥   
तस्मिन्निति ॥ हे जलद, तस्मिन् काले त्वदुपसर्पणकाले सा मत्प्रिया लब्धं निद्रासुखं यया तादृशी स्याद्यदि स्याच्चेत् । निद्राणामन्वास्य । पश्चादासित्वेत्यर्थः ॥ उपसर्गवशात्सकर्मकत्वम् ॥ स्तनितविमुखो गर्जितपराङ्मुखो निःशब्दः सन् । अन्यथा निद्राभङ्गः स्यादिति भावः । याममात्रं प्रहरमात्रम् ॥ “द्वौ यामप्रहरौ समौ” इत्यमरः । सहस्व प्रतीक्षस्व ॥ प्रार्थनायां लोट् ॥ शक्तयोरेकवारसुरतस्य यामावधिकत्वात्स्वप्नेऽपि तथा भवितव्यमित्यभिप्रायः । तथा च रतिसर्वस्वे- “एकवारावधिर्यामो रतस्य परमो मतः । चण्डशक्तिमतोर्यूनोरद्भुतक्रमवर्तिनोः ॥” इति ॥ यामसहनस्य प्रयोजनमाह- मा भूदिति ॥ अस्याः प्रियायाः प्रणयिनि प्रेयसि मयि कथञ्चित्कृच्छ्रेण स्वप्नलब्धे सति । गाढोपगूढं गाढालिङ्गनम् ॥ नपुंसके भावे क्तः ॥ सद्य स्तत्क्षणं कण्ठाच्च्युतः स्रस्तो भुजलतयोर्ग्रन्थिबन्धो यस्य तन्मा भून्मास्तु । कथञ्चिल्लब्धस्यालिङ्गनस्य सद्यो विघातो मा भूदित्यर्थः । न चात्र निद्रोक्तिः “तामुन्निद्राम्” इति पूर्वोक्तेन निद्राच्छेदेन विरुध्यते, पुनः सप्तम्याद्यवस्थासु पाक्षिकनिद्रासम्भवात् ॥ तथा च रसरत्नाकरे “आसक्ती रोदनं निद्रा निर्लज्जानर्थवाग्भ्रमः । सप्तमादिषु जायन्ते दशाभेदेषु वासुके ॥” इति ॥  
F.N.  
(२०२.अन्वासीनः; तत्रासीनः.)  
(२०३.सहेथाः.)  
तामुत्थाप्य स्वजलकणिकाशीतलेनानिलेन  
प्रत्याश्वस्तां सममभिनवैर्जालकैर्मालतीनाम् ।  
विद्युद्गर्भः(२०४) स्तिमित(२०५)नयनां त्वत्सनाथे गवाक्षे  
वक्तुं धीरः स्तनित(२०६)वचनै(२०७)र्मानिनीं प्रक्रमेथाः ॥३५॥   
तामिति ॥ तां प्रियां खस्य जलकणिकाभिर्जलबिन्दुभिः शीतलेनानिलेनोत्थाप्य प्रबोध्य । एतेन तस्याः प्रभुत्वाद्व्यजनानिलसमाधिर्व्यज्यते । यथाह भोजराजः- “मृदुभिर्मर्दनैः पादे शीतलैर्व्यजनैस्तनौ । श्रुतौ च मधुरैर्गीतैर्निद्रातो बोधयेत्पभुम्” इति ॥ अभिनवैर्नूतनैर्मालतीनां जालकैः समं जातीमुकुलैः सह ॥ “सुमना मालती जातिः” इति । “साकं सत्रा समं सह” इति । “क्षारको जालकं क्लीबे कलिका कोरकः पुमान्” इति चामरः ॥ प्रत्याश्वस्तां सुस्थिताम् । अन्यच्च पुनरुच्छ्वसिताम् ॥ श्वसेः कर्तरि क्तः । “उगितश्च” (पा.४।१।६) इति चकारादित्प्रतिषेधः (?)॥ एतेनास्याः कुसुमसौकुमार्यं गम्यते ॥ त्वत्सनाथे त्वत्सहिते ॥ “सनाथं प्रभुमित्याहुः सहिते चित्ततापिनि” इति शब्दार्णवे ॥ गवाक्षे स्तिमितनयनां कोऽसाविति विस्मयान्निश्चलनेत्रां मानिनी मनस्विनीम् । जनानौचित्यासहिष्णुमित्यर्थः । विद्युद्गर्भोऽन्तःस्थो यस्य स विद्युद्गर्भः । अन्तर्लीनविद्युत्क इत्यर्थः ॥ “गर्भोऽपवरकेऽन्तस्थे गर्भोऽग्नौ कुक्षिणोऽर्भके” इति शब्दार्णवे ॥ दृष्टिप्रतिवातेन वक्तुर्मुखावलोकनप्रतिबन्धकत्वान्न विद्युता द्योतितव्यमिति भावः । धीरो धैर्यविशिष्टश्च सन् । अन्यथाशीलत्वादिनैतदनाश्वासनप्रसङ्गादिति भावः । स्तनितवचनैः स्तनितान्येव वचनानि तैर्वक्तुं प्रक्रमेथा उपक्रमस्व ॥ विध्यर्थे लिङ् ॥ “प्रोपाभ्यां समर्थाभ्याम्” (पा.१।३।४२) इत्यात्मनेपदम् ॥  
F.N.  
(२०४.विद्युत्कम्प; विद्युन्नेत्र.)  
(२०५.निहित.)  
(२०६.धीरध्वनित; धीरस्तनित.)  
(२०७.वचनः.)  
सम्प्रति दूतस्य श्रोतृजनाभिमुखीकरणचातुरीमुपदिशति-  
भर्तुर्मित्रं प्रियमविधवे विद्धि मामम्बुवाहं  
तत्सन्देशैर्हृदयनिहितै(२०८)रागतं खत्समीपम् ।  
यो वृन्दानि त्वरयति पथि श्राम्यतां प्रोषितानां मन्द्र(२०९)स्निग्धैर्ध्वनिभिरबलावेणिमोक्षोत्सुकानि ॥३६॥   
भर्तुरिति ॥ विधवा गतभर्तृका न भवतीत्यविधवा सभर्तृका । हे अविधवे । अनेन भर्तृजीवनसूचनादनिष्टाशङ्कां वारयति । मां भर्तु स्तव पत्युः प्रियं मित्रं प्रियसुहृदम् । तत्रापि हृदयनिहितैर्मनसि स्थापितैस्तत्सन्देशैस्तस्य भर्तुः सन्देशैस्त्वत्समीपमागतम् । भर्तुः सन्देशकथनार्थमागतमित्यर्थः । अम्बुवाहं मेघं विद्धि जानीहि ॥ न केवलमहं वार्ताहरः किन्तु घटकोऽपीत्याशयेनाह । योऽम्बुवाहो मेघो मन्द्रस्निग्धैः स्निग्धगम्भीरैर्ध्वनिभिर्गर्जितैः करणैः अबलानां स्त्रीणां वेणयस्तासां मोक्षे मोचन उत्सुकानि पथि श्राम्यतां श्रान्तिमापन्नानां प्रोषितानां प्रवासिनाम् । पान्थानामित्यर्थः । वृन्दानि सङ्घांस्त्वरयति । पान्थोपकारिणो मे किमु वक्तव्यं सुहृदुपकारित्वमिति भावः ॥  
F.N.  
(२०८.तत्सन्देशान्मनसि निहितात्; त्वत्सन्देशान्मनसि निहितात्; तत्सन्देशादुदयनिहितात्.)  
(२०९.मन्त्र; सान्द्र.)  
भर्तृसख्यादिज्ञापनस्य फलमाह-   
इत्याख्याते पवनतनयं मैथिलीवोन्मुखी सा त्वामुत्कण्ठोच्छ्वसितहृदया वीक्ष्य सम्भाव्य(२१०) चैवम्(२११) ।  
श्रोष्यत्यस्मात्परमवहिता सौम्य सीमन्तिनीनां  
कान्तोदन्तः सुहृदुपनतः(२१२) सङ्गमात्किञ्चिदूनः ॥३७॥   
इतीति ॥ इत्येवमाख्याते सति पवनतनयं हनूमन्तं मैथिलीव सीतेव सा मस्प्रया । उन्मुख्युत्कण्ठ्यौत्सुक्येनोच्छ्वसितहृदया विकसितचित्ता सती त्वां वीक्ष्य सम्भाव्य सत्कृत्य च । अस्माद्भर्तृमैत्रीज्ञापनात्परं सर्वं श्रोतव्यम् । अवहिताप्रमत्ता सती श्रोष्यत्येव ॥ अत्र सीता हनुमदुपाख्यानादस्याः पातिव्रत्यं मेघस्य दूतगुणसम्पत्तिश्च व्यज्यते । तद्गुणास्तु रत्नाकरे- “ब्रह्मचारी बली धीरो मायावी मानवर्जितः । धीमानुदारो निःशङ्को वक्ता दूतः स्त्रियां भवेत् ॥” इति ॥ ननु वार्तामात्रश्रवणादस्याः को लाभ इत्याशङ्क्यार्थान्तरमुपन्यस्यति- हे सौम्य साधो, सीमन्तिनीनां वधूनाम् ॥ “नारी सीमन्तिनी वधूः” इत्यमरः ॥ सुहृदा सुहृन्मुखेनोपनतः प्राप्तः सन् । सुहृत्पदं विप्रलम्भशङ्कानिवारणार्थम् । कान्तस्योदन्तो वार्ता कान्तोदन्तः ॥ “वार्ता प्रवृत्तिवृत्तान्त उदन्तः स्यात्” इत्यमरः ॥ सङ्गमात्कान्तसम्पर्कात्किञ्चिदून ईषदूनस्तद्वदेवानन्दकारीत्यर्थः ॥  
F.N.  
(२१०.सम्भाष्य.)  
(२११.एव.)  
(२१२.उपगतः.)  
सम्प्रति सन्दिशति-   
तामायुष्म(२१३)न्मम च वचनादात्मनश्चोपकर्तुं  
श्रूया(२१४)देवं(२१५) तव सहचरो रामगिर्याश्रमस्थः ।  
अव्यापन्नः कुशलमबले पृच्छति त्वां वियुक्तः(२१६)  
पूर्वाभाष्यं सुलभविषदां प्राणिनामेतदेव(२१७) ॥३८॥   
तामिति ॥ हे आयुष्मन् ॥ प्रशंसायां मतुप् ॥ परोपकारश्लाघ्यजीवितेत्यर्थः ॥ मम वचनं प्रार्थनावचनं तस्माच्चात्मनः स्वस्योपकर्तुं च परोपकारेणात्मानं कृतार्थयितुमित्यर्थः ॥ उपकारक्रियां प्रति कर्मत्वेऽपि तस्योपकरोतीत्यादिवत्सम्बन्धमात्रविवक्षायामात्मन इति पष्ठी न विरुध्यते । यथाह भारविः- “सा लक्ष्मीरुपकुरुते यया परेषाम्” इति । तथा श्रीहर्षश्च- “साधुनामुपकर्तुं लक्ष्मीं द्रष्टुं विहायसा गन्तुम् । न कुतूहलि कस्य मनश्चरितं च महात्मनां श्रोतुम् ॥” इति । तथा च “क्वचित्क्वचिद्द्वितीयादर्शनात्सर्वस्य तथा” इति नाथवचनमनाथवचनमेव ॥ तां प्रियामेवं ब्रूयात् । भवानिति शेषः ॥ किमित्याह- हे अबले, तव सहचरो भर्ता रामगिरेश्चित्रकूटस्याश्रमेषु तिष्ठतीति रामगिर्याश्रमस्थः सन्नव्यापन्नः । न मृत इत्यर्थः । अमरणे हेतुमाह- वियुक्तो वियोगं प्राप्तो दुःखी संस्त्वां कुशलं पृच्छति ॥ दुह्यादित्वात्पृच्छतेर्द्विकर्मकत्वम् ॥ तथाहि । सुलभविपदामयत्नसिद्धविपत्तीनां प्राणिनामेतदेव कुशलमेव पूर्वाभाष्यमेतदेव प्रथममवश्यं प्रष्टव्यम् ॥ “कृत्याश्च” (पा.३।३।७१) इत्यावश्यकार्थे ण्यत्प्रत्ययः ॥  
F.N.  
(२१३.आयुष्मान्)  
(२१४.ब्रूयाः)  
(२१५.एकम्)  
(२१६.वियुक्ताम्; नियुक्तः)  
(२१७.पूर्वाश्वास्यं सुलभविपदां प्राणिनामेतदेव; भूतानां हि क्षयिषु करणेष्वाद्यमाश्वास्यमेतत्.)  
अङ्गेनाङ्गं प्रतनु तनुना(२१८) गाढतप्तेन तप्तं  
सास्रेणाश्रुद्रुत(२१९)मविरतोत्कण्ठमुत्कण्ठितेन ।  
उष्णोच्छ्वासं(२२०) समधिकतरोच्छ्वासिना दूरवर्ती सङ्कल्पैस्तै(२२१)र्विशति विधिना वैरिणा रुद्धमार्गः ॥३९॥  
अङ्गेनेति ॥ किं च । दूरवर्ती दूरस्थः । न चागन्तुं शक्यत इत्याह । वैरिणा विरोधिना विधिना देवेन रुद्धमार्गः प्रतिबद्धवर्त्मा स ते सहचरः तनुना कृशेन गाढतप्तेनात्यन्तसन्तप्तेन सास्रेण साश्रुणा । उत्कण्ठा वेदनास्य जातोत्कण्ठितस्तेनोत्कण्ठितेन ॥ “तदस्य सञ्जातम्-” (पा.५।२।३६) इत्यादिनेतच्यत्ययः । उत्कण्ठतेर्वा कर्तरि क्तः ॥ समधिकतरमधिकमुच्छ्वसितीति समधिकतरोच्छ्वसि तेन ॥ दीर्घनिःश्वासिनेत्यर्थः ॥ ताच्छील्ये णिनिः । अङ्गेन स्वशरीरेण प्रतनुं कृशं तप्तं वियोगदुःखेन सन्तप्तमश्रुद्रुतमश्रुक्लिन्नम् ॥ अश्रु नेत्राम्बु । “रोदनं चास्रमस्रु च” इत्यमरः ॥ अविरतोत्कण्ठमविच्छिन्नवेदनमुष्णोच्छ्वासं तीव्रनिःश्वासम् “तिग्मं तीव्रं खरं तीक्ष्णं चण्डमुष्णं समं स्मृतम्” इति हलायुधः ॥ अङ्गं त्वदीयं शरीरं तैः स्वसंवेद्यैः सङ्कल्पैर्मनोरथैर्विशति । एकीभवतीत्यर्थः ॥ अत्र समरागित्वद्योतनाय नायकेन नायिकायाः समानावस्थत्वमुक्तम् ॥  
F.N.  
(२१८.सुतनु तनु च.)  
(२१९.द्रवम्.)  
(२२०.दीर्घोच्छ्वासम्.)  
(२२१.ते.)  
सम्प्रति स्वावस्थानिवेदनाय प्रस्तौति-   
शब्दाख्येयं यदपि किल ते यः सखीनां(२२२) पुरस्ता-  
त्कर्णे लोलः कथयितुमभू(२२३)दाननस्पर्शलोभात् ।  
सोऽतिक्रान्तः श्रवणविषयं लोचनाभ्या(२२४)मदृष्टं(२२५)  
स्त्वामुत्कण्ठाविरचित(२२६)पदं मन्मुखेने(२२७)दमाह ॥४०॥   
शब्दाख्येयमिति ॥ हे अबले, यस्ते प्रियः सखीनां पुरस्तादग्र आननस्पर्शे स्वन्मुखसम्पर्के लोभाद्गार्घ्यात् अधरपानलोभादित्यर्थः । शब्दाख्येयं शब्देन रवेणाख्येयमुच्चैर्वाच्यमपि यत्तत् । वचनमपीति शेषः । कर्णे कथयितुं लोलो लालसोऽभूस्किल ॥ “लोलुपो लोलुभो लोलो लालसो लम्पटोऽपि च” इति यादवः ॥ श्रवणविषयं कर्णपथमतिक्रान्तः । तथा लोचनाभ्यामदृष्टः । अतिदूरत्वाद्द्रष्टुं श्रोतुं च न शक्य इति भावः । स ते प्रियः । त्वामुत्कण्ठया विरचितानि पदानि सुप्तिङन्तशब्दा वाक्यानि वा यस्य तत्तथोक्तम् ॥ “पदं शब्दे च वाक्ये च” इति विश्वः ॥ इदं वक्ष्यमाणं “श्यामास्वङ्गम्” इत्यादिकं मन्मुखेनाह । मन्मुखेन स एव ब्रूत इत्यर्थः ॥  
F.N.  
(२२२.तत्सखीनाम्.)  
(२२३.अगात्.)  
(२२४.लोचनानाम्.)  
(२२५.अदृश्यः; अगम्यः.)  
(२२६.विरहित.)  
(२२७.सम्मुखेन.)  
सादृश्यप्रतिकृतिस्वप्नदर्शनतदङ्गस्पृष्टस्पर्शाख्यानि चत्वारि विरहिणां विनोदस्थानानि । तथा चोक्तं गुणपताकायाम्- “वियोगावस्था से प्रियजनसदृक्षानुभवनं ततश्चित्रं कर्म स्वपनसमये दर्शनमपि । तदङ्गस्पृष्टानामुपनतवतां दर्शनमपि प्रतीकारोऽनङ्गव्यथितमनसां कोऽपि गदितः” इति । तत्र सदृशवस्तुदर्शनमाह-   
श्यामास्वङ्गं चकितहरिणीप्रेक्षणे(२२८) दृष्टिपातं(२२९)  
वक्त्रच्छायां(२३०) शशिनि शिखिनां बर्हभारेषु केशान् ।  
उत्पश्यामि प्रतनुषु नदीवीथिषु भूविलासान्  
हन्तैकस्मिन्(२३१) क्वचिदपि न ते चण्डि(२३२) सादृश्यमस्ति॥४१॥   
श्यामास्विति ॥ श्यामासु प्रियङ्गुलतासु ॥ “श्यामा तु महिलाह्वया । लता गोवन्दनी गुन्द्रा प्रियङ्गुः फलिनी फली” इत्यमरः ॥ अङ्गं शरीरमुत्पश्यामि । सौकुमार्यादिसाम्यादङ्गमिति तर्कयामीत्यर्थः । तथा चकितहरिणीनां प्रेक्षणे ते दृष्टिपातं शशिनि चन्द्रे वक्त्रच्छायां मुखकान्तिं तथा शिखिनां बर्हिणां बर्हभारेषु बर्हसमूहेषु केशान् । प्रतनुषु स्वल्पासु नदीनां वीचिषु ॥ अत्र वीचीनां विशेषणोपादानेनानुक्तगुणग्रहो दोषः । भ्रूसाम्यनिर्वाहाय महत्त्वदोषनिराकरणार्थत्वात्तस्येति । तदुक्तं रसरत्नाकरे- “ध्वन्युत्पादे गुणोत्कर्षे भोगोक्तौ दोषवारणे । विशेषणादिदोषस्य नास्त्यनुक्तगुणग्रहः ॥” इति ॥ श्रूविलासान् “भ्रूपताकाः” इति पाठे भ्रुवः पताका इवेत्युपमितसमासः ॥ उत्पश्यामीति सर्वत्र सम्बध्यते ॥ तथापि नास्ति मनोनिर्वृतिरित्याशयेनाह- हन्तेति ॥ हन्त विषादे ॥ “हन्त हर्षेऽनुकम्पायां वाक्यारम्भविषादयोः” इत्यमरः । हे चण्डि कोपने ॥ “चण्डस्त्वत्यन्तकोपनः” इत्यमरः ॥ गौरादित्वात् ङीष् ॥ उपमानकथनमात्रेण न कोपितव्यमिति भावः । क्वचिदपि कस्मिन्नप्येकस्मिन् वस्तुनि ते तव सादृश्यं नास्ति । अतो न निर्वृणोमीत्यर्थः । अनेनास्याः सौन्दर्यमनुपममिति व्यज्यते ॥  
F.N.  
(२२८.प्रेक्षिते.)  
(२२९.दृष्टिपातान्.)  
(२३०.वक्त्रच्छायम्; गण्डच्छायम्.)  
(२३१.एकस्थाम्.)  
(२३२.भीरु.)  
सम्प्रति प्रतिकृतिदर्शनमाह-   
त्वामालिख्य प्रणयकुपितां धातुरागैः शिलाया-  
मात्मानं ते चरणपतितं यावदिच्छामि कर्तुम् ।  
अस्रैस्तावन्मुहुरुपचितैर्दृष्टिरालुप्यते मे  
क्रूर स्तस्मिन्नपि न सहते सङ्गमं नौ कृतान्तः ॥४२॥   
त्वामिति ॥ हे प्रिये, प्रणयेन प्रेमातिशयेन कुपितां कुपितावस्थायुक्तां त्वाम् । त्वत्प्रतिकृतिमित्यर्थः । धातवो गैरिकादयः ॥ “धातुर्वातादिशब्दादिगैरिकादिष्वजादिषु” इति यादवः ॥ त एव रागा रञ्जकद्रव्याणि ॥ “चित्रादिरञ्जकद्रव्ये लाक्षादौ प्रणयेच्छयोः । सारङ्गादौ च रागः स्यादारुण्ये रञ्जने पुमान् ॥” इति शब्दाणवे ॥ तैर्धातुरागैः । शिलायां शिलापट्ट आलिख्य निर्मायात्मानं माम् । मत्प्रतिकृतिमित्यर्थः । ते तव । चित्रगताया इत्यर्थः । चरणपतितं कर्तुं तथा लेखितुं यावदिच्छामि तावदिच्छासमकालं मुहुरुपचितैः प्रवृद्धैरस्रैरश्रुभिः कर्तृभिः ॥ “अस्रमश्रुणि शोणिते” इति विश्वः ॥ मे दृष्टिरालुप्यते । अव्रियत इत्यर्थः । ततो दृष्टि प्रतिबन्धनाल्लेखनं प्रतिबध्यत इति भावः । किं बहुना क्रूरो घातुकः । “नृशंसो घातुकः क्रूरः” इत्यमरः ॥ कृतान्तो दैवम् ॥ “कृतान्तो यमसिद्धान्तदैवाकुशलकर्मसु” इत्यमरः ॥ तस्मिन्नपि चित्रेऽपि ॥ नावावयोः ॥ “युष्मदस्मदोः षष्ठीचतुर्थीद्वितीयास्थयोर्वांनावौ” (पा.८।१।२०) इति नावादेशः ॥ सङ्गमं सहवासं न सहते । सङ्गमलेखनमप्यावयोरसहमानं दैवमावयोः सङ्गं न सहत इति किमु वक्तव्यमित्यपि शब्दार्थः ॥  
अधुना स्वप्नदर्शनमाह-   
मामाकाशप्रणिहितभुजं निर्दयाश्लेषहेतो-  
र्लब्धायास्ते कथमपि मया(२३३) स्वप्नसन्दर्शनेषु ।  
पश्यन्तीनां न खलु बहुशो न स्थलीदेवतानां मुक्तास्थूलास्तरुकिसलयेष्वश्रुलेशाः पतन्ति ॥४३॥   
मामिति ॥ सुप्तस्य विज्ञानं स्वप्नः ॥ “स्वप्नः सुप्तस्य विज्ञानम्” इति विश्वः ॥ सन्दर्शनं संवित् । “दर्शनं समये शास्त्रे दृष्टौ स्वप्नेऽक्ष्णि संविदि ॥” इति शब्दार्णवे ॥ स्वप्नसन्दर्शनानि स्वप्नज्ञानानि ॥ चूतवृक्षादिवत्सामान्यविशेषभावेन सहपयोगः ॥ तेषु मया कथमपि महता प्रयत्नेन लब्धाया गृहीतायाः । दृष्टाया इति यावत् ॥ ते तव निर्दयाश्लेषो गाढालिङ्गनं स एव हेतुस्तस्य । निर्दयाश्लेषार्थमित्यर्थः ॥ “षष्ठी हेतुप्रयोगे” (पा.२।३।२६) इति षष्ठी ॥ आकाशे निर्विषये प्रणिहितभुजं प्रसारितबाहुं मां पश्यन्तीनां स्थलीदेवतानां मुक्ता मौक्तिकानीव स्थूला अश्रुलेशा बाष्पबिन्दवस्तरुकिसलयेषु । अनेन चेलाञ्चलेनाश्रुधारणसमाधिर्ध्वन्यते । बहुशो न पतन्तीति न । किन्तु पतन्त्येवेत्यर्थः ॥ निश्चये नञ्द्वयप्रयोगः । तथा अधिकारसूत्रम्- “स्मृतिनिश्चयसिद्धार्थेषु नञ्द्वयप्रयोगः सिद्धः” इति । “महात्मागुरुदेवानामश्रुपातः क्षितौ यदि । देशभ्रंशो महद्दुःखं मरणं च भवेद्ध्रुवम् ॥” इति क्षितौ देवताश्रुपातनिषेधदर्शनाद्यक्षस्य मरणाभावसूचनार्थं तरुकिसलयेषु पतन्तीत्युक्तम् ॥  
F.N.  
(२३३.निशि.)  
[४२-४३ श्लोकयोर्मध्ये क्षेपकोऽयं दृश्यते-  
“धारासिक्तस्थलसुरमणिस्त्वन्मुखस्यास्य बाले  
दूरीभूतं प्रतनुमपि मां पञ्चबाणः क्षिणोति ।  
धमान्तेऽस्मिन् विगणय कथं वासराणि व्रजेयु-  
र्दिक्संसक्तप्रविततघनव्यस्तसूर्यातपानि ॥”]  
इदानीं तदङ्गस्पृष्टवस्तुदर्शनमाह-  
भित्त्वा सद्यः किसलयपुटान् देवदारुद्रुमाणां  
ये त(२३४)त्क्षीरस्रुतिसुरभयो दक्षिणेन प्रवृत्ताः।  
आलिङ्ग्यन्ते गुणवति मया ते तुषाराद्रिवाताः  
पूर्वं स्पृष्टं यदि किल भवेदङ्गमेभिस्तवेति ॥४४॥   
भित्त्वेति ॥ देवदारुद्धमाणां किसलयपुटान् पल्लवपुटान् सद्यो भित्त्वा । तत्क्षीरस्रुतिसुरभयस्तेषां देवदारुद्रुमाणां क्षीरस्रुतिभिः क्षीरनिष्यन्दैः सुरभयः सुगन्धयः । तुषाराद्रिजातत्वे लिङ्गमिदम् । ये वाता दक्षिणेन दक्षिणमार्गेण ॥ तृतीयाविधाने प्रकृत्यादिभ्य उपसङ्ख्यानात्तृतीया समेन यातीतिवत् । तत्रापि करणत्वस्य प्रतीयमानत्वात् “कर्तृकरणयोरेव तृतीया” इति भाष्यकारः ॥ प्रवृत्ताश्चलिताः हे गुणवति सौशील्यसौकुमार्यादिगुणसम्पन्ने, ते तुषाराद्रिवाताः पूर्वं प्रागेभिर्वातैस्तवाङ्गं स्पृष्टं भवेद्यदि किलेति सम्भावितमेतदिति बुद्ध्येत्यर्थः ॥ “वार्तासम्भाव्ययोः किल” इत्यमरः ॥ मयालिङ्ग्यन्त आश्लिष्यन्ते ॥ अत्र वायूनां स्पृश्यत्वेऽप्यमूर्तत्वेनालिङ्गनायोगादालिङ्ग्यन्त इत्यभिधानं यक्षस्योन्मत्तत्वात्प्रलपितमित्यदोष इति वदन्निरुक्तकारः स्वयमेवोन्मत्तप्रलापीत्युपेक्षणीयः ॥  
F.N.  
(२३४.एतत्.)  
सङ्क्षिप्येत(२३५) क्षण(२३६) इव कथं(२३७) दीर्घयामा त्रियामा  
सर्वावस्थास्वहरपि कथं मन्दमन्दातयं स्यात् ।  
इत्थं चेतश्चटुलनयने दुर्लभप्रार्थनं मे  
गाढोष्माभिः कृतमशरणं त्वद्वियोग(२३८)व्यथाभिः ॥४५॥   
सङ्क्षिप्येतेति ॥ दीर्घा यामाः प्रहरा यस्यां सा दीर्घयामा । विर हवेदनया तथा प्रतीयमानेत्यर्थः । त्रियामा रात्रिः ॥ “आद्यन्तयोरर्धयामयोर्दिनव्यवहारात्त्रियामा” इति क्षीरस्वामी ॥ क्षण इव कथं केन प्रकारेण सङ्क्षिप्येत लघूक्रियेत । अहरपि सर्वावस्थासु । सर्वकालेष्वित्यर्थः । मन्दमन्दो मन्दप्रकारः ॥ “प्रकारे गुणवचनस्य” (पा.८।१।१२) इति द्विरुक्तिः । “कर्मधारयवदुत्तरेषु” (पा.८।१।११) इति कर्मधारयवद्भावात्सुपो लुक ॥ मन्दमन्दातपमत्यल्पसन्तापं कथं स्यात् । न स्यादेव । हे चटुलनयने, चञ्चलाक्षि, इत्थमनेन प्रकारेण दुर्लभप्रार्थनमप्राप्यमनोरथं मे मम चेतो गाढोष्माभिरतितीव्राभिस्त्वद्वियोगव्यथाभिरशरणमनाथं कृतम् ॥  
F.N.  
(२३५.सङ्क्षिप्यैवम्.)  
(२३६.क्षणम्)  
(२३७.मया)  
(२३८.तद्वियोग.)   
न च मदीयदुर्दशाश्रवणाद्भेतव्यमित्याह-  
न(२३९)न्वात्मानं बहु विगणयन्ना(२४०)त्मनैवावलम्बे  
तत्कल्याणि त्वमपि नितरां(२४१) मा गमः कातरत्वम् ।  
कस्यात्यन्तं सुखमुपनतं(२४२) दुःखमेकान्ततो वा  
नीचैर्गच्छत्युपरि च दशा चक्रनेमिक्रमेण ॥४६॥   
नन्विति ॥ नन्वित्यामन्त्रणे ॥ “प्रश्नावधारणानुज्ञानुनयामन्त्रणे ननु” इत्यमरः ॥ ननु प्रिये, बहु विगणयन् शापान्ते सत्येवमेवं करिष्यामीत्यावर्तयन्नात्मानमात्मनैव स्वेनैव ॥ “प्रकृत्यादिभ्य उपसङ्ख्यानम्” इति तृतीया ॥ अवलम्बे धारयामि । यथाकथञ्चिज्जीवामीत्यर्थः । तत्तस्मात्कारणात् । हे कल्याणि सुभगे, त्वत्सौभाग्येनैव जीवामीति भावः ॥ “बह्वादिभ्यश्च” (पा.४।१।४५) इति डीष् ॥ त्वमपि नितरामत्यन्तं कातरत्वं भीरुत्वं मा गमः मा गच्छ ॥ “न माङ्योगे” (पा.६।४।७४) इत्यडागमाभावः । तादृक्सुखिनोरावयोरीहशि दुःखे कथं न बिभेमीत्याशङ्क्याह- कस्येति ॥ कस्य जनस्यात्यन्तं नियतं सुखमुपनतं प्राप्तमेकान्ततो नियमेन दुःखं वोपनतम् । किं तु दशावस्था चक्रस्य रथाङ्गस्य नेमिस्तदन्तः ॥ “चक्रं रथाङ्गं तस्यान्ते नेमिः स्त्री स्यात्प्रधिः पुमान्” इत्यमरः ॥ तस्याः क्रमेण परिपाट्या ॥ “क्रमः शक्तौ परीपाट्याम्” इति विश्वः ॥ नीचैरध उपरि च गच्छति प्रवर्तते । एवं जन्तोः सुखदुःखे पर्यावर्तेते इत्यर्थः ॥  
F.N.  
(२३९.न तु, इति.)  
(२४०.न.)  
(२४१.सुतराम्.)  
(२४२.उपगतम्.)  
न च निरवधिकमेतद्दुःखमित्याह-   
शापान्तो मे भुजगशयनादुत्थिते शार्ङ्रपाणौ  
शेषान् मासान्(२४३) गमय चतुरो लोचने मीलयित्वा ।  
पश्चादावां विरहगुणितं(२४४) तं तमात्माभिलाषं  
निर्वेक्ष्यावः परिणतशरच्चन्द्रिकासु क्षपासु ॥४७॥   
शापान्त इति ॥ शार्ङ्गं पाणौ यस्य स तस्मिन् शार्ङ्गपाणौ विष्णौ ॥ “सप्तमी विशेषणे-” (पा.२।२।३५) इत्यादिना बहुव्रीहिः । “प्रहरणार्थेभ्यः परे निष्ठासप्तम्यौ भवतः” इति वक्तव्यात्पाणिशब्दस्योत्तरनिपातः ॥ भुजगः शेष एव शयनं तस्मादुत्थिते सति मे शापान्तः शापावसानम् । भविष्यतीति शेषः । शेषानवशिष्टांश्चतुरो मासान् । मेघदर्शनप्रभृति हरिबोधनदिनान्तमित्यर्थः । दशदिवसाधिक्यं त्वत्र न विवक्षितमित्युक्तमेव । लोचने मीलयित्वा निमील्य गमय । धैर्येणातिवाहयेत्यर्थः । पश्चादनन्तरं स्वं चाहं चावाम् ॥ “त्यदादीनि सर्वैर्नित्यम्” (पा.१।२।७२) इत्येकशेषः ॥ “त्यदादीनां मिथो द्वन्द्वे यत्परं तच्छिष्यते” इत्यस्मदः शेषः ॥ विरहे गुणितमेवमेवं करिष्यामीति मनस्यावर्तितम् । तं तम् ॥ वीप्सायां द्विरुक्तिः ॥ आत्मनोरावयोरभिलाषं मनोरथम् । परिणताः शरच्चन्द्रिका यासां तासु क्षपासु रात्रिषु निर्वेक्ष्यावो भोक्ष्यावहे ॥ विशतेर्लृट् ॥ “निर्वेशो भृतिभोगयोः” इत्यमरः ॥ अत्र कैश्चित् “नभोनभस्ययोरेव वार्षिकत्वात्कथमाषाढादिचतुष्टयस्य वार्षिकत्वमुक्तमिति चोदयित्वर्तुत्रयपक्षाश्रयणादविरोधः” इति पर्यहारि तत्सर्वमसङ्गतम् । अत्र गतशेषाश्चत्वारो मासा इत्युक्तं कविना न तु ते वार्षिका इति । तस्मादनुक्तोपालम्भ एव । यच्च नाथेनोक्तम् “कथमाषाढादिचतुष्टयात्परं शरत्कालः” इति, तत्राप्याकार्तिकसमाप्तेः शरत्कालानुवृत्तेः परिणतशरच्चन्द्रिकास्वित्युक्तम् । न तु तदैव शरत्प्रादुर्भाव उक्त इत्यविरोध एव ॥  
F.N.  
(२४३.मासानेतान्; मासानन्यान्.)  
(२४४.गणितम्; जनितम्.)  
सम्प्रति तस्या मेघवञ्चकत्वशङ्कानिरासायातिगूढमभिधेयमुपदिशति-  
भृयश्चाहं(२४५) त्वमपि(२४६) शयने कण्ठलग्ना पुरा मे  
निद्रां गत्वा किमपि रुदती सस्वनं(२४७) विप्रबुद्धा ।  
सान्तर्हासं कथितमसकृत्पृच्छतश्च त्वया मे  
दृष्टः स्वप्ने कितव रमयन् कामपि त्वं मयेति ॥४८॥   
भूय इति ॥ हे अबले, भूयः पुनरप्याह । त्वद्भर्ता मन्मुखेनेति शेषः । मेघवचनमेतत् । किमित्यत आह- पुरा पूर्वम् । पुरा शब्दश्चिरातीते ॥ “स्यात्प्रन्धे चिरातीते निकटागामिके पुरा” इत्यमरः ॥ शयने मे कण्ठलग्नापि त्वम् । गले बद्धस्य कथमपि गमनं न सम्भवेदिति भावः । निद्रां गत्वा किमपि । केन वा निमित्तेनेत्यर्थः । सस्वनं सशब्दम् । उच्चैरित्यर्थः । रुदती सती विप्रबुद्धा । आसीदिति शेषः । असकृद्बहुशः पृच्छतः । रोदनहेतुमिति शेषः । मे मम हे कितव, त्वं कामपि रमयन्मया स्वप्ने दृष्ट इति त्वया सान्तर्हासं समन्दहासं यथा तथा कथितं चेति । त्वद्भर्ता भूयश्चाहेति योजना ॥  
F.N.  
(२४५.अपि.)  
(२४६.असि.)  
(२४७.सत्वरम्; सत्स्वरम्.)  
एतस्मान्मां कुशलिनमभिज्ञानदानाद्विदित्वा  
मा कौलीनाच्चकित(२४८)नयने मय्यविश्वासिनी भूः ।  
स्नेहानाहुः किमपि विरहे ध्वंसिन(२४९)स्ते त्वभोगा(२५०)  
दिष्टे(२५१) वस्तुन्युपचितरसा प्रेमराशीभवन्ति ॥४९॥   
एतस्मादिति ॥ एतस्मात्पूर्वोक्तात् । अभिज्ञायतेऽनेनेत्यभिज्ञानं लक्षणं तस्य दानाप्रापणान्मां कुशलिनं क्षेमवन्तं विदित्वा ज्ञात्वा । हे चकितनयने, कुले जनसमूहे भवात्कौलीनाल्लोकप्रवादात् । एतावता कालेन परासुर्नो चेदागच्छतीति जनप्रवादादित्यर्थः ॥ “स्यात्कौलीनं लोकवादे युद्धे पश्वहिपक्षिणाम्” इत्यमरः ॥ मयि विषयेऽविश्वासिनी मरणशङ्किनी मा भूर्न भव ॥ भवतेर्लुङ् । ‘न माङ्योगे” (पा.६।४।७४) इत्यडागमप्रतिषेधः ॥ न च दीर्घकालविप्रकर्षात्पूर्वस्नेहनिवृत्तिराशङ्क्येत्याह- स्नेहानिति । किमपि किञ्चिन्निमित्तम् । न विद्यत इति शेषः । स्नेहान् प्रीतिर्विरहे सत्यन्योन्यविप्रकर्षे सति ध्वंसिनो विनश्वरानाहुः । तत्तथा न भवतीत्यभिप्रायः किन्तु ते स्नेहा अभोगाद्विरहे भोगाभावाद्धेतोः ॥ प्रसज्यप्रतिषेधेऽपि नञ्समास इष्यते ॥ इष्टे वस्तुनि विषये । उपचितो रसः स्वादो येषु त उपचितरसाः सन्तः । प्रवृद्धतृष्णा इत्यर्थः ॥ “रसो गन्धरसे स्वादे तिक्तादौ विषरागयोः” इति विश्वः ॥ प्रेमराशीभवन्ति । वियोगासहिष्णुत्वमापद्यन्त इत्यर्थः ॥ स्नेहप्रेग्णोरवस्थाभेदाद्भेदः । तदुक्तम्- “आलोकनाभिलाषौ रागस्नेहौ ततः प्रेमा । रतिशृङ्गारौ योगे वियोगता विप्रलम्भश्च ॥” इति । तदेव स्फुटीकृतं रसाकरे- “प्रेक्षा दिदृक्षा रम्येषु तच्चिन्ता त्वभिलाषकः । रागस्तत्सङ्गबुद्धिः स्यात्स्नेहरतत्प्रवणक्रिया ॥ तद्वियोगासहं प्रेम रतिस्तत्सहवर्तनम् । शृङ्गारस्तत्समं क्रीडा संयोगः सप्तधा क्रमात् ॥” इति ॥  
F.N.  
(२४८.असित.)  
(२४९.विरहाहासिनः; विरहव्यापद.)  
(२५०.ह्यभोग्याः.)  
(२५१.दृष्टे.)  
इत्थं स्वकुशलं सन्दिश्य तत्कुशलसन्देशानयनमिदानीं याचते-   
आश्वास्यैव(२५२) प्रथमविरहोदग्रशोकां(२५३) सखीं ते(२५४)  
शैलादाशु(२५५) त्रिनयनवृषोत्खातकूटानिवृत्तः ।  
साभिज्ञान(२५६)प्रहितकुशलैस्तद्वचोभि(२५७)र्ममापि  
प्रातः कुन्दप्रसवशिथिलं जीवितं धारयेथाः॥५०॥   
आश्वास्येति ॥ प्रथमविरहेणोदग्रशोकां तीव्रदुःखां ते सखीमेवं पूर्वोक्तरीत्याश्वास्योपजीव्य त्रिनयनस्य ज्यम्बकस्य वृषेण वृषभेणोत्खाता अवदारिताः कूटाः शिखराणि यस्य तस्मात् ॥ “कूटोऽस्त्री शिखरं शृङ्गम्” इत्यमरः ॥ शैलात्कैलासादाशु निवृत्तः सन् प्रत्यावृत्तः सन् साभिज्ञानं सलक्षणं यथातथा प्रहितं प्रेषितं कुशलं येषु तैस्तस्यास्त्वत्सख्या वचोभिर्ममापि प्रातः कुन्दप्रसवमिव शिथिलं दुर्बलं जीवितं धारयेथाः स्थापय ॥ प्रार्थनायां लिङ् ॥  
F.N.  
(२५२.एनाम्.)  
(२५३.विरहादुग्रशोकाम्; विरहेणार्द्रशोकाम्.)  
(२५४.मे; स्वाम्.)  
(२५५.अस्मात्.)  
(२५६.साभिज्ञानम्.)  
(२५७.त्वद्वचोभिः.)  
सम्प्रति मेघस्य प्रार्थनाङ्गीकारं प्रश्नपूर्वकं कल्पयति-   
कच्चित्सौम्य व्यवसितमिदं बन्धुकृत्यं त्वया मे  
प्रैत्यादेशा(२५८)न्न खलु भवतो धीरतां कल्पयामि(२६५९) ।  
निःशब्दोऽपि प्रदिशसि जलं याचित(२६०)श्चातकेभ्यः  
प्रत्युक्तं हि प्रणयिषु सतामीप्सितार्थक्रियैव ॥५१॥   
किञ्चिदिति ॥ हे सौम्य, साधो, इदं मे बन्धुकृत्यं बन्धुकार्यम् ॥ देवदत्तस्य गुरुकुलमितिवस्पयोगः ॥ व्यवसितं कच्चित्करिष्यामीति निश्चितं किम् ॥ “कच्चित्कामप्रवेदने” इत्यमरः ॥ अभिप्रायज्ञापनं कामप्रवेदनम् ॥ न च ते तूष्णीम्भावादनङ्गीकारं शङ्के यतस्ते स एवोचित इत्याह- प्रत्यादेशात् “करिष्यामि” इति प्रतिवचनात् ॥ “उक्तिराभाषणं वाक्यमादेशो वचनं वचः” इति शब्दार्णवे ॥ भवतस्तव धीरतां गम्भीरत्वं न कल्पयामि न समर्थये खलु । तर्हि कथमङ्गीकारज्ञानं तत्राह- याचितः सन्निःशब्दोऽपि निर्जितोऽपि । अप्रतिजानानोऽपीत्यर्थः । चातकेभ्यो जलं प्रदिशसि ददासि । युक्तं चैतदित्याह- हि यस्मात्सतां सत्पुरुषाणां प्रणयिषु याचकेषु विषय ईप्सितार्थप्रियैवापेक्षितार्थसम्पादनमेव प्रत्युक्तं प्रतिवचनम् । क्रिया केवलमुत्तरमित्यर्थः ॥ “गर्जति शरदि न वर्षति वर्षति वर्षासु निःस्वनो मेघः। नीचो वदति न कुरुते न वदति सुजनः करोत्येव ॥” इति भावः ॥  
F.N.  
(२५८.प्रत्याख्यानात्, प्रत्याख्यातुम्; प्रत्याख्यानम्.)  
(२५९.तर्कयामि.)  
(२६०.याचितम्.)  
सम्प्रति स्वापराधसमाधानपूर्वकं स्वकार्यस्यावश्यं करणं प्रार्थयमानो मेघं विसृजति-   
एतत्कृत्वा प्रिंयमनुचितप्रार्थनावर्तिनो(२६१) मे  
सौहार्दाद्वा विधुर इति वा मय्यनुक्रोशबुद्ध्या ।  
इष्टान्देशाञ्जलद विचार प्रावृपा सम्भृतश्री-  
मा भूदेव क्षणमपि च(२६२) ते विद्युता विप्रयोगः ॥५२॥  
एतदिति ॥ हे जलद, सौहार्दात्सुहृद्भावात् ॥ “हृद्भगसिन्ध्वन्ते पूर्वपदस्य च” (पा.७।३।१९) इत्युभयपदवृद्धिः ॥ विधुरो वियुक्त इति हेतोर्वा ॥ “विधुरं तु प्रविश्लेषे” इत्यमरः ॥ मयि विषयेऽनुक्रोशबुद्ध्या करुणाबुद्ध्या वा । अनुचिता तवाननुरूपा या प्रार्थना प्रियां प्रति “सन्देशं मे हर” इत्येवंरूपा तत्र वर्तिनो निर्बन्धपरस्य मे ममैतत्सन्देशहरणरूपं प्रेयं कृत्वा सम्पाद्य प्रावृषा वर्षाभिः ॥ “स्त्रियां प्रावृट् स्त्रियां भूम्नि वर्षाः” इत्यमरः ॥ सम्भृतश्रीरुपचितशोभः सन् । इष्टान् स्वाभिलषितान् देशान् विचर । यथेष्टदेशेषु विहरेत्यर्थः ॥ “देशकालाध्वगन्तव्याः कर्मसंज्ञा ह्यकर्मणाम्” इति वचनात्कर्मत्वम् ॥ एवं मद्वत्क्षणमपि स्वल्पकालमपि ते तव विद्युता । कलत्रेणेति शेषः । विप्रयोगो विरहो मा भून्मास्तु ॥ माङीत्याशिषि लुङ् ॥ “अन्ते काव्यस्य नित्यत्वात्कुर्यादाशिषमुत्तमाम् ॥ सर्वत्र व्याप्यते विद्वान्नायकेच्छानुरूपिणीम् ॥” इति सारस्वतालङ्कारे दर्शनात्काव्यान्ते नायकेच्छानुरूपोऽयमाशीर्वादः प्रयुक्त इत्यनुसन्धेयम् ॥  
F.N.  
(२६१.प्रियमनुचितं प्रार्थनादात्मनः; प्रियसमुचितं प्रार्थनादात्मनः; प्रियसमुचितं प्रार्थनं चेतसः; प्रियमनुचितं प्रार्थनावर्त्मनः; प्रियसमुचितं प्रार्थितं चेतसः.)  
(२६२.क्वचिदपि न.)  
इति श्रीमहामहोपाध्यायमल्लिनाथसूरिविरचितया सञ्जीविनीसमाख्यया व्याख्यया समेतो महाकविश्रीकालिदासविरचिते मेघदूतकाव्य उत्तरमेघः समाप्तः ।  
[५२ श्लोकस्यान्त इमे प्रक्षिप्ता दृश्यन्ते-   
कस्मादद्रेर्निगदितमथो शीघ्रमेत्यालकायां  
यक्षागारं विगलितनिभं दृष्टचिह्नैर्विदित्वा ।  
यत्सन्दिष्टं प्रणयमधुरं गुह्यकेन प्रयत्ना-  
त्तद्गेहिन्याः सकलमवदत्कामरूपी पयोदः ॥   
तं (तत्) सन्देशं जलधरवरो दिव्यवाचाचचक्षे  
प्राणास्तस्या जनहितरतो रक्षितुं यक्षवध्वाः ।  
प्राप्योदन्तं प्रमुदितमनाः सापि तस्थौ स्वभर्तुः  
केषां न स्यादभिमतफला प्रार्थना ह्युत्तमेषु ॥ (ह्युत्तमेषु,भ्युन्नतेषु) ॥   
श्रुत्वा वार्तां जलदकथितां तां घनेशोऽपि सद्यः  
शापस्यान्ते(न्तं) सदयहृदयः संविधायास्तकोपः ।  
संयोज्यैतौ विगलितशुचौ दम्पती हृष्टचित्तौ  
भोगानिष्टानवि(भि)रतसुखं भोजयामास शश्वत् ॥]  
  
  
  
