---
Author:
- jñānaprakāśa - śālivāṭipuranivāsi
Catalog number: M00058
Main title: śivāgamādimāhātmyasaṅgrama
Manuscript:
- IFP transcript 1059 copied from a ms belonging to g. swaminatha gurukkal, tiruvadudurai.
  MS l no. 154 a
Publication country: India
Subjects:
- compendium
- tantric / āgamic literature
- śaiva
- śaiva-siddhānta
Uniform title: śivāgamādimāhātmya
author_iast: jñānaprakāśa - śālivāṭipuranivāsi
title: शिवागमादिमाहात्म्य
title_iast: śivāgamādimāhātmya

---
  
  
  
  
  
  
॥ शिवागमादिमाहात्म्यम् ॥  
  
नमो ----------------------- बिन्दवे शाश्वताय च ।  
गुरवे च गणेशा ------------------------------------- ॥  
  
केचिन्निरीश्वरवादिनां मतमवलम्ब्य स्मृतीनामकृतकत्वेन   
प्रामाण्यं शिवागमानां कृतकत्वेन प्रामाण्यं नास्ति यद्यस्त्यपि   
कथञ्चि * * * * श्रुतिपथगलितानां मानुषाणामिति दुर्बुद्धयो * * * *   
  
वेदादिग्रन्थजालं यत् तत्सर्वमवदत् प्रभुः ॥  
  
अदृष्टविग्रहाच्छान्नात् शिवात्परमकारणात् ।  
  
नादरूपं विनिष्क्रान्तं * * * सर्वमिति स्थितमिति   
पौष्करशिवागमश्रुतेश्च ।  
  
पुनरङ्गानि * * * मीमांसा न्यायविस्तरः ।  
पुराणं धर्मशास्त्रं च विद्याह्येताश्चतुर्दश ॥  
आयुर्वेदो धनुर्वेदो गान्धर्वं चेत्यनुक्रमात्   
अस्त्रशास्त्रं परं तस्मात् विद्या ह्यष्टादश स्मृताः ।  
अष्टादशानां विद्यानामेतासां भिन्नवर्त्मनाम् ॥  
  
प्। २) आदिकर्ता कविः साक्षाच्छूलपाणिरिति श्रुतिः ।  
अष्टादश पुराणानि कथितानि समासतः ॥  
तेषां सर्गान्तरेष्वेव द्वापरे दर्शको मुनिः ।  
व्यासो यथा महादेवः कामिकादिप्रकाशकः ॥  
अष्टादशपुराणानां कर्ता सत्यवतीसुतः ।  
कामिकादिप्रभेदस्य यथा देवो महेश्वरः ॥  
  
	इति वायव्यसंहिता धर्मसंहिता सूतसंहिता श्रुतिभिश्च   
यथा कामिकादीनां शिवेनैव प्रणयनात् । प्रामाण्ये यथापि   
नारायणावतारेण व्यासेन प्रणयनात् प्रामाण्येऽपि असाववशिष्ट इति   
सूतसंहिता प्रतिवचनाच्च । वेदानां शिवागमानां च   
परमाप्तपरशिवकृतकत्वेनैव प्रामाण्यम् । नाकृतकत्वेन ।   
कालिदासादिवाक्यवद्वर्णपदवाक्यरचनावत्वात् । सत्कार्यतया वेदाः   
नित्या इति चेच्छिवागमाश्च । नासतो विद्यते भावो नाभावो विद्यते सत इति   
वचनात् । तथेव्यभिव्यक्तिकर्तृत्वं शिवस्य सिद्धमित्यकृतकत्वं वाऽस्तु   
।  
तदुक्तं सूतसंहितायां   
  
वेदोऽनादिः शिवस्तस्य व्यञ्जकः परमार्थतः ।  
अभिव्यक्तिमपेक्ष्यैव प्रणतेत्युच्यते बुधैरिति ॥  
  
प्। ३) तथा सहस्रनामव्याख्यायां कृतागमायेत्यत्र कृताः प्रणीता   
आगमाः कारणकामिकाद्यास्तन्त्रविशेषा येन सः कृतागमस्तथा   
चोक्तः   
  
	कामिकाद्या वातुलान्ताः शिवेनोक्ताः शिवागमा   
इत्यलङ्कारदीक्षितेन व्याख्यातम् । ततः शिवकृतकत्वेनैवोभयोः   
प्रामाण्यम् । तदुक्तं चतुर्वेदार्थतात्पर्यसङ्ग्रहे   
  
वेदाः प्रमाणमिति सङ्गिरमाण एव  
दिव्यं तवागममवैति जनः प्राणम् (प्रमाणम्) ।  
त्वद्ध्यानवाक्यविषयौपयिमे(कैः) पदार्थै * * * *  
कलितविग्रहमा च मूलात् ॥  
  
कल्पाः प्रमाणमृषिभिर्यदि नः प्रणीताः   
किं नः प्रमाणमृषिणां महतां महर्षे   
शक्यं न वक्तुं परिग्रहदूषितानि  
तन्त्रान्तराणि भवता शिवकर्तृमन्तीति ॥  
  
वायव्यसंहितायां च-  
  
अजाताशेषदोषेण सर्वज्ञेन शिवेन * ।  
  
तस्मादीश्वरवाक्यानि श्रद्धेयानि विपश्चिता ।   
यथार्थं पुण्यपापेषु तदश्रद्धो व्रजत्यध इति ॥  
  
प्। ४) ततः परस्परं वेदानामिव परस्परोपबृंहणत्वमन्तरा   
स्वतन्त्रत्वेनैवोभयेषां प्रामाण्यं । तदुक्तं मतङ्गे   
  
प्रमाणमेकं तद्वाक्यं तथ्यमीश्वरभाषितम् । इति ।  
  
पौष्करेऽपि   
  
	प्रमाणमेकं तद्वाक्यं तथ्यं श्रेयोनिधिः सदेति । तथा   
व्याख्यातं सूतसंहितायां विद्यारण्यस्वामिभिरपि   
शिवपूजाप्रक्रमे   
  
वैदिकी तान्त्रिकी चे * द्विजेन्द्रास्तान्त्रिकी तु सा ।  
तान्त्रिकस्यैव नान्यस्य वैदिकी वैदिकस्य हीति ॥  
  
अत्र वेदतन्मूलस्मृतिपुराणादिप्रतिपादितप्रकारा वैदिकी ।   
तदनपेक्षशिवप्रोक्तकामिकाद्यागमप्रतिपादितप्रकारा तान्त्रिकी । तत्र   
तान्त्रक्या अधिकारिविशेषमाह । तान्त्रिकस्यैवेति ।   
तत्रोदितकुण्डमण्डलादिपुरस्सरदीक्षादिसंस्कृतस्यैवेत्यर्थ इति । तथा   
हि ।  
  
	न हि परस्परं वेदानामिव स्वतन्त्रप्रयुक्तशिवागमानां   
वेदबाह्यत्वम् । वेदसारमिदं तन्त्रमिति वेदोत्कृष्टवेदविशेषत्व * *   
समुक्तत्वात् । तदुक्तं शैवपुराणसम्भववायव्यसंहितायां   
  
भगवञ्च्छ्रोतुमिच्छामः शिवेन परिभाषितम् ।  
प्। ५) वेदसारं शिवज्ञानं संश्रुतां (संश्रुतानां) विमुक्तय इति   
। मकुटे च   
  
वेदसारमिदं तन्त्रं तस्माद्वैदिक आचरेत् ।  
वेदान्तार्थमयं ज्ञानं सिद्धान्तं परमं शुभम् ॥  
ऊर्ध्वस्रोतोद्भवं श्रेष्ठमष्टाविंशतितन्त्रकम् ।  
वेदसारार्थदं ज्ञेयमन्यत्त्वन्यार्थसाधनमिति ॥  
  
सुप्रभेदे   
  
शैवं पाशुपतं सोमं लाकुलं च चतुर्विधम् ।  
तेषु शैवं परं सौम्यं रौद्रं पाशुपतादिकम् ॥  
कामिकाद्यष्टविंशच्च तन्त्रं शैवमिति स्मृतम् ।  
तदेव सौम्यमाख्यातं सिद्धान्तं हि तदेव तु ॥  
तदन्यद्रौद्रमाख्यातं तन्त्रं पाशुपतादिकमिति ।  
  
कामिके च   
  
सिद्धान्तं वेदसारत्वादन्यद्वेदवहिष्कृतम् ।  
सिद्धान्ते विहिताचारो वैदिकाचार उच्यते ॥  
कर्त्तव्यं चेदनुष्ठेयं शैवकर्माविरोधि यत् ।  
विरुद्धं चेत् परित्याज्यं न तु शैवं परित्यजेत् ॥  
सङ्ग्राह्यं वैदिकं सर्वं शैववाक्याविरोधि यत् ।  
शैवं वैदिकमेवोक्तं वैदिकं शैवमेव च ॥  
  
प्। ६) वैदिकान्तर्बहिर्भूतं शैवं शैवात्तदप्यधः ।  
तथापि वैदिकाच्छ्रेष्ठं शैवं तस्मात् परं नहि ॥  
सिद्धान्तं कामिकादि स्यात् नास्मात्परमनुत्तमम् ।  
शैवं तु मूलभूतं स्यात् चतुर्वेदास्तदुद्भवाः ॥  
तथापि वैदिकं वेदसारमित्यादिवाक्यतः ।  
शैवं प्रोक्तं च सर्वत्र तदर्थैक्यान्मुनीश्वरा इति ॥  
  
ननु वेदसारं श्रौतमस्वतन्त्रं तन्त्रमन्यत् ।   
पुनरवेदसारमश्रौतं कामिकादिकं स्वतन्त्रं तन्त्रमन्यत् ।  
  
तदुक्तं वायव्यसंहितायां   
  
शैवागमोऽपि द्विविधः श्रौताश्रौतश्च संस्मृतः ।  
श्रुतिसारमयश्रौत स्वतन्त्र इतरो मतः ॥  
स्वतन्त्रो दशधा पूर्वं तथाष्टादशधा पुनः ।  
कामिकादिसमाख्याभिः सिद्धः सिद्धान्तसञ्ज्ञितः ॥  
श्रुतिसारमयोऽन्यस्तु शतकोटिप्रविस्तरः ।  
परं पाशुपतं यत्र व्रतं ज्ञानं च कथ्यत इति ॥  
  
तदेवं स्थिते कथं कामिकादिकं वेदसारमिति मकुटादिषूक्तम् ।   
सत्यम् । श्रौतत्वापादकं वेदसारत्वं द्विप्रकारम् । तत्र प्रथमं   
शैवपाशुपतप्रतीततन्त्रवैदिकपाशुपतप्रमेयप्रविस्तारकशतकोटिप्र  
विस्तरे कस्मिंश्चिदद्य   
प्। ७)  यावदष्टसिद्धा स्वतन्त्रं तत्र दृष्टं वेदसारत्वं   
वेदानुसारित्वम् ।  
द्वितीयसिद्धान्तप्रमेयप्रविस्तारकपदार्थादिप्रविस्तरे स्वतन्त्रतन्त्रे   
कामिकादिके दृष्टम् । वेदसारत्वं तु न हि   
दध्यादेर्नवनीतादिवद्वेदादुत्पन्नत्वं वेदानुसारित्वं   
वेदव्याप्यत्वं वा । अन्यच्च किञ्चिदुक्तमपि । वेदानुसारित्वं   
वेदार्थस्वीकारत्वमित्यर्थः । तत्त्वेन वेदव्यापकत्वात् । तदुक्तं   
वायव्यसंहितायां   
  
यदुक्तमन्यथास्त्रेषु विद्यते तच्छिवागमे ।  
न दृष्टं यच्छिवज्ञाने तदन्यत्र न विद्यत इति ॥  
  
कामिके च   
  
सिद्धान्तात् परमं ज्ञानं नेति शास्त्रस्य निश्चयः ।  
अन्यथास्त्रेषु --------------------------------------------- ॥  
  
अष्टाविंशतितन्त्राणि सिद्धान्तमिति कीर्त्तितमिति ।  
  
चिन्त्यविश्वे च   
  
शैवं पाशुपतं ज्ञेयं सर्वतत्त्वैकनायकम् ।  
सर्वमन्त्रमयं ज्ञेयं सर्वदेवमयं भवेत् ॥  
जन्मान्तरतपोभिश्च सन्मार्गज्ञानसम्भवमिति ।  
  
अरुणाचलमाहात्म्ये च   
  
नास्ति शोणाद्रितः क्षेत्रं नास्तिपञ्चाक्षरान्मनुः ।  
नास्ति माहेश्वराद्धर्मो नास्ति शास्त्रं शिवागमादिति ॥  
प्। ८) किं तु प्रमाणविरोधस्य स्वतः प्रमेयविरोधमूलत्वात् ।   
परस्परं वेदानामिव कथञ्चित्   
क्वचित्किञ्चिदेकात्मवादादिप्रमेयप्रदेशप्रतिपादनप्रकारविरोध-  
मात्रपरित्यागेन वेदविहितविधिनिषेधकत्ववैधुर्येण   
बहुशोऽर्थैक्यादविरोधवेदाचारवेदार्थस्वीकारेण   
शैववेदविशारदानिति सुप्रभेदकृते स्वातन्त्र्येण   
वेदाधिगतानधिगतार्थगन्तृत्वलक्षणवेदजनकवेदविशेषशिवागम  
नामशिववेदत्वमेव वेदसारत्वमिति पर्यवसितार्थः   
मनुष्यजनकमनुष्यत्वविशेषब्राह्मणत्ववत् ।  
तदुक्तं मोक्षकारिकासु   
  
पाशदृष्टिविरोधाय प्रवृत्तमपि मानताम् ।  
न जहाति यतश्चेद्यां पाशास्तस्येह सर्वतः ॥  
न च स्वगोचरे तासां बाधते तत्प्रमाणताम् ।  
तासु वर्णाश्रमाचारा न ह्यनुज्ञानवच्च तत् ॥  
न चान्येन प्रमाणेन संरुद्धस्तस्य गोचर इति ।  
विशोरपि च कर्त्तव्यं पत्युं प्रेरणपूर्वकमिति च ।  
  
मोहशूरोत्तरे च   
  
पुराणं साध्यते वेदैरागमैश्च तदुक्तयः ।  
सामान्यं च विशेषं च शैवं वैशिष्टिकं वच इति ॥  
  
प्। ९) वृद्धाचलमाहात्म्ये च   
  
एतास्तु मूर्त्तीः परमेश्वरस्य  
वृद्धाचलेशालयमण्डपेषु ।  
स्थानेषु संस्थाप्य चकार पूजां   
शिवागमप्रोक्तविशेषमार्गैरिति ॥  
  
पुनरत्रायं विवेकः । बहुधा वेदविरुद्धार्थप्रतिपादकत्वमेव   
वेदबाह्यत्वं न सर्वधा । तथात्वे   
शिवशास्त्रेतरचार्वाकादिसर्वशास्त्राणामपि   
यथाकथञ्चिद्विरुद्धार्थप्रतिपादकत्वमस्तीति न सर्वधा * *   
बाह्यानीति यथानुरूपं प्रमाणानि सफलान्येव । तदुक्तं   
शिवागमे गुरुकृतौ च   
  
चार्वा * * भूतसंसिद्धा(ः) स्मार्तास्तन्मात्रसंहतौ ।  
वैशेषिकास्त्वहङ्कारे मानसाश्चेन्द्रिया अपि ॥  
  
बुद्धितत्त्वे स्थिता बौद्धास्ततत्त्वे न्यायवा * * ॥  
  
आर्हतास्तु गुणे तत्त्वे प्रकृतौ पाञ्चरात्रकाः ।  
वेदान्तज्ञाश्च साङ्ख्याश्च योगिनः पुरुषे स्थिताः ॥  
शैव पौराणिका रागे सोमा विद्यापदे स्थिताः ।  
कापालास्तु कलानिष्ठाः काले कालेश्वरा(ः) स्थिताः ॥  
पाशुपतास्तु मायायां विद्यायां तु महाव्रताः ॥  
प्। १०) प्रवाहेश्वरकास्त्वीशे प्रयोज्यकर्तृका अपि ।  
ये सदाशिवतत्त्वस्थाः शिवसम्बन्धवादिनः ।  
शक्तौ शाक्ताः शिवे शैवाः सामा * * स्मृता बुधैः ।  
सिद्धान्ती शिवसायुज्य सिद्धिमनु * रि स्थित इति ।  
तदिदमेव शिवसायुज्यमपीदृगुक्तम्   
  
नाम्नश्छेदोऽपवर्गो न च पशुशिवयोरैक्यमत्रापवर्गो   
नाविद्याग्रासहानिर्न च गुणविलयो नापि पाषाणमुक्तिः ।   
यद्बोधानन्दरूपं त्रिमलविगमने व्यक्तमात्मस्वरूपं तत्   
सायुज्येन वाच्यं शिवसदृशविभुः शैवतन्त्रेऽपवर्गः ॥ इति ॥  
  
ततः साक्षान्महर्षित्वेन श्रुतिसिद्धशिवकृतकत्वेनैव शिवशास्त्रस्य   
सामान्यार्षसूत्रशास्त्रादेरुत्कृष्टत्वं चानुक्त्वा सिद्धम् । तस्मात्   
सूतसंहितादिके   
  
अधः स्रोतोद्भवाद्धर्मादूर्ध्वस्रोतोद्भवः परः ।  
ऊर्ध्वस्रोतोद्भवाद्धर्मात् स्मार्तधर्मो महत्तरः ॥  
स्मार्तेभ्यः स्रौतधर्माश्च वरिष्ठा मुनिसत्तमा इति ।  
  
क्वचिदर्थमन्यथोक्तमपि तदुक्तिरमलशिवमहावाक्येन बाध्यते ।   
शिवागमस्य वेदादुत्कृष्टत्वमीशानमुखादुत्पत्तिश्रुतेः ।  
  
प्। ११) तदुक्तं श्रीमद्धालास्यमाहात्म्ये   
  
शिवज्ञानानि दिव्यानि कारिकादीनि भूसुराः ।  
श्रीमद्धालास्यनाथस्य सम्भवन्त्यूर्ध्ववक्त्रतः ॥  
  
पुनः स देवदेवस्य पुरुषाख्येन वक्त्रतः ।  
एकविंशतिभेदेन युक्तं ऋग्वेदमब्रवीत् ॥  
  
यजुर्वेदं चैकशतं ------------------------------ ।  
सहस्रभेदसहितं सामवेदं तु वामतः ॥  
  
अथर्वं नवधा भक्तं सद्योजातेन चाब्रवीदिति ।  
  
श्रीकामिके च   
  
ईशानवक्त्रादूर्ध्वस्थ * * * * कादिकम् ।  
ऋग्यजुस्सामाथर्वाश्च पुरुषाद्य * * * * ॥  
सिद्धान्तं गारुडं वामं भूततन्त्रं च भैरवम् ॥  
  
ऊर्ध्वपूर्वकुबेराप्ययाम्यवक्त्राद्यथाक्रममिति ।  
  
तस्मादाप्तपरमात्मोभयाप्तप्रणीतानां   
चार्वाकादिशैवसिद्धान्तानां सर्वेषां शास्त्राणां   
प्रत्यक्षादिप्रमाणानामिव   
यथानुरूपमधिगतानधिगतार्थगन्तृत्वेन   
बाध्यबाधकसामान्यविशेषव्याप्यव्यापकतटस्थलक्षणस्वरूप-  
साध्यसाधकसावधिनिरवधि प्रामाण्यं सिद्धम् । न हि   
स्वस्थमतमेकैकं प्रमाणम् । तथा स्वीकारे   
  
प्। १२) सुगतो यदि सर्वज्ञः कपिलो नेति का प्रमा ।  
अथोभावपि सर्वज्ञौ मतिभेदस्तयोः कथमिति निर्वक्तुमशक्यत्वात् ।   
सर्वाणि शास्त्राणि अप्रमाणानि स्युरित्यनिष्टं जगदान्ध्यमापतेत् ।   
ततः सर्वाणि शास्त्राणि स्वस्वावधिप्रमाणान्येव । तथा साधितं   
श्रीरामकण्ठशिवाचार्येण रौरववृत्तिविवेके ।  
  
तदुक्तं च पौष्करे   
  
अन्योऽपि मार्गो वेदादिः पशुपाशार्थदर्शकः ।  
स्वोक्ततत्त्वावधिव्याप्तिर्ब्रह्मविष्ण्वादिकर्तृकः ॥ इति ॥  
  
परत्वान्मोक्षमार्गस्य स्थितस्वर्गादिभोगदः ।  
न चार्षं पौरुषैर्वाक्यै ऋषिभिर्दैविकं तथा ॥  
  
न देवैर्ब्रह्मणो वाक्यं वैष्णवं पद्मजन्मना ।  
तथा रौद्रं न हरिणा न रुद्रेण शिवात्मकम् ॥  
  
बाध्यमूर्ध्वोर्ध्ववैशिष्यादधोऽधो बाध्यमूर्ध्वतः ।  
शिवागमाविरोधेन शास्त्रं सर्वं व्यवस्थितम् ॥  
  
नान्यशास्त्राविरोधेन तत्संवादतयाथवा ।  
शिवशास्त्रं व्यवस्थाप्यं तद्व्यवस्थापकं यतः ॥  
  
प्। १३) यस्य यस्य हि शास्त्रस्य यावती व्याप्तिरिष्यते ।  
तावत्येव भवेद्विप्राः प्रामाण्यं तस्य तस्य चेति ॥  
  
सूतगीतायामपि सूचितम्   
  
तन्त्रोक्तेन प्रकारेण देवता या प्रतिष्ठिता ।  
सा सुवन्द्या सुसेव्या च वन्दनीया च वैदिकैः ॥  
  
राजा तु वैदिकान् सर्वान् तान्त्रिकानखिलानपि ।  
असङ्कीर्णतया नित्यं स्थापयेन्मतिमत्तमः ॥  
  
अन्नपानादिभिर्वस्त्रैः सर्वान् राजाभिरक्षयेदिति ।  
ननु पूर्वं वेदादिकं सर्वं शास्त्रं शिवकर्तृकमित्युक्तम् ।   
इदानीमन्योऽपि मार्गो वेदादिब्रह्मविष्ण्वादिकर्तृक इति ।  
ब्रह्मविष्ण्वादिकर्तृकमित्युक्तम् । महान् विरोधः । सत्यम् । वेदादिकं   
सर्वं शास्त्रं शिवशास्त्रं च महामायायां नादात्मना   
प्रथमं शिववक्त्रतः वर्णपदवाक्यरचनात्मना पुनः   
साधिकरणनिरधिकरणशिवकृतमिति न कोऽपि विरोधः ।  
  
तदुक्तं श्रीमत्कामिके   
  
लौकिकं वैदिकं चैव तथाध्यात्मकमेव च ।  
अतिमार्गं च मन्त्राख्यं तन्त्रमेकमनेकधा ॥  
  
प्। १४) सिद्धान्तं मन्त्रतन्त्रं स्यादतिमार्गं ततो वरम् ।  
अध्यात्माय ततो नीचं तस्माद्वैदिकमेव च ॥  
  
वैदिकाल्लौकिकं हीनं ब्रह्माद्याः पञ्च देवताः ।  
सद्यो वाममहाघोरपुरुषेशानमूर्तयः ॥  
  
प्रत्येकं पञ्चवक्त्राः स्युस्तैरुक्तं लौकिकादिकम् ।  
सद्यमन्त्राद्विनिष्क्रान्तो ब्रह्मा नामाखिलार्थदृक् ॥  
  
तेन वै लौकिकं शास्त्रं मर्त्यलोकेऽवतारि * * ।  
शब्दशास्त्रमलङ्कारं निरुक्तं छन्द एव च ॥  
  
कौ * * भारतं ज्योतिश्शास्त्रं वात्स्यायनादिकम् ।  
आयुश्शास्त्रं धनुश्शास्त्रं वृक्षायुर्वेद एव च ॥  
  
लोकायतं तथा साङ्ख्यमर्हतो मतमेव च ।  
मीमांसा दण्डनीतिश्च वार्ताद्यं लौकिकं * * ॥  
  
धाममन्त्राधिपो विष्णुः कारणेशो द्वितीयकः ॥  
  
तेन वैदिकमुद्दिष्टमष्टादशपुराणकम् ॥  
  
धर्मशास्त्रं च वेदान्तं पाञ्चरात्रं च बौद्धकम् ।  
रुद्रो घोराद्विनिष्क्रान्तस्त्वध्यात्मं च प्रणीतवान् ॥  
  
न्यायवैशेषिकं साङ्ख्यं * * * * * रं च प्रणीतवान् ।  
ईश्वरः पुरुषाज्जातस्त्वनिमार्गं प्रणीतवान् ॥   
  
प्। १५) पञ्चार्धं लाकुलं चान्यत्तथा पाशुपतं मतम् ।  
सदाशिवोऽपि भगवान् मन्त्रतन्त्रमपालयत् ॥  
  
उक्तानि प्रतिषिद्धानि पुनः सम्भाषितानि च ।  
सापेक्षनिरपेक्षाणि शिववाक्यान्यनेकधा ॥  
  
ऊर्ध्वस्रोतोद्भवं सर्वमनन्तादीनबोधयत् ।  
तेनोक्तं परमेशेन श्रीकण्ठाय महात्मने ॥  
  
आदावभूद्द्विधा ज्ञानमधिकारविभेदतः ।  
परापरेण भेदेन पतिपाशात्मदर्शकम् ॥  
  
शिवप्रकाशकं ज्ञानं शिवज्ञानं परं स्मृतम् ।  
वेदाद्यपरविज्ञानं पशुपाशार्थदर्शकम् ॥  
  
यथाविधिक्षणं चक्षुः क्षपायां नृबिलालयोः ।  
तथा विलक्षणं ज्ञानं एवमेतत् परापरम् ॥  
  
ज्योतिर्ज्ञानरतं वेदपुराणाहितचेतसा ।  
तत्सिद्धपुरुषार्थेषु कृतयत्नं परित्यजेत् ॥  
  
कामिकादिशिवज्ञानं वेदार्थज्ञानमेव च ।  
समं यो मन्यते मोहात्तं प्रयत्नेन वर्जयेदिति ॥  
  
पुनस्तत्रैव   
  
गारुडं भूततन्त्रं च भैरवं वाममन्त्रकम् ।  
कापालं पाञ्चरात्रं च लाकुलं कुलशास्त्रकम् ॥  
  
प्। १६) इतिहासं षडङ्गं च ऋग्यजुस्सामसञ्ज्ञकम् ।  
अथर्वणं तथा बौद्धमर्हतो मतमेव च ॥  
  
ऊर्ध्वस्रोतोद्भवाच्छास्त्रादपशान्तमुखक्रमात् ।  
कामिकादिशिवज्ञानं मूर्धा भगवतः सदा ॥  
  
इतराणि महेशस्य हृत्कण्ठाद्यङ्गकानि वै ।  
पूर्वपक्षतया तानि कथितानीह शम्भुना ॥  
  
हेयोपादेयवस्तूनां निर्णये परमार्थतः ।  
तत्सर्वमधरीकृत्य शिवसिद्धान्त ईरित इति ॥  
  
	तथा महाभारते च वेदादेः साधिकरणशिवकृतकत्वमुक्तम् ।  
युगान्तेऽन्तर्हितान् वेदान् इतिहासान् महर्षयः ॥  
  
लेभिरे तपसा पूर्वमनुज्ञाताः स्वयम्भुवेति ।  
  
वायव्यसंहितायां च-  
  
आम्नायसिद्धमखिलं धर्माश्रमिणामिह ।  
ब्रह्मणा कल्पितं पूर्वं ममैवाज्ञापुरस्सरौ ॥  
  
स तु पैतामहो धर्मो बहुवित्तक्रियान्वितः ।  
नात्यन्तफलभूयिष्ठक्लेशायाससमन्वितः ॥  
  
तेन धर्मेण महता श्रद्धां प्राप्य सुदुर्लभाम् ।  
वर्णिनो ये प्रपद्यन्ते मामनन्यसमाश्रयाः ॥  
  
प्। १७) तेषां सुखेन मार्गेण धर्मकामार्थमुक्तये ।  
वर्णाश्रमसमाचारो मया भूतः प्रकल्पितः ॥  
  
तस्मिन् भक्तिमतामेव मदीयानां तु वर्णिनाम् ।  
अधिकारो न चान्येषामित्याज्ञा नैष्ठिकी ममेति ॥  
  
अतः श्रुतिपथगलितानां मानुषाणां तु तन्त्रमित्युक्तं तन्त्रं न   
शिवागमः । तथा कृते शिवादधीतशिवतन्त्राणां सनकादीनां   
श्वेतोपमन्युकृष्णार्जुनमार्कण्डेयप्रभृतीनां च   
श्रुतिपथगलितार्थश्रुत्यनधिकारित्वप्रसङ्गात् । तेषां   
चाधीतशिवागमत्वमुक्तं स्कान्दे सम्भवकाण्डे   
  
एतस्मिन्नन्तरे देवः कैलासे रजताचले ।  
सनकादिमुनीन्द्रेभ्यस्त्रिपदार्थार्थसम्मितम् ॥  
  
रहस्यमागमाम्नाख्यं सिद्धान्तं कथयंस्थित इति ।  
  
उपदेशकाण्डे च   
  
पुरा ब्रह्मात्मजाः पुण्याः सनकश्च सनातनः ।  
सनन्दनश्च भगवान् सनत्पूर्वकुमारकः ॥  
  
चत्वारो ऋषयः शम्भोः पूजां पुण्यां विधाय च ।  
प्रसन्नेन ततो वेदाच्छिवेनाध्यापिताः खलु ॥  
  
आगमांश्च पुराणानि सेतिहासानि सुव्रताः ।  
शिवार्चनपरा नित्यं शिवयोगेन पावनः(नाः) ॥  
  
	शिवज्ञानाग्निना दग्धमहापातकसञ्चया इति ।  
  
शिवपुराणे काञ्चीपुरमाहात्म्ये च   
  
सनत्कुमारः पप्रच्छ साञ्जलिः कमलासनम् ।  
भगवन् सकला वेदाः साङ्गोपाङ्गाः ससंहिताः ॥  
  
शिवागमास्तथा सर्वे व्ययिता भवतो मुखादिति ।  
  
स्कान्दे स्वेतारण्यमाहात्म्ये (श्तारण्य-), पुण्डरीकपुरमाहात्म्ये   
  
व्याघ्रपादसुतो यत्र पुरा स्नात्वा महामुनिः ।  
शिवागमस्य वै पारं गतोऽप्राप्यं सुरैरपि ॥  
  
यस्य शिष्योऽभवत् कृष्णस्तत्तीर्थं नवमं स्मृतमिति ।  
  
उपदेशकाण्डे च-  
  
पुनश्च वसुदेवस्य दैवक्यां कृष्णरूपधृक् ।  
जज्ञे विष्णुरमेयात्मा भृगुमाप नियन्त्रितः ॥  
  
तत्राभ्यर्च्य महादेवं कृत्वा शत्रुजयं पुनः ।  
उपमन्यु समासाद्य विधिना तेन दीक्षितः ॥  
  
शैवमुख्यस्ततो तीर्थं (-ततस्तीर्थं) भक्त्याराध्य च शङ्करम् ।  
भूभारमपनीयाथ विष्णुलोकं जगाम स इति ॥  
  
तत्रैव बाणासुरं प्रति शिववचनं   
  
तमाह पूर्ववन्नैष जेतुं शक्यस्त्वयासुर ।  
इदानीं मम भक्ताग्न्यादुपमन्योर्महात्मनः ॥  
  
प्। १९) शिवदीक्षास्य  
  
शिवागमानां पानं च शैवाचार्यत्वमेव च ।  
लब्ध्वा च परमं योगं शिवसारूपतां (-रूप्यतां) गतम् ॥  
  
यस्य नाम्ना वनमिदं कथितं सवनत्रये ।  
अवनायास्य भक्तस्य श्वेतनाम नृपस्य त्विति ॥  
  
निर्वृत्तं शिवागमविशारदात्   
  
भस्मधारी च सततं वीर्यवान् भक्तिसंयुत इति ।  
  
तत्रैव   
  
सोऽपि सम्प्राप्य नित्यत्वं मार्कण्डेयो महामुनिः ।  
स्वगृहं प्राप्य परया प्रीत्या पित्रोः समावसत् ॥  
  
अनन्यसदृशो लोके शिवशास्त्रविशारदः ।  
शिवागमार्थविज्ञानसम्पन्नोऽद्यापि वर्तत इति ॥  
  
किं तु श्रुतिपथगलितानां मानुषाणां तु तन्त्रमित्यत्र तन्त्रं   
नादरूपं विनिष्क्रान्तं शास्त्रं सर्वमिति श्रुतेर्नादात्मा   
शिवकृतवर्णपदवाक्यरचनात्मना   
शम्भुपदोपलक्षितश्रीरीश्वरप्रेरितमाया रुद्रकृतं   
वामादितन्त्रमिति मतिमदूह्यम् । तदुक्तं कामिके   
  
वामं पाशुपतं चैव लाकुलं चैव भैरवम् ।  
न सेव्यमेतत् कथितं वेदबाह्यं तथेतरमिति ॥  
  
प्। २०) सूतसंहितावृत्तौ च विद्यारण्यस्वामिभिः शिवागमोदाहरणं   
स्वीकृत्य लिखित्वा गुरुणा चोपदिष्टोऽपि तन्त्रसम्बन्धवर्जित इत्यत्र ।   
तन्त्रसम्बन्ध इति । कापालं लाकुलं   
वाममित्यादिवेदविरुद्धागमसंसर्गरहित इति व्याख्यातम् ।  
  
तथा हालास्यमाहात्म्ये विक्रमपाण्ड्यचरिते पाण्ड्यस्य   
वेदबाह्यशास्त्राणि परित्यज्य शिवशास्त्रस्य श्रवणं श्रुतम् ।  
  
प्रसृता वैदिका धर्माः सर्वतः क्षितिमण्डले ।  
वेदबाह्यमना ये च ते गच्छन्ति सुदूरतः ॥  
  
सदा शैवानि शास्त्राणि पुराणानि शुभानि च ।  
शृणोति विद्वद्वक्त्रेभ्यः सावधानश्च सादरमिति ॥  
  
तथा शिवागमस्य पूज्यत्वमुक्तं वायव्यसंहितायां   
  
मन्नामनिरता वाणी वाङ्मतां (वाग्मिनां) मम नेतरा ।  
लिङ्गैर्मच्छासनोद्दिष्टैस्त्रिपुण्ड्रादिभिरङ्कितः ॥  
  
ममोपचारनिरतः कायः कायो न चेतरः ।  
मदिज्याकर्म विज्ञेयं बाह्यं यादिनोच्यते ॥  
  
मदर्थे देहसंशोषस्तपः कृच्छ्रादिनो मतः ।  
जपं पञ्चाक्षराभ्यासः प्रणवाभ्यास एव च ॥  
  
प्। २१) रुद्राध्यायादिकाभ्यासो न वेदाध्ययनादिकम् ।  
ध्यानं मद्रूपचिन्तार्थं नान्यदर्थं * * * यः ॥  
  
ममागमार्थविज्ञानं ज्ञानं नान्यार्थवेदनमिति ।  
  
तथा यथाकथञ्चित्सामान्यविशेषत्वविलक्षणत्वेऽपि उभाभ्यां   
वेदान्तसिद्धान्तमार्गाभ्यामसंशयं मोक्षप्राप्तिरस्ति । तदुक्तं   
स्कान्दे चिदम्बरमाहात्म्ये   
  
वेदान्तनिष्ठिता ये तु ज्ञानिनो वीतकल्मषाः ।  
मदागमपरा ये च ज्ञानपादैर्व्यवस्थिताः ॥  
  
उभयेऽपि च विन्दन्ति सायुज्यमतिदुर्लभम् ।  
उभयेषु च मार्गेषु कर्म ब्रह्मपरेषु च ॥  
  
वेदागमप्रसिद्धेषु ये न तिष्ठन्ति पापिनः ।  
चतुर्विधैश्च ते दण्ड्या दण्डैः शास्त्रप्रचोदितैरिति ॥  
  
उभयेऽपि च विन्दन्ति सायुज्यमतिदुर्लभमिति श्रुतेरयं विवेकः ।   
सिद्धान्तानुसारिणो वेदान्तिनोऽपि वेदान्तज्ञत्वेऽपि   
प्रकृत्यूर्ध्वशिवागममात्रसिद्धरागादिशिवतत्त्वान्तपदार्थ-  
ज्ञानार्थं मोक्षार्थं च शिवदीक्षावन्तः सन्तः सद्यः   
सत्यशिवसायुज्यं विन्दन्ति । शिवदीक्षाराहित्ये वेदान्तज्ञत्वेऽपि न   
साक्षाद्विन्दन्तीति । तदुक्तं सूतसंहितायां   
  
प्। २२) स्थापयित्वा गुरुः शिष्यं मण्टपस्य तु मध्यमे ।  
ग्रन्थिच्छेदं पुनः कुर्यात् (कुर्याद्) गुरुक्तेनैव वर्त्मना ॥  
  
कृते कारुणिकेनैवमाचार्येण द्विजोत्तमाः ।  
महादेवो महानन्दो महाकारुणिकोत्तमः ॥  
  
स्वात्मभूतां परां शक्तिं प्रेरयत्येव सुव्रताम् ।  
प्रसन्ना सा महादेवी महाकारुणिकोत्तमा ॥  
  
शिष्यस्यात्मनि चिद्रूपे स्वयं पतति निर्मला ।  
महादेवस्य भक्तश्चेत् शिष्यः सद्गुरुभक्तिमान् ॥  
  
तस्य शिष्यस्य विप्रेन्द्राः कर्मसाम्ये मतिद्विजाः ।  
शाम्भवी शक्तिरत्यर्थं तस्मिन् पतति चिद्धने ॥  
  
तस्य प्रसादयुक्तस्य विद्या वेदान्तवाक्यजा ।  
दहत्यविद्यामखिलामन्तस्सूर्योदयो यथा ॥  
  
शक्तिपातविहीनोऽपि सत्यवाक् गुरुभक्तिमान् ।  
आचार्याच्छ्रुतवेदान्तः क्रमान्मुच्येत बन्धनात् ॥  
  
शक्तिपातप्रकारस्य रहस्यांशश्च कश्चन ।  
मया नोक्तो रहस्यत्वात् राज्ञा भङ्गभयादपीति ॥  
  
अत्राप्ययं विवेकः । शक्तिर्दीक्षाकर्मसम्पादयित्री सती ततः पूर्वं   
सामान्यरूपिणी पतति, पश्चाद्दीक्षाकर्मणि   
  
प्। २३) कर्मणि साक्षाद्दीक्षात्मिका सती विशेषरूपिणी पतति । तथा पतती   
शक्तिः ।  
  
तस्माद्वैदिकमार्गेण मलनाशो न विद्यते ।  
शैवागमोक्तमार्गेण दीक्षया मोक्ष एव हीति ॥  
  
देव्यामतवचनात् मलमौढ्यात्मिकामविद्यां क्रमतो दहति ।   
दीक्षानन्तरं वेदान्तवाक्यजा विद्या   
पृथिव्यादिप्रकृत्यन्ततत्त्वविषयात्मनात्मन्यात्मज्ञानादिरूपं   
प्रकृतिजामविद्यां क्रमतो दहति । पश्चात् सिद्धान्तवाक्यजा विद्या   
रागतत्त्वादिशिवतत्त्वान्ततत्त्वविषयां तथाभूतां   
मायाजामविद्यां क्रमतो दहतीति तावत्कालं प्रकृतेरूर्ध्वं   
पुरुषतत्त्वभुवनं प्राप्य महाभोगं भुञ्जतीति तात्पर्यम् ।   
तदुक्तं सर्वज्ञानोत्तरादिके   
  
तामसं जिनभक्तानां पौरुषं ब्रह्मवादिनाम् ।  
नासतो विद्यते भावो नाभावो विद्यते सतः ॥  
  
तस्मादेकात्मवादोऽयं कल्पितो मूढचेतनैः ।  
इत्यद्वैतग्रहाविष्टाः प्रलपन्ति दयालुभिः ॥  
  
गुरुभिः प्रतिबोध्यन्ते सिद्धान्तागमदायिभिः ।  
अद्वैतबलमाश्रित्य ये विशृङ्खलवृत्तयः ॥  
  
प्। २४) तेषामद्वैतनिष्ठां पुंस्तत्त्वे विलयो भवेत् ।  
  
वेदान्तज्ञाश्च साङ्ख्याश्च योगिनः पुरुषे स्थिता इति ।   
क्वचित्कथञ्चिद्वेदोपबृंहणत्वेन शिवागमानां सौम्यत्वमुक्तं   
तन्न पारमार्थिकम् । किन्तु सौम्यत्वं स्वाभाविकम् ।  
  
तदुक्तं कामिके   
  
तथा पाशुपतं सोमसिद्धान्ताख्यं च लाकुलम् ।  
गारुडं भैरवं वामं भूततन्त्रं च यामलम् ॥  
  
कापालं पाञ्चरात्रं च बौद्धमप्यार्हतं तथा ।  
बृहस्पतिमतं साङ्ख्यं योगं वैघानसस्तथा ॥  
  
वेदान्ताख्यं च मीमांसा पुराणं धर्मशास्त्रकम् ।  
वस्तुशास्त्रं तथा सूत्रं षडङ्गमितिहासकम् ॥  
  
तथा वेदाश्च चत्वारो यत्तत्र परिचोदितम् ।  
सर्वं रौद्रं समादिष्टं सिधान्तं सौम्यमिष्यते ॥  
  
रौद्रैश्च स्थापितं यच्च विष्ण्वादिप्रतिमादिकम् ।  
तत्सर्वं शैवमापाद्य शैवः समर्चयेत् ॥  
  
लिङ्गाद्यमादिशैवेन स्थापितं पूजितं तु वा ।  
तद्रूपं पूजितं तैश्चेद्राष्ट्रं राजानमेव हि ॥  
  
प्। २५) तद्ग्रामं ग्रामसंस्थांश्च सर्वा हन्ति न संशयः ।  
यजनं त्रिविधं प्रोक्तं उत्तमं मध्यमाधमम् ॥  
  
केवलं शिवमन्त्रैस्तु यजनं चोत्तमं भवेत् ।  
वैदिकैः शिवमन्त्रैश्च यजनं मध्यमं भवेत् ॥  
  
केवलं वैदिकैर्मन्त्रैर्यजनं चाधमं भवेत् ।  
केवलं शैविकैर्मन्त्रैर्यजेदात्मार्थमुत्तमम् ॥  
  
शैवमन्त्रसमो मन्त्रो नास्तीति भुवनत्रय इति ।  
  
स्कान्दे युद्धकाण्डे कुमारविश्वरूपप्रदर्शनाध्याये   
  
शब्दजालमशेषं तत् कर्णदेशे समाश्रितम् ।  
आस्यमध्ये स्थिता वेदा देवदेवस्य भूसुराः ॥  
  
अक्षराणि च दन्तेषु जिह्वायां तु शिवागमाः ।  
सप्तकोटिमहामन्त्रा ओष्ठमध्ये व्यवस्थिता इति ॥  
  
चिदम्बरमाहात्म्ये   
  
इति देवान् समाहूय ध्वजं वृषभलाञ्छितम् ।  
पुरं प्रदक्षिणीकृत्य सभेशस्य तु सन्निधौ ॥  
  
दृढमारोपयामासुरागमोक्तेन वर्त्मनेति ।  
  
शिवपुराणे * * * नाथमाहात्म्ये   
  
शिवार्चनं तपो मुख्यं वेदागमनिरूपितम् ।  
तपस्सिद्धिप्रदस्थानं पुण्डरीकपुरं महदिति ॥  
  
प्। २६) शिवपुराणे एकाम्रनाथमाहात्म्ये इन्द्रस्य शिवपूजाप्रकरणे   
  
ब्र * * श्शिवतन्त्रोक्तैर्व्रतहोमजपादिभिः ।  
प्रत्यहं प्रीणयामास कामाक्षीरमणं शिवमिति ॥  
  
शिवपुराणे विरिञ्चिमाहात्म्ये   
  
शिवनायक इत्यासीच्छिवभूसुरनायकः ।  
कामिकाद्यागमार्थज्ञः साक्षादिव महेश्वर इति ॥  
  
शिवपुराणे कालहस्तिमाहात्म्ये   
  
सुवर्णमुखरीस्नातो जापागमिकान्मनून् ।  
प्रायश्चित्तविधानेन प्रसन्नात्मा स भूसुरः ॥  
  
यथातन्त्रं प्रयुज्येशं यवौ भूयस्तपोवनमिति ।  
  
शैवपुराणे पुण्डरीकमाहात्म्ये   
  
शिवशास्त्रं लिखित्वा यो ददाति शिवयोगिने ।  
रौद्र भक्तिसंयुक्तः शिवसायुज्यमाप्नुयादिति ॥  
  
हालास्यपुरमाहात्म्ये   
  
महालिङ्गस्य पूजार्थं शिवसृष्टिद्विजोत्तमान् ।  
गङ्गातीरस्थनिरतान् समाहूय महीपतिः ॥  
  
सिधान्तैः कामिकाद्यैस्तु महालिङं निरन्तरम् ।  
पूजयन्त्विति सम्प्रार्थ्य वृत्तिं तेभ्यः प्रदाय चेति ॥  
  
प्। २७) पुनस्तत्रैव   
  
गङ्गातीर्थस्य सलिलैर्हेमकुम्भसुसम्भृतैः ।  
शिवागमोक्तैर्विधिभिरभिषिञ्चत् सहोत्सवमिति ॥  
  
वेदारण्यमाहात्म्ये कुलेश्वरवैभवे   
  
आगमोक्तेन मार्गेण पूजयामासुरादरात् ।  
सुधारूपं महेशानं शङ्करं शशिभूषणमिति ॥  
  
शिवपुराणे रामेश्वरमाहात्म्ये   
  
मन्त्रैरागमिकैस्तैस्तैर्महितं रामपूजितम् ।  
रामेश्वरेति लिङ्गं तु तदाप्रभृति पप्रथ इति ॥  
  
आगमादिपदनिर्वचनं चोक्तमंशुमदादिके ।  
  
आगतं शिववक्त्रात्तु गतं च गिरिजामुखे ।  
मतं च ऋषिभिः सर्वैर्यस्य आगम ईरितः ॥  
  
तत्त्वमागम्यते येन आगमो वेति च स्मृतः ।  
ततोऽतिविपुलानर्थां स्तत्त्वमन्त्रसमाश्रितान् ॥  
  
त्राणं च कुरुते पुंसां तेन तन्त्रमिति स्मृतमिति ।  
  
  
इति शिवागममाहात्म्यं समाप्तम् ॥  
  
  
  
  
दीक्षामाहात्म्यम्  
  
	तदित्थं भूतं शिवशास्त्रं प्रोक्तप्रकारं दीक्षितैरेव   
श्रोतव्यं पठितव्यं च । दीक्षाविहीने तु ज्ञानादिकं सर्वं   
व्यर्थं स्यात् ।   
प्। २८) ज्ञानादेरस्वातन्त्र्याद्दीक्षाङ्गत्वेनैव ज्ञानादिकं   
मोक्षसाधनं नान्यथा तदुक्तम् (तस्य तेन तदङ्गत्वं)  
  
तस्य तेन तदङ्गत्वं दीक्षा सातोङ्गिनी भवेत् ।  
शिवदीक्षां तु मुक्त्वैकां सपत्राव्याहतां पराम् ॥  
  
ज्ञानतो योगतश्चापि चर्यातश्च न मुच्यते ।  
ज्ञानादीनां तु सामर्थ्यं तत्रापि स्वर्न विद्यते ॥  
  
बालबालीशवृद्धस्त्री भोगिनां सरुजां तथा ।  
ज्ञानादिना न मोक्षोऽस्ति तस्माद्दीक्षैव मोचिनीति ॥  
  
केवलं ज्ञानादेव मोक्ष इत्यत्रापि ज्ञानशब्दस्य दीक्षादिरेवार्थः ।  
  
तदुक्तं सुप्रभेदे   
  
अथातः सम्प्रवक्ष्यामि ज्ञानपादं समासतः ।  
तस्यादौ शिवसृष्टिश्च शृणुष्वैकाग्रमानसः ॥  
  
ज्ञानं प्रवर्त्तते वत्स क्लान्तिनिर्णाशनाय च ।  
अध्वश्रेणिविनाशाय शिवव्यक्तिकराय च ॥  
  
अन्धकारवदज्ञानं ज्ञानं दीपवदुच्यते ।  
ज्ञेयं भास्करवत्प्रोक्तं पश्चाद् ज्ञानं विनश्यति ॥  
  
पाशजालानि विच्छेद्य दीक्षादिर्ज्ञानमुच्यते ।  
पशुपाशपतित्वं च ज्ञानेनाश्रयते बुधः ॥  
  
प्। २९) ज्ञानेनैव तु कैवल्यप्राप्तिस्तत्र न संशय इति ।  
  
दीक्षा च दीक्षाकर्मण्यभिव्यक्ताना ।  
  
विनेज्यानलकर्मादिमनोव्यापारमात्रतः ।  
दीक्षाज्ञानवती प्रोक्ता सम्यक्तत्त्वावबोधिका ॥  
  
इज्यानलवती या तु क्रियाकौशल्यसम्भवा ।  
क्रियावत्यथ सानेका निर्बीजाथ सबीजिका ॥  
  
कालोत्तरे   
  
दीक्षा क्रियावती प्रोक्ता ब्राह्मणादिचतुष्टये ।  
पुनर्हौत्री त्रिधा प्रोक्ता --------------------------- ॥  
  
वामने   
  
शाम्भवी चैव शाक्ती च मान्त्री चेति शिवागमे ।  
दीक्षोपदिश्यते त्रेधा शिवेन परमात्मना ॥  
  
नासाग्राच्छुलिका यावत् तत्त्वज्ञानदृशा गुरुः ।  
गुरोरालोकमात्रेण स्पर्शात् सम्भाषणादपि ॥  
  
सद्यः सञ्जायते चात्र पाशोपक्षेयकारिणी ।  
सा दीक्षा शाम्भवी प्रोक्ता सा पुनर्भिद्यते द्विधा ॥  
  
तीव्रा तीव्रतरा चेति पाशोपक्षयभेदतः ।  
यथा स्यान्निर्वृत्तिः सद्यः सैव तीव्रतरा मता ॥  
  
प्। ३०) तीव्रा तु जीवतोऽत्यन्तं पुण्यपापविशोधिका ।  
शाक्ती ज्ञानवती दीक्षा शिष्यदेहं प्रविश्य च ॥  
  
गुरुणा योगमार्गेण क्रियते ज्ञानचक्षुषा ।  
मान्त्री क्रियावती दीक्षा कुण्डमण्डपपूर्विका ॥  
  
मन्दमन्दतरोद्देशात् कर्त्तव्या गुरुणा बहिः ।  
ज्ञानेन क्रियया वाथ गुरुः शिष्यं विशोधयेत् ॥  
  
योऽन्यथा कुरुते मोहात् स विनश्यति दुर्मतिरिति ।  
एका ज्ञानवती प्रोक्ता द्वितीया तु क्रियावतीति च ॥  
  
श्रीमच्चिन्त्यविश्वसादाख्ये प्रोद्धृत्योक्त्वा पुनः   
  
एवं मान्त्री क्रिया दीक्षा सम्पन्नो गुणसत्तमः ।  
स एव योगदीक्षायामधिकारी च नान्यथा ॥  
  
पूर्वदीक्षासमायुक्तशिष्याणामुत्तमं तथा ।  
प्रणवं शक्तिसम्भूतं शाम्भवं त्रिविधं भवेत् ॥  
  
शाक्ती शाम्भवदीक्षा च क्रियते तत्त्वया मया ।  
अन्यैराणवदीक्षा तु मन्दतीव्रादिभेदतः इति च प्रोक्तम् ।  
  
अन्यैरपि योगबलवद्गुरुभिः क्रियादीक्षामन्तरापि अतिपक्वेऽतिदरिद्रे वा   
मन्त्रादिवैकल्यकृतक्रियादीक्षे वा   
शाक्तिशाम्भव्योरेकतरास्वान्तरितान्या च कार्येति गुरवः ।  
  
  
प्। ३१) यथाकथञ्चित्कृताभ्यासयोगिभिरपि गुरुभिर्मन्त्रक्रियाभावना   
साङ्गोपाङ्गसाकल्यवत्या क्रियादीक्षया दीक्षितस्य कृतस्य   
करणासम्भवादिति न्यायात्तदेतत्क्रिया दीक्षाङ्गतया सद्यः   
समुच्चरितप्रासादमन्त्रसमुद्धृतिकृतशिवयोजनषाङ्गुण्योदय-  
शिवत्वाभिव्यक्तिसम्पादिका तन्मन्त्रमन्त्रात्मिका सती सह सङ्क्षिप्ता   
शाक्ती शाम्भवी च सहकार्येत्यप्यर्थोऽन्तः स्फुरति ।   
तदेत्तत्त्रिविधदीक्षाविहीनः पशुः । तदुक्तं   
  
चतुर्वेदधरो विप्रः शिवदीक्षाविवर्जितः ।  
दुष्टचाण्डालभाण्डेषु यथा भागीरथीजलम् ॥  
  
कोटिविप्रसमः शूद्रः शिवदीक्षासमन्वितः ।  
सुदुर्लभं शिवज्ञानं तदभ्यासश्च सुदुर्लभः ॥  
  
सुदुर्लभमिदं ज्ञात्वा शिवे भक्तिं समाचरेदिति ॥  
  
इति शिवदीक्षामाहात्म्यं समाप्तम् ॥  
  
  
  
  
शिवभक्तमाहात्म्यम्  
  
ततः शिवशास्त्रं शिवदीक्षया दीक्षितैश्चतुर्वर्णैरेव पठितव्यम् ।   
तदुक्तं सुप्रभेदे   
  
साधु साधु महाप्राज्ञ यत्त्वया परिचोदितम् ।  
प्। ३२) शुद्धशैवमिदं तन्त्रं न देयं न प्रकाश्यकम् ॥  
  
दीक्षितस्यैव धीरस्य शिवभक्तिपरस्य च ।  
श्रावणीयं न चान्यत्र कथनं हि प्रशस्यते ॥  
  
चतुर्णां शुद्धशैवानां दीक्षया प्रापयेच्छिवम् ।  
लौकिकाचारमार्गेण सर्वेषां वर्तनं शृणु ॥  
  
अध्ययनं चाध्यापनं यजनं याजनं तथा ।  
शिवमुद्दिश्य यद्द्रव्यं दत्तं तद्दानमेव च ॥  
  
प्रतिग्रहं ततो वाथ तस्य षट्कर्म उच्यते ।  
शिवसद्भावयुक्तस्य शुद्धशैवस्य धीमत ॥ इति ॥  
  
मकुटे   
  
निर्वाणदीक्षितानां तु दातव्यं शिवयोगिनाम् ।  
अन्येषां तु न दातव्यमिदं तन्त्रमनुत्तममिति ॥  
  
काञ्चीपुरमाहात्म्ये च   
  
ब्राह्मणं वेदविद्वांसं शिवभक्तं जितेन्द्रियम् ।  
भूतिरुद्राक्षसम्पन्नं शिवपूजापरायणम् ॥  
  
आगमार्थपरिज्ञाननिरतं शिवधर्मिणम् ।  
क्षत्त्र्यं वैश्यमपि वा शूद्रं वा प्रतिलोमजम् ॥  
  
अनुलोमोद्भवं वापि साक्षादाम्रेशसंश्रयम् ।  
भक्त्या वित्तानुसारेण गृहक्षेत्रधनादिभिः ॥  
  
प्। ३३) वासयेदधिका * * शे चरणाम्भोजभक्तितः ।  
प्रतिष्ठया तु देवानां यत्फलं तदुदीरितम् ॥  
  
तत्फलं सकलं लब्ध्वा मुच्यते भवसागरादिति ।  
  
शैवपुराणे   
  
इदं हि शिवभक्ताय शिवशास्त्रावलोकिने ।  
शिवदीक्षाविशुद्धाय प्रकाश्यं मुनिपुङ्गवा इति ।  
  
तथा किरणवृत्तौ भगवता रामकण्ठाचार्येण ।   
अत एवास्य निर्वाणदीक्षा सम्पन्नेति प्रतीयते ।  
  
नादीक्षितानां श्रवणाधिकार इति वक्ष्यतीत्युपक्रम्य यदवाप्य   
नराः सर्व इत्यत्र सर्व इति ब्राह्मणाः क्षत्त्र्या वैश्याः शूद्रा   
म्लेच्छादयोऽपि हीति श्रुत्यधिकारिण एव गरुत्मतोऽधिकारप्रक्रमतः   
सर्वपदस्यानियतार्थत्वादिति व्याख्यातम् । न तु दीक्षाविहीनैः   
पठितव्यम् ।  
  
तदुक्तं कामिके   
  
  
दीक्षाविहीना विप्राद्यास्त्रिवर्णाः शुद्रजातयः ।  
पठन्ति शिवशास्त्रं चेद्राजराष्ट्रं विनश्यति ॥  
  
चिन्त्यविश्वे   
  
विप्राद्यदीक्षितेनैव शिवज्ञानं न लेखयेत् ।  
अदीक्षितसकाशे तु नाध्येतव्यं विशेषत इति ॥  
  
प्। ३४) वीरतन्त्रे   
  
नादीक्षितैस्तु श्रोतव्यं न देयं न प्रकाश्यकम् ।  
शिष्याणां चैव दातव्यं समासात् कथयामि त इति ॥  
  
अन्यत्र च   
  
पशुना लेखयेन्नैव शिवज्ञानं प्रयत्नतः ।  
न समीपे पशूनां च कुर्यादध्ययनं बुध इति ॥  
  
चतुर्वर्णेष्वपि दीक्षिता एव श्रेष्ठाः । तदुक्तं शैवपुराणे   
  
गतं शूद्रस्य शूद्रत्वं द्विजत्वं ब्राह्मणस्य च ।  
शिवसंस्कारसम्बन्धाज्जातिभेदो न विद्यते ॥  
  
शिवदीक्षाभिजातस्य पूर्वजातिं न चिन्तयेत् ।  
सम्प्रतिष्ठितलिङ्गे तु न यथापूर्वभावनेति ॥  
  
शिवधर्मे   
  
स्थावरं जङ्गमं चैव द्विविधं लिङ्गमिष्यते ।  
स्थावरं स्थापितं लिङ्गं जङ्गमं दीक्षितं विदुः ॥  
  
जङ्गमस्यावमानेन स्थावरं निष्फलं भवेत् ।  
तस्माल्लिङ्गद्वयं प्राज्ञो नावमन्येन सर्वदेति ॥  
  
श्रीमत्मतङ्गे   
  
शिववच्छिव * * * * * * शिवकाङ्क्षिभिः ।  
संस्कृताश्च शिवैर्मन्त्रैर्गुरुणा मन्त्रमूर्त्तिना ॥  
  
प्। ३५) वागीशीगर्भसम्भूतास्सर्वे प्राप्तवरा नराः ।  
यथोक्तशिवसंस्कारपवित्रीकृतमूर्तयः ॥  
  
सर्वे समानधर्माणस्तथाप्येष विधीयत इति ॥  
  
कामिके   
  
इन्धनं वह्निसंयोगाद्वृक्षनाम न विद्यते ।  
गतं शूद्रस्य शूद्रत्वं द्विजत्वं ब्राह्मणस्य तु ॥  
  
शिवसंस्कारसम्बन्धाज्जातिभेदो न विद्यत इति ।  
  
अन्यत्र च   
  
काञ्चनं राजतं ताम्रं लोहं चेति चतुष्टयम् ।  
तत्प्रयाति सुवर्णत्वं रसभेदप्रभावतः ॥  
  
रससिद्धं यथा ताम्रं न भूयस्ताम्रतां व्रजेत् ।  
ज्ञानसिद्धस्तथा देही न भूयः शूद्रतां व्रजेत् ॥  
  
यथा शुक्तिगतं तोयं मौक्तिकं जायते ध्रुवम् ।  
न पुनस्तोयतां याति मौक्तिकत्वं न मुञ्चतीति ॥  
  
ज्ञानलक्षणसमुच्चये   
  
वागीशी जननी यस्य व्योमव्यापी पिता शिवः ।  
मन्त्रैः शिवाध्वरे जातः स शुद्रः स्यात् कथं त्विति ॥  
  
मृद्भावना घटादीनां संस्कारान्न कदा यथा ।  
तथैव पाशहानाच्च न प्राकृत्यस्तु जातयः ॥  
  
प्। ३६) नराणां शिवसंस्कारात् शिवत्वं न भवेद्यदि ।  
न भवेयुस्तदा नूनं द्विजदेवादिदेशिकाः ॥  
  
मन्त्रसंस्कारदीक्षाभिः संस्कृतं गुरुणा सदा ।  
चराचरं प्रपद्येत शिवत्वं तत्क्षणाद् ध्रुवमिति ॥  
  
चिन्त्यविश्वे   
  
शिवलिङ्गे शिलाबुद्धिं कुर्वाण इव पातकी ।  
श्रेष्ठत्वं विद्यते तस्य दीक्षया तु विशेषतः ॥  
  
यस्य चित्तं भवेल्लीनं तस्य जात्यादि न स्मरेत् ॥  
  
यस्य चित्तं भवेल्लीनं तस्य जात्यादि न स्मरेत् ।  
शूद्रजातिं समुद्धृत्य स्वाहान्तेनैव मूलतः ॥  
  
स्कन्दकालोत्तरे   
  
जात्युद्धरणहोमं तु एकैकं तु शतं शतम् ।  
दहेद्वै शूद्रजातिं तु अनलेन तु षण्मुख ॥  
  
सच्छूद्रत्वं योजयित्वा क्रियां वै षोडशं कुरु ।  
साक्षाद्विप्रत्वमापन्ने पश्चाद्दीक्षां कुरुष्वथ ॥  
  
त्रैवर्णिकानामेवं तु कारयेद्विधिना बुध इति ॥  
  
कामिके   
  
नमो वौषट् च शूद्रस्य प्रणवादिविवर्जितम् ।  
निर्वाणदीक्षितो यस्तु प्रणवेन तु योजयेदिति ॥  
  
प्। ३७) मकुटे च   
  
निर्वाणदीक्षितेन्द्रे प्रणवं तु नियोजयेदिति ।  
  
सुप्रभेदे   
  
यतीनां शुद्धशैवानां मर्त्यमाहेश्वरात्मनाम् ।  
विशेषभोजनं दानं कुर्यात्तत्रैव शक्तित इति ॥  
  
अदीक्षिता यद्यपि शिवभक्ता मुक्तभक्तीतरेऽप्यश्रेष्ठा भवन्ति ।   
शिवभक्तलक्षणमुक्तमुपदेशकाण्डे   
  
शिवभक्ता महात्मानः सन्ति देवेषु केचन ।  
दैत्येषु यातुधानेषु यक्षगन्धर्वभोगिषु ॥  
  
मुनीश्वरेषु मर्त्येषु ब्राह्मणेषु नृपेष्वपि ।  
ऊरुजेष्वपि शूद्रेषु सङ्करेष्वपि सर्वशः ॥  
  
वर्णाश्रमव्यवस्थाश्च नैषां सन्ति मुनीश्वराः ।  
केवलं शिवरूपास्ते सर्वे माहेश्वराः स्मृताः ॥  
  
अतिवर्णाश्रमाः प्रोक्ताः सर्ववेदेषु सत्तमा इति ।  
  
वायव्यसंहितायां   
  
एवमष्टविधं लिङ्गं यस्मिन् म्लेच्छेऽपि वर्तते ।  
स विप्रेन्द्रे मुनिः श्रीमान् स यतिः स च पण्डितः ॥  
  
न मे प्रियश्चतुर्वेदी मद्भक्तः श्वपचोऽपियः ।  
तस्मै देयं ततो ग्राह्यं स च पूज्यो यथा ह्यहमिति ॥  
  
प्। ३८) वासिष्ठलैङ्गे   
  
शिवेति वाचं यो नित्यं चण्डालोऽपि वदेन्मुदा ।  
सह तेन वदेद्वाचं सह तेन वसेत् सदेति ॥  
  
वृद्धाचलमाहात्म्ये च   
  
चिह्नैर्युतो विप्रवरश्च विद्वान्  
	यदि श्वपाकोऽपि स एव भक्तः ।  
नान्यश्चतुर्वेदधरोऽपि पूज्यो  
	देयं च तस्मै सशिवस्वरूपः ॥  
  
उपदेशकाण्डे   
  
पापिष्ठस्यापि वै मुक्तिर्भस्मरुद्राक्षधारिणः ।  
इति सर्वत्र वेदेषु पुराणेष्वागमेष्वपि ॥  
  
वहुधा गण्यते लोके सर्वैरपि महात्मभिरिति ।  
  
भक्तिलक्षणं चोक्तं सूतसंहितायां   
  
शिवज्ञानैकनिष्ठानां शिवज्ञानस्य सुव्रत ।  
दूषकस्य शिरच्छेदः शिवभक्तिः प्रतीयते ॥  
  
लेखनं शिवविद्यायाः प्रदानं पुस्तकस्य च ।  
शिवभक्तिरिति प्रोक्ता शिवशास्त्रविशारदैरिति ॥  
  
किरणे   
  
भोज्यमन्नं त्रयाणां तु शूद्रान्नं न कदाचन ।  
प्। ३९) शौचाचारसमायुक्ताः शूद्रा ये मद्यपाः शुभाः ॥  
  
रुद्रार्चनपरा भक्ता भोज्यन्ते भोग्यजानपीति ।  
  
इति शिवभक्तमाहात्म्यम् समाप्तम् ॥  
  
  
  
  
आदिशैवादिमाहात्म्यम्  
  
कामिके   
  
ऋषीणामपि सर्वेषां वक्ष्ये गोत्रविनिर्णयम् ।  
द्विविधं गोत्रमत्रोक्तं दीक्षोत्थं जातिजं तथा ॥  
  
कौशिकः काश्यपश्चैव भरद्वाजोत्थ गौतमः ।  
अगस्त्योऽत्रिर्वसिष्ठस्तु जमदग्निश्च भार्गवः ॥  
  
अङ्गिराश्च मनुश्चाद्यो द्विविधाश्च प्रकीर्तिताः ।  
शिवसृष्टिसमोपेता मुनयस्तद्विवर्जिताः ॥  
  
शिवसृष्ट्यन्विताश्चैते पञ्चवक्त्रेषु दीक्षिताः ।  
शिवेन तत्कुलोत्थाः स्युः शैवाः सान्तानिका द्विजाः ॥  
  
आदिशैवास्तु ते ज्ञेयाः सर्वानुग्राहकाः स्मृताः ।  
  
प्। ४०) सुप्रभेदे   
  
दीक्षितानां द्विजातीनामात्मार्थमनुलोमिनाम् ।  
परार्थमादिशैवानामात्मार्थसहितं भवेत् ॥  
  
कामिके   
  
वृत्त्यर्थं ये शिवं विप्राः सामान्यास्त्वर्चयन्ति चेत् ।  
षाण्मासात् पतनं यान्ति यस्मात्तान् परिवर्जयेत् ॥  
  
शिवदीक्षाविशुद्धस्य शिवविप्रस्य धीमतः ।  
शिवाज्ञावशतस्तस्य परार्थे ज्ञानदोषदा ॥  
  
शिल्पे   
  
शिवार्चनं शैवशिवद्विजानां   
	वैघानसं पूजनमेव विष्णोः ।  
तथार्चयेदन्यमहीसुरश्चे   
	च्चण्डालकं देवलकं वदन्ति ॥  
  
अन्यत्र   
  
अदीक्षितस्तु विप्राणां षाण्मासं पूजयेद्यदि ।  
षाण्मासात्पतनं यान्ति स वै देवलकः स्मृतः ॥  
  
वीरतन्त्रे   
  
(वृ)भूत्यर्थं सर्वदा कालमादिशैवः शिवं यजेत् ।  
तच्च स्वधर्मानुष्ठानं न दोषाय प्रकल्पते ॥  
  
प्। ४१) अदीक्षितश्चतुर्वेदी शिवलिङ्गं तु न स्पृशेत् ।  
दीक्षितश्चापि यो विप्रो व्रत्यर्थं तु न पूजयेत् ॥  
  
आत्मार्थपूजनं कुर्यात् परार्थं नैव पूजयेत् ।  
  
वीरतन्त्रे   
  
अदीक्षितश्चतुर्वेदी शिवपूजां न कारयेत् ।  
वृत्त्यै च ये पूजयन्ति दीक्षाविधिविवर्जिताः ॥  
  
षाण्मासात्पतनं यान्ति ते वै देवलकाः स्मृताः ।  
त्रीणि वर्षाणि वृत्त्यर्थं स्थिरलिङ्गेषु दीक्षितः ॥  
  
पूजयेद्यदि विप्रस्तु स वै देवलकः स्मृतः ।  
  
शैवरत्नाकरे   
  
अदीक्षितश्च यो विप्रश्चतुर्वेदपरोऽपि वा ।  
संस्पर्शेद्यदि वा लिङ्गं श्वानो वा स्पृशिते यदि ॥  
  
अदीक्षितश्च यो विप्रः कुर्याल्लिङ्गस्य पूजनम् ।  
अरण्ये निर्जले देशे भवति ब्रह्मराक्षसः ॥  
  
चतुर्वेदेष्वहङ्कारी शिवलिङ्गं तु पूजयेत् ।  
राजराष्ट्रा विनश्यन्ति तस्य ग्रामो विनश्यति ॥  
  
योऽर्चयेत् मन्त्रपूर्वं तु सर्वे देवलकः स्मृतः ।  
  
  
प्। ४२) योगजे   
  
अदीक्षितश्चतुर्वेदी परार्थपूजां न कारयेत् ।  
  
सन्ताने   
  
अदीक्षितोऽपि यो विप्रः षाण्मासं तु शिवं स्पृशेत् ।  
सोऽपि देवलकः प्रोक्तो स नार्हो देवपूजने ॥  
  
दीक्षितश्चापि यो विप्रो वृत्त्यर्थं वत्सरत्रयम् ।  
पूजयेद्यदि देवेशं सोऽपि देवलको भवेत् ॥  
  
मकुटे   
  
विप्रक्षत्रियविट्शूद्रा दीक्षिताश्च प्रवेशकाः ।  
आत्मार्थयजनं कुर्युर्न कुर्युस्तु परार्थकम् ॥  
  
अंशुमति   
  
विप्रक्षत्रियवैश्याश्च शूद्राश्चैव तु दीक्षिताः ।  
आत्मार्थयजनं कुर्युर्न कुर्युस्तु परार्थकम् ॥  
  
चातुर्वर्णोद्भव * णामर्चनं तु विशेषतः ।  
  
कामिके   
  
शिवाय शिवविप्रेभ्यो दद्याद्गां दक्षिणान्विताम् ।  
दशनिष्कं तदर्धं वा तदर्धं निष्कमेव वा ॥  
  
तत्रैव   
  
परार्थयजनं कार्यं शिवविप्रेण नित्यशः ।  
धार्मिकः कथ्यते नित्यमादिशैवो द्विजोत्तमः ॥  
  
प्। ४३) अन्येषां स्वार्थमेवं स्यात् कुर्युश्चेत्कर्तृनाशनम् ।  
शिवसृष्टिं विना ये तु जायन्ते ब्रह्मणो मुखात् ॥  
  
ते सामान्या ने तेषां तु परार्थेष्वाधिकारिता ।  
यदि मोहेन कुर्वीरन् राज्ञो राष्ट्रस्य नाशनम् ॥  
  
तत्रैव   
  
तस्मात्परार्थमात्मार्थं * * पनं * * पनं तथा ।  
शिवविप्रेण कर्तव्यमन्येषां स्वार्थमेव हि ॥  
  
परार्थमपि कुर्याच्चेल्लोभेन नृपतेस्तदा ।  
तद्राष्ट्रस्य विनाशः स्यादचिरेण न संशयः ॥  
  
तत्रैव   
  
विपरीतक्रियां दृष्ट्वाप्यौदासीन्यात् करोति यः ।  
स राजा क्षयमाप्नोति नात्र कार्या विचारणा ॥  
  
तस्मादाचार्यवर्येण पञ्चगोचरवर्तिना ।  
शैवागमपरिज्ञानपारगेण क्रियावता ॥  
  
क्रिया निर्वर्त्यमाना स्यात् स्वस्वराष्ट्राभिवृद्धये ।  
  
तत्रैव   
  
शान्तिकं पौष्टिकं कर्म कार्यं राज्ञां विशेषतः ।  
अन्येषामपि सर्वेषामाभिचारादिकं तु वा ॥  
  
प्। ४४) विधेयं धर्मानुष्ठेन सान्तानिकपरेण तु ।  
तेनैवानुष्ठितं कर्म कामदं सर्वदा नृणाम् ॥  
  
तत्रैव   
  
आदिशैवेन कर्त्तव्या न चान्यैश्च विशेषतः ।  
अन्यश्चैव कृता चेत्तु निष्फला सा भवेत्तथा ॥  
  
तत्रैव   
  
आदिशैवस्य कर्त्तव्यमात्मार्थं च परार्थकम् ।  
स्थापनं यजनं चैव आदिशैवार्हकं भवेत् ॥  
  
अन्येन यत् कृतं कर्म आभिचारमिति स्मृतम् ।  
  
तत्रैव   
  
आदिशैवेन कर्त्तव्यं प्रतिष्ठाद्यर्चनान्तकम् ।  
अन्यथा कारयेद्यस्तु निष्फलं तदवाप्नुयात् ॥  
  
सुप्रभेदे   
  
चर्यापादे तु यन्नोक्तं सामान्यश्वेतवच्चरेत् ।  
तच्च बोधायने सूत्रे दृष्ट्वा कर्म समाचरेत् ॥  
  
तस्माद्बोधायनेनोक्तं तेषां सूत्रमुदीरितम् ।  
आदिशैवा इमे प्रोक्ताः सङ्क्षेपान्न तु विस्तरात् ॥  
  
योगजे   
  
आदिशैव इति प्रोक्तः स शिवब्राह्मणो गुरुः ।  
प्। ४५) देशिकः साधकश्चैव तस्य पर्यायवाचकाः ।  
  
आदावेव तु शैवत्वादादिशैव इति स्मृतः ।  
शिवेन दीक्षितत्वाच्च शिवब्राह्मण उच्यते ॥  
  
सर्वेषां तु गुरुत्वाच्च गुरुरित्यभिधीयते ।  
देश आदिश्यते येन स देशिक इति स्मृतः ॥  
  
लिङ्गस्थापनयोग्यत्वात् स्थापको नाम कीर्त्तितः ॥  
  
तत्रैव   
  
आदिशैव इति प्रोक्तः स शिवब्राह्मणो गुरुः ।  
आदिशैवेन दीक्ष्याः स्युर्महाशैवा न शैवकाः ॥  
  
महाशैवं तु विप्राणां नृपाणामनुशैवकम् ।  
वैश्यानां भोगशैवं चान्तरशैवं तु शूद्रकम् ॥  
  
आदिशैवादिशैवानामादिशैवो गुरुर्भवेत् ।  
  
कामिके   
  
आदिशैवकुले जातः श्रेष्ठः स्यात् स्थापनादिषु ।  
विप्रादयश्चतुर्वर्णा अपि यो * * * कर्मणि ॥  
  
दीक्षायां सर्वमर्त्यानां प्रतिष्ठा परमथोत्सवे ।  
स्नपने प्रोक्षणेऽन्यत्र प्रायश्चित्तेऽभिषेचने ॥  
  
व्याख्यानादौ च युक्तः स्यात् स्वार्थे वाथ परार्थके ।  
सर्वदेवार्चने चैव आदिशैवो गुरुर्मतः ॥  
  
प्। ४६) मकुटे च   
  
चतुवर्ण्यस्य (चा-) दीक्षायां विशेषब्राह्मणो गुरुः ।  
विप्रक्षत्रियविट्शूद्रादीक्षिताश्च प्रवेशकाः ॥  
  
आत्मार्थयजनं कुर्युर्न कुर्युस्तु परार्थकम् ।  
ऊर्ध्वशैवेन कर्त्तव्यमात्मार्थं च परार्थकम् ॥  
  
ऊर्ध्वशैव इति प्रोक्तः स शिवब्राह्मणो गुरुः ।  
  
कारणे   
  
पञ्चशैवाः समाख्याताः सिद्धान्ते तु प्रजापते ।  
प्रथमोऽनादिशैवः स्यात् स शैवस्तु सदाशिवः ॥  
  
आदिशैवो द्वितीयस्तु शिवश्वेतः स उच्यते ।  
आदौ सदाशिवेनैव दीक्षितस्त्वादिशैवकः ॥  
  
कौशिकः काश्यपश्चैव भरद्वाजोऽथ गौतमः ।  
अगस्त्यश्चैव पञ्चैते पञ्चवक्त्रेषु दीक्षिताः ॥  
  
कौशिकः शिवमूर्त्या तु दीक्षितः शिवगोचरः ।  
काश्यपस्त्वीश्वरेणैव शिवागोचरसंस्थितः ॥  
  
ईशानेन भरद्वाजो दीक्षितो ज्योतिगोचरः ।  
गौतमो ब्रह्ममूर्त्या तु सावित्री गोचरः स्मृतः ॥  
  
अगस्त्यश्चोर्ध्ववक्त्रेण दीक्षितो व्योमगोचरः ।  
ऋषीणां चैव पञ्चानां गोचरत्वं प्रकीर्त्तितम् ॥  
  
प्। ४७) आदिशैवा इमे प्रोक्ता गोचरं कुलमुच्यते ।  
कुलेष्वेतेषु सञ्जाता स्थापनादिक्रियार्हकाः ॥  
  
सदा प्रवर्तकास्त्वेते आदिशैवा इति स्मृताः ।  
तृतीयस्तु महाशैवः स शैवो विप्र उच्यते ॥  
  
चतुर्थमनुशैवं च नृपवैश्यौ तु तौ स्मृतौ ।  
पञ्चमोऽन्तरशैवस्तु स शूद्रश्चेति कथ्यते ॥  
  
शिवस्त्वनाश्रितः प्रोक्त आदिशैवस्तमाश्रितः ।  
आदिशैवाश्रिताः प्रोक्ता महाशैवानुशैवकाः ॥  
  
स्वायम्भुवे   
  
सिद्धान्तेषु समाख्याता पञ्चशैवाश्चतुर्मुख ।  
अनादिशैवः प्रथमो ह्यादिशैवो द्वितीयकः ॥  
  
तृतीयस्तु महाशैवश्चतुर्थश्चानुशैवकः ।  
कृष्णस्त्वान्तरशैवः स्यात् प्रोच्यते तेऽधुना क्रमात् ॥  
  
स शिवो नाश्रितः प्रोक्तश्चादिशैवस्तमाश्रितः ।  
अनाद्याद्यादिशैवाश्च दीक्षितास्त्वादिशैवकाः ॥  
  
महाशैवादयस्त्वन्ये ते विप्राद्याः प्रवेशकाः ।  
प्राप्ता प्रविश्य यस्मात्तु शिवतां चतुरानन ॥  
  
तस्मात् प्रवेशकेत्युक्ताश्चाम्रलेपनतवाम्रवत् ।  
प्रवेशकेति नामापि सामान्यं तेषु पद्मज ॥  
  
प्। ४८) सुप्रभेदे   
  
मर्त्यानां मलनाशाय तेषां मुक्त्यर्थमेव च ।  
परार्थपूजनार्थाय परेषां शोधनाय च ॥  
  
स्थापनप्रोक्षणं दीक्षाविधानकरणाय च ।  
ये शिवान्निर्मितास्तेन शिवेन परमात्मना ॥  
  
ते शैवा ब्रह्मवक्त्राच्च मत्यलोकं गता(ः) क्रमात् ।  
काश्यपादिकनामैश्च ऋषिरूपैश्च कीर्त्तिताः ॥  
  
आदौ शिवत्वमस्तीति आदिशैवा उदीरिताः ।  
शिवेन दीक्षिताः श्वेतास्ते शिवब्राह्मणाः स्मृताः ॥  
  
सव्योमाः परमाचार्याः विप्रोत्तमशिवोत्तमाः ।  
द्विजोत्तमोत्तमाश्चैव शिवः श्वेताः शिवात्मजाः ॥  
  
तेषां पर्यायनामानि सङ्क्षेपात् कथितानि ते ।  
  
तत्रैव   
  
अनुशैवांस्तु वक्ष्येऽहं दीक्षिताः ब्राह्मणास्त्विमे ।  
अनुशैवाः क्रमेणोक्ता अन्तराश्च ततः शृणु ॥  
  
क्षत्रियाद्यास्त्रयो वर्णाः शैवास्तेऽन्तरसञ्ज्ञकाः ।  
आदिशैवानुशैवैर्वा दीक्षा सम्पद्यते क्रमात् ॥  
  
एवमन्तरशैवानां लक्षणं च समासतः ।  
तेषामन्तरशैवानामनुशैवो गुरुर्भवेत् ॥  
  
प्। ४९) तेषां चैवानुशैवानामादिशैवो गुरुर्भवेत् ।  
सर्वेषां गुरुरित्युक्तः शिवः श्वेतः शिवात्मकः ॥  
  
पूर्वं ब्रह्ममुखेष्वेव श्वेत * * समुद्भवः ।  
ततः श्वेताः समुत्पन्नाः सामान्यश्वेतकाः स्मृताः ॥  
  
शिवसृष्ट्या समुद्भूता ब्रह्मवक्त्रचतुष्टयात् ।  
ये भूमौ ब्राह्मणा जातास्ते शिवब्राह्मणाः स्मृताः ॥  
  
शिवसृष्ट्या विना यस्माज्जायन्ते केवलं मुखात् ।  
सामान्यब्राह्मणांस्तांस्तु दीक्षया प्रापयेच्छिवम् ॥  
  
तत्रैव   
  
ततस्तु दीक्षितान् शिष्यान् ब्राह्मणादिक्रमेण तु ।  
आचार्यलक्षणोपेतः शिवसिद्धान्तवत् सुधीः ॥  
  
आदिशैवः सुसंसृष्टः सर्वेषां च गुरुत्तमः ।  
  
वीरागमे   
  
विप्रक्षत्त्रियविट्शूद्रा दीक्षिताश्चापि देशिकैः ।  
आत्मार्थयजनं कुर्यान्न कर्तव्यं परार्थकम् ॥  
  
कारणे   
  
महाशैवानुशैवाश्च तथैवान्तरशैवकाः ।  
आत्मार्थयजनं कुर्युर्न कुर्युर्न कुर्युस्तु परार्थकम् ॥  
  
प्। ५० सुप्रभेदे   
  
दीक्षितानां द्विजादीनामात्मार्थमनुलोमिनाम् ।  
परार्थमादिशैवानामात्मार्थं च समर्चनम् ॥  
  
तत्रैव   
  
अथातः सम्प्रवक्ष्यामि आचार्यस्य तु लक्षणम् ।  
फलपाकविधिं ज्ञात्वा शिवभक्तिर्भवेद्यदा ॥  
  
आचार्यं पूर्वमन्विच्छेन्मूर्त्तिपांस्तदनन्तरम् ॥  
  
आदिशैवकुलोद्भूतः पञ्चगोचरसंस्थितः ।  
सर्वशास्त्रार्थतत्त्वज्ञः शिवज्ञानविशारदः ॥  
  
ईदृग्भूतस्तु यो विद्वान् स्थापनादी न कारयेत् ।  
स एव स्थापको वत्स नेतरः सर्वधा विभोः ॥  
  
अनुशैवादिभिर्नैव स्थापनादी न कारयेत् ।  
कर्मिणामादिशैवस्य कर्त्तव्यं स्थापनादिकम् ॥  
  
अन्यथा तु कृते राज्ञस्त्वभिचारकमेव तत् ।  
न तद्गृह्णीत देवेशो न फलं जायते यतः ॥  
  
तत्रैव   
  
आदिशैवाङ्गकैर्युक्तान् विधिज्ञान् मन्त्रसंयुतान् ।  
शिवव्रतधरान् मुख्यान् शैववेदविशारताम् ॥  
  
प्। ५१) शतमष्टोत्तरं वापि आदिशैवान् प्रगृह्य च ।  
स्थापनादिक्रियाः सर्वास्त्वादिशैवेन कारयेत् ॥  
  
दीक्षामाज्ञां च सर्वेषां कारयेद्विधिचोदितः ।  
  
कामिके   
  
गुरुर्मूर्तिधरैः सार्धं होमकर्मसमारभेत् ॥  
  
पूर्वोक्तभूषणोपेतस्त्वादिशैवकुलोद्भवः ।  
  
तत्रैव गौरीकल्याणपटले   
  
शिवद्विजकुलोद्भूतः समधीतशिवागमः ।  
सोष्णीषश्चोत्तरीयश्च धृतः सर्वाङ्गलक्षणः ॥  
  
ध्यात्वोद्धृत्योदकं दद्यात् कराभ्यां करकेण च ।  
  
तत्रैव शताभिषेकपटले   
  
ब्राह्मणं क्षत्रियं वैश्यं शूद्रं चैव मयापि वा ।  
अनुलोमसमुद्भूतं विशेषात् भूपतिं द्विजाः ॥  
  
राजस्त्रियं वा सामन्तममात्यं वा पुरोहितम् ।  
तत्तज्जातिसमुद्भूतां स्त्रियं वा शिवविप्रजः ॥  
  
पञ्चाङ्गभूषणोपेतस्त्वभिषेकं समाचरेत् ।  
  
तत्रैव   
  
स्नात्वा समाप्य सन्ध्याद्याः कृतनित्यो गुरुत्तमः ।  
पञ्चगोचरसञ्जातः सोष्णीषः सोत्तरीयकः ॥  
  
प्। ५२) पञ्चाङ्गभूषणोपेतो द * णो हृष्टमानसः ।  
  
तत्रैव नैमित्तिकपूजापटले   
  
उपयुक्तं महद्द्रव्यं यागे स्वर्णाम्बरादिकम् ।  
आचार्यायैव दातव्यं * * गोचरवर्तिने ।  
  
स्वायम्भुवे   
  
योगपूजाविधानज्ञः शिवद्विजकुलोद्भवः ।  
पूजां कृत्व तु विधिवन्नटेशस्य विशेषतः ॥  
  
सुप्रभेदे   
  
आचार्य आदिशैवस्तु सकलीकृतविग्रहः ।  
पुण्याहं वाचयित्वा तु प्रोक्षयेत् पञ्चगव्यकैः ॥  
  
कर्षयेच्छिवमन्त्रेण प्रागुदक्प्रणवान्महीम् ।  
  
कामिके   
  
यस्य राज्ञः शिवज्ञानव्याख्यानं वर्तते द्विजाः ।  
तद्राष्ट्रं वर्धते नित्यं स नराधिप ऊर्जितः ॥  
  
राजराजगुरुत्वे च सेनापत्येऽन्यकर्मणि ।  
पुरोहितत्वे सर्वस्य राजकार्यस्य दर्शने ॥  
  
शुद्धशैवो भवेद्योग्यः स चेत् शान्तानिकेश्वरः ।  
  
प्। ५३) तत्रैव   
  
सृष्ट्यनन्तरकाले ये दीक्षिताः कौशिकादयः ।  
शिवेन तत्कुलोत्थाः स्युः शैवाः सन्तानिका द्विजाः ॥  
  
सान्तानिकाश्च विज्ञेयाः सर्वानुग्राहका मताः ।  
चीर्णा चर्याव्रते वा तद्वियुक्तास्तु वा मताः ॥  
  
शिवद्विजकुलोत्था ये ते वै माहेश्वरा जनाः ।  
  
वीरतन्त्रे   
  
शिवद्विजास्तु विप्रेन्द्रा आदिशैवा इति स्मृताः ।  
कश्यपः काश्यपश्चैव भारद्वाजोऽत्रिरेव च ॥  
  
गौतमश्चैव पञ्चैते पञ्चवक्त्रेषु दीक्षिताः ।  
तेषामृषीणां विप्रेन्द्र जातानां च पुनः पुनः ॥  
  
शिवद्विजानां दीक्षादौ ----------------------------- ।  
मदर्चनार्थं तेषां च दीक्षा शुद्ध्यर्थमिष्यते ॥  
  
कामिके   
  
उत्सवाद्यङ्गकॢप्तं च देवतावाहनादिकम् ।  
तत्काले मूललिङ्गादिपूजनं नित्यहोमकम् ॥  
  
अनेकनरनिर्वर्त्यं कथमेकः करोत्यहो ।  
  
प्। ५४) नित्यनैमित्तिके काम्ये यत्कर्मैकालयस्थितम् ।  
एकाचर्येण कर्तव्यमेति साधूदितं मया ॥  
  
देशिकस्यास्य पुत्रो वा पौत्रो वा तस्य बान्धवः ।  
तद्दीक्षितास्तदादेशभया विभ्रा * * न्नराः ॥  
  
आदिशैवकुले जाताः ब्राह्मणः क्षत्रिया विशः ।  
शूद्रा ये वानुलोमास्ते गन्धर्वा नर्तकादयः ॥  
  
रूद्रकन्याश्च मद्दास्यस्तदाज्ञापालका यदि ।  
तैरप्यनुष्ठितं कर्म देशिकानुष्ठितं भवेत् ॥  
  
सूक्ष्मे   
  
आदिशैवेन कर्तव्यं प्रतिष्ठास्थापनादिकम् ।  
अनुशैवादयः सर्वे आत्मार्थविषये क्रमात् ॥  
  
समयीपुत्रकश्चैव साधको मूर्त्तिधारकः ।  
गुरोराज्ञावशात् कुर्याद्देशान्तरगतो यदि ॥  
  
योगजे   
  
भवेत् कर्मान्तरे विघ्न आचार्येऽप्यगुणे यदि ।  
तस्य पुत्रेण शिष्येण कर्तव्यं तदनुज्ञया ॥  
  
कारणे   
  
गुरुणाकरणस्यैव विरोधे सति तत्र तु ।  
सा क्रिया तस्य शिष्येण कर्तव्या तेन शास्त्रतः ॥  
  
प्। ५५) कामिके   
  
शिवाश्रितस्य तत्प्रोक्तं ब्राह्मणस्य शिवागमे ।  
क्षत्रियादित्रयाणां च नार्चनं तु परार्थकम् ॥  
  
कामिके   
  
तस्मात्परार्थमात्मार्थमात्मार्थस्नपनं तथा ।  
शिवविप्रेण कर्तव्यमन्येषां स्वार्थमेव हि ॥  
  
परार्थमपि कुर्याच्चेल्लोपेन नृपतेस्तदा ।  
तद्राष्ट्रस्य विनाशः स्यादचिरेण न संशयः ॥  
  
वीरतन्त्रे   
  
आदिशैवकुले जातः स वै देशिक उच्यते ।  
आदिशैवेन कर्तव्यं प्रतिष्ठाद्यर्चनान्तकम् ॥  
  
अन्यथा कारयेद्यस्तु अभिचाराय चैव हि ।  
  
  
तत्रैव   
  
तेषामृषीणां वंशेषु जाता ये तु शिवद्विजाः ।  
पुनर्दीक्षां न कुर्वन्ति कर्तव्यां * * त्तु निष्फला ॥  
  
कारणे   
  
उत्सवं कारयेत्पश्चाद्यावत्सप्तदिनावधि ।  
एकाहमुत्सवं वापि कारयेद्देशिकोत्तमः ॥  
  
प्। ५६) आरम्भादन्तमेवं तु एकदेशिकता भवेत् ।  
आचार्यस्य अभावे तु मूर्तिपेन तु कारयेत् ॥  
  
यागोपकरणं सर्वं देशिकाय प्रदापयेत् ।  
  
अन्यत्र   
  
आदिशैवान्वयोद्भूतः शिवदीक्षाभिषिक्तकः ।  
पञ्चगोचरसम्भूतः शैवानुष्ठानतत्परः ॥  
  
ईदृशं गुरुमासाद्य प्रणयेत् स्थापनादिकम् ।  
मूर्तिपास्तादृशाः प्रोक्ताश्चानयेद्धोमकर्मणि ॥  
  
कामिके   
  
सिद्धान्तशास्त्रतश्चैव शिवविप्रैर्यथाक्रमम् ।  
शास्त्रान्तरैश्च यत्स्थाप्य लिङ्गं तदुभयात्मकम् ॥  
  
पूजनीयं नृपग्रामयजमानाभिवृद्धये ।  
शैवः सर्वाधिकारी स्यात् स्वकीये च परत्र च ॥  
  
शैवाः सर्वेषु * * न्ति ये गृहस्था द्विजोत्तमाः ।  
यामले मान्त्रतन्त्रे च कापाले पाञ्चरात्रके ॥  
  
बौद्धे वा चार्हते चैव लागुडे वैदिकेऽपि च ।  
अन्येष्वपि च मार्गेषु तत्तच्छास्त्रोक्तमार्गतः ॥  
  
शैवाः कुर्वन्ति दीक्षाद्यं तल्लिङ्गस्थापनादिकम् ।  
  
तदेवं सान्तानिकशिवद्विजाः सर्ववर्णपूज्यानां ब्राह्मणानां   
प्। ५७) च परार्थपूजानिषेधवचनानि प्रदर्शितानि ।  
तथापि क्वचित्सुप्रभेदाजितागमादिके   
कथञ्चिद्भक्तिप्रकर्षाकृष्टविधे शिवदीक्षितानां महाशैवानां   
परार्थपूजा प्रतिपादिता ।  
  
यथा सुप्रभेदे   
  
दीक्षया प्रापिता यस्मादनुशैवास्तु कीर्त्तिता   
  
इत्युपक्रम्य   
  
स्वार्थं वा तु परार्थं वा पूजयेत्तु विशेषतः ।  
  
अजिते   
  
शिवाश्रितस्य तत्प्रोक्तं ब्राह्मणस्य शिवागमे ।  
क्षत्रियादित्रयाणां च नार्चनं तु परार्थकम् ॥  
  
हालास्यमाहात्म्ये   
  
दीक्षाविहीना विप्राश्च महालिङ्गस्य तस्य तु ।  
अर्चनायामनर्हाश्च क्षत्रियाश्चापि दीक्षिताः ॥  
  
ते सर्वे कारयामासुरन्यैरन्यैस्तु भूसुरैः ।  
  
अन्यत्र   
  
तन्मध्ये वै पुनर्दीक्षां शैवमासाद्य पूजकाः ।  
कर्तुमात्मपरार्थं ते पूजामर्हन्ति वै द्विजा इति ॥   
  
प्। ५८) ततोऽयमत्र विवेकः ।  
  
	वैदिकी शैवी चेति पूजा द्वेधा । तत्र शैवी परार्थपूजा   
वैदिकेषूक्ता यद्यपि प्रोक्तप्रकारेण   
परिपाकदीक्षामुमुक्षुविषयाप्यर्चनाङ्गशिवदीक्षितानामेव   
महर्षिमहाशैवानां केवलं वैदिकी परार्थपूजा च । केवलं   
वैदिकानां बोधायनसूत्रोक्तप्रकारेण कर्तव्या यद्यपि   
शिवागमोक्तशिवदीक्षाविधुरत्वेनादीक्षितानां   
वैदिकपाशुपतादिषूक्तप्रकारेण कथञ्चिच्छिवदीक्षितानामेव ।   
सर्वधा नादीक्षितानां   
कर्षणादिप्रतिष्ठान्तोत्सवादिप्रायश्चित्तान्तकर्मणां   
शिवागमसापेक्षत्वेनादीक्षितानां शिवागमेऽनधिकारात् ।   
तत्सापेक्षत्वं च वेदोपबृंहणे सूतसंहितादिपुराणे प्रोक्तम् ।  
  
आगमेनैव शास्त्रेण प्रोक्तलक्षणलक्षितम् ।  
आदावश्रद्धया विप्राः शिवलिङ्गं समाहिताः ॥  
  
ब्रह्मोत्तरखण्डे   
  
आगमोक्तेन विधिना पीठमामन्त्रयेत् सुधीः ।  
  
स्मृतौ च   
  
केचिद्वेदविदश्चापि तान्त्रिकेणाध्वना सुरान् ।  
अभ्यर्च्य सिद्धिमायान्ति काङ्क्षन्तश्च ततः फलम् ॥  
  
प्। ५९) तथैव वैदिकपरार्थमीमांसायां   
श्रीमदापदुद्धारणदीक्षितैरपि शिवागमशिवदीक्षासापेक्षत्वं   
सूचितम् । प्रधानप्रकृष्टकर्माधिकारिभिः साकल्येन प्रवृत्ते   
सत्यप्रधानेन तथाभूतं कर्म न कार्यस्तथा कृतं   
कर्मप्रोक्तसर्वदोषकृत्तथा मीमांसान्यायाच्च पूजासु   
शिवतान्त्रिकीपूजा मुख्या । तत्र मुख्याधिकारिणां   
शिवब्राह्मणानामभावे वैदिकेन वैदिकीं शिवपूजां   
कथञ्चिद्राजा कारयेत् । वैदिकपरार्थपूजाप्रकारश्च पौराणिकः   
प्रोल्लिख्यते ।  
  
कलिदोषेण मर्त्यानां महामोहो भविष्यति ।  
वेदमार्गरतिः शुद्धा न भविष्यति सर्वधा ॥  
  
वेदबाह्येषु मार्गेषु श्रद्धां कुर्वन्ति सन्ततम् ।  
अल्पायुषो भविष्यन्ति दरिद्राश्च विशेषतः ॥।  
  
आधिव्याध्यस्त्रशस्त्राद्यैर्व्याघ्रचोरादिभिस्तथा ।  
त्यक्तवर्णाश्रमाचारा नष्टोपायविशेषतः ॥  
  
भूयो भूयो भविष्यन्ति विवशात् सर्वयोनिषु ।  
मामुक्तलक्षणं साम्बं राजराष्ट्रविवर्धये ॥  
  
प्रतिष्ठाप्य नदीतीरे प्रणवेनैव केवलम् ।  
गन्धपुष्पादिभिर्दिव्यैः सार्वभौमो भवेद्ध्रुवम् ॥  
  
प्। ६०) विचित्रमालयं कुर्यात् प्राकारैर्गोपुरैर्युतम् ।  
नृत्तगीतादिकं दद्यात् त्रिसन्ध्यं शुद्धमोदनम् ॥  
  
षण्मुखं वायुकोणे च नैऋते च विनायकम् ।  
स्थापयित्वार्चयेन्नित्यं राजराष्ट्राभिवृद्धये ॥  
  
द्विजैराराधनं कार्यं राजराष्ट्राभिवृद्धये ।  
राजा विजयमाप्नोति तत्रैव मम पूजनात् ॥  
  
आयुरारोग्यसम्पन्नो भवेन्मुक्तो भविष्यति ।  
शत्रवश्च विनश्यन्ति देवि राज्ञो न संशयः ॥  
  
धनधान्यसमृद्धं स्यात् राष्ट्रं सर्वत्र सर्वदा ।  
काले कालेऽभिवृद्धिः स्यात् सर्वत्र मम पूजया ॥  
  
वर्णाश्रमसमाचारनिरताः सर्वमानवाः ।  
भविष्यन्ति न सन्देहस्तत्र मामर्चयेत्ततः ॥ इति ।  
  
तदेवं शिवब्राह्मणव्यतिरिक्तब्राह्मणानामपि   
कथञ्चित्परार्थपूजा भाषितापि गौणवृत्त्येति मन्तव्या ।  
  
इति शैवाचार्यमाहात्म्यं समाप्तम् ॥  
  
  
  
  
अथ चतुर्वर्णशैवाचार्यविधिरुच्यते । तदुक्तं शैवपुराणे   
  
शिवशास्त्रसमायुक्ताः पशुशास्त्रपराङ्मुखाः ।   
ब्राह्मणादिचतुर्वर्णा आचार्यास्तु प्रकीर्तिताः ॥  
  
प्। ६१) कामिके   
  
स्वार्थेऽष्टौ चललिङ्गस्य प्रतिष्ठायां त्रयस्त्विमे ।  
शूद्रोऽपि शूद्रदीक्षायां स्वार्थे च चलसञ्ज्ञक इति ॥  
  
सुप्रभेदे   
  
ब्राह्मणाः क्षत्रिया वैश्याः शूद्राः शुद्रकुलोद्भवाः ।  
आचार्यास्ते तु विज्ञेया नान्येषां तु कदाचनेति ॥  
  
तत्रैव जातिनिर्णये   
  
ब्राह्मणाः क्षत्रिया वैश्याः शूद्राश्चैव प्रकीर्त्तिताः ।  
एतेषां चातुर्वर्णानामाचार्यत्वं नियोजयेदिति ॥  
  
सर्वज्ञानोत्तरे   
  
ब्राह्मणाः क्षत्रिया वैश्याः शूद्राः शुद्धास्तु साधकाः ।  
स्ववर्णादानुपूर्व्येण आचार्याश्च षडाननेति ॥  
  
चिन्त्यविश्वे   
  
विप्रादिषु चतुर्ष्ववमनुलोमादिषट्सु च ।  
एतेषां दशजातीनामाचार्यत्वं विधीयत इति ॥  
  
सर्ववर्णानतो विप्रः क्षत्रियस्त्रितयं गुरुः ।  
वैश्यशूद्रौ द्वयं चैकं दीक्षयेद् दृक्क्रियार्थवित् ॥  
  
ब्राह्मणः सर्वजातीनां सदानुग्राहकः स्मृतः ।  
स्वजातिपूर्वमाचार्यास्त्रयः शेषा नृपादय इति ॥   
  
प्। ६२) तथा षट्सहस्रिकायां   
  
चतुर्णामपि वर्णानामाचार्यत्वमिहोदितम् ।  
ब्राह्मणादिचतुष्कस्य द्विजोऽनुग्राहकृन्मतः ॥  
  
त्रयाणां क्षत्रियो द्वाभ्यां वैश्यः शूद्रस्त्वयोनिजे ।  
एवं चानुग्रहः कार्यश्चतुर्भिरपि देशिकैरिति ॥  
  
किरणे गरुडः   
  
मध्ये वर्णचतुष्कस्य गुरुत्वं कस्यचिद्वद ।  
  
ईश्वरः   
  
चतुर्णामपि वर्णानामाचार्यत्वमिहोदितम् ।  
ब्राह्मणादिचतुष्कस्य द्विजोऽनुग्राहकृन्मतः ॥  
  
त्रयाणां क्षत्रियो द्वाभ्यां वैश्यः शूद्रस्त्वयोनिज । इति ।  
  
पुनः कामिके च   
  
नित्यादित्रितयं कार्यं चतुर्भिरत(वि) चारतः ।  
वैश्वदेवं तथा सन्ध्यां शूद्रस्त्यक्त्वात्ममयीमिति ॥  
  
कालोत्तरे   
  
अभिषिक्तोऽयमेवं हि ब्राह्मणः क्षत्रियोऽथवा ।  
वश्यो वाप्यथ शूद्रो वा प्रतिष्ठाद्यधिकारिणः ॥  
  
ननु चतुर्थविषयगुरुत्वप्रतिपादकप्रदर्शवचनानां   
प् ६३) नैष्ठिकशूद्रविषयत्वमस्तु । न तु गृहस्थविषयत्वम् ।   
  
तदुक्तं कामिके   
  
शूद्रोऽपि शूद्रदीक्षायां स्वार्थे च चलसञ्ज्ञके ।  
बाणलिङ्गे क्षणे वापि स्थापको यदि नैष्ठिकः ॥  
  
शूद्रस्यापि गृहस्थस्य नित्येऽष्टावेव योग्यता ।  
अभिषेकेऽप्ययोग्योऽयं किं पुनः स्थापनादिष्विति ॥  
  
सत्यं श्रोतुरभिप्रेताधीनमिदं वचनं क्वाचित्कम् ।  
  
अन्यथापि भूयासामिति न्यायादपार्थकमेव । तथा च वाक्यविदः    
विप्रतिषिद्धधर्मसमवाये भूयसां स्यात् ।  
  
सधर्मत्वं लौकिके   
  
त्यजेदेकं कुलस्यार्थे ग्रामस्यार्थे कुलं त्यजेत् ।  
  
ग्रामं जनपदस्यार्थे आत्मार्थे पृथिवीं त्यजेदित्यादि   
पुराणविप्रतिपत्तिपरिहारे तत्र भवता स्कान्दरातेनाप्युक्तोऽयं   
न्यायः आर्षेण वा विप्रतिषिद्धं मार्यं संयुक्तेन नेतव्यं   
युज्यमानं नेतव्यमल्पं बहुना तथैव सतां प्रवृत्त्या पथिकेन   
चान्यदिति । शूद्रगृहस्थानां गुरुत्वं सिद्धमेव । नैष्ठिकस्त्वधमो   
ज्ञेय इत्यादिनैष्ठिकस्याधमत्ववचनमप्युक्तन्यायेन परिहरणीयः ।   
तदुक्तं पराख्ये   
  
प्। ६४) गृहस्थः सर्ववर्णेषु श्रेष्ठो गुरुरुदाहृतः ।  
नैष्ठिकस्त्वधमो ज्ञेयो भौतिकस्तु विशेषत इति ॥  
  
कालोत्तरे   
  
चतुर्णामपि वर्णानां लिङ्गिनां गृहिणामपि ।  
आचार्यत्वं शिवेनास्मिन् सिद्धान्ते प्रतिपादितमिति ॥  
  
उत्तरकामिके   
  
चातुर्वर्ण्यगृहस्थानामाचार्यत्वं विशेषतः ।  
अथवा ब्रह्मचारीणामाचार्यत्वं विशेषत इति ॥  
  
षट्सहस्रिकायां   
  
शृणु षण्मुख तत्त्वेन भोगमोक्षौ यथास्थितौ ।  
ब्रह्मचारी गृहस्थश्च द्विविधो देशिकोत्तमः ॥  
  
दीक्षाप्रतिष्ठयोरेतौ उभावप्यधिकारिणौ ।  
किं तु मोक्षैकयुक्तानां विभूतिविमुखात्मनाम् ॥  
  
ब्रह्मचारी गुरुर्ज्ञेयो गृहस्थश्चोभयात्मनाम् ।  
गृहस्थादितरेषां तु नास्ति भोगाधिकारिता ॥  
  
त * * ग्रणी गुरुः कार्यो भोगमोक्षोभयार्थिभिरिति ।  
  
तथा सन्ताने   
  
गृहस्थश्चोत्तमो विद्यात् ब्रह्मचार्यधमो भवेदिति ।  
  
प्। ६५) सुप्रभेदे   
  
गृहस्थश्चोत्तमो ज्ञेयो भौतिकब्रह्मचार्यपीति ।  
  
वीरतन्त्रे   
  
सान्तानिकगृही श्रेष्ठो गृहस्थस्तदभावतः ॥  
  
भौतिको ब्रह्मचारी वा देशिको गृहमेधिनाम् ।  
नैष्ठिको नैष्ठि * * स्यात् भुक्तौ मुक्तौ क्रमान्मत इति ।  
  
किरणे   
  
सान्तानिको गुरुः प्रोक्तो गृहस्थो देशिकोत्तमः ।  
गृहस्थं चोत्तमं विद्यात् अथवा ब्रह्मचारिणम् ॥  
  
गृहस्थो देशिकः श्रेष्ठो भोगमोक्षप्रसिद्धय इति ।  
  
कामिके   
  
सृष्ट्यनन्तरकाले ये दीक्षिताः कौशिकादयः ।  
शिवेन तत्कुलोत्थाः स्युः शैवाः सान्तानिका द्विजाः ॥  
  
सान्तानिकगुरुः श्रेष्ठो गृहस्थस्तदभावतः ।  
भौतिको ब्रह्मचारी वा देशिको गृहमेधिनाम् ॥  
  
नैष्ठिको नैष्ठिकेषु स्यात् भुक्तिमुक्तिक्रमान्मतः ।  
भुक्तिमुक्तिप्रसिद्ध्यर्थं गृहस्थो गुरुरिष्यते ॥  
  
प्। ६६) तत्रैव   
  
महापुरस्य सौम्यायामभिषिञ्चेद्द्विजानथ ।  
पूर्वायां क्षत्रियान् ब्रह्मन् वैश्यान् दिशि यमस्य तु ॥  
  
शुद्रांस्तु पश्चिमाशायां सर्वान् वा * * * त् स्थितानिति ।  
सर्वलक्षणहीनोऽपि ज्ञानवान् गुरुरिष्यते ॥  
  
वर्णावर्णविचारो यः स नरः पातकी भवेदिति ॥  
  
  
इति चातुर्वर्णशैवाचार्यमाहात्म्यं समाप्तम् ॥  
  
  
  
  
चातुर्वर्णसन्यासविधिः  
  
चिन्त्यविश्वे   
  
यतयस्त्रिविधा ज्ञेयास्तपस्वी विदुषस्तथा ।  
विद्वानिति त्रिधा प्रोक्तास्तेषां लक्षणमुच्यते ॥  
  
तपोनिष्ठस्तपस्वीति तस्य वृत्तिस्तु सुव्रत ।  
नाध्येतव्यं न सङ्कल्पो न श्रोतव्यं कदाचन ॥  
  
शिष्याणां सङ्ग्रहं चैव नैव विद्याप्रकाशकः ।  
न वदेत् संस्कृतां भाषां न दण्डी न कमण्डलुः ॥  
  
लिङ्गमक्षकमभ्यर्च्य भक्तिमात्रेण संयुतः ।  
एकाकी वृक्षमूले वा वने वा जनवर्जिते ॥  
  
प्। ६७) जनाद्भीतिसमायुक्तो वसेद्बाहूपधानकः ।  
वसनं येन केनापि तथैवाशनपानकम् ॥  
  
पाणिपात्रोदरोपानो याचितान्नेन जीवनम् ।  
इत्युक्तस्तु तपस्वी स्यात् साधको याति नामवान् ॥  
  
विदुषोश्च यतेर्वापि वर्तनं नन्दिकेश्वर ।  
अध्यापनं चाध्ययनं श्रवणं चिन्तनं तथा ॥  
  
एतच्चतुष्टयं तस्य विदुषोश्च विशेषतः ।  
विद्वद्यतेर्विशेषोऽस्ति व्याख्यानं चिन्तनं भवेत् ॥  
  
सदाचार्याभिषेकेण युक्तो विद्वत्समाख्यकः ।  
यतीनां त्रिविधं प्रोक्तं शैवानां चतुराश्रमे ॥  
  
आश्रमाणां च भेदोऽस्ति निष्ठाभेदो न विद्यते ।  
  
सूतसंहितायां किरणादिके च भङ्ग्यन्तरेण नामानि वृत्तानि   
खननदहनव्यवस्थादीनि च द्रष्टव्यानि सुप्रभेदे   
  
ब्राह्मणादिचतुर्वर्णाः काश्यपादिसमुद्भवाः ।  
परमेशप्रसादेन अधिकारे नियोजिताः ॥  
  
गोचरं गोत्रसूत्रं च सङ्क्षेपेण वदाम्यहम् ।  
गोचरं शिवचिह्नं हि गोत्रं स्वमुनिवर्गकम् ॥  
  
प्। ६८) सूत्रमाचारमेवं हि शैवानामुच्यते क्रमात् ।  
शिवः शिखा तथा ज्योतिः सावित्रीचेति गोचराः ॥  
  
एतच्चतुर्थनामानि शैवानां शिवशासने ।  
गोचरमि * * तच्चिह्नं च चतुर्विधम् ॥  
  
काश्यपः कौशिकश्चैव भारद्वाजोऽथ गौतमः ।  
एते चतुर्विधा ज्ञेयाः सम्प्रोक्ता मुनयस्त्विह ॥  
  
व्रतं हि द्विविधं प्रोक्तं सामान्यं च विशेषतः ।  
ब्रह्मचारी गृहस्थश्च वानप्रस्थोऽथ भिक्षुकः ॥  
  
चतुराश्रम एवं हि सामान्यविधिचोदितम् ।  
चतुर्णां गोचराणां तु समनेतच्छिवागमिति ॥  
  
कालोत्तरे च   
  
शिवः शिखा तथा ज्योतिः सावित्रीति चतुष्टयम् ।  
शैवं कुलं शिवाज्जातं शक्तेर्जातं शिखाकु * * ॥  
  
बिन्दोर्ज्योतिष्कुलं जातं नादात् सावित्रमेव च ।  
दीक्षाकाले यदा मन्त्रो लीयते च शिवादिषु ॥  
  
तत्तद्द्वारवशाज्जातं क्रमात् कुलचतुष्टयम् ।  
क्रमादेतं तु विज्ञेयं ब्राह्मणादिचतुष्टये ॥  
  
	शुद्धजात्युदये नश्येत् प्राकृतं यत् कुलं स्थितम् । कृतयुगे   
ब्राह्मणसन्यासी श्रेष्ठः । त्रेतायुगे क्षत्रियसन्यासी च श्रेष्ठः ।  
प्। ६९) द्वापरयुगे वैश्यसन्यासी श्रेष्ठः । कलियुगे शूद्रसन्यासी   
श्रेष्ठः इत्यादिकं ब्रह्माण्डपुराणादिके विद्यमानं द्रष्टव्यम् ।  
  
सर्वज्ञानोत्तरे   
  
द्वावेवाश्रमिणौ शौ * व गृहस्थब्रह्मचारिणौ ।  
लोकानुग्रहकर्तारौ परिव्राट् तापसौ न हि ॥  
  
कालोत्तरे   
  
वानप्रस्थयतीनां तु गुरुत्वं नेष्यते सदा ।  
  
सुप्रभेदे   
  
भावद्रव्याग्निसन्त्यागाद्येते सन्यासिनो यदा ।  
  
दीक्षास्थापनयोस्तस्मादेतेनैवाधिकारिण इत्यादिनिषेधवचनात्   
कथं कथयन्ति सन्यासिनां गुरुत्वमिति चेत् । सत्यम् । आणवी नाम क्रिया   
दीक्षां विना शाक्ती शाम्भवीति दीक्षा द्विविधा । तस्यां   
ज्ञानवतीदीक्षायां कथञ्चित् क्वाचित्कं गुरुत्वमस्त्येव । तदुक्तं   
सन्यासदीपिकायां   
  
परहंसयतीनां च तपः सन्यासिनां च यौ ।  
अनयोराग्निकार्येषु योग्यत्वं न विधीयते ।  
  
होमं विना तयोरेवमभिषेकं विधीयते ।  
  
इति शैवसन्यासविधिः समाप्तः ॥  
  
  
  
  
प्। ७०) शिवपूजाधिकारविधिः ॥  
  
रौरवे   
  
श्वेतवर्णं भवेद्विरे क्षत्रिये रक्तवर्णकम् ।  
पीतवर्णं भवेद्वैश्ये कृष्णवर्णं तुरीयके ॥  
  
ज्ञानसारे   
  
श्वेतं रक्तं तथा पीतं कृष्णवर्णं चतुर्विधम् ।  
भूसुरादिचतुर्णां तु वर्णानां लिङ्गकं क्रमात् ॥  
  
अथवा कृष्णवर्णं तत् सर्वजात्यर्हकं भवेत् ।  
  
कालोत्तरे   
  
अभावात् कृष्णवर्णं तु सर्वजातिषु सिद्धिदम् ।  
  
तत्रैव   
  
सर्वार्थसिद्धिदं कृष्णं चतुर्वर्णहितावहम् ।  
सर्वेषामथवा श्वेतबाणलिङ्गं विमुक्तिदम् ॥  
  
सूक्ष्मे   
  
ब्राह्मणस्य तु वस्वश्रं क्षत्रियस्य षडश्रकम् ।  
वैश्यस्य चतुरश्रं स्यात् शूद्रस्यैव तु वृत्तकम् ॥  
  
सर्वजातिषु कर्त्तव्यं पीठं वृत्तं विचक्षणः ।  
  
प्। ७१) विद्यासारसंहितायां   
  
र  लिङ्गं ब्राह्मणानां सर्वाभीष्टप्रदं भवेत् ।  
रत्नलिङ्गं क्षत्रियाणां महाराज्यप्रदं भवेत् ॥  
  
स्वर्णलिङ्गं तु वैश्यानां महाधनपतिप्रदम् ।  
शिलालिङ्गं तु शूद्राणां महदैश्वर्यदं विदुः ॥  
  
स्फटिकं बाणलिङ्गं च सर्वेषां सर्वकामदम् ।  
स्त्रीणां तु पार्थिवं लिङ्गं सभर्तॄणां विशेषतः ॥  
  
विधवानां निवृत्तानां रसलिङ्गाद्यनुक्रमम् ।  
बाल्ये वा यौवने वाथ वार्धके वाथ सुव्रताः ॥  
  
शुद्धस्फटिकलिङ्गं तु स्त्रीणां वै सद्यभोगदम् ।  
  
अंशुमति   
  
विप्रक्षत्रियवैश्याश्च शूद्राश्चैव तु दीक्षिताः ॥  
  
आत्मार्थमर्चनं कुर्युर्न कुर्युस्तु परार्थकम् ।  
  
चातुर्वर्णोद्भवस्त्रीणामर्चनं च विशेषत इति शिवपूजाधिकारविधिः   
समाप्तः ॥  
  
  
  
  
शिवादिनिन्दादोषप्रतिपादकं वचनं सुप्रभेदे ज्ञानपादे   
  
देवद्रव्यापहारश्च शिवशास्त्रविदूषकः ।  
प्। ७२) पितृघातश्च ब्रह्मघ्ना एवमाद्यस्त्वनेकशः ।  
यातनास्थानमाश्रित्य पतन्ति नरकार्णवे ॥  
  
उपदेशकाण्डे   
  
एताः षडपि शम्भ्वादीन् शिवस्थानान्यपि द्विजाः ।  
वेदान् विभूतिरुद्राक्षमागमानपि शङ्करान् ॥  
  
तथा शिवपुराणानि शिवशम्बरकान् परान् ।  
विनिन्दयति मूढात्मा शिवद्रोही स ईरितः ॥  
  
विनिन्दकस्य निकटे वर्तनं श्रवणं तथा ।  
वीक्षणं स्पर्शनं तस्य तेन सम्भाषणं तथा ॥  
  
तद्वाक्यश्रवणं तद्वत् शिवद्रोहः स ईरितः ।  
  
ब्रह्माण्डादिसकलपुराणसारे विरूपाक्षमाहात्म्ये पूर्वभागे   
  
शिवशास्त्रं शिवाचारं शिवमन्त्रं शिवोञ्चयम् ।  
शिवलोकं शिवज्ञानं शिवध्यानं शिवार्चनम् ॥  
  
शिवशक्तिं शिवस्तोत्रं शिवक्षेत्रं शिवागमम् ।  
लघु कुर्वन्ति ये पापास्तान्निबीडतानिशम् ॥  
  
शैवं पाशुपतं कालामुपं कापालधारिणम् ।  
यदि हन्याज्जगत्पूर्वं हतं तेन दुरात्मना ॥  
  
प्। ७३) स्कान्दे काशीखण्डे विष्णुं प्रति शिववचनम्   
  
ममाश्रमरतांश्चान्ये ये निन्दन्ति नराधमाः ।  
ब्राह्मणादिचतुर्वर्णान् शिवास्त्रकवचान्वितान् ॥  
  
पाषण्डास्ते सुरश्रेष्ठ भविष्यन्ति न संशयः ।  
तेषां तप्तं हुतं जप्तं स्नानं ध्यानादिपूजनम् ॥  
  
भस्मनीव हुतं हव्यं सर्वं भवति निष्फलम् ।  
ममाश्रमरता द्वेष्टि यः समाद्वेष्टि माधवम् ॥  
  
ममाश्रमरतांस्तौति यः स मां स्तौति निर्मलम् ।  
  
समर्थाः स्युः परित्राणे पातुकान्नरकार्णवे ॥  
  
स्वच्छन्दे   
  
ब्राह्मणा क्षत्रिया वैश्याः शूद्राश्चान्येऽथवा प्रिये ।  
सर्वे ते समधर्माणः शिवधामनियोजिताः ॥  
  
सर्वे जटाधराः प्रोक्ता भस्मोद्धूलितविग्रहाः ।  
एकपङ्क्तिभुजः सर्वे * * वतु वरानने ॥  
  
मन्त्रमेतत् समाहृत्य प्राग्जातिं न ह्युदीरयेत् ।  
पुत्रकाणां साधकानां तथा समयिनामपि ॥  
  
प्। ७४) प्राग्जात्युदीरणाद्देवि प्रायश्चित्तीतरोभवत् ।  
दिनत्रयं तु रुद्रस्य पञ्चाहं केशवस्य तु ॥  
  
पितामहस्य पक्षैकं नरके पच्यते तु सः ।  
ब्राह्मणाः क्षत्रिया वैश्याः शूद्राश्च परमेश्वरी ॥  
  
आश्रमत्वे युक्ताश्च ते सर्वे शिवा स्थिताः ।  
अन्यथा प्राक्स्वरूपेण ये पश्यन्ति नराधमाः ॥  
  
नरके ते प्रपच्यन्ते सादाख्यं वत्सरत्रयम् ।  
  
काशीखण्डे   
  
शिवनिन्दारतो मूढः शिवशास्त्रविनिन्दकः ।  
तस्य नो निष्कृतिं दृष्ट्वा क्वचित् शास्त्रेऽपि केनचित् ॥  
  
सूतसंहितायां च   
  
अस्ति चेद्ब्रह्मविज्ञानं स्त्रियो वा पुरुषस्य वा ।  
वर्णाश्रमसमाचारास्तस्य नास्त्येव सर्वदा ॥  
  
न विज्ञायात्मविज्ञानं सवर्णाश्रममास्तिकाः ।  
जहाति यः स मूढात्मा ----------------- स । इति ।  
  
मनुस्मृतौ   
  
त्रिपुण्ड्रं भस्मना धार्यं नित्यमेव द्विजादिभिः ।  
  
--------------------------------------------------- याति सः ।  
--------------------------------- दत्तं यथा फलमिति ॥  
  
प्। ७६) वृद्धाचलमाहात्म्ये च   
  
स्नाने वा जपहोम * * * तिथौ देवार्चना तयोर्दीक्षा श्राद्धकयोः   
कृतौ स भवितो रुद्राक्षमालाधरः ।  
आयुः कर्म च वैदिकं च सकलस्योदक्षयन् तत्फलं नो   
चेद्व्यर्थमिदं भवत्ययमहो पापोऽनवद्यो भवेदिति ॥  
  
अंशुमति   
  
त्रिपुण्ड्रेण विना श्राद्धं त्रिपुण्ड्रेण विनाहुतिः ।  
त्रिपुण्ड्रेण विना दानं राक्षसं तत्प्रकीर्तितमिति ॥  
  
अतः शिवागमप्रोक्तविशेषाचारतत्पराः ।  
नराः श्रेयांसि भूयांसि विन्दन्तीति निश्चितम् ॥  
  
इति शालिवाटिपुरनिवासि-   
ज्ञानप्रकाशगुरुविरचितशिवागमादिमाहात्म्यसङ्ग्रहः समाप्तः ॥   
श्रीमद्देवशिखामणिगुरुभ्यो नमः । श्रीमत्षण्मुखगुरवे नमः ॥  
  
  
मुक्तबोद्ह इन्दोलोगिचल् रेसेअर्च्ह् इन्स्तितुते©२०११ मुक्तबोध इन्दोलोगिचल् रेसेअर्छ् इन्स्तितुते  अल्ल् रिघ्त्स् रेसेर्वेद्।ए-तेxत्स् मय् बे विएwएद् ओन्ल्य् ओन्लिने ओर् दोwन्लोअदेद् ड़ोर् प्रिवते स्तुद्य्।ए-तेxत्स् मय् नोत्, उन्देर् अन्य् चिर्चुम्स्तन्चेस्, बे चोपिएद्, रेपुब्लिस्हेद्,रेप्रोदुचेद्, दिस्त्रिबुतेद् ओर् सोल्द्, एइथेर् इन् ओरिगिनल् ओर् अल्तेरेद् ड़ोर्म्, wइथोउत्थे एxप्रेस्स् पेर्मिस्सिओन् ओड़् मुक्तबोध इन्दोलोगिचल् रेसेअर्छ् इन्स्तितुते इन् wरितिन्ग्।दत-एन्तेरेद् ब्य् थे स्तड़्ड़् ओड़् मुक्तबोध उन्देर् थे दिरेच्तिओन् ओड़् मर्क् स्। ग्। द्य्च्ज़्कोwस्कि।          