---
Alternate name:
- śrī upaniṣad brahmayogin
Catalog number: M00112
Commentator:
- brahmayogin
Editor:
- śāstrī mahādeva
Main title: yoga upaniṣads with the commentary of śrī upaniṣad brahmayogin
Publication city:
- Madras
Publication country: India
Publication year:
- '1920'
Publisher:
- Adyar library and research centre
Secondary title:
- pāśupatabrahma upaniṣat
Subjects:
- tantric / āgamic literature
- yoga
- upaniṣad
- yogopaniṣad
- yogopaniṣad
Uniform title: pāśupatabrahmopaniṣat
title: पाशुपतब्रह्मोपनिषत्
title_iast: pāśupatabrahmopaniṣat

---
  
  
  
  
  
पाशुपतब्रह्मोपनिषत्  
  
भद्रं कर्णेभिः- इति शान्तिः  
  
पूर्वकाण्डः  
  
जगन्नियन्तृविषयाः सप्त प्रश्नाः  
  
	अथ ह वै स्वयम्भूर्ब्रह्मा प्रजाः सृजानीति कामकामो जायते   
कामेश्वरो वैश्रवणः ॥ १ ॥ वैश्रवणो ब्रह्मपुत्रो वालखिल्यः   
स्वयम्भुवं परिपृच्छति- जगतां का विद्या का देवता   
जाग्रत्तुरीययोरस्य को देवो यानि कस्य वशानि कालाः कियत्प्रमाणाः   
कस्याज्ञया रविचन्द्रग्रहादयो भासन्ते कस्य महिमा गगनस्वरूप   
एतदहं श्रोतुमिच्छामि नान्यो जानाति त्वं ब्रूहि ब्रह्मन् ॥ २ ॥  
  
विवरणम्  
  
पाशुपतब्रह्मविद्यासंवेद्यं परमाक्षरम् ।  
परमानन्दसम्पूर्णं रामचन्द्रपदं भजे ॥  
  
	इह खलु अथर्वणवेदप्रविभक्तेयं पाशुपतब्रह्मोपनिषत्   
हंससूत्रस्वरूपप्रकटनव्यग्रा   
निष्प्रतियोगिकब्रह्ममात्रपर्यवसन्ना विजयते । अस्याः सङ्क्षेपतो  
  
प्। २२८) विवरणमारभ्यते ।   
वालखिल्यस्वयम्भूप्रश्नप्रतिवचनरूपेयमाख्यायिका   
विद्यास्तुत्यर्था । आख्यायिकामवतारयति- अथेति । अथ   
प्राण्यदृष्टपरिपाकानन्तरम् । ह वा इति वृत्तार्थस्मरणार्थौ निपातौ ।   
स्वयमेव भवतीति स्वयम्भूः ब्रह्मा तस्य प्रजाः सृजेयमिति कामं   
कामः कामकामो जायते प्रादुर्बभूव । तत्सङ्कल्पानुरोधेन   
कामेश्वरो रुद्रः, ललाटात् क्रोधजो रुद्रोऽजायत इति श्रुतेः,   
वैश्रवणश्च ॥ १ ॥ वैश्रवणनामकः ब्रह्मपुत्रः वालखिल्यः   
ऋषिपूगश्च स्वयम्भुवं परिच्छति । किमिति ? जगतां का विद्येत्यादि   
सप्तधा प्रश्नः कृतः । एतदहं त्वत्तः सकाशात् श्रोतुमिच्छामि ।   
त्वद्विनैतद्वक्ता न हि कोऽपि विद्यते । अतो ब्रह्मन् त्वं ब्रूहि ॥ २ ॥  
  
सप्तप्रश्नानामुत्तराणि  
  
स्वयम्भूरुवाच- कृत्स्नजगतां मातृका विद्या ॥ ३ ॥   
द्वित्रिवर्णसहिता द्विवर्णमाता त्रिवर्णसहिता चतुर्मात्रात्मक्ॐकारो   
मम प्राणात्मिका देवता ॥ ४ ॥ अहमेव जगत्त्रयस्यैकः पतिः ॥ ५ ॥ मम   
वशानि सर्वाणि युगान्यपि च ॥ ६ ॥ अहोरात्रादिमतिसंवर्धिताः कालाः ॥   
७ ॥ मम रूपा रवेस्तेजश्चन्द्रनक्षत्रग्रहतेजांसि ॥ ८ ॥ गगनो मम   
त्रिशक्तिमायास्वरूपः नान्यो मदस्ति ॥ ९ ॥ तमोमायात्मको रुद्रः   
सात्विकमायात्मको विष्णू राजसमायात्मको ब्रह्मा ।   
इन्द्रादयस्तामसराजसात्मिका न सात्त्विकः कोऽपि अघोरः   
साधारणस्वरूपः ॥ १० ॥  
  
प्। २२९) इति पृष्ठो भगवान् स्वयम्भूरुवाच । किमिति ? जगतां का विद्या   
इत्याद्यप्रश्नमपाकरोति- कृत्स्नजगतां मातृका   
अकारादिक्षकारान्तरूपिणी विद्या, तस्या वैखरीप्रपञ्चनिर्वाहकत्वात्   
॥ ३ ॥ का देवता इति द्वितीयप्रश्नमपाकरोति- द्वित्रिवर्णेति । पदरूपेण   
द्वित्रिवर्णसहिता स्वयमकारोकाराख्यद्विवर्णतो मीयत इति   
द्विवर्णमाता मकारेण सह त्रिवर्णसहिता   
स्थूलमेतद्ध्रस्वदीर्घप्लुतम् इति श्रुत्यनुरोधेन य ॐकारः   
चतुर्मात्रात्मको भवति सोऽयं मम प्राणात्मिका देवता ॥ ४ ॥   
जाग्रत्तुरीययोरस्य को देवः इति प्रश्नमपाकरोति- अहमेवेति । अस्य   
जाग्रदादितुरीयान्तकलनाकलितस्य जगत्त्रयस्य अहमेक एव देवः, मम   
सूत्रादिरूपेण जगत्त्रयचालकत्वात् ॥ ५ ॥ यानि कस्य वशानि इति   
प्रश्नमपाकरोति- ममेति । कृतादियुगानि, अपिचशब्दाभ्यां   
स्थावरजङ्गमात्मकं जगच्च मद्वशे वर्तत इत्यर्थः ॥ ६ ॥ कालाः   
कियत्प्रमाणाः इति प्रश्नमपाकरोति- अहोरात्रेति । निमेषाहोरात्रादिमत्या   
संवर्धिताः कल्पावसानाः कालाः ॥ ७ ॥ कस्याज्ञया   
रविचन्द्रग्रहादयो भासन्ते इति प्रश्नमपाकरोति- मम रूपा इति ।  
  
यदादित्यगतं तेजो जगद्भासयतेऽखिलम् ।  
यच्चन्द्रमसि यच्चाग्नौ तत्तेजो विद्धि मामकम् ॥  
  
इति स्मृतेः ॥ ८ ॥ कस्य महिमा गगनस्वरूपः इति चरमप्रश्नमपाकरोति-   
गगन इति । गगनः गगनम् । क्रियाज्ञानेच्छारूपेण   
दुर्गालक्ष्मीसरस्वतीरूपेण वा मायामयाः तिस्रः शक्तयः   
तत्कार्यजातं च मन्महिमास्वरूपमित्यर्थः । अहमेतादृशः   
परमेश्वरः, मदतिरेकेण न किञ्चिदस्तीत्याह- नान्य इति ॥ ९ ॥ रुद्रादयः   
किङ्गुणविशिष्टा इत्यत आह- तम इति । तस्य सर्वसंहारकतया   
तामसगुणोपाधित्वात् । विष्ण्वतिरेकेण न सात्त्विकः कोऽपि, तस्य   
सर्वमर्यादापालकतया शुद्धसत्त्वरूपत्वात् । अत एवाऽयं अघोरः   
सर्वसाधारणस्वरूपः सत्त्वगुणावष्टम्भतः शान्तरूपेण   
भक्तकोटिसाधारणत्वात् ॥ १० ॥  
  
प्। २३०) 			सृष्टियज्ञे कर्त्रादिनिरूपणम्  
  
	समस्तयागानां रुद्रः पशुकर्ता रुद्रो यागदेवो   
विष्णुरध्वर्युर्होतेन्द्रो देवता यज्ञभुङ् मानसं ब्रह्म महेश्वरं   
ब्रह्म ॥ ११ ॥  
  
	सृष्टियज्ञे रुद्रादयः कीदृशाः सन्तः किं कुर्वन्ति इत्यत आह-   
समस्तेति । तत्र रुद्रस्तु अग्निष्टोमादिवाजिमेधान्तसमस्तयागानां   
विशसनकर्मणि पशून् करोतीति पशुकर्ता यागसामान्यस्य   
पशुप्रधानत्वात् रुद्रः । यागदेवः, यागप्रधानाहुतिद्रव्यस्य   
विष्ण्वायत्तत्वात्, विष्णुः अध्वर्युः अन्यूनाधिकतया तत् पालयन् ।   
चालकत्वात् होता इन्द्रः, स्तुतशस्त्रकृत्त्वात् । तत्तद्देवतारूपेण   
पशुपतिरेव यज्ञभुक् । मानसं ब्रह्म- वाङ्मौनपूर्वं मानसं   
मनसा सर्वर्त्विङ्निर्वर्त्यप्रयोगद्रष्टृत्वेन यज्ञोपबृंहणात्-   
महेश्वरं ब्रह्म ब्रह्मणः सर्वद्रष्टृतया ब्रह्म ब्रह्माणं   
महेश्वरं विद्धि ॥ ११ ॥  
  
नादानुसन्धानयज्ञः  
  
	मानसो हंसः सोऽहं हंस इति तन्मयं यज्ञो   
नादानुसन्धानम् । तन्मयविकारो जीवः ॥ १२ ॥  
  
	कोऽयं यज्ञ इत्यत्र नादानुसन्धानम् इत्याह- मानस इति ।   
हंसः- सोऽहमिति चिरभावनातः तन्मयं तद्भावसाधनं यत्   
नादानुसन्धानं तदेव मानसो यज्ञो भवतीत्यर्थः ।   
एवमनुसन्धाता जीवस्तु उच्छ्वासनिःश्वासवद्यन्मनः   
तन्मयविकारः । जीवस्य प्राणमन-उपाधिकत्वात् तद्विकारत्वं युज्यत   
इत्यर्थः ॥ १२ ॥  
  
परमात्मनो हंसत्वनिरूपणम्  
  
	परमात्मस्वरूपो हंसः । अन्तर्बहिश्चरति हंसः ।   
अन्तर्गतोऽनवकाशान्तर्गतसुपर्णस्वरूपो हंसः ॥ १३ ॥  
  
प्। २३१) हंसस्तु स्वतत्त्वज्ञानेन स्वातिरिक्तभ्रमं हन्ति अपह्नवं   
करोतीति हंसः परमात्मा भवति । स कुत्र आसनमर्हतीत्यत्र- सोऽयं   
हंसः प्राणापानोपाधियोगात् अन्तर्बहिश्चरति । यद्वा-   
सर्वप्राण्यन्तर्बहिश्चरति प्रत्यगभिन्नब्रह्मरूपेण उपलभ्यते,   
अन्तर्बहिश्च तत् सर्वं व्याप्य नारायणः स्थितः इति श्रुतेः ।   
सर्वप्राण्यन्तः कामादयो वर्तन्ते, बाह्ये शब्दादिविषयाश्च, तथा सति   
स्वव्याप्तेः अनवकाशात् कथमन्तर्गतो बहिर्गतो वा भवितुर्महतीत्यत्र-   
सर्वप्राण्यन्तर्बाह्यगतकामशब्दादिविषसर्पग्राससुपर्णस्वरूपो   
हंसः । प्रत्यगभिन्नं ब्रह्मास्मीति सम्यग्ज्ञानस्य   
स्वान्तर्बाह्यकलनाविलयपूर्वकत्वात् हंसः स्वान्तर्बहिः व्याप्य   
परिपूर्णौ भवतीत्यर्थः । तथाच स्मृतिः-  
  
विषया बाह्यदेशस्था देहस्यान्तरहङ्कृतिः ।  
सर्वग्रहोपसंशान्तौ स्वयमेवावशिष्यते ॥  
  
इति ॥ १३ ॥  
  
यज्ञसूत्रब्रह्मसूत्रयोः साम्यम्  
  
	षण्णवतितत्त्वतन्तुवद्व्यक्तं चित्सूत्रत्रयचिन्मयलक्षणं   
नवतत्त्वत्रिरावृतं ब्रह्मविष्णुमहेश्वरात्मकमग्नित्रयकलोपेतं   
चिद्ग्रन्थिबन्धनम् अद्वैतग्रन्थिः ॥ १४ ॥ यज्ञसाधारणाङ्गं   
बहिरन्तर्ज्वलनं यज्ञाङ्गलक्षणब्रह्मस्वरूपो हंसः ॥ १५ ॥  
  
	बाह्यान्तर्भासमानयज्ञब्रह्मसूत्रयोः साम्यमाह-   
षण्णवतीति । चतुरङ्गुलमानेन षण्णवतिसङ्ख्याविशिष्टं   
यज्ञसूत्रं यथा व्यक्तं भवति तथा षण्णवतितत्त्वतन्तुविशिष्टं   
ब्रह्मसूत्रं व्यक्तं भवति । यज्ञसूत्रं तु   
सूत्रत्रयविशिष्टतन्तुलक्षणं, ब्रह्मसूत्रं तु द्वितुर्याविकल्पात्मना   
चित्सूत्रत्रयचिन्मयलक्षणं भवति । यथा यज्ञसूत्रं सूत्रत्रयं   
त्रिरावृतं यदि तदा नवसूत्रं भवति तथा ब्रह्मसूत्रमपि   
द्वितुर्याविकल्पत्रयं त्रिरावृतं चेत् नवमहातत्त्वात्मकं भवति ।   
यद्वा- तुर्यविश्वविराडोत्रादिभेदेन नवतत्त्वं   
तुर्यप्राज्ञबीजानुज्ञैकरसात्मना त्रिरावृतं   
तृतीयपादपर्यवसन्नं  
  
प्। २३२) भवति । यद्वा- नवतत्त्वत्रिरावृतं ब्रह्मसूत्रं ब्रह्मविष्णु   
महेश्वरात्मकं गार्हपत्याद्यग्नित्रयकलोपेतं वा भवति । एवं   
त्रिधाभिन्नब्रह्मसूत्रैक्योपायस्तु चिन्मात्रादतिरिक्तं त्रिधा विभक्तं   
न किञ्चिदस्तीति चिद्ग्रन्थिबन्धनम् ।   
व्यष्टिसमष्टितदैक्यावभासकचितामैक्यं ग्रन्थिबन्धनतः   
कथमित्यत्र- अद्वैतग्रन्थिः तदैक्यग्रन्थेः तद्भेदग्रासत्वात्   
अद्वैतग्रन्थिः अद्वितीयपरमात्मा भवतीत्यर्थः । यदा   
यज्ञसूत्रब्रह्मग्रन्थिः तदैक्यहेतुः तथा अत्रापीत्यर्थः ॥ १४ ॥   
बाह्यान्तःसूत्रयोः सामानाधिकरण्यमाह- यज्ञेति । यज्ञसूत्रं   
बहिः ज्वलतीति यथा बाह्ययज्ञसाधारणाङ्गं भवति तथा   
ब्रह्मसूत्रमन्तर्ज्वलतीत्यन्तर्यज्ञसाधारणाङ्गं भवतीति ज्ञेयम् ।   
हंसस्तु अन्तर्यज्ञाङ्गलक्षणब्रह्मस्वरूपो भवति ॥ १५ ॥  
  
ब्रह्मयज्ञो ब्राहमणाधिकारिकः  
  
	उपवीतलक्षणसूत्रब्रह्मगा यज्ञाः । ब्रह्माङ्गलक्षणयुक्तो   
यज्ञसूत्रम् । तद्ब्रह्मसूत्रम् । यज्ञसूत्रसम्बन्धी ब्रह्मयज्ञः   
तत्स्वरूपः ॥ १६ ॥  
  
	बाह्ययज्ञास्तु उपवीतलक्षणसूत्रवद्ब्रह्मगा ब्रह्मणाश्रया   
भवन्ति । यज्ञसूत्रं ब्रह्माङ्गलक्षणयुक्तो वेदाङ्गलक्षणयुक्तो   
ब्राह्मणो भजति । तत् ब्रह्मसूत्रमपि स एव भजति । तत् कथमित्यत्र-   
यज्ञसूत्रवद्ब्राह्मणसम्बन्धी ब्रह्मयज्ञः, ब्रह्मनिष्ठाया   
ब्राह्मणनिर्वर्त्यत्वात् । यो यन्निष्ठः स तत्स्वरूपो भवति ॥ १६ ॥  
  
प्रणवहंसस्य ब्रह्मयज्ञत्वम्  
  
	अङ्गानि मात्राणि । मनोयज्ञस्य हंसो यज्ञसूत्रम् । प्रणवं   
ब्रह्मसूत्रं ब्रह्मयज्ञमयम् । प्रणवान्तर्वतीं हंसो   
ब्रह्मसूत्रम् । तदेव ब्रह्मयज्ञमयं मोक्षक्रमम् ॥ १७ ॥  
  
प्। २३३) यत्प्रणवनिष्ठः प्रणवो भवति तदङ्गानि कानीत्यत्र- मात्राणि   
अकारादिमात्राः । अङ्गिप्रणवस्वरूपं कीदृशमित्यत्र- मनोयज्ञस्य   
अन्तर्यज्ञस्य फलत्वेन यो विराजते हंसः तत्स्वरूपमेव यज्ञसूत्रम् ।   
प्रणवं प्रणवः ब्रह्मसूत्रमयं ब्रह्मयज्ञश्च । यत एवम् अतो   
हंस एव सर्वं, तदतिरिक्तं न किञ्चिदस्ति इत्यर्थः । यो हंसः   
प्रणवार्थतया प्रणवान्तरुपलभ्यते स एव ब्रह्मसूत्रम् ।   
प्रत्यगभिन्नं ब्रह्म यत् ब्रह्मसूत्रं तदेव ब्रह्मयज्ञमयं   
निर्विशेषब्रह्मज्ञानम् । तदेव मोक्षक्रमं   
स्वातिरिक्तभ्रममोक्षणस्य स्वमात्रज्ञानमेव साधनं,   
तदतिरिक्तसाधनजालस्य तन्मोक्षणेऽकिञ्चित्करत्वात् । अयमेव हि क्रमः ;   
नान्यः पन्था अयनाय विद्यते इति श्रुतेः ॥ १७ ॥  
  
ब्रह्मसन्ध्याक्रियारूपो मनोयागः  
  
	ब्रह्मसन्ध्याक्रिया मनोयागः । सन्ध्याक्रिया मनोयागस्य   
लक्षणम् ॥ १८ ॥  
  
	मनोयागः कीदृश इत्यत आह- ब्रह्मेति । तत् त्वमसि अहं   
ब्रह्मास्मि इति प्रत्यक्परब्रह्मणोरैक्यमेव सन्ध्याक्रिया मनोयाग   
उच्यते । तयोः सन्ध्याक्रिया हि मनोयागस्य लक्षणम् इत्यत्र-   
जीवात्मपरमात्मनोः एकत्वज्ञानेन तयोः भेद एव विभग्नः, सा   
सन्ध्येति-  
  
नोदकैर्जायते सन्ध्या न मन्त्रोच्चारणेन तु ।  
सन्धौ जीवात्मनोरैक्यं सा सन्ध्या सद्भिरुच्यते ।  
  
इति श्रुतेः स्मृतेश्च ॥ १८ ॥  
  
हंसप्रणवाभेदानुसन्धानं अन्तर्यागः  
  
	यज्ञसूत्रं प्रणवम् । ब्रह्मयज्ञक्रियायुक्तो ब्राह्मणः ।   
ब्रह्मचर्येण चरन्ति देवाः । हंससूत्रचर्या यज्ञाः ।   
हंसप्रणवयोरभेदः ॥ १९ ॥  
  
प्। २३४) हंसस्य प्रार्थनास्त्रिकालाः । त्रिकालास्त्रिवर्णाः ।   
त्रेताग्न्यनुसन्धानो यागः ।   
त्रेताग्न्यात्माकृतिवर्ण्ॐकारहंसानुसन्धानोऽन्तर्यागः ॥ २० ॥   
चित्स्वरूपवत्तन्मयं तुरीयस्वरूपम् । अन्तरादित्ये ज्योतिःस्वरूपो   
हंसः ॥ २१ ॥ यज्ञाङ्गं ब्रह्मसम्पत्तिः ।   
ब्रह्मप्रवृत्तितत्प्रणवहंससूत्रेणैव ध्यानमाचरन्ति ॥ २२ ॥  
  
	हंसप्रणवयोः अभेदं वक्तुं भूमिकां करोति-   
यज्ञसूत्रमिति । यज्ञत्वेन सूचनात् यज्ञसूत्रं ब्रह्मप्रणवं   
प्रणवः, यज्ञस्य विष्णोः प्रणवार्थत्वात् ब्रह्मयज्ञक्रिया   
निष्कामकर्मानिष्ठानसहकृतध्यानसमाधिः, तदनुष्ठाता   
ब्राह्मणः, तस्य परापरब्रह्मवित्त्वात् । ब्रह्मभावे मनश्चारो   
ब्रह्मचर्यं विदुर्बुधाः इति श्रुत्यनुरोधेन देवा इन्द्रादयोऽपि सदा   
ब्रह्मचर्येण चरन्ति, तेषां प्रजापतिशिष्यत्वेन ब्रह्मवित्त्वात् । यज्ञा   
अपि हंससूत्रचर्याः अन्तर्यज्ञानां   
प्रत्याहारधारणाध्यानसमाधीनां   
हंससूत्रचर्याभिर्वावहेतुत्वात् । आत्ममन्त्रस्य हंसस्य   
परस्परसमन्वयात् इति स्मृतिसिद्धः हंसप्रणवयोरभेदः,   
वाच्यवाचकयोरेकत्वात् ॥ १९ ॥ हंसप्रणवयोरेकत्वं कथमित्यत्राह-   
हंसस्येति । प्रत्यगभिन्नपरमात्मनो हंसस्य आप्त्युपायभूताः   
प्रार्थनाः श्रणवादयः । ते त्रिकालाः, श्रवणादीनां   
कालपरिच्छेद्यत्वात् । भूतादित्रिकाला एव अकारादित्रिवर्णाः ।   
विश्वविराडोत्रादित्रेताग्न्यनुसन्धानोऽनुसन्धानमन्तर्यागः । तत्   
कथमित्यत्र- विश्वादित्रेताग्न्यात्मनां द्वितुर्याविकल्पपर्यवसन्ना-  
नां व्यष्टिसमष्टितदुभयैक्याकाराद्याकृतिवर्णवद्ॐकारार्थ-  
निष्प्रतियोगिकतुर्यतुर्यहंसः   
स्वमात्रमित्यनुसन्धानोऽनुसन्धानमन्तर्यागः ॥ २० ॥   
विश्वविराडोत्रादिचित्स्वरूपवत्तन्मयं तद्गतहेयांशापायसिद्धं   
तुर्यप्रविभक्ततुरीयस्वरूपम् । तद्विकल्पितान्तरादित्ये   
स्वान्तःकामादिवृत्त्यवभासकप्रत्यक्सूर्ये तदभेदेन   
विद्योतमानज्योतिःस्वरूपो हंसः परमात्मा ॥ २१ ॥   
तदनुसन्धानात्मकान्तर्यज्ञाभिधानाङ्गं   
सम्यग्ज्ञानमङ्गिब्रह्मसम्पत्तिहेतुः,   
स्वाप्तेस्वातिरिक्तासम्भवसिद्धस्वज्ञानपूर्वकत्वात् ।  
  
प्। २३५) अत एव ब्रह्मविदादयः पराक्प्रवृत्तिनिरसनपूर्वकं   
प्रत्यगभिन्नब्रह्मगोचरा प्रवृत्तिः तदालम्बनभूतः प्रणवः   
तदर्थभूतप्रत्यक्परविभागैक्यासहतुर्यतुर्यहंसरूपेण   
तुरीय्ॐकाराग्रविद्योतं तुर्यतुर्यं ब्रह्ममात्रमसन्न हि   
इत्यादिश्रुतिततिसूचनात् हंससूत्रं मद्व्यतिरिक्तमणुमात्रं न विद्यते   
इति निर्विशेषब्रह्मज्ञानं तेनैव हंसः स्वमात्रमिति   
ध्यानमाचरन्ति । एवन्निष्ठाः तत्स्वरूपा एव भवन्तीत्यर्थः ॥ २२ ॥  
  
षण्णवतिहंससूत्राणि  
  
	प्रोवाच पुनः स्वयम्भुवं प्रतिजानीते ब्रह्मपूत्रो   
ऋषिर्वालखिल्यः । हंससूत्राणि कतिसङ्ख्यानि कियद्वा प्रमाणम् ॥ २३ ॥   
हृदादित्यमरीचीनां पदं षण्णवतिः । चित्सूत्राघ्राणयोः   
स्वर्निर्गता प्रणवाधारा षड्ङ्गुलदशाशीतिः ॥ २४ ॥  
  
	बालखिल्यः स्वयम्भूमुखात् एवमवगम्य पुनः   
स्वावगतिदार्ढ्याय ब्रह्मयज्ञसूत्रेयत्तां पृच्छतीत्याह- प्रोवाचेति ।   
वालखिल्यो मुनिः पुनः स्वयम्भुवं प्रति हे भगवन्- भवान् सर्वं   
प्रतिजानीते, तव निरङ्कुशसर्वज्ञत्वात्- हंसस्य परमात्मनः   
प्रापकतया सूचनात् सूत्राणि कतिसङ्ख्याकानि कियद्वा तत्प्रमाणं   
तदियत्तेति तद्बुभुत्सया प्रोवाच पृष्टवान् ॥ २३ ॥ प्रश्नोत्तरं   
भगवानाह- हृदीति । हृदि   
विलसितकामादिवृत्तिसहस्रभावाभावप्रकाशचिदादित्यमरीचीनां   
तत्त्वकिरणानां वराहोपनिषत्प्रकाशितानां पदं स्वरूपं   
षण्णवतिः, कार्पासकयज्ञसूत्रषण्णवतितुल्यमित्यर्थः   
षण्णवतिसङ्ख्याकचित्तत्त्वमरीचयः क्व आविर्भूता इत्यत्र-   
चित्सूत्रोपलब्धिहेतुहृदयाद्याघ्राणयोः विश्वकायविराड्ढृदये   
तत्सङ्कल्पत आविर्भूय- आघ्राण इत्यत्राकारः छान्दसः- घ्राणयोः   
घ्राणाभ्यां अकारादिस्वरात्मकोच्छ्वासरूपेण बहिर्निर्गतानि   
तत्त्वानि  
  
प्। २३६) तेषां भेदाः । किमाधारा इत्यत्र   
परापरब्रह्माधिष्ठितप्रणवाधाराः सन्तः अद्यापि वर्तन्ते ।   
कतिविधा इत्यत्र षडङ्गुलदशाशीतिः षण्णवतिविधा भवन्ति । यद्वा-   
षण्णवत्यङ्गुलपरिमितषण्णवतितत्त्वात्मका भवन्ति ॥ २४ ॥  
  
हंसात्मविद्यैव मुक्तिः  
  
	वामबाहुदक्षिणकट्योरन्तश्चरति हंसः परमात्मा   
ब्रह्मगुह्यप्रकारो नान्यत्र विदितः ॥ २५ ॥ ये जानन्ति तेऽमृतफलकाः ।   
सर्वकालं हंसं न प्रकाशकम् । प्रणवहंसान्तर्ध्यानप्रकृतिं   
विना न मुक्तिः ॥ २६ ॥  
  
	इत्थम्भूतविराट्छरीरवामबाहुदक्षिणकट्योरन्तश्चरति   
हंसः परमात्मा यथा यज्ञसूत्रं वामबाहुदक्षिणकट्यन्तं   
विराजते तथा वामबाहुदक्षिणकट्युपलक्षितसर्वाङ्गं   
स्वाविद्यापदतत्कार्यजातं तदन्तर्बहिश्च   
विश्वविश्वाद्यविकल्पानुज्ञैकरसान्तभेदेन चरति । वस्तुतस्तु हंसः   
तत्सर्वापह्नवसिद्धपरमात्मरूपेण अवशिष्यत इति योऽर्थः   
सोऽयमर्थो ब्रह्मगुह्यप्रकारः नान्यत्र विदितः, अत्रैव विशेषतः   
प्रकटितत्वात् ॥ २५ ॥ विद्याफलमाह- य इति । किं सर्वेऽप्येवं हंसं   
आत्मतया विदित्वा तद्वेदनफलं अमृतत्वं नाप्नुयुः इत्यत आह- सर्वेति   
।  
  
श्रुतिः स्मृतिर्ममैवाज्ञा यस्तामुल्लङ्घ्य वर्तते ।  
आज्ञाच्छेदी मम द्रोही मद्भक्तोऽपि न वैष्णवः ॥  
  
इति स्मृतिसिद्धस्वाज्ञारूपश्रुतिस्मृतिमार्गोल्लङ्घकानां   
निष्प्रतियोगिकब्रह्ममात्रं भावरूपं   
ब्रह्मातिरिक्ताविद्यापदतत्कार्यजातमपि निष्प्रतियोगिकाभावरूपं   
नानयोः वाच्यवाचककार्यकारणाधाराधेयत्वम् अस्तीति सर्वकालं   
सदा न प्रकाशकं  
  
प्। २३७) हंसमात्मानं, विद्धीति शेषः । तेषां   
स्वापराधदोषावृतत्वात् दिवाभीतसूर्यवदात्मा स्वरूपप्रकाशको   
न भवतीत्यर्थः । सत्त्वकृतेः मुक्तिः नेतरस्येत्याह- प्रणवेति ।   
प्रणवहंसः स्वान्तःप्रणवार्थतुर्यतुर्यहंसः सोऽहमिति   
ध्यानप्रकृतिः ध्यानशीलो जीवन्मुक्तः । तस्य मुक्तिः करस्था । तं   
विना न कस्यापिमुक्तिरस्ति ॥ २६ ॥  
  
बाह्यापेक्षया आन्तरयागस्य श्रेष्ठत्वम्  
  
	नवसूत्रान् परिचर्चितान् । तेऽपि यद्ब्रह्म चरन्ति । अन्तरादित्यं न   
ज्ञाअतं मनुष्याणाम् ॥ २७ ॥ जगदादित्यो रोचन इति ज्ञात्वा ते मर्त्या   
विबुधास्तपनप्रार्थनायुक्ता आचरन्ति ॥ २८ ॥ वाजपेयः पशुहर्ता   
अध्वर्युरिन्द्रो देवता अहिंसा धर्मयागः परमहंसोऽध्वर्युः   
परमात्मा देवता पशुपतिः ॥ २९ ॥ ब्रह्मोपनिषदो ब्रह्म ।   
द्वाध्याययुक्ता ब्रह्मणाश्चरन्ति ॥ ३० ॥  
  
	ये तु पुनः विश्वविराडोत्रादिप्राज्ञबीजानुज्ञैकरसान्ततया   
मिथो भिदाचर्चितान् परस्परभेदेन व्याहृतान् नवसूत्रान् आत्मेति   
भजन्ति तेऽपि यत् ब्रह्मेति वदन्ति तदेव चरन्ति भजन्ति,   
विश्वादिनवकगतहेयांशापाये तेषामपि ब्रह्मरूपत्वात् । तथापि ते   
यथावत् न जानन्तीत्याह- अन्तरिति । मनुष्याणां मनुष्यैः   
स्वान्तर्विलसितचिदादित्यस्वरूपं न ज्ञातं, तेषां   
स्वाज्ञानावृतत्वात् ॥ २७ ॥ तेषां कुत्र रुचिः ? जगदात्मकादित्यो रोचते,   
तेषां नामरूपमोहितदृष्टित्वात् । ते परमार्थात् हीयन्त इत्यर्थः ।   
केचन एवं ज्ञात्वा मर्त्या विबुधाश्च   
स्वाज्ञानजस्वातिरिक्तध्वान्तग्रासचित्तपनप्रार्थनायुक्ताः   
चिदादित्योऽस्मीति नित्यानुसन्धानशीलाः परमार्थतत्त्वमाचरन्ति ॥ २८ ॥   
किमाचरन्तीत्यत्र अन्तर्यागमित्याह- वाजपेय इति । वाजं   
स्वातिरिक्तान्नरसं पिबतीति  
  
प्। २३८) वाजपेयो निर्विशेषज्ञानयज्ञः ।   
देहादावात्मात्मीयाभिमतिपशुं हरतीति पशुहर्ता । य इन्द्रः   
परमेश्वरो देवतात्वेन अभिमतः स एव अध्वर्युः भूत्वा   
ज्ञानयज्ञचालको भवति । बाह्ययज्ञापेक्षया अस्य श्रैष्ठ्ये हेतुः   
अहिंसात्मकोऽयं मोक्षधर्मयागः । ज्ञानयागनिर्वाहकोऽध्वर्युः   
परमहंसपरिव्राजक एव । यज्ञदेवता तु पशुपतिः परमात्मैव   
देवता ॥ २९ ॥ इत्थम्भूतब्रह्मोपनिषदः परमतात्पर्यार्थस्तु   
ब्रह्मैव नेतरत्, ब्रह्मणो वेदवेदान्तार्थत्वात् । के एवं आचरन्तीत्यत्र-   
स्वाध्याययुक्ता वेदवेदान्तार्थपारीणाः ब्राह्मणाः आचरन्ति,   
तेषां ज्ञानयज्ञे मुख्याधिकारित्वात् ॥ ३० ॥  
  
ज्ञानयज्ञरूपोऽश्वमेधः  
  
	अश्वमेधो महायज्ञकथा । तद्राज्ञा ब्रह्मचर्यमाचरन्ति ।   
सर्वेषां पूर्वोक्तब्रह्मयज्ञक्रमं मुक्तिक्रममिति ॥ ३१ ॥  
  
	महायज्ञकथा कीदृशी इत्यत्र- स्वातिरिक्तप्रपञ्चपशुमेधनं   
विशसनं अपह्नवः, श्वः परश्वो वा भवत्विति   
विश्वासानर्होऽश्वमेधः स्वज्ञानसमकालमेव   
स्वातिरिक्तसामान्यस्य अपह्नोतुं युक्तत्वात् । इयमेव हि   
निर्विशेषमहाज्ञानयज्ञकथा ख्यातिरित्यर्थः ।   
तादृशाश्वमेधमहायज्ञे निष्प्रतियोगिकस्वमात्रतया राजत इति   
तद्राजा तेन तद्राज्ञा स्वकृतसाधनानुष्ठानेन ये अनुगृहीताः   
कृतार्था भवन्त्विति ते हि द्विविधब्रह्मचर्यमाचरन्ति ब्रह्मचर्यस्य   
तत्प्रसादबहिर्भूतानां सुदुर्लभत्वात् इति यत् तत् सर्वेषां   
मुमुक्षूणां यो ब्रह्मप्रापकमार्गोऽस्ति तं   
पूर्वोक्तब्रह्मयज्ञक्रमं मुक्तिक्रमं चेति विद्धि ॥ ३१ ॥  
  
तारकहंसज्योतिः  
  
	ब्रह्मपुत्रः प्रोवाच । उदितो हंस ऋषिः । स्वयम्भूस्तिरोदधे ।   
रुद्रो ब्रह्मोपनिषदो हंसज्योतिः पशुपतिः प्रणवस्तारकः स एवं वेद   
॥ ३२ ॥  
  
प्। २३९) इति स्वयम्भुवा अनुगृहीतः ब्रह्मपुत्रः वालखिल्यगणः   
प्रोवाच । किमिति ? भगवदुपदेशमहिम्ना उदितो हंस ऋषिः   
सर्वापह्नवसिद्धनिष्प्रतियोगिकस्वमात्रतया हंसः परमात्मा   
प्रादुर्भूतः, तेन अहं कृतकृत्योऽस्मीति शिष्योक्तिमाकर्ण्य अतीव   
हर्षितः सन् स्वयम्भूस्तिरोदधे । स्वस्वरूपं गतवानित्यर्थः । रुद्रो   
वैश्रवणोऽप्येवं वेदेत्याह- रुद्र इति । वैश्रवणेन साकं रुद्रोऽपि   
स्वयम्भूमुखतः ब्रह्मोपनिषदः परमाशयो ब्रह्मतारकार्थः   
पशुपतिः हंसज्योतिरस्मीत्येवं विदितवानित्यर्थः ॥ ३२ ॥  
  
  
  
उत्तरकाण्डः  
  
अखण्डवृत्त्या ब्रह्मसम्पत्तिः  
  
हंसात्ममालिका वर्णब्रह्मकालप्रचोदिता ।  
परमात्मा पुमानिति ब्रह्मसम्पत्तिकारिणी ।  
अध्यात्मब्रह्मकल्पस्य आकृतिः कीदृशी कथा ॥ १ ॥  
  
	कथं एवं विदितवानित्यत आह- हंसेति । अभिधेयरूपस्य   
हंसात्मनो मालिकावर्णोऽभिधानात्मकोऽयम्ॐकारः   
तदर्थरूपं ब्रह्मैव कालेश्वरस्वरूपमासाद्य एवं   
कर्तव्यमेवमकर्तव्यमिति सर्वप्राणिहिताहितविषयप्रचोदिता प्रचोदयिता   
प्रेरको भवति । स्वेन रूपेण पुमान् ईश्वरः स्वगतविशेषापाये   
निष्प्रतियोगिकपरमात्मा स्वमात्रमवशिष्यत इति या   
संविदखण्डाकारवृत्तिरुदेति सेयं ब्रह्मसम्पत्तिं करोतीति   
ब्रह्मसम्पत्तिकारिणी भवति इति या ब्रह्म वेद ब्रह्मैव भवति   
इत्यादिवेदान्तप्रसिद्धा सैवाध्यात्मब्रह्मकल्पस्याप्तावाकृतिः   
निरङ्कुशोपायभूतेत्यर्थः । उक्तार्थदार्ढ्याय चोदयत्येवम्- कीदृशी   
कथेति ॥ १ ॥  
  
प्। २४०)		परमात्मनि जगदाविर्भावो मायिकः  
  
ब्रह्मज्ञानप्रभा सन्ध्या कालो गच्छति धीमताम्  
हंसाख्यो देवमात्माख्यमात्मतत्त्वप्रजा कथम् ॥ २ ॥  
  
अन्तःप्रणवनादाख्यो हंसः प्रत्ययबोधकः ।  
अन्तर्गतप्रमागूढं ज्ञाननालं विराजितम् ॥ ३ ॥  
  
शिवशक्त्यात्मकं रूपं चिन्मयानन्दवेदितम् ।  
नादबिन्दुकला त्रीणि नेत्रविश्वविचेष्टितम् ॥ ४ ॥  
  
त्रियङ्गानि शिखा त्रीणि द्वित्रीणि सङ्ख्यमाकृतिः ।  
अन्तर्गूढप्रमा हंसः प्रमाणान्निर्गतं बहिः ॥ ५ ॥  
  
	ब्रह्माकारवृत्तिकथा कीदृशी इत्यत्र- ब्रह्मज्ञानसूर्यप्रभा   
प्रत्यक्परचित्सिद्धिमैक्यं करोतीति सन्ध्येत्युच्यते । तया हि खलु   
धीमतां जीवन्मुक्तानां कालो गच्छति, जीवन्मुक्तानां   
निर्विशेषब्रह्मसमाधिक्षपितकालत्वात् ।   
स्वातिरिक्तपराक्प्रपञ्चग्रासहंसाख्यः प्रत्यग्देवं   
स्वप्रकाशचिन्मात्रं परमात्मानं भजति चेत् तदा स्वात्मतत्त्वे   
कथं विश्वविराडोत्रादिप्रजा जायते ॥ २ ॥ इत्यत्र- परमार्थतः   
स्वातिरेकेण कापि प्रजा न जायते, मायया पुनः प्रत्यगादिभावमेत्य   
यदा भासते तदा तद्भास्यवर्गोऽपि जात इव लक्ष्यत इत्याह- अन्तरिति ।   
नारदपरिव्राजकोपनिषद्यष्टमात्रात्मकोऽन्तःप्रणवः सम्यक्   
प्रपञ्चितः । तत्रान्तःप्रणवनादावभासकः प्रत्यक् हंसः   
स्वान्तर्बाह्यविकल्पितपराक्प्रत्ययकदम्बबोधकोऽवभासको भवति ।   
तथा चेत् किं तत् प्रत्यक्तत्त्वं न दृश्यत इत्यत्र-   
पराग्दृशामन्तर्गतप्रमया गूढं भाति  
  
प्। २४१) तद्दृष्ट्या ज्ञाननालं सर्वप्रकाशकज्ञानप्रत्यग्रूपेण   
प्रकाशितुं नालं नालं, समर्थमिव न हि स्थितमित्यर्थः । किं   
तदप्रकाशात्मकम् ? इत्यत्र- स्वेन रूपेण विराजितं तस्य   
स्वयम्प्रकाशत्वेन सर्वप्रकाशकत्वात् ॥ ३ ॥ कैः एवं विदितम् इत्यत्र-   
प्रत्यग्दृष्टिभिः यत् शिवशक्त्यात्मकं शबलरूपं तदेव   
स्वगतविशेषांशापायतः सच्चिदानन्दोऽस्मीति वेदितं भवतीत्यत्र  
  
एष सर्वेषु भूतेषु गूढोत्मा न प्राकाशते ।  
दृश्यते त्वग्र्यया बुद्ध्या सूक्ष्मया सूक्ष्मदर्शिभिः ॥  
  
इति श्रुतेः । पुनः स्वाज्ञदृष्ट्या नादबिन्दुकला इति प्रणवावयवाः   
तत्कार्याणि अनुग्रहोपसंहारतिरोधानानि त्रीणि   
सदाशिवाद्यधिष्ठितानि एतद्विकल्पजातं दक्षिणाक्षिमुखे विश्वः इति,   
नेत्रस्थं जागरितं विद्यात् इति च, श्रुतिसिद्धनेत्रादिचतुर्दशकरण-  
निर्वर्त्यजाग्रदवस्थाभिमानिविश्वविचेष्टितं विकल्पितमित्यर्थः ॥ ४ ॥   
विश्वेन कानि कानि विकल्पितानीत्यत्र- स्थूलसूक्ष्मकारणभेदेन   
त्र्यङ्गानि शरीराणि तदारूढविश्वतैजसप्राज्ञाख्यशिखारूपाणि   
त्रीणि द्वित्रीणि पञ्चभूततत्कार्यभौतिकानि सङ्ख्यं सङ्ख्यानि यानि   
सङ्ख्यावाचकानि सर्वत्र आकृतिः नामरूपविकृतिश्च उक्तानि अनुक्तानि   
च सर्वाणि विश्वस्वाज्ञानविकल्पितानीत्यर्थः ।   
एवंविकल्पकविश्वगतविकल्पापाये स एव प्रत्यक् भवतीत्याह- अन्तरिति ।   
यः पुरा सर्वप्राण्यन्तर्गूढप्रमारूपेण हंसो वर्तते सत्यं   
ज्ञानमनन्तं ब्रह्म इत्यादिश्रुतिप्रमाणात्   
प्रत्यगभिन्नब्रह्मतत्त्वं बहिर्निर्गतं प्रकाशितं भवति । यदेवं   
श्रुतिप्रमाणसिद्धं तदेव सच्चिदानन्दमात्मानमद्वितीयं ब्रह्म   
भावयेत् ॥ ५ ॥  
  
हंसार्कप्रणवध्यानविधिः  
  
ब्रह्मसूत्रपदं ज्ञेयं ब्राह्म्यं विध्युक्तलक्षणम् ।  
हंसार्कप्रणवध्यानमित्युक्तो ज्ञानसागरे ॥ ६ ॥  
  
एतद्विज्ञानमात्रेण ज्ञानसागरपारगः ।  
  
प्। २४२) आत्मानमेवावेदहं ब्रह्मास्मि इति   
विधिच्छायापह्नव[पन्न]वाक्योक्तलक्षणं ब्राह्म्यं   
ब्रह्ममात्रतया सूचनात् ब्रह्मसूत्रं स्वावशेषतया पद्यत इति   
पदं सदैकरूपेण विजृम्भत इति ज्ञेयम् । एवं   
हंसार्कप्रणवध्यानं यः करोति सोऽयं ज्ञानसागरे ब्रह्मणि   
समाप्तो भवेदित्युक्तो भवति ॥ ६ ॥ यः कोऽपि मुमुक्षुः एतदुक्तलक्षणं   
ब्रह्माहमस्मीति विज्ञानमात्रेण स्वान्तर्बाह्यविजृम्भितस्वातिरिक्त-  
ज्ञानाज्ञानतत्कार्यभ्रमसागरपारनिष्प्रतियोगिकब्रह्ममात्रा-  
वस्थानलक्षणविकलेबरकैवल्यतो भवतीत्यर्थः ॥  
  
परचित एव करणप्रेरकत्वम्  
  
स्वतः शिवः पशुपतिः साक्षी सर्वस्य सर्वदा ॥ ७ ॥  
  
सर्वेषां तु मनस्तेन प्रेरितं नियमेन तु ।  
विषये गच्छति प्राणश्चेष्टते वाग्वदत्यपि ॥ ८ ॥  
  
चक्षुः पश्यति रूपाणि श्रोत्रं सर्वं शृणोत्यपि ।  
अन्यानि खानि सर्वाणि तेनैव प्रेरितानि तु ॥ ९ ॥  
  
स्वं स्वं विषयमुद्दिश्य प्रवर्तन्ते निरन्तरम् ।  
प्रवर्तकत्वं चाप्यस्य मायया न स्वभावतः ॥ १० ॥  
  
श्रोत्रमात्मनि चाध्यस्तं स्वयं पशुपतिः पुमान् ।  
अनुप्रविश्य श्रोतस्य ददाति श्रोत्रतां शिवः ॥ ११ ॥  
  
मनः स्वात्मनि चाध्यस्तं प्रविश्य परमेश्वरः ।  
मनस्त्वं तस्य सत्त्वस्थो ददाति नियमेन तु ॥ १२ ॥  
  
स एव विदितादन्यस्तथैवाविदितादपि ।  
अन्येषामिन्द्रियाणां तु कल्पितानामपीश्वरः ॥ १३ ॥  
  
तत्तद्रूपमनुप्राप्य ददाति नियमेन तु ।  
  
प्। २४३) स्वाज्ञविकल्पितकरणग्रामसत्त्वे तच्चालकः कः ? इत्यत आह-   
स्वत इति ॥ ७ ॥ स्वस्वविषये ॥ ८-९ ॥ न स्वभावतः, स्वतो निर्विकारत्वात् ॥ १०-१२   
॥ स्वस्यैव करणत्वं करणग्रामचालकत्वं यदि तदा अयं संसारी   
स्यादित्याशङ्क्य तत्रात्मात्मीयाभिमानाभावात् तद्विलक्षणतो न   
संसारीत्याह- स एवेति । यः करणजातस्वरूपी सन् तच्चालकोऽपि भवति स   
एव ॥ १३-१४ ॥  
  
आत्मान्यस्य मायाकल्पितत्वम्  
  
ततश्चक्षुश्च वाक् चैव मनश्चान्यानि खानि च ॥ १४ ॥  
  
न गच्छन्ति स्वयञ्ज्योतिःस्वभावे परमात्मनि ।  
अकर्तृविषयप्रत्यक्प्रकाशं स्वात्मनैव तु ॥ १५ ॥  
  
विना तर्कप्रमाणाभ्यां ब्रह्म यो वेद वेद सः ।  
  
	इत्यादि केनोपनिषदि सम्यक् प्रपञ्चितमित्यर्थः ।   
समानप्रकरणत्वात् प्रत्यक्त्वमपि मायिकमित्यत्राह- अकर्तृविषयेति ॥ १५   
॥  
  
वस्तुतः स्वात्मनि मायासम्भवः  
  
प्रत्यगात्मा परं ज्योतिर्माया सा तु महत्तमः ॥ १६ ॥  
  
तथा सति कथं मायासम्भवः प्रत्यगात्मनि ।  
तस्मात् तर्कप्रमाणाभ्यां स्वानुभूत्या च चिद्घने ॥ १७ ॥  
  
स्वप्रकाशैकसंसिद्धे नास्ति माया परात्मनि ।  
व्यावहारिकदृष्ट्येयं विद्याविद्या न चान्यथा ॥ १८ ॥  
  
प्। २४४) तत्त्वदृष्ट्या तु नास्त्येव तत्त्वमेवास्ति केवलम् ।  
व्यावहारिकदृष्टिस्तु प्रकाशाव्यभिचारतः ॥ १९ ॥  
  
प्रकाश एव सततं तस्मादद्वैत एव हि ।  
अद्वैतमिति चोक्तिश्च प्रकाशाव्यभिचारतः ॥ २० ॥  
  
प्रकाश एव सततं तस्मान्मौनं हि युज्यते ।  
  
	वस्तुतः स्वात्मनि मायासम्भवमाह- प्रत्यगिति ॥ १६ ॥   
यस्मादेवं तस्मात् ॥ १७-१८ ॥ स्वातिरेकेण व्यावहारिकदृष्टिरपि   
नास्तीत्याह- व्यावहारिकेति ॥ १९ ॥ अद्वैतमित्युक्तिरपि न तात्त्विकीत्याह-   
अद्वैतमिति, तद्द्वैतसापेक्षा अद्वैतमिति चोक्तिः ॥ २० ॥  
  
आत्मज्ञानिनः ब्रह्मात्मत्वम्  
  
अयमर्थो महान् यस्य स्वयमेव प्रकाशितः ॥ २१ ॥  
  
न स जीवो न च ब्रह्मा न चान्यदपि किञ्चन ।  
न तस्य वर्णा विद्यन्ते नाश्रमाश्च तथैव च ॥ २२ ॥  
  
न तस्य धर्मोऽधर्मश्च न निषेधो विधिर्न च ।  
यदा ब्रह्मात्मकं सर्वं विभाति स्वत एव तु ॥ २३ ॥  
  
तदा दुःखादिभेदोऽयमाभासोऽपि न भासते ।  
जगज्जीवादिरूपेण पश्यन्नपि परात्मवित् ॥ २४ ॥  
  
न तत् पश्यति चिद्रूपं ब्रह्मवस्त्वेव पश्यति ।  
धर्मधर्मित्ववार्ता च भेदे सति हि भिद्यते ॥ २५ ॥  
  
प्। २४५) भेदा[दोऽ]भेदस्तथा भेदाभेदः साक्षात् परात्मनः ।  
नास्ति स्वात्मातिरेकेण स्वयमेवास्ति सर्वदा ॥ २६ ॥  
  
ब्रह्मैव विद्यते साक्षाद्वस्तुतोऽवस्तुतोऽपि च ।  
तथैव ब्रह्मविज्ज्ञानी किं गृह्णाति जहाति किम् ॥ २७ ॥  
  
अधिष्ठानमनौपम्यमवाङ्मनसगोचरम् ।  
यत्तदद्रेश्यमग्राह्यमगोत्रं रूपवर्जितम् ॥ २८ ॥  
  
अचक्षुःश्रोत्रमत्यर्थं तदपाणिपदं तथा ।  
नित्यं विभुं सर्वगतं सुसूक्ष्मं च तदव्ययम् ॥ २९ ॥  
  
ब्रह्मैवेदममृतं तत् पुरस्ताद्  
ब्रह्मानन्दं परमं चैव पश्चात् ।  
ब्रह्मानन्दं परमं दक्षिणे च  
ब्रह्मानन्दं परमं चोत्तरं च ॥ ३० ॥  
  
स्वात्मन्येव स्वयं सर्वं सदा पश्यति निर्भयः ।  
तदा मुक्तो न मुक्तश्च बद्धस्यैव विमुक्तता ॥ ३१ ॥  
  
	एवञ्ज्ञानी शिव एवेत्याह- अयमिति ॥ २१ ॥ ब्रह्मा चतुर्मुखः ॥ २२-  
२५ ॥ भेदाभेदः साक्षात् परात्मनः- सापेक्षभेदाभेदयोः   
सविशेषत्वात्- नास्ति ॥ २६-२८ ॥ तदपाणिपदं तथा- इत्यादि   
मुण्डकोपनिषत्समानप्रकरणमित्यर्थः ॥ २९-३५ ॥  
  
सत्यादि परविद्यासाधनम्  
  
एवंरूपा परा विद्या सत्येन तपसापि च ।  
ब्रह्मचर्यादिभिर्धर्मैर्लभ्या वेदान्तवर्त्मना ॥ ३२ ॥  
  
प्। २४६) स्वशरीरे स्वयञ्ज्योतिःस्वरूपं पारमार्थिकम् ।  
क्षीणदोषाः प्रपश्यन्ति नेतरे माययावृताः ॥ ३३ ॥  
  
स्वज्ञस्य क्वचित् गमनाभावः  
  
एवं स्वरूपविज्ञानं यस्य कस्यास्ति योगिनः ।  
कुत्रचिद्गमनं नास्ति तस्य सम्पूर्णरूपिणः ॥ ३४ ॥  
  
आकाशमेकं सम्पूर्णं कुत्रचिन्न हि गच्छति ।  
तद्वब्रह्मात्मविच्छ्रेष्ठः कुत्रचिन्नैव गच्छति ॥ ३५ ॥  
  
ब्रह्मज्ञानिनः अभक्ष्याभावः  
  
अभक्ष्यस्य निवृत्त्या तु विशुद्धं हृदयं भवेत् ।  
आहारशुद्धौ चित्तस्य विशुद्धिर्भवति स्वतः ॥ ३६ ॥  
  
चित्ते शुद्धे क्रमाज्ज्ञानं त्रुट्यन्ते ग्रन्थयः स्फुटम् ।  
अभक्ष्यं ब्रह्मविज्ञानविहीनस्यैव देहिनः ॥ ३७ ॥  
  
न सम्यग्ज्ञानिनस्तद्वत् स्वरूपं सकलं खलु ।  
अहमन्नं सदान्नाद इति हि ब्रह्मवेदनम् ॥ ३८ ॥  
  
ब्रह्मविद् ग्रसति ज्ञानात् सर्वं ब्रह्मात्मनैव तु ।  
ब्रह्मक्षत्रादिकं सर्वं यस्य स्यादोदनं सदा ॥ ३९ ॥  
  
यस्योपसेचनं मृत्युस्तज्ज्ञानी तादृशः खलु ।  
ब्रह्मस्वरूपविज्ञानाज्जगद्भोज्यं भवेत् खलु ॥ ४० ॥  
  
प्। २४७) जगदात्मतया भाति यदा भोज्यं भवेत् तदा ।  
ब्रह्मस्वात्मतया नित्यं भक्षितं सकलं तदा ॥ ४१ ॥  
  
यदाभानेन रूपेण जगद्भोज्यं भवेत्तु तत् ।  
मानतः स्वात्मना भातं भक्षितं भवति ध्रुवम् ॥ ४२ ॥  
  
स्वस्वरूपं स्वयं भुङ्क्ते नास्ति भोज्यं पृथक् स्वतः ।  
अस्ति चेदस्तितारूपं ब्रह्मैवास्तित्वलक्षणम् ॥ ४३ ॥  
  
	आहारशुद्धिः चित्तशुद्धिद्वारा ज्ञानहेतुः स्वाज्ञानाम् ।   
स्वज्ञानी तु स्वातिरिक्तं सर्वं स्वमात्रतया ग्रसतीत्याह- अभक्ष्यस्येति   
॥ ३६ ॥ ज्ञानं जायते तेन त्रुट्यन्ते ॥ ३७-४५ ॥  
  
ज्ञानिनः स्वसर्वात्मत्वदर्शनम्  
  
अस्तितालक्षणा सत्ता सत्ता ब्रह्म न चापरा ।  
नास्ति सत्तातिरेकेण नास्ति माया च वस्तुतः ॥ ४४ ॥  
  
योगिनामात्मनिष्ठानां माया ह्यात्मनि कल्पिता ।  
साक्षिरूपतया भाति ब्रह्मज्ञानेन बाधिता ॥ ४५ ॥  
  
ब्रह्मविज्ञानसम्पन्नः प्रतीतमखिलं जगत् ।  
पश्यन्नपि सदा नैव पश्यति स्वात्मनः पृथक् ॥ ४६ ॥  
  
इत्युपनिषत् ॥  
  
	सर्वापह्नवसिद्धं ब्रह्म निष्प्रतियोगिकं स्वमात्रमवशिष्यते   
न कदाचित् तदतिरिक्तमस्तीति ब्रह्मविज्ञानसम्पन्नो योगी   
स्वाज्ञदृष्टिप्रतीतम् अखिलं जगत्  
  
प्। २४८) मरुमरीचितुल्यतया कदाचित् पश्यन्नपि सदा तत् स्वात्मनः पृथक्   
नैव पश्यति । ब्र्ह्ममात्रस्य निष्प्रतियोगिकत्वेन ब्रह्मातिरिक्तमस्ति नास्तीति   
नहि विभ्रभावकाशोऽस्तीत्यर्थः ॥ ४६ ॥ इत्युपनिषच्छब्दः   
प्रकृतोपनिषत्समाप्त्यर्थः ॥  
  
श्रीवासुदेवेन्द्रशिष्योपनिषद्ब्रह्मयोगिना ।  
पाशुपतोपनिषदो व्याख्यानं लिखितं लघु ।  
पाशुपतीयविवृतिः द्विशतग्रन्थभूषिता ॥  
  
इति श्रीमदीशाद्यष्टोत्तरशतोपनिषच्छास्त्रविवरणे   
सप्तसप्ततिसङ्ख्यापूरकं पाशुपतब्रह्मोपनिषद्विवरणं    
सम्पूर्णम्  
  
  
मुक्तबोद्ह इन्दोलोगिचल् रेसेअर्च्ह् इन्स्तितुते©२०११ मुक्तबोध इन्दोलोगिचल् रेसेअर्छ् इन्स्तितुते  अल्ल् रिघ्त्स् रेसेर्वेद्।ए-तेxत्स् मय् बे विएwएद् ओन्ल्य् ओन्लिने ओर् दोwन्लोअदेद् ड़ोर् प्रिवते स्तुद्य्।ए-तेxत्स् मय् नोत्, उन्देर् अन्य् चिर्चुम्स्तन्चेस्, बे चोपिएद्, रेपुब्लिस्हेद्,रेप्रोदुचेद्, दिस्त्रिबुतेद् ओर् सोल्द्, एइथेर् इन् ओरिगिनल् ओर् अल्तेरेद् ड़ोर्म्, wइथोउत्थे एxप्रेस्स् पेर्मिस्सिओन् ओड़् मुक्तबोध इन्दोलोगिचल् रेसेअर्छ् इन्स्तितुते इन् wरितिन्ग्।दत-एन्तेरेद् ब्य् थे स्तड़्ड़् ओड़् मुक्तबोध उन्देर् थे दिरेच्तिओन् ओड़् मर्क् स्। ग्। द्य्च्ज़्कोwस्कि।          