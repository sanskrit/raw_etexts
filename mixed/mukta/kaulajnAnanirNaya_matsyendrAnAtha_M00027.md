---
Alternate name:
- matsyendra
- macchagnapāda
Author:
- matsyendrānātha
Catalog number: M00027
Description: The source of this e-text is Calcutta Sanskrit Series 3 - kaulajñānanirṇaya
  and some minor texts of the school of matsyendrānātha -  where it is bundled along
  with akulavīratantra kulAnandatantra>, and jñānakārikā .  The printed volume also
  contains introductory material and summaries in english.
Editor:
- Bagchi, P. C.
Main title: kaulajñānanirṇaya and some minor texts of the school of matsyendrānātha
Publication city:
- Calcutta
Publication country: India
Publication year:
- '1934'
Publisher:
- Metropolitan Printing and Pub. House
Subjects:
- tantric / āgamic literature
- kaula
- kaula early pre   1100 AD
Uniform title: kaulajñānanirṇaya
author_iast: matsyendrānātha
title: कौलज्ञाननिर्णय
title_iast: kaulajñānanirṇaya

---
  
  
  
  
  
कौलज्ञाननिर्णयः  
  
  
प्रथमः पटलः  
  
	मूलाङ्गुष्ठनखाग्रञ्च एते तत्त्वसन्तति (ः) ।  
	अष्टादशविधं देवि ज्ञानञ्च कुलगोचरे ॥ १।१ ॥  
	कथितं सृष्टिसंयोगं यथा तथा न भैरवि ।  
	किमन्यं पृच्छसे नाथ सुगोप्यं प्रकटीकृतम् ॥ ½ ॥  
  
इति ज्ञाननिर्णितियोगिनीकौलम्महच्छ्रीमच्छघ्नपादावतारिते   
चन्द्रद्वीपविनिर्गते प्रथमः पटलः ॥ १।१ ॥  
  
  
  
  
  
द्वितीयः पटलः  
  
  
  
देव्युवाच  
  
	पञ्चाग्नितपसं तप्तं वर्षकोटिरनेकधा ।  
	तपस्तदद्य मे सम्यक् त्वत्प्रसादेन भैरव ॥  
	सृष्टियोगं मया ज्ञातं संहारं कथयस्व मे ॥ २।१ ॥  
  
भैरव उवाच   
  
	साधु त्वां कथयिष्यामि संहारन्तु यथा भवेत् ।  
	कालाग्निरुद्रसञ्ज्ञा तु नखाग्रे नित्यसंस्थितम् ॥ २।२ ॥  
	यदा प्रज्वलते ऊर्द्धं संहारन्तु तदा भवेत् ।  
	वडवामुखमहत्त्वञ्च पाताले सहसंस्थितः ॥ २।३ ॥  
	सप्तपातालमुद्दिष्टं तस्योर्द्धे स्वर्गसंस्थितम् ।  
	एतानि कथिता भद्रे भुवनानि चतुर्दश ॥ २।४ ॥  
	ज्ञातव्या देहमध्ये तु तत्त्वरूपा स्थिता प्रिये ।  
	सर्वज्ञा (यत्न ?) संलीनं लयञ्च शक्तिगोचरे ॥ २।५ ॥  
	शिवमध्ये गता शक्तिः क्रियामध्यस्थितः शिवः ।  
	ज्ञानमध्ये क्रिया लीना क्रिया लीयति इच्छया ॥ २।६ ॥  
	इच्छाशक्तिर्लयं याति यत्र तेजः परः शिवः ।  
	संहारन्तु इमं भेदेन कथितन्तव शोभने ॥ २।७ ॥  
	संहारन्तु पदान्यस्तं क्रुद्धः संहरते जगत् ।  
	सृष्टियोगं पदान्यस्तं सृजत्येवं चराचरम् ॥ २।८ ॥  
	अधस्था संस्थिता भुक्तिः ऊर्द्धं मुक्तिर्वरानने ।  
	पूर्वं यत् सूचितं देवि सृष्टियोगं मया तव ॥ २।९ ॥  
	सृष्टिसंहारन्यायेन कुलाधारमुपवर्णितम् ।  
	किमन्यं पृच्छसे नाथे सुगोप्यं प्रकटीकृतम् ॥ २।१० ॥  
  
इति ज्ञाननिर्णितियोगिनीकौलम्महच्छ्रीमच्छघ्नपादावतारिते   
चन्द्रद्वीपविनिर्गते द्वितीयः पटलः ॥ २।२ ॥  
  
  
  
तृतीयः पटलः  
  
देव्युवाच   
  
	कुललक्षं महेशान आत्मसम्वित्तिपूर्वकम् ।  
	एतन्मे संशयो नाथ प्रसादीभव शङ्करः ॥ ३।१ ॥  
  
भैरव उवाच   
  
	शृणुमेकाग्रचित्ता कुललक्षन्निगद्यते ।  
	यत्र दृष्टिर्मनस्तत्र भूतेन्द्रियमपुद्गलः ॥ ३।२ ॥  
	स्वशक्तिजीवभूतानि दृष्टिर्लक्षैर्लयं गता ।  
	स्थानं ध्यानञ्च वर्णञ्च लक्षञ्चैव चतुष्टयम् ॥ ३।३ ॥  
	पिण्डसञ्ज्ञा भवेत् स्थानं ध्यानन्तत्पदमुच्यते ।  
	वर्णरूपं विनिर्दिष्टं लक्षं वै रूपवर्जितम् ॥ ३।४ ॥  
	पिण्डञ्चोपपदरूपं रूपातीतं वरानने ।  
	स्थाने स्थाने स्थितन्देवि एकैकस्य चतुर्विधम् ॥ ३।५ ॥  
	चतुष्पत्रञ्च अष्टारं द्वादशारं वरानने ।  
	पञ्चारं षोडशारञ्च चतुःषष्टिदलम्प्रिये ॥ ३।६ ॥  
	शतपत्रं सुशोभाढ्यं सहस्रं दलशोभितम् ।  
	कोटिपत्रं सुतेजाढ्यं तस्योर्द्धे अन्यथा शृणु ॥ ३।७ ॥  
	अर्द्धकोटिसमायुक्तं कोटित्रयसमन्वितम् ।  
	कर्णिकाकेशरैर्युक्तं दीप्यमानं (तथैव च) ॥ ३।८ ॥  
	तस्योर्द्धे व्यापकन्तत्र नित्योदितमखण्डितम् ।  
	स्वातन्त्रमब्जमचलं सर्वव्यापी निरञ्जनम् ॥ ३।९ ॥  
	तस्येच्छया भवेत् सृष्टिर्लयन्तत्रैव गच्छति ।  
	तेन लिङ्गन्तु विख्यातं यत्र लीनं चराचरम् ॥ ३।१० ॥  
	अखण्डमण्डलं रूपं निर्विकारं सनिष्कलम् ।  
	अज्ञात्वा बन्धमुद्दिष्टं ज्ञात्वा बन्धैः प्रमुच्यते ॥ ३।११ ॥  
	उन्मनम्मनरहितं ध्यानधारणवर्जितम् ।  
	प्रत्यक्षं सर्वदा नित्यं अतसिपुष्पसन्निभम् ॥ ३।१२ ॥  
	सर्ववर्णमयन्देवं सर्ववर्णैर्विवर्जितम् ।  
	ज्ञानगम्यं सदा देवि पारम्पर्यक्रमागतम् ॥ ३।१३ ॥  
	कथितं देवि सङ्काशं कुललक्षं (तथा) स्थितम् ।  
	न काष्ठं मृण्मयं लिङ्गं न शैलरत्नसम्भवम् ॥ ३।१४ ॥  
	न चित्तं रीतिकादिनी न हेमं लोहसम्भवम् ।  
	स्फटिकं मौलिकं वापि त्रपुं सीसकताम्रजम् ॥ ३।१५ ॥  
	पुष्परागोद्भवादीनि ये चान्ये लोकपूजिताः ।  
	अष्टादश लोकशास्त्राणि क्रुराश्चाध्यात्मिकास्तथा ॥ ३।१६ ॥  
	तैस्तु यत् पूजितं देवि मनसापि न पूजयेत् ।  
	किं कारणं महादेवि पशवो ज्ञानवर्जिताः ॥ ३।१७ ॥  
	अज्ञानास्ते दुराचाराः कुलाज्ञकविवर्जिताः ।  
	न तैस्तु सङ्गभोक्तव्यं न कुर्याद्द्रव्यसङ्ग्रहम् ॥ ३।१८ ॥  
	ब्रह्माद्यास्तु सुराः सर्वे असुराश्च तपोधनाः ।  
	यक्षगान्धर्वसिद्धाश्च तृणगुल्मपिपीलिकाः ॥ ३।१९ ॥  
ग्रहनक्षत्रतारादिजगत्स्थावरजङ्गमा(ः) ।  
	निष्क्रान्ता बिन्दुमध्ये तु लौलीभूतन्तु तत्समम् ॥ ३।२० ॥  
	सृष्टिसंहारकर्तारं तल्लिङ्गं सिद्धपूजितम् ।  
	स्फुरन्तन् निर्मलन्नित्यं अप्रमेयं सदोदितम् ॥ ३।२१ ॥  
	ज्वलन्तं उल्कसदृशं विद्युत्तेजो नभस्तले ।  
	एतल्लिङ्गवरं ज्ञात्वा दृष्ट्वा मोक्षस्य भाजनः ॥ ३।२२ ॥  
	पाषाणवृष्टिसङ्घातैर्महामेघैः सुदारुणैः ।  
	न नश्येदग्निना लिङ्गं न पतेद् वज्रताडितम् ॥ ३।२३ ॥  
	एतन्तु पूजयेद्देवि कौलिकं सिद्धिमिच्छता ।  
	अर्चयेन्मानसैः पुष्पैः सुगन्धैर्धूपदीपितैः ॥ ३।२४ ॥  
	अहिंसा प्रथमं पुष्पं द्वितीयेन्द्रियनि(ग्र)हम् ।  
	तृतीयन्तु दयापुष्पम्भावपुष्पञ्चतुर्थकम् ॥ ३।२५ ॥  
	पञ्चमन्तु क्षमापुष्पं षष्ठं क्रोधविनिर्जितम् ।  
	सप्तमं ध्यानपुष्पन्तु ज्ञानपुष्पन्तु अष्टमम् ॥ ३।२६ ॥  
	एतत् पुष्पविधिं ज्ञात्वा अर्चयेल्लिङ्गमानसम् ।  
	भुक्तिमुक्तिमवाप्नोति देहलिङ्गार्चनेन तु ॥ ३।२७ ॥  
	सिद्धिलिङ्गमिदं देवि देहस्थं प्रत्ययान्वितम् ।  
	मनोलिङ्गं सदा ध्यायेद् यां यां फलसमीकृते ॥ ३।२८ ॥  
	तां लभन्ते न सन्देहो आत्मसम्बित्तिपूर्वकम् ।  
	एतत् ते कौलिकन्देवि देहलिङ्गस्य लक्षणम् ॥ ३।२९ ॥  
	अन्यन्तु वर्जयेद्देवि पाषाणं काष्ठमृन्मयम् ।  
	लौकिकम् मार्गसम्पन्ना सिद्धिमुक्तिविवर्जिता ॥ ३।३० ॥  
	देहस्था वासना यस्य तस्यैवांशो कुलागमे ।  
	बहिस्था वासना यस्य सः पशुरङ्गरञ्जितः ॥ ३।३१ ॥  
	एतन्ते कथितं देवि नाम्ना ज्ञानस्य निर्णितिः ।  
	दातव्यं भक्तिसंयुक्ते न देयं भक्तिवर्जिते ॥ ३।३२ ॥  
  
इति ज्ञाननिर्णितियोगिनीकौलम्महच्छ्रीमच्छघ्नपादावतारिते   
चन्द्रद्वीपविनिर्गते तृतीयः पटलः ॥ ३।३ ॥  
  
  
  
चतुर्थः पटलः  
  
  
देव्युवाच   
  
	अद्य मे सफलञ्जन्म तपस्तप्तं सुरेश्वर ।  
	अद्य मे निर्मलन्देहं त्वत्प्रसादेन भैरव ॥ ४।१ ॥  
	स्वगृहे स्वदेशे वा पाशस्तोभं यदा भवेत् ।  
	निग्रहानुग्रहञ्चैव क्रामणं हरणं तथा ॥ ४।२ ॥  
	प्रतिमाजल्पनञ्चैव घटपाषाणस्फोटनम् ।  
	कथं मे सर्वसङ्क्षेपात्त्वमेव शरणङ्गता ॥ ४।३ ॥  
  
भैरव उवाच   
  
	साधु साधु महादेवि कथयामि महातपे ।  
	कुलपिण्डं समालिख्य नाडी नाडीमुखैः सह ॥ ४।४ ॥  
	विद्यामन्त्रमयं पिण्डं भुक्तिमुक्तिप्रदं शुभम् ।  
	नाडी नाडीमुखैर्वापि अधोर्द्धं रेफदीपितम् ॥ ४।५ ॥  
	वायुविष्णु(ः) सबिन्दुश्च तप्तचामीकरप्रभम् ।  
	जन्ममण्डलसंलीनं ध्वान्ततेज(ः)समप्रभम् ॥ ४।६ ॥  
	साधकः साध्यदेहे तु पशुदेहे तु हृद्गतम् ।  
	करस्तोभादिकं भद्रे करोत्येवं चराचरैः ॥ ४।७ ॥  
	बिन्दुनाद(स्त) तथा शक्तिर्दीप्तध्यानमथापि वा ।  
	जन्ममन्डलसंलीनं ध्वान्ततेज(ः)समप्रभम् ॥ ४।८ ॥  
	साध्यदेहगतञ्चिन्त्य निमेषार्द्धं स्तुभ्यते पशुः ।  
	ध्यात्वा विद्युल्लताकारं शक्तिर्वै व्योमपञ्चके ॥ ४।९ ॥  
	स्तुभ्यते च जगत्सर्वं घटिकार्द्धे वरानने ।  
	शक्तिविज्ञानवेधेन मनाख्येन महान्मने ॥ ४।१० ॥  
	बद्ध्वा चैतत् पाशेन पर्वतानपि लालयेत् ।  
	परदेहे पराशक्तिर्नादेनाक्रम्य वेधयेत् ॥ ४।११ ॥  
	चलने बाल्यने चैव बध्वा मुद्राबन्धने ।  
	अतीतानागतञ्चैव पृष्टासौ कथयिष्यति ॥ ४।१२ ॥  
	अकारादिहकारान्तं कुलपिण्डस्य भैरवि ।  
	शङ्खाभिषेकविज्ञानं दन्तकाष्ठादिकम्प्रिये ॥ ४।१३ ॥  
	पुष्पाञ्जलिकरस्तोभमेकैकं वर्णदीपितम् ।  
	मारणोच्चाटनञ्चैव स्तम्भमोहादिकं प्रिये ॥ ४।१४ ॥  
	शान्तिकम्पौष्टिकं वापि आकृष्टिञ्च वशन्तथा ।  
	पञ्चाशवर्णसंयोगं ज्ञात्वा सर्वं कुरु प्रिये ॥ ४।१५ ॥  
  
	हूं मारणं यूं यः उच्चाटनं रूं र ज्वरकरणं बुं व   
अध्यायनं लूं ल स्तम्भनं शूं श शान्तिकं षूं ष कीलनं क्षें   
क्ष ॥॥॥ क्षुं क्ष पशुग्रहणं क्लीं क्ष्णीं वशीकरणं क्लें क्ष्ण्ॐ   
क्षोभणं मोहनञ्च स्ॐ स सद्यप्रत्ययः सिद्धिः हो हः विषनाशनं ह्रो   
ह्रः रक्ताकृष्टियोगिनीनाञ्च जूं सः मृत्युञ्जयः ॥॥। प्रतिमादिषु जल्पनं   
स्फोटनञ्च । स्र्ॐ शः पाशस्तोभादिकं कामरूपिन्धं भ्रू त्र   
डाकिनीसिद्धिः झुर राक्षसीसिद्धिः । लूं ल लाकिनी सिद्धिः, लुं क   
कुसुमालिनीसिद्धिः यूं य योगिनीसिद्धिः ह्रीं ह आकर्षणः ॥  
  
	एकैकेन तु बीजेन वर्णराशिर्विभेदयेत् ।  
	कुरुते विभिदं कर्म यद्देवि मनसेप्सितम् ॥ ४।१६ ॥  
	दीक्षान्तेष्टिककर्मेषु विपरीतं मातृकं (चरे)त् ।  
	योजयेत्तां कुलाधा(रं)तु सर्वं ज्ञात्वा दृढलक्षवित् ॥ ४।१७ ॥  
	तेजोरूढम्परं लिङ्गं तं लीनं स्थापयेत् पशुः ।  
	स्वातन्त्रो मुक्तिमायाति सर्वहृद्भवने तु सः ॥ ४।१८ ॥  
	सर्वज्ञगुणसम्पूर्ण इत्येवं भैरवोऽब्रवीत् ।  
	यत् त्वयापृच्छितम्भद्रे सुगोप्य सिद्धिकारणम् ॥ ४।१९ ॥  
	गोपितव्यम्प्रयत्नेन दुष्टानाम्भक्तिवर्जितम् ।  
	न देयं भक्तिहीनस्य कौलिकीं सिद्धिमिच्छताम् ॥ ४।२० ॥  
  
इति ज्ञाननिर्णितियोगिनीकौलम्महच्छ्रीमच्छघ्नपादावतारिते   
चन्द्रद्वीपविनिर्गते चतुर्थः पटलः ॥ ४।४ ॥  
  
  
  
  
पञ्चमः पटलः  
  
देव्युवाच   
  
	मृत्युञ्जयम्महादेव कथयस्व प्रसादतः ।  
	अज्ञानतमसाच्छन्ना यथा भ्रान्तिर्विनश्यति ॥  
	कथयस्व महादेव भ्रान्तिनिर्नाशनं परम् ॥ ५।१ ॥  
  
भैरव उवाच   
  
	येनैव ज्ञानमात्रेण ध्यानाभ्यासेन नित्यशः ।  
	सर्वद्वन्द्वविनिर्मुक्त स गताभ्यासतत्परः ॥ ५।२ ॥  
	साधयेत् सकलार्थानां मनसा यत् समीहितम् ।  
	उत्तिष्ठ खड्गपातालं रोचनाञ्जनपादुकम् ॥ ५।३ ॥  
	गुटिकाकाशगमनं रसञ्चैव रसायनम् ।  
	अन्तर्द्धानम्भवेद्देवि तथान्यञ्च रसायनम् ॥ ५।४ ॥  
	साधयेन्नात्र सन्देहो ध्यानयुक्तपदा भवेत् ।  
	शृणु त्वं एकचित्तन्तु कथ्यमानं मया प्रिये ॥ ५।५ ॥  
	सितञ्च शीतलन्दिव्यं सुगन्धं भूरितेजसम् ।  
	चन्द्राह्लादकरं दिव्यं आगच्छन्तं खमध्यतः ॥ ५।६ ॥  
	स्रवन्तं बहुरन्ध्रेण अचिरान्मृत्युजिद्भवेत् ।  
	न जरामरणन्तस्य व्याधिरोगो न विद्यते ॥ ५।७ ॥  
	लीलया सिद्धिभाग्योऽसौ भवत्येवं वरानने ।  
	क्षीरोदार्णवमध्यस्थं श्वेतं कमलविस्तरम् ॥ ५।८ ॥  
	सहस्रकोटिपत्रं वा तन्मध्ये आत्मानं बुधः ।  
	तस्मिंश्चैव निविष्टं तु सिताभरणभूषितम् ॥ ५।९ ॥  
	तादृशेनैव पद्मेन उपरिष्टाद्यटितम्प्रिये ।  
	क्षीरोदवि(शे)षैः सर्वैस्सिञ्च्यमानमनुस्मरेत् ॥ ५।१० ॥  
	मुच्यन्ते सर्वरोगैस्तु जरामरणबन्धनैः ।  
	क्रीडते विविधैर्भोगैरिच्छारूपञ्च जायते ॥ ५।११ ॥  
	अथान्यं सम्प्रवक्ष्यामि मृत्युञ्जयं विशेषतः ।  
	ध्यात्वा चन्द्रासनस्थञ्च ऊर्द्धश्चन्द्रेण घट्टितम् ॥ ५।१२ ॥  
	सीकरैः शीतलैर्दिव्यैः सिञ्च्यमानमनुस्मरेत् ।  
	जरामरणनिर्मुक्तं सर्वव्याधिविवर्जितम् ॥ ५।१३ ॥  
	संवत्सरप्रयोगेण सामान्यं योगिनीकुलैः ।  
	अन्यञ्च अद्भुतन्देवि शृणु त्वं कुलभाविनि ॥ ५।१४ ॥  
	सम्पूर्णोपूर्णमापूर्णशशाङ्कपरिमण्डलम् ।  
	ध्यायमानमिदन्देवि जराव्याधिर्विनश्यति ॥ ५।१५ ॥  
	अथान्यं शृणु कल्याणि यथातथ्येन भाविनि ।  
	ध्यायेच्चन्द्रमिदं देवि नाभिमूर्ध्नि च हृद्गतम् ॥ ५।१६ ॥  
	अभ्यसेत् समचित्तस्तु अब्दमेकं निरन्तरम् ।  
	ततः स्वातन्त्रमायाति जरामरणवर्जितम् ॥ ५।१७ ॥  
	पुनरन्यं प्रवक्ष्यामि शृणु त्वं वीरवन्दिते ।  
	सहस्रदलशोभाढ्यं गोक्षीरधवलोपमम् ॥ ५।१८ ॥  
	देव्या चक्रगतञ्चक्रं तादृशं खेचरैः स्थितम् ।  
	अधश्चक्रसमारूढं ऊर्द्धचक्रेण प्लावितम् ॥ ५।१९ ॥  
	सततमभ्यसेद् योगी सिञ्च्यमानश्च वि(शे)षैः ।  
	वलीपलितनिर्मुक्तः सर्वव्याधिविवर्जितम् ॥ ५।२० ॥  
	क्रीडते सः समुद्रान्तं स्वातन्त्रः सिध्यते प्रिये ।  
	अन्यदप्यद्भूतं देवि शृणुतैकाग्रमानसम् ॥ ५।२१ ॥  
	षोडशारम्नहापद्मं हिमकुन्देन्दुसम्प्रभम् ।  
	स्थाने स्थाने तु तं ध्यात्वा शिवाद्यावीचिगोचरम् ॥ ५।२२ ॥  
	बिन्दुधारानिपातैश्च विप्लवैः पूरितन्तनुः ।  
	निष्क्रान्तं रोमकूप	इश्च गोक्षीरहिमसन्निभम् ॥ ५।२३ ॥  
	न जरामरणन्तस्य व्याधिरोगन्न विद्यते ।  
	स्वातन्त्रः शिवतुल्यस्तु स्वच्छन्दगतिचेष्टितः ॥ ५।२४ ॥  
	पूज्यते सुरवृन्दैस्तु दिव्यकन्यारनेकधा ।  
	गुह्यनाभिहृदि कण्ठे वक्त्रे मूर्ध्नि शिखान्तरे ॥ ५।२५ ॥  
	मुण्डसन्धिगता देवि पृष्ठमध्ये त्रिदण्डकम् ।  
	एकादशविधा देवि चक्राणि च सहस्रिका ॥ ५।२६ ॥  
	पञ्चारं अष्टपत्रञ्च दश द्वादश पत्रकम् ।  
	षोडशं शतपत्रञ्च कोटिपत्रं यथैव च ॥ ५।२७ ॥  
	एभिः स्थाने समभ्यस्तं ददते विविधं फलम् ।  
	रक्तं वश्यं सदा देवि महाभोगप्रदायकम् ॥ ५।२८ ॥  
	पीतं स्तम्भकरन्नाथे धूम्रमुच्चाटनं सदा ।  
	शुक्लमाप्यायने प्रोक्तं विशेषं शान्तिकारकम् ॥ ५।२९ ॥  
	गोक्षीरधाराधवलं कथितं मृत्युञ्जये हितम् ।  
	तप्तचामीकरप्रभं पुरक्षोभादिकारणम् ॥ ५।३० ॥  
	बिन्दुनादतथाशक्तिरेवं ध्यात्वा पृथक् पृथक् ।  
	धर्मार्थौ काममोक्षौ च अणिमादिगुणाष्टकम् ॥ ५।३१ ॥  
	अतीतानागतन्देवि रूपस्य परिवर्तनम् ।  
	भवत्येवं न सन्देहो अभ्यासात् तद्गतस्य तु ॥ ५।३२ ॥  
	गुरुभक्तिर्योगिनीनां कुलकौलागमेषु च ।  
	अमरत्वं भवेद्देवि जयेन्मृत्युं न संशयः ॥ ५।३३ ॥  
	कथितं मृत्युञ्जयन्देवि सर्वज्ञानस्य निर्णयम् ।  
	गोपितव्यं प्रयत्नेन मर्त्यलोके नराधमे ॥ ५।३४ ॥  
	दुर्लभं सिद्धिसन्दोहं गोपितव्यं प्रयत्नतः ।  
	दातव्यं पूर्वसिद्धस्य अब्दमेकपरीक्षितम् ॥ ५।३५ ॥  
  
इति ज्ञाननिर्णितियोगिनीकौलम्महच्छ्रीमच्छघ्नपादावतारिते   
चन्द्रद्वीपविनिर्गते पञ्चमः पटलः ॥ ५।५ ॥  
  
  
  
षष्ठः पटलः  
  
देव्युवाच   
  
	अद्य मे सफलं जन्म मम देहे कुलेश्वर ।  
	त्वत्प्रसादेन कौलेश ज्ञातोऽहं कौलनिर्णयः ॥ ६।१ ॥  
	अन्यानि ज्ञातुमिच्छामि वद मे जीवलक्षणम् ।  
	कोऽसौ जीवः समुद्दिष्टः किं वा जीवस्वरूपकम् ॥ ६।२ ॥  
	किं वर्णं किम्प्रमाणञ्च कस्मिन् स्थाने व्यवस्थितम् ।  
	कस्मिंश्चैव लयं याति तत्सर्वं कथयस्व मे ॥ ६।३ ॥  
  
भैरव उवाच   
  
	शृणु त्वं वीरचामुण्डे वरं जीवस्य निर्णयम् ।  
	स(ः)परं निष्कलं नित्यं निरामयनिरञ्जनम् ॥ ६।४ ॥  
	परमाणुमुच्यते नाथो स शिवो व्यापकः परः ।  
	स(ः) जीवः परतरो यस्तु स(ः) हंसः शक्तिपुद्गल(ः) ॥ ६।५ ॥  
	स(ः) मनो मत्परं प्राणः स(ः) बुद्धिश्चित्तमेव च ।  
	समीरपूरको वायुः सर्वजीवेषु संस्थितम्(ः) ॥ ६।६ ॥  
	देहस्थस्तिष्ठते यावत्तावज्जीवोऽपि गीयते ।  
	स देहत्यक्तमात्रेण परं शिवो निगद्यते ॥ ६।७ ॥  
	नाभिस्थं हृदि कण्ठे च वक्त्रनासापुटन्तथा ।  
	कर्णस्थं श्रूयते देवि पारम्पर्यक्रमागतम् ॥ ६।८ ॥  
	कौलिकन्तु इदं देवि कर्णात् कर्णसमागतम् ।  
	अनेन ज्ञानमात्रेण श्रुतेन च वरानने ॥ ६।९ ॥  
	मुच्यते सर्वपापेभ्यो भवद्भिः समुपार्जितम् ।  
	षण्मासादभ्यसेद्यस्तु काषायं बन्धवर्जितम् ॥ ६।१० ॥  
	अस्यापि शोकसन्तापजराव्याधिर्विनश्यति ।  
	सर्वव्याधिविनिर्मुक्तो योगिभिः सहमेलकम् ॥ ६।११ ॥  
	अणिमादिगुणैश्वर्यं सिद्धिश्च मानसी भवेत् ।  
	एतत्ते जीवमभ्यासं कथितं ते च भैरवि ॥ ६।१२ ॥  
	कुलागमसुभक्ताय गुरुदेव्या प्रपूजके ।  
	सर्वभावोपपन्नस्य दातव्यं कृतनिश्चये ॥ ६।१३ ॥  
	मायाविने शठे क्रूरे प्रपञ्चैर्लिङ्गिने तथा ।  
	न देयं कौलिकं सारं योगिनीनान्तु सम्भवम् ॥ ६।१४ ॥  
  
देव्युवाच   
  
	सफलं अद्य मे नाथ तपो मह्यं सुरेश्वर ।  
	अद्य मे निर्मलं देहमज्ञानपटलाहतम् ॥ ६।१५ ॥  
	प्रकाशितं महाज्ञानं यत्सुरैरपि दुर्लभम् ।  
	साम्प्रतं श्रोतुमिच्छामि कालस्य वञ्चनं शुभम् ॥ ६।१६ ॥  
  
भैरव उवाच   
  
	अत्यन्तगहनं नाथे पृच्छितोऽहं त्वयाधुना ।  
	कथयामि न सन्देहो यथा मृत्युर्विनश्यति ॥ ६।१७ ॥  
	प्रसार्य दन्तुरायान्तु यावद् ब्रह्मविलङ्गतः ।  
	अमृताग्रं रसाग्रेण दह्यमानसुधीरपि ॥ ६।१८ ॥  
	मासेन जितयेन्मृत्युं सत्यं सत्यं महातपे ।  
	रसनातालुमूले तु कृत्वा वायुं पिबेच्छनैः ॥ ६।१९ ॥  
	षण्मासादभ्यसेद्देवि महारोगैः प्रमुच्यते ।  
	अब्दमेकं यदाभ्यस्तञ्जरामृत्युर्विनश्यति ॥ ६।२० ॥  
	अतीतानागतञ्चैव दूरादिश्रवणन्तथा ।  
	विषं न क्रमते देहे दंशितोऽपि महोरगैः ॥ ६।२१ ॥  
	स्थावरं जङ्गमं वापि कृत्रिमं गरलं तथा ।  
	छेद्यमानो न छिद्येत तद्गतो तन्मनो यथा ॥ ६।२२ ॥  
	द्वौ राजद(?)मध्यस्थं बिन्दुरूपं व्यवस्थितम् ।  
	अमृतं तं विजानीयाद्बलीपलितनाशनम् ॥ ६।२३ ॥  
	शीतलं स्पर्शसंस्थाने रसनां कृत्वा तु बुद्धिमान् ।  
	बलीपलितनिर्मुक्तः सर्वव्याधिविवर्जितः ॥ ६।२४ ॥  
	न तस्य भवते मृत्युर्योगयानपरः सदा ।  
	रसना तालुमूले तु व्याधिनाशाय योजयेत् ॥ ६।२५ ॥  
	तिष्ठञ्जाग्रन् स्वपङ्गच्छन् भुञ्जन् मैथुने रतः ।  
	रसनं कुञ्चयेन्नित्यं स्ववक्त्रेण तु संयुतम् ॥ ६।२६ ॥  
	न मृत्युर्भवते तस्य अब्दात् स्वच्छन्दगो भवेत् ।  
	हृदिस्थञ्च मनः कृत्वा यावदुन्मनतां गतः ॥ ६।२७ ॥  
	आगतं नाशयेन्मृत्युं घटिकार्द्धे वरानने ।  
	कालस्य वञ्चनं देवि सुगोप्यं प्रकटीकृतम् ॥ ६।२८ ॥  
  
  
इति ज्ञाननिर्णितियोगिनीकौलम्महच्छ्रीमच्छघ्नपादावतारिते   
चन्द्रद्वीपविनिर्गते षष्ठः पटलः ॥ ६।६ ॥  
  
  
  
सप्तमः पटलः  
  
देव्युवाच   
  
	पलितस्तम्भविज्ञानं जरामरणनाशनम् ।  
	त्रितत्त्वं कथ मे नाथ त्वमेव शरणं गता ॥ ७।१ ॥  
  
भैरव उवाच   
  
	पलितस्तम्भविज्ञानं शृणु त्वं वीरमातरे ।  
	देव्याश्चक्रगतं चिन्त्य(?) प्रतिपदायां शशिर्यथा ॥ ७।२ ॥  
	शीतलं चन्द्रसङ्काशं वर्तिस्तु घृतबोधिता ।  
	तत्र चैव शिखा लीना अस्थिचक्रे वरानने ॥ ७।३ ॥  
	भावयेत् केशस्कन्धस्थं लग्नं वै अञ्जनन्तथा ।  
	साद्रवं कृष्णरूपं च बलीपलितनाशनम् ॥ ७।४ ॥  
	द्वितीयं साम्प्रतं देवि शृणुष्वैकाग्रमानसा ।  
	आधारस्कन्धसंस्थाने योगं युञ्जीत शीतलम् ॥ ७।५ ॥  
	लीनं वै ब्रह्मरन्ध्रे तु कृष्णाञ्जनद्रवात्मकम् ।  
	आदित्यं शत्रुवत् पश्येत् सोमं वै मित्रवद् यथा ॥ ७।६ ॥  
	कृष्णाम्बरधरो नित्यं कृष्णध्यानात्मरञ्जितम् ।  
	भूगृहे निर्जने स्थाने दंशमशकवर्जिते ॥ ७।७ ॥  
	न (स्थाने) जनसङ्कीर्णे सर्पव्याघ्रविवर्जिते ।  
	एकान्ते निर्जने दिव्ये पुष्पप्रकरणशोभिते ॥ ७।८ ॥  
	सुगन्धधूपितं कृत्वा शाल्योदनजितेन्द्रियः ।  
	षण्मासाज् ज्ञायते सिद्धिर्योगिनीपदतत्समः ॥ ७।९ ॥  
	कामदेवसमौपम्ये सुरकन्याप्रपूजितम् ।  
	ब्रह्मग्रन्थिस्थिताद्येतां त्रीणि एव वरानने ॥ ७।१० ॥  
	लीनां वै ब्रह्मखण्डे तु भिन्ननीलाञ्जनप्रभम् ।  
	द्रवेण रञ्जयेत् सर्वं रोमकूपादिकं प्रिये ॥ ७।११ ॥  
	ध्यानेन रञ्जितात्मा तु वृद्धोऽप्युन्नतयौवनः ।  
	भवत्येवन्न सन्देहः षण्मासाभ्यन्तरेण तु ॥ ७।१२ ॥  
	पिङ्गग्रन्थिगतञ्चक्रं षोडशारं सुतेजसम् ।  
	साद्रवं कृष्णवर्णञ्च षोडशस्वरभूषितम् ॥ ७।१३ ॥  
	खद्योतितगतादूर्द्धं ब्रह्मरन्ध्रं लयं गताः ।  
	षण्मासासेवनाभ्यस्ताद् वृद्धोऽपि तरुणायते ॥ ७।१४ ॥  
	भवते नात्र सन्देहः कामदेवद्वितीयकः ।  
	योगिनीस्थानमाश्रित्य असितं कृष्णवर्णकम् ॥ ७।१५ ॥  
	अष्टपत्रद्रवञ्चैव शीतलं चन्द्रसन्निभम् ।  
	केशस्कन्धकपालस्थं रञ्जयेत् तस्य तेजसा ॥ ७।१६ ॥  
	अब्दार्द्धं वत्सरं वापि वृद्धोऽपि षोडशाकृतिः ।  
	जरामरणनिर्मुक्तो व्याधिरोगविवर्जितः ॥ ७।१७ ॥  
	योगिनीगणसामान्यासृष्टिसंहारकारकः ।  
	कण्ठकूपस्थितोद्योतं ब्रह्मरन्ध्रलयं गता ॥ ७।१८ ॥  
	साद्रवमञ्जनञ्चैव रोमकूपादिनिर्गतम् ।  
	अनङ्गस्यैव सौभाग्यं निगूढं सन्धिबन्धनम् ॥ ७।१९ ॥  
	रोमाणि सततन्तस्य घनास्थिषु च जायते ।  
	प्रथमे जनवाच्छल्यं द्वितीये रुजनाशनम् ॥ ७।२० ॥  
	तृतीये च कवित्वं हि सालङ्कारमनोहरम् ।  
	चतुर्थे वाचकामित्वं दूराश्रवणं पञ्चमे ॥ ७।२१ ॥  
	भूमित्यागन्तवेधं(?) षष्ठमन्यत् प्रकीर्तितम् ।  
	योगिनीमेलकत्वञ्च सप्तमे जायते ध्रुवम् ॥ ७।२२ ॥  
	जरापहरणन्देवि अष्टमे भवते प्रिये ।  
	नवमे चण्डवेगत्वं दशमेऽनेकरूपधृक् ॥ ७।२३ ॥  
	एकादशगुणं शान्तं त्रिविधा चैव वर्जितम् ।  
	एकादशगुणोपेतं पूज्यतेऽसौ यथा शिवम् ॥ ७।२४ ॥  
	इच्छयारोहणं कुर्याद्वर्णनं नृत्यमेव च ।  
	यतस्तत्रैव गन्तव्यं यत्र वा रोचते मनः ॥ ७।२५ ॥  
	मनोरोधं न कर्तव्यं यदा ज्ञातं हि कौलिकम् ।  
	प्रपञ्चरहितं शास्त्रं प्रपञ्चरहितो गुरुः ॥ ७।२६ ॥  
	प्रपञ्चरहितो मन्त्रः प्रपञ्चरहितः शिवः ।  
	एतत् कौलागमं नाथ अप्रपञ्चैः पशुः प्रिये ॥ ७।२७ ॥  
	दम्भितमात्मनस्तैस्तु पुनर्दम्भयते परम् ।  
	केचिदज्ञानतो नष्टाः केचिन्नष्टाः प्रमादतः ॥ ७।२८ ॥  
	केचि(ज्) ज्ञानावलयेन केचिन्नष्टैर्विनाशिताः ।  
	कम्पस्तोभे तथा रोषा मुद्रामुत्पतनन्तथा ॥ ७।२९ ॥  
	भवते नात्र सन्देहः सप्तरात्रेण कौलवे ।  
	यां यां स्पृशति हस्तेन यां यां पश्यति चक्षुषा ॥ ७।३० ॥  
	शुद्धं भवति तत् सर्वं परबिन्दुकिरणाहतम् ।  
	पलितस्तम्भविज्ञानं कथितं योगिनीप्रिये ॥ ७।३१ ॥  
	देव्या(ः) चक्रादि देवेशि ब्रह्मरन्ध्रावशा(नु)गम् ।  
	युक्तं कामकलादेवि पलितस्तम्भनं परम् ।  
	एतन्ते कथितं गुह्यं उन्मनज्ञाननिर्णितिः ॥ ७।३२ ॥  
  
इति ज्ञाननिर्णितियोगिनीकौलम्महच्छ्रीमच्छघ्नपदावतारिते   
चन्द्रद्वीपविनिर्गते सप्तमः पटमः ॥ ७।७ ॥  
  
  
  
  
अष्टमः पटलः  
  
देव्युवाच   
  
	अत्यन्तगहनं नाथ सुगोप्यं गुह्यमुत्तमम् ।  
	अकुले तु कुलं देवं कथं जातं हि भैरव ॥ ८।१ ॥  
	क्षेत्रजा पीठजा वापि योगजा मन्त्रजा तथा ।  
	सहजा कुलजा वापि अष्टाष्टकमतन्तथा ॥ ८।२ ॥  
	पूजाक्रमविधानन्तु कुलसिद्धं वद प्रभो ।  
	गुरुपूजाविधानन्तु सर्वं सङ्क्षेपतो वद ॥ ८।३ ॥  
  
भैरव उवाच   
  
	शृणुष्वैकाग्रचित्तन्तु योगिनीवीरमातरे ।  
	एकान्ते विजने स्थाने पुष्पदामोपशोभिते ॥ ८।४ ॥  
	सुधूपधूपितं कृत्वा मत्स्यमांसरा ॥। वम् ।  
	भक्ष्यभोज्यसमायुक्तो मदिरानन्दसंयुतम् ॥ ८।५ ॥  
	शक्तियुक्तो महात्मानः सहजा कुलजापि वा ।  
	अन्त्यजा वा महादेवि पृथग्भेदं वदाम्यहम् ॥ ८।६ ॥  
	विवाहं तु कृतं यस्य सहजा स तु उच्यते ।  
	कुलजा वेश्यमित्याहुरन्त्यजावर्ण अन्त्यजा ॥ ८।७ ॥  
	बहिस्था कथिता देवि आध्यात्म्यां शृणु साम्प्रतम् ।  
	गम्यागम्यप्रयोगेण मदनानन्दलक्षणम् ॥ ८।८ ॥  
	कुरुते देहमध्ये तु सा शक्तिः सहजा प्रिये ।  
	कुलजा किं न विज्ञाता वर्णराशिकुलात्मिकाम् ॥ ८।९ ॥  
	देहस्था त्रिविधा प्रोक्ता बहिस्था त्रिविधा प्रिये ।  
	अन्त्यजा सम्प्रवक्ष्यामि शृणु देवि यथास्थितम् ॥ ८।१० ॥  
	शुद्धस्फटिकसङ्काशा मुक्तामाला खगेश्वरी ।  
	ऊर्द्धतीर्यक्संशुद्धा महाशक्ति सुतेजसा ॥ ८।११ ॥  
	एषा शक्तिर्महात्मान अन्त्यजा व्योममालिनी ।  
	ताम्बुलपूरितं वक्त्रं विलिप्तं मुक्तमेन च ॥ ८।१२ ॥  
	श्रीखण्डं मृगमदञ्च हृष्टसन्तुष्टचेतसा ।  
	योगिनीवीरसंयुक्तं युग्मपात्रं पृथक् पृथक् ॥ ८।१३ ॥  
	पूजयेत् तां चतुःषष्टिं पञ्चाशाष्टकमेवच ।  
	रक्ताम्बरधराः सर्वे केयूरकटकोज्ज्वलाः ॥ ८।१४ ॥  
	योगिनीवीरचक्रन्तु यथाशक्त्या (प्र)पूजयेत् ।  
	इत्थम्भूतं कुलाचार्यः कुलपुत्रैरधिष्ठितम् ॥ ८।१५ ॥  
	पूजितव्या महादेव्या क्षेत्रजा तु व्यवस्थिताः ।  
	करवीरं महाकालं देविकोट्यं वरानने ॥ ८।१६ ॥  
	वाराणस्यां प्रयागन्तु चरित्रैकाम्रकन्तथा ।  
	अट्टहासं जयन्ती च एभिः क्षेत्रैश्च क्षेत्रजाः ।  
	तेषां मध्ये प्रधानन्तु ये जाताः क्षेत्रजा प्रिये ॥ ८।१७ ॥  
	ह्रीं श्रीं ह्री श्रीं कोङ्कणा-इपाद,  
		ह्रीं श्री ह्री श्रीं कलम्बा-इपाद ।  
	ह्रीं श्रीं ह्री श्रीं नागा-इ पाद,  
		ह्रीं श्रीं ह्री श्रीं हरसिद्धा-इ पाद ।  
	ह्रीं श्री ह्रीं श्रीं कम्व-इपाद,  
		ह्री श्री ह्री श्री मङ्गल इपाद ।  
	ह्रीं श्री ह्री श्री सिद्धा-इपाद,  
		ह्रीं श्रीं ह्री श्री वछा-इपाद ।  
	ह्रीं श्री ह्रीं श्री शिवा-इपाद ।  
		ह्री श्री ह्री श्री श्री-इच्छा-इपाद ।	  
	ह्रीं श्री ह्री श्रीं आ-ईपाद ।  
		ह्रीं श्री ह्रीं श्री वीरा-इपाद ।  
	ह्रीं श्री ह्रीं श्री त्रिभुवनापाद ।  
		ह्रीं श्री ह्रीं श्री वराहरूपा-इपाद ।  
	ह्रीं श्री ह्रीं श्री कृतयुगा चैव ।  
		तथा त्रेताद्वापरकलिमेव च ।  
  
	चतुर्युगेषु देवेशि क्षेत्रजा सिद्धिपूजिता ॥ ८।१८ ॥  
	ह्री श्रीं पादान्तु आदौ तु तथा नाममुदीरयेत् ।  
	क्षेत्रजा कथिता देवि पीठजा(ः) कथयामि ते ॥ ८।१९ ॥  
	प्रथ	मं पीठमुत्पन्नं कामाख्यानाम सुव्रते ।  
	उपपीठस्थिता सप्त देवीनां सिद्ध-आलयम् ॥ ८।२० ॥  
	पुनः पीठं द्वितीयन्तु सञ्ज्ञा पूर्णगिरि प्रिये ।  
	ओडियान महापीठमुपपीठसमन्वितम् ॥ ८।२१ ॥  
	अर्वुदमर्द्धं पीठन्तु उपपीठसमन्वित(म्) ।  
	पीठोपपीठसन्दोहं क्षेत्रोपक्षेत्रमेव च ।  
	पीठाद्यादेवतानां च शृणु पूजाविधिं प्रिये ॥ ८।२२ ॥  
  
	ह्री। श्री। ह्री। श्री। महालक्ष्मा-इ पाद ।  
	ह्री। श्री। ह्री। श्री। कुसुमानङ्गा-इ पाद ।  
	ह्री। श्री। ह्री। श्री। शुक्ला-इ - पाद ।  
	ह्री। श्री। ह्री। श्री। प्रलम्बा-इ-पाद ।  
	ह्री। श्री। ह्री। श्री। पुलिन्दा-इ-पाद ।  
	ह्री। श्री। ह्री। श्री। शवरा-इ-पाद ।  
	ह्री। श्री। ह्री। श्री। कृष्णा-इ-पाद ।  
	ह्री। श्री। ह्री। श्री। लच्छा-इ-पाद ।  
	ह्री। श्री। ह्री। श्री। नन्दा-इ-पाद ।  
	ह्री। श्री। ह्री। श्री। भद्रा-इ-पाद ।  
	ह्री। श्री। ह्री। श्री। कलम्बा-इ-पाद ।  
	ह्री। श्री। ह्री। श्री। चम्पा-इ-पाद ।  
	ह्री। श्री। ह्री। श्री। धवला-इ-पाद ।  
	ह्री। श्री। ह्री। श्री। हिडिम्बा-इ-पाद ।  
	ह्री। श्री। ह्री। श्री। महामाया-इ-पाद ।  
  
	पीठोपपीठसन्दोहे ये जाता वरयोगिनी ।  
	एतैस्तु पूजिता भद्रे सर्वे सिध्यन्ति मातराः ॥ ८।२३ ॥  
	योगाभ्यासेन ये सिद्धा मन्त्राणामाराधनेन तु ।  
	योगेन योगजा माता मन्त्रेण मन्त्रजा प्रिये ॥ ८।२४ ॥  
	सहजा मातरा देव्या रूरूयुद्धैर्महाबलाः ।  
	भक्षितं तु चरुं दिव्यं सप्तजन्मान्तिकं पशुम् ॥ ८।२५ ॥  
	तेषां गर्भे प्रसूतानां निर्यासप्राशितेन च ।  
	गर्भे जातेन देवेशि गर्भं जानन्ति आत्मनः ॥ ८।२६ ॥  
	ब्राह्मी माहेश्वरी चैव कौमारी वैष्णवी तथा ।  
	वाराही वज्रहस्ता च तथा योगेश्वरीति च ॥ ८।२७ ॥  
	अघोरेशी च विख्याता मातर्या व्यापकाः स्मृता (ः) ।  
	तथान्या द्वारपालिन्या तैस्तु संव्यापितञ्जगत् ॥ ८।२८ ॥  
	पञ्चजातक्रमे चान्या नगरे ग्रामेषु सर्वशः ।  
	सर्वास्तां पूजयेन्नित्यं गुरुसिद्धसमन्विताम् ॥ ८।२९ ॥  
	ग्रहा नागाश्च देवाश्च योगिन्यः सिद्धमेव च ।  
	पूजितां पूजयन्त्येते निर्देहं त्यपमानिताः (?) ।  
	कुलाष्टकं प्रवक्ष्यामि अष्टाष्टकविधि प्रिये ॥ ८।३० ॥  
  
	ह्री। आ ह्री। ह्री। इं ह्री। ह्री। ऊं ह्री। ह्री। ॠ ह्री। ह्री। ऌ ह्री। ह्री। ऐं ह्री।   
ह्री। ॐ ह्री। ह्री। ह्री। अः ह्री। प्रथमन्तु इमं देवि शृणु विद्यायमष्टकम् ।  
  
	ह्री। क्षः ह्री। लः ह्री। हः ह्री। सः  
	ह्री। षः ह्री। शः ह्री। व ह्री। र  
  
	विद्यापदाष्टकाख्यातम् । ह्री। क्ल ह्री। एतत् कौलिकं भैरवि ।  
  
	अष्टधा तु लिखेद्विद्या प्रथमाष्टकभेदितम् ।  
	यथा एतत् तथा सर्वे ज्ञातव्या योगिनीक्रमम् ॥ ८।३१ ॥  
	अष्टाष्टकं विधानेन चतुःषष्टि यथाक्रमम् ।  
	योगिनीमेलकं चक्रं अणिमादिगुणाष्टकम् ॥ ८।३२ ॥  
	भवत्येव न सन्देहो ध्यानपूजारतस्य च ।  
	द्वितीयन्तु महाचक्रं सर्वाकृष्टिप्रवर्तकम् ॥ ८।३३ ॥  
	पशुग्रहणमावेशं पूजाध्यानरतस्य च ।  
	तृतीयन्तु महाचक्रं परकायप्रवेशनम् ॥ ८।३४ ॥  
	अतीतानागतञ्चैव अभ्यासाद्भवते प्रिये ।  
	लभत्येव न सन्देहो विविधं यत् समीहितम् ॥ ८।३५ ॥  
	चतुर्थं शान्तिकचक्रं मुक्तिमुक्तिप्रदं शुभम् ।  
	पूजयित्वा इमं चक्रं यावद् ध्यानं प्रयुञ्जति ॥ ८।३६ ॥  
	क्षणेन भवते स्तोभो मुद्राबन्धत्यनेकधा ।  
	भाषास्तु विविधाकारा अश्रुतानि श्रुतानि च ॥ ८।३७ ॥  
	उच्चरेदङ्गमयं शास्त्रं मन्त्रजालानि श्रूयते ।  
	स्वयमेवात्मनात्मने श्रूयते चात्मनात्मनि ॥ ८।३८ ॥  
	षण्मासाद् भवते सिद्धिमनिशी(?) योगिनीप्रिये ।  
	बलीपलितनिर्मुक्तः कामदेवो द्वितीयकः ॥ ८।३९ ॥  
	पञ्चमन्तु महाचक्रं ध्यानपूजाक्रमेण तु ।  
	वाय्वादेर्नाशयेद्वाचा मूकवत् तिष्ठते तु सः ॥ ८।४० ॥  
	षष्ठं चैव महाचक्रं धर्मार्थकाममोक्षदम् ।  
	सप्तमञ्चक्रं देवेशि सैन्यस्तम्भकरं परम् ॥ ८।४१ ॥  
	स्तोभावेशादिकं चक्रं संसारबन्धमोचकम् ।  
	दूराच्च दर्शनं तस्मिन् पूजाध्यानरतस्य तु ॥ ८।४२ ॥  
	अष्टमं चक्रमुद्दिष्टं इच्छासिद्धिप्रवर्तकम् ।  
	मारणोच्चाटनं भद्रे स्तम्भमोहादिकं प्रिये ॥ ८।४३ ॥  
	वदनोतिष्ठमहाचक्रं कुलभक्त्यामधिष्ठितम् ।  
	अष्टाष्टकविधानन्तु ज्ञात्वा सिध्यति नान्यथा ॥ ८।४४ ॥  
	तत्तेषां गूढसद्भावं चतुःषष्टियोगिनीक्रमम् ।  
	निःसन्दिग्धं मया प्रोक्तं हि भक्तियुक्त्यावधारम् ॥ ८।४५ ॥  
  
  
इति ज्ञाननिर्णितियोगिनीकौलम्महच्छ्रीमच्छघ्नपादावतारिते   
चन्द्रद्वीपविनिर्गते अष्टमः पटलः ॥ ८।८ ॥  
  
  
  
नवमः पटलः  
  
  
भैरव उवाच   
  
  
गुरुपङ्क्तिं प्रवक्ष्यामि सिद्धपङ्क्तिं सुलोचने ।  
	योगिनीपञ्क्तिविन्यासं कथयामि तव प्रिये ॥ ९।१ ॥  
	सर्वसिद्धियोगिनीनां खेचरीं सर्वमातरीम् ।  
	सर्वभूचरीसर्वगोचरयोगिनीनां सर्वक्षेत्रकम् ॥ ९।२ ॥  
	सर्वमन्त्रजाः सर्वयोगजाः सर्वपीठजाः ।  
	सर्वसहजाः सर्वकुलजा सर्वद्वारपालिकाः ॥ ९।३ ॥  
	सर्वगर्भजाः कृते च द्वापरे त्रेते कलियुगे महातपे ।  
	चतुर्युगविभागेन योगिनीसिद्धिपूजिताः ॥  
	गुह्यानां परमं गुह्यन्तव भक्त्या प्रकाशितम् ॥ ९।४ ॥  
  
  
देव्युवाच  
  
  
	सुदग्धमग्निना देहम् अद्य निर्वापितं परम् ।  
	तव प्रसादात् कौलेश ज्ञातोऽहम् ज्ञाननिर्णयम् ।  
	साम्प्रतं श्रोतुमिच्छामि गुरुभ्यः सिद्धपूजनम् ॥ ९।५ ॥  
  
  
भैरव उवाच  
  
  
	गुरुसिद्धिविधे देवि शृणु त्वं कुलभाविनि ।  
  
	श्रीविश्वपादान् । (श्री) विचित्रपादान् । श्रीश्वेतपादान् ।   
श्रीभट्टपादान् । श्रीमछेन्द्रपादान् । श्रीबृहीषपादान् ।   
श्रीविन्ध्यपादान् । श्रीशबरपादान् । श्रीमहेन्द्रपादान् । श्रीचन्द्रपादान् ।   
श्रीहिडिनिपादान् । श्रीसमुद्रपादान् । श्रीलवणपादान् । श्रीदुम्बरपादान् ।   
श्रीदेणेपादान् । श्रीधीवरपादान् । श्रीसिंहलपादान् ।  
 (श्री) ओगिनीपादान् गुरु परमगुरु परमेष्ठ्य पूज्य महापूज्य लाकिनी   
डाकिनी शाकिनी काकिनी याकिनी -  
  
	ह्रीङ्कारमादितः कृत्वा श्रीकारं चैतदनन्तरम् ।  
	अक्षरद्वयविन्यासमन्यन्तेषु प्रदापयेत् ॥ ९।६ ॥  
	एतत् सिद्धाश्च योगिन्या अस्मिन् सिद्धाः कुलागमे ।  
	अनेन सदृशं ज्ञानं न भूयो न भविष्यति ॥ ९।७ ॥  
	कलियुगे महाघोरे रौरवेऽत्यन्तभीषणे ।  
	सञ्जाताः षोडश सिद्धा अस्मिन् कौले सुलोचने ।  
	कृते च द्वापरे त्रेते सिद्धायै वीरवन्दिताः ।  
	तेषां नामविधिं वक्ष्ये शृणु त्वं वरलोचने ॥ ९।८ ॥  
  
	मृष्णिपादाः । अवतारपादाः । सूर्यपादाः । द्युतिपादाः ।   
ओमपादाः । व्याघ्रपादाः । हरिणिपादाः । पञ्चशिखिपादाः ।   
कोमलपादाः । लम्बोदरपादाः ।  
  
	एते पूर्वमहासिद्धाः कुलकौलावतारकाः ।  
	चतुर्युगेति देवेश स्वतन्त्र - कुलचोदका (ः) ॥ ९।९ ॥  
	अस्य ज्ञानप्रभावेण बहवः सिध्यन्ति मानवाः ।  
	दशकोटिप्रमाणन्तु इ(द)म् कौलं परोद्भवम् ॥ ९।१० ॥  
	सारात्सारतरं भद्रे महाकौलस्य शोभने ।  
	इच्छाख्या योगिनी सिद्धैर्मायान्तं पर-इच्छया ॥ ९।११ ॥  
	खेचरीणां पुनः पश्चादिच्छया प्रकटीकृतम् ।  
	मातराणां पुनर्देवि खेचरैः कथितं प्रिये ॥ ९।१२ ॥  
	मातराणि गमिष्यन्ति भूचरीणां कुलेश्वरि ।  
	भूचरीणां सुभक्षाणां भूचरी कथितं प्रिये ॥ ९।१३ ॥  
	योगिनीनां कुले जातौ लभते कौलिकी स्फूटम् ।  
	चतुरशीति सहस्रेषु योनियन्त्रेषु पीडिताः ॥ ९।१४ ॥  
	पुण्यात्मानं कुलाश्चर्यं पश्चाज् ज्ञानमिमां लभेत् ।  
	भुक्तिमुक्तिमहासिद्धिः योगिनीनां प्रियो भवेत् ॥ ९।१५ ॥  
  
  
इति ज्ञाननिर्णितियोगिणीमहाकौलम्महच्छ्रीमच्छघ्नपादावतारिते   
चन्द्रद्वीपविनिर्गते नवमः पटलः ॥ ९।९ ॥  
  
  
  
दशमः पटलः  
  
  
देव्युवाच  
  
  
	अद्य मे सफलं नाथ मम पिण्डं सुरेश्वर ।  
	वह्निनावेष्टितात्मानमेकपादेन संस्थितम् ॥ १०।१ ॥  
	तत्तपः सफलं मेऽद्य त्वया तुष्टेन भैरव ।  
	ज्ञानस्य निर्णयन्देव अद्य मे प्रकटीकृतम् ॥ १०।२ ॥  
	पुनः पृच्छामि कौलेश यथातथ्यं वद प्रभो ।  
	अष्टाष्टकविभागन्तु परिज्ञातुमनन्तथा ॥ १०।३ ॥  
	अद्यापि संशयो नाथ तेषां चक्रं पृथक् पृथक् ।  
	गुह्यस्थानं यथाचक्रं क्षिप्रं सिध्यति भैरव ॥ १०।४ ॥  
	स्थानध्यानफलन्तेषां सङ्क्षेपं कथ्यते प्रभो ।  
  
  
भैरव उवाच   
  
  
	साधु साधु महादेवि पृष्टोऽहं सुरदुर्लभम् ॥ १०।५ ॥  
	कथयामि न सन्देहो भक्तियुक्ता वरानने ।  
  
	लां लीं लूं ऌं लुं लैं लौं लः । हां हीं हूं हृं ह् हैं   
हौं (हः) । सां सीं सूं सृं स्लं (सैं) सौं सः । षां षीं षूं   
षृं ष्लं षैं षौं षः । शां शीं शूं शृं श्लं शैं शौं शः ।   
वां वीं वूं वृं व्लं वैं वौं वः । ह्लां ह्लीं ह्लुं हॢं ह्लैं   
ह्लौं ह्लः ॥ १०।  
  
	क्षकारं ब्रह्मरन्ध्रत्वं लङ्कारन्तु ललाटयोः ॥ १०।६ ॥  
	हकारन्तु भ्रुवोर्मध्ये सकारं वक्त्रमण्डले ।  
	षकारं कण्ठदेशे तु शकारं हृदये तदा ॥ १०।७ ॥  
	वकारं नाभिमध्ये तु ह्लकारं विसकन्दयो (ः) ।  
	स्थानचक्रास्तु सम्प्रोक्तास्तेषां ध्यानं शृणु प्रिये ॥ १०।८ ॥  
	शुद्धस्फटिकसङ्काशं ऊर्द्ध्वतेजसुनिर्मलम् ।  
	अष्टारं पङ्कजं दिव्यं प्रथमाष्टकभूषितम् ॥ १०।९ ॥  
	सर्वद्वन्द्वविनिर्मुक्तं क्रोधाग्रैः शून्यवर्जितम् ।  
	अभ्यासात् समचित्तस्तु ग्रामधर्मञ्च वर्जयेत् ॥ १०।१० ॥  
	अतीतानागतञ्चैव वर्तमानन्तथैव च ।  
	दूराश्रवणविज्ञानं पाशस्तोभन्तथा प्रिये ॥ १०।११ ॥  
	पशुग्रहणमावेशं मृत्युनाशन्तथैव च ।  
	अमरत्वन्तथा देवि समासात् परिवर्तनम् ॥ १०।१२ ॥  
	वाचा सिद्धिर्भवत्येवं किं कुर्वाणं जगत्प्रिये ।  
	द्वितीयमष्टपत्रन्तु तेजध्यानसुदीपितम् ॥ १०।१३ ॥  
	आगमान्नाशयेन्मृत्युं पुरक्षोभादिकारकः ।  
	कुरुते बहुधा रूपं ध्यानैकगतचेतसः ॥ १०।१४ ॥  
	मण्डलीकनरेन्द्राणां किं कुर्वाणो विधीयते ।  
	क्रुद्धस्तु संहरेत् सर्वं त्रैलोक्यं सचराचरम् ॥ १०।१५ ॥  
	सृष्टिसंहारकर्तारं नित्याभ्यासरतः सदा ।  
	तृतीयन्तु महाचक्रं नवतत्त्वप्रमोचकः ॥ १०।१६ ॥  
	षण्मासादीप्सितं कामं ध्यात्वाधारन्तु तद्गुरुः ।  
	बलीपलितनाशन्तु सुदूराद्दर्शनन्तथा ॥ १०।१७ ॥  
	बेधन्तु कुरुते देवि योजनानां शतैरपि ।  
	एकान्ते बहुधा रूपं कुरु ध्यानञ्च तत्परः ॥ १०।१८ ॥  
	चतुर्थशान्तिकं चक्रं सुखप्रीतिविवर्द्धनम् ।  
	कुरुते अमरत्वं हि सतताभ्यासतत्परः ॥ १०।१९ ॥  
	वाचयो कुरुते मृत्युं रोगाणान्तु जयं प्रिये ।  
	दिवसान्नाशनेनैव वयो मृत्युं गमिष्यते ॥ १०।२० ॥  
	नाशयेदहो(रा)त्रेण एतञ्चक्रमनुत्तमम् ।  
	सतताभ्यासयोगेन द्विरष्टवर्षाकृतिर्भवेत् ॥ १०।२१ ॥  
	अष्टपत्रं महापद्मं पञ्चमं सुरसुन्दरि ।  
	धूम्रवर्णं सदा चिन्त्य त्रैलोक्यं चालयेत् प्रिये ॥ १०।२२ ॥  
	वाचापहारं कुरुते सैन्यस्तम्भकरं परम् ।  
	षष्ठं तु चक्रं राजानमष्टपत्रसकर्णिकम् ॥ १०।२३ ॥  
	तप्तचामीकरप्रभमिच्छासिद्धिप्रवर्तकम् ।  
	अतीतानागतञ्चैव अणिमादिगुणाष्टकम् ॥ १०।२४ ॥  
	ददते नात्र सन्देहो भक्तिध्यानप्रदीपितः ।  
	सप्तमन्तु महादेवि पूर्णचन्द्रप्रभं प्रिये ॥ १०।२५ ॥  
	तद्गतन्तन्मनं भद्रे भुक्तिमुक्तिप्रदं शुभम् ।  
	जरामृत्युविनाशञ्च परदेहे प्रवेशनम् ॥ १०।२६ ॥  
	किं कुर्वाणविधेयस्तु मण्डलीकनरोत्तम (ः) ।  
	अष्टमन्तु महाचक्रं पत्राष्टकविभूषितम् ॥ १०।२७ ॥  
	धर्मकामार्थमोक्षञ्च ददत्येव सुलोचने ।  
	रक्तध्याने सदावश्यं पीतस्तम्भकरं परम् ॥ १०।२८ ॥  
	शुक्लमाध्यायन देवि स्फटिके मोक्षदायिकम् ।  
	कृष्णेन मारणं प्रोक्तं धूम्रमुच्चाटने सदा ॥ १०।२९ ॥  
	गोक्षीरधारधवलं एतन्मृत्युञ्जयो हितम् ।  
	पुरःक्षोभन्ततस्तोभं कम्पपातादिकं चरेत् ॥ १०।३० ॥  
	अग्निज्वाला सुदीप्ताभं ध्यानं चैवाष्टमं सदा ।  
	एकैकस्य स्थितन्देवि एतद्ध्यानन्तु अष्टधा ॥ १०।३१ ॥  
	चापञ्च कञ्चुकी देवि प्रणिपत्य मुहुर्मुहुः ।  
	अद्य मे सफलं जातम्महाकौलेषु भैरव ॥ १०।३२ ॥  
  
  
इति ज्ञाननिर्णितियोगिनीकौलम्महच्छ्रीमच्छघ्नपादावतारिते   
चन्द्रद्वीपविनिर्गते दशमः पटलः ॥ १०।१० ॥  
  
  
  
एकादशः पटलः  
  
देव्युवाच  
  
  
	कथयस्व महादेव चरुकाद्वैतलक्षणम् ।  
	सर्वशङ्काविनिर्मुक्तं निःशङ्कं सिध्यते ध्रुवम् ॥ ११।१ ॥  
  
  
भैरव उवाच  
  
  
	यत्त्वया पृच्छितं देवि लोकेऽस्मिन् क्रूरभीषणे ।  
	कथयामि निःसन्देहं सर्वशङ्काविमर्दकः ॥ ११।२ ॥  
	अद्वैते नित्ययुक्तस्य तस्य सिद्धिः प्रजायते ।  
	द्वैतन्तु कारयेद्यस्तु आकृष्टो योगिभिस्तु सः ॥ ११।३ ॥  
	समयाद् भ्रष्टन्तु यो देवि स पशुर्नात्र संशयः ।  
	द्वैतभावं परित्यज्य अद्वैताचारभावितः ॥ ११।४ ॥  
	पञ्चामृतं प्रवक्ष्यामि गुह्यानां गुह्यमुत्तमम् ।  
	ज्ञातव्यं कुलसमयं कुलपुत्रैर्विशेषतः ॥ ११।५ ॥  
	साधकैः सिद्धिकामैस्तु तथान्यं कुलदेशिकैः ।  
	अनुष्ठितमिदं पूर्वं कुलसिद्धैः सुलोचने ॥ ११।६ ॥  
	एतज्ज्ञात्वा भवेत् सिद्धिर्मानसी योगिनीप्रिये ।  
	यदिच्छेत् कौलवी सिद्धिः प्राप्य पञ्चामृतं परम् ॥ ११।७ ॥  
	तदा सिध्यति योगिन्यां सिद्धिमेलापकं भवेत् ।  
	ददन्ते च तदा देवि चरुकं पञ्चभिर्युतम् ॥ ११।८ ॥  
	योगिनीभिः सकृद्दत्तं तत्क्षणात् तत्समो भवेत् ।  
	अथ वा प्राशयेज्ज्ञात्वा योगयुक्तस्तु कौलवित् ॥ ११।९ ॥  
	सिध्यते नात्र सन्देहो विघ्नजालविवर्जितम् ।  
	योगिनीगणसामान्यामनः सुचिन्तितं भवेत् ॥ ११।१० ॥  
	विष्ठं धारामृतं शुक्रं रक्तमज्जाविमिश्रितम् ।  
	एतत् पञ्च पवित्राणि नित्यमेव कुलागमे ॥ ११।११ ॥  
	नित्यनैमित्तिकं देवि कर्तव्यं च प्रयत्नतः ।  
	गोमांसं गोघृतं रक्तं गोक्षीरञ्च दधिन्तथा ॥ ११।१२ ॥  
	नैमित्तिके इमं कुर्यात् सिद्धिकामे महोत्सुकः ।  
	निःशङ्को निर्विकल्पस्तु एतत् कुर्यात् कुलागमे ॥ ११।१३ ॥  
	अन्यथा नैव सिध्यन्ति निर्मुक्तिस्तु मम प्रिये ।  
	पुनरन्यविशेषणं शृणुष्वैकाग्रमानसः ॥ ११।१४ ॥  
	श्वानमार्जार - उष्ट्रञ्च शृगालञ्च हयन्तथा (?) ।  
	कूर्मकच्छवराहञ्च मार्जारवककर्कटम् ॥ ११।१५ ॥  
	शलाकी कुकुटश्चापि बहु(?)नानाकुलन्तथा ।  
	शेरकञ्च मृगं वापि महिषं गण्डकं तथा ॥ ११।१६ ॥  
	अन्यानि यानि मच्छानि यथालाभं समाहरेत् ।  
	विज्ञानम्बलसामर्थ्यं सप्तजन्मान्तिकं पशु ॥ ११।१७ ॥  
	येन तेन प्रकारेण आकृष्टिं भक्षयेत् सदा ।  
	पूजयेद् योगिनीवृन्दं भक्ष्यभोज्यादिभिः प्रिये ॥ ११।१८ ॥  
	धारापानन्ततः कुर्याद् यदीच्छेच्चिरजीवितुम् ।  
	पिशितं त्रिविधं कुर्यात् पक्षाम्लमधुरन्तथा ॥ ११।१९ ॥  
	देवतातर्पणार्थाय सुरा देया यथोचिता ।  
	वृक्षजा मूलजा चैव पुष्पजा फलजापि वा ॥ ११।२० ॥  
	पेष्टी माध्वी तथा गौण्डी दद्यान्नैमित्तिके प्रिये ।  
	अद्वैतन्तु यथाख्यातं कर्तव्यं नान्यथा न हि ॥ ११।२१ ॥  
	अद्वैताचारमासृत्य यदान्यञ्चरति पापकृत् ।  
	पतन्ति नरके घोरे अवीचिरौरवे तथा ॥ ११।२२ ॥  
	अद्वैतं येन सन्त्यक्तं ममाभाष्यन्तु(?) तं पशुम् ।  
	योगिनीगणमध्यस्थं स पशुः कीर्तितं कुले ॥ ११।२३ ॥  
	गुप्तं गुप्ततरं कुर्याद् गोपनीयं प्रयत्नतः ।  
	जननीजारगर्भन्तु स्वपुत्रं गोपयेद्यथा ॥ ११।२४ ॥  
	अद्वैतं गोपयेन्नित्यं सुगोप्यमभ्यसेत् क्रमात् ।  
	अणिमादिगुणैश्वर्यसिद्धिश्च मानसी भवेत् ॥ ११।२५ ॥  
	स्वयं गुरुः स्वयं सिद्धः स्वयं शिष्यः स्वयं शिवः ।  
	अज्ञानबन्धनाज्ञेयं ज्ञानं ज्ञेयं विमोचनम् ॥ ११।२६ ॥  
	सुगन्धं पूतिगन्धञ्च नित्यं गृह्णाति निष्कलः ।  
	पद्मपत्रे यथा तोये तथा चैवं न लिप्यते ॥ ११।२७ ॥  
	तद्वन्न लिप्यते योगी पुण्यपापैः सुरेश्वरि ।  
	ब्रह्महत्यादिकं पापम् अश्वमेधादिकं फलम् ॥ ११।२८ ॥  
	सर्वतीर्थाभिषेकञ्च म्लेच्छादिस्पर्शनेन तु ।  
	एतैर्न गृह्यते योगी क्रियमाणैरपि स्फुटम् ॥ ११।२९ ॥  
	समत्वं वीतरागत्वमुदासीनां ख-वृत्तिनाम् ।  
	निष्परिग्रहसन्तोषं द्वन्द्वयोगं न कारयेत् ॥ ११।३० ॥  
	कामक्रोधञ्च दम्भञ्च त्यजेल्लोभं शनैः शनैः ।  
	न चरुन्निन्दयेद्भद्रे समयाद्वैतमेव च ॥ ११।३१ ॥  
	यस्मिन्निष्पद्यते पिण्डं रक्तशुक्रं पिबेत् सदा ।  
	सिद्धानां योगिनीनाञ्च इमञ्चरुम्प्रियं सदा ॥ ११।३२ ॥  
	शाकिनीनां प्रियं मांसं देवीनाञ्च प्रियं शृणु ।  
	वुकपुष्पं शिवाम्बुञ्च रक्तशुक्रं सुरान्तथा ॥ ११।३३ ॥  
	ब्रह्मनिष्ठीवनाद्यञ्च सौरभ्यं पुष्पकादिकम् ।  
	गन्धं धूपञ्च गेयञ्च ताम्बूलं रक्तवाससम् ॥ ११।३४ ॥  
	रक्षाद्यं रक्तवर्णञ्च सिद्धानां देवता प्रिये ।  
	विज्ञानोन्मीलनम्भद्रे भवत्येवं नान्यसेवनात् ॥ ११।३५ ॥  
	शाकरं यन्न कुर्वीत जन्महीनवरस्त्रियै ।  
	लौल्यार्थी चपला नित्यं कुलशास्त्रविडम्बकम् ॥ ११।३६ ॥  
	स्वशक्तिदर्शनाद्रक्तं स्पर्शनाल्लक्षणेन तु ।  
	कुलविज्ञानसम्भोगात् षण्मासात् सिद्धिभाजनः ॥ ११।३७ ॥  
	आदिमन्त्रविनिर्मुक्तं शिवाम्बु ब्रह्ममेव च ।  
	प्राशयेत् तत् सदा कालं योगिनीमेलको भवेत् ॥ ११।३८ ॥  
	पादप्रक्षालनन्तेन नित्यं तत् तथैव च ।  
	मुखप्रक्षालनं नित्यं ब्रह्मणोर्द्धगतम्प्रिये ॥ ११।३९ ॥  
	कुण्डगोलोद्भवन्नैव तिलकं कारयेत् सदा ।  
	अशीतिं नाशयेद्वातान् कुष्ठव्याधिन्तु नाशयेत् ॥ ११।४० ॥  
	मुच्यते सर्वरोगैश्च यथा सर्पस्य कञ्चुकम् ।  
	उदयार्कसमस्तेजन्नित्यं वै योगिनीप्रियम् ॥ ११।४१ ॥  
	त्रैलोक्यं वश्यतां याति ब्रह्मादयो दिवौकसः ।  
	चरुकाद्वैतमाचारं मन्त्रजैः (?) सह भोजनम् ॥ ११।४२ ॥  
	सर्वं समाचरेद् देवि इच्छाशक्त्रेरधिष्ठितम् ।  
	इच्छां विना न कुर्यात्तु बलात्कारेण तञ्चरुम् ।  
	चरुकाद्वैतमाचारं कथितं ज्ञाननिर्णयम् ॥ ११।४३ ॥  
  
  
इति ज्ञाननिर्णितियोगिणीमहाकौलम्महच्छ्रीमच्छघ्नपादावतारिते   
चन्द्रद्वीपविनिर्गते एकादशः पटलः ॥ ११।११ ॥  
  
  
  
द्वादशः पटलः  
  
  
देव्युवाच  
  
  
	रोमाञ्चकञ्चुका देवि हृष्टसन्तुष्टचेतसः ।  
	भक्ष्याणान्तु समुत्पन्नं पुनः पृच्छामि भैरव ॥ १२।१ ॥  
	अद्याहं कुलसमयमद्याहं लक्षणान्वितम् ।  
	साम्प्रतं श्रोतुमिच्छामि पात्राणां चर्यलक्षणम् ॥ १२।२ ॥  
  
  
भैरव उवाच  
  
  
	शृणु त्वं वीरचामुण्डे पात्राणां चर्यलक्षणम् ।  
	प्रथमं बालरूपेण द्वितीयम् उन्मत्तकाकृतिम् ॥ १२।३ ॥  
	तृतीयं राजरूपेण चतुर्थं कश्मलं प्रिये ।  
	स्वातन्त्रं पञ्चमं देवि षष्ठञ्च वीरनायकम् ॥ १२।४ ॥  
	गन्धर्वसप्तमन्नाम नग्नं चैवाष्टकं प्रिये ।  
	त्रिदण्डञ्चैव देवेशस्तथान्यं वेदविक्रयम् ॥ १२।५ ॥  
	यां यान्तु कुरुते इच्छां तां ताञ्चैव व्रतं प्रिये ।  
	अकुलञ्च कुलं ज्ञात्वा कुलं देव्या सुभामिनि ॥ १२।६ ॥  
	भैरवं पूजितव्यञ्च कुलैः सिद्धिसमन्वितम् ।  
	स्वगुरुं पुजयेन्नित्यं त्रिष्कालं भावितात्मनः ॥ १२।७ ॥  
	मनसा कर्मणा वाचा गुरुञ्चैव स्वकं न तु ।  
	निवेदयेत् प्रयत्नेन भुक्तिमुक्तिजिगीषया ॥ १२।८ ॥  
	गुरुकौलागमे भक्ति अद्वैताचारभावितः ।  
	ईप्सितं तु व्रतं कुर्यादद्वैतेन समन्वितम् ॥ १२।९ ॥  
  
देव्युवाच  
  
	चर्याया लक्षणं देव प्रसादादवधारितम् ।  
	पुनः पृच्छामि देवेश पात्राणां लक्षणं शुभम् ॥ १२।१० ॥  
  
भैरव उवाच   
  
	पात्राणां निर्णयं देवि शृणुष्वेकाग्रमानसः ।  
	मृन्मयं कूर्मजं देवि कांसजं ताम्रलोहजम् ॥ १२।११ ॥  
	हेमजं रौप्यजं वापि शुक्तिजं शङ्खजं प्रिये ।  
	कौलिकं तु वरारोहे तथान्यं काचसम्भवम् ॥ १२।१२ ॥  
	शृङ्गोद्भवं सकाष्ठाद्यापाषाणसम्भवं प्रिये ।  
	विश्वामित्रकपालञ्च सर्वपात्रोत्तमं प्रिये ॥ १२।१३ ॥  
	तस्मिन् कृत्वा पिबेत् किञ्चिद्भक्ष्यञ्च भक्षयेद् यदि ।  
	पतिञ्च पतितञ्च तद्भवेच्चकोत्तमः (?) ॥ १२।१४ ॥  
	ज्ञातव्यं पात्रमेतद्विशालं नारिकेलकम् ।  
	एतत् पात्रमलाभेन अन्यपात्रे पिबेत् सुराम् ॥ १२।१५ ॥  
	पात्राणां लक्षणं देवि चर्यायाश्चैव लक्षणम् ।  
	कथितं देवि सद्भावं किमन्यं पृच्छसेऽधुना ॥ १२।१६ ॥  
  
देव्युवाच  
  
	अद्य मे सफलं जाता देवत्वं स्वरनायिक ।  
	तत्प्रसादेन देवेश ज्ञातव्यं ज्ञाननिर्णयम् ॥ १२।१७ ॥  
  
  
इति ज्ञाननिर्णये श्रीयोगिनीकौलम्महच्छ्रीमछघ्नपादावतारिते   
चर्यापात्रलक्षणो द्वादशः पटलः ॥ १२।१२ ॥  
  
  
  
  
त्रयोदशः पटलः  
  
भैरव उवाच  
  
	मोक्षप्रत्ययसंवित्ति शृणु त्वं वीरनायिके ।  
	अधोर्द्धञ्च लभेज्जीवो ज्ञात्वा तं मुक्तिभोजनम् ॥ १३।१ ॥  
	हंस हंस वदेन्नित्यं देहस्थावरजङ्गमे ।  
	श्रुत्वा तस्य पतिर्दिव्यं याति मोक्षवरं शुभम् ॥ १३।२ ॥  
	येन व्याप्तं च त्रैलोक्यं जगद् यस्मिन् व्यवस्थितम् ।  
	तं ज्ञात्वा गूढसद्भावं सर्वज्ञत्वम्प्रजायते ॥ १३।३ ॥  
	न तेन विना मुच्यन्ते व्यवहारान्न हि तद्विना ।  
	शुभाशुभं च सम्भोक्तं न तेन रहितं क्वचित् ॥ १३।४ ॥  
	न मनञ्चित्तमालब्धं न पेयं धारणं प्रिये ।  
	उन्मनन्तु मनो यस्य तस्य मोक्षो भवन्तीह ॥ १३।५ ॥  
	द्वादशान्ते यदा पश्येत् स्फूरन्तं मणिमालिका ।  
	तस्य मोक्षो भवेद्यस्तु पापपुण्यैर्न लिप्यते ॥ १३।६ ॥  
	देवयाने महायाने यस्य चित्तं सदा प्रिये ।  
	तस्य मोक्षो न सन्देहः पद्मपत्राम्बुबिन्दुवत् ॥ १३।७ ॥  
	इ गुदे इक्षु मेढ्रे इयौ नाभौ ॥ इमौ वक्त्रे ॥  
	इवौ दक्षिणनासा(यां) ॥ इलौ वामपुटे ॥ इरौ दक्षिणतः ॥  
	इडो दक्षिणकर्णः ॥ इशौ वाम कर्णः ॥  
	इह्रौ भ्रूमध्ये ॥ सं तं ललाटे ॥ सं अं वामकर्णे ॥  
	सः यं दक्षिणकर्णः ॥ सः पं वामचक्षुः ॥  
	सः ऋ दक्षिणचक्षुः ॥  
	वः तं वामनासिका ॥ सः पुं दक्षिणनासिका ॥  
	सः रूं वक्त्रम् ॥ सः यं नाभि ॥ सः षु। मेढ्रः ॥  
	सः लं गुदे ॥  
	इदं न्यासक्रमन्देवि यस्य देहे प्रवर्तते ।  
	तस्य मोक्षो न सन्देहः परं संवित्तिपूर्वकम् ॥  
	पिण्डपाते यदा देवि कपालम्भिद्यते तदा ॥ १३।८ ॥  
  
  
इति ज्ञाननिर्णये योगिनीकौलमहच्छ्रीमच्छेन्द्रपादावतारिते   
चन्द्रद्वीपविनिर्गते न्यासः त्रयोदशः पटलः ॥ १३।१३ ॥  
  
  
  
चतुर्दशः पटलः  
  
देव्युवाच  
  
  
	मन्त्रजालविनिर्मुक्तम्प्राणायामविवर्जितम् ।  
	चक्रध्यानविनिर्मुक्तं सद्यः सिद्धिकरं परम् ॥ १४।१ ॥  
	निर्गमं देहमध्ये तु संशयच्छित्तिकारकम् ।  
	शृणु त्वमद्भुतं देवि महदाश्चर्यकारकम् ॥ १४।२ ॥  
	ब्रह्मा विष्णुः सुराः सर्वे क्लिश्यन्ते मन्दबुद्धयः ।  
	गर्न्धवाः किन्नरा यक्षा असुराश्च तपोधनाः ॥ १४।३ ॥  
	न तेषां कथितं देवि इमं कौलं परं प्रिये ।  
	कुलभक्तिविहीने तु गुरुभक्तिविवर्जिते ॥ १४।४ ॥  
	न देयं कौलिकं सारं शिष्यैर्मन्दपरीक्षिते ।  
	वञ्चका कृपणा मूढा हीनानि सत्यनिन्दिते ॥ १४।५ ॥  
	न दद्यादनुग्रहा यस्या देवाग्नियतिद्वेषकाः ।  
	ये दद्यास्तु इमे शिष्या देशिको सिद्धिर्हीयते ॥ १४।६ ॥  
	गुर्वाज्ञाकारिणो नित्यं युक्तायुक्तपरीक्षकः ।  
	धर्मे च रतये नित्यं क्रोधये शून्यवर्जितः ॥ १४।७ ॥  
	निश्चितनिस्पृहे गुप्ते निस्संशैकान्तवासिने ।  
	देवाग्नियतियोगिन्या भक्त्या नित्यं प्रसन्नधीः ॥ १४।८ ॥  
	वरयेच्छिष्य कुर्वीत दृढभक्तिपरायणः ।  
	सुपरीक्ष्य सदा तस्य यो दद्याच्चिरजीवितम् ॥ १४।९ ॥  
	द्वौभावसुप्रपञ्चात्मा कपटव्रतधारिणः ।  
	योगिनीनां च विद्विष्टे गुर्वाज्ञालोपकारकः ॥ १४।१० ॥  
	न देयं कौलिकं ज्ञानं कामिने क्रोधिने तथा ।  
	न शिवदूषके देवि निन्दके कुलभैरवे ॥ १४।११ ॥  
	सागररत्नसङ्घाते अमूल्यं भुवि विक्रयः ।  
	सागरं रत्नसम्पूर्णमक्रेतुं यस्य सञ्चयः ॥ १४।१२ ॥  
	न(द)द्यान्निन्दको देवि सप्ताहनि परेण हि ।  
	इमं कौलं महादेवि सर्वकालस्य निर्णयम् ॥ १४।१३ ॥  
	यस्य कौलागमे स्पर्द्धा ना ज्ञातुमीदृशं प्रिये ।  
	सम्यग् ज्ञानवरं देवि सप्ता॥।ण्नदापयेत् ॥ १४।१४ ॥  
	यत् क्रमं पृछितं देवि तत् क्रमं शृणु भाविनि ।  
	प्रथमं मूलचक्रन्तु यदान्यभ्यसते प्रिये ॥ १४।१५ ॥  
	तदा तु प्रत्ययं देवि महदाश्वर्यकारकः ।  
	प्रथमं कम्पमायाति धूननन्तु द्वितीयकम् ॥ १४।१६ ॥  
	हस्तपादशिरःकम्पभाषाणि विविधानि च ।  
	मन्त्रमुद्रगणं सर्वं दुर्दुरप्लुत एव सः ॥ १४।१७ ॥  
	भूमित्यागकवित्वञ्च अतीतानागतं तथा ।  
	कालस्य वञ्चनं देवि रूपस्य परिवर्तनम् ॥ १४।१८ ॥  
	बलीपलितनाशञ्च खेचरत्वं हि सुन्दरि ।  
	अष्टौ च सिद्धिसम्प्राप्तिर्मूलकौलं वरानने ॥ १४।१९ ॥  
	शृणु त्वमद्भूतं देवि आधारस्यैव निर्णयम् ।  
	देव्याश्चक्रोर्द्धं देवेशि आधारञ्चतुरङ्गुलम् ॥ १४।२० ॥  
	तस्मिंश्चैव मनः कृत्वा शुचि भूत्वा तु पार्वति ।  
	कम्पस्तोभस्तथा भाषा मुद्रामुत्प्लवनन्तथा ॥ १४।२१ ॥  
	अश्रुतानि तु शास्त्राणि मन्त्रमुद्रागणं महत् ।  
	भून्मागं (?) खेचरत्वञ्च वश्यमाकर्षणन्तथा ॥ १४।२२ ॥  
	जरापहरणं देवि मृत्युकालस्य वञ्चनम् ।  
	पातालं खेचरत्वञ्च अचिराद्भवति प्रिये ॥ १४।२३ ॥  
	एतत्ते कथितं तुभ्यं आधारस्य (तु) लक्षणम् ।  
	अथान्यं (सं)प्रवक्ष्यामि ब्रह्मग्रन्थिविनिर्णयम् ॥ १४।२४ ॥  
	तस्मिंस्थाने मनः कृत्वा प्रहरैकेण भाविनि ।  
	कम्पस्तोभादिकं भद्रे भाषा चैव त्वनेकधा ॥ १४।२५ ॥  
	दूराश्रवणं पुरक्षोभम् अतीतानागतन्तथा ।  
	कालस्य वञ्चनं देवि अमरञ्च कवित्वता ॥ १४।२६ ॥  
	अणिमादिगुणैश्वर्यं सिद्धिश्व मानसी भवेत् ।  
	एतत्ते कथितं देवि ब्रह्मग्रन्थिविनिर्णयम् ॥ १४।२७ ॥  
	अतोर्द्धं शृणु कल्याणि यथातथ्यं यशस्विनि ।  
	ऊर्द्धं रोमाः प्रवर्तन्ते यस्मिंस्थाने तु त्र्यम्बके ॥ १४।२८ ॥  
	ज्वलज्योतिसमाकारा किञ्चिद्विद्युसमप्रभः ।  
	चिन्तयेत् सप्तरात्रन्तु प्रत्ययश्चोपजायते ॥ १४।२९ ॥  
	कम्पस्तोभस्तथा भाषा मुद्रामुत्पतनन्तथा ।  
	पुरप्रवेशमावेशं वश्यमाकर्षणादिकम् ॥ १४।३० ॥  
	अतीतानागतञ्चैव दूराच्च दर्शनं तथा ।  
	बलीपलितनाशञ्च रूपस्य परिवर्तनम् ॥ १४।३१ ॥  
	खेचरीणां च सामान्यो भवेदभ्यासतो रतः ।  
	एतत्ते कथितं देवि रोमकूपादि कौलिकम् ॥ १४।३२ ॥  
	वृषणोत्थस्य कौलस्य कथितं तव सुव्रते ।  
	शृणु त्वं वरदे नित्यं वीराणां वीरमातरे ॥ १४।३३ ॥  
	वह्निकौलस्य योऽभ्यासं कथयामि च साम्प्रतम् ।  
	तस्मिंश्चित्तं स्थिरं कृत्वा क्षणार्द्धं यावत्तिष्ठति ॥ १४।३४ ॥  
	स्तोभभाषादिमुद्राश्च भूमित्यागादिकारकम् ।  
	वश्यमाकर्षणं देवि जरामरणनाशनम् ॥ १४।३५ ॥  
	पुरप्रवेशमावेशं पुरक्षोभादिकारकम् ।  
	उत्तिष्ठ खड्गपातालं ध्रुवं सिध्यति कौलिके ॥ १४।३६ ॥  
	ईप्सितं कुरुते रूपं सतताभ्यासतत्परः ।  
	पुनरन्यं प्रवक्ष्यामि कौलसद्भावमुत्तमम् ॥ १४।३७ ॥  
	हृदिस्थन्तु मनः कृत्वा तन्निष्ठं यावत्तिष्ठति ।  
	तावत् समाधिमायाति स्तोभावेशादिलक्षणम् ॥ १४।३८ ॥  
	भ्रमते अङ्गमङ्गानि हस्तपादशिरादिकम् ।  
	वर्णना स्फोटना वापि पुरक्षोभं वरप्रदे ॥ १४।३९ ॥  
	गान्धर्वी किन्नरी वापि यक्षी पातालवासिनी ।  
	असुरी चैव देवेशि विद्याधरी सुलोचने ॥ १४।४० ॥  
	क्षुभ्यते च न सन्देहो ह्यभ्यासात्तद्गतस्य तु ।  
	अतीतानागतञ्चैव दूराश्रवणमेव च ॥ १४।४१ ॥  
	पुरप्रवेशमावेशं मृत्युनाशं महातपे ।  
	योगिनीमेलकत्वञ्च अचिराद्भवति स्फुटम् ॥ १४।४२ ॥  
	एतत्ते कुलसद्भावं हृदिस्थं प्रकटीकृतम् ।  
	पुनराश्चर्यं वक्ष्यामि शृणु त्वं मकरध्वजे ॥ १४।४३ ॥  
	चित्तं कृत्वा प्रयत्नेन कण्ठकूपोद्भवं प्रिये ।  
	वदने शास्त्रसद्भावं स्वशक्त्या चोदितं प्रिये ॥ १४।४४ ॥  
	अतीतानागतञ्चैव वर्तमानन्तथैव च ।  
	न मृत्युर्भवते तस्य अक्षयो ह्यमरद्युतिः ॥ १४।४५ ॥  
	जराव्याधिविनिर्मुक्तं बलीपलितवर्जितम् ।  
	क्रुद्धन्तु चालयेद्देवि त्रैलोक्यसचराचरम् ॥ १४।४६ ॥  
	न ब्रह्मा न च वा विष्णुर्न रुद्रा रुद्र एव च ।  
	यादृशो भवते सिद्धिस्सतताभ्यास एव च ॥ १४।४७ ॥  
	पदोत्तिष्ठमिदं कौलं नात्मानं ज्ञाननिर्णयम् ।  
	एतज् ज्ञानं वरं ज्ञानं स्वातन्त्रसिद्धिमानसी ॥ १४।४८ ॥  
	कथितं ज्ञानसद्भावं सुगोप्यं कण्ठसंस्थितम् ।  
	गृहीतव्यं प्रयत्नेन कौलवे सिद्धिमिच्छता ॥ १४।४९ ॥  
	अत ऊर्द्धेश्वरं गुह्यं सर्वव्याधिविमर्दकम् ।  
	रसना ऊर्द्धकं कृत्वा मनस्तस्मिन्निवेशयेत् ॥ १४।५० ॥  
	सतताभ्यासयेत्तत्तु मुहूर्तं नाशयेत् प्रिये ।  
	क्षणेन मुच्यते रोगैर्व्याधिमृत्युजरादिभिः ॥ १४।५१ ॥  
	नश्यते व्याधिसङ्घातं सिंहस्यैव यथा मृगाः ।  
	क्षणेन नश्यते व्याधिः कटुके कुष्ठनाशनम् ॥ १४।५२ ॥  
	सुस्वादेन महादेवि बलीपलितनाशनम् ।  
	क्षीरस्वादेन मेधावि अमरो जायते नरः ॥ १४।५३ ॥  
	घृतस्वादोपमनं देवि स्वातन्त्रन्तु यथा भवेत् ।  
	चित्तं दद्यान्तु चक्रेण नासे दद्यात् विजृम्भिका ॥ १४।५४ ॥  
	वाचा सिद्धिर्भवत्येव कामदेवोऽपरः प्रिये ।  
	देवकन्या सुराणाञ्च यक्षविद्याधरो भवेत् ॥ १४।५५ ॥  
	मृष्टादिखण्डकाद्याश्च लट्टुकशोकवर्तिका ।  
	दिव्यकन्या अनेकाश्च आकृष्य भुञ्जते प्रिये ॥ १४।५६ ॥  
	अणिमा लघिमा देवि ऊर्द्धरेतःप्रवर्तनम् ।  
	ऊर्द्धरेता भवेद् योगी न योगी करत(?) प्रिये ॥ १४।५७ ॥  
निष्ठीवनं न कर्तव्यं प्रसादादपि भाषिणि ।  
दुर्लभन्तु इमं चक्रं नास्ति योगं इमम्परम् ॥ १४।५८ ॥  
	अत ऊर्द्धम्परं गुह्यं योगिनीकौलमुत्तमम् ।  
	अभ्यासे तु पदाभ्यस्त महदाश्चर्यकारकम् ॥ १४।५९ ॥  
	अणिमादिगुणास्तस्मिन् दूरात् स दर्शनन्तथा ।  
	भवते नात्र सन्देहः सतताभ्यासतत्पराः ॥ १४।६० ॥  
	मृतकोत्त्थापनं देवि परदेहप्रवेशनम् ।  
	प्रतिमाजल्पनन्तस्मि(न्) घटपाषाणस्फोटनम् ॥ १४।६१ ॥  
	पशुग्रहणमावेशं रूपादिपरिवर्तनम् ।  
	ब्रह्मविष्णुयमेन्द्राश्च वरुणो वायुरेव च ॥ १४।६२ ॥  
	स्वर्गाद्यासोमराजानं देहमध्ये वरानने ।  
	गन्धर्वाः किन्नरा यक्षा नागा विद्याधराः प्रिये ॥ १४।६३ ॥  
	विमानकोटिसन्तानाः सर्वाभरणभूषिताः ।  
	नक्षत्रतारकोपेतं ब्रह्माण्डपरिघट्टितम् ॥ १४।६४ ॥  
	पश्यते देहमध्यस्थं त्रैलोक्यं सचराचरम् ।  
	दर्शयेत् स्वकपिण्डं सततध्यानादनेकधा ॥ १४।६५ ॥  
	सहस्रकोटिभिर्देवि कर्ता हर्ता स्वयं शिवः ।  
	अभ्यासाद् ददते सिद्धिरष्टधा शास्त्रचोदिता ॥ १४।६६ ॥  
	पूज्यते सर्वसिद्धैश्च मम तुल्यं वरानने ।  
	सतः कौलमिदं देयं न देयं यस्य कस्यचित् ॥ १४।६७ ॥  
	गुरुकौलागमे भक्त्या देव्याः पूजारतः सदा ।  
	एतदोद्धरणं गोप्यं नित्यन्तु कृतनिश्चयः ॥ १४।६८ ॥  
	अत ऊर्द्धं प्रवक्ष्यामि शृणु त्वं कुलभाविनि ।  
	ललाटवर्णराशिस्थं लक्षं कृत्य सुरार्चिते ॥ १४।६९ ॥  
	जल्पते बहुधा भाषा अङ्गस्य भ्रमणन्तथा ।  
	नादं प्रमुञ्चते देवि महावेगञ्च जायते ॥ १४।७० ॥  
	ईप्सितं कुरुते रूपम् अभ्यासन्तत्परं प्रिये ।  
	अत ऊर्द्धम्परं गुह्यं शृणु त्वञ्च परापरम् ॥ १४।७१ ॥  
	ललाटवर्णराशिस्थं ब्रह्मरन्ध्रस्य मध्यतः ।  
	अभ्यासात् सततं वीर ग्रामधर्मञ्च वर्जयेत् ॥ १४।७२ ॥  
	सृष्टिसंहारकर्तारो भवत्येव न संशयः ।  
	जरा-मरणनिर्मुक्तो नित्यं वै योगिनी प्रिये ॥ १४।७३ ॥  
	ज्ञातमात्रेण (तु) देवि अभ्यासे मोक्षतां गतिः ।  
	अत ऊर्द्धं प्रवक्ष्यामि रन्ध्रकौशलस्य निर्णयम् ॥ १४।७४ ॥  
	सततमभ्यसेत् प्राज्ञो व्याधिमृत्युर्न विद्यते ।  
	मम तुल्यबलो भूत्वा संहारसृष्टिकारकम् ॥ १४।७५ ॥  
	स्वतन्त्रं क्रीडते भद्रे इच्छारूपी भवेद् यथा ।  
	विसर्जः कौलिकं देवि तस्मिंश्चित्ते स्थिरं सदा ॥ १४।७६ ॥  
	शृण्वन्ति दूरतो देवि मननञ्चावलोकनम् ।  
	कपालघट्टिका देवि निगूढं स्थापितं प्रिये ॥ १४।७७ ॥  
	एतदभ्यसतो देवि निष्क्रमेद्बाह्यतः सदा ।  
	मक्षिकामङ्क्षुणो वापि व्याघ्रसिंहगजस्तथा ॥ १४।७८ ॥  
	एतत्तु धारयेद्रूपं मनसा चिन्तितं प्रिये ।  
	एतत्तु कुलविज्ञानं पारम्पर्यक्रमागतम् ॥ १४।७९ ॥  
	मोक्षदं सारमेवं (च) ज्ञातव्यं वरवर्णिनि ।  
	तस्मात् सर्वं प्रयत्नेन ज्ञातव्यं कुललक्षणम् ॥ १४।८० ॥  
	घटपूर्णमिव कुम्भं कुड्यस्तम्भा इवाचलः ।  
	व्यापयित्वा स्थितो देव तद्वद् योगीनसोपमः (?) ॥ १४।८१ ॥  
	अतोर्द्धं सम्प्रवक्ष्यामि शृणु त्वं वीरवन्दिते ।  
	न जलं चिन्तयेद्देवि न वह्निवायुराकाशम् ॥ १४।८२ ॥  
	नाधस्तादूर्द्धमध्यञ्च काष्ठवल्लोष्ट्रवत् प्रिये ।  
	मनस्य उन्मनीभावो यदा भवति सुन्दरि ॥ १४।८३ ॥  
	शून्यशून्यमनः कृत्वा निश्चिन्तो निश्चलस्थितिः ।  
	घटपटस्थितस्तम्भा ग्रामकूपादिकं बुधः ॥ १४।८४ ॥  
	भेरिशङ्खमृदङ्गैश्च वीणावंशनिनादितैः ।  
	ताड्यमानन्नबोध्यते जीवस्तल्लयतां गतः ॥ १४।८५ ॥  
	भूतं भव्यं भविष्यञ्च अतीतानागतन्तथा ।  
	अक्षयो ह्यमरो भूत्वा कामदेवद्वितीयकः ॥ १४।८६ ॥  
	भेद्यमानो न जाये ॥॥। खाड्यमानस्तु पन्नगैः ।  
	पुष्पवृष्टिपतन्तस्य पारिजातस्य सुन्दरि ॥ १४।८७ ॥  
	पूज्यते नागकन्याभिर्यथार्हं हाटकेश्वरः ।  
	पञ्चश्रोतात्मकञ्चैव मोक्षार्थं चोदितो मया ॥ १४।८८ ॥  
	त्वद्भक्त्या निर्णयं देवि चोदितं कुलगोचरे ।  
	अतोर्द्धं कथ्यते देवि मुद्रानिर्णयलक्षणम् ॥ १४।८९ ॥  
	अनामा हृदये लग्ना मुद्रेयमीश्वरीप्रदा ।  
	द्वादशान्ते यदा पश्येत् स्फुरन्तम्मणिमालिका ॥ १४।९० ॥  
	अनामा नाम मुद्रेयं वपा (?) खेचरतां गतिम् ।  
	मुद्रितम्पञ्चमुद्राभिश्चैतन्यसहितं प्रिये ॥ १४।९१ ॥  
	भेदयेत्तत्कपाटञ्च अर्गलायासुसञ्चिता ।  
	पञ्चाद्वादशान्तं यावच् शक्त्याचारेण भेदयेत् ॥ १४।९२ ॥  
	देव्या भूत्वा च योगिन्या मातृचक्रावशानुगा ।  
	लीयन्ते खेचरीचक्रे क्षोभयेत् परमामृतम् ॥ १४।९३ ॥  
	अमृतेन विना देवि अमरत्वं कथं प्रिये ।  
	अमृतं कौलसद्भावं शृणु कामकलात्मकम् ॥ १४।९४ ॥  
	सहजान्तस्थितन्तत्त्वं स्फुरन्तं मणिनिर्मलम् ।  
	मुक्ताफलसमौपम्यं खद्योतसदृशं प्रिये ॥ १४।९५ ॥  
	तारकोल्लाससङ्काशं प्रस्फुरन्तन्नभःस्थले ।  
	सित-रक्तञ्च कृष्णञ्च धूम्रपीतञ्च रूपकम् ॥ १४।९६ ॥  
	॥॥॥॥॥॥॥॥॥॥॥॥। सृष्टिसंहारकारकम् ।  
	उत्पत्तिप्रलयञ्चैव अकुल-कुल-वर्जितम् ॥ १४।९७ ॥  
	दिवायामभ्यसेद्देवि कृत्वादित्यन्तु दृष्टत (?) ।  
	स्वरूपं दृश्यते ॥॥॥॥॥॥॥॥॥॥॥॥॥॥॥॥॥॥॥॥॥। ॥ १४।९८ ॥  
	॥॥॥॥॥ कुर्यात् प्रयत्नेन पररूपं न संशयः ।  
	क्षणेन कुरुते सृष्टिं संहारञ्च वरानने ॥ १४।९९ ॥  
	निशायामभ्यसेद्देवि उतुङ्गशतमीश्वरम् ।  
	कोदण्डद्वयमध्यस्त ॥॥॥॥॥॥॥॥॥॥॥॥॥॥॥॥॥॥ ॥ १४।१०० ॥  
	एतन्ते परमं देवि येन सृष्टं चराचरः ।  
	अस्मिन्नेव लयं भद्रे समुद्रेण नदी यथा ॥ १४।१०१ ॥  
	अनेन दृढमात्रेण पुण्यपापैर्न लिप्यते ।  
	पिण्डमष्टप्रकारेण अष्टधातुपदं प्रिये ॥ १४।१०२ ॥  
	अष्टधा रूपविज्ञानं रूपातीतन्तु चाष्टधा ।  
	अष्टाष्टविधिना चक्रं ज्ञातव्यं सिद्धिकारणम् ॥ १४।१०३ ॥  
	कुललक्षं कुलाधारं नलिकावज्रसम्भवा ।  
	क्षोभञ्च कुलयानञ्च परतत्त्वविदः प्रिये ॥ १४।१०४ ॥  
	अनुज्ञा गुरुसिद्धानां देवतानाञ्च भासिनि ।  
	क्षीराम्भे फेनसदृशं शीतलं चन्द्रसन्निभम् ॥ १४।१०५ ॥  
	निमेषार्द्धं क्षोभमायाति वेला इव महोदधेः ।  
	मुच्यते ज्वरकुष्ठाद्यैर्व्याधिसङ्घैर्महातपे ॥ १४।१०६ ॥  
  
  
इति ज्ञाननिर्णये श्रीयोगिनीकौलम्महच्छ्रीमच्छघ्नपादावतारिते   
चन्द्रद्वीपविनिर्गते ध्यानयोगमुद्रा चतुर्दशः पटलः ॥ १४।१४ ॥  
  
  
  
पञ्चदशः पटलः  
  
  
देव्युवाच  
  
  
	अद्य मे सफलं जन्म सफलं च तपस्तथा ।  
	देवत्वमद्य सफलं त्वत्प्रसादेन भैरव ॥ १५।१ ॥  
	तपश्च सफलं मेऽद्य अद्य नेत्रोपशोभितम् ।  
	अद्याहं कृतकल्याणि ज्ञानदृष्टिकृतक्षमा ॥ १५।२ ॥  
	अद्य मे भूषितो कर्णो महाकौलं श्रुतं मया ।  
	अद्य मे तेजपिण्डन्तु महाज्ञान हृदि स्थितम् ॥ १५।३ ॥  
	अद्य मे कुलशीलञ्च अद्य मे रूपलक्षणम् ।  
	अद्य मे भ्रान्तिरुच्छिन्ना त्वत्प्रसादात् सुराधिप ॥ १५।४ ॥  
	विज्ञात्वा यन्मया पूर्वन्न पृच्छामि पदे पदे ।  
	यत् किञ्चित् दृढसद्भावं तत् सर्वं कथयस्व मे ॥ १५।५ ॥  
	अनधीतं मया पूर्वन्तुष्टस्त्वं मे पुनः पुनः ।  
	चारणाकोटयः सप्त तन्मध्ये पृच्छितं इमम् ॥ १५।६ ॥  
	पूर्वमेकार्णवे घोरे नष्टे स्थावरजङ्गमे ।  
	केनोपायेन वीरेश आत्मानं रक्षितं त्वया ।  
	तद्वस्तु कथ मे नाथ येनात्मरक्षितं त्वया ॥ १५।७ ॥  
  
  
भैरव उवाच   
  
  
	साधु साधु महाज्ञानि न पृष्टं केनचिदिमे ।  
	अत्यन्तगहनं देवि सुगोप्यं रक्षितं मया ॥ १५।८ ॥  
	मुण्डाधारैस्थित ॥। नखाग्रे पश्य भैरवि ।  
	अस्थिचक्रस्य मध्यस्थं सर्वञ्चैव सुसंस्थितम् ॥ १५।९ ॥  
	सहजन्तु इ(मं) चक्रं वज्रनामातिकोद्भवम् ।  
	वज्रयोगप्रयोगेण वज्रवद्भवते नरः ॥ १५।१० ॥  
	सप्तकोटिसहस्राणि पत्राणां केसरान्वितम् ।  
	अर्द्धकोटिगतं चक्रं सहस्रं कोटिजं शुभम् ॥ १५।११ ॥  
	त्रिगुणं वेष्टितं कृत्वा क्षीराधारे व्यवस्थित(ः) ।  
	क्षीरादा ॥॥ विप्लकारैः पूरयेत्तत्तनुं सदा ॥ १५।१२ ॥  
	कर्णिकायां परं तत्त्वं अतसीपुष्पसन्निभम् ।  
	पञ्चारमष्टपत्रञ्च षोडशारं सुशोभनम् ॥ १५।१३ ॥  
	षोडशारं त्रिलिख्यन्तु अन्तरालसमन्वितम् ।  
	अष्टारपद्मपत्रञ्च षोडशैकं वरानने ॥ १५।१४ ॥  
	बिन्दुच्छिन्दञ्च कर्तव्यं अन्तराल(म)पि सुव्रते ।  
	षोडशाक्षरभिन्नन्तु आत्मा वै प्राणसंयुतः ॥ १५।१५ ॥  
	षोडशाक्षरभेदन्तु ऊर्द्धं चक्रे व्यवस्थितम् ।  
	चतुष्कलं पुनर्देवि अन्यथा न कदाचन ॥ १५।१६ ॥  
	आधारे च आत्मचक्रं ॥॥। तदूर्द्धगम् ।  
	कर्णिकायात्मनः कृत्वा ऊर्द्धचक्रेण प्लावयेत् ॥ १५।१७ ॥  
	गोक्षीरविप्लुतैर्देवि प्लाव्यमानं सविप्लषैः ।  
	द्विरष्टवर्षमात्मानं अधश्चक्रे व्यवस्थितम् ॥ १५।१८ ॥  
	किञ्चिद्दर्शितवर्णाभं प्राणचक्रं सुलोचने ।  
	प्लावयेत् पूर्वचक्रेण पूर्णचन्द्रनिभं तनु ॥ १५।१९ ॥  
	आनयेन्निश्चलीभूतम् अस्थिचक्रोद्भवेन तु ।  
	प्लावयित्वा जगत् सर्वं त्रयचक्रं समभ्यसेत् ॥ १५।२० ॥  
	आरमूर्द्धिञ्चक्रन्तु तदूर्द्धे चैव पार्वति ।  
	नलीकायां गर्भलीनं संहारन्तु कुतः प्रिये ॥ १५।२१ ॥  
	बलीपलितनिर्मुक्तो ज्वरव्याधिविवर्जितः ।  
	अक्षयो ह्यमरो नित्यो यथार्हन्तिष्ट मानसः (?) ॥ १५।२२ ॥  
	यदा भवति संहारस्तदा पश्येच्चराचरम् ।  
	तदाऽसौ तिष्ठते भद्रे मया सार्द्धं स्वरेश्वरि ॥ १५।२३ ॥  
	यथा मह्यं प्रभुत्वञ्च त्रैलोक्यं सचराचरम् ।  
	तद्वत् स भवते देवि सृष्टिसंहारकारकः ॥ १५।२४ ॥  
	समचित्तं सदा लीनमस्थिचक्रं सुलोचने ।  
	वज्रवत्तिष्ठत देहं संहा(र)न्तु न हि प्रिये ॥ १५।२५ ॥  
	मयाभ्यस्त(मि)दम्पूर्वन्तेनाहमक्षयं प्रिये ।  
	एतन्मया कथितं शास्त्रे अप्रमेयमनेकधा ॥ १५।२६ ॥  
	इमन्तु गूढसद्भावं मम गुह्यं प्रगोपितम् ।  
	गोपनीयं प्रयत्नेन सप्तादूर्द्धन्न दापयेत् ।  
	एतत्ते कुलसद्भावम्मया तुभ्यम्प्रकाशितम् ॥ १५।२७ ॥  
  
  
इति ज्ञाननिर्णये योगिनीकौलम्महच्छीमच्छेन्द्रपादावातारिते   
चन्द्रद्वीपविनिर्गते परमवज्रीकरणं नाम पञ्चदशः पटलः ॥ १५।१५ ॥  
  
  
  
षोडशः पटलः  
  
  
देव्युवाच  
  
  
	योगिनीसिद्धसम्पन्नं दिव्यरूपेण भैरव ।  
	क्रीडते मातृमध्यस्थं स्वशक्तिं बलगर्वैतम् ॥ १६।१ ॥  
	दुर्विज्ञेयं सदा नाथ तुभ्यं चरितचेष्टितम् ।  
	न ज्ञातं सुरगान्धर्वैः किं पुनर्भुवि सम्भवैः ॥ १६।२ ॥  
	त्रिष्कालं तिष्ठसे क्षेत्रे क्षेत्रं वा पीठपर्वते ।  
	तन्ममाचक्ष्व देवेश भक्ष्याणां दिव्यदर्शनम् ।  
	अतिध्यानविदं देव कथ्यतान्तु मम प्रभो ॥ १६।३ ॥  
  
  
भैरव उवाच   
  
  
	शोभनं पृच्छितं भद्रे अद्भुतसिद्धिगोचरे ।  
	कथ्यमानं विशालाक्षि किं भयं तेजभामिनि ॥ १६।४ ॥  
	श्रीशैलश्च महेन्द्रश्च पीठका(मा)ख्य विश्रुतम् ।  
	सन्निधानो ह्यहं भद्रे त्रिष्कालसिद्धिमेलकम् ॥ १६।५ ॥  
	प्रसन्ना ये नरा भद्रे व्योमध्यानैकचेतसः ।  
	दर्शनं च भवते तस्मिन् मया सार्द्धं कुलेश्वरि ॥ १६।६ ॥  
	श्रीशैले नाम संसिद्धिर्महेन्द्रे राजसं स्मृतम् ।  
	साध्विकं योगसंयुक्तो कामाख्यं पीठमास्मृतम् ॥ १६।७ ॥  
	तस्मिन् मेलापकं लब्ध्वा योगिनीसिद्धिः तत्समम् ।  
	मनसा चिन्तितं रूपं अणिमादिगुणाष्टकम् ॥ १६।८ ॥  
	किन्त्वया तेन विज्ञातं मह्यं चरितचेष्टितम् ।  
	कथितं मेलकं स्थानं श्रुतं ते चेष्टितं शुभम् ॥ १६।९ ॥  
	पञ्चस्रोतात्मकं चैव गोपितं सिद्धिगोचरम् ।  
	अभक्ष्या चोद्यते नाथे अन्यथा न कदाचन ॥ १६।१० ॥  
	अहन्तत् परमं तत्त्वं अहं स भैरवः प्रिये ।  
	अहं सदा शिव ईशः श्रीकण्ठो रुद्र एव च ॥ १६।११ ॥  
	अहं सो धीवरो देवी अहं वीरेश्वरः प्रिये ॥ १६।१२ ॥  
	अनन्तोऽहम् महादेवि रुद्रोऽहं सुरसुन्दरि ।  
	संहरामि जगत् सर्वं संहारोऽहं कुलेश्वरि ॥ १६।१३ ॥  
	चराचरः पुनः सृष्टिः स्त्रष्टारो धीरवन्दिते ।  
	विहितं त्रायते नित्यं विधाताऽहं कुलागमे ॥ १६।१४ ॥  
	विश्वन्तु निशृतं येन विश्वपादेति गीयते ।  
	विचित्रचित्रतासृष्टिर्विचित्रेति च विश्रुते ॥ १६।१५ ॥  
	स्वेच्छया क्रीडितोऽहं च करोति विकरोति च ।  
	श्वेतपादस्त्वहं देवि श्वेतपादेति गीयते ॥ १६।१६ ॥  
	चन्द्रकान्तसमं तेजं भृङ्गवर्णं सुनिर्मलम् ।  
	ते चाहं विश्रुते लोके भृङ्गपादा वरप्रदे ॥ १६।१७ ॥  
	असुराणां सुराणां च अहं भट्टारकः प्रिये ।  
	भट्टपादेति विख्यातो नामेदं मम सुन्दरि ॥ १६।१८ ॥  
	श्रियामुत्कण्ठिता ये तु श्रीकण्ठस्तेन उच्यते ।  
	रूरूपादं महादेवि रूद्रोऽहं द्रावणप्रिये ॥ १६।१९ ॥  
	(रूरूपादं महादेवि महीद्रावणं प्रिये ।)  
	त्व-उमातु महादेवि तुभ्यं पतिरहं प्रिये ॥ १६।२० ॥  
	श्रियाया तु अहन्नाथ श्रीनाथ सिद्धगोचरे ।  
	यदावतारितं ज्ञानं कामरूपी त्वया मया ।  
	तदावतारितं तुभ्यं तत्त्वन्तु षण्मुखस्य च ॥ १६।२१ ॥  
	तेन कौलागमे देवि विज्ञानं प्रणवप्रिये ।  
	अव्यक्तेन तु रूपेण चन्द्रद्वीपे अहं प्रिये ॥  
	अव्यक्तं गोचरं तेन कुलजातं मम प्रिये ॥ १६।२२ ॥  
  
  
श्रीदेव्युवाच  
  
  
	किमर्थं चन्द्रद्वीपन्तु अहञ्चैव गतः प्रभो ।  
	किमर्थं ग्रसिता प्राज्ञा आदिषण्मुखस्य च ॥ १६।२३ ॥  
	अन्योऽपि विस्मयो देवि कौलवे सिद्धिमिच्छता ।  
	सूचितं सूचनार्थाय वटुको नाम नामतः ॥  
	किं वर्णा ध्यानमात्रञ्च श्रोतुमिच्छामि भैरव ॥ १६।२४ ॥  
  
  
भैरव उवाच   
  
  
	आत्मानं बुध्यसे नाथ यद्यपि प्रियभाषिणि ।  
	इच्छा त्वं ज्ञानशक्तिश्च क्रियाख्या चैव भासिनि ॥ १६।२५ ॥  
	गौरी चैव महाकाली लक्ष्मी चैव श्रिया तया ।  
	अहं त्वं च विशालाक्षि सर्वशास्त्रावतारकः ॥ १६।२६ ॥  
	अहं चैव त्वया सार्द्धं चन्द्रद्विपं गतो यदा ।  
	तदा वटुकरूपेण कार्तिकेय(ः) समागतः ॥ १६।२७ ॥  
	अज्ञानभावमासृत्य तदा शास्त्रं हि मूषितम् ।  
	शासितोऽहं मया देवि षण्मुखा मृषकातृकम् ॥ १६।२८ ॥  
	गतोऽहं सागरं भद्रे ज्ञानदृष्ट्यावलोकनम् ।  
	मच्छमाकर्षयित्वा तु स्फोटितं चोदरं प्रिये ॥ १६।२९ ॥  
	गृहीत्वा मत्स्योदरस्थन्तु आनीतन्तु गृही पुनः ।  
	स्थापयित्वा ज्ञानपट्टं मम गूढं तु रक्षितम् ॥ १६।३० ॥  
	पुनः क्रुद्धमनेनैव मुषकेण सुरेश्वरि ।  
	गार्तं कृत्वा सुरुङ्गाय पुनः क्षिप्तं हि सागरे ॥ १६।३१ ॥  
	दशकोटिप्रमाणेन महामांसेन भक्षितम् ।  
	मम क्रोध समुत्पन्नं शक्तिजालो मया कृतः ॥ १६।३२ ॥  
	आकर्षितो मत्स्यस्प्तानां सागरह्रदात् ।  
	नागतोऽसौ महामत्स्या मम तुल्यबलः प्रिये ॥ १६।३३ ॥  
	ज्ञानतेजेन सम्भूतो दुर्जयस्त्रिदशैरपि ।  
	ब्रह्मत्वं हि तदा त्यक्तं चित्तवी (?) धीवरात्मकम् ॥ १६।३४ ॥  
	अहं सो धीवरो देवि कैवर्तत्वं मया कृतः ।  
	आकृष्य तु तदा मत्स्यं शक्तिजालसमीकृतः ॥ १६।३५ ॥  
	मत्स्योदरन्तु तत्स्फोट्य गृहीतञ्च कुलागमे ।  
	वदन्ति विदिता लोके पशवो ज्ञानवर्जिताः ॥ १६।३६ ॥  
  
  
देव्युवाच   
  
  
	ब्राह्मणोऽसि महापुण्ये कैवर्तत्वं मया कृतः ।  
	मत्स्याभिघातिनैर्विप्रा मत्स्यघ्नमेति विश्रुताः ।  
	कैवर्तत्वं कृतं यस्मात् कैवर्तो विप्रनायकः ॥ १६।३७ ॥  
  
  
भैरव उवाच  
  
  
	अव्यक्तेन महात्मान कृतं पूर्वन्तु सुन्दरि ।  
	अव्यक्तगोचरं तेन कुलैर्जातम्महाकृपे ॥ १६।३८ ॥  
	तुभ्यञ्चैव महादेवि षट्मुखस्य च पार्वति ।  
	विघ्नेशो नन्दिनश्चैव महाकालस्य धीमते ॥ १६।३९ ॥  
	जया च विजयादीनां हरसिद्धिमहाबलाः ।  
	कालिका योगिनी ख्याता ऊर्द्धतो मत्समं प्रिये ॥ १६।४० ॥  
	अकुलं तु इमं भद्रे यत्राहं तिष्ठते तदा ।  
	कल्पान्ते च युगान्ते च मम देहे तु तिष्ठति ॥ १६।४१ ॥  
	जीवमध्ये यदा देवि पुष्पमूलफलान्विता ।  
	पत्रशाखासमायुक्तो वृक्षस्य चोद्भवं यथा ॥ १६।४२ ॥  
	तद्वदुत्पादितान्येऽपि मद्देहे कुलभामिनि ।  
	अज्ञानभाविता देवि पशुत्वं सुरनायिके ॥ १६।४३ ॥  
	गृहीत्वा तु पुनर्देवि महाज्ञानं प्रकीर्तितम् ।  
	कथितं तव कामेषि षट्मुखस्य गणस्य च ॥ १६।४४ ॥  
	नन्दी चैव महाकाले जया च विजयादिषु ।  
	भट्टाद्या द्रोणकादीनां तथा च हरसिद्धिका ॥ १६।४५ ॥  
	कथितं कालिका योगी सर्वकौलस्य निर्णयम् ।  
	भक्तियुक्ता समत्वेन सर्वे शृण्वन्तु कौलिकम् ॥ १६।४६ ॥  
	महाकौलात् सिद्धकौलं सिद्धकौलात् मसादरम् (?) ।  
	चतुर्युगविभागेन अवतारञ्चोदितं मया ॥ १६।४७ ॥  
	ज्ञानदौ निर्णीतिः कौलं द्वितीये महत् सञ्ज्ञितम् ।  
	तृतीये सिद्धामृतन्नाम कलौ मत्स्योदरं प्रिये ॥ १६।४८ ॥  
	ये चास्मान्निर्गता देवि वर्णयिष्यामि तेऽखिलम् ।  
	एतस्माद् योगिनीकौलान्नाम्ना ज्ञानस्य निर्णीतौ ॥ १६।४९ ॥  
	क्षणेन योगिनी हृष्टा देव्या सह विनायकः ।  
	चत्वारः कुलसिद्धस्तु पृच्छमाना सुभाविता ॥ १६।५० ॥  
	रोमाञ्चकञ्चुका सर्वे पुष्पहस्तास्तु बोधिता ।  
	दण्डवत् पतिताः सर्वे आत्मवादं वद प्रभो ॥  
	योगाभ्यासरतानान्तु रक्तपालस्य निर्णयम् ॥ १६।५१ ॥  
  
  
भैरव उवा(च)  
  
  
	अहं त्वं च विशालाक्षि चन्द्रद्वीपसमागतौ ।  
	षट्मुखो वटुको जाताः क्षेत्रपालकुलागमे ॥ १६।५२ ॥  
	सिध्यन्ते कोटयः सप्त तावत्त्वं क्षेत्रपालकः ।  
	वटुकौ किं न विज्ञातौ सुतौ तुल्यं वरानने ॥ १६।५३ ॥  
	सिद्धामृते तु यत् प्रोक्तं गुरोर्निन्दा विगर्हिता ।  
	तथ्याच्यवनसञ्जातं पतितं च महोदधौ ॥ १६।५४ ॥  
	कलौ युगे महाघोरे दिव्यैः संसाधितोऽपि सः ।  
	तन्त्रे तन्त्रे समाख्यातं यथाशापन्तु प्राप्तवान् ॥ १६।५५ ॥  
	तस्य पूजाबलिः पिण्ड आसनं जाप्यमेव च ।  
	कथयामि समासेन यथा सिध्यति साधके ॥ १६।५६ ॥  
  
	ह्रीं वटुकाय कपिलजटाय पिङ्गलनेत्राय देवीपुत्राय मातृपुत्राय   
इमां बलिं ममोपनीतां गृह्ण गृह्ण चुरु मुरू ह्रीं बलिमन्त्र चाल चाल   
भक्ष २०० पिण्डमन्त्रः यत्किञ्चित् भक्षयेत् प्राज्ञः अग्रपिण्डन्तु दापयेत् ।   
ह्रीं वटुकाय आसनमन्त्रः ह्यौं ह्यौह्यं महाभैरव पूजनमन्त्रः ।   
ह्रीं ह्रां जाप्य -  
  
	यः सदा जाप्यमिदं कुर्यान्निर्विघ्नं सिद्धिभाजनः ।  
	गृह्ण गृह्णेति वक्तव्यं गृह्णाति वटुकस्तथा ॥ १६।५७ ॥  
	दण्डहस्तं सदाध्यायेज्जटिलं ब्रह्मतेजसम् ।  
	रक्ताम्बरपरीधानं वटुकं विघ्नमर्दकम् ॥ १६।५८ ॥  
	पूज्यमानं सदाकालं अग्रतो दण्डपाणिनम् ।  
	चतुरङ्गबलं जित्वा उष्टानां (?) स्तम्भकारकम् ॥ १६।५९ ॥  
	चौरराजकुलादीनां सर्पव्याघ्रगजादिषु ।  
	ह्रीं च वटुक ह्रीं  
	इमां विद्यां जाप्यं कुर्याद्भयोर्द्धिता ॥ १६।६० ॥  
	नाशयेत् सर्वदुष्टानां सिंहस्यैव यथा गजाः ।  
	यत्र तत्र क्षुद्रसिद्धिर्बहुधा शास्त्रचोदिता ॥ १६।६१ ॥  
	ह्रीं वटुक उक्तमन्त्रेण करोति सुरसुन्दरि ।  
	ह्रीं काराङ्करराद्येवं वटुकं सिद्धिपूजितम् ।  
	पूजयेत्तत् प्र(य)त्नेन कौलवे सिद्धिमिच्छता ॥ १६।६२ ॥  
  
  
इति ज्ञाननिर्णये महायोगिनीकौले मत्स्येन्द्रपादावतारे चन्द्रद्वीपविनिर्गते   
षोडशः पटलः ॥ १६।१६ ॥  
  
  
  
सप्तदशः पटलः  
  
  
देव्युवाच  
  
  
	यन्मया पृच्छितं देव आत्मवादस्य निर्णयम् ।  
	साम्प्रतं श्रोतुमिच्छामि निःसन्दिग्धं वद प्रभो ॥ १७।१ ॥  
  
  
भैरव उवाच   
  
  
	साधु देवि महायोगे योगिनीसिद्धनायिके ।  
	गूढं गुह्यं सनाभिञ्च हृदि पद्ममधोमुखम् ॥ १७।२ ॥  
	समीरस्तोभकं चक्रं घण्टिकाग्रन्थिशीतलम् ।  
	नासाग्रं द्वादशान्तं च भ्रुवोर्मध्ये व्यवस्थितम् ॥ १७।३ ॥  
	ललाटं ब्रह्मरन्ध्रं च शिखरस्थं सुतेजसम् ।  
	एकादशविधं प्रोक्तं विज्ञानं देहमध्यतः ॥ १७।४ ॥  
	क्लिश्यन्ति मनुजात्यन्तमज्ञात्वा तु कुलागमम् ।  
	हृदिस्थसहजो देव स्मरणार्हः स उच्यते ॥ १७।५ ॥  
	हकारो निष्कलो नित्यः सङ्कारं सकलं तथा ।  
	सृकारं तु सदा सृष्टि हीत्येवं संहरेज्जगत् ॥ १७।६ ॥  
	सकारं शुक्लपक्षन्तु हकारं कृष्णपक्षकम् ।  
	हकारमीक्षमित्याहुर्महार्थञ्च गतं परम् ॥ १७।७ ॥  
	न शिवेन विना शक्तिर्न शक्तिरहितः शिवः ।  
	अन्योऽन्यञ्च प्रवर्तन्ते अग्निधूमौ यथा प्रिये ॥ १७।८ ॥  
	न वृक्षरहिता च्छाया न छायारहितो द्रुमः ।  
	शक्त्याभ्यासरतो योगी कुले सामान्यतां व्रजेत् ॥ १७।९ ॥  
	स्थूलं सूक्ष्मं परो हंसौ ज्ञात्वा सर्वात्मकं प्रिये ।  
	पारम्पर्यान् मतं कौलं कर्णात् कर्णगतं परम् ॥ १७।१० ॥  
	अपरीक्ष्ये न दातव्यं दातव्यं सुपरीक्षिते ।  
	कृत्वा कुलाभिषेकन्तु प्रकाश्यं त्वात्मनिर्णयम् ॥ १७।११ ॥  
	पञ्चरत्नादि देवेशि ज्ञातव्या तु कुलागमे ।  
	प्रथमं पलितस्तम्भं द्वितीयम् ईप्सितं भवेत् ॥ १७।१२ ॥  
	तृतीयं कामरूपत्वं चतुर्थमक्षयांशकम् ।  
	पञ्चमन्तु महारत्नं जरामरणनाशनम् ॥ १७।१३ ॥  
	कृत्वा प्रेतासनं दिव्यं द्वादशान्तमनासृतम् ।  
	भूगृहे निर्जने देशे गन्धधूपसुधूपिते ॥ १७।१४ ॥  
	शुक्लाम्बरधरो भूत्वा श्रीखण्डेन विलेखयेत् ।  
	पर्यङ्कं विन्यसेत्तत्र सुसहायसमन्वितम् ॥ १७।१५ ॥  
	महाव्याप्तिमहानिद्रां न शृणोति न पश्यति ।  
	सुगन्धं पूतिगन्धं वा कर्पूरञ्चन्दनादिषु ॥ १७।१६ ॥  
	न गन्धं वेत्ति तत्त्वज्ञो महाव्याप्तिरियं प्रिये ।  
	अतीतानागतञ्चैव तस्मिन् कालस्य वञ्चनम् ॥ १७।१७ ॥  
	कर्ता हर्ता भवेद्देवि यदुक्तो वीरमातरे ।  
	अधोर्द्ध्वे रमते हंसो द्वादशान्ते लयं पुनः ॥ १७।१८ ॥  
	हृदिस्थं निश्चलीभूतं कुम्भमध्ये जलं यथा ।  
	मृणालतन्तुसदृशं भावाभावविवर्जितम् ॥ १७।१९ ॥  
	धारणाधेयरहितं सर्वज्ञं सर्वतोदितम् ।  
	स्वयं च चलते चोर्द्ध्वम् अधञ्चैव स्वयम्पुनः ॥ १७।२० ॥  
	रमते सहजं तत्त्वं यथात्मनि तथापरे ।  
	ज्ञात्वा तत्त्वमिदन्देवि भवबन्धात्मकैः प्रिये ॥ १७।२१ ॥  
	कर्णञ्च हृदये कृत्वा ज्ञातव्यं हंसलक्षणम् ।  
	कण्ठस्थाने ध्वनिर्दिव्या सकला तु परापरा ॥ १७।२२ ॥  
	आपादतलमूर्द्धान्ता वामाख्यं कुण्डलाकृतिम् ।  
	गुदस्थमुदयन्तस्या द्वादशान्ते लयं पुनः ॥ १७।२३ ॥  
	एवं तु चरते हंसो देहमध्ये शुभाशुभे ।  
	निर्लेपं निष्कल्ं चोर्द्धे शुद्धमत्यन्तनिर्मलम् ॥ १७।२४ ॥  
	निगर्भं गर्भरूपेण नित्यानन्दैकलक्षणम् ।  
	ज्ञातव्यं गहनं नाथ महाज्ञानगतं परम् ॥ १७।२५ ॥  
	अप्रमेयमचिन्त्यं च निराभ्यासपदं स्मृतम् ।  
	निश्वासोच्छ्वाससंयुक्तं भावाभावसमन्वितम् ॥ १७।२६ ॥  
	स सञ्चरति भूतेषु भूतग्रामे चतुर्विधे ।  
	स आत्मा स स्वयं कर्ता पिण्डं चैव तु संहरेत् ॥ १७।२७ ॥  
	पिण्डस्यैवम्भवेद्दुःखं बन्धस्यैव सुखं परम् ।  
	विषादं हरिषञ्चैव जरामरणमेव च ॥ १७।२८ ॥  
	क्षुधा तृषा च मोहश्च भयाद्या लोभमेव च ।  
	दारिद्रम्बन्धनादीनि पिण्डस्यैव सुलोचने ॥ १७।२९ ॥  
	न चासौ छिद्यते शस्त्रैर्ण चक्रेण बलीयसा ।  
	भिद्यन्ति नैव वज्रेण न च वह्नौ दहत्यसौ ॥ १७।३० ॥  
	न जलेन भवेन्मृत्युर्न जले जीवितं भवेत् ।  
	न मोहं न च वा रागं न मदं मत्सरं सदा ॥ १७।३१ ॥  
	न लोभं न च वा कोपं न चिन्ता बाध्यते ते (?) सः ।  
	इन्द्रियाणामिदं सर्वं भूतानां च वरप्रदे ॥ १७।३२ ॥  
	जीवेन च जगत् सृष्टं स जीवस्तत्त्वनायकः ।  
	स जीवः पुद्गलो हंसः स शिवो व्यापकः परः ॥ १७।३३ ॥  
	स मनस्तूच्यते भद्रे व्यापकः स चराचरे ।  
	आत्मानमात्मना ज्ञात्वा भुक्तिमुक्तिप्रदायका ॥ १७।३४ ॥  
	प्रथमा तु गुरुर्ह्यात्मा आत्मानं बन्धयेत् पुनः ।  
	बन्धस्तु मोचयेद् ह्यात्मा आत्मानमात्मनः प्रभुः ॥ १७।३५ ॥  
	आत्मानमात्मना ज्ञात्वा आत्मा वै कायरूपिणः ।  
	आत्मनश्चापरो देवि येन ज्ञातं स योगिराट् ॥ १७।३६ ॥  
	स शिवः प्रोच्यते साक्षात् स मुक्तो मोचयेत् परः ।  
	सुविशुद्धः सदा देवि पङ्कस्थमिव पङ्कजम् ॥ १७।३७ ॥  
	मानुष्यं पिण्डमासृत्य स शिवः क्रीडते भुवि ।  
	इत्थम्भूतं परात्मानं येन ज्ञातं सुभामिनि ॥ १७।७८ ॥  
	तस्यैव स्पर्शमात्रेण भवेन्मुक्तिर्न संशयः ।  
	तस्योच्छिष्टञ्च सम्प्राप्य भवेन्मुक्तिः परा प्रिये ॥ १७।७९ ॥  
	तेनैव स्नापिते देवि अभ्यङ्गोद्वर्तनेन तु ।  
	तेन पादेन संस्पृष्टे सोऽपि मोक्षस्य भाजनः ॥ १७।४० ॥  
	एकेन तेन भुक्तेन भुक्तं चैव चराचरम् ।  
	सर्वतीर्थेषु यत् पुण्यं स्नात्वा लभति मानवः ।  
	तं ज्ञेयन्तु मनः कृत्वा अधिकं तु फलं लभेत् ॥ १७।४१ ॥  
	योगिनीसिद्धसद्भावं वीरमातृगणादिषु ।  
	अस्योर्द्ध्वे तु निगद्यतु भुक्तिमुक्तिप्रदं शुभम् ॥ १७।४२ ॥  
  
  
इति ज्ञाननिर्णये महायोगिनीकौलेश्रीमछेन्द्रपादावतारिते   
चन्द्रद्वीपविनिर्गते सप्तदशः पटलः ॥ १७।१७ ॥  
  
  
  
अष्टादशः पटलः  
  
देव्युवाच  
  
  
	सिद्धानां पूजनन्देव देहस्थप्रत्ययात्मकम् ।  
	कुलद्वीपविधानं च सङ्क्षेपात् कथ्यतां प्रभो ॥  
	कौलवं सिद्धिकामस्य अभिषेकं कीदृग् भवेत् ॥ १८।१ ॥  
  
  
भैरव उवाच  
  
  
	साधूक्तं कथयिष्यामि कुलं द्वीपस्य यो विधिः ।  
	यवाद्याशालिचूर्णन्तु पिष्टं वा गोधूमोद्भवम् ॥ १८।२ ॥  
	येन केनचित् पिष्टेन अनेन सुरसुन्दरि ।  
	ह्रीङ्कारमन्त्रितं कृत्वा वर्तिद्वादशभूषितम् ॥ १८।३ ॥  
	क्षीरखण्डादिमृष्टन्तु घृतपूर्णसुशोभनम् ।  
	पार्श्वे तु पूजयेत् सिद्धां योगिनीं गुरुमेव च ॥ १८।४ ॥  
	एककालं द्विकालं वा त्रिष्कालं पूजयेत् क्रमम् ।  
	अग्रतः पूजयेन्नित्यं भुञ्जमानाग्रनायिके ॥ १८।५ ॥  
	जपेद्बीजपरं श्रेष्ठं ह्रीङ्कारं योगिनीप्रियम् ।  
	योगिनीमेलकं ह्यस्मिन् भुक्तिमुक्तिप्रदः सदा ॥ १८।६ ॥  
	अथान्यं सम्प्रवक्ष्यामि अभिषेके कुलगोचरे ।  
	रक्तेन पूरयेद् रक्तं शुक्रस्यैव समं प्रिये ॥ १८।७ ॥  
	कुण्डगोलोद्भवेनैव मधुं च घृतसंयुतम् ।  
	रक्तं वामामृतं शुक्रं सुरया ब्रह्ममिश्रितम् ॥ १८।८ ॥  
	वुकपुष्पसमायुक्तकृष्णासवसमायुतम् ।  
	मदिरानन्दचैतन्यं भक्तियुक्तो महात्मनः ॥ १८।९ ॥  
	उद्धरेद्रुममन्त्रन्तु गुरुसिद्धाञ्च देवताम् ।  
  
	ह्रीं क्लीं म्हौ जुं सः -  
  
	शङ्खस्थं कलशस्थं वा पूजयित्वा यथाक्रमम् ॥ १८।१० ॥  
	दृढभक्तस्य देवेशे आचार्यो दृढलक्षवित् ।  
	जयाद्याश्चौषधीः (?) सर्वा मोहनाद्या कृताञ्जली ॥ १८।११ ॥  
	पञ्चरत्नसमोपेतां रक्तयुक्तेन वेष्टितम् ।  
	क्षारक्षीरदधिसर्पि मद्योदे इक्षुमेव च ॥ १८।१२ ॥  
	स्वादुदञ्चैव गर्भादं क्रमेण परिजल्पयेत् ।  
	वक्त्रेकैकशो (?) मध्ये च अष्टौ तां कुलपर्वताम् ॥ १८।१३ ॥  
	वेश्याकुमारिकाभिर्वा आचार्यः स्वकरैस्तथा ।  
	उद्धृत्य शिरसि दद्यात् ततो योगी भविष्यति ॥ १८।१४ ॥  
	पुनस्तु यजनं वक्ष्ये यथावत्तन्निबोध मे ।  
	रक्तं युक्तं समादाय अथवा चित्रजं शुभम् ॥ १८।१५ ॥  
	ततस्तुष्टजयेद्देवि क्रमञ्चैव समाहित ।  
	अक्षतैः शालिजैर्दिर्व्यैरन्यैर्वापि सुशोभनैः ॥ १८।१६ ॥  
	चतुःषष्टिक्रमयुतैः पूजयेत् तत्क्रमं शुभम् ।  
	दिव्यसुगन्धपुष्पैस्तु विचित्राभरणभूषितः ॥ १८।१७ ॥  
	आचार्यः सुमनो भूत्वा सर्वसम्भारसम्भृतः ।  
	योगिनी सिद्धवीराणां भवते मातृवल्लभः ॥ १८।१८ ॥  
	मद्यमांससमायुक्तं भक्ष्यभोज्ययुतं प्रिये ।  
	घृतखण्डसमायुक्तं शर्करायान्तु पूरयेत् ॥ १८।१९ ॥  
	कुम्भादि च वरं दद्यात् सहस्रं वा शतैरपि ।  
	चतुःषष्टिञ्च सौदर्य अष्टौ च गुणापि वा ॥ १८।२० ॥  
	निवेद्य गुरवे मानं गुरुपूजा विशेषतः ।  
	वीरपूजां ततः कृत्वा येन तुष्येत् पुनः पुनः ॥ १८।२१ ॥  
	चरुकं भक्षयेत् प्राज्ञः समयहीने न दापयेत् ।  
	वक्त्राद्वक्त्रं विशेषेण सिद्धिभाग्यः समान्यथा ॥ १८।२२ ॥  
	सामान्ये कथितं कुम्भे शङ्खाद्वक्त्रं विशेषतः ।  
	शास्त्रोक्तं तु क्रमं पूज्य सर्वसम्भारसम्भृतः ।  
	अनेनारब्धमात्रेण सिद्धियोग्यो भवेत्ततः ॥ १८।२३ ॥  
  
  
इति ज्ञाननिर्णये महाकौले चन्द्रद्वीपविनिर्गते अष्टादशः पटलः ॥ १८।१८ ॥  
  
  
  
ऊनविंशतितमः पटलः  
  
देव्युवाच  
  
  
	देहस्थं पङ्कजं देव सिद्धानां साम्प्रतं वद ।  
  
  
भैरव उवाच  
  
  
	देव्याश्चक्रङ्गताः सर्वे दिव्यरूपसुतेजसः ॥ १९।१ ॥  
	षोडशाकृतयः सर्वे तन्मध्ये आत्मनम्प्रिये ।  
	मोक्षकामी सदा ध्यायेच्छुक्लाम्बरधरां शुभाम् ॥ १९।२ ॥  
	सदा यौवनकामिन्यः कृष्णवर्णन्तु चिन्तयेत् ।  
	रक्ताम्बरधरा ध्यायेद्रक्तगन्धानुलेपनः ॥ १९।३ ॥  
	रक्ताभी रक्तमालाभिर्भूषिता सिद्धयोगिनी ।  
	तन्मध्ये चात्म(ना) देवि तद्रूपं परिभावयेत् ॥ १९।४ ॥  
	श्रीनाथं योगिनीसार्द्धं वृन्दरूपञ्च भासिनि ।  
	शङ्खहस्ता सदा ध्यायेन्मनसा चिन्तितं लभेत् ॥ १९।५ ॥  
  
  
इति ज्ञाननिर्णये महायोगिनीकौले श्रीमीनपादावतारिते एकोन्नविंशतितमः   
पटलः ॥ १९।१९ ॥  
  
  
  
  
विंशतितमः पटलः  
भैरव उवाच  
  
  
	शृणु त्वमद्भुतन्देवि लोकेऽस्मिन् मोक्षप्रत्ययम् ।  
	गूदोर्द्ध्वम्पीडयेन्नाथ हृदि कण्ठादिकं प्रिये ॥ २०।१ ॥  
	उत्पातं निक्षिपेदूर्द्ध्वं प्राणायामेन सुन्दरि ।  
	कपालं भेदमयाति यान्ति जीवो निरञ्जनम् ॥ २०।२ ॥  
	स शिवो व्यापको भूत्वा कर्ता हर्ता वरानने ।  
	आत्मानं च परं वेत्ति वेत्तित्येवं चराचरम् ॥ २०।३ ॥  
	दुःखन्तस्य न विद्येत सुखन्तस्य निरन्तरम् ।  
	अथान्यं साम्प्रतं देवि प्रत्यक्षमभ्यसेत् सदा ॥ २०।४ ॥  
	शक्त्याचाररतो नित्यं जिताहारैकमैथुनः ।  
	अनामापीडयेदूर्द्ध्वं नाभिञ्च हृदयन्तथा ॥ २०।५ ॥  
	श्यामसूत्रगतं लक्षं शक्त्याग्रसंस्थितं मनः ।  
	आत्मप्राणसमं कृत्वा शक्त्याचाराग्रसंस्थितम् ॥ २०।६ ॥  
	पुष्पे वा प्रतिमाद्येषु अभ्यासाच्चलते प्रिये ।  
	षट्मासादभ्यसेद्देवि निश्वासोच्चपराङ्मुखाः ॥ २०।७ ॥  
	अब्दमनेकं देवेशे देशदेशान्तरं व्रजेत् ।  
	परदेहप्रवेशं स्यादभ्यासं वर्णितं तव ॥ २०।८ ॥  
	अथान्यं साम्प्रतं भद्रे शृणु त्वं वीरनायिके ।  
	कुलाशक्तेस्तु वीरस्य तथान्यं शक्तिलक्षणम् ॥ २०।९ ॥  
	अनादिनिधना शक्तिरिच्छा नाम शिवोद्भवा ।  
	व्योममालिनी सा भद्रे खेचरीति निगद्यते ॥ २०।१० ॥  
	वामाख्या कुण्डलीनाम ज्येष्ठा चैव मनोन्मनी ।  
	रुद्रशक्तिस्तु विख्याता कामाख्या तु गीयते ॥ २०।११ ॥  
	अग्रणी चैव सर्वेषां लिख्यते न च पठ्यते ।  
	मातृका शब्दरा(शिश्च) सर्वग्रन्थेषु कीर्त्यते ॥ २०।१२ ॥  
  
देव्युवाच   
  
	ज्ञानशक्तिर्मया ज्ञाता क्रियाशक्तीर्वद प्रभो ।  
  
भैरव उवाच  
  
	कथयामि समासेन वीरस्य शक्तिलक्षणम् ॥ २०।१३ ॥  
	उत्तमा धवलाक्षी तु कुटिलाग्राग्रकेशिनी ।  
	दशनैश्च ज्योत्स्नाकारैः सुरूपा चारुभाषिणी ॥ २०।१४ ॥  
	कुले भक्तिसमायुक्ता गुरुदेव्या प्रपूजका ।  
	सुरूपा सुखभावा च सुभ्रुवा सुललाटका ॥ २०।१५ ॥  
	कुलागमेन भक्ति ॥॥॥॥ भयवर्जिता ।  
	सुशीला सुभगा देवि जनानन्दकरा शुभा ॥ २०।१६ ॥  
	दुर्लभा लोकमध्ये तु ज्ञानवर्तस्य रक्ष्यते ।  
	इत्थम्भूता यदा शक्तिर्वीरस्य लक्षणं शृणु ॥ २०।१७ ॥  
	सुरूपः सुस्वभावश्च सत्यवादी च निश्चयी ।  
	गुरुकौलागमे भक्तः सुसन्धः क्रोधवर्जितः ॥ २०।१८ ॥  
	सुशूरः सुभगो नित्यं स्वदेहप्रत्ययान्वितः ।  
	ईदृशी भवते वीरा रुद्रशक्त्या ह्यधिष्ठिता ॥ २०।१९ ॥  
	यत्तेजः स महालिङ्गमुत्पत्तिस्थितिकारकः ।  
	बिन्दुरूपं तु तं ज्ञात्वा स्फुरज्ज्वालावलीपरः ॥ २०।२० ॥  
	अक्षोभ्यः सर्वशक्तीनां आत्मशक्त्यान्तरञ्जितः ।  
	सुज्ञात्वा देहजं शक्तिं तदा शक्तिपरिग्रहे ॥ २०।२१ ॥  
	ज्ञानविज्ञानसम्पन्नः अद्वैताचारभावितः ।  
	कुलकौलागमे भक्ति ईदृशं वीरलक्षणम् ॥ २०।२२ ॥  
  
  
इति ज्ञाननिर्णये योगिनीकौले श्रीमीनपादावतारिते चन्द्रद्वीपविनिर्गते   
विंशतितमः पटलः ॥ २०।२० ॥  
  
  
  
एकविंशतितमः पटलः  
  
देव्युवाच  
  
	सङ्ग्रहं वद मे नाथ वर्तनं कुलगोचरे ।  
  
भैरव उवाच   
  
	कथयामि न सन्देहो सङ्ग्रहाचारलक्षणम् ॥ २१।१ ॥  
	पञ्चपञ्चाशिको देवि मतं वै योगलक्षणम् ।  
	तस्य भेदोपभेदेन कौलशास्त्रे विनिर्णयम् ॥ २१।२ ॥  
	कुलपञ्चाशिकामूलं तथा च कुलसागरम् ।  
	कुलोघो हृदयञ्चैव भैरवोद्यानकं तथा ॥ २१।३ ॥  
	चन्द्रकौलञ्च वेष्टिञ्च(?) तथा वै ज्ञाननिर्णयम् ।  
	अस्य मध्ये विनिष्क्रान्तं सम्बरनाम विश्रुतम् ॥ २१।४ ॥  
	सृष्टिकौलं महाकौलं तिमिरं च तथापरम् ।  
	सिद्धामृतं तु कौलं मातकौलं तथापरम् ॥ २१।५ ॥  
	शक्तिभेदं तथा कौलं ऊर्मिकौलमनुत्तमम् ।  
	चतुर्युगेषु देवेशि ज्ञानकौलस्य सङ्गतिः ॥ २१।६ ॥  
	सिद्धेश्वरं तथा चान्यं कौलं वै वज्रसम्भवम् ।  
	मेघजाञ्च दूरतं तस्मिन् कौले विनिर्गतम् ॥ २१।७ ॥  
	अङ्गस्पर्शनिश्चरं देवि वज्रदाद्यामृतं तथा ।  
	पूर्णिमायां अमावस्यां अष्टमी च चतुर्दशी ॥ २१।८ ॥  
	सजीवं मत्स्यमद्यञ्च मांसञ्चैव बलिं द(देत्) ।  
	व्याख्या चैव तु कर्तव्या आचार्यः शङ्कवर्जितः ॥ २१।९ ॥  
	न तिथिर्न च नक्षत्रं नोपवासं विधीयते ।  
	यत्र तत्र स्थितो योगी ज्ञानमेवं समाश्रयेत् ।  
	कथितं कौलसद्भावं नाम्ना ज्ञानस्य निर्णये ॥ २१।१० ॥  
  
  
इति ज्ञाननिर्णये महायोगिनीकौले श्रीमीनपादावतारिते चन्द्रद्वीपविनिर्गते   
एकविंशतितमः पटलः ॥ २१।२१ ॥  
  
  
  
द्वाविंशतितमः पटलः  
  
देव्युवाच  
  
  
	प्रणम्य प्राञ्जलि ॥॥॥ व अद्याहं तव वल्लभ ।  
	अद्याहं कृतकृत्या तु हर सिद्धिविनायकः ॥ २२।१ ॥  
	षड्मुखश्च महाकाल(ः) कालिका योगिनी तथा ।  
	नन्दीशो भट्टका चैव द्रोणका च तथ ॥॥ ॥ २२।२ ॥  
	विजया तु महाभागा षड्योगिन्यस्तु मातराः ।  
	कौलामृते न सन्तृप्तो अहं सर्वेऽपि भैरव ॥ २२।३ ॥  
  
  
भैरव उवाच  
  
  
	यत् पुरा गोपितं भद्रे तत् सर्वं प्रकटीकृतः ।  
	भूलोके देवतानाञ्च कथितव्यं कुलागमे ॥ २२।४ ॥  
	सिद्धानाञ्च विशेषेण ख्यापनीयं कुलान्व(यम्) ।  
	समयाचारसमोपेतं विज्ञानं द्वैतवासिनाम् ॥ २२।५ ॥  
	गुप्तलिङ्गी सदा कालं गुरुपूजनतत्परः ।  
	वत्सलः सर्वलोकानां सर्वजीवदयान्वितः ॥ २२।६ ॥  
	भैरववचनं श्रुत्वासर्वरोमाञ्चकञ्चुकाः ।  
	सन्तुष्टमनसः सर्वे दण्डवत् पति(ताः) भुवि ॥  
	कुलभावपराः सर्वे कृतकृत्या सुराधिपाः ॥ २२।७ ॥  
	अद्य मे गहनं नष्टं अज्ञानपटलाहतम् ।  
	संसारतरुविस्तीर्णमद्य छिन्नं त्वया प्रभो ॥ २२।८ ॥  
	पाशजालतमोघञ्च छिन्नाद्य दुःखसंशयः ।  
	दशकोटिस्तथा चार्द्धं नाम्ना ज्ञानस्य निर्णयः ॥ २२।९ ॥  
	तस्य मध्ये इमं नाथ सारभूतं समुद्धृतम् ।  
	कामरूपे इमं शास्त्रं योगिनीनां गृहे गृहे ॥ २२।१० ॥  
	निग्रहानुग्रहञ्चैव सिद्धिमेलापकं तथा ।  
	कुर्वन्ति सततं देवि अस्य ज्ञानप्रसादतः ॥ २२।११ ॥  
	चन्द्रद्वीपं महाशास्त्रं अवतीर्णं सुलोचने ।  
	कामाख्ये गीयते नाथे महामत्स्योदरस्थितिः ॥ २२।१२ ॥  
  
  
इति ज्ञाननिर्णये महायोगिनीकौले श्रीमत्स्येन्द्रपादावतारिते   
चन्द्रद्वीपविनिर्गते द्वाविंशतितमः पटलः ॥ २२।२२ ॥  
  
  
  
त्रयोविंशतितमः पटलः  
  
देव्युवाच  
  
	कौलवे योगिनी देव सञ्चरन्ति कथं भुवि ।  
	तन्ममाचक्ष्व देवेश भक्त्या जानन्ति भूतले ॥ २३।१ ॥  
  
भैरव उवाच  
  
	मर्त्येऽस्मिन् देवतानान्तु सञ्चारं शृणु भामिनि ।  
	कपोतिका तथा गृध्री हंसी चैव नखी तथा ॥ २३।२ ॥  
	खञ्जः ॥॥॥ भाषी तु कोकाभाषी तु सुन्दरि ।  
	उलुकी पेचकी वा तु सररी वा गूली तथा ॥ २३।३ ॥  
	शृगाली अजा महिषी (उष्ट्री) मार्जारनकुलीइ तथा ।  
	व्याघ्री हस्ती मयूरी च कुकुटी न ॥॥॥॥॥॥॥। ॥ २३।४ ॥  
	अन्यानि यानि रूपाणि संस्थितानि महीतले ।  
	तानि रूपाणि सङ्गृह्य योगिन्यः क्रीडन्ते भुवि ॥ २३।५ ॥  
	निपतन्ति यदा भद्रे अभक्ष्येषु कुलाधिपे ।  
	तद्रूपं कथ्यन्ते ॥॥॥॥॥॥॥॥। युक्तावधारयेत् ॥ २३।६ ॥  
	हयश्च नखरः सर्प चित्रिकोत्मानसस्तथा ।  
	वृश्चिकोध्यन्तरश्चानो मूषको दर्दुरः प्रिये ॥ २३।७ ॥  
	ग्रहभूतस्वरूपेण ज्वालाग्निशास्त्रसङ्कटैः ।  
	वेद ॥॥॥॥॥॥॥॥॥॥॥व्याधिराजानञ्चैव तस्कराः ॥ २३।८ ॥  
	विद्युत्तुङ्गो तथा गण्ड व्याघ्रसिंहगजस्तथा ।  
	अनेकाकाररूपेण भयं नानाविधं विदुः ॥ २३।९ ॥  
	चतुःषष्टिश्च योगिन्यो॥॥॥॥॥॥॥।प्यन्ति साधके ।  
	एवं रूपं समासृत्य क्षिप्रं गृह्णन्ति तं पशुम् ॥ २३।१० ॥  
	कोपन्तु नैव कर्तव्यं भाषमाणं सुराधिपे ।  
	कुमारिका स्त्रियो वापि भाषमाणे कदाचन ॥ २३।११ ॥  
	यथा शक्त्या सदा कालं स्त्री चैव व्रतमास्थितम् ।  
	पूजनीया प्रयत्नेन कुमार्यश्च कुलाश्रितैः ॥ २३।१२ ॥  
	पुन्नागं नागचम्पाद्यैर्मुचुकुन्दैश्च पाटलैः ।  
	पारिजातोद्भवेद्दिव्यैर्दाडिमैः कुसुमोज्ज्वलैः ॥ २३।१३ ॥  
	बन्धुकः कुसुमोद्भूतैश्चम्पकः कुसुमोज्ज्वलैः ।  
	जात्युत्पलकदम्बैश्च कर्णिकारैः सिंहकेशरैः ॥ २३।१४ ॥  
	अम्भोरूहैस्तथा पुष्पैः शुभैः शालाविभूषितैः ।  
	रक्ताम्बरधरां ध्यायेद्रक्तगन्धानुलेपिताम् ॥ २३।१५ ॥  
	आत्मानं योगिनीसिद्धे रत्नमाला विभूषिताम् ।  
	ध्यायेत्तां सततं वीरां बहिः पूजां विवर्जयेत् ।  
	पूजनं कथितं भद्रे भुक्तिमुक्तिप्रसाधकम् ॥ २३।१६ ॥  
  
  
इति ज्ञाननिर्णये महायोगिनीकौले श्रीमत्स्येन्द्रपादावतारिते   
चन्द्रद्वीपविनिर्गते त्रयोविंशतितमः पटलः ॥ २३।२३ ॥  
  
  
  
चतुर्विंशतितमः पटलः  
  
देव्युवाच  
  
	सफलम(द्य) मे नाथ कारुण्यं तव भैरव ।  
	असुराणां सुराणाञ्च प्रभुत्वमद्य मे प्रभो ॥ २४।१ ॥  
	महाकौलं महाज्ञानं कुलकौलस्य निर्णयम् ।  
	भ्रान्तिसंसारगहनमज्ञानपटल(न्त)मः ॥ २४।२ ॥  
	संसारपाशजालञ्च अद्य? निर्णाशितं त्वया ।  
	अद्यमापादिता मुक्तिः स्वतन्त्रा भुवि दुर्लभा ।  
	पुनः कथय कौलेश देहस्थं सिद्धपूजनम् ॥ २४।३ ॥  
  
भैरव उवाच  
  
	॥॥॥॥षन्दिग्धं कथयिष्यामि कौलेऽस्मिन् पूजनं शृणु ।  
	कुलसिद्धाश्च योगिन्यो रुद्राश्चैव कुलाधिपे ॥ २४।४ ॥  
	देव्याश्चक्रगताः सर्वे हृदि मध्ये शिरेऽपि वा ।  
	बहिस्थं पूजये॥॥॥॥॥॥॥पूजाविधि प्रिये ॥ २४।५ ॥  
	सुगन्धकुन्दकेतक्या मालिकाजातिकोत्पलैः ।  
	चम्पकैः किङ्करातैश्च नीलोत्पलसुगन्धिभिः ॥ २४।६ ॥  
	पुष्पैर्नानाविधैश्चैव शतपत्रैश्च ॥॥॥॥॥॥॥ ।  
	तरुजातन्तश्व रादेया (?) द्रव्या(पि) मधुमिश्रिताम् ॥ २४।७ ॥  
	मांसम्पलम्बलिर्देया ताम्बूलं चन्द्रसंयुतम् ।  
	धूपचन्दनसौरभ्यं अगुरुं मृगनाभिकम् ॥ २४।८ ॥  
	रक्तपुष्पैर्विशेषेण सुगन्ध (धूपदीपितम्) ।  
	उग्राणि यानि पुष्पाणि गन्धहीनं न दापयेत् ॥ २४।९ ॥  
	बहिस्थं पूजनं प्रोक्तं अध्यात्मं शृणु साम्प्रतम् ।  
	रक्ताम्बरधराः सर्वे रक्तगन्धानुलेपनाः ॥ २४।१० ॥  
	षोडशाकृतयः स ॥॥॥॥॥॥॥॥॥॥॥। विभूषिताः ।  
	प्रसन्नवदनाश्चैव पिबन्त्यो मदिरासवम् ॥ २४।११ ॥  
	इच्छारूपधराः सर्वे जरामरणवर्जिताः ।  
	सृष्टिप्रवर्तकाः सर्वे वरदानैकतत्पराः ॥  
	इ॥॥॥॥॥।डाध्यायेदचिरान्तत्समो भवेत् ॥ २४।१२ ॥  
  
  
इति ज्ञाननिर्णये महायोगिनीकौलश्रीमत्स्येन्द्रपादावतारिते   
चन्द्रद्वीपविनिर्गते चतुर्विंशतितमः पटलः ॥ २४।२४ ॥  
  
  
  
	गुह्यपदधरं प्रोक्तं दशकोटिस्तु निर्णयः ।  
	सिद्धानां योगिनीनां च हृदयं पर(म)दुर्लभम् ॥ २५।१ ॥  
	गुह्याद् गुह्यतरं नाथे सारात् सारतरं परम् ।  
	सम्यगेतन्मया भद्रे अप्रकाश्यं प्रकाशितम् ॥ २५।२ ॥  
	महाकौल महादेवि शतैर्दशभिः सम्मितम् ।  
	ज्ञानस्य निर्णये सारं नाम्ना साहस्रिकं मतम् ॥ २५।३ ॥  
  
  
इति महाकौले ज्ञाननिर्णये सारं श्रीमत्स्येन्द्रपादावता(रिते समाप्तं ?)  
  
  
मुक्तबोद्ह इन्दोलोगिचल् रेसेअर्च्ह् इन्स्तितुते©२०११ मुक्तबोध इन्दोलोगिचल् रेसेअर्छ् इन्स्तितुते  अल्ल् रिघ्त्स् रेसेर्वेद्।ए-तेxत्स् मय् बे विएwएद् ओन्ल्य् ओन्लिने ओर् दोwन्लोअदेद् ड़ोर् प्रिवते स्तुद्य्।ए-तेxत्स् मय् नोत्, उन्देर् अन्य् चिर्चुम्स्तन्चेस्, बे चोपिएद्, रेपुब्लिस्हेद्,रेप्रोदुचेद्, दिस्त्रिबुतेद् ओर् सोल्द्, एइथेर् इन् ओरिगिनल् ओर् अल्तेरेद् ड़ोर्म्, wइथोउत्थे एxप्रेस्स् पेर्मिस्सिओन् ओड़् मुक्तबोध इन्दोलोगिचल् रेसेअर्छ् इन्स्तितुते इन् wरितिन्ग्।दत-एन्तेरेद् ब्य् थे स्तड़्ड़् ओड़् मुक्तबोध उन्देर् थे दिरेच्तिओन् ओड़् मर्क् स्। ग्। द्य्च्ज़्कोwस्कि।          