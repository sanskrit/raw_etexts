---
Catalog number: M00123
Description: Transcribed from the critical edition of Embar Krishnamacharya of the
  Baroda Oriental Institute
Editor:
- kṛṣṇamācārya embar
Publication city:
- Baroda
Publication country: India
Publication year:
- '1957'
Publisher:
- Baroda Oriental Institute
Subjects:
- tantric / āgamic literature
- vaiṣṇava
- pāñcarātra
Uniform title: jayākhyasaṃhitā
title: जयाख्यसंहिता
title_iast: jayākhyasaṃhitā

---
  
  
  
  
  
ॐ  
  
श्रीपाञ्चरात्रे जयाख्यसंहिता  
  
शास्त्रारम्भप्रयोजनं नाम प्रथमः पटलः  
  
  
नमः सकलकल्याणदायिने चक्रपाणये ।  
विषयार्णवमग्नानां समुद्धरणहेतवे ॥ १ ॥  
  
[शास्त्रावतरणम्]  
  
सुसिद्धपूजिते स्थाने देवब्रह्मर्षिसेविते ।  
तपस्विजनसङ्कीर्णे पुण्यकृद्भिर्निषेविते ॥ २ ॥  
  
तीर्थोत्तमे प्रभासे वै यत्र सन्निहितः सदा ।  
विश्वात्मा भगवान् विष्णुर्लोकानुग्रहकृत्प्रभुः ॥ ३ ॥  
  
तत्र शुश्रूषणपरः पित्रादिगुरुसन्ततेः ।  
नित्यमेवापवर्गार्थी विरागी वीतमत्सरः ॥ ४ ॥  
  
संवर्तकः कान्तिनिधिर्दृष्ट्वा मग्नं स्वकं वपुः ।  
प्राञ्जलिः प्रणतो भूत्वा और्वं पितरमब्रवीत् ॥ ५ ॥  
  
संवर्तकः-  
  
संसारार्णवमग्नस्य ममोपायो हि कथ्यताम् ।  
यं ज्ञात्वा न पुनर्जन्म स्यान्ममान्यस्य कस्यचित् ॥ ६ ॥  
  
और्वः-  
  
पुरा कृतयुगे वत्स मत्पूर्वैः संयमस्थितैः ।  
वेदवेदाङ्गपारज्ञै ऋषिभिश्च तपोधनैः ॥ ७ ॥  
  
केनापि चात्मभावेन एतदालोचितं तु वै ।  
बहून्यब्दसहस्राणि तपस्तप्त्वा सुदारुणम् ॥ ८ ॥  
  
प्। २) (सन्तोषनियमाढ्यं च व्रतचर्यासमन्वितम्)  
  
[निःश्रेयसालाभान्महर्षीणां निर्वेदः]  
  
कालेन तपसोऽन्ते वै वयं सद्धर्ममास्थिताः ।  
सिद्धिगोचरमप्राप्ताः प्रोच्छ्वसन्तः पुनः पुनः ॥ ९ ॥  
  
न विद्मः किं भविष्यामो ह्यद्यापि गहने भवे ।  
न स्थितिः शाश्वती स्वस्थे न च बन्धपरिक्षयः ॥ १० ॥  
  
न चैवेह स्थिरा भोगाः किं कुर्यामोऽत्र वैशसे ।  
इत्येवं गहने प्राप्ते तपसश्चानवस्थितेः ॥ ११ ॥  
  
सम्प्राप्ताः स्म ततो मोहं तदा वाणी महत्यभूत् ।  
भगवद्धर्मजिज्ञासैर्ध्यानासक्तैः प्रचोदिता ॥ १२ ॥  
  
[परतत्त्वज्ञानस्य निःश्रेयसहेतुत्वम्]  
  
न यज्ञवेदाधिगमैर्नच दानैस्तु केवलैः ।  
क्रियाभिर्न त्वनेकाभिर्व्रतैश्चान्द्रायणादिकैः ॥ १३ ॥  
  
स्वर्गे वै न भवेत् स्थैर्यं बन्धमोक्षश्च वै कुतः ।  
अज्ञाते परतत्त्वे तु शाश्वते चाक्षयेऽच्युते ॥ १४ ॥  
  
व्यापके तु जगन्नाथे नित्यतृप्ते निरञ्जने ।  
इच्छारूपधरे नित्ये शुद्धे बुद्धे सुनिर्मले ॥ १५ ॥  
  
एवमाद्यः परो देवो ज्ञातो यावन्न वै द्विजाः ।  
तावदेवापवर्गस्तु दुर्लभो युगकोटिभिः ॥ १६ ॥  
  
तस्माद्यतध्वं येनाशु हृदावासो जगद्गुरुः ।  
केवलं चित्स्वरूपश्च गुणगुण्यश्च निर्गुणः ॥ १७ ॥  
  
प्रसादमेति वै क्षिप्रमनाथानामसंशयः ।  
अभूतपूर्वं श्रुत्वैवं स्थितास्ते हृष्टमानसाः ॥ १८ ॥  
  
तस्मिन्नेव क्षणे पुण्ये श्रुतमात्रेण पुत्रक ।  
किमेतत्केन कथितं किं तद्ब्रह्म ह्यनामकम् ॥ १९ ॥  
  
ज्ञास्यामस्तत्कथं सम्यगेवमूचुः परस्परम् ।  
प्। ३) संशयेऽभिनिविष्टास्तु दीर्घकालं यदा तदा ॥ २० ॥  
  
पुनरेवोत्थिता वाणी गगनादमृतोपमा ।  
  
[परतत्त्वविवेचनम्]  
  
यत्तदक्षरमक्षोभ्यं परं ब्रह्म सनातनम् ॥ २१ ॥  
  
परा गतिर्या सर्वेषामच्युतं वित्त तद्द्विजाः ।  
मुनयो ब्रह्मनिष्णाता यमाश्रित्य भवोदधिम् ॥ २२ ॥  
  
तरन्ति पुण्डरीकाक्षो देवो नारायणस्तु सः ।  
शङ्खचक्रधरं विष्णुमानन्दस्यन्दनिर्भरम् ॥ २३ ॥  
  
ये संश्रयन्ति तं भक्त्या सूक्ष्ममध्यात्मचिन्तकाः ।  
ते यान्ति वै पदं विष्णोर्जरामरणवर्जिताः ॥ २४ ॥  
  
इत्युक्त्वा च ततो भूयः सा वागस्तमिता यदा ।  
तदा वयं हृष्टतुष्टाः प्रायशो विगतज्वराः ॥ २५ ॥  
  
श्रीवत्साङ्कवपुर्देवस्त्राता शास्ति जगत्त्रये ।  
चेतसोऽवस्थितिं कृत्वा ऋषिभिश्च तपोधनैः ॥ २६ ॥  
  
चिन्तितं च तदा भूयो ज्ञास्यामस्तं कथं विभुम् ।   
  
[परतत्त्वाधिगमोपायजिज्ञासया शाण्डिल्यं प्रत्यभिगमनम्]  
  
को वेत्ता देवदेवस्य त्रैलोक्येऽस्मिन् यथार्थतः ॥ २७ ॥  
  
प्रसन्नः कस्य भगवान् परमात्माऽप्यधोक्षजः ।  
प्रभावात्तपसः सर्वं चिन्तितं मनसा तदा ॥ २८ ॥  
  
यथावद्विदितं पश्चात्सर्वेषां भावितात्मनाम् ।  
कृतकृत्यो जगत्यस्मिन् शाण्डिल्यः श्रूयते भुवि ॥ २९ ॥  
  
ते चैवं स्वश्रमात्सर्वे फलपुष्पकरोद्यताः ।  
प्रयाताः स मुनिर्यत्र कृतकृत्योऽवतिष्ठते ॥ ३० ॥  
  
सुखासीनो द्विजैः सार्धं योगैश्वर्यसमन्वितः ।  
तपसा तेजसा युक्तः पर्वते गन्धमादने ॥ ३१ ॥  
  
नानाश्चर्यसमायुक्ते नानापुष्पोपशोभिते ।  
फलद्रुमसमाकीर्णे नानाधातुविचित्रिते ॥ ३२ ॥  
  
सिद्धैरध्यासिते रम्ये देवजुष्टे मनोरमे ।  
तपश्शीलैस्सुदान्तैश्च योगव्रतपरायणैः ॥ ३३ ॥  
  
प्। ४) सच्छिष्यैर्ज्ञानसम्पूर्णैर्वृतश्चन्द्र इव ग्रहैः ।  
दृष्ट्वा(ष्टो ?) ज्ञानक्रियाढ्योऽसावृषिभिः प्राञ्जलिस्थितैः ॥ ३४ ॥  
  
स चाभिवादितस्सर्वैः क्रमात्तेन च ते तथा ।  
पूजिताः फलमूलाद्यैरम्बुना कुसुमैस्सह ॥ ३५ ॥  
  
निवृत्तेऽभ्यागते धर्मे सोत्सुकैर्भगवान्मुनिः ।  
पृष्टस्तपोधनैस्सर्वैः शाण्डिल्यस्सुरपूजितः ॥ ३६ ॥  
  
[भगवत्तत्त्वतदाराधनप्रकारप्रश्नः]  
  
भगवन्श्रोतुमिच्छामो विष्णोरद्भुतकर्मणः ।  
उपासालक्षणं कर्म कथयस्व प्रसादतः ॥ ३७ ॥  
  
श्रुतमत्यद्भुतं यस्मादस्माभिर्गगनान्तरात् ।  
अज्ञाते भगवत्तत्वे दुर्लभा परमा गतिः ॥ ३८ ॥  
  
तथाऽनाराधिते चैव सात्विकेन तु कर्मणा ।  
सन्तारणार्थमस्माकमन्येषां भविनां तथा ॥ ३९ ॥  
  
यथार्थं भगवद्धर्म वक्तुमर्हसि सर्वथा ।  
  
[अस्य शास्त्रस्य प्रवृत्तिक्रमः शाण्डिल्यः-]  
  
श्रुणुध्वं संयतास्सर्वे विष्णोरद्भुततेजसः ॥ ४० ॥  
  
सारभूतमिदं शास्त्रं ज्ञानोपनिषदं महत् ।  
रहस्यमप्रकाश्यं च ब्रह्मगर्भं च शाश्वतम् ॥ ४१ ॥  
  
अनुग्रहार्थं च पुरा कथितं नारदस्य तत् ।  
तथाचातिरहस्यत्वाल्लोकेऽस्मिन्न प्रकाशितम् ॥ ४२ ॥  
  
न चापि चोदितं चैव केनचिद्धर्मगौरवात् ।  
तथोक्तस्य (तथाऽनेक ?) दिनस्यान्ते अन्तर्धानगतं तु तम्(त् ?) ॥ ४३ ॥  
  
भूयश्चैवावतीर्णेन विष्णुना प्रभवष्णुना ।  
मुनेर्वै स्वांशभूतस्य यदुक्तं पुनरेव हि ॥ ४४ ॥  
  
बदर्याश्रमसंस्थेन प्रभुना लोककारिणा ।  
धर्ममार्गावतारार्थं व्रतेनानेन सत्तमाः ॥ ४५ ॥  
  
सिद्धानं शृण्वतां चैव तथा गगनचारिणाम् ।  
प्। ५) देवानां च ऋषीणां च नरादीनां तथैव च ॥ ४६ ॥  
  
मृकण्डुतार्क्ष्यपूर्वाणामादित्यानां महात्मनाम् ।  
किन्नराणां च दैत्यानां वसूनां भावितात्मनाम् ॥ ४७ ॥  
  
साङ्ख्यानां योगसिद्धानां ज्ञानविज्ञानवेदिनाम् ।  
  
[गुरोर्नारदादधिगतस्यास्य शास्त्रस्य मुनीन् प्रति   
यथाधिगतमुपदेशप्रतिज्ञा]  
  
तच्छृणुध्वं मुनिश्रेष्ठाः धर्मं संसारतारकम् ॥ ४८ ॥  
  
यादृक्प्राप्तं मया पूर्वं परितुष्टाच्च नारदात् ।  
सर्वज्ञानक्रियायुक्तं सर्वसिद्धिप्रसाधनम् ॥ ४९ ॥  
  
सङ्क्षिप्तं च महार्थं यत्तथा सम्यग्विवेकदम् ।  
ज्ञात्वैवं सारभूतं च अधीतं हि पुरा मया ॥ ५० ॥  
  
यस्माद्वै धर्मकामार्थमोक्षाणामाशुसिद्धिकृत् ।  
अधीत्य च श्रुतं पश्चात् ज्ञानानां ज्ञानमुत्तमम् ॥ ५१ ॥  
  
यत्प्रसादात्तु वै भूयो भवेऽस्मिन्न भवाम्यहम् ।  
तद्युष्मभ्यं प्रवक्ष्यामि आम्नायेन यथास्थितम् ॥ ५२ ॥  
  
[श्रद्धाभक्तिपूर्वकमुपसन्नस्यैव शास्त्रस्यास्योपदेशे पात्रता ।]  
  
रहितं संशयैस्सर्वैर्गुरुशिष्यक्रमेण तु ।  
परिज्ञातं क्रमेणैव यस्माच्छास्त्रं फलप्रदम् ॥ ५३ ॥  
  
तस्मान्नयं द्विजाः पूर्वमाश्रयध्वं प्रयत्नतः ।  
भक्तिश्रद्धासमेतं तु अस्तित्वे (आस्तिक्ये ?) नाप्यलङ्कृतम् ॥ ५४ ॥  
  
सर्वस्वमपि यो दद्यात् भक्तिश्रद्धाविवर्जितः ।  
नयाचारविनिर्मुक्तो मानी शास्त्रार्थदूषकः ॥ ५५ ॥  
  
न तस्य शास्त्रं वक्तव्यं ब्रूते वा यस्स यात्यधः ।  
समाचारेण यो ब्रूयाच्छृणुयाद्यश्च तावुभौ ॥ ५६ ॥  
  
गच्छेतां तु जगद्योनेः पदं घोरविपर्ययात् ।  
  
[गुरोर्महिमानुवर्णनगर्भं गुरौ भक्तेः   
श्रेयःसाधनत्ववर्णनम्]  
  
शास्त्रायत्ता यतः सर्वे भोगमोक्षादयो द्विजाः ॥ ५७ ॥  
  
वैष्णवं ज्ञानवक्तारं विद्याद्विष्णुवद्गुरुम् ।  
प्। ६) पूजयेद्वाङ्मनःकायैस्स शास्त्रज्ञस्स वैष्णवः ॥ ५८ ॥  
  
श्लोकपादस्य वक्ताऽपि यतः पूज्यस्सदैव हि ।  
किं पुनर्भगवद्विष्णोस्स्वरूपं विवृणोति यः ॥ ५९ ॥  
  
शास्त्रस्य चैव वक्ताऽपि तद्भावगतमानसः ।  
विभोः शास्त्रस्य च गुरोस्त्रितयस्यास्य पूजनात् ॥ ६० ॥  
  
फलं भवत्यनूनं वै इह लोके परत्र च ।  
नारायणः परं ब्रह्म तज्ज्ञानेनाभिगम्यते ॥ ६१ ॥  
  
ज्ञानस्य साधनं शास्त्रं तच्छास्त्रं गुरुवक्त्रगम् ।  
ब्रह्मप्राप्तिरतो हेतोर्गुर्वधीना सदैव हि ॥ ६२ ॥  
  
हेतुनाऽनेन वै विप्रा गुरुर्गुरुतमःस्मृतः ।  
यस्माद्देवो जगन्नाथः कृत्वा मर्त्यमयीं तनुम् ॥ ६३ ॥  
  
मग्नानुद्धरते लोकान् कारुण्याच्छास्त्रपाणिना ।  
तस्माद्भक्तिर्गुरौ कार्या संसारभयभीरुणा ॥ ६४ ॥  
  
शास्त्राञ्जनेन योऽज्ञानतिमिरं विनिपातयेत् ।  
शास्त्रं पापहरं पुण्यं पवित्रं भोगमोक्षदम् ॥ ६५ ॥  
  
शान्तिदं च महार्थं च वक्ति यस्स जगद्गुरुः ।  
  
[अथ तत्त्वशुश्रूषया मुनिभिः शिष्यभावः]  
  
इत्युक्तास्तेन मुनयो मुनिना ब्रह्मवेदिना ॥ ६६ ॥  
  
त्यक्तासनास्ततस्सर्वे बभूवुश्शान्तमानसाः ।  
तत्पादमूले पतितास्तच्चित्तास्तत्परायणाः ॥ ६७ ॥  
  
[अथोपदेशारम्भः]  
  
दत्तो मूर्ध्नि ततस्तेषां मुनीनां भावितात्मनाम् ।  
विष्णुहस्तश्च (?) तुष्टेन मुनिना ब्रह्मवेदिना ॥ ६८ ॥  
  
अथोवाच स विप्रेन्द्रः प्रणिपत्याच्युतं हरिम् ।   
क्रमागतं महच्छास्त्रं ज्ञानामृतम्फलप्रदम् ॥ ६९ ॥  
  
[अस्य शास्त्रस्यारम्भकालं-प्रवर्तकपुरुषविशेष-  
आख्याविशेषाणां निरूपणम्]  
  
कृते युगे प्रवृत्ते तु कस्मिंश्चिन्मुनिसत्तमाः ।  
प्। ७) पौष्करे ब्रह्मकल्पे तु प्रत्यक्षस्थेऽप्यघोक्षजे ॥ ७० ॥  
  
कामक्रोधविनिर्मुक्ते प्रवृद्धे तु पितामहे ।  
स्थिते निष्कण्टके सम्यक्त्रैलोक्ये सचराचरे ॥ ७१ ॥  
  
सम्प्रवृद्धे तथा धर्मे अधर्मे नाशमागते ।  
नारदेन यथा पृष्टो देवः कमललोचनः ॥ ७२ ॥  
  
जयार्थमपि भक्तानां हितार्थमपि चात्मनः ।  
अनुष्टुप्छन्दोबद्धेन सारात्सारतरा शुभा ॥ ७३ ॥  
  
प्रोक्ता त्रैलोक्यगुरुणा पृच्छते नारदाय तु ।  
सारभूतं समुद्धृत्य संहिताऽमृतगर्भिणी ॥ ७४ ॥  
  
सर्वज्ञत्वगुणेनैव कृत्स्नं ज्ञात्वा च तत्त्वतः ।  
सार्धकोटिप्रमाणं तु ज्ञातृज्ञानोपबृंहतिम् ॥ ७५ ॥  
  
जयाव्यं निषदं तन्त्रं ब्रह्ममूलाद्विनिस्सृतम् ।  
अमूर्ताद्गगनाद्यद्वत् निर्घातो जायते स्वयम् ॥ ७६ ॥  
  
शान्तात्संविन्मयात्तद्वच्छास्त्रं शब्दात्म चोत्थितम् ।   
अविकारमसङ्कल्पं यद्रूपं तत्परं विभोः ॥ ७७ ॥  
  
यद्विकारं जगद्धातुश्शब्दब्रह्मेति तत्स्मृतम् ।  
ततःप्रभृति कालाच्च लोकेऽस्मिन्मुनिसत्तमाः ॥ ७८ ॥  
  
जयेति विमलं नाम प्रणीतं विश्वकर्मणा ।  
  
  
  
[अधिकः पाठः]  
  
पञ्चरात्रस्य कृत्स्नस्य वक्ता नारायणः स्वयम् ।  
इति सर्वत्र विख्यातं भगवच्छास्त्रगौरवम् ॥ १ ॥  
  
सात्त्वतं पौष्करं चैव जयाख्यं तन्त्रमुत्तमम् ।  
रत्नत्रयमिति ख्यातं तद्विशेष इहोच्यते ॥ २ ॥  
  
सारं सात्त्वतशास्त्रस्य रहस्यं प्राज्ञसम्मतम् ।  
रत्नत्रयमिदं साक्षाद्भगवद्वक्त्रनिःसृतम् ॥ ३ ॥  
  
प्रवर्तितं तथैवेदमन्यूनानधिकत्वतः ।  
अन्यान्यानि तु तन्त्राणि भगवन्मुखनिर्गतम् ॥ ४ ॥  
  
सारं समुपजीव्यैव समासव्यासधारणैः ।  
व्याख्योपबृंहणन्यायाद्व्यापितानि तथा तथा ॥ ५ ॥  
  
व्याख्यामूलनयेनैषां गौरवं सम्प्रतिष्ठितम् ।  
तन्त्रेऽप्यष्टोत्तरशते पारमेश्वरसंहिता ॥ ६ ॥  
  
पौष्करार्थविवृत्यर्था व्याख्यारूपाऽवतारिता ।  
सात्त्वतस्य विवृत्यर्थमीश्वरं तन्त्रमुत्तमम् ॥ ७ ॥  
  
जयाख्यस्यास्य तन्त्रस्य व्याख्यानं पाद्ममुच्यते ।  
भगवद्व्यक्तिदेशेषु स्वयंव्यक्तेषु भूतले ॥ ८ ॥  
  
अष्टोत्तरशते मुख्यं रत्नभूतं चतुष्टयम् ।  
श्रीरङ्गं वेङ्कटाद्रिश्च हस्तिशैलस्ततः परम् ॥ ९ ॥   
  
ततो नारायणादिश्च दिव्यस्थानचतुष्टयम् ।  
वेङ्कटाद्रिं विनाऽन्येषु देवदेवस्य धामसु ॥ १० ॥  
  
रत्नेषु त्रिषु रत्नानि त्रीणि तन्त्राण्युपासते ।  
मूलव्याख्यानरूपत्वादुपजीव्यं परस्परम् ॥ ११ ॥  
  
तन्त्रत्रयमिदं विद्यादेकशास्त्रं तथा बुधः ।  
सात्त्वतं यदुशैलेन्द्रे श्रीरङ्गे पौष्करं तथा ॥ १२ ॥  
  
हस्तिशैले जयाख्यं च साम्राज्यमधितिष्ठति ।  
पाद्मतन्त्रं हस्तिशैले श्रीरङ्गे पारमेश्वरम् ॥ १३ ॥  
  
प्। ९) ईश्वरं यादवाद्रौ च कार्यकारि प्रचार्यते ।  
श्रीरङ्गाद्यादवाद्रेश्च हस्तिशैलो विशिष्यते ॥ १४ ॥  
  
पद्मरागाच्च वैडूर्याद्यथा वज्रं महागुणम् ।  
पुरा कृतयुगे ब्रह्मा साक्षात्कृत्य रमापतिम् ॥ १५ ॥  
  
स्वयं समर्चयित्वाऽथ तदर्चाक्रममुत्तमम् ।  
शिष्येभ्यो महनीयेभ्य उपदिश्य कृपावशात् ॥ १६ ॥  
  
तैरेवाराधनं काले कारयत्यब्जसम्भवः ।  
इत्येवं नारदाच्छ्रुत्वा पुनरेवाहमब्रुवम् ॥ १७ ॥  
  
भगवन् कमलाकान्तः कथं साक्षात्कृतः कदा ।  
तदेतद्ब्रूहि मे स्वामिन् हस्त्यन्द्रेश्चापि वैभवम् ॥ १८ ॥  
  
इति पृष्टो मया प्राह नारदो भगवान् ऋषिः ।  
साधु पृष्टोऽस्म्यहं वत्स श्लाघनीयोऽसि मे मतः ॥ १९ ॥  
  
यदद्य करिशैलस्य वक्ष्यामि तव वैभवम् ।  
पुरा मयोपसन्नेन भगवान् भूतभावनः ॥ २० ॥  
  
जगत्स्रष्टा सुराधीशोऽनुयुक्तश्चतुराननः ।  
हस्तिशैलस्य माहात्म्यं वरदस्य कृपारसम् ॥ २१ ॥  
  
सत्यव्रतस्य क्षेत्रस्य वैभवं चान्ववर्णयत् ।  
तत्तेऽहं सम्प्रवक्ष्यामि सङ्ग्रहेणैव सारवत् ॥ २२ ॥  
  
सावधानः शृणु प्रीत्या गुह्यं सारमिदं यतः ।  
भगवन्नाभिपाथोजाज्जातो धाताऽब्जसम्भवः ॥ २३ ॥   
  
सृष्ट्वा चराचरं विश्वं गर्वं परमुपाययौ ।  
आभिजात्यं सदाचारो विद्या चेति मदत्रयम् ॥ २४ ॥  
  
सर्वानेवाभिभवति किमु सर्वाधिके पदे ।  
ततोऽसौ मत्तचित्तः सन् देवदेवं रमापतिम् ॥ २५ ॥   
  
साक्षाच्चिकीर्षुर्योगेन परं यत्नमुपागमत् ।  
देवदेवस्वरूपादिसाक्षात्कारविरोधिना ॥ २६ ॥  
  
अप्रमेयेन महता दुष्कृतेनैष वारितः ।  
पुनः पुनः प्रयत्नेऽपि सुमहत्यप्यनुष्ठिते ॥ २७ ॥  
  
न स सिद्धिमनुप्रापत् समाधेः प्रत्यहन्यत ।  
अथ चिन्तापरो दीनश्चिन्तयित्वा मुहुर्मुहुः ॥ २८ ॥  
  
प्। १०) वृथैवाचरितं कष्टमियता मन्दबुद्धिना ।  
देवावाससमारोहावारोहाभिख्यकेलितः ॥ २९ ॥  
  
निर्मोचनार्थमेकोऽपि क्षणो हन्त न यापितः ।  
अथालम्ब्य धृतिं धीमान् भूलोकं प्रत्यपद्यत ॥ ३० ॥  
  
गङ्गामध्ये महद्घोरं तपस्तप्तुमुपाक्रमत् ।  
अङ्गुष्टाग्रपदात्तिष्टन्निरुद्धश्वासचेष्टितः ॥ ३१ ॥  
  
ऊर्द्ध्वबाहुर्निराहारस्तपस्तेपे सुदारुणम् ।  
कापेयचपलं चित्तं न स्वास्थ्यं प्राप तस्य यत् ॥ ३२ ॥  
  
क्षणमात्रमपि श्रीशं न ध्यातुं प्राभवत्ततः ।  
अथ दीने कृशे धातर्याकाशादशरीरिणी ॥ ३३ ॥  
  
वाणी प्रादुरभूत्पुण्या बोधयामास पद्मजम् ।  
अधिकारमहानन्दरसमग्रस्य ते मनः ॥ ३४ ॥  
  
सहस्रेणाश्वमेधानां विना शुद्धिं न गच्छति ।  
अशुद्धस्येह मनसः स्वास्थ्यं सम्पाद्यतां कथम् ॥ ३५ ॥  
  
अस्वस्थे मनसि ध्यानं साधु निष्पद्यतां कथम् ।  
कर्तव्यगौरवात्कालविलम्बाच्च बिभेषि चेत् ॥ ३६ ॥  
  
उपायं सुकरं वक्ष्ये यथावदवधारय ।  
गङ्गाया दक्षिणे भागे योजनानां शतद्वये ॥ ३७ ॥  
  
पञ्चयोजनविस्तारं पञ्चयोजनमायतम् ।  
तीरान्तं पूर्ववाराशेः सर्वैः सुमहितं गुणैः ॥ ३८ ॥  
  
सिद्धिक्षेत्रं महापुण्यं श्रीशस्याभिमतं परम् ।  
सत्यव्रतमिति ख्यातं यथार्थाख्यावभासकम् ॥ ३९ ॥  
  
एकस्तत्र कृतो धर्मो वर्धते हि सहस्रधा ।  
तत्र त्वमश्वमेधेन यजेरेकेन चेद्धरिम् ॥ ४० ॥  
  
सहस्रस्याश्वमेधानां फलं प्राप्स्यसि निश्चितम् ।  
तत्र शर्वतरे कल्पे दिग्गजा विष्णुमव्ययम् ॥ ४१ ॥  
  
कस्यचिद्गिरिवर्यस्य शिखरे पर्यपूजयन् ।  
तेषामाविरभूद्देवः करुणावरुणालयः ॥ ४२ ॥  
  
कमलाकामुकः कान्तविग्रहः कञ्जलोचनः ।  
ततः प्रभृति शैलेन्द्रो ययौ करिगिरिप्रथाम् ॥ ४३ ॥  
  
प्। ११) तमेव वेदिकां कृत्वा वाजिमेधेन तं यज ।  
लक्ष्मीवल्लभकारुण्यवीक्षावैभवतो महान् ॥ ४४ ॥  
  
धन्यः कृतार्थो विमलो भविष्यसि न संशयः ।  
इति वाणीं समाकर्ण्य विरिञ्चो हृष्टमानसः ॥ ४५ ॥  
  
क्षेत्रं सत्यव्रतं पुण्यं त्वरितं समुपागमत् ।  
त्वष्ट्रा हस्तिगिरेः शृङ्गं टङ्कैः सन्तक्ष्य शोभनाम् ॥ ४६ ॥  
  
यागार्हां यजमानोऽयं यागवेदीमकल्पयत् ।  
यथाशास्त्रं च लक्ष्मीशं सर्वकारणकारणम् ॥ ४७ ॥  
  
ईजेऽजो वाजिमेधेन यागानामुत्तमेन सः ।  
तत्र सर्वेषु मन्त्रेषु तत्तद्दैवतनामभिः ॥ ४८ ॥  
  
पठ्यमानेषु धाताऽयं देवदेवं रमापतिम् ।  
हृदये समनुध्यायंस्तस्मै सर्वं हविर्हुतम् ॥ ४९ ॥  
  
भक्त्या समर्पयन्नेतदलमेकोऽपि वेदितुम् ।  
सर्वमेव हविर्देवः पुण्डरीकेक्षणो हरिः ॥ ५० ॥  
  
स्वयमेव समादाय समास्वादयदादरात् ।   
स्वान् स्वान् भागान्परीकॢप्तान्कालेष्वनधिगच्छताम् ॥ ५१ ॥  
  
उन्मुखानां वञ्चितानां देवानां क्षुभितं मनः ।  
ब्रह्माणमथ ते सर्वे समागत्यान्वयुञ्जत ॥ ५२ ॥  
  
किमिदं वर्तते मोहः क्षोभिता वञ्चिरा? वयम् ।  
ब्रह्मा तु स्मयमानस्तान् सान्त्वपूर्वमबोधयत् ॥ ५३ ॥  
  
देवा मया पुरा सृष्टाः स्रष्टाऽहं भवतां पिता ।  
किमेतद्यत्पिता पुत्रानुपास्तां विनयादिति ॥ ५४ ॥   
  
संसारमार्गनिष्णातैस्तत्तत्फलमभीप्सुभिः ।  
यूयमाराधनीया हि तदर्थमधिकारिताः ॥ ५५ ॥  
  
सर्वान्तरात्मा सर्वेशो मम चापि पिता हरिः ।  
कमलावल्लभो देवस्तमेवोद्दिश्य हूयते ॥ ५६ ॥  
  
इह सर्वं हविर्यज्ञे नाममात्रं तु मन्त्रगम् ।  
भवतां तत्तदर्थस्तु भगवान् कमलापतिः ॥ ५७ ॥  
  
इयं मद्यज्ञसारस्य धोरणी सारमाधुरी ।  
परमैकान्तिनां नॄणामप्येषैव निबोधत ॥ ५८ ॥  
  
प्। १२) इति सम्बोधिता देवा गतक्षोभाः प्रजापतिम् ।  
सारार्थावगमात्तुष्टाः साधु साध्वित्यपूजयन् ॥ ५९ ॥  
  
श्रेयसां किल कार्याणां प्रत्यूहानां शतं शतम् ।  
तथा तत्र महायज्ञे विघ्नानां शतमुत्थितम् ॥ ६० ॥  
  
देवदेवो रमानाथः कृपया परया मुदा ।  
सर्वान्प्रशमयामास प्रत्यूहान् समुपस्थितान् ॥ ६१ ॥  
  
अथ काले बहुगुणे वपाहोमोचिते तदा ।  
आविरासन्निमित्तानि मनोहारीणि सर्वशः ॥ ६२ ॥  
  
मेषमासे सिते पक्षे चतुर्दशतमे तिथौ ।  
शोभने हस्तनक्षत्रे रविवारेण संयुते ॥ ६३ ॥  
  
प्रातः सवनकालीने वपाहोमे समापिते ।  
तां वपामधरे हृह्णन्नग्नेराविरभूद्धरिः ॥ ६४ ॥  
  
सूर्यकोटिप्रतीकाशे तप्तकार्तस्वरोज्वले ।  
विमाने पुण्यकोट्याख्ये श्रीभूमिसहितः प्रभुः ॥ ६५ ॥   
  
पश्चिमाभिमुखो दीप्तकिरीटमकुटोज्ज्वलः ।  
ऊर्ध्वपुण्ड्रोल्लसत्फालपट्टो राजीवलोचनः ॥ ६६ ॥  
  
तिलप्रसूनसौभाग्यनासाकल्पलतान्वितः ।  
प्रवालखण्डसुषमामोषदक्षाधरोष्ठवान् ॥ ६७ ॥  
  
कम्बुगम्भीरकण्ठान्तर्लम्बिकौस्तुभविभ्रमः ।  
श्रीवत्सवक्षा हारश्रीशोभमानभुजान्तरः ॥ ६८ ॥  
  
पञ्चायुधोल्लसद्बाहुचतुष्टयमनोहरः ।  
सपद्मेन करेणोच्चैर्वहन्नभयमुद्रिकाम् ॥ ६९ ॥  
  
गदां चापं च वामेन पाणिना परिभूषयन् ।  
कटिबन्धे धरिन्दिव्यं नन्दकं खड्गमुत्तमम् ॥ ७० ॥  
  
पीताम्बरलसन्नाभिगह्वरोज्वलविह्वलः (ग्रहः ?) ।  
कामारामीयकदलीकेलीचोरोरुभास्वरः ॥ ७१ ॥  
  
मुकुराकारजानूत्थलावण्यप्रसराद्भुतः ।  
कलाचिकारुचिस्पर्धिजङ्घाद्वितयसुन्दरः ॥ ७२ ॥  
  
पद्मसौभाग्यसर्वस्वहारिपादमनोहरः ।  
करुणारसपूर्णाभ्यामीक्षणाभ्यां चतुर्मुखम् ॥ ७३ ॥  
  
प्। १३) आदरादनुगृह्णानः स्मिताञ्चदधरान्तिकः ।  
एवं स्वयमुदात्तेन रूपयौवनशोभिना ॥ ७४ ॥  
  
विग्रहेणोदितं देवं रमाकान्तं जगत्पतिम् ।  
आसेव्य सर्वे संहृष्टाः कृतार्थनयनोदयाः ॥ ७५ ॥  
  
अहो भाग्यमहो भाग्यमित्युच्चैरुदघोषयन् ।  
चतुर्मुखोऽपि नयनैरष्टाभिर्देवमच्युतम् ॥ ७६ ॥  
  
प्रणतार्तिहरं नाथं वरदं समसेवत ।  
सहर्षसम्प्रभो नानाचेष्टास्तास्ताः स्वयं चरन् ॥ ७७ ॥  
  
क्रमेण शान्तसंरम्भो देवो नाभिप्रचोदितः ।  
वत्स सत्यव्रतक्षेत्रमाहात्म्यं पश्य पद्मज ॥ ७८ ॥  
  
एकेन हयमेधेन सहस्रस्य फलं त्वया ।  
काङ्क्षितं तेन चित्तस्य शुद्धिस्तेन च चेतसः ॥ ७९ ॥  
  
स्थैर्यं तेन च निष्पत्तिर्ध्यानस्येतीप्सितं त्वया ।  
अन्ते प्रतीक्षितं यत्ते फलं पर्वक्रमात्किल ॥ ८० ॥  
  
प्रथमे पर्वणि प्राप्तं सुखेनैव प्रजापते ।  
प्रसन्नोऽस्मि तवानेन हयमेधेन सुव्रत ॥ ८१ ॥  
  
वपारसोऽयं मधुरो मम हृद्यो मनोऽहरत् ।  
पारमैकान्तिसौरभ्यसारामृतमनोहरा ॥ ८२ ॥  
  
वपेयं सर्वभक्ष्येभ्यो मम प्रीतिकरी सदा ।  
वरं वरय तस्मात्त्वं यथाऽभिमतमात्मनः ॥ ८३ ॥  
  
सर्वं सम्पत्स्यते पुंसां मयि दृष्टिपथं गते ।  
इति देवेन सन्दिष्टः प्रहृष्टः परमार्थवित् ॥ ८४ ॥  
  
ब्रह्मा प्रणम्य बहुशः स्तुत्वा च प्रार्थयद्विभुम् ।  
वैकुण्ठे तु यथा लोके यथैव क्षीरसागरे ॥ ८५ ॥  
  
तथा सत्यव्रतक्षेत्रे निवासस्ते भवेदिह ।  
हस्तिशैलस्य शिखरे सर्वलोकनमस्कृते ॥ ८६ ॥  
  
पुण्यकोटिविमानेऽस्मिन् पश्यन्तु त्वां नरास्सदा ।  
इति सम्प्रार्थितो देवो भगवान् भक्तवत्सलः ॥ ८७ ॥  
  
हिताय सर्वलोकानां तथाऽस्त्वित्यन्वमोदत ।  
तस्मिन् कृतयुगे ब्रह्मा देवदेवमधोक्षजम् ॥ ८८ ॥  
  
प्। १४) स्वयं तेनैव रूपेण समाराधयदच्युतम् ।  
महाशान्तगजेन्द्रोऽथ त्रेतायां हरिमार्चयत् ॥ ८९ ॥  
  
स्वकराग्रोद्धृतैः पद्मैरथ ग्राहेण पीडितः ।  
शरणागतिमाधाय वरदेन विमोचितः ॥ ९० ॥  
  
हरिणा धाम निन्ये स्वं वाहनेन गरुत्मता ।  
अथ द्वापरसञ्ज्ञे तु युगे देवगुरुः स्वयम् ॥ ९१ ॥  
  
आराध्य वरदं देवं स्वाभीष्टां सिद्धिमाप्नुत ।  
ततः कलियुगस्यादौ ब्रह्माणं वरदोऽब्रवीत् ॥ ९२ ॥  
  
परामृशन् जगत्सर्वं प्रहृष्टेनान्तरात्मना ।  
कालोऽयं कलिरायातः सर्वे स्वार्थपरा जनाः ॥ ९३ ॥  
  
न कोऽपि तत्त्वतो भक्तो द्रक्ष्यते कालविप्लवात् ।  
अयुते वा परार्धे वा यदि कोऽपि च तादृशः ॥ ९४ ॥  
  
सम्भाव्यते गुणोत्कृष्टं न तं लोकोऽनुमंस्यते ।  
दोषानारोपयेत्कश्चिन्मत्सरात्तस्य मूर्द्धनि ॥ ९५ ॥  
  
तं तथैवेति सर्वेऽन्ये धोषयिष्यन्ति सर्वशः ।  
अन्ते तस्यापि नैराश्याच्च्युतिरेव मनोगतेः ॥ ९६ ॥  
  
भविष्यति तथा नाम कालोऽयं कलिरूर्जितः ।  
अतो न रोचते वत्स हस्तिशैलस्य मूर्धनि ॥ ९७ ॥  
  
दिव्येनानेन रूपेण वस्तुं काले कलाविह ।  
प्रतिज्ञातं च कल्पान्तमवस्थानमिहैव मे ॥ ९८ ॥  
  
अतोऽत्र क्रियतामेवमहं त्वामनुमानयेत् ।  
वरदोऽहं विधे भक्तजनानां करुणाकरः ॥ ९९ ॥  
  
अतः स्थलमिदं पुण्यं त्यागमण्टपमुच्यताम् ।  
योगमण्टपसञ्ज्ञातु श्रीरङ्गस्य मया कृता ॥ १०० ॥  
  
पुष्पमण्टपमित्याख्या वेङ्कटादेर्विराजताम् ।  
अन्यद्यदुगिरिस्थानं विद्यामण्टपमुच्यताम् ॥ १०१ ॥  
  
सर्वोत्तममिदं पुण्यं क्षेत्रं स्थानं च शोभनम् ।  
मम प्रीतिकरं दिव्यं मुक्तिक्षेत्रेषु चोत्तमम् ॥ १०२ ॥  
  
नैतस्य सदृशं किञ्चित् क्षेत्रं वा तीर्थमेव वा ।  
अतो मदाज्ञया ब्रह्मन् आलयोऽत्र विधीयताम् ॥ १०३ ॥  
  
प्। १५) सर्वमन्त्रस्वरूपत्वात् सर्वेभ्योऽभ्यधिको भुवि ।  
संस्थानस्यालयस्यास्य स्वरूपं परमार्थतः ॥ १०४ ॥  
  
न वेत्तुं प्रभवेदन्यो मदीक्षावीक्षितान्नरात् ।  
कालिकालोचितां रीतिमाश्रित्य मनसा मया ॥ १०५ ॥  
  
पाञ्चरात्राह्वयं तन्त्रं यथावदवतारितम् ।  
तदुक्तेन प्रकारेण मूलकर्मोत्सवाश्रयाः ॥ १०६ ॥  
  
तिस्रो मूर्तिः प्रतिष्ठाप्य पूजनं प्रतिपादय ।  
बल्यर्चा च विधानेन सादरं परिकल्प्यताम् ॥ १०७ ॥  
  
रत्नेषु त्रिष्वपि श्रेष्ठं जयाख्यं तन्त्रमुच्यते ।  
तदुक्तेन विधानेन प्रतिष्ठादि प्रवर्त्यताम् ॥ १०८ ॥  
  
काण्वीं शाखामधीयानावौपगायनकौशिकौ ।   
प्रपत्तिशास्त्रनिष्णातौ स्वनिष्ठानिष्ठितावुभौ ॥ १०९ ॥  
  
जयाख्यतन्त्रमार्गेण दीक्षयित्वाऽब्जमण्डले ।  
आचार्यके चाभिषिच्य ताभ्यां पूजां प्रकल्पय ॥ ११० ॥  
  
तद्गोत्रसम्भवा एव कल्पान्तं पूजयन्तु माम् ।   
जयाख्येनाथ पाद्मेन तन्त्रेण सहितेन वै ॥ १११ ॥   
   
मूलव्याख्यानरूपाभ्यां समर्चयतु मां सदा ।   
न तन्त्रसङ्करो दोषस्तन्त्रयोरनयोरिह ॥ ११२ ॥   
  
आचार्यके तथाऽर्त्विज्ये पूजने वा ममाब्जज ।  
तावेतौ गोत्रिणौ मुख्यौ मम प्रीतिकरौ मतौ ॥ ११३ ॥  
  
परिचर्यासु तत्तासु योग्यान्निर्णीय चेतसा ।  
दीक्षयित्वा च ते तत्र नियुज्यन्तां यथाविधि ॥ ११४ ॥  
  
अत्राधिकारे उभयोस्तयोरेव कुलीनयोः ।  
शाण्डिल्यश्च भरद्वाजो मुनिर्मौञ्जायनस्तथा ॥ ११५ ॥  
  
इमौ च पञ्चगोत्रस्था मुख्याः काण्वीमुपाश्रिताः ।  
श्रीप्राञ्चरात्रतन्त्रीये सर्वेऽस्मिन् मम कर्मणि ॥ ११६ ॥  
  
इह ताभ्यां चिरं वत्स तोषितोऽस्मि तपोबलात् ।  
तयोरयं वरः प्रीत्या प्रादायि प्रार्थितो मया ॥ ११७ ॥  
  
मन्त्रैः कातीयसूत्रेण निर्दिष्टैर्वैदिकैः सह ।  
भगवच्छास्त्रसंसिद्धैर्दिव्यैर्मन्त्रैर्विमिश्रितैः ॥ ११८ ॥  
  
प्। १६) गर्भाधानादिकाः सर्वे संस्कारा नित्यकर्म च ।  
नैमित्तिकं च श्राद्धादि कर्तव्यं तैरतन्द्रितैः ॥ ११९ ॥  
  
आचारेणैवामुनैवाहं भवामि प्रीतिमानसः ।  
शर्करासहितेनैव क्षीरेण कमलासन ॥ १२० ॥  
  
प्रत्यब्दं चैत्रमासे तु स्वेन रूपेण मां विभुम् ।  
पूर्णिमायामिहागत्य त्वं मामाराधयानघ ॥ १२१ ॥  
  
प्रत्यहं रात्रिकाले तु शेषः फणभृतां वरः ।  
अप्राकृतेन रूपेण मां समाराधयिष्यति ॥ १२२ ॥  
  
इति देवेन सन्दिष्टः परतन्त्रमना विधिः ।  
तथिव तत्स्वयं प्रीत्या निरवर्तयदादरात् ॥ १२३ ॥  
  
देवावतारसमये विमानमतुलप्रभम् ।  
सर्वदेवमयं दिव्यमग्निमध्यात् समुत्थितम् ॥ १२४ ॥  
  
तथैव देवदेवस्य वरदस्य निदेशतः ।  
भूतले वास्तुविधिना प्रतिष्ठामध्यगम्यत ॥ १२५ ॥  
  
दिव्यालयस्य निर्माणप्रकारो विश्वकर्मणे ।  
देवादेशाद्विरिञ्चेन स्फुटमेवात्यदिश्यत ॥ १२६ ॥  
  
स तस्याज्ञां वहन्मूर्ध्ना तदादिष्टेन वर्त्मना ।  
आलयं निर्ममे दिव्यं तेनैव प्रत्यवेक्षितः ॥ १२७ ॥  
  
मूलमन्त्रत्रयात्मत्वाद्देवदेवस्य सन्निधौ ।  
प्रणवेन समं पूर्वं सोपानत्रयमास तत् ॥ १२८ ॥  
  
षडक्षरस्य मन्त्रस्य स्मारणाय रमापतेः ।  
अर्धमण्डमभागे षट् सोपानानि चकार सः ॥ १२९ ॥   
  
चतुर्विंशतितत्त्वात्मा चतुर्विंशतिसङ्ख्यका ।   
गायत्रीसम्मिता पश्चात् सोपानावलिराबभौ ॥ १३० ॥  
  
अथ द्वयाख्यं परमं मन्त्रराजमनुस्मरन् ।  
सोपानयोर्द्वयं दीप्रं निर्ममे निर्ममान्तरः ॥ १३१ ॥   
  
प्रणतार्तिहृतो मन्त्रे दिव्ये देवस्य तोषणे ।  
दशवर्णा इति व्यक्तीकुर्वन् दश तताऽकरोत् ॥ १३२ ॥  
  
बहुनाऽत्र किमुक्तेन देवदेवालयो महान् ।  
उक्तानां भगवच्छास्त्रे लक्ष्मणां लक्ष्यतां ययौ ॥ १३३ ॥  
  
प्। १७) करीशः कमलाकान्तः काले कमलसम्भवम् ।  
स्वच्छन्दः सन्दिशंस्तेन स्वमालयमकारयत् ॥ १३४ ॥  
  
अथ देवेन निर्दिष्टे काले कमलसम्भवः ।   
जयाख्यतन्त्रमार्गेण प्रतिष्ठाविधिमादिशत् ॥ १३५ ॥  
  
दारुणा मूलबेरं तु कर्मार्चां रजतेन वै ।  
औत्सवं चैव ताम्रेणाकारयद्विश्वकर्मणा ॥ १३६ ॥  
  
तथैव चाथ बल्यर्चां विधिनाऽकारयद्विधिः ।  
औपगायनमाचार्यं कौशिकं च तपस्विनम् ॥ १३७ ॥  
  
तत्पुत्रांश्च महाभागान् द्वौ द्वौ देवसुतोपमौ ।  
दीक्षयित्वा यथान्यायं चक्रवारिजमण्डले ॥ १३८ ॥  
  
तैः प्रतिष्ठान्तिकं सर्वं कर्षणाद्यमकारयत् ।  
वैशाखे श्रवणर्क्षे तु सङ्कल्प्यावभृशं पुरा ॥ १३९ ॥  
  
नवमेऽह्नि ध्वजारोहं विधिनाऽकारयद्विधिः ।  
प्रथमेऽहनि देवेशं मण्डपेन विभासिना ॥ १४० ॥  
  
वीथीः सञ्चारयामास प्रातर्भक्तानुकम्पया ।  
रात्रौ मृगेन्द्रवाहेन देवस्योत्सवमाचरत् ॥ १४१ ॥  
  
द्वितीये दिवसे प्रातर्हंसवाहनमाचरत् ।   
रात्रौ मार्तण्डबिम्बेन महोत्सवमकारयत् ॥ १४२ ॥  
  
तृतीये दिवसे प्रातर्गरुडोत्सवमाचरत् ।  
अवतारात्परं देवस्योत्सवे प्रथमे पुरा ॥ १४३ ॥  
  
देवो रमापतिर्दिव्यं वैनतेयमधिश्रितः ।  
प्रथमं दर्शयामास निजमप्राकृतं वपुः ॥ १४४ ॥  
  
मध्ये गोपुरमुख्यस्य ततो गरुडवाहने ।  
गोपुराग्रिममध्ये तु देवसेवा विशिष्यते ॥ १४५ ॥  
  
सर्वपापहरी पुण्या मुक्तिमार्ग उदीरितः ।  
रात्रौ हनुमता चैव देवदेवमचारयत् ॥ १४६ ॥   
  
चतुर्थे दिवसे प्रातः शेषासनतले हरिः ।  
परव्योम्नीव भक्तानां स्वं रुपं समदर्शयत् ॥ १४७ ॥  
  
रात्रौ चन्द्रमसं बिम्बमास्थितस्योत्सव्ॐऽभवत् ।  
मोहिनीरूपमास्थाय प्रातरान्दोलिकां गतः ॥ १४८ ॥  
  
पञ्चमेऽहनि देवेशो भक्तान्सर्वाननन्दयत् ।  
प्। १८) रात्रौ तु यालवाहेन देवस्योत्सवमाचरत् ॥ १४९ ॥  
  
षष्ठे प्रातः कल्पतरौ वेणुगानोत्सवोऽभवत् ।  
रात्रौ गजेन्द्रमास्थाय दिव्यं रूपमदर्शयत् ॥ १५० ॥  
  
सप्तमे स्यन्दनं दिव्यमास्थाप्योत्सवमाचरत् ।  
अष्टमे तु जलद्रोणीमवगाह्य दिवा हरिः ॥ १५१ ॥  
  
रात्रौ तुरङ्गमास्थाय सर्वाल्लोकानपावयत् ।  
नवमे शिबिकायात्रामारचय्य रमापतिः ॥ १५२ ॥  
  
लीलां प्रणयकोपस्य प्रदर्श्य कमलावुभुवोः ।  
अनन्तसरसीवर्येऽवभृथं महमास्थितः ॥ १५३ ॥  
  
रात्रौ तु पुण्यकोट्याख्ये विमाने निष्ठितः प्रभुः ।  
सर्वं पुरं परिभ्रम्य सर्वांल्लोकानपावयत् ॥ १५४ ॥  
  
दशमेऽहनि मध्याह्ने पुष्पयागमहोऽभवत् ।  
रात्रौ महाविमानेन पुरयात्रा प्रकल्पिता ॥ १५५ ॥  
  
सर्वावरणनिष्क्रामात्परं विहगराङ्ध्वजम् ।  
अवरोपय्य विधिवत्पूजको बहुमानितः ॥ १५६ ॥  
  
एवं संरम्भयोगेन महोत्सवमकारयत् ।  
प्रतिवत्सरमेवैवं महोत्सवविधिः कृतः ॥ १५७ ॥  
  
पक्षमासायनाब्दाद्या उत्सवाश्चाभवन्क्रमात् ।  
महर्षी दीक्षितौ तौ द्वावौपगायनकौशिकौ ॥ १५८ ॥  
  
पर्यायेणैव देवेशमानर्च्युतुरिहादरात् ।  
तदेतन्महिमं धाम हस्तिशैलप्रथां गतम् ॥ १५९ ॥  
  
प्रणतार्तिहरो देवो वरदो यत्र पूज्यते ।  
पूजकास्तस्य तद्वश्या महात्मानो गुणोज्ज्वलाः ॥ १६० ॥   
  
पाञ्चरात्रिकमुख्येभ्यः सर्वेभ्योऽप्यधिका भुवि ।  
एवमेतत्समाख्यातं हस्तिशैलस्य वैभवम् ॥ १६१ ॥   
  
देवस्य तन्त्रसारस्य पूजकस्य तु सङ्ग्रहात् ।  
यथा वै नारदमुनेः मुखात्पूर्वं श्रुतं मया ॥ १६२ ॥  
  
तथैव सर्वमाख्यातं प्रसङ्गात्प्रीतिपूर्वकम् ।  
अथ प्रकृतमेवाद्य तन्त्रमारम्भ्यते मया ॥ १६३ ॥  
  
श्रूयतामवधानेन श्रद्धाभक्तिमहीयसा)  
  
इति श्रीपाञ्चरात्रे जयाख्यसहितायां शास्त्ररम्भप्रयोजनं नाम   
प्रथमः पटलः ॥ १ ॥  
  
  
  
अथ ब्रह्मसर्गाख्यानं नाम द्वितीयः पटलः ।  
  
ऋषय ऊचुः-  
  
अज्ञानपङ्कमग्नानां त्वं गतिर्नो महामुने ।  
पुरा यथोक्तं विभुना मुनेर्ब्रह्मात्मजस्य च ॥ १ ॥  
  
तत्सर्वं विस्तरेणाद्य यथावद्वक्तुमर्हसि ।  
[नारदो ब्रह्मणः पुत्रो भवबन्धविमुक्तये] ॥ २ ॥  
  
शाण्डिल्यः-  
  
स्वमात्मानं पुरस्कृत्य सद्भक्ताय(नां?)हिताय च ।  
पादपद्मे हरेः स्मृत्वा स्तु(न?)त्त्वा च शिरसा सह ॥ ३ ॥  
  
प्राञ्जलिः प्रयतो भूत्वा प्रोत्फुल्लवदनेक्षणः ।   
प्रणयात्प्रणतो भूत्वा द्वन्द्वोपद्रवशान्तये ॥ ४ ॥  
  
उपसङ्गम्य चरणाविदं स्तोत्रमदीरये(दैरय?)त् ।  
  
[नारदकृता भगवत्स्तुतिः]  
  
नारदः-  
  
नमोऽस्तु परमेशाय कारणाय पराय च ॥ ५ ॥  
  
सहस्रशिरसे तुभ्यं सहस्रचरणाय च ।  
सहस्रनयनश्रोत्र सहस्राद्भुतविक्रम ॥ ६ ॥  
  
सहस्रसूर्यवपुषे सहस्रेन्दुगभस्तये ।  
नमः परमहंसाय परात्परतराय च ॥ ७ ॥  
  
सत्त्वरूपाय शान्ताय नमो विश्वायनाय च ।  
भवाय भवहर्त्रे च सर्गस्य प्रभवाय च ॥ ८ ॥  
  
नमः कनकगर्भाय सर्वदेहभृते नमः ।  
त्रयीत्रयमयाद्याय नमस्ते परमात्मने ॥ ९ ॥  
  
हृदम्बुजगुहावासपरव्योमान्तशायिने ।  
भक्तियोगविदभ्यसग्राह्याय खलु ते नमः ॥ १० ॥  
  
मीनो निमीलिताक्षस्त्वं कूर्मस्त्वं च नगोद्वहः ।  
त्वया रूपं च कृत्वाऽग्र्यं विधृतं भूमिमण्डलम् ॥ ११ ॥  
  
भयाभये त्वयैकस्यां नरसिंह्मतनौ धृते ।  
प्। २०) वामनो गोपितवपुर्विततस्त्वं त्रिविक्रमः ॥ १२ ॥  
  
रामरूपेण रम्येण तथा रामत्रयेण च ।  
त्वया देव जिता दैत्याश्च्छन्नरूपाश्च राक्षसाः ॥ १३ ॥  
  
कृष्णस्त्वं बालरूपी च विभुर्दामोदरो हरिः ।  
त्वं विश्वरूपो देवानां साङ्ख्यानां कपिलः प्रभुः ॥ १४ ॥  
  
योगिनां यो गतिस्त्वं वै शेषात्मा धरणीधरः ।  
सङ्कर्षणो ज्ञानिनां त्वं कामिनां कुसुमायुधः ॥ १५ ॥  
  
अनिरुद्धश्च सर्वेषां जीवत्वेन त्वमच्युतः ।  
त्वया सृष्टं जगत्सर्वं ब्रह्मत्वेन जनार्दन ॥ १६ ॥  
  
स्थितं पासि स्वयं भूत्वा विष्णुरूपेण केशव ।  
रुद्ररूपेण गोविन्द जगत्संहरसे क्षणात् ॥ १७ ॥  
  
यज्ञरूपेण देवानां हव्यं वह्निमुखेन च ।  
वहसि त्वं पितॄणां च कव्यं कृत्स्नं जगत्पते ॥ १८ ॥  
  
आराधयामि त्वां भक्त्या भवनिर्वाणदं प्रभुम् ।  
सुरसौख्यकरं देवं सुराणाममृतप्रदम् ॥ १९ ॥  
  
स्थितास्त्वदुदरे लोका द्वीपाश्चोदधिभिस्सह ।  
देवैश्च दानवैःसार्द्धमृषिभिश्च तपोधनैः ॥ २० ॥  
  
मनुजैर्दनुजैश्चैव सरिद्भिस्सह पर्वतैः ।  
तवान्तस्संस्थितं सर्वं सर्वस्यान्तर्भवान् स्थितः ॥ २१ ॥  
  
त्वमाद्यो भुवनस्यास्य त्वां स्मृत्वा सुखिता वयम् ।  
भवामो नित्यसम्बुद्धाः संस्थिता यत्र कुत्रचित् ॥ २२ ॥  
  
प्रणवस्त्वं त्रिमात्रश्च भूर्भुवस्वस्त्वमेव च ।  
अहङ्कारकरस्त्वं वै त्रितयं लोकतारकम् ॥ २३ ॥  
  
[भगवद्रूपदिदृक्षया लोकसृष्टिप्रकारजिज्ञासया च नारदकृता   
प्रार्थना]  
  
तदेनमादिशस्वाशु भवाद्येनोत्तराम्यहम् ।  
अधिष्ठाय परां बुद्धिं भूयःश्रेयोऽहमाप्नुयाम् ॥ २४ ॥  
  
मम भक्तस्य देवेश परं ज्ञानात्मकाङ्क्षिणः ।  
संसारभयभीतस्य रूपं वै स्वं प्रदर्शय ॥ २५ ॥  
  
सृष्टं त्वया यथा सर्वमाब्रह्मभवनान्तिमम् ।   
प्। २१) गगनञ्चातिमायेन दुस्तरं तद्वदस्व मे ॥ २६ ॥  
  
[भ्गवता कृतं सकलनिष्कलात्मकस्वीयरूपद्वयप्रदर्शनम्]  
  
शाण्डिल्यः-  
  
इति सञ्चोदितो भक्त्या परया परमेश्वरः ।  
विशुद्धबुद्धिना सम्यक् नारदेन सुरर्षिणा ॥ २७ ॥  
  
तदुक्तस्य क्षणे तस्मिन्नात्मीयो गहनश्च यः ।  
प्रदर्शितस्स हरिणा सकलो निष्कलात्मकः ॥ २८ ॥  
  
परितोषं परं यातो मुनिर्ब्रह्मसुतस्तदा ।  
उवाच परया प्रीत्या भूयस्स विनयान्वितः ॥ २९ ॥  
  
त्वत्प्रसादान्मया ज्ञातं दुर्लभं यत्सुरैरपि ।  
इदानीं श्रोतुमिच्छामि सम्भूतिं विभवं तव ॥ ३० ॥  
  
[लोकस्य सृष्टिप्रलयकालौ]  
  
श्रीभगवानुवाच-  
  
यदिदं पश्यसि ब्रह्मन्मायया निर्मितं जगत् ।  
कालादिबहुभिर्भेदैर्भिन्नं नानास्वरूपकैः ॥ ३१ ॥  
  
मामके प्रभवो ह्यह्नि प्रलयश्च निशागमे ।  
दिव्यं युगसहस्रं च मदीयं विद्धि वासरम् ॥ ३२ ॥  
  
रात्रिश्च तावती ज्ञेया एवंरूपे क्षये सति ।  
प्रवर्तमाने त्वहनि काले सर्गाख्यलक्षणे ॥ ३३ ॥  
  
[भगवतो नाभीकमलात् चतुर्मुखसृष्टिः]  
  
स्वकारणमनिर्जित्य कार्यार्थं मुनिपुङ्गव ।  
ज्ञानयोगप्रभावेन अम्मयं महिमावृतम् ॥ ३४ ॥  
  
प्रेरितं नाभिरन्ध्रेण मया हार्दं कुशेशयम् ।  
विज्ञप्तिमात्ररूपं यन्ममान्तःकरणस्थितम् ॥ ३५ ॥  
  
सहस्रार्कप्रतीकाशं सहस्रशशिकेसरम् ।  
सहस्रवंह्निगर्भं च हेमनालं महाप्रभम् ॥ ३६ ॥  
  
तन्मध्ये मानवो(सो ?) ब्रह्मा मया सृष्टश्चतुर्मुखः ।  
  
[तस्य चतुर्मुखस्य विद्याशक्तिविशेषयोगः]  
  
जगतां प्रभवस्तस्माद्विद्यादेहस्सनातनः ॥ ३७ ॥  
  
प्। २२) सर्वसंस्कारसम्पूर्णो वेदवेदाङ्गपारगः ।  
अणिमाद्यष्टकोपेतस्सिसृक्षाशक्तिभिर्युतः ॥ ३८ ॥  
  
[रजोगुणोद्रेकात् तत्कृता विविधसृष्टिः]  
  
न तस्य विदितश्चाहं यदा यातस्सगर्वताम् ।  
अस्मीति प्रत्ययं लब्ध्वा रजसा कलुषीकृतः ॥ ३९ ॥  
  
तदा चकार विविधां सृष्टिं स्वामा(त्मा ?)नुपूर्विकाम् ।  
न्यग्भूतभूतपूर्वाणि स्थूलसूक्ष्माणि यानि च ॥ ४० ॥  
  
चेतनाचेतनाख्यानि व्यञ्जितानि क्रमेण तु ।  
देवाश्चानेकभेदेन मनुष्याः पशवस्तथा ॥ ४१ ॥  
  
स्थावरान्तानि सर्वाणि सन्त्यस्मिन्यानि कानिचित् ।  
स्वनिकेतानि सर्वाणि दृष्ट्वा स्वस्मिन्पितामहः ॥ ४२ ॥  
  
[रजःप्रकर्षादभिभूतसत्त्वतया चतुर्मुखस्य   
लोकधारणेऽसामर्थ्यम्]  
  
स्वा(स्व ?)लोकं रागबाहुल्यात्सम्यग्धर्तुं न वेत्यसौ ।  
कृताकृतं जगत्यस्मिन्विना सत्त्वोदयेन तु ॥ ४३ ॥  
  
[भूमेर्धारणाय भगवतो योगनिद्राश्रयणम्]  
  
सम्पाद्यैवं महारूपमात्मीयं पङ्कजान्वितम् ।  
जलान्तर्वर्तितं भूमेः कृत्वा सन्ता(न्धा ?)रणार्थतः ॥ ४४ ॥  
  
योगनिद्रां समाश्रित्य स्थितोऽहं द्विजसत्तम ।  
  
[मधुकैटभासुरयोरुत्पत्तिः, ताभ्यां कृतः सर्वलोकविजयः]  
  
ब्रह्मणो जायमानस्य ह्यभूतां स्वेदबिन्दुकौ ॥ ४५ ॥  
  
पद्मनालं समाश्रित्य संस्थितावुदरान्तरे ।  
तदोत्थितौ दुराधर्षौ नाम्ना द्वौ मधुकैटभौ ॥ ४६ ॥  
  
कामक्रोधात्मकौ चैव तमसाऽतीव निर्भरौ ।  
तामसेनाभिमानेन वृद्धियुक्तौ कृतौ स्थितौ ॥ ४७ ॥  
  
किमिदं तस्य पद्मस्य कल्पयन्तौ परस्परम् ।  
कौतुकाभिनिविष्टौ तु पातालतलमाश्रितौ ॥ ४८ ॥  
  
भूयस्तस्माच्च पातालात्कालवैश्वानरावधि ।  
कृत्वाथ तैजसीं मायां यातावग्नेरधस्तु तौ ॥ ४९ ॥  
  
प्। २३) नान्तोऽस्ति पद्मनालस्य तेजोज्वालावृतस्य च ।  
गर्वान्मोहं गतौ किञ्चिद्यदा भूयस्तदा द्विज ॥ ५० ॥  
  
मतिं कृत्वोर्ध्वगमने प्राप्तावूर्ध्वं मया ततः ।  
स पद्मोऽन्तर्हितश्चैव ततश्चोत्पन्नविस्मयौ ॥ ५१ ॥  
  
स्थितौ तु तौ महाघोरौ क्व गतस्स च पङ्कजः ।  
प्रोत्थितौ तोयमध्याच्च पश्येतां पृथिवीमिमाम् ॥ ५२ ॥  
  
चक्रतुर्मतिमूर्द्धेषु लोकेषु गमनं प्रति ।  
दृष्ट्वा च विभवं सर्वं बुद्धिरासीत्तयोस्तदा ॥ ५३ ॥  
  
क्ष्मादौ सर्वेषु लोकेषु सम्यक्स्वीकरणं प्रति ।  
निर्जिताश्च ततस्सर्वे लोका लोकान्तराण्यपि ॥ ५४ ॥  
  
तमसाऽतीव कष्टेन व्याप्तं सर्वं चराचरम् ।  
  
[ताभ्यां कृतेन वेदापहारेण चतुर्मुखस्य   
ज्ञानभ्रंशादधर्मवृद्ध्या लोकस्य दुरवस्थाप्राप्तिः]  
  
हृतवेदः कृतो ब्रह्मा अभूदन्यस्तु तत्क्षणात् ॥ ५५ ॥  
  
वेदैर्विना यतो विप्र वेदं चक्षुः पुरा श्रितः ।  
अस्थितिं जगतः कृत्वा अधर्मस्थापनं महत् ॥ ५६ ॥  
  
ततस्तौ तामसौ दुष्टौ जलमध्यं पुनर्गतौ ।  
  
[मुनिभिः कृतं चतुर्मुखस्योद्बोधनम्]  
  
तदा सम्बोधितो ब्रह्मा देवतैर्मुनिभिस्सह ॥ ५७ ॥  
  
संस्मरस्वादिदेवं त्वं समुद्भूतोऽब्जसम्भव ।  
स नः श्रेयःप्रदो नान्यो यदि स्यात्सत्यता श्रुतेः ॥ ५८ ॥  
  
न त्वया साभिमानेन ज्ञातं परमकारणम् ।  
येनाऽनर्थमिदं कष्टं जगत्यस्मिन्प्रतिष्ठितम् ॥ ५९ ॥  
  
कारणं ते स भगवांस्त्वमस्माकं च कारणम् ।  
परमं कारणं विष्णुमजेयं स्मर पद्मज ॥ ६० ॥  
  
[मुनिभिरुद्बोधितेन चतुर्मुखेन कृता भगवत्स्तुतिः]  
  
ततश्शान्तरजा ब्रह्मा सत्वैकगतमानसः ।  
अभूत्स्तुतिपरस्सर्वैर्देवतैर्मुनिभिस्सह ॥ ६१ ॥  
  
प्रणष्टवेदधर्मोऽहं न मेऽस्ति गतिरच्युत ।  
पाहि पाहीत्यभीक्ष्णं स अत्यार्तश्च यदाऽब्रवीत् ॥ ६२ ॥  
  
प्। २४) [भगवता कृतमभयप्रदानम्]  
  
तदा विप्रावतीर्णोऽहं ममत्वे ग्लानिमागते ॥  
प्रणष्टेषु च वेदेषु ब्रह्मण्यब्रह्मतां गते ॥ ६३ ॥  
  
दत्तं मयाऽभयं तेषां समाश्वस्तमिदं जगत् ।  
विद्या मायात्मकं रूपं द्विविधं च मया कृतम् ॥ ६४ ॥  
  
[विद्यामयरूपं परिगृह्य भगवता विरचितं   
पातालाद्वेदानामुद्धरणम्]  
  
विद्यामयेन रूपेण शब्दब्रह्ममयेन च ।  
पातालान्तर्गता वेदास्स्वीकृताः प्रणवेन तु ॥ ६५ ॥   
  
[विद्यामयरूपस्य भगवतोऽनुप्रवेशाच्चतुर्मुखस्य   
वेदावधारणम्]  
  
सम्प्रविष्टस्ततश्चाहमिमां प(पा ?)द्मोद्भवीं तनुम् ।  
लब्धसञ्ज्ञेन तेनाथ वेदा ह्यावर्तिताः पुनः ॥ ६६ ॥  
  
तदा भुवननाथाश्च सर्वे हृष्टतमाः स्थिताः ।  
तमोमोहभयान्मुक्ताः स्वकं स्थानं समाश्रिताः ॥ ६७ ॥  
  
[मायामयं रूपं परिगृह्य ताभ्यां सह भगवतो   
युद्धाचरणम्]  
  
द्वितीयेन तु रूपेण तयोरग्रे स्थितोऽभवम् ।   
तौ तु दुष्टौ मदोन्मत्तौ मम युद्धाभिलाषिणौ ॥ ६८ ॥  
  
ततो मायात्मकेनैव वपुषाऽनेकबाहुना ।  
बहून्यब्दसहस्राणि योधितौ तौ तदा मया ॥ ६९ ॥  
  
[तयोरजेयत्वमालक्ष्य मन्त्रमयरूपं परिगृह्य तयोर्हननम्]  
  
ज्ञात्वा तयोरजेयत्वमहमन्तर्हितो द्विज ।  
ततो मन्त्रमयं रूपं कृत्वा शक्त्यात्मकं महत् ॥ ७० ॥   
  
तत्ताभ्यां चैव दुर्धर्षं दुर्निरीक्ष्यं तथाऽर्कवत् ।   
लीलया करयुग्मेन गृहीत्वा कण्ठतो मया ॥ ७१ ॥   
  
र्-ऊरूभ्यां मर्दितौ चैव ययुर्निष्कण्टकास्सुराः ।  
  
[मेदिनीशब्दनिर्वचनम्]  
  
तदुद्भूतेन मेदेन परिपूर्णा वसुन्धरा ॥ ७२ ॥  
  
ततः प्रभृति कालाच्च मेदिनीति निरुच्यते ।  
इत्येष कथितस्सर्गो मुने ब्राह्मो मया तव ॥ ७३ ॥  
  
अन्ये ह्यनेकरूपाश्च सर्गा बहुतरा गताः ।  
ईदृक्प्रकाशाः स्थूलाश्च येषा सङ्ख्या न विद्यते ॥ ७४ ॥   
  
प्। २५) प्राधानिको द्विजाऽस्याद्यस्तस्याद्यो वैष्णवः परः ।  
किमन्यत्कथयिष्यामि ब्रूहि यवास्ति संशयः ॥ ७५ ॥  
  
अद्यापि मुनिर्शार्दूल तदहं प्रव्रवीभि ते ।  
  
इति श्रीपाञ्चरात्रे जयाख्यसंहितायां ब्रह्मसर्गाख्यानं नाम   
द्वितीयः पटलः ॥ २ ॥  
  
  
  
अथ प्रधानसर्गाख्यानं नाम तृतीयः पटलः  
  
नारदः-  
  
भगवन्देवदेवेश लोकनाथ जगत्पते ।  
व्रूहि प्राधानिकं सर्गं स्थूलस्यास्य हि यः परः ॥ १ ॥   
  
श्रीभगवान्-  
  
(प्रधानलक्षणम्)  
  
अनादिमजमव्यक्तं गुणत्रयमयं द्विज ।  
विद्धि प्रदीपस्थानीयं भिन्नमेकात्मलक्षणम् ॥ २ ॥  
  
(प्रधानात् क्रमान्महदादितत्त्वोत्पत्तिः)  
  
विभक्तं च तदुत्पन्नं क्रमात्सत्त्वं रजस्तमः ।  
गुणत्रयसमूहाद्धि धर्मज्ञानादिलक्षणा ॥ ३ ॥   
  
बुद्धिर्बुद्धिमतां श्रेष्ठ अहङ्कारस्त्रयात्मकः ।  
प्रकाशात्मा विकृत्यात्मा भूतात्माऽथ तृतीयकः ॥ ४ ॥   
  
तैजसात् समनश्चैव जातं बुध्यक्षपञ्चकम् ।   
श्रोत्रे त्वक्चक्षुषी जिह्वा घ्राणं चैव क्रमेण तु ॥ ५ ॥  
  
असृजच्च विकृत्यात्मा करणानां च पञ्चकम् ।   
तच्च वाक्पाणिपादाख्यं पायूपस्थेति च स्मृतम् ॥ ६ ॥  
  
भूतात्मा भूतयोनीनां स्रष्टा विद्धि सदैव हि ।   
शब्दस्पर्शौ तथा रूपरसगन्धाभिधायिनः ॥ ७ ॥   
  
तेजो(भ्यो ?)भूतानि जातानि खवाय्वग्न्युदकानि च ।   
पृथिव्यन्तानि पञ्चैव एकवृद्धिगुणानि च ॥ ८ ॥  
  
एष प्राधानिकस्सर्गः प्रकृत्या तु जडात्मकः ।   
  
नारदः-  
  
जडात्मकं प्रधानं च तदुद्भूतिस्तदात्मिका ॥ ९ ॥  
  
प्। २६) परस्परजडानां च कीदृशं वद मे प्रभो ।  
उत्पाद्योत्पादकत्वं हि अत्र मे संशयो महान् ॥ १० ॥   
  
(जडानां मिथो हेतुहेतुमद्भावे उपपत्तिः)  
  
श्रीभगवान्-  
  
बीजं ह्यचेतनं यद्वत्तथा व्रीहिकणो द्विज ।  
अन्येषूत्पादकं दृष्टं तत्त्वं तत्त्वे तथैव च ॥ ११ ॥   
  
गुणसाम्यस्वरूपस्य रागादेरास्पदस्य च ।   
सन्तान एको ह्येकस्य चेतनाचेतनस्य च ॥ १२ ॥  
  
नारदः-  
  
अचेतनमिदं नाथ कथं स्याच्चेतनं पुनः ।   
एतद्गुणास्पदं तत्त्वं यच्चैकं नैकधा स्थितम् ॥ १३ ॥  
  
(अचेतने चेतनायोगोपपादनम्)  
  
श्रीभगवान्-  
  
चिद्रूपमात्मतत्त्वं यदभिन्नं ब्रह्मणि स्थितम् ।   
तेनैतच्छुरितं भाति अचिच्चिन्मयावद्द्विज ॥ १४ ॥  
  
यथाऽयस्कान्तमणिना लोहस्याधिष्ठितं तु वै ।   
दृश्यते वलमानं तु तद्वदेव मयोदितम् ॥ १५ ॥   
  
नारदः-  
  
चिन्मयस्य जडस्यास्य सम्बन्धे हेतुरुच्यते ।   
विरुद्धमेतद्देवेश वेद्मि छायातपं यथा ॥ १६ ॥  
  
(चिदचितोः संयोगे बन्धे वियोगे च मोक्षे हेतुः)  
  
श्रीभगवान्-  
  
अनादिवासनायुक्तो जीवोऽयं वै चिदात्मकः ।  
यद्वासनापनोदार्थं परस्माद्ब्रह्मणो द्विज ॥ १७ ॥  
  
तद्धर्मधर्मिनी सूक्ष्मा उदेत्येकान्तरूपिणी ।  
शुद्धाशुद्धात्मिका शुद्धा परमानन्दरूपिणी ॥ १८ ॥  
  
शुद्धसर्गक्रमेणैत्य आध्यात्म्यात्मनि तिष्ठति ।  
करुणोदधिरूपेण भविना मोक्षदक्षमे ॥ १९ ॥  
  
स हि सङ्कल्पयामास मोक्षो ह्यस्यास्तु कर्मिणः ।   
ततो विश्वात्मशक्तिस्सा तदिच्छानुविधायिनी ॥ २० ॥  
  
प्। २७) प्रत्यक्चेतनमाश्रित्य तत्क्षणादवतिष्ठते ।  
मन्त्रशक्तिरिवादृश्या तया सम्बोधितो द्विज ॥ २१ ॥  
  
त्विषाऽक्रान्तस्वरूपश्च प्रत्यगात्मा चिदात्मकः ।  
ब्रह्मण्येकात्मतां याति कर्मवर्गे क्षयं गते ॥ २२ ॥  
  
तस्माद्वै कर्मणां नाशो ह्यभुक्तानां न तस्य वै ।  
न त्वाधारं विना तेषामभिव्यक्तिर्भवेदतः ॥ २३ ॥  
  
तत्स्था ब्रह्मकला सा वै तत्रात्मानं नियोजयेत् ।  
मायामये द्विजाधारे गुणाधारे तते जडे ॥ २४ ॥  
  
शक्त्या संयोजितो ह्यात्मा वेत्त्यात्मीयाश्च वासनाः ।  
शुभाशुभस्वरूपाश्च मायाधारे स्थितास्सदा ॥ २५ ॥  
  
यदाऽलुप्तविवेको वै असक्तो वासनाफलम् ।   
भुङ्क्ते चाशु स बन्धेभ्यो मुक्तो याति क्रमात्परम् ॥ २६ ॥  
  
निर्विवेकोऽथ रज्येत मायाभोगे गुणात्मके ।  
सवासनो वासनाभिरविकारश्च बध्यते ॥ २७ ॥  
  
लयोदयौ तथाऽप्नोति स विश्रान्तः पुनः पुनः ।   
चेतनाचेतनाभ्यां तु सम्बन्धस्य प्रयोजनम् ॥ २८ ॥  
  
कथितं नारद मया किमिदानीं वदामि ते ।  
  
इति श्रीपाञ्चरात्रे जयाख्यसंहितायां प्रधानसर्गाख्यानं नाम   
तृतीयः पटलः ॥ ३ ॥  
  
  
  
अथ शुद्धसर्गब्रह्मतत्त्वाख्यानं नाम चतुर्थः पटलः  
  
नारदः-  
  
शुद्धसर्गमहं देव वेत्तुमिच्छामि तत्त्वतः ।  
सर्गद्वयस्य चैवास्य यः परत्वेन वर्तते ॥ १ ॥  
  
(वासुदेवात्परब्रह्मणस्तदनन्यस्याच्युतादेराविर्भावः)  
  
श्रीभगवान्-  
  
यत्सर्वव्यापकं देवं परमं ब्रह्म शाश्वतम् ।  
चित्सामान्यं जगत्यस्मिन्परमानन्दलक्षणम् ॥ २ ॥  
  
वासुदेवादि(द?)भिन्नं तु वह्न्यर्केन्दुशतप्रभम् ।   
स वासुदेवो भगवांस्तद्धर्मा परमेश्वरः ॥ ३ ॥   
  
प्। २८) स्वादीप्तं क्षोभयित्वा तु विद्युद्वत्स्येन तेजसा ।  
प्रकाशरूपी भगवानच्युतश्चा(तं चा ?)सृजद्द्विज ॥ ४ ॥  
  
सोऽच्युतोऽच्युततेजाश्च स्वरूपं वितनोति च ।  
आश्रित्य वासुदेवं च घर्मे(र्मो) मेघदलं यथा ॥ ५ ॥  
  
क्षोभयित्वा स्वमात्मानं सत्यं भास्वरविग्रहम् ।  
उत्पादयामास तदा समुद्रो बुद्बुदं यथा ॥ ६ ॥  
  
स चिन्मयप्रकाशाख्य उत्पाद्यात्मानमात्मना ।  
पुरुषाख्यमनन्तं च प्रकाशप्रसरं महत् ॥ ७ ॥  
  
[पुरुषात्मनाऽविर्भूतस्य वासुदेवस्य सर्वदेवान्तर्यामित्वम्]  
  
स च वै सर्वदेवानामाश्रयः परमेश्वरः ।   
अन्तर्यामी स तेषां वै तारकाणां यथाऽम्बरम् ॥ ८ ॥  
  
सेन्धनः पावको यद्वत्स्फुलिङ्गनिचयं द्विज ।  
अनिच्छतः प्रेरयति तद्वदेष परः प्रभुः ॥ ९ ॥  
  
प्राग्वासनानिबद्धा ये जीवास्तान्बन्धशान्तये ।  
स्वदेह * * * * * * * तदुभयं पुनः ॥ १० ॥  
  
[अवताराणां तदंशत्वम्]  
  
ये स्विदाद्यावताराश्च लोकत्राणाधिकारिणः ।  
सर्वान्विद्धि तदंशांस्तान्सर्वेऽशास्सत्त्वजास्तथा ॥ ११ ॥  
  
[पुरुषसत्याच्युतानामुत्तरोत्तरस्वरूपादभिन्नानां वासुदेवे परे   
रूपेऽवस्थितिः]  
  
स च सत्यादभिन्नस्तु तस्मात्सत्यं तथैव हि ।  
द्वाभ्यामेकात्मरूपं यत्तदभिन्नमथोऽच्युतात् ॥ १२ ॥  
  
आश्रितस्संस्थितस्ताभ्यामभेदेन सदैव हि ।  
पुमान्सत्योऽच्युतश्चैव चिद्रूपं त्रितयं तु तत् ॥ १३ ॥  
  
शान्तसंवित्स्वरूपे च वासुदेवेऽवतिष्ठते ।  
  
[चिद्रूपस्य वासुदेवस्य ततः प्रादुर्भूतस्याच्युतादिरूपत्रयस्य च   
सनिदर्शनमभिन्नतानिरूपणम्]  
  
सोऽन्तर्यामी प्रकाशात्मा चिद्रूपस्स प्रतिष्ठितः ॥ १४ ॥  
  
प्। २९) त्रितये यस्तथारूपोऽनिच्छात उदितस्सदा ।  
असङ्कल्पात्मकास्सर्वे प्रसरन्ति परस्परम् ॥ १५ ॥  
  
दीपवन्मुनिशार्दूल स्वपरालोकदास्तु वै ।  
सङ्कल्पेन विना तद्वदन्योऽन्यत्वेन संस्थिताः ॥ १६ ॥  
  
हृह्णन्ति प्रतिबिम्बत्वं दर्पणेष्विव दर्पणम् ।  
अतीव द्विज नैर्मल्यात्सङ्क्रान्तानां परस्परम् ॥ १७ ॥  
  
प्रविभागो न जायेत व्योमस्फटिकयोर्यथा ।  
भासाद्वयस्य विप्रेन्द्र तथा तेषामभिन्नता ॥ १८ ॥  
  
एतद्रहस्यं परमं मया ते सम्प्रकाशितम् ।   
सर्ग आद्यो ह्यनन्त(न्य ?)श्च अनन्तस्य महात्मनः ॥ १९ ॥  
  
नारदः-  
  
मयैतद्विदितं सर्वं सर्वेश त्वदनुग्रहात् ।  
यथा ह्यस्य(सि ?) त्वमव्यक्तो ह्यमूर्तो मूर्ततां गतः ॥ २० ॥  
  
ज्ञातुमिच्छामि भगवन्स्वरूपं ते यथार्थतः ।  
स्थूलं सूक्ष्मं परं चैव अध्यात्मनि तथा बहिः ॥ २१ ॥   
  
भवत्प्रसादसामर्थ्याद्विनैतत्त्रितयं कथम् ।   
व्यज्यते विषयस्थानां कुरु मेऽनुग्रहं वद ॥ २२ ॥  
  
[स्थूल-सूक्ष्म-परात्मना त्रेधाऽवस्थितस्य भगवतो रूपस्य   
निरूपणम्]  
  
श्रीभगवान्-  
  
स्रष्टा पालयिता चाहं संहर्ता पुनरेव च ।   
स्वकीययोगयुक्त्या तु स्थूलरूपेण नारद ॥ २३ ॥   
  
सूक्ष्मेण सर्वभूतानां निवसामि हृदन्तरे ।   
करोम्यनुग्रहं चापि भक्तानां भावितात्मनाम् ॥ २४ ॥  
  
परेणानन्दरूपेण व्यापकेनामलेन च ।   
व्यासयाम्यखिलं विप्र रसेनेव तरूत्तमम् ॥ २५ ॥  
  
मूले सिक्तं शिखाशाखापत्रपुष्पफलान्वितम् ।   
  
नारदः-  
  
सत्यं त्वया जगत्सृष्टं विधृतं च त्वया विभो ॥ २६ ॥   
  
कालरूपी त्वमेवान्ते सत्यं संहारकृत्स्मृतः ।   
पातालादौ च ये लोकास्त्वन्नाभेश्च समुत्थिताः ॥ २७ ॥  
  
प्। ३०) धर्मसंस्थापनं चैव पुनरेव त्वया कृतम् ।   
संहृताश्च त्वया दैत्याः श्रुतं च विदितं मया ॥ २८ ॥   
  
यथा येन प्रकारेण त्वमेव प्रकरोषि च ।  
तद्वै वेदितुमिच्छामि त्वत्सकाशात्सुविस्तरम् ॥ २९ ॥  
  
[सकलनिष्कलात्मना द्विधा भिन्नाया मन्त्ररूपाया   
मूर्तेर्बन्धतद्विपर्ययहेतुत्वोपपादनम्]  
  
श्रीभगवान्  
  
योगवीर्येण विप्रेन्द मन्त्ररूपा पुरातनी ।   
निष्कला सकला चैव भोगमोक्षप्रदा शुभा ॥ ३० ॥   
  
कृता मया च लोकानां सम्यगालोकदा शुभा ।   
मन्त्रोत्पत्तिक्रमेणैव स्थिता शान्ततरात्मना ॥ ३१ ॥  
  
तमोमयाभ्यां मूर्त्ताभ्यां दोषाभ्यां नाशनाय वै ।  
सैवावतिष्ठते लोके प्रकृतिर्विश्वपालिनी ॥ ३२ ॥  
  
या करोत्येवमादीनि कर्माण्यस्मिन्भवोदरे ।   
भक्तानां मोक्षयत्याशु कृत्वा बन्धपरिक्षयम् ॥ ३३ ॥  
  
नारदः-  
  
निश्शेषेण च तद्योगं तन्मन्त्रं वीर्यमेव च ।  
आदिशस्व जगत्कर्तु(र्त)र्यदि सानुग्रहोऽसि मे ॥ ३४ ॥  
  
[मन्त्रतद्वीर्यादिपरिज्ञानस्य ब्रह्मज्ञानमूलत्वकथनम्]  
  
श्रीभगवान्-  
  
ब्रह्मपूर्वमिदं सर्वं यत्त्वया चोदितो ह्यहम् ॥ ३५ ॥  
  
यद्विना न प्रवर्तन्ते यानि सङ्कीर्तितानि ते ।   
  
नारदः-  
  
किं तद्ब्रह्म विजानीयां येन योगेश्वरेश्वर ॥ ३६ ॥   
  
विभवो मन्त्रपूर्वश्च मन्त्रोपकरणं तथा ।  
प्रवर्तन्ते विभो क्षिप्रं भक्तानां भक्तवत्सल ॥ ३७ ॥   
  
श्रीभगवान्-  
  
ज्ञानेन तदभिन्नेन परिज्ञातेन नारद ।  
जायते ब्रह्मसंसक्तिस्तस्माज्ज्ञानं समभ्यसेत् ॥ ३८ ॥  
  
नारदः-  
  
ब्रह्मसिद्धिप्रदं ज्ञानं ब्रूहि तल्लक्षणं प्रभो ।   
यज्ज्ञात्वा न भवेज्जन्म मरणं भवबन्धनम् ॥ ३९ ॥  
  
प्। ३१) श्रीभगवान्-  
  
[ज्ञानस्य द्वैविध्यम्, तयोः क्रियाख्येन सत्ताख्यस्य निष्पत्तिः]  
  
ज्ञानं तु द्विविधं विद्धि सत्ताख्यं च क्रियात्मकम् ।  
सत्ताख्यस्य क्रियाख्येन अभ्यस्तेन भवेद्धृतिः ॥ ४० ॥  
  
नारदः-  
  
ज्ञानं क्रियात्मकं तावद्वद कीदृग्विधं प्रभो ।   
येनाभ्यस्तेन सत्ताख्यं ज्ञास्यामि ब्रह्मसिद्धिदम् ॥ ४१ ॥  
  
[क्रियात्मकस्य यमनियमभेदेन द्वैविध्यम्]  
  
श्रीभगवान्-  
  
द्विविधं च क्रियाज्ञानं पूर्वं नियमलक्षणम् ।  
यमाख्यं परमं चैव तच्च स्वाभाविकं स्मृतम् ॥ ४२ ॥  
  
निर्वर्त्य नियमाख्यं तद्यमयुक्तं च सिद्धिदम् ।  
  
नारदः-  
  
एतयोर्लक्षणं ब्रूहि यदायत्तं परं पदम् ॥ ४३ ॥  
  
विस्तरेण जगन्नाथ भवाब्धिपतितस्य मे ।  
  
[यमनियमनिरूपणम्]  
  
श्रीभगवान्-  
  
शुचिरिज्या तपश्चैव स्वाध्यायश्रुतिपूर्वकः ॥ ४४ ॥   
  
अक्रूरताऽनिष्ठुरता क्षमा चैवानपायिनी ।   
सत्यं भूतहितं चैव यदबाधा परेष्वपि ॥ ४५ ॥  
  
परस्वादेरहिंसा च चेतसो दमनं महत् ।   
इन्द्रियाभ्यवहार्याणां भोगानामपि चास्पृहा ॥ ४६ ॥  
  
आसने शयने मार्गे असक्तिश्चापि भोजने ।   
हृद्गतं न त्यजेद्ध्यानमानन्दफलदं च यत् ॥ ४७ ॥   
  
आत्मशक्त्या प्रदानं च सत्यं वाक्यमनिष्ठुरम् ।  
अमित्रेषु च मित्रेषु समा बुद्धिस्सदैव हि ॥ ४८ ॥  
  
आर्जवत्वमकौटिल्यं कारुण्यं सर्वजन्तुषु ।  
एतदङ्गान्वितो यो यो यमो यमनियामकः ॥ ४९ ॥   
  
[क्रियाख्यात्सत्ताख्यनिष्पत्तेर्ब्रह्माभिन्नज्ञानोदयः, तेन   
ब्रह्मोपसम्पत्तिः]  
  
एवं क्रियाख्यात्सत्ताख्यं ज्ञानं प्राप्नोति मानवः ।   
प्। ३२) ब्रह्मण्यभिन्नं सत्ताख्यात् ज्ञानाज्ज्ञानं ततो भवेत् ॥ ५० ॥  
  
ब्रह्माभिन्नात्ततो ज्ञानाद्ब्रह्म संयुज्यते परम् ।   
  
[ब्रह्मसमापत्तेरपुनर्भवलक्षणमोक्षरूपता]  
  
अनादिवासनायुक्तो यो जीव इति कथ्यते ॥ ५१ ॥  
  
तस्य ब्रह्मसमापत्तिर्याऽपुनर्भवता च सा ।  
  
[ब्रह्माभिन्नत्वप्रकारोपपादनम्]  
  
यत्सम्यग्ब्रह्मवेत्तृत्वं मनाग्या चैव भिन्नता ॥ ५२ ॥  
  
ईषद्ब्रह्मसमापत्तिस्तदभिन्नं तु वै स्मृतम् ।  
  
[अविद्यायोगादात्मनो देवादिभेदः]  
  
ज्ञानं त्वनेकभेदैर्यत्तत्त्वतामेति चात्मनः ॥ ५३ ॥  
  
गौण(णे ?)विद्यामये तत्त्वे सम्यग्विद्यामयस्य च ।  
  
नारदः-  
  
का गुणाख्या ह्यविद्या च यत्र ज्ञानमयः प्रभुः ॥ ५४ ॥  
  
त्वयोक्तं यत्तु (तत्त्व ?)तामेति भेदैर्नानाविधैर्विभो ।  
  
[अविद्यास्वरूपनिरूपणम्]  
  
श्रीभगवान्-  
  
गुणत्रयस्य यत्साम्यं साऽविद्याऽनेकरूपिणी ॥ ५५ ॥  
  
रागादीनां च दोषाणामुत्पत्तिस्थानमेव च ।  
  
नारदः-  
  
ब्रह्मप्राप्तौ तु यस्सम्यगुपायः कथितः पुरा ॥ ५६ ॥  
  
स च किंलक्षणो ब्रूहि यश्चात्मेति त्वयोदितः ।  
  
[जीवात्मनोर्निरूपणम्]  
  
श्रीभगवान्-  
  
यत्तत्स्थितं च चिद्रूपं स्वसंवेद्याद्यनिर्गतम् ॥ ५७ ॥  
  
रञ्जितं गुणरागेण स आत्मा कथितो द्विज ।  
  
नारदः-  
  
ज्ञानमात्मस्वरूपं च माया तद्रञ्जिका तु वै ॥ ५८ ॥  
  
आचक्ष्व भगवन्ब्रह्म प्राग्व(ग्य ?)त्सञ्चोदितं मया ।   
तन्मे न विदितं सम्यग्यदर्थं क्रियते क्रिया ॥ ५९ ॥  
  
प्। ३३) यत्प्राप्य न पुनर्जन्म भवेऽस्मिन्प्राप्यते बुधैः ।   
  
[परब्रह्मनिरूपणम्]  
  
श्रीभगवान्-  
  
आनन्दलक्षणं ब्रह्म सर्वहेयविवर्जितम् ॥ ६० ॥  
  
स्वसंवेद्यमनौपम्यं परा काष्ठा परा गतिः ।  
सर्वक्रियाविनिर्मुक्तं सर्वेषामाश्रयं प्रभुः ॥ ६१ ॥  
  
चिन्तामणौ यथा सर्वं मूर्तं सङ्गि व्यवस्थितम् ।  
तथा सर्वं तु सर्वत्र विद्यते सर्वगस्य च ॥ ६२ ॥  
  
अनादि तदनन्तं च न सत्तन्नासदुच्यते ।  
सर्वत्र करवाक्पादं सर्वतोऽक्षिशिरोमुखम् ॥ ६३ ॥   
  
सर्वतःश्रुतिमद्विद्धि सर्वमावृत्य तिष्ठति ।  
सगुणैरिन्द्रियैस्सर्वैर्भासितं चैव वर्जितम् ॥ ६४ ॥   
  
तदसक्तं हि सर्वत्र यत्तु सर्वत्र चैव हि ।  
निर्गुणो गुणभोक्ता च सर्वस्यान्तर्बहिः स्थितः ॥ ६५ ॥   
  
चलाचलं तु तद्विद्धि सूक्ष्मत्वान्नोपलभ्यते ।  
दूरस्थितस्तथा हृत्स्थः परमात्मा परः प्रभुः ॥ ६६ ॥  
  
भूतेभ्यश्चाविभक्तं तद्विभक्तमुपलभ्यते ।  
स भावभूतभृच्च स्यात्संहर्तापि सृजत्यपि ॥ ६७ ॥  
  
प्रकाश्यं ज्योतिषां तच्च अज्ञानात्परतः स्थितम् ।  
ज्ञानं तदेव ज्ञेयं चतद्ध्यानेनाधिगम्यते ॥ ६८  ॥  
  
सर्ववर्णरसैर्हीनं सर्वगन्धरसान्वितम् ।  
सर्वज्ञस्सर्वदर्शी च सर्वस्सर्वेश्वरः प्रभुः ॥ ६९ ॥  
  
सर्वशक्तिमयश्चैव स्वाधीनः परमेश्वरः ।  
अनादिश्चाप्यनन्तश्च सर्वदुःखविवर्जितः ॥ ७० ॥  
  
विदित्वैवं (एवं वेत्ति?) परं ब्रह्म ज्ञानेन परमेण च ।  
यदा न जायते भूयस्संसारेऽस्मिंस्तदा पुमान् ॥ ७१ ॥  
  
नारदः   
  
सर्वतः पाणिपादाद्यैर्यदुक्तं लक्षणैस्त्वया ।  
न चैकमुपपद्येत घटते तद्यथाऽदिश ॥ ७२ ॥  
  
प्। ३४) श्रीभगवान्-  
  
इति तस्य जगद्धातुस्सर्वज्ञत्वा च नारद ।  
महिमाऽयमनन्तस्य ईश्वरत्वाच्च विद्यते ॥ ७३ ॥  
  
तस्य सर्वातिशायित्वं यथा ते न मयोदितम् ।  
अन्यथा विद्यते तस्य महिमाऽयं तथाऽच्युते ॥ ७४ ॥  
  
अनादिस्सर्वपूर्वत्वान्न सत्तन्नासदित्यपि ।  
अप्रत्यक्षतयाऽक्षाणां तदसद्विजसत्तम ॥ ७५ ॥  
  
स्वसंवेद्यं तु तद्विद्धि गन्धः पुष्पादिगो यथा ।  
तथा समस्तमाक्षिप्तं यस्माद्वै परमात्मना ॥ ७६ ॥  
  
तस्माद्वै सर्वपाणित्वं सर्वगस्यानुमीयते ।  
नावच्छिन्नं हि देशेन न कालेनान्तरीकृतम् ॥ ७७ ॥  
  
अतस्सर्वगतत्वाद्वै सर्वतःपात्प्रभुः स्मृतः ।  
ऊर्ध्वं तिर्यगधोयातैर्यथोच्चै(स्रै?)र्भासयेद्रविः ॥ ७८ ॥  
  
तद्वत्प्रकाशरूपत्वात्सर्वचक्षुस्ततो ह्यजः ।  
यथा सर्वेषु गात्रेषु प्रधानं गीयते शिरः ॥ ७९ ॥  
  
भवेऽस्मिन्प्राकृतानां तु न तथा तस्य सत्तम ।  
समत्वात्पावनत्वाच्च सिद्धस्सर्वशिराः प्रभुः ॥ ८० ॥  
  
यथाऽनन्तरसास्सर्वे तस्य सन्ति सदैव हि ।  
सर्वत्र शान्तरूपस्य अतस्सर्वमुखः स्मृतः ॥ ८१ ॥  
  
शब्दराशिर्यतो विद्धि स एव परमेश्वरः ।  
सर्वतः श्रुतिमांश्चातो यथा दृक्श्रावकोरगः ॥ ८२ ॥  
  
अयःपिण्डे यथा वह्निर्भिन्नस्तिष्ठत्यभिन्नवत् ।  
तद्वत्सर्वमिदं देवो व्यावृ(पृ ?)त्य परितिष्ठति ॥ ८३ ॥  
  
निर्मले दर्पणे यद्वत्किञ्चिद्वस्त्वभितिष्ठति ।  
न च तद्दर्पणस्यास्ति अस्ति तस्य च तद्विज ॥ ८४ ॥  
  
सेन्द्रियैस्तु गुणैरेवं संयुक्तश्चापि वर्जितः ।  
अस्मिन्मायामये विश्वे व्यापी सर्वेश्वरः प्रभुः ॥ ८५ ॥  
  
सर्वदा विद्ध्यसक्तश्च यथाऽम्भः पुष्करच्छदे ।  
सर्वभृद्वैश्वरूप्याच्च अमोघत्वाच्च निर्गुणः ॥ ८६ ॥  
  
प्। ३५) उदासीनवदासीनो गुणानां गुणभुक् ततः ।  
सर्वदाऽन्तर्गतस्यैव कुम्भस्य च यथोदकम् ॥ ८७ ॥  
  
तथा सर्वस्य जगतो वहिरन्तर्व्यवस्थितः ।  
घटसंस्थं यथाऽकाशं नीयमानं विभाव्यते ॥ ८८ ॥  
  
नाकाशं कुत्रचिद्याति नयनात्तु घटस्य च ।  
चलाचलत्वमेवं हि विभोश्चैवानुमीयते ॥ ८९ ॥  
  
बहुष्वम्बुजपत्रेषु वेधं कुर्वन्क्रमात्क्रमात् ।  
कालवच्चातिसूक्ष्मत्वान्न सदाऽप्युपलभ्यते ॥ ९० ॥  
  
अज्ञानाच्चातिदूरस्थं ज्ञानात्सम्भाव्यते हृदि ।  
यदा तदा समीपस्थं स्वसंवेद्यश्चिदात्मकः ॥ ९१ ॥  
  
आकाशस्य (शः स ?) च यो वायुस्तद्द्वयोरप्यभेदतः (दिता?) ।  
तथा तस्य(स्या ?) विभक्त्यैक्यं भूतानां हि परस्य च ॥ ९२ ॥  
  
चेतनाचेतनास्सर्वे भूताः स्थावरजङ्गमाः ।  
पूरिताः परमेशेन रसेनौषधयो यथा ॥ ९३ ॥  
  
एकेनाभिन्नरूपेण भूतभृत्त्वेन हेतुना ।  
यथैव सूर्याधीने तु प्रकाशतमसी द्विज ॥ ९४ ॥  
  
तद्वत्सृष्टिं ससंहारां स्वतन्त्रः प्रकरोति च ।  
प्रकाशो ज्योतिषां तच्च श्रोत्रादीनां यथा मनः ॥ ९५ ॥  
  
शब्दादिके न सन्दृष्टे तथाऽपि श्रुणुतेऽन्यथा ।  
तमसोऽन्यो यथाऽलोकश्चाज्ञानात्तत्परस्तथा ॥ ९६ ॥  
  
ज्ञानं तदेव ज्ञेयं च वह्नेर्ज्वाला यथैव हि ।  
वर्णैर्विरहितं सर्वैर्नीरूपत्वात्सितादिकैः ॥ ९७ ॥  
  
मधुरादिरसैस्तद्वत्कल्पनारहितं यतः ।  
मयूरकण्ठवत्सर्वैर्वर्णैस्तदुपचर्यते ॥ ९८ ॥  
  
अनुभावाद्रसानां च तथा सर्वरसात्मकः ।  
सर्ववर्णरसैर्हीनो युक्तश्चातस्स्मृतोऽच्युतः ॥ ९९ ॥  
  
सर्वज्ञस्सर्ववेत्तृत्वाद्दर्शस्सर्वत्र दर्शनात् ।  
साम्यात्सर्वेश्वरश्चैव यतस्सर्वज्ञतादिभिः ॥ १०० ॥  
  
प्। ३६) युक्तश्चान्तस्सर्वशक्तिः षाङ्गुण्यमहिमान्वितः ।  
स्वाधीनश्च स्वतन्त्रत्वात्पुराणत्वादनादि तत् ॥ १०१ ॥  
  
न ह्यस्यान्तोस्त्यतोऽनन्तस्तृप्तत्वाद्दुःखवर्जितः ।  
अमूर्त एव सर्वेशो ह्यभ्यासादुपलभ्यते ॥ १०२ ॥  
  
यथा काष्ठान्तराद्वह्निर्घृतं क्षीरान्तराद्यथा ।  
स्वानुभावाद्विना नैव वक्तुं संयुज्यते यथा ॥ १०३ ॥  
  
माधुर्यमिक्षुसंस्थं च अमूर्तमुपलभ्यते ।  
एवं स्वदेहगं देवं परमात्मानमव्ययम् ॥ १०४ ॥  
  
हेयोपादेयरहितं सुसितानन्दविग्रहम् ।  
प्रमाणैरपरिच्छैद्यं यतस्संविन्मयं महत् ॥ १०५ ॥  
  
विभाति हृदयाकाशे येषां मायाविवर्जितम् ।  
एष नारायणो देवस्सर्वोपाधिविवर्जितः ॥ १०६ ॥  
  
स्वात्मसंवेदनत्वाद्द्यो विना लक्ष्यः परः प्रभुः ।  
तमाश्रयस्वानिर्देश्यं ज्ञानेन परमेण च ॥ १०७ ॥  
  
यच्चोपमानै रहितं व्यवहारैर्धियोऽक्षगैः ।  
कारणं तदनौपम्यं ये विदन्त्यभयास्तु ते ॥ १०८ ॥  
  
भावातीतं परं ब्रह्म स्फटिकामलसन्निभम् ।  
मोक्षं यान्ति च ते मुक्ताः स्थितिस्तेषां परे पदे ॥ १०९ ॥  
  
नानाभेदेन भेदानां निवसत्येक एव हि ।  
न तस्य विद्यते मानं न च रूपं महात्मनः ॥ ११० ॥  
  
तेजोवाय्विन्दुभावेन, पद्मसूत्रायुतायुतात् ।  
कोष्ट्यंशेन तु मानेन सुसूक्ष्मेषु स्थितोऽणुषु ॥ १११ ॥  
  
किञ्चिच्च तेभ्यः स्थूलेषु स्थूलज्योतिः पुरोदिताम् ।  
प्रमाणात्संस्थितो व्यापी परमात्मा ह्यधोक्षजः ॥ ११२ ॥  
  
वाय्वात्मना स भूतानां स्थितः कुटिलभाविनाम् ।  
सर्गो रूपेण धूतानां पार्थिवानामशेषतः ॥ ११३ ॥  
  
स्थितःषड्रसरूपेण सर्वौषधिषु सर्वगः ।  
अनेकाभिश्च सञ्ज्ञाभिस्तमव्ययमुपासते ॥ ११४ ॥  
  
ईश्वरत्वेन विप्रेन्दु पुरुषत्वेन चैव हि ।  
शिवसूर्यात्मकत्वेन सोमत्वेन तथैव च ॥ ११५ ॥  
  
प्। ३७) अग्नीषोमात्मकत्वेन शब्दत्वेनापि वै पुनः ।  
ज्योतिर्ज्ञानात्मकत्वेन कालत्वेन च नारद ॥ ११६ ॥  
  
जीवक्षेत्रात्मकत्वेन भूतात्मत्वेन वै तथा ।  
एवमेकः परो देवो नानाशक्त्यात्मरूपधृत् ॥ ११७ ॥  
  
नारायणः परं ब्रह्म निष्ठा सन्ब्रह्मवेदिनाम् ।  
  
[सनिदर्शनमुपासकानां ब्रह्मसम्पत्तिनिरूपणम्]  
  
यद्वन्महापुरस्यान्तर्यायिनः प्रविशन्ति च ॥ ११८ ॥  
  
सर्वदिग्बहुनिर्माण (?)स्तद्वद्विष्णोरुपासकाः ।  
ध्येयेष्वीश्वरभूतेषु ध्यायिनस्तु सदैव हि ॥ ११९ ॥  
  
विशन्ति क्षीणमोहाश्च यथा क्षीणामृता द्विज ।  
कला या ऐन्दवास्सूर्ये तद्वद्विष्णौ च योगिनः ॥ १२० ॥  
  
मेघाद्धारागणेनैव पृथग्म्बुगतं क्षितौ ।  
प्राप्नोत्यैक्यं तथा सर्वे भगवत्यपि योगिनः ॥ १२१ ॥  
  
यथाऽनेकेन्धनादीनि सम्प्रविष्टानि पावके ।  
अलक्ष्याणि च दग्धानि तद्वद्ब्रह्मण्युपासकाः ॥ १२२ ॥  
  
सरित्सङ्घाद्यथा तोयं सम्प्रविष्टं महोदधौ ।  
अलक्ष्यश्चोदके भेदः परस्मिन् योगिनां तथा ॥ १२३ ॥  
  
उपासते यमात्मज्ञा यतस्सूर्यो विराजते ।  
तमाश्रय मुने शश्वद्यस्य कोट्यंशजा वयम् ॥ १२४ ॥  
  
तथा सहस्रमूर्द्धा यः सहस्राक्षस्सहस्रपात् ।  
सहस्रबाहुभिः पूर्णस्सहस्रात्मधरः प्रभुः ॥ १२५ ॥  
  
सहस्रदीप्तिभिः स्फीतः श्रीनिवासः किरीटवान् ।  
श्रीवत्सवक्षा विप्रेन्द्र कौस्तुभाद्यैरलङ्कृतः ॥ १२६ ॥  
  
चन्द्रार्कौ नयनोद्देशे जिह्वासङ्घे(स्थाने?) सरस्वती ।  
यस्योच्छ्वासश्च पवनस्तस्मादूर्ध्वस्तु कावधौ (?) ॥ १२७ ॥  
  
श्रोत्रोद्देशे दिशो यस्य विदिशो यस्य बाहवः ।  
पातालादौ तलं यस्य विज्ञेयं पादसन्ततौ ॥ १२८ ॥  
  
प्रभा यस्य च कालाग्निर्जीमूताः केशसन्ततिः ।  
रोमाणि यस्य विबुधा ऋषयो रोमकूपगाः ॥ १२९ ॥  
  
प्। ३८) मुखेऽग्निरापस्स्वेदो वै ग्रहा ऋक्षादयो मलम् ।  
मलमस्योपचारत्वान्नत्वेवं परमार्थतः ॥ १३० ॥  
  
इदमुक्तं मया ब्रह्मन् ब्रह्मतत्त्वं यथार्थतः ।  
यज्ज्ञात्वा न पुनर्भूयो भवमेष्यासे सङ्कुलम् ॥ १३१ ॥  
  
खवत्सर्वगतं चैव यद्यप्यस्मिंश्चराचरे ।  
स्थितं ज्ञानं विना विप्र तथाऽपि हि सुदुर्लभः ॥ १३२ ॥  
  
इति श्रीपाञ्चरात्रे जयाख्यसंहितायां   
शुद्धसर्गब्रह्मतत्त्वाख्यानं नाम चतुर्थः पटलः ॥ ४ ॥  
  
  
  
अथ ब्रह्मज्ञानोत्पत्त्याख्यानं नाम पञ्चमः पटलः  
  
नारदः  
  
ब्रह्माभिन्नं विभो ज्ञानं श्रोतुमिच्छामि तत्त्वतः ।  
येन सम्प्राप्यते ज्ञेयमन्तःकरणसंस्थितम् ॥ १ ॥  
  
[ज्ञानस्य योगाभ्यासैकलभ्यत्वम्]  
  
श्रीभगवान्  
  
सर्वोपाधिविनिर्मुक्तं ज्ञानमेकान्तनिर्मलम् ।  
उत्पद्यते हि युक्तस्य योगाभ्यासात्क्रमेण तत् ॥ २ ॥  
  
तेन तत्प्राप्यते विप्र अन्यथा दुर्लभं भवेत् ।  
  
नारदः  
  
कथमेवंविधं ज्ञानमुत्पद्येत जगत्प्रभो ॥ ३ ॥  
  
यतस्स्याज्ज्ञेयसमता एतद्विस्तरतो वद ।  
  
[भगवच्छक्तिसामर्थ्याद्गुणसाम्यापत्त्या   
स्वात्मस्वरूपजिज्ञासोत्पत्तिः]  
  
श्रीभगवान्  
  
संसारपादपस्थानां फलानां चैव नारद ॥ ४ ॥  
  
पक्वकर्मरसानां च भ्रान्तानां भवसागरे ।  
भगवच्छक्तिसामर्थ्याद्गुणसाम्यं भवेत्क्षणात् ॥ ५ ॥  
  
तत्साम्यात्कर्मसमता जायते समनन्तरम् ।  
तत्समत्वाद्विचारस्तु प्रवर्तेतात्मलाभदः ॥ ६ ॥  
  
कोऽहं किमात्मकश्चैव किमिदं दुःखपञ्जरम् ।  
यत्राहमसमाश्वस्तस्संस्थितस्सर्वदैव हि ॥ ७ ॥  
  
प्। ३९) इति मत्त्वा ततो याति निष्पन्नस्य गुरोर्गृहम् ।  
  
[विविदिषयोपसन्नस्य शिष्यस्याधिकारानुगुणमुपाये नियोज्यत्वम्]  
  
ज्ञात्वा तस्यातुरत्वं च सर्वज्ञो गुरुमूर्तिगः ॥ ८ ॥  
  
भाति (व?) व्यापृतिकं बुध्वा तं तथा विनियोजयेत् ।  
सोपलब्धे तु निर्बीजे स्वसामर्थ्यात्परे पदे ॥ ९ ॥  
  
निर्वाणे तु निरातङ्के सानन्दे चिन्मये तु वा ।  
मान्त्रेऽधिक्रियमे(?) वाऽपि भोगमोक्षप्रदक्षमे ॥ १० ॥  
  
[स्वाधिकारानुगुणं मन्त्राराधने प्रवृत्तस्य ज्ञानोदयप्रकारः]  
  
मन्त्राराधनसक्तस्तु तत्सिद्धीनामलोलुपः ।  
भक्तस्तद्ध्याननिष्ठश्च तत्क्रियापरमो महान् ॥ ११ ॥  
  
तदाद्यभिमुखाकाङ्क्षी ब्रह्मचर्यव्रते स्थितः ।  
भवं भावयते सम्यक् दुःखशोकप्रदं महत् ॥ १२ ॥  
  
अनित्यमध्रुवं कष्टं जरामरणसङ्कुलम् ।  
द्वन्द्वयोगभयाक्रान्तमपर्याप्तमनश्वरम् ॥ १३ ॥  
  
सदैतच्चिन्तनाच्छश्वत्तथा मन्त्राद्यनुग्रहात् ।  
नियमाच्चापि शारीरात्परं वैराग्यमावहेत् ॥ १४ ॥  
  
वैराग्याच्च ततो विप्र विषयैः कलुषीकृतम् ।  
शरत्काले जलं यद्वच्चित्तमेति प्रसन्नताम् ॥ १५ ॥  
  
प्रसन्नस्थिरतां याति निस्तरङ्ग इवोदधिः ।  
निवाताचलदीपाभमचलं बोधसम्मुखम् ॥ १६ ॥  
  
यत्तच्चित्तमिवा(मथा)पन्नः पुमांश्चैतन्यलक्षणः ।  
सम्बोधं च तदाप्नोति तज्ज्ञानं परमं स्मृतम् ॥ १७ ॥  
  
सैव चिद्धृदयाकाशे ह्युदेत्यादित्यवत्क्रमात् ।  
तेनाधिगम्यते ज्ञेयं यद्वत्सूर्योदयाज्जगत् ॥ १८ ॥  
  
सम्बोधो ज्ञेयनिष्ठा सा तदाऽयाति शनैश्शनैः ।  
तदा समरसत्वं हि सह तेनैव तस्य हि ॥ १९ ॥  
  
ज्ञेयज्ञप्तिकरं ज्ञानं क्रमोपेतं च नारद ।  
निर्वाणदमसङ्कीर्णमिदं ते सम्प्रकाशितम् ॥ २० ॥  
  
युक्तितस्तदभिन्नं च भेदवत्प्रतिभाति यत् ।  
तथाऽपीदं स्वभावेन विद्धि नातः परं तु वै ॥ २१ ॥  
  
प्। ४०) विद्यते ब्रह्मशार्दूल किं वा तत्र प्रवर्तते ।  
यथेदं ते मया विप्र स्वालोकं प्रकटीकृतम् ॥ २२ ॥  
  
अनुभूतं न भूयस्त्वं मया वक्तुं हि शक्ष्यसे ।  
  
[ब्रह्मणो दुरवबोधत्वम्]  
  
अवाच्ये वर्तते कुत्र वाग् वै संवेदनं विना ॥ २३ ॥  
  
षण्णां यद्वद्रसानां च स्वादुत्वं नानुभूयते ।  
प्राकृतैः करणैस्तद्वन्नाभिव्यक्तिं बहिर्व्रजेत् ॥ २४ ॥  
  
केवलं ह्युपमानेन तत्प्रत्यक्षं प्रकाश्यते ।  
प्रवर्तनार्थं मन्दानां नामन्दानां तु वै पुनः ॥ २५ ॥  
  
योगी समरसत्वेन वेदय त्वं विचाररतः ।  
तस्मात्त्वमेव विप्रेन्द्र अनुभूतं स्थिरीकुरु ॥ २६ ॥  
  
लयमेष्यसि येनात्र निजानन्दे ह्यनूपमे ।  
भूतानन्दस्वरूपेण त्यक्त्वा सम्यक्परिग्रहम् ॥ २७ ॥  
  
निवेदितं मया यत्ते तत्तद्वाच्यं न जातु वै ।  
त्वया यदनुभूतं च तदानीं मयि मन्यसे ॥ २८ ॥  
  
सर्वोपमानरहितं वागतीतं स्ववेदनम् ।  
अस्तीति परमं वस्तु निरालम्बमतीन्द्रियम् ॥ २९ ॥  
  
आत्मन्यानन्दसंस्थस्य व्यज्यते करणैर्विना ।  
करणाः प्राकृतास्सर्वे चित्तजाश्च विशेषतः ॥ ३० ॥  
  
[मन्त्रसमाघ्योर्मन्त्रस्य सुकरोपायत्वम्]  
  
उपायमत्र मन्त्रौघास्समन्त्रास्ते च सिद्धिदाः ।  
तस्मान्मुद्रादिकरणा भावजाश्च समाधयः ॥ ३१ ॥  
  
क्रियोपेतास्तथा मन्त्राः सर्वे सद्वस्तुसाधकाः ।  
विघ्नायुतसहस्रं तु परोत्साहसमन्वितम् ॥ ३२ ॥  
  
प्रहरन्त्यनिशं तच्च सर्व(स्या)भिमुखस्य च ।  
मन्त्रपूर्वं हि यत्किञ्चित्स्थूलं ब्रह्मव्यपेक्षया ॥ ३३ ॥  
  
विघ्नजालस्य सर्वस्य वीर्यध्वंसकरं स्मृतम् ।  
यथाग्नेर्दाहसामर्थ्यमुदकेन निपात्यते ॥ ३४ ॥  
  
प्। ४१) मायारूपस्तु विघ्नौघो मन्त्राद्यैरुपहन्यते ।  
निकटस्था यथा राज्ञस्त्वन्येषां साधयन्ति च ॥ ३५ ॥  
  
सिद्धिं राजोपगां शीघ्रमेवं मन्त्रादयः परम् ।  
ज्ञात्वैवं सर्वदा विप्र य आस्ते यत्परायणः ॥ ४६ ॥  
  
अभीप्सितेन मार्गेण निष्पद्येताचिरात्तु सः ।  
  
इति श्रीपाञ्चरात्रे जयाख्यसंहितायां ब्रह्मज्ञानोत्पत्त्याख्यानं   
नाम पञ्चमः पटलः ॥ ५ ॥  
  
  
  
अथ मुख्यमन्त्रोद्धारो नाम षष्ठः पटलः  
  
नारदः  
  
त्वत्प्रसादेन भगवन्संविल्लब्धा मया परा ।  
मनसश्चञ्चलत्वाच्च नहि मे स्थिरतां व्रजेत् ॥ १ ॥  
  
अतः पूर्वोदितान्सर्वानुपायान्कथयस्व मे ।  
अशेषांश्च क्रमेणैव भोगमोक्षफलप्रदान् ॥ २ ॥  
  
[मन्त्रनिरूपणारम्भः]  
  
श्रीभगवान्  
  
साधु नारद पृष्टोऽहं सारभूतमिदं त्वया ।  
मन्त्रपूर्वं हि वै सर्वं यत्त्वया परिचोदितम् ॥ ३ ॥  
  
तस्मान्मन्त्रं प्रवक्ष्यामि भुक्तिमुक्तिप्रदं शुभम् ।  
स्थूलसूक्ष्मस्वरूपेण नानासिद्धिफलप्रदम् ॥ ४ ॥  
  
शक्त्यङ्गावरणोपेतमनेकाद्भुतदर्शनम् ।  
  
[मातृकापीठपरिकल्पनाप्रकारः]  
  
भूमिभागे समे शुद्धे मृद्गोमयसुलेपिते ॥ ५ ॥  
  
पञ्चगव्येन संसिक्ते चन्दनाद्युपलेपिते ।  
निवाते च सुसञ्च्छन्ने धूपैरप्यधिवासिते ॥ ६ ॥  
  
मृदुकल्हारकुसुमैः केवलैः कुसुमैः शुभैः ।  
प्रणवादिनमोन्तेन स्वनाम्ना पूज्य वै पुरा ॥ ७ ॥  
  
परिजप्याथ बहुशो मृदं भूमौ प्रसार्य च ।  
चतुरश्रं सुवृत्तं च द्विहस्तं हस्तमेव वा ॥ ८ ॥  
  
प्। ४२) सुसमं मातृकापीठं कृत्वा प्रस्तार्य तामपि ।  
  
[अक्षरेषु विभाव्यो भगवतः स्थितिभेदः]  
  
एकैव भिन्नवर्गा च वर्गान्तेऽप्यसमाक्षराः ॥ ९ ॥  
  
षोडशाक्षर आद्यस्तु अकाराद्यो द्विजोत्तम ।  
विसर्गान्तस्थितस्तस्मिन्नग्नीषोमात्मकः प्रभुः ॥ १० ॥  
  
पञ्चार्णानां तु पञ्चानां वर्गाणां परमेश्वरः ।  
सुस्थितः कादिमान्तानां तत्त्वात्मत्वेन सर्वदा ॥ ११ ॥  
  
जाग्रदादिक्रमेणैव स्थितोऽवस्थात्मनात्र वै ।  
यादिवान्ते चतुर्वर्णे वर्गे विप्रेन्द्र सत्तमे ॥ १२ ॥  
  
तुर्यातीतात्मरूपेण शादिक्षान्तेषु संस्थितः ।  
आलोकस्तीक्ष्णता व्याप्तिर्ग्रहणं क्षेपणेरणे ॥ १३ ॥  
  
पाकः प्राप्तिरिति ह्यष्टौ सूर्यभागे व्यवस्थिताः ।  
अकारादिषु ह्रस्वेषु वर्णेष्वेतेष्वनुक्रमात् ॥ १४ ॥  
  
द्रवता शैत्यभावाश्च तृप्तिःकान्तिः प्रसन्नता ।  
रसताऽह्लाद आनन्दो ह्यष्टौ चान्द्रास्त्विमा मताः ॥ १५ ॥  
  
आकारादिषु दीर्घेषु संस्थिता मातृकात्मना ।  
अविनाभावरूपेण अन्योन्येन सदैव हि ॥ १६ ॥  
  
अष्टानामपि चाष्टौ तु संस्थिता बहिरन्तरे ।  
क्ष्मादितत्त्वसमूहस्तु पुरुषान्तः क्रमेण तु ॥ १७ ॥  
  
जाग्रत्स्वप्नसुषुप्तं च तुर्यमूर्ध्वेऽत्र वर्तते ।  
संस्थितः परमालोकशब्दो नित्योदितः परः ॥ १८ ॥  
  
परानन्दश्च समता वेद्यवेदकवर्जितः ।  
स्वरूपमेतत्कथितं तुर्यातीतात्मनो विभोः ॥ १९ ॥  
  
[एवं भगवतः स्थितिं विभाव्योल्लिख्यमानानामक्षराणं   
भगवन्मातृकादेहरूपता]  
  
इति वर्णप्रभावं च व्यापकं चानुभूतिगम् ।  
बुध्वा च लिपिरूपेण संलिखेद्येन केनचित् ॥ २० ॥  
  
संवेद्योऽपि जनेनैव न लिपिर्विप्र मातृकाः ।  
परमः पुरुषो दिव्यो योऽनुभूतः पुरा त्वया ॥ २१ ॥  
  
तस्यायं मातृकादेहः चतुर्धा संव्यवस्थितः ।  
  
प्। ४३) [मातृकायाः स्वविग्रहे न्यासक्रमः]  
  
सूत्रेण मणयो यद्वत्प्रोतास्त्वेकेन नारद ॥ २२ ॥  
  
तद्वद्वर्णा मया तन्तुस्वरूपेणाव्ययात्मना ।  
इति चेतसि वै कृत्वा मन्त्रानुद्धरते च यः ॥ २३ ॥  
  
दृष्टादृष्टफलप्राप्तिस्तस्य मन्त्रात्प्रजायते ।  
एवं स्वविग्रहे न्यस्य मातृकां मन्त्रमात्रकाम् ॥ २४ ॥  
  
वस्तुपूर्णेषु तत्त्वेषु स्वेषु स्वेषूदितेषु च ।  
स्नात्वा शुक्लाम्बरधरस्स्रक्चन्दनविभूषितः ॥ २५ ॥  
  
[मन्त्रमातृकोद्धारक्रमः]  
  
तामेव प्रस्तरेन्मन्त्री अष्टवर्गां पृथक्स्थिताम् ।  
अष्टारे तु महाचक्रे मध्यतः सुविभूषिते ॥ २६ ॥  
  
प्रागरादि क्षकारान्तमवर्गादिक्रमेण तु ।  
मध्यतः प्रणवं लिख्य वर्णचक्रं प्रभुं परम् ॥ २७ ॥  
  
एकैकं तु स्वसञ्ज्ञाभिश्चक्रारेष्वक्षरं लिखेत् ।  
यावन्निष्पद्यते वर्गस्स्हितः स्वैस्स्वैररान्तरे ॥ २८ ॥  
  
स्वरव्यञ्जनसंयुक्तां मातृकामग्रतो यजेत् ।  
  
[मातृकापूजनप्रकारः]  
  
पाद्यार्घ्यपुष्पधूपेन दीपेन च विलेपनैः ॥ २९ ॥  
  
फलमूलादिनैवेद्यैर्ॐनमोमन्त्रमातृके ।  
सम्पूज्यश्च ततो भक्त्या मातृकाविग्रहः पुमान् ॥ ३० ॥  
  
प्रागुक्तेन स्वनाम्ना वै प्रणत्या प्रणवेन च ।  
स्वाभिधाभिः क्रमेणातो ह्येकैकं चाक्षरं यजेत् ॥ ३१ ॥  
  
मध्याह्नभास्कराकारं प्रस्फुरन्तं विचिन्त्य च ।  
  
[भगवद्रूपाणामक्षराणामकारादिक्रमेणाभिधाभेदः]  
  
अकारश्चाप्रमेयश्च प्रथमो (भवो ?) व्यापकः स्मृतः ॥ ३२ ॥  
  
आदिदेवस्तथाऽकार आनन्दो गोपनः स्मृतः ।  
रामसञ्ज्ञ इकारश्च इष्ट इद्धः प्रकीर्तितः ॥ ३३ ॥  
  
ईकारः पञ्च बिन्दुर्वै विष्णोर्माया द्विजाधिप ।  
उकारो भुवनाख्यश्च उद्दाम उदयस्तथा ॥ ३४ ॥  
  
प्। ४४) ऊकार ऊर्जो लोकेशः प्रज्ञाधारस्तथैव च ।  
सत्यश्च ऋत्तधामा च ऋकारस्स तु चाङ्कुशः ॥ ३५ ॥  
  
ऋकारं विष्टरं विद्धि ज्वाला सैव प्रसारणम् ।  
लिङ्गात्मा भगवान्प्रोक्तो ऌकारस्तारकस्स्मृतः ॥ ३६ ॥  
  
ऌकारो दीर्घघोणश्च देवदत्तो विराट् स तु ।  
त्र्यश्र एकारसञ्ज्ञस्तु जगद्योनिरविग्रहः ॥ ३७ ॥  
  
ऐश्वर्यं योगधाता च ऐ समैरावणस्स्मृतः ।  
ओकार ओतदेहश्च ओदनस्स च विक्रमी ॥ ३८ ॥  
  
और्वोऽथ भूधराख्यश्च औस्स्मृतो ह्यौषधात्मकः ।  
त्रैलोक्यैश्वर्यदो व्यापी व्योमेशोऽङ्कार एव च ॥ ३९ ॥  
  
विसर्गः सृष्टिकृत्ख्यातो ह्यकारः परमेश्वरः ।  
कमलश्च करालश्च ककारः प्रकृतिः परा ॥ ४० ॥  
  
खकारः खर्वदेहश्च वेदात्मा विश्वभावनः ।  
गदध्वंसी गकारश्च गोविन्दस्स गदाधरः ॥ ४१ ॥  
  
घकारश्चैव धर्मांशुस्तेजस्वी दीप्तिमान्स्मृतः ।  
ङकार एकदंष्ट्रश्च भूतात्मा विश्वभावकः ॥ ४२ ॥  
  
चकारश्चञ्चलश्चक्री चन्द्राशुस्स च कथ्यते ।  
छकारः छलविध्वंसी छन्दश्छन्दःपतिः स्मृतः ॥ ४३ ॥  
  
अजितो जन्महन्ता च जकारस्स च शाश्वतः ।  
झषो झकारः कथितः समात्मा सामपाठकः ॥ ४४ ॥  
  
उत्तमस्त्वीश्वराख्यश्च ज्ञकारस्तत्त्वधारकः ।  
चान्द्री टकार आह्लादो विश्वाप्यायकरः स्मृतः ॥ ४५ ॥  
  
ठकारः कौस्तुभः प्रोक्तो नेमिर्धाराधरस्तथा ।  
डकारो दण्डधारश्च मौसलोऽखण्डविक्रमः ॥ ४६ ॥  
  
ढकारो विश्वरूपश्च वृषकर्मा प्रतर्दनः ।  
णकारोऽभयदश्शास्ता वैकुण्ठः परिकीर्तितः ॥ ४७ ॥  
  
ताललक्ष्मा तकारश्च वैराजस्स्रग्धरस्स्मृतः ।  
धन्वी भुवनापालश्च थकारस्सर्वरोधकः ॥ ४८ ॥  
  
प्। ४५) दत्तावकाशो दमनो दकारश्शान्तिदः स्मृतः ।  
धकारः शार्ङ्गधृद्धर्ता माधवश्च प्रकीर्तितः ॥ ४९ ॥  
  
नरो नारायणः पन्था नकारस्समुदाहृतः ।  
पकारः पद्मनाभश्च पवित्रः पश्चिमाननः ॥ ५० ॥  
  
फकारः फुल्लनयनो लाङ्गली श्वेतसञ्ज्ञिकः ।  
बकारो वामनो ह्रस्वः पूर्णाङ्गस्स च गीयते ॥ ५१ ॥  
  
भल्लायुधो भकारश्च ज्ञेयस्सिद्धिप्रदो ध्रुवः ।  
मकारो मर्दनः कालः प्रधानः परिपठ्यते ॥ ५२ ॥  
  
चतुर्गतिर्यकारस्तु स सूक्ष्मश्शङ्ख उच्यते ।  
अशेषभुवनाधारो रोऽनलः कालपावकः ॥ ५३ ॥  
  
लकारो विबुधाख्यस्तु धरेशः पुरुषेश्वरः ।  
वराहश्चामृताधारो वकारो वरुणस्स्मृतः ॥ ५४ ॥  
  
शकारः शङ्करः शान्तः पुण्डरीकः प्रकीर्तितः ।  
नृसिह्मश्चाग्निरूपश्च षकारो भास्करस्तथा ॥ ५५ ॥  
  
सकारश्चामृतं तृप्तिस्सोमस्तु परिपठ्यते ।  
सूर्यो हकारः प्राणस्तु परमात्मा प्रकीर्तितः ॥ ५६ ॥  
  
अनन्तेशः क्षकारस्तु वर्गान्तो गरुडस्स्मृतः ।  
अशेषसञ्ज्ञा वर्णानामित्येताः परिकीर्तिताः ॥ ५७ ॥  
  
अनुलोमविलोमेन वर्णाद्वर्णस्य वै पुनः ।  
सङ्ख्या सञ्ज्ञा च या सम्यक्सामान्या सा महामते ॥ ५८ ॥  
  
[भगवदंशभूतानामक्षराणामङ्गाङ्गिभावेन   
मिथःअसङ्गतानां मन्त्रोत्पत्तिहेतुता]  
  
एते भगवदंशाश्च शब्दा भास्वरविग्रहाः ।  
कारणं सर्वमन्त्राणां भगवच्छक्तिबृंहिताः ॥ ५९ ॥  
  
परस्पराङ्गभावेन मन्त्रोत्पत्तिं व्रजन्ति च ।  
चराचरेऽस्मिंस्तन्नास्ति यदमीभिर्न भावितम् ॥ ६० ॥  
  
कृत्वैवं भावगां व्याप्तिं वर्णानां पूजनक्रिया ।  
  
[मन्त्रोद्धारक्रमः]  
  
स्वहृच्चक्रेऽथ भूमिष्ठे ततो मन्त्रान्समुद्धरेत् ॥ ६१ ॥  
  
वर्गान्तमाद्यं बीजं तु सप्तवर्गाद्विभेदितम् ।  
प्। ४६) पञ्चबिन्दुयुतं मूर्ध्नि व्योमेशेन नियोजितम् ॥ ६२ ॥  
  
इदं बीजवरं दिव्यं सर्वकामफलप्रदम् ।  
अनन्तेशात्तृतीयं तु स्वरवर्गान्तयोजितम् ॥ ६३ ॥  
  
द्वितीयं तस्य तद्बीजं जरामृत्युभयापहम् ।  
स्वराद्यं पञ्चमं चैव पञ्चविंशेन योजितम् ॥ ६४ ॥  
  
तयोराद्यं लिखेद्बीजं भोगमोक्षप्रदं शुभम् ।  
नमस्कारपदोपेतं सर्वशक्त्याश्रयं प्रभुम् ॥ ६५ ॥  
  
एतद्वर्णत्रयं देहः स्थूलभासो मम द्विज ।  
भूतदेहव्यपेक्षायां किञ्चित्सूक्ष्मश्च नारद ॥ ६६ ॥  
  
परमूर्त्त्यन्तरेणैव स्थूल एव विभाति च ।  
अत्युत्कृष्टगुणैर्युक्तो ह्यदृश्यो यस्य कस्यचित् ॥ ६७ ॥  
  
अपि चेत्केवलस्सर्वामर्थसिद्धिं प्रयच्छति ।  
किं पुनर्मूर्त्तिमन्त्रेण द्वादशार्णेन संयुतः ॥ ६८ ॥  
  
पदं नारायणायेति कुर्याद्विश्वात्मने ततः ।  
ह्रीं स्वाहाकारसंयुक्तो मूर्त्तिमन्त्रो ह्ययं स्मृतः ॥ ६९ ॥  
  
[मन्त्रमहिमानुवर्णनम्]  
  
सङ्कल्पाकल्परूपस्तु त्र्यर्णस्याद्योदितस्य च ।  
अणिमादिगुणाधारः पातालोत्थानसिद्धिदः ॥ ७० ॥  
  
मोक्षदो मोक्षकामस्य भोगकामस्य भोगदः ।  
राज्यदो राज्यकामस्य धनकामस्य भूतिदः ॥ ७१ ॥  
  
यान्यान्प्रार्थयते कामान्सर्वान्वै साधकाय च ।  
द(दा)त्युच्चारमात्रेण सम्यक्तद्भावितात्मने ॥ ७२ ॥  
  
[देवताध्यानम्]  
  
अनादिनिधनं देवं जगत्स्रष्टारमीश्वरम् ।  
ध्यायेच्चतुर्भुज विप्र शङ्खचक्रगदाधरम् ॥ ७३ ॥  
  
चतुर्वक्त्रं सुनयनं सुकान्तं पद्मपाणिनम् ।  
वैकुण्ठं नरसिह्मास्यं वाराहं कपिलाननम् ॥ ७४ ॥  
  
शुक्लं खगेश्वरारूढं सर्वाभरणभूषितम् ।  
सर्वलक्षणसम्पन्नं माल्याम्बरधरं विभुम् ॥ ७५ ॥  
  
प्। ४७) किरीटकौस्तुभधरं कर्पूरालिप्तविग्रहम् ।  
सूर्यायुतसहस्राभं सर्वदेवनमस्कृतम् ॥ ७६ ॥  
  
[लक्ष्म्यादीनां भगवद्रूपे नित्यसान्निध्यम्]  
  
लक्ष्मीः कीर्त्तिर्जया माया देव्यस्तस्याश्रितास्सदा ।  
स्वशक्तिनिचयोपेता निराकारास्तु निष्कलाः ॥ ७७ ॥  
  
सूर्यस्य रश्मयो यद्वदूर्मयश्चाम्बुधेरिव ।  
सर्वैश्वर्यप्रभावेन कमला श्रीपतेस्तथा ॥ ७८ ॥  
  
नानाविशेषलक्ष्मीभिः कोटिसङ्ख्याभिरावृता ।  
कीर्त्तिस्तथाविधेर्देव (नैव ?) विधिना विग्रहे विभोः ॥ ७९ ॥  
  
तन्नास्ति यन्न हि तया व्याप्तं सामान्यदेहया ।  
यस्य या च यदा कीर्त्तिस्स्वसामर्यात्प्रजायते ॥ ८० ॥  
  
सा सा विप्र स्मृता सर्वा विशेषप्रतिपत्तिभिः ।  
जया जयेश्वरस्यैवं  व्याप्तिभावेन संस्थिता ॥ ८१ ॥  
  
या काचिद्विद्यते माया जगत्यस्मिन् सुरादिषु ।  
भगवन्माययोद्भूतां तां विद्धि परमां तु वै ॥ ८२ ॥  
  
तदीयं निष्कलं रूपं मुक्त्वा वै परमार्थिकम् ।  
कोऽस्मिंस्तत्त्वोदधौ चास्ति चतुर्धा मुनिसत्तम ॥ ८३ ॥  
  
भगवच्छक्तिभिस्सम्यगाभिर्योगविभागतः ।  
स्वालोकज्ञानसामर्थ्यात्साकारत्वमुपागताः ॥ ८४ ॥  
  
[लक्ष्म्यादीनां ध्यानप्रकारः]  
  
ध्यातव्यास्साधकेन्द्रेण यस्य स्त्रीश्च(स्त्रियश्चास्य ?)स्वसिद्धये ।  
एकवक्त्रा द्विनेत्राश्च द्विभुजाश्चारुकुण्डलाः ॥ ८५ ॥  
  
पद्मगर्भनिभाः कान्ता मेखलादाममण्डिताः ।  
श्वेतमाल्याम्बरधरा हारकेयूरभूषिताः ॥ ८६ ॥  
  
सर्वलक्षणसम्पन्नाः पीनोन्नतपयोधराः ।  
प्रबुद्धोत्पलविस्तीर्णलोचनाश्च स्मिताननाः ॥ ८७ ॥  
  
चलद्द्विरेफपटलतुल्यैर्युक्तास्तथाऽलकैः ।  
ललाटतिलकैश्चित्रैर्विविधैः परिमण्डिताः ॥ ८८ ॥  
  
आरक्ताधररक्ताश्च वंशमुक्ताफलद्विजाः ।  
अर्धचन्द्रललाटाश्च श्लक्ष्णकुञ्चितमूर्धजाः ॥ ८९ ॥  
  
प्। ४८) पाशाङ्कुशधरा देव्यः सर्वकामार्थसाधकाः ।  
पूर्वादिदिग्विभागस्थाः केसरारेषु नारद ॥ ९० ॥  
  
बद्धपद्मासनाश्चैव देवदेवस्य संउखाः ।  
  
[लक्ष्म्यादिमन्त्रनिरूपणोपक्रमः]  
  
मन्त्रांस्तासां प्रवक्ष्यामि पूजार्थं विविधानथ ॥ ९१ ॥  
  
यैस्समाराधिताः शश्वदभीष्टं साधयन्ति च ।  
मूलमन्त्राद्द्वितीयं यत्केवलं बीजनायकम् ॥ ९२ ॥  
  
सामान्यं हृदयं ह्येतत्सर्वासां परिकीर्तितम् ।  
मूर्तिमन्त्रचतुष्कं तु क्रमेणासां पृथक्शृणु ॥ ९३ ॥  
  
[लक्ष्मीमन्त्रः]  
  
प्रणवं चोद्धरेत्पूर्वं हृद्बीजं तदनन्तरम् ।  
द्विरक्षरे पदं लक्ष्म्यै प्राङ्गमोन्तं निवेश्य च ॥ ९४ ॥  
  
ततः परमशब्दं तु तदन्ते पुरुषेश्वरम् ।  
वर्गान्तमास्वरोपेतं वस्थितायै पदं न्यसेत् ॥ ९५ ॥  
  
भूयस्तद्धृदयं बीजं श्रीं ह्रीं बीजद्वयं ततः ।  
स्वाहासमन्वितं विप्र प्रणवाद्यं च मन्त्रराट् ॥ ९६ ॥  
  
मूर्त्तिमन्त्रसमेतस्तु लक्ष्म्याख्यो द्विदशाक्षरः ।  
  
[कीर्त्तिमन्त्रः]  
  
हृद्बीजं प्रणवाद्यं तु पदं कीर्त्त्यै ततो नमः ॥ ९७ ॥  
  
सदोदितानन्दपदं विग्रहायै पदं त्वनु ।  
ह्रीं क्लीं स्वाहासमेतस्तु प्राक्सङ्ख्यं कीर्तिमन्त्रराट् ॥ ९८ ॥  
  
[जयामन्त्रः]  
  
हृद्बीजं प्रणवोपेतं जयायै त्र्यक्षरं नमः ।  
स्वराद्यं जितशब्दश्च धामा वर्णद्वयं ततः ॥ ९९ ॥  
  
वस्थितायै पदं कृत्वा तद्धृद्बीजं न्यसेत्पुनः ।  
अशेषभुवनाधारावस्थितं च तृतीयकम् ॥ १०० ॥  
  
व्योमेशपञ्चबिन्दुस्स्यात्स्वाहा तदनु नारद (वै पदम्) ।  
वर्णाद्विदशसङ्ख्यश्च जयाख्यो मन्त्र उत्तमः ॥ १०१ ॥  
  
प्। ४९) [मायामन्त्रः]  
  
प्राग्बीजं प्रणवाद्यं च मायायै च ततो नमः ।  
मोहातीतपदं चाथ नान्तं तदनु योजयेत् ॥ १०२ ॥  
  
द्वितीयस्वरसंयुक्तं दकारं तदनन्तरम् ।  
शृतायै त्र्यक्षरश्शब्दो मायाबीजं ततो भवेत् ॥ १०३ ॥  
  
प्रधानमनलारूढं चतुर्थस्वरभूषितम् ।  
त्रैलोक्यैश्वर्यदेनैव युक्तं स्वाहान्तमुद्धरेत् ॥ १०४ ॥  
  
मायामन्त्रश्च पूर्वेषां वर्णसङ्ख्यासमस्स्मृतः ।  
  
[हृदाद्यङ्गमन्त्रनिरूपणम्]  
  
अङ्गानि देवदेवस्य कथयिष्यामि तत्त्वतः ॥ १०५ ॥  
  
सन्नद्धःसाधको यैस्तु अवध्यस्त्रिदशैरपि ।  
साधयेत्सर्वकार्याणि यान्यायुस्सुखदानि च ॥ १०६ ॥  
  
भक्तस्तद्भावितात्मा च यदि मन्त्रक्रियापरः ।  
  
[हृन्मन्त्रः]  
  
अनन्तपूर्वं यद्बीजं बिन्दुभूषितमुद्धरेत् ॥ १०७ ॥  
  
नमोऽन्तं प्रणवाद्यं तु हृन्मन्त्रं विद्धि निष्कलम् ।  
अस्यैव मूर्त्तिमन्त्रो यस्तं ते वच्मि यथास्थितम् ॥ १०८ ॥  
  
प्रणवो बिन्दुसम्भिन्नस्सूर्यस्सोमो विसर्गधृक् ।  
शुचिशब्दं ततः कुर्यादग्निरूपमथोद्धरेत् ॥ १०९ ॥  
  
दकारवर्णं तदनु प्रणवेनाप्यलङ्कृतम् ।  
हृदयाय नमस्कुर्यात् हृन्मन्त्रो मूर्तिसंयुतः ॥ ११० ॥  
  
सप्तादशाक्षरो विप्र सर्वसिद्धिप्रदायकः ।  
  
[शिरोमन्त्रः]  
  
द्वितीयस्वरसंयुक्तं तदेव शिरसि न्यसेत् ॥ १११ ॥  
  
एवमुद्धृत्य च ततस्तस्यादौ प्रणवं न्यसेत् ।  
प्रणतिं चावसाने तु मूर्धानं विद्धि निष्कलम् ॥ ११२ ॥  
  
मूर्त्तिमन्त्रमथो वक्ष्ये अस्यैवानुचरस्तु यः ।  
प्रोद्धरेत्पद्मनाभाख्यं केवलं तादृशं त्वनु ॥ ११३ ॥  
  
अशेषभुवनाधारं फलं तस्यावसानगम् ।  
प्। ५०) कालपावकसंस्थं वै तं च फान्तं द्विजोत्तम ॥ ११४ ॥  
  
अथोद्धरेत्प्राणसञ्ज्ञं मदनेनोपरि स्थितम् ।  
शिरसे च पदं पश्चात्स्वाहा शब्दस्तदन्तगः ॥ ११५ ॥  
  
त्रयोदशाक्षरं विद्धि शिरोमन्त्रं तु नारद ।  
  
[शिखामन्त्रः]  
  
प्रणवं प्रथमं दद्यात्सूर्याख्यं तदनन्तरम् ॥ ११६ ॥  
  
विष्णुनाऽलङ्कृतं मूर्ध्ना त्रैलोक्यैश्वर्यदेन च ।  
नमश्चास्यावसाने वै शिखामन्त्रश्च निष्कलः ॥ ११७ ॥  
  
मूर्त्तिमन्त्रमथास्यैव वच्मि सर्वार्थसिद्धिदम् ।  
पद्मनाभश्च (भं च ?)रारूढं दकारं शङ्खमूर्ध्वगम् ॥   
११८ ॥  
  
कुर्यात्तमोतदेहेन प्रोतं यत्नेन नारद ।  
केवलस्ताललक्ष्मातो रामोपेतो नरस्ततः ॥ ११९ ॥  
  
शिखायै वौषडन्तश्च शिखामन्त्रो ह्ययं स्मृतः ।  
सार्धत्रयोदशार्णश्च नानासिद्धिफलप्रदः ॥ १२० ॥  
  
[कवचमन्त्रः]  
  
नतिप्रणवमध्ये तु प्राणं व्योमविभूषितम् ।  
पञ्चमस्वरसंयुक्तं कवचार्णं विनिर्दिशेत् ॥ १२१ ॥  
  
कृष्णस्य मूर्त्तिमन्त्रे तु भुक्तिमुक्त्यर्थसिद्धिदम् ।  
प्रोद्धरेच्छङ्काराख्यं तु आनन्देनाभ्यलङ्कृतम् ॥ १२२ ॥  
  
वराहस्थं तमेवाथ वैराजं केवलं ततः ।  
केवलं पुण्डरीकं तु केवलं कालपावकम् ॥ १२३ ॥  
  
चतुर्गतिसमारूढं वैकुण्ठं प्रोद्धरेत्ततः ।  
कवचाय पदं कुर्याद्धुङ्कारेण विभूषितम् ॥ १२४ ॥  
  
उभयात्मैष उक्तस्तु मन्त्रः पञ्चदशाक्षरः ।  
  
[नेत्रमन्त्रः]  
  
नमोन्तः प्रणवाद्यश्च प्राणो व्योमविभूषितः ॥ १२५ ॥  
  
औकारस्वरसंयुक्तो नेत्रमन्त्रस्तु निष्कलः ।  
पवित्रमनलारूढं कमलं गोपनाङ्कितम् ॥ १२६ ॥  
  
प्। ५१) केवलं शङ्करश्चान्ते रारूढं पश्चिमाननम् ।  
अजितश्चामृताधारस्संस्थितं प्रोद्धरेत्ततः ॥ १२७ ॥  
  
धरेशं केवलं दद्यान्नेत्राय त्र्यक्षरं पदम् ।  
तदन्ते च वौषट् कुर्यान्नेत्रमन्त्रो ह्ययं स्मृतः ॥ १२८ ॥  
  
त्रिपञ्चवर्णसङ्ख्यस्तु सार्द्धार्णो द्विज सिद्धिदः ।  
  
[अस्त्रमन्त्रः]  
  
नमः प्रणवमध्यस्थः परमात्मा ह्यनन्तरम् ॥ १२९ ॥  
  
सविसर्गःस एवास्त्रं मूर्त्तिमन्त्रसमन्वितम् ।  
दत्तावकाशसञ्ज्ञं वै मायाभूषितविग्रहम् ॥ १३० ॥  
  
पवित्रं स्रग्धरारूढं तदूर्ध्वे चोदनं न्यसेत् ।  
मदनं सत्यसंस्थं च पवित्रं ताललक्ष्मगम् ॥ १३१ ॥  
  
भूयस्तमनलस्थ च केवलं च ध्रुवं ततः ।  
तदन्ते चाप्रमेयं तु सोमाख्यं चोद्धरेत्ततः ॥ १३२ ॥  
  
वैराजस्थं द्विजश्रेष्ठ सोऽपि चानलसंस्थितः ।  
गोपनेनाङ्कयेत्तं वै पिण्डोऽयं चतुरक्षरः ॥ १३३ ॥  
  
केवलं च ततः सूक्ष्मं फट्कारपदभूषितम् ।  
चतुर्दशस्वरं ह्यस्त्रमर्द्धाक्षरमन्वितम् ॥ १३४ ॥  
  
[पूर्वं चतुर्वक्त्रतयोक्तस्य देवस्य नृसिह्माद्यास्यत्रयमन्त्राः]  
  
स्थिता नृसिह्मपूर्वेषु तान्वक्ष्यामि समासतः ॥ १३५ ॥  
  
सदेहाश्च पृथग्भागे साङ्गास्सपरिवारकाः ।  
देवस्य वक्त्रमात्रेण ध्येयाः पूज्याश्च यत्नतः ॥ १३६ ॥  
  
विश्वाप्याययुतं विप्र प्रणवं पूर्वमुद्धरेत् ।  
अजितञ्चानलस्थं च ओदनेन समन्वितम् ॥ १३७ ॥  
  
चन्द्रिणञ्चोर्ध्वतः कृत्वा व्यापनस्तस्य चोपरि ।  
प्रोद्धरेज्जन्महन्तारं तदधस्सामपाठकम् ॥ १३८ ॥  
  
कुर्याच्चानलसंस्थं च र्-उर्जं वै तदधः पुनः ।  
ऊर्ध्वे व्यापी तथा ह्यादौ भूधरश्च भवेत्क्रमात् ॥ १३९ ॥  
  
पिण्डाक्षरमिदं विप्र द्वितीयस्य नमोन्तगम् ।  
ज्वलनायुतशब्दं च दीप्तये त्र्यक्षरं पदम् ॥ १४० ॥  
  
प्। ५२) नृसिह्मायेति च पदं स्वाहा तदनु योजयेत् ।  
ऊनविंशाक्षरो मन्त्रो मूर्तामूर्ते नृकेसरी ॥ १४१ ॥  
  
पूजितस्संस्मृतो ध्यातस्सञ्जप्तश्च ततो द्विज ।  
निहन्यात्सामयान्दोषांस्तथा भूतग्रहानपि ॥ १४२ ॥  
  
प्रोद्धरेत्प्रणवञ्चादौ सूर्याख्यं तदनन्तरम् ।  
तमेव लोकेशगतं व्योम चान्द्री तदूर्ध्वतः ॥ १४३ ॥  
  
रेफबीजमथादाय धर्मांशुं तदधो न्यसेत् ।  
तदधो ह्यनलं भूयः प्रज्ञाधारोपरि स्थितम् ॥ १४४ ॥  
  
औषधात्माऽस्य चोर्ध्वे तु चान्द्री व्यापी क्रमाद्भवेत् ।  
अस्य पिण्डद्वयस्यान्ते नमस्कारं नियोजयेत् ॥ १४५ ॥  
  
अनन्तभासाय पदं कपिलाय ततो भवेत् ।  
स्वाहासमन्वितं कुर्यान्मन्त्रं सप्तदशाक्षरम् ॥ १४६ ॥  
  
अत्युग्रं कपिलं नाम्ना सर्वद्वन्दोपशान्तिदम् ।  
प्रायश्चित्तविधौ नित्यं जप्तव्यस्सिद्धिहेतुकः ॥ १४७ ॥  
  
तथाऽपवर्गप्राप्त्यर्थमचिरेण तु नारद ।  
प्रागोङ्कारमथादाय गोविन्दाख्यमथोद्धरेत् ॥ १४८ ॥  
  
पुरुषेश्वरमस्याथ ओतदेहं तदूर्ध्वगम् ।  
त्र्यैलोक्यैश्वर्यदोपेतं टकारस्तस्य चोपरि ॥ १४९ ॥  
  
अमृताख्यं वराहस्थमूकारं तदधो द्विज ।  
ओकारान्तं तदूर्ध्वे तु त्र्यैलोक्यैश्वर्यदं ततः ॥ १५० ॥  
  
विश्वाप्यायसमायुक्तमस्यान्ते विन्यसेन्नमः ।  
कृष्णवर्णद्वयं दद्यात्पिङ्गलाय पदं ततः ॥ १५१ ॥  
  
वराहाय पदं स्वाहा मन्त्रस्सप्तदशाक्षरः ।  
शान्ति श्रीपुष्टिमारोग्यं कुर्यादाप्यायनं स्मृतम् ॥ १५२ ॥  
  
गोप्तव्यश्चैव जप्तव्यो वाराहो भुक्तिमुक्तिदः ।  
  
[अथ कौस्तुभादिमन्त्रः]  
  
कौस्तुभाद्यङ्कुशान्तांश्च मन्त्रान्सर्वान्यथा शृणु ॥ १५३ ॥  
  
येषामनन्तविभवःशश्वदाराधनाद्भवेत् ।  
  
[कौस्तुभमन्त्रः]  
  
प्। ५३) कौस्तुभो व्योमसम्भिन्नः परमात्मा ततो द्विज ॥ १५४ ॥  
  
ऊर्ध्वाधोऽनलसम्भिन्नं कुर्यात्तदनु नारद ।  
अकारेणाङ्कितं तं वै तं तमूर्जेन कारयेत् ॥ १५५ ॥  
  
ततो व्योमान्वितो नेमी नमस्कृतिरनन्तरम् ।  
प्रभात्मने पदं दद्यात्कौस्तुभाय पदं ततः ॥ १५६ ॥  
  
स्वाहान्वितस्सप्रणवः कौस्तुभस्य प्रकीर्त्तितः ।  
षोडशार्णो महामन्त्रो नास्ति तद्यन्न साधयेत् ॥ १५७ ॥  
  
[मालामन्त्रः]  
  
प्रोद्धरेत्प्रणवान्ते तु धरेशं तदधो न्यसेत् ।  
तृप्तिसञ्ज्ञं च तस्याधो वरुणं विनिवेश्य च ॥ १५८ ॥  
  
मायाव्योमान्वितः पिण्डो नमस्कारसमन्वितः ।  
स्थलवर्णद्वयं दद्याज्जलोद्भूतपदं ततः ॥ १५९ ॥  
  
भूषिते वनमाले स्वाहा समेतं पदं ततः ।  
एकोनविंशवर्णस्तु मालामन्त्र उदाहृतः ॥ १६० ॥  
  
अभीष्टसिद्धिदो विप्र नित्यमाराधकस्य च ।  
  
[पद्ममन्त्रः]  
  
प्रणवस्यावसाने तु वामनाख्यं नियोजयेत् ॥ १६१ ॥  
  
सोमाख्यं तदधो योज्य उद्दामोपरि संस्थितः ।  
त्र्यैलोक्यैश्वर्यदोपेतः पिण्डो नतिसमन्वितः ॥ १६२ ॥  
  
श्रीनिवासपदं दद्यात्पद्माय तदनन्तरम् ।  
स्वाहान्वितस्तु पद्मस्य मन्त्रः स्यात्त्रिदशाक्षरः ॥ १६३ ॥  
  
प्रयच्छत्यतुलां भूतिं भक्तानामक्षयां द्विज ।  
  
[शङ्खमन्त्रः]  
  
प्रणवं पूर्वमादाय परमात्मानमुद्धरेत् ॥ १६४ ॥  
  
भेदयेद्भुवनान्तेन त्र्यैलोक्यैश्वर्यदेन तु ।  
नमस्कारं क्रमं कुर्यादेतदेवाक्षरं त्रिधा ॥ १६५ ॥  
  
महाशङ्खाय च स्वाहा शङ्खाख्यस्त्रिदशाक्षरः ।  
यन्त्रश्शुभतरः प्रोक्तो धियं विद्यां प्रयच्छति ॥ १६६ ॥  
  
प्। ५४) [चक्रमन्त्रः]  
   
शाश्वतः प्रणवान्ते तु रारूढस्सिद्धिकृद्युतः ।  
तादृशश्चापि कमलः प्रफुल्लनयनस्ततः ॥ १६७ ॥  
  
केवलस्स्यात्तदन्ते तु ह्लादस्स्वरविवर्जितः ।  
परमात्मानमुद्धृत्य अङ्कुशाद्येन संयुतम् ॥ १६८ ॥  
  
और्वान्तेनाङ्कितं मूर्ध्ना तदन्ते योजयेन्नमः ।  
फट्कारत्रितयं पश्चाद्विष्णुचक्राय वै पदम् ॥ १६९ ॥  
  
स्वाहार्णद्वितयं चान्ते चाक्रं सप्तदशाक्षरम् ।  
अर्धाक्षरचतुष्केन युक्तं सर्वमिदं जगत् ॥ १७० ॥  
  
[गदामन्त्रः]  
  
उद्धरेत्प्रणवं त्वादौ तदन्ते च गदाधरम् ।  
प्रधानोपरिसंस्थं च तदधः पुरुषेश्वरम् ॥ १७१ ॥  
  
जगद्योनियुतं मूर्ध्ना व्योमेशमुपरि न्यसेत् ।  
ततो जकारमादाय विष्टरोपरि संस्थितम् ॥ १७२ ॥  
  
विसर्गाद्येन सम्भिन्नं नमस्कारविभूषितम् ।  
सहस्राश्रिगदे स्वाहा गदाख्यस्त्रिदशाक्षरः ॥ १७३ ॥  
  
अभीष्टदो महामन्त्रो विघ्नजालक्षयङ्करः ।  
  
[गरुडमन्त्रः]  
  
प्रणवं पूर्वमादाय अनन्तेशमतः परम् ॥ १७४ ॥  
  
ऊर्ध्वाऽधोनलसम्भिन्नं सत्याद्यं तदधो न्यसेत् ।  
त्र्यैलौक्यैश्वर्यदा दानत्रैलोक्यैश्वर्यदेन च ॥ १७५ ॥  
  
शिरसा भूषितं कुर्याद्वेदात्मानमथोद्धरेत् ।  
सोऽप्यनन्तेशवत्कार्यस्स्वरव्यञ्जनभूषितः ॥ १७६ ॥  
  
सृष्टिकृत्सहितं भूयः कूटं दद्यान्नमोन्तगम् ।  
पदञ्चान्तेऽनन्तगते स्वाहान्तं गरुडाय च ॥ १७७ ॥  
  
सप्तदशाक्षरो मन्त्रः कीर्त्तितो गरुडस्य च ।  
यस्य संस्मरणात्सम्यक्समस्तापल्लयं व्रजेत् ॥ १७८ ॥  
  
प्। ५५) [पाशमन्त्रः]  
  
 आदायादौ तु वैकुण्ठं तस्यारूढं च रं न्यसेत् ।  
व्योमानन्दसमेतं च कढ्ढकढ्ढपदं ततः ॥ १७९ ॥  
  
धाराधरद्वयोपेतं वरपाशाय वै पदम् ।  
स्वाहा चैव तु तस्यान्ते कुर्यात् सप्तदशाक्षरः ॥ १८० ॥  
  
स तारको ह्ययं मन्त्रः पाशाख्यः क्षिप्रसिद्धिकृत् ।  
  
[अङ्कुशमन्त्रः]  
  
प्रणवान्ते ततः कुर्याद्विराट्सञ्ज्ञं तदूर्ध्वतः ॥ १८१ ॥  
  
व्योमविप्रानलोपेतं कमलं तदनन्तरम् ।  
ऋतधामोपरिस्थं च व्योम तस्योपरि न्यसेत् ॥ १८२ ॥  
  
पदं निशितघोणाय अङ्कुशाय पदं ततः ।  
स्वाहान्वितस्त्रिपञ्चार्णो मन्त्रराडङ्कुशस्य च ॥ १८३ ॥  
  
शीघ्रकर्मकरः प्रोक्तो नित्यमिच्छान्तलक्षणः ।  
  
[उपाङ्गपञ्चकनिरूपणारम्भः]  
  
उपाङ्गपञ्चकं चाथ सत्यादीनां हि वाचकम् ॥ १८४ ॥  
  
ब्रह्मस्वरूपममलं व्यापकं सर्वसिद्धिदम् ।  
सम्यक्शृणुष्व देवर्षे सरहस्यं वदामि ते ॥ १८५ ॥  
  
यद्विन्यासात्साधकस्य सिद्धो वै यत्र कुत्रचित् ।  
फलदो मन्त्रमूर्तिस्स्यादचिरात्तन्मयस्य च ॥ १८६ ॥  
  
स्याद्देवेशसमो मन्त्री तन्न्यासाद्व्याप्तिभावनात् ।  
यागाहुतस्य मन्त्रस्य शक्त्यङ्गाद्यावृतस्य च ॥ १८७ ॥  
  
सम्यङ्निरोधसिद्ध्यर्थं योजनीयं सदैव हि ।  
तथात्मनः कृते न्यासे न्यस्ते चोपाङ्गपञ्चके ॥ १८८ ॥  
  
शश्वत्स्याच्चित्तवृत्तीनां विक्षिप्तानां च संयमः ।  
  
[सत्याद्युपाङ्गपञ्चकबीजमन्त्रः]  
  
तुर्यातीतात्मसञ्ज्ञो यो वर्गः पञ्चार्णभूषितः ॥ १८९ ॥  
  
विलोमेन सुपर्णाद्यं स्थापयित्वा नियोज्य च ।  
आद्यं वै भूधराख्येन ऊर्जसञ्ज्ञेन चापरम् ॥ १९० ॥  
  
लोकेशेन तृतीयं तु तुर्यं साक्षाच्च विष्णुना ।  
प्। ५६) पञ्चमं त्वादिदेवेन व्यापी सर्वत्र मूर्धनि ॥ १९१ ॥  
  
समस्तेन द्विजोङ्कारे एकैकं मध्यतः क्षिपेत् ।  
पञ्चकं पञ्चसञ्ज्ञस्य बीजभूतमिदं स्मृतम् ॥ १९२ ॥  
  
संस्थितं तु परत्वेन एतस्मात्प्रभवन्ति ते ।  
सौक्ष्म्येन व्यापकत्वेन धातृत्वेन तु नारद ॥ १९३ ॥  
  
एकैकस्मिन्समूहेन पञ्चैते संव्यवस्थिताः ।  
प्रशान्तहुतभुग्रूपाः परमन्त्रसहोदिताः ॥ १९४ ॥  
  
आदिदेवस्य वै विष्णोः सत्याख्यस्य महात्मनः ।  
महाविभवसञ्ज्ञस्य प्रथमो मन्त्रराट् स्मृतः ॥ १९५ ॥  
  
वासुदेवस्य च विभोर्द्वितीयः परिकीर्तितः ।  
सङ्कर्षणस्य च ततो बीजमुक्तं तृतीयकम् ॥ १९६ ॥  
  
चतुर्थं विप्रशार्दूल प्रद्युम्नस्य महात्मनः ।  
उपाङ्गं पञ्चमं विद्धि अनिरुद्धात्मनो विभोः ॥ १९७ ॥  
  
सत्याद्यमनिरुद्धान्तं पवित्रं मन्त्रपञ्चकम् ।  
उपाङ्गसञ्ज्ञं यो वेत्ति स सत्यं वेत्ति नान्यथा ॥ १९८ ॥  
  
इति सूक्ष्मस्वरूपस्य विभोर्मन्त्रवरस्य च ।  
त्र्यक्षरस्य द्विबीजाद्यं व्यापकस्यामलस्य च ॥ १९९ ॥  
  
मूर्त्तिमन्त्रादितः प्रोक्तो मन्त्रसञ्ज्ञो(घो ?) यथाक्रमम् ।  
अभीप्सितप्रदस्सम्यग्भक्तानां भावितात्मनाम् ॥ २०० ॥  
  
अत्रासक्तो भव मुने यजैतत्पूजयस्व च ।  
विधिना शास्त्रदृष्टेन वाञ्छितं यत्प्रयछति ॥ २०१ ॥  
  
नारदः  
  
स्थूलसूक्ष्मविभागेन एष मन्त्रः परो मया ।  
ज्ञातः परस्वरूपेण न ज्ञातः परमेश्वर ॥ २०२ ॥  
  
पुराऽस्यैव परा मूर्त्तिर्मान्त्री संसूचिता त्वया ।  
समाचक्ष्व समासेन यदि सानुग्रहोऽसि मे ॥ २०३ ॥  
  
[मन्त्रस्य परस्वरूपनिरूपणम्]  
  
श्रीभगवान्  
  
मूर्तिमन्त्रं विना विप्र यो मन्त्रः प्रागुदीरितः ।  
प्। ५७) प्रभवाद्यो विसर्गान्तस्सुधासन्दोहविग्रहः ॥ २०४ ॥  
  
सर्वदेवमयश्शुद्धस्सर्वाध्वात्मा परः प्रभुः ।  
समस्तशक्तिदेहस्तु भारूपस्सूक्ष्मरूपधृत् ॥ २०५ ॥  
  
संसारार्णवमग्नानामिच्छया स्थूलतां गतः ।  
अधिष्ठितस्स विभुना परेणालोकरूपिणा ॥ २०६ ॥  
  
सुसूक्ष्मेणाविग्रहेण सदालोकरसात्मना ।  
अणीयांसमणोर्विद्धि मन्त्रशक्तिः परा हि सा ॥ २०७ ॥  
  
उपाधिरहितं शुद्धं मत्सामीप्यफलप्रदम् ।  
तच्छरीरं हि मे मन्त्रं परं परफलप्रदम् ॥ २०८ ॥  
  
[परसूक्ष्मस्थूलरूपेण सतां मन्त्राणां संविन्मयात् सर्वतः   
परतरात्प्रादुर्भावनिरूपणम्]  
  
निर्विकारशरीरं च यागाख्यं परमं स्मृतम् ।  
तुर्यात्परं पदादस्मात् ज्ञेयाख्यं परमं मम ॥ २०९ ॥  
  
ग्राह्यग्राहकनिर्मुक्तं संविदानन्दलक्षणम् ।  
तन्मयास्तं प्रपश्यन्ति विशुद्धेनान्तरात्मना ॥ २१० ॥  
  
यतः परः प्रभवति भाःशब्दाख्यश्च मन्त्रराट् ।  
यत्र सप्तपदार्थं तु विज्ञातं व्यक्तिमेति च ॥ २११ ॥  
  
यत्र वै वर्णरूपेण सर्वे लोकाः प्रतिष्ठिताः ।  
प्रधानकारणानां यद्द्वाभ्यां यत्परतस्स्थितम् ॥ २१२ ॥  
  
मन्त्रोत्पत्तिक्रमेणैव यादृक्संस्थं तथा शृणु ।  
अनुक्रमेण संयोज्य सृष्टिन्यायेन नारद ॥ २१३ ॥  
  
सप्तकञ्चैव वर्णानां संविभक्तिविभावितम् ।  
सूर्यसोमाग्निरूपं तु प्रधानपुरुषेश्वरम् ॥ २१४ ॥  
  
अशेषभुवनाधारं त्र्यैलोक्यैश्वर्यदायकम् ।  
एष वर्णमयः पिण्डः परो मे मन्त्रविग्रहः ॥ २१५ ॥  
  
भावग्राह्यमनौपम्यमप्रकाश्यमिदं मुने ।  
प्रकाशितो मया तेऽद्य जीवभूतो हि मन्त्रराट् ॥ २१६ ॥  
  
समस्तमन्त्रचक्रस्य सामर्थ्यजनको हि यः ।  
मन्त्रेण तेन विधिना ओतप्रोतव्यवस्थया ॥ २१७ ॥  
  
अधिष्ठितोऽपि बीजो वै निर्मलस्फटिको यथा ।  
प्। ५८) निर्मलेनाम्बरेणैव दृश्यादृश्येन वै तथा ॥ २१८ ॥  
  
व्याप्तास्तेनापरे मन्त्रास्तथैव परिभाविताः ।  
  
नारदः  
  
मन्त्रः(ः ?)सृष्टिक्रमेणैव यथावन्नोदितस्त्वया ॥ २१९ ॥  
  
तमादिशस्व येनाद्य कृतकृत्यो भवाम्यहम् ।  
योऽविकारः परश्शुद्धस्स्थितस्संवेदनात्परे ॥ २२० ॥  
  
स कथं व्यापकं ब्रह्म मन्त्रमूर्तित्वमागतः ।  
  
[मन्त्रसृष्टिक्रमविवेचनम्]  
  
श्रीभगवान्  
  
तस्यैकां परमां शक्तिं विद्धि तद्धर्मचारिणीम् ॥ २२१ ॥  
  
ययोपचर्यते विप्र सृष्टिकृत्परमेश्वरः ।  
बृह्मितो यद्बृहत्वेन नित्यानन्दोदितस्तथा ॥ २२२ ॥  
  
सर्वदा नित्यशुद्धो यस्तस्यैतन्नोपपद्यते ।  
शक्त्यात्मकस्स भगवान्सर्वशक्त्युपबृंहितः ॥ २२३ ॥  
  
अग्नीषोमात्मकेतं मे (कत्वेन ?) तुल्यकालं हि मूर्च्छति ।  
प्रकाशस्तु भवेत्सूर्य आह्लादस्सोम उच्यते ॥ २२४ ॥  
  
द्वयोरन्तर्गता संवित्ताभ्यामस्तोदयावपि ।  
पुमान्स एव चिन्मूर्त्तिरग्नीषोममयो द्विज ॥ २२५ ॥  
  
यदग्निरूपं त्रैगुण्यं तच्च विद्यामयं तु वै ।  
चिदात्मा शलभो यद्वत्तमधिष्ठाय तिष्ठति ॥ २२६ ॥  
  
ततः प्रधानिकीं भूमिं तत्रस्थो गमयेत्प्रभुः ।  
पुरुषेश्वरतां याति क्ष्मातत्त्वेऽधिष्ठिते सति ॥ २२७ ॥  
  
ममेति वासनाविद्धस्तेजसा परिपूरयेत् ।  
तत्त्वबृन्दं च सकलं त्रैलोक्यैश्वर्यतां व्रजेत् ॥ २२८ ॥  
  
तैजसादभिमानात्तु ततस्तस्मान्निवर्तते ।  
स्वां स्थितिं समवाप्नोति परावस्थास्थितिं पुनः ॥ २२९ ॥  
  
गमयेत्स्थूलरूपं वा सूक्ष्मं वा शक्तिवेष्टितम् ।  
द्वयमेतत्समाश्रित्य लोकानुग्रहकृद्भवेत् ॥ २३० ॥  
  
सम्प्रयच्छति मोक्षं च भोगं राज्यादिकं तु वा ।  
यत्तस्मात्तदुपास्यो वै स्थूलसूक्ष्मोभयात्मकः ॥ २३१ ॥  
  
प्। ५९) त्र्यक्षरः परमो मन्त्रस्तेन सन्दीक्षयेत्क्रमात् ।  
भवाब्धिपतितान्भक्तानपरेण तु (?)कर्हिचित् ॥ २३२ ॥  
  
दीक्षितः पाशमुक्तो वै त्यक्तसर्वपरिग्रहः ।  
पिण्डपाताभिलाषी वा योगैकगतमानसः ॥ २३३ ॥  
  
भक्तः परो योजनीयस्सर्वो निर्वाणभागथ ।  
तत्स्थः परं पदं याति स्थूलसूक्ष्मोभयेन तत् ॥ २३४ ॥  
  
व्यक्तिमेत्यचिराद्विप्र भविनां भावितात्मनाम् ।  
उपलब्धौ तु सत्यां वै संयुक्तं चैव विष्णुना ॥ २३५ ॥  
  
जपमानस्तु यो ध्यायेत्पञ्चस्थानविनिर्गतम् ।  
सृष्टिक्रमेण तस्याशु सिध्यते मनसेप्सितम् ॥ २३६ ॥  
  
विग्रहादुदितं वाऽथ व्याप्तिसत्तासमन्वितम् ।  
यत्पदादवतीर्णं च तदाक्रम्य पुनर्बहिः ॥ २३७ ॥  
  
वर्तते विग्रहं त्यक्त्वा संस्मृतो मोक्षमृच्छति ।  
दृश्याद्वायोर्गतिपथाद्व्यापाराच्च क्रमेण तु ॥ २३८ ॥  
  
संहृत्य हृदयात्सर्वं स्थानान्यूर्ध्वे तथैव च ।  
तत्सेवामृतसम्भिन्नान्नित्याभ्यासाच्च नारद ॥ २३९ ॥  
  
स्यात्स्थिरत्वं शरीरस्य भोगमोक्षबलं तथा ।  
तस्मादस्य सदा पूजा ध्यानजप्यमयी भवेत् ॥ २४० ॥  
  
नोपचारमयी कार्या पुष्पधूपादिकैर्बहिः ।  
यतस्सकलदेहस्य पूजनं विहितं मुने ॥ २४१ ॥  
  
भावना निष्कलाख्यस्य नैतदस्ति द्वयोज्झिते ।  
यदस्याविकृतं रूपं तदनेन त्वधिष्ठितम् ॥ २४२ ॥  
  
भाव्योदयेन योगेन सोऽस्य वै जनको यतः ।  
अस्मात्सिंह्मादिवच्चान्यदेवमेव विभावयेत् ॥ २४३ ॥  
  
पृथग्यागे समस्ते वा निर्विघ्नफलसिद्धये ।  
ब्रह्मप्रात्तौ तथा भोगे दीक्षाद्ये कर्मसङ्ग्रहे ॥ २४४ ॥  
  
एतदीयं हि सामर्थ्यं मन्त्रस्य त्र्यक्षरस्य तु ।  
बोद्धव्यस्स त्रिधैवात्मा गुणत्रयमयस्तथा ॥ २४५ ॥  
  
सदा विप्र त्रिलोकात्मा त्रिवेदात्मा स उच्यते ।  
त्रेताग्निं तं विजानीयात्कर्म वाङ्मनसे असौ ॥ २४६ ॥  
  
प्। ६०) मनोबुद्धिरहङ्कारो बुद्धिकर्माक्षभूतवान् ।  
सोमसूर्याग्निरूपेण त्रिधा सोऽपि त्रयोऽक्षरः (राः ?) ॥ २४७ ॥  
  
प्रकृतिः पुरुषश्चैव तृतीयश्चेश्वरश्च सः ।  
स च नाडीत्रयं देहे स्थानत्रयसमन्वितम् ॥ २४८ ॥  
  
एवमेवास्य मन्त्रस्य वैश्वरूप्यं च नारद ।  
व्यापकत्वं च यो वेत्ति तत्सत्यं वेत्ति नान्यथा ॥ २४९ ॥  
  
इति मन्त्रगणो मुख्यस्सर्वोप्लवशान्तिकृत् ।  
प्रकाशितो यथा तथ्यं नाख्येयो यस्य कस्यचित् ॥ २५० ॥  
  
इति श्रीपाञ्चरात्रे जयाख्यसंहितायां मुख्यमन्त्रोद्धारो नाम   
षष्ठः पटलः ॥ ६ ॥  
  
  
  
अथ उपकरणमन्त्रोद्धारो नाम सप्तमः पटलः  
  
श्रीभगवान्  
  
अथाधारासनाख्यानां मन्त्राणां लक्षणं शृणु ।  
पूजनं यैर्विना विप्र मन्त्रेशस्य न जायते ॥ १ ॥  
  
[आधारशक्तिमन्त्रः]  
  
अशेषभुवनाधारामाधाराधेयवन्न्यसेत् ।  
परमात्मनि विप्रेन्द्र मायाख्यो मत ऊर्ध्वतः ॥ २ ॥  
  
नमोऽन्तं प्रणवाद्यं च बीजमाधारशक्तिजम् ।  
आधेयतुल्यसामर्थ्यमस्य रूपं तथाविधम् ॥ ३ ॥  
  
[कूर्ममन्त्रः]  
  
उद्धृत्य प्रणवं पूर्वमनन्तेशस्य पूर्वजम् ।  
तत्कालपावकेनैव भिन्नं कुर्याद्द्विजोभयोः ॥ ४ ॥  
  
त्रैलोक्यैश्वर्यदेनैवमूर्जेन तु तथा द्विज ।  
नमस्कारान्वितं बीजं कूर्मकालाग्निवाचकम् ॥ ५ ॥  
  
आधारशक्तेरुपरि विमलं दीप्तविग्रहम् ।  
ज्वालाशतसमाकीर्णं शङ्खचक्रगदाधरम् ॥ ६ ॥  
  
[अनन्तमन्त्रः]  
  
अनन्तेशस्य यत्पूर्वं गोपनेन समन्वितम् ।  
व्योमयुक्तमनन्ताख्यं नागराजस्य कीर्त्तितम् ॥ ७ ॥  
  
प्रणवादि नमोऽन्तं च एतद्बीजवरं शुभम् ।  
पूर्णचन्द्राननं ध्यायेत्सहस्रफणभूषितम् ॥ ८ ॥  
  
प्। ६१) चक्रलाङ्गलहस्तं च प्रणमन्तं परात्परम् ।  
  
[धरामन्त्रः]  
  
अनन्ताख्यं च यद्बीजं प्रधानोपरि संस्थितम् ॥ ९ ॥  
  
सोऽप्यारूढो धरेशस्य व्योमानन्तद्वयाङ्कितम् ।  
प्राग्वदाद्यन्तसंरुद्धं धरायास्सम्प्रकीर्तितम् ॥ १० ॥  
  
कुङ्कुमोदकसङ्काशां हेमरत्नविभूषिताम् ।  
बद्धाञ्जलिं शिरोदेशे संस्मरन्तीं विभोः स्मरेत् ॥ ११ ॥  
  
[क्षीरोदमन्त्रः]  
  
अमृतं वरुणस्थं च आदिदेवेन योजितम् ।  
क्षीरोदमन्त्रराडेष व्योमयुक्तो द्विजोत्तम ॥ १२ ॥  
  
अस्यादौ प्रणवञ्चान्ते नमस्कारपदं न्यसेत् ।  
शुद्धकुन्देन्दुधवलं स्रोतोरश्मिभिरावृतम् ॥ १३ ॥  
  
कीर्णसम्पूर्णचन्द्राभं ध्यायेद्गम्भीरविग्रहम् ।  
  
[पद्ममन्त्रः]  
  
पद्मस्याथ प्रवक्ष्यामि मन्त्रं सन्निधिकारणम् ॥ १४ ॥  
  
प्रणवं प्रणवान्ते च पवित्रं तदनन्तरम् ।  
भुवनं व्योमसम्भिन्नमाधारेति पदं ततः ॥ १५ ॥  
  
पद्माय च नमश्चान्ते पदं पूर्वपदस्य च ।  
प्रशान्तपावकाकारमुदयादित्यसन्निभम् ॥ १६ ॥  
  
ध्यायेद्वै द्विभुजं ह्रस्वं जठराद्यैर्विलम्बितम् ।  
भासितं सितदन्तं च वेष्टितं सुरषट्पदैः ॥ १७ ॥  
  
व्यक्ताव्यक्तपरत्वेन पद्माद्यं त्रितयं स्मरेत् ।  
त्रितयं तदधस्थं यच्छक्यं तस्यैवमेव हि ॥ १८ ॥  
  
अयमाधारषट्कस्य मन्त्रमार्गः प्रकीर्तितः ।  
  
[धर्माद्यासनमन्त्राः]  
  
अत्रोपर्यासनाख्यांश्च षण्मन्त्रानथ मे शृणु ॥ १९ ॥  
  
धर्त्ताऽजितोऽमृताधारो विबुधाख्यैश्च नारद ।  
व्युत्क्रमानुक्रमेणैव कृत्वैकैकस्य योजयेत् ॥ २० ॥  
  
सम्यग्ज्वालाऽथ लिङ्गात्मा देवदत्तस्ततो द्विज ।  
प्। ६२) वामनं सोममुद्दामं प्रणवस्योपरि न्यसेत् ॥ २१ ॥  
  
त्रैलोक्यैश्वर्यदं दद्यात्सर्वेषां स्याच्चतुष्टयम् ।  
धर्माद्यं तद्विपर्यासैर्युक्तं वेदैस्तथा युगैः ॥ २२ ॥  
  
सुसितं चामृतं पद्मं सूर्येन्द्वग्नित्रयं ततः ।  
एतेषां प्रणवः सञ्ज्ञा नमस्कारो भवेद्द्विज ॥ २३ ॥  
  
अत्रोपर्यपरं विप्र चिद्भासा खचितं शुभम् ।  
भावासनं विभोर्दद्यात्स्थूलसूक्ष्मद्वयात्परम् ॥ २४ ॥  
  
अप्रमेयेण सूर्येण व्योमाख्येनामृतेन च ।  
परमेश्वरयुक्तेन त्रितारोक्तात्मनाथवा ॥ २५ ॥  
  
इत्येवं पीठपूजार्थो मन्त्रग्रामो द्विजोत्तम ।  
रहस्यमेतदाख्यातमिदानीमपरं शृणु ॥ २६ ॥  
  
[क्षत्रपालमन्त्रः]  
  
क्षेत्रेशाद्यं मन्त्रचयं विघ्ननिर्मथनक्षमम् ।  
अनन्ताख्यं च कालेन भेदयेत्सानलेन च ॥ २७ ॥  
  
त्रैलोक्यैश्वर्यदेनाथ सादिदेवेन भेदितम् ।  
क्षेत्रपालस्य मन्त्रोऽयमोङ्कारान्तेन भूषितः ॥ २८ ॥  
  
[क्षेत्रपालध्यानम्]  
  
नीलजीमूतसङ्काशं दण्डहस्तं महातनुम् ।  
मुष्टिकृद्वामहस्तेन यागक्षेत्रावधौ स्मरेत् ॥ २९ ॥  
  
[श्रयादीनां पद्मनिध्यन्तानां मन्त्राः]  
  
पुण्डरीकस्ततश्चक्री पवित्रश्चाथ शाश्वतः ।  
वराहश्च गदध्वं(सी) सूक्ष्मश्शान्तः पवित्रकः ॥ ३० ॥  
  
क्रमेण मुनिशार्दूल एतद्वर्णगणं लिखेत् ।  
अशेषभुवनाधारं विश्रान्तं व्योमभूषितम् ॥ ३१ ॥  
  
मायाद्यस्योपरि न्यस्य चतुर्णामथ विक्रमी ।  
पञ्चबिन्दुरतो द्वाभ्यां लोकेशोऽप्यपरे द्वये ॥ ३२ ॥  
  
प्रणवेनाभिधानेन नमस्कारेण भूषिताः ।  
सर्वे मन्त्रवरा ह्येते स्वसामर्थ्यफलप्रदाः ॥ ३३ ॥  
  
प्। ६३) श्रियश्चण्डप्रचण्डाभ्यां जयस्य विजयस्य च ।  
गङ्गायमुनयोर्विप्र सनिध्योः शङ्खपद्मयोः ॥ ३४ ॥  
  
[श्र्यादीनां पद्मनिध्यन्तानां ध्यानम्]  
  
पद्मकुम्भकरां लक्ष्मीं पद्मोपरिगतां स्मरेत् ।  
चण्डाद्या विजयान्ताश्च सर्वे ज्ञेयाश्चतुर्भुजाः ॥ ३५ ॥  
  
गदाचक्रधराश्चैव शङ्खहस्ता महाबलाः ।  
तर्जयन्तो ह्यभक्तानां दोषाणां ध्वंसनोद्यताः ॥ ३६ ॥  
  
तोयाधारं वहन्त्यौ ते कलशं वारिपूरितम् ।  
नवयौवनलावण्यस्त्रीरूपं च नदीद्वयम् ॥ ३७ ॥  
  
निधिपौ शङ्खपद्मौ च निधिभाण्डोपरि स्थितौ ।  
स्थूलदन्तौ च पिङ्गाक्षौ द्विभुजौ भगवन्मयौ ॥ ३८ ॥  
  
[गणेशादिपित्रन्तानां मन्त्राः]  
  
पित्रन्तं च गणेशाद्यमथ मन्त्रगणं शृणु ।  
  
[गणेशमन्त्रः]  
  
गदाधरं समुद्धृत्य प्रज्ञाधारेण भेदयेत् ॥ ३९ ॥  
  
अङ्कारयोजितं मूर्ध्नि गणाधिपतये पदम् ।  
नमस्कारान्वितं पूर्वं प्रणवञ्चास्य योजयेत् ॥ ४० ॥  
  
नवाक्षरो ह्ययं मन्त्रो विघ्नेशस्य च वाचकः ।  
एष एव गदध्वंसी षोढा कार्योऽथ भेदयेत् ॥ ४१ ॥  
  
आदिदेवादिषट् दीर्घैर्विराट् ज्वालोज्झितैः क्रमात् ।  
पञ्चानां मस्तके व्यापी जात्यैकैकं स्वयं न्यसेत् ॥ ४२ ॥  
  
नमः स्वाहा ततो वौषट् हुं वौषट् फट् समन्विताः ।  
जातयः षट् समाख्याता हृदादीनां क्रमेण तु ॥ ४३ ॥  
  
[गणेशध्यानम्]  
  
ध्यायेच्चम्पकवर्णाभं बद्धपद्मासनं द्विज ।  
कर्णिकायां त्रिपत्रेऽब्जे रक्ते षट्केसरे शुभे ॥ ४४ ॥  
  
वरदाभयहस्तश्च (स्तं च ?) दक्षिणे साक्षसूत्रकम् ।  
विश्रान्तं चिन्तयेद्वामं चतुर्थं परशूपरि ॥ ४५ ॥  
  
वरदाभयहस्ताभ्यां मत्स्यमुद्राद्वयं स्मरेत् ।  
तर्जन्यङ्गुष्ठसङ्घट्टाज्जायते यदयत्नतः ॥ ४६ ॥  
  
प्। ६४) स्थूलाङ्गमेकदंष्ट्रं च लम्बक्रोडं गजाननम् ।  
केसरेष्वङ्गषट्कं च पत्रत्रयगतं न्यसेत् ॥ ४७ ॥  
  
[वागीश्वरीमन्त्रः]  
  
आदाय प्रणवञ्चादौ सुपर्णं तदनन्तरम् ।  
तदन्तेऽथ तदाद्यं च सोमं तदनु वै द्विधा ॥ ४८ ॥  
  
प्राक्बीजस्याध ऊर्ध्वे च योजयेत्कालपावकम् ।  
अथो दद्याद्द्वितीयस्य केवलं तच्च नारद ॥ ४९ ॥  
  
शङ्खसंस्थं तृतीयस्य चतुर्थस्याक्षरस्य च ।  
स्रग्धरेण तु शङ्खेन तदूर्ध्वाधोयुतं न्यसेत् ॥ ५० ॥  
  
पुनरादिक्रमेणैव द्वाभ्यां मायां नियोज्य च ।  
द्वाभ्यां तं चादिदेवं च सर्वेषां व्योम चोपरि ॥ ५१ ॥  
  
तदन्ते वर्णपूर्वान्तां क्षान्तां संयोज्य मातृकाम् ।  
वागीश्वर्यै नमश्चान्ते एकषष्ठ्यक्षरः (?) शुभः ॥ ५२ ॥  
  
वाग्विभूतिप्रदो मन्त्रो वागीश्वर्या मयोदितः ।  
सोमं चानलसंस्थं च गणेशाङ्गोदितैस्स्वरैः ॥ ५३ ॥  
  
भिन्नमस्याङ्गषट्कं स्यात् ओङ्काराद्यं नमोऽन्तकम् ।  
  
[वागीश्वर्या ध्यानम्]  
  
सूर्येन्दुमण्डलाभ्यां च मध्ये पद्मं स्मरेत् स्थितम् ॥ ५४ ॥  
  
तन्मध्ये संस्थितां देवीं वह्निवेश्मप्रभाञ्चिताम् ।  
सर्वोपाधिविनिर्मुक्तां सर्वाकारसमन्विताम् ॥ ५५ ॥  
  
इत्यस्या वैश्वरूप्यं स्याद्ध्यानमप्यधुना शृणु ।  
सितकुन्देन्दुधवलां शङ्खपद्मकरोद्यताम् ॥ ५६ ॥  
  
वरदाभयहस्तां च विलिखन्तीं च पुस्तकम् ।  
द्विनेत्रामेकवक्त्रां च हेमकुण्डलभूषिताम् ॥ ५७ ॥  
  
ध्याता भगवती ह्येषा शक्तिः शब्दात्मिका विभोः ।  
समभ्यस्ता ददात्याशु साधकानामभीप्सितम् ॥ ५८ ॥  
  
[गुरूणां मन्त्राः]  
  
प्रणवद्वितयं व्यापी तदधस्थोदयस्तु गः ।  
गुरवे सनमश्चान्ते मन्त्रोऽयं पूजने गुरोः ॥ ५९ ॥  
  
प्रणवत्रितयान्ते तु सव्योमा पश्चिमाननः ।  
ततः परमशब्दस्तु गुरवे सनमस्ततः ॥ ६० ॥  
  
गुरोर्गुरोरयं मन्त्रस्तद्गुरोरवधारय ।  
प्। ६५) मन्त्राद्यस्य चतुष्कं तु पद्मनाभमतः परम् ॥ ६१ ॥  
  
न्यसेत्तस्यानन्दयुतं व्योमोर्ध्वे परमेष्ठिने ।  
सनमस्तकं पदं दद्यात् पितृभ्यां [तॄणां] चाथ मे शृणु ॥ ६२ ॥  
  
[पितॄणां मन्त्राः]  
  
तारपञ्चकमाह्लादं व्योमप्राणोपरि न्यसेत् ।  
कालानलौ तु तदधस्सर्वलोकेश्वरोपरि ॥ ६३ ॥  
  
यथाक्रमोदितैर्वर्णैः पिण्डं कृत्वा ततः पदम् ।  
स्वधा पितृभ्यःसनमः पितृसङ्घस्य मन्त्रराट् ॥ ६४ ॥  
  
[पूर्वसिद्धमन्त्रः]  
  
कथितो द्विजशार्दूल पूर्वसिद्धेष्वथोच्यते ।  
अन्ते प्रणवषट्कस्य आनन्दं व्योमभूषितम् ॥ ६५ ॥  
  
पद तथादिसिद्धेभ्यस्सनमस्कं नियोजयेत् ।  
प्रागिमं मन्त्रनिचयं पूजयित्वा ततोऽर्चयेत् ॥ ६६ ॥  
  
प्रधानमन्त्रपूर्वा ये यस्मिन्न्यस्मिंस्तु कर्मणि ।  
  
[लोकेशमन्त्राः]  
  
अथ लोकेशमन्त्राणां शास्त्राणां लक्षणं शृणु ॥ ६७ ॥  
  
व्योमानन्दं ततः प्राणं धरेशोपरि संस्थितम् ।  
एतदेकीकृतं वर्णं सृष्टिन्यायेन नारद ॥ ६८ ॥  
  
ऐन्द्रो मन्त्रस्समुद्दिष्ट इतरेषां निबोध मे ।  
प्राणद्वयं द्विजोद्धृत्य क्रमादनलकालगम् ॥ ६९ ॥  
  
द्वितीयस्वरसंयुक्तं व्योममस्तकभूषितम् ।  
शिखिनश्चान्तकस्यैव द्वे बीजे परिकीर्तिते ॥ ७० ॥  
  
व्यापी नरश्च लिङ्गात्मा प्राग्वत्संयोज्य पिण्डवत् ।  
यात्वीशस्य तु बीजेन अन्येषामवधारय ॥ ७१ ॥  
  
परमात्मानमुद्धृत्य द्विधा द्वाभ्यामथो न्यसेत् ।  
वराहसूक्ष्मसञ्ज्ञौ तु व्योमानन्दावथोपरि ॥ ७२ ॥  
  
अनुक्रमेण विज्ञेयौ बीजौ वरुणवायुजौ ।  
धर्मांशोरूर्ध्वगं न्यस्य वर्णं वाराहसञ्ज्ञकम् ॥ ७३ ॥  
  
प्। ६६) प्राग्वत्स्वरद्वयोपेतं बीजं चोडुपतेः स्मृतम् ।  
सूर्यमूर्जोपरिस्थं च व्यापकेन तथाङ्कितम् ॥ ७४ ॥  
  
ईशानाख्यं स्मृतं बीजं विश्वाप्यायकरान्वितम् ।  
आदिदेवान्वितं व्योम प्राणाख्यस्योपरि न्यसेत् ॥ ७५ ॥  
  
वैकुण्ठस्तदधो योज्यो बीजं नागेश्वरस्य च ।  
प्राग्वत्स्वरान्विते सूर्ये वेदात्मानमथो न्यसेत् ॥ ७६ ॥  
  
ब्रह्मणो बीजमाख्यातं परं व्योमेश्वरस्य च ।  
सर्वेषां प्रणवं पूर्वं स्वसञ्ज्ञान्ते नमोयुताः ॥ ७७ ॥  
  
[वज्राद्यायुधमन्त्रः]  
  
अथायुधानां क्रमशो ये मन्त्राः शुभलक्षणाः ।  
स्थितान् शृणु समासेन यथायोगानुवाचकान् ॥ ७८ ॥  
  
अजितं च द्विधोद्धृत्य प्रधानोपरिसंस्थितम् ।  
अशेषभुवनाधारमूर्ध्वेऽधश्चानयोर्न्यसेत् ॥ ७९ ॥  
  
लोकेशोर्ध्वोदितं पूर्वं द्वितीयं पञ्चबिन्दुना ।  
विसर्गयुक्ते द्वे चैते बीजे कुलिशशक्तिजे ॥ ८० ॥  
  
अखण्डविक्रमश्वान्द्री द्वावेतौ मर्दनस्थितौ ।  
लोकेश्वरविसर्गाढ्यौ विज्ञेयौ दण्डखड्गयोः ॥ ८१ ॥  
  
आह्लादाजितसञ्ज्ञौ द्वौ शताख्यवरुणस्थितौ ।  
विसर्गानन्दसंयुक्तौ ज्ञेयौ पाशध्वजाभिधौ ॥ ८२ ॥  
  
परमात्मानमुद्धृत्य अनलाख्यमतःपरम् ।  
तयोरुपरि तौ कुर्यात्क्रमादनलशाश्वतौ ॥ ८३ ॥  
  
सोद्दामेन विसर्गेण एकैकमथ योजयेत् ।  
प्रोक्तौ मुद्गरशूलौ द्वौ सोमेशाभ्यां द्विजायुधे ॥ ८४ ॥  
  
परप्रकृतिसञ्ज्ञं यद्विन्यसेदनलोपरि ।  
ओदनं सविसर्गं च ततस्तस्यैव योजयेत् ॥ ८५ ॥  
  
सीराख्यं बीजमेतद्धि वारिजस्याधुनोच्यते ।  
वरुणञ्च द्विजोद्धृत्य नराख्यस्योपरि स्थितम् ॥ ८६ ॥  
  
विसर्गेणादिदेवेन युक्तं पाद्ममिहोदितम् ।  
  
[विष्वक्सेनमन्त्रः]  
  
आक्रान्तमनलेनैव प्राणाख्यं बीजनायकम् ॥ ८७ ॥  
  
प्। ६७) त्रैलोक्यैश्वर्यदोपेतमूर्जोपरि गतं तु तत् ।  
ततो वाराहमादाय भूधरव्योमभूषितम् ॥ ८८ ॥  
  
विष्वक्सेनाय तदनु सनमस्कं पदं न्यसेत् ।  
प्रणवाद्यो ह्ययं मन्त्रो विष्वक्सेनस्य कीर्त्तितः ॥ ८९ ॥  
  
पूर्वबीजं हि यच्चास्य ऊकारस्वरवर्जितम् ।  
गणेशवच्च षट्दीर्घैर्भिन्नमङ्गगणं भवेत् ॥ ९० ॥  
  
प्रणवेन स्वनाम्ना च जातिभिः षड्भिरन्वितम् ।  
  
[औपचारिकमन्त्रपञ्चकम्]  
  
औपचारिकमन्त्राणां पञ्चकं चाधुनोच्यते ॥ ९१ ॥  
  
मूलमन्त्रादिसर्वेषां सामान्यं यन्महामते ।  
येन विज्ञातमात्रेण जपध्यानादिकं विना ॥ ९२ ॥  
  
यथाकालं प्रयुक्तत्वात्सम्पूर्णं जायतेऽर्चनम् ।  
  
[आवाहने विनियोक्तव्यो मन्त्रः]  
  
प्रणवद्वितयोपेतं परमं त्र्यक्षरं पदम् ॥ ९३ ॥  
  
धामावस्थितपञ्चार्णं द्वितीयं प्रोद्धरेत्ततः ।  
तदनुग्रहकाम्यं यो अष्टार्णं परमं पदम् ॥ ९४ ॥  
  
दकारं च यकारस्थं तदन्ते योजयेद्द्विज ।  
आदिदेवान्वितं पश्चात्ताललक्ष्माणमुद्धरेत् ॥ ९५ ॥  
  
ततो वरुणसञ्ज्ञं च केवलस्रग्धरं ततः ।  
अशेषभुवनाधारं जगद्योनियुतं ततः ॥ ९६ ॥  
  
परमात्मानमन्ते च गोपनेन समन्वितम् ।  
रामोपेतं ध्रुवं दद्यात्ततः कालं च केवलम् ॥ ९७ ॥  
  
वैराजं केवलं चाथ सिद्धिदं त्र्यक्षरं पदम् ।  
मन्त्रेति द्व्यक्षरं दद्याच्छङ्करं केवलं ततः ॥ ९८ ॥  
  
अशेषभुवनाधारं मायायुक्तं ततो न्यसेत् ।  
विक्रमव्योमसम्भिन्नमनलञ्चोद्धरेत्ततः ॥ ९९ ॥  
  
नमो नमः पदं पश्चादष्टत्रिंशाक्षरः परः ।  
प्रणवेनाधिको विप्र द्वितीयेन महाप्रभः ॥ १०० ॥  
  
प्। ६८) मन्त्र आवाहने विप्र योक्तव्यस्तु परं शृणु ।  
  
[पाद्याद्येषूपचारेषु विनियोज्यो मन्त्रः]  
  
औपचारिकहृत्सञ्ज्ञं क्रियते येन पूजनम् ॥ १०१ ॥  
  
प्रणवान्ते त्रिधा योज्य प्राणं व्योमविभूषितम् ।  
इदमिदमिदं पश्चात्पदं दद्यात्षडक्षरम् ॥ १०२ ॥  
  
गृहाण च ततः स्वाहा मन्त्रः पञ्चदशाक्षरः ।  
योग्यस्सर्वोपचारेषु पाद्याद्येषु सदैव हि ॥ १०३ ॥  
  
[न्यूनाधिकपरिहाराय विनियोज्या विष्णुगायत्री]  
  
प्रणवं विश्वरूपाय विद्महे विन्यसेत्ततः ।  
विश्वातीताय तदनु धीमहे तदनन्तरम् ॥ १०४ ॥  
  
पदद्वयान्ते तदनु तन्नो विष्णुः प्रचोदयात् ।  
सर्वेषां कर्मणामन्ते पूरणार्थं प्रयोजयेत् ॥ १०५ ॥  
  
न्यूनाधिकनिमित्तार्थं गायत्री वैष्णवी परा ।  
चतुर्विंशाक्षरो ह्येष नमःप्रणवसंयुतः ॥ १०६ ॥  
  
[प्रसादने विनियोज्यो मन्त्रः]  
  
उद्धरेत्प्रणवं पूर्वं विष्णुं व्योमान्वितं ततः ।  
ह्रीङ्कारं च ततो दद्याद्भूयो विष्णुं तथाविधम् ॥ १०७ ॥  
  
ततो व्योमान्वितं प्राणं सोमं तदनु केवलम् ।  
परवर्णं द्वयं दद्यात्परमेशपदं ततः ॥ १०८ ॥  
  
प्रसीद ॐ नमस्यान्तो मन्त्रो ह्यष्टादशाक्षरः ।  
मन्त्रप्रसादने योज्यो मुद्राबन्धावसानतः ॥ १०९ ॥  
  
[विसर्जने विनियोक्तव्यो मन्त्रः]  
  
ॐ भगवन्मन्त्रमूर्ते दद्यादष्टाक्षरं पदम् ।  
तदन्ते वरुणारूढममृताख्यं नियोज्य च ॥ ११० ॥  
  
पदमासादयपदं ततो दद्यात् षडक्षरम् ।  
क्षमस्व त्र्यक्षरं भूयः प्रणवान्तं च विन्यसेत् ॥ १११ ॥  
  
नमोनमःपदं दद्यात्षड्विंशार्णं तु मन्त्रराट् ।  
विसर्जने नियोक्तव्यो मन्त्रग्रामस्य सर्वदा ॥ ११२ ॥  
  
ज्ञप्तिसञ्ज्ञं तु यद्वर्णं वराहोपरि संस्थितम् ।  
व्योमेशं विष्णुना युक्तं नमःप्रणवमध्यगम् ॥ ११३ ॥  
  
प्। ६९) सौरभीयो ह्ययं मन्त्रः स्वसञ्ज्ञासंयुतो द्विज ।  
सम्पूरणार्थं भोगान्ते तेषामाप्यायनार्थतः ॥ ११४ ॥  
  
इत्येष कथितो विप्र मन्त्रकोशो यथा स्थितः ।  
सर्वपापक्षयकरस्सर्वदुःखोपशान्तिदः ॥ ११५ ॥  
  
गोपनीयो ह्यभक्तानां शठानां च विशेषतः ।  
नास्तिकानामसाधूनां धूर्तानां छद्मचारिणाम् ॥ ११६ ॥  
  
नास्तिकानां च भक्तानां श्रद्धासंयमसेविनाम् ।  
गुरुशास्त्ररतानां च नयमार्गानुवर्तिनाम् ॥ ११७ ॥  
  
तत्त्वतश्चोपपन्नानां दृढश्रद्धावलम्बिनाम् ।  
तन्मयानामिदं वाच्यमितरेषु च योऽन्यथा ॥ ११८ ॥  
  
वक्ति चैतेषु यो मोहाद्भक्तिश्रद्धोज्झितेषु च ।  
लोभेनान्यायतः कामात्स याति नरकेऽधमः ॥ ११९ ॥  
  
सिद्धोऽपि विप्रशार्दूल असिद्धस्य तु का कथा ।  
तस्मादालक्ष्य वै पूर्वं न्यायधर्मो यथार्थतः ॥ १२० ॥  
  
वक्तव्यमुपसन्नस्य न्यायतः शृणुयाद्यदि ।  
यो वक्ति न्यायरहितं विना न्यायं शृणोति यः ॥ १२१ ॥  
  
तावुभौ नरकं घोरं व्रजतः कालमक्षयम् ।  
ज्ञात्वैवं मुनिशार्दूल रहस्यमिदमुत्तमम् ॥ १२२ ॥  
  
साधनं भोगमोक्षाभ्यां वक्तव्यं नापरीक्षिते ।  
यद्यत्किञ्चिज्जगत्यस्मिंस्तत्तत्सर्वं विनश्वरम् ॥ १२३ ॥  
  
स्वप्नवत्क्षणमात्रस्य सुखदायि धनादिकम् ।  
समाचारक्रियाश्शास्त्रे मान्त्रं ज्ञानमनश्वरम् ॥ १२४ ॥  
  
अनन्तनित्यसुखदं वृद्धिं याति क्षणात्क्षणम् ।  
  
इति श्रीपाञ्चरात्रे जयाख्यसंहितायां उपकरणमन्त्रोद्धारो नाम   
सप्तमः पटलः ॥ ७ ॥  
  
  
  
अथ जयाख्यसंहितायां मुद्राबन्धाख्यानं नाम अष्टमः   
पटलः  
  
श्रीभगवानु वाच  
  
अस्यैव मन्त्रवृन्दस्य क्रमेण तु यथाक्रमम् ।  
मुद्राकोशं प्रवक्ष्यामि येन सन्निहितस्सदा ॥ १ ॥  
  
प्। ७०) भवेच्च साधकेन्द्राणां भुक्तिमुक्तिप्रसाधने ।  
आदौ तु मूलमन्त्रस्य अन्येषां तदनन्तरम् ॥ २ ॥  
  
मुद्रां वै बन्धयेन्मन्त्री स्नानकाले जलान्तरे ।  
आत्मनो न्यासकाले तु पूजान्ते मण्डलावनौ ॥ ३ ॥  
  
अर्चासु मन्त्रविन्यासे अर्घ्यपात्रेऽम्बुभाजने ।  
पूर्णाहुत्यवसाने च मन्त्रे वह्न्यन्तरस्थिते ॥ ४ ॥  
  
हिंसकानां विधाताय सर्वविघ्नोपशान्तये ।  
सर्वकार्यार्थसिध्यर्थं मुद्राकोश इहोदितः ॥ ५ ॥  
  
[जयामुद्रा]  
  
अधोमुखाद्वामहस्तान्मध्यमां ग्राहयेन्मुने ।  
कनिष्ठया दक्षिणस्य तिस्रोऽन्या मुष्टिवत्स्थिताः ॥ ६ ॥  
  
अङ्गुष्ठमुभयं कृत्वा मुद्रेयं तु जया स्मृता ।  
अधस्ताद्गरुडं तस्या वामहस्ते विचिन्तयेत् ॥ ७ ॥  
  
पृष्ठे स्याद्दक्षिणे हस्ते ध्यायेद्विष्णुं सनातनम् ।  
एषा मुद्रा जया नाम सर्वकार्यार्थसाधनी ॥ ८ ॥  
  
योजयेद्देवदेवस्य तार्क्ष्येण सहितस्य च ।  
  
[शक्तिमुद्रा]  
  
प्रसार्य वाममुत्तानमङ्गुल्यो विरलाः स्थिताः ॥ ९ ॥  
  
कार्यास्त्वाकुञ्चिताः प्रान्तादङ्गुष्ठं सेतुवद्भवेत् ।  
सम्मुखं तासु संलग्नं करशाखासु मध्यतः ॥ १० ॥  
  
हृत्सम्मुखं तु बध्नीयाच्छक्तिमुद्रां सुखप्रदाम् ।  
शक्तियुक्तस्य देहस्य मुद्रा वै सन्निधापनी ॥ ११ ॥  
  
प्रदेशिन्या ततो(?)विद्धि लक्ष्मीपूजासु शक्तिषु ।  
  
[हृदयमुद्रा]  
  
दक्षिणेन तु हस्तेन मुष्टिबन्धं प्रकल्पयेत् ॥ १२ ॥  
  
अङ्गुष्ठं करमध्यस्थं कृत्वा योज्यं हृदि द्विज ।  
हृदयाख्या भवेन्मुद्रा सर्वमन्त्रेषु साधनी ॥ १३ ॥  
  
[शिरोमुद्रा]  
  
प्रसृता अङ्गुलीस्सर्वा अङ्गुष्ठेन तु संस्पृशेत् ।  
प्। ७१) शिरोमुद्रेति विख्याता मन्त्रसन्निधिकारिणी ॥ १४ ॥  
  
[शिखामुद्रा]  
  
मुष्टिं बध्वा शिखास्थाने तर्जनी चोर्ध्वसंस्थिता ।  
शिखामुद्रेति विख्याता सर्वदुष्टक्षयङ्करी ॥ १५ ॥  
  
दोषविघ्नविनाशाय सदा ह्येषा प्रकीर्तिता ।  
आदौ तस्मात्प्रयत्नेन यागवेश्मनि बन्धयेत् ॥ १६ ॥  
  
उत्सादं सर्वविघ्नानां कुरुते मन्त्रसंयुता ।  
  
[कवचमुद्रा]  
  
उभयोरग्रतश्शाखा ग्रस्तास्तु करयोर्द्विज ॥ १७ ॥  
  
तयोर्मध्यं ह्यसंश्लिष्टं करबन्धाधितो भवेत् ।  
वार्मण्येषा भवेन्मुद्रा द्वावंसावनया स्पृशेत् ॥ १८ ॥  
  
दुर्भेद्या दुष्टसङ्घस्य भूतवेतालयोगिनाम् ।  
कर्मकाले च बध्नीयात्समन्त्रां च प्रयत्नतः ॥ १९ ॥  
  
[नेत्रमुद्रा]  
  
करयोर्ग्रथिताङ्गुल्यस्संवृताः पाणिपृष्ठगाः ।  
तर्जन्यौ प्रान्तसंलग्ने सुषिरेचोर्चिते तयोः ॥ २० ॥  
  
अङ्गुष्ठौ मूलसंलग्नविपर्यस्तौ परस्परम् ।  
लोचनाख्या भवेन्मुद्रा दर्शयेच्चक्षुषोऽन्तिके ॥ २१ ॥  
  
[अस्त्रमुद्रा]  
  
तर्जनीं स्फोटयेद्दिक्षु दशस्वङ्गुष्ठकेन तु ।  
द्रुतं करद्वयेनैव चक्षुर्भ्यां सन्निरीक्षयेत् ॥ २२ ॥  
  
अस्त्रमुद्रेति विख्याता त्रासिनी त्रिदशेष्वपि ।  
किं पुनर्दुष्टयोनीनां वाङ्मनःकायसंयुता ॥ २३ ॥  
  
[सिह्ममुद्रा]  
  
उत्ताने दक्षिणे वामे कुञ्चयित्वाऽङ्गुलित्रयम् ।  
प्रसारयेच्च तिर्यग्वै अङ्गुष्ठं तर्जनीं तथा ॥ २४ ॥  
  
ईषदूर्ध्वीकृताऽधोदृग् निष्कम्पालोकसंयुता ।  
पाशबन्धक्षयकरी सर्वोपद्रवनाशिनी ॥ २५ ॥  
  
सिह्ममुद्रा भवत्येषा विस्मयाख्या महाप्रभा ।  
  
प्। ७२) [कपिलमुद्रा]  
  
तर्जन्यङ्गुष्ठयोर्मध्ये मध्यमां तु प्रपीडयेत् ॥ २६ ॥  
  
प्रसारयेदनामां च पश्चात्तस्याः कनिष्ठिकाम् ।  
परस्परं च दूरस्थे मुद्रैषा कपिली स्मृता ॥ २७ ॥  
  
सर्वसिद्धिकरी ह्येषा अणिमादिषु साधनी ।  
  
[क्रोडमुद्रा]  
  
अधोमुखे वामहस्ते मध्यमानामिके यदा ॥ २८ ॥  
  
अङ्गुष्ठस्य तु संसक्ते कनिष्ठा तर्जनीद्वयम् ।  
प्रसारितं ततः कार्यं मुद्रा क्रोडात्मिका स्मृता ॥ २९ ॥  
  
सर्वयन्त्रप्रमथनी सर्वदुष्टनिवारिणी ।  
स्वे स्वे स्थाने नियोक्तव्या मुद्रावक्त्रेषु या स्थिता ॥ ३० ॥  
  
[कौस्तुभमुद्रा]  
  
मध्यमानामिकान्यूना मुष्टिवत्पाणिमध्यगाः ।  
उभयोर्हस्तयोर्विप्र पश्चान्मुष्टिद्वयं तु तत् ॥ ३१ ॥  
  
श्लेषयेत्समरन्ध्रेण तर्जन्यौ द्वे प्रसार्य च ।  
ततः संश्लेषयेदग्रादङ्गुष्ठाग्रे नियोजयेत् ॥ ३२ ॥  
  
मध्यतस्तर्जनीभ्यां तु अन्योन्येन क्रमेण तु ।  
मुद्रैषा कौस्तुभस्योक्ता मालामुद्रामथो शृणु ॥ ३३ ॥  
  
[मालामुद्रा]  
  
शाखाष्टकं कराभ्यां यद्ग्रस्तमग्रानदूरतः ।  
संश्लक्ष्णं लम्बमानं च उपविष्टोऽथ वास्थितः ॥ ३४ ॥  
  
कुर्याद्बाहुद्वयं विप्र ऊरुमध्यावलम्बितम् ।  
मणिबन्धावधौ सम्यङ्मालामुद्रा प्रकीर्तिता ॥ ३५ ॥  
  
[पद्ममुद्रा]  
  
अङ्गुष्ठौ सङ्गतौ लग्नौ अङ्गुल्यो विरलाः स्थिताः ।  
पाद्मी ह्येषा भवेन्मुद्रा पुष्टिसौभाग्यदायिका ॥ ३६ ॥  
  
[शङ्खमुद्रा]  
  
मुष्टिना ग्राहयेद्वाममङ्गुष्ठं दक्षिणेन तु ।  
अङ्गुलीर्वामहस्तात्तु दक्षिणस्योपरि न्यसेत् ॥ ३७ ॥  
  
प्। ७३) वामतर्जनिकाग्रं तु अङ्गुष्ठाग्रं च दक्षिणात् ।  
परस्परं सम्मुखं तु सुश्लिष्टं विनियोजयेत् ॥ ३८ ॥  
  
शङ्खस्यैषा भवेन्मुद्रा उत्ताना तु यदा स्थिता ।  
  
[चक्रमुद्रा]  
  
स्पष्टौ प्रसारितौ हस्तौ परस्परनियोजितौ ॥ ३९ ॥  
  
भ्रमणाच्चक्रवत्तौ तु चक्रमुद्रेति कीर्तिता ।  
नाशिनी सर्वदुःखानां मुद्राणां भेदिनी परा ॥ ४० ॥  
  
[गदामुद्रा]  
  
बध्वा मुष्टिं दक्षिणेन वामाङ्गुष्ठस्य मूर्धनि ।  
कृत्वैवं दर्शयेदेषा कौमोदक्याः सुशोभना ॥ ४१ ॥  
  
गदामुद्रेति विख्याता दोषसैन्यप्रमर्दनी ।  
  
[पक्षिराजमुद्रा]  
  
प्रसार्य संहतं कृत्वा पुरा पाणिद्वयं द्विज ॥ ४२ ॥  
  
अनामा मूलदेशाभ्यामङ्गुष्ठाग्रद्वयं न्यसेत् ।  
अधोमुखं तु पतितं मणिबन्धस्य सम्मुखम् ॥ ४३ ॥  
  
सुश्लिष्टमग्रतः कृत्वा न्यसेत्तच्चाङ्गुलिद्वयम् ।  
तर्जनीमध्यमाभ्यां यद्वामं युग्मं करद्वयात् ॥ ४४ ॥  
  
प्रोच्छ्रितं विरलं कुर्यात्कुञ्चितं चापि सम्मुखम् ।  
सुस्पष्टमुच्छ्रितं लग्नं पुच्छवत्कन्यसायुगम् ॥ ४५ ॥  
  
पक्षिराजस्य मुद्रैषा केवलस्य महात्मनः ।  
  
[पाशमुद्रा]  
  
प्रसार्य दक्षिणं पाणिं ततोऽङ्गुष्ठकनिष्ठिके ॥ ४६ ॥  
  
मेलयेदग्रदेशाच्च सेतुवत्करणेन तु ।  
फणवत्कुञ्चितं लग्नं तर्जन्याद्यं लतात्रयम् ॥ ४७ ॥  
  
पाशमुद्रा भवत्येषा अङ्कुशाख्यं निबोध मे ॥ ४८ ॥  
  
[अङ्कुशमुद्रा]  
  
कनिष्ठा मध्यमा नाम वामहस्तस्य मध्यतः ।  
पृष्ठवन्निक्षिपेत्पृष्ठे तासामङ्गुष्टकं भवेत् ॥ ४९ ॥  
  
अग्रतस्तर्जनी कार्या कुञ्चिताङ्कुशवद्द्विज ।  
इत्येषाऽङ्कुशमुद्रैव सत्यादीनामथो शृणु ॥ ५० ॥  
  
प्। ७४) [सत्यादिमुद्रापञ्चकम्]  
  
दक्षिणस्य तु हस्तस्य अग्रतोऽङ्गुलिपञ्चकम् ।  
परस्परं स्पृशेत्कार्यं प्रोन्नतं मुखसम्मुखम् ॥ ५१ ॥  
  
सत्यस्यैषा भवेन्मुद्रा प्रागुपाङ्गोद्भवस्य च ।  
अङ्गुष्ठतर्जनीयोगाद्द्वितीयस्य प्रकीर्तिता ॥ ५२ ॥  
  
अङ्गुष्ठमध्यमायोगात्तृतीयस्य प्रकीर्तिता ।  
अङ्गुष्ठानामिकायोगाच्चतुर्थस्य तु नारद ॥ ५३ ॥  
  
कनिष्ठाङ्गुष्ठसंयोगात्पञ्चमस्य तु जायते ।  
  
[महाजयामुद्रा]  
  
हृल्लग्नं वामहस्तं तु कृत्वोत्तानं प्रसारितम् ।  
पृष्ठे तु मुष्टिबन्धं तु दक्षिणेन करेण तु ॥ ५४ ॥  
  
मुष्टेरूर्ध्वं स्थितोऽङ्गुष्ठं चक्षुर्भ्यामवलोकितम् ।  
दैवी ह्येषा भवेन्मुद्रा मन्त्रराजस्य सुव्रत ॥ ५५ ॥  
  
महाजयेति विख्याता सर्वयोगप्रसाधनी ।  
सर्वसिद्धिकरी शश्वत्सर्वमुद्राप्रपूरणी ॥ ५६ ॥  
  
अनया मुद्रितं विश्वमाब्रह्मभावनान्तिमम् ।  
सर्वाङ्गशक्तियुक्तस्य सर्वमन्त्रालयस्य च ॥ ५७ ॥  
  
निष्कलस्याविकारस्य ब्रह्मन्सप्ताक्षरस्य च ।  
इत्येष गर्भमन्त्राणामुक्तो मुद्रागणो मया ॥ ५८ ॥  
  
आधारासनमन्त्राणां मुद्राणां लक्षणं शृणु ।  
  
[आधारशक्तिमुद्रा कूर्ममुद्रा च]  
  
क्षिप्तमङ्गुलियुग्मं तु मुष्टिभ्यामन्तरे द्विज ॥ ५९ ॥  
  
वामस्य दक्षिणो मुष्टिः पृष्ठे स्यात्स्पर्शवर्जितः ।  
असावाधारशक्तौ च ऊर्ध्वतः कूर्मवह्नि (द्द्वि?)ज ॥ ६० ॥  
  
[अनन्तासनमुद्रा]  
  
अधोमुखस्य वामस्य अनामा तर्जनी उभे ।  
आकुञ्च्य पृष्ठलग्ने तु मध्यमायां तु संस्थिते ॥ ६१ ॥  
  
तयोरधस्तान्मध्याख्यामृज्वीं कुर्यादधोमुखाम् ।  
कनिष्ठिका तु साङ्गुष्ठा कार्या सुप्रसृता मुने ॥ ६२ ॥  
  
प्। ७५) अनन्तासनमुद्रेयमनेनास्या(ख्या?)यते द्विज ।  
सर्वं जगदिदं ह्येषा क्रोडीकृत्य च वर्तते ॥ ६३ ॥  
  
सर्वास्वाधारमुद्रासु प्राधान्येन व्यवस्थिता ।  
तस्यादौ मन्त्रमुच्चार्य प्लुतं च बहुमातृकम् ॥ ६४ ॥  
  
शब्दशक्यविभागोत्थं भावग्राह्यमनाहतम् ।  
ततस्तस्य विसर्गे तु अनन्तासनसञ्ज्ञया ॥ ६५ ॥  
  
बद्धं प्रकल्पयेद्विप्र सद्भावध्यानसंयुतम् ।  
सदाधिकारयागे तु मन्त्राणां भिन्नरूपिणाम् ॥ ६६ ॥  
  
क्षिप्रकर्मप्रसिध्यर्थं योजनीया प्रयत्नतः ।  
  
[पृथिवीमुद्रा]  
  
करद्वयेन बध्नीयाल्लग्नमुष्टिद्वयं पुरा ॥ ६७ ॥  
  
अङ्गुलित्रितयेनैव अङ्गुष्ठे तर्जनीद्वयम् ।  
प्रान्तलग्नं ततः कृत्वा तद्युगे मेलयेत्पुनः ॥ ६८ ॥  
  
एषा तु पार्थिवी मुद्रा सामुद्रीमधुना शृणु ।  
  
[समुद्रमुद्रा]  
  
मणिबद्धौ च संलग्नौ नखाग्राणि करद्वयात् ॥ ६९ ॥  
  
कार्याणि साङ्गुलीकानि परस्परमुखानि तु ।  
अङ्गुष्ठाग्रे निराधारे तन्मध्ये चालयेद्धृतम् ॥ ७० ॥  
  
मध्यं कुर्याच्च हस्ताभ्यां गाधं तु सुषिरोपमम् ।  
क्षीरार्णवस्य मुद्रैषा प्रागुक्ता पङ्कजस्य तु ॥ ७१ ॥  
  
मन्त्रयोगात्तथा ध्यानादन्यत्वं चैव जायते ।  
  
[धर्मादिमुद्राचतुष्टयम्]  
  
करद्वयमसंलग्ने(ग्नं?) कृत्वा तदनु योजयेत् ॥ ७२ ॥  
  
मुखे मुखं तर्जनीभ्यां तं मुञ्चेदथ मध्ययोः ।  
कुर्यात्ताद्दृग्विधं बन्धं तं त्यक्त्वाऽनामिकाद्वये ॥ ७३ ॥  
  
उपसंहृत्य तं चापि द्वे कनिष्ठे नियोजयेत् ।  
प्रत्येकबन्धे संलग्नमङ्गुष्ठयुगलं न्यसेत् ॥ ७४ ॥  
  
धर्माद्यस्य चतुष्कस्य विद्धि मुद्रागणं क्रमात् ॥ ७५ ॥  
  
तदूर्ध्वस्थस्य पद्मस्य प्रागुक्ता मन्त्रयोगतः ।  
  
प्। ७६) [सूर्येन्द्वग्निलक्षणधामत्रयमुद्रा]  
  
दक्षिणस्य तु हस्तस्य तर्जन्यङ्गुष्ठमेलनम् ॥ ७६ ॥  
  
कृत्वा तदनु तद्बन्धं विकास्य च शनैः शनैः ।  
समुत्तानं पुनः कुर्याच्छाखासङ्घं पृथक्स्थितम् ॥ ७७ ॥  
  
धामत्रयस्य मुद्रैषा हंसाख्यां तु निबोध मे ।  
  
[हंसमुद्रा]  
  
स्पष्टौ प्रसारितौ हस्तौ कुर्यादञ्जलिरूपकौ ॥ ७८ ॥  
  
भावासनस्य मुद्रैषा सुशुद्धा परमार्थकी ।  
एष आसनमन्त्राणां मुद्राबन्धो मयोदितः ॥ ७९ ॥  
  
क्रमात्क्षेत्रेशपूर्वाणां बीजानां मुनिसत्तम ।  
पद्मनिध्यधिपान्तानां मुद्रादशकमुच्यते ॥ ८० ॥  
  
[क्षेत्रेशमुद्रा]  
  
ग्रस्तमङ्गुलिसङ्ख्यातं कृत्वा पाणिद्वयेन तु ।  
बलात्प्रपीडयेत्कुर्यादङ्गुष्ठद्वयमुच्छ्रितम् ॥ ८१ ॥  
  
मुद्रेयं क्षेत्रपालस्य श्र्यादीनामथ मे शृणु ।  
  
[श्रीमुद्रा]  
  
उत्तानौ तु करौ कृत्वा निकटस्थौ तु नारद ॥ ८२ ॥  
  
तदङ्गुलीगणं सर्वं कुञ्चितं मध्यसंस्थितम् ।  
अङ्गुष्ठौ पतितौ कृत्वा क्रमशः स्पष्टतां नयेत् ॥ ८३ ॥  
  
श्रीबीजस्य तु मुद्रैषा प्रथमं कथिता तव ।  
  
[चण्डमुद्रा]  
  
समुत्थाप्य कराद्वामात्तर्जनीं चण्डबीजजा ॥ ८४ ॥  
  
[प्रचण्डमुद्रा]  
  
तामेव दक्षिणाद्धस्तात्प्रचण्डाख्यस्य विद्धि वै ।  
  
[जयमुद्रा]  
  
मध्यमाद्वामहस्ताद्वै समुत्थाप्य जयस्य च ॥ ८५ ॥  
  
[विजयमुद्रा]  
  
दक्षिणाद्विजयाख्यस्य बीजस्य परिकीर्तिता ॥ ८६ ॥  
  
[गाङ्गमुद्रा]  
  
वामाच्चानामिका प्राग्वत्कृत्वा गाङ्गस्य विद्धि ताम् ।  
  
प्। ७७) [यामुनमुद्रा]  
  
दक्षिणाद्यामुनस्योक्ता मुद्रा बीजस्य नारद ॥ ८७ ॥  
  
[शङ्खमुद्रा]  
  
निधीश्वरस्य शङ्खस्य वामहस्तात्कनिष्ठिका ।  
  
[पद्मनिधिमुद्रा]  
  
पद्माख्यस्यापराद्धस्तात्सैव चोर्ध्वीकृता यदा ॥ ८८ ॥  
  
[गणेशमुद्रा]  
  
दक्षिणेन तु हस्तेन साङ्गुष्ठेन च मुष्टिना ।  
प्रदेशिनीं ह्यनामां च वामहस्तस्य पीडयेत् ॥ ८९ ॥  
  
प्रयत्नकृतशङ्खानां पृष्ठे योज्या च मध्यमा ।  
लम्बमानकराकारा यथा सन्दृश्यते च सा ॥ ९० ॥  
  
मुष्टेर्नातिसमीपस्थां वामहस्तात्कनिष्ठिकाम् ।  
दक्षिणाङ्गुष्ठबाह्ये च दंष्ट्रावत्परिभावयेत् ॥ ९१ ॥  
  
ईषत्तिर्यक्ततस्सपष्टो वामाङ्गुष्ठस्तथा परः ।  
यथा तौ परिदृश्येते गजकर्णोपमौ द्विज ॥ ९२ ॥  
  
गणेश्वरस्य मुद्रेयं सर्वविघ्नक्षयङ्करी ।  
  
[वागीश्वरीमुद्रा]  
  
सुश्लिष्टौ मणिबन्धौ तु कृत्वा पाणिद्वये पुरा ॥ ९३ ॥  
  
संलग्नमग्रदेशात्तु प्रोन्नतं मध्यमायुतम् ।  
प्रदेशिनीद्वयं तद्वत्कृत्वाऽनामायुगं तथा ॥ ९४ ॥  
  
अचलं द्विगुणीकृत्य नमयेत्तदधोमुखम् ।  
शनैः शनैःस्पृशेद्यावत्स्वं स्वं पाणितलं द्विज ॥ ९५ ॥  
  
स्पष्टं सुविरलं कुर्यादङ्गुष्ठद्वितयं द्विज ।  
तद्वत्कनीयसीयुग्मं समेन धरणेन तु ॥ ९६ ॥  
  
मुद्रैषा वाग्विश्रूत्यर्थी यो बध्नाति दिने दिने ।  
जपमानस्तु तद्भावी तस्य चावतरेत्तु धीः ॥ ९७ ॥  
  
[गुरुमुद्रा]  
  
सम्मुखौ सम्पुटीकृत्य द्वौ हस्तौ सम्प्रसारितौ ।  
विनियोज्यौ ललाटोर्ध्वे शिरसाऽवनतेन तु ॥ ९८ ॥  
  
प्। ७८) गुरोर्गुरुतरस्यापि मुद्रा ह्येषा पितुः पितुः ।  
  
[पितृगणमुद्राः]  
  
प्रोत्तानं दक्षिणं पाणिं कृत्वाङ्गुलिगणं ततः ॥ ९९ ॥  
  
संलग्नं कुञ्चयेत्किञ्चिदङ्गुष्ठं सम्प्रसार्य च ।  
तिर्यग्भवैः शनैः किञ्चित्कुर्याद्वाऽधोमुखं ततः ॥ १०० ॥  
  
मुद्रा पितृगणस्यैषा नित्यतृप्तिकरी स्मृता ।  
पूजाकाले तु वै तस्माद्दर्शनीया प्रयत्नतः ॥ १०१ ॥  
  
यो वै नैमित्तिकाच्छ्राद्धात्परितोषस्तु जायते ।  
स पितॄणां शतगुणो मुद्राबन्धाच्च पूजनात् ॥ १०२ ॥  
  
[सिद्धमुद्रा]  
  
करद्वयं समुत्तानं नाभिदेशे नियोजयेत् ।  
वामस्य दक्षिणे(?) पृष्ठे मुद्रैषा सिद्धसन्ततेः ॥ १०३ ॥  
  
[वराभयमुद्रे]  
  
सुस्पष्टं दक्षिणं हस्तं स्वात्मनस्तु पराङ्मुखम् ।  
पराङ्मुखं लम्बमानं वामपाणिं प्रकल्पयेत् ॥ १०४ ॥  
  
क्रमाद्वराभयाख्यं तु इदं मुद्राद्वयं द्विज ।  
विज्ञेयं लोकपालानामिन्द्रादीनां समासतः ॥ १०५ ॥  
  
एकैकेन तु मन्त्रेण वज्राद्येन क्रमाद्युताम् ।  
अस्त्राख्यां शक्तिसंयुक्तां प्रागुक्तां सम्प्रदर्शयेत् ॥ १०६ ॥  
  
लोकपालायुधानां तु पूजितानां क्रमेण वै ।  
  
[विष्वक्सेनमुद्रा]  
  
कनिष्ठाऽनामिका मध्या वामाच्च करमध्यगाः ॥ १०७ ॥  
  
तासामङ्गुष्ठकः पृष्ठे तर्जनी प्रोन्नता भवेत् ।  
नासावंशप्रदेशस्था ततो दक्षिणपाणिना ॥ १०८ ॥  
  
अङ्गुलीत्रितयेनैवं मुष्टिं बध्वा तु पूर्ववत् ।  
तर्जनीद्विगुणं कृत्वा अङ्गुष्ठाग्रे निरोधयेत् ॥ १०९ ॥  
  
प्रोद्यतो बाहुदण्डः स्याच्चक्रक्षेपे यथोद्यतः ।  
विष्वक्सेनस्य मुद्रेयं विश्वकर्मनिकर्तनी ॥ ११० ॥  
  
प्। ७९) [आवाहनमुद्रा]  
  
किञ्चिदाकुञ्चयेद्धस्तं दक्षिणं हृदयोपगम् ।  
अङ्गुष्ठो विरलस्पष्टो मुद्रा ह्यावाहने स्मृता ॥ १११ ॥  
  
[विसर्जनमुद्रा]  
  
खड्गधारासमाकारा विरलाङ्गुलिकावुभौ ।  
अङ्गुष्ठौ दण्डवत्कृत्वा मुष्टिबन्धं शनैश्शनैः ॥ ११२ ॥  
  
कुर्यात्कनिष्ठिकादिभ्यो मुद्रैषा स्याद्विसर्जने ।  
  
[सुरभिमुद्रा]  
  
ग्रथितौ [द्वौ] करौ कृत्वा सुश्लिष्टौ चाप्यधोमुखौ ॥ ११३ ॥  
  
कनीयसौ तदाङ्गुष्ठौ सुश्लेषेण नियोज्य च ।  
मध्यमाङ्गुलियुग्मं तु अन्योन्यकरपृष्ठगम् ।  
विक्षिप्तानामिकायुग्मं तर्जनीयुगलं तथा ॥ ११४ ॥  
  
मुद्रैषा कामधेन्वाख्या सर्वेच्छापरिपूरणी ।  
द्विप्रकारं तु मुद्राणां प्रयोगं नित्यमाचरेत् ॥ ११५ ॥  
  
संविन्मयं तु चाध्यात्मरूपं भास्वरसम्पुटम् ।  
बाह्यान्तस्त्रिविधं विप्र कर्मवाक्चित्तजं तु यत् ॥ ११६ ॥  
  
अनेन विधिना मुद्रां यो बध्नाति विधानवित् ।  
तेनेदं मुद्रितं विश्वमपुनर्भवसिद्धिदम् ॥ ११७ ॥  
  
इति श्रीपाञ्चरात्रे जयाख्यसंहितायां मुद्राबन्धाख्यानं नाम   
अष्टमः पटलः ॥ ८ ॥  
  
  
  
अथ पाञ्चरात्रे जयाख्यसंहितायां स्नानविधिर्नाम नवमः   
पटलः  
  
श्रीभगवान्  
  
अथाधिकारसिद्ध्यर्थं स्नानं वक्ष्यामि पूर्वतः ।  
येन भक्तोऽभिषिक्तस्तु स्यादर्हो होमयागयोः ॥ १ ॥  
  
[स्नाने द्वैविध्यम्]  
  
स्नानं तु द्विविधं कुर्यान्मलसङ्करशुद्धये ।  
सामान्यविधिना स्नात्वा विशेषविधिना ततः ॥ २ ॥  
  
सामान्यं लौकिकं स्नानं विशिष्टं मन्त्रसंस्कृतम् ।  
  
[शौचविधिः]  
  
तच्चापि शौचपूर्वं स्यात्तदादौ कथयामि ते ॥ ३ ॥  
  
प्। ८०) तिस्रो लिङ्गे मृदो देया एकैकान्तरमृत्तिकाः ।  
पञ्च वामकरे देयास्तिस्रः पाण्योर्विशुद्धये ॥ ४ ॥  
  
मूत्रोत्सर्गे शुद्धिरेषा पुरीषस्याप्यनन्तरम् ।  
पञ्चापाने मृत्तिकास्स्युस्तथैवान्तरमृत्तिकाः ॥ ५ ॥  
  
दश वामकरे देयास्सप्त तूभयहस्तयोः ।  
पादाभ्यां त्रिसृभिश्शुद्धिर्जङ्घाशुद्धिश्च पञ्चभिः ॥ ६ ॥  
  
नियोजयोत्ततो विप्र कट्यां वै सप्तमृत्तिकाः ।  
स्वदेहस्वेददोषघ्नं बाह्यकर्दमशान्तये ॥ ७ ॥  
  
भक्तानां श्रोत्रियाणां च वर्षास्वेवं निरूपितम् ।  
प्रावृट्सूक्तात्तदेतस्मादेकमृद्व्यपनोदनम् ॥ ८ ॥  
  
शरद्ग्रीष्मवसन्तेषु नित्यं कार्या क्रियापरैः ।  
एतस्मादपि चैकैका परिलोप्या तु मृत्तिका ॥ ९ ॥  
  
हेमन्ते शिशिरे विप्र श्रोत्रियैः संयमस्थितैः ।  
पथि शौचं प्रकर्तव्यं देशकालानुरूपतः ॥ १० ॥  
  
गन्धलेपमपास्यैवं मनश्शुद्ध्या विशुध्यति ।  
  
[स्नानार्थं मृत्सङ्ग्रहणम्]  
  
एवं कृत्वा पुरा शौचं समाचम्य ततः खनेत् ॥ ११ ॥  
  
शङ्कुना ह्यस्त्रजप्तेन शुचिस्थानात्तु मृत्तिकाम् ।  
गृहीत्वाऽस्त्रेण सङ्गृह्य यायाज्जलनिकेतनम् ॥ १२ ॥  
  
[स्नानविधिः]  
  
तत्रादौ जलकूलं तु क्षालयेदस्त्रवारिणा ।  
मृदः कृत्वा द्विधा स्थाप्य एक भागोपगं ततः ॥ १३ ॥  
  
निधाय गोमयं दर्भान्स्तिलास्त्रानभिमन्त्रितान् ।  
लौकिकं गोमयाढ्येन भागेन [स्नानमाचारेत्] ॥ १४ ॥  
  
तत(तच्च ?)स्नानं पुरा कृत्वा विधिस्नानं समाचरेत् ।  
  
[विधिस्नाने क्रमः]  
  
विधिस्नाने तु मृद्भागो यस्तं कुर्याद्द्विधा पुनः ॥ १५ ॥  
  
पादादि क्षाल्यमेकेन पूर्ववत्क्रमयोगतः ।  
पाणिप्रक्षालनं कृत्वा विनिमज्य जलान्तरे ॥ १६ ॥  
  
प्। ८१) [स्नानाङ्गमन्त्रन्यासमुद्राबन्धौ]  
  
समुत्थाय न्यसेन्मन्त्रं षडङ्गं विग्रहे स्वके ।  
मन्त्रन्यासं ततः कुर्यान्मुद्राबन्धं च कारयेत् ॥ १७ ॥  
  
कीटाद्यशुचिसम्पर्काज्जलस्यावहतो द्विज ।  
वहतोऽप्युद्धृतस्यापि शुद्धिरेवं भवेत्पुरा ॥ १८ ॥  
  
निर्मलं वारुणं विप्र चन्द्रार्ककरतापितम् ।  
यद्यपि स्यात्तथा नैवं सम्यङ्मान्त्रे क्रियाक्रमे ॥ १९ ॥  
  
[पवित्रधारणम्]  
  
त्रिपञ्चसप्तकाण्डोत्थं द्रढिमग्रन्थिसंयुतम् ।  
पवित्रकद्वयं दार्भमस्त्रमन्त्राभिमन्त्रितम् ॥ २० ॥  
  
हस्तद्वयेऽपि निक्षिप्य अनामाङ्गुलयोरधः ।  
  
[वामपाणौ मूलादिस्थानभेदेन त्रेधा विभक्ताया मृदः   
क्रमेणास्त्रादित्रयेणाभिमन्त्रणम्]  
  
सावशेषां मृदं शेषां कृत्वाऽदायास्त्रमुच्चरन् ॥ २१ ॥  
  
तां तथा वामपाणौ तु मूलमध्याग्रतो भजेत् ।  
सास्त्रेण मूलमन्त्रेण जपेदङ्गैरनुक्रमात् ॥ २२ ॥  
  
[तत्रास्त्राभिमन्त्रिताया विनियोगः]  
  
अस्त्रजप्तां मृदं गृह्य क्षिपेद्दिक्षु विदिक्षु च ।  
अध ऊर्ध्वे च तन्मन्त्रं (न्त्र ?) मुद्राबन्धेन संयुतम् ॥ २३ ॥  
  
तेन स्नानहरा विघ्ना दिग्विदिक्परिसंस्थिताः ।  
प्रयान्ति विह्वलीभूता यावत्तन्नोपसम्भृतम् ॥ २४ ॥  
  
[मूलमन्त्रिताया मृदो विनियोगः]  
  
मृद्भागो मूलमन्त्रेण मन्त्रितो यः पुरा स्थितः ।  
तमुच्चरंस्तमादाय तोयमध्ये विनिक्षिपेत् ॥ २५ ॥  
  
तेन तत् द्विजशार्दूल तत्क्षणादेव जायते ।  
गङ्गातोयेन सम्पूर्णं यामुनेन जलेन च ॥ २६ ॥  
  
प्रायागं चक्रतीर्थं च प्रभासं पुष्कराणि च ।  
भवन्ति सन्निधीभूता मन्त्रस्यास्य प्रभावतः ॥ २७ ॥  
  
ततो वै विष्णुतीर्थाय मन्त्रान्ते पदमुच्चरेत् ।  
प्। ८२) सनमस्कं भवेत्तेन विष्णुतीर्थस्य सन्निधिः ॥ २८ ॥  
  
[तीर्थान्तरे केवलमूलमन्त्रमात्रयोजनम्]  
  
अन्यतीर्थे यदा स्नानं कुर्यात्तत्र च योजयेत् ।  
केवलं मूलमन्त्रं तु विष्णुतीर्थपदं विना ॥ २९ ॥  
  
तीर्थान्तरेष्विदं नाम न सङ्कीर्तयते सुधीः ।  
सन्निधाने हि तीर्थस्य यद्यन्यामभिधां स्मरेत् ॥ ३० ॥  
  
स्नातकस्तस्य तत्तीर्थमभिशप्य क्षणं व्रजेत् ।  
निर्जराम्बुतटाकादौ सामान्यस्नानकर्मणि ॥ ३१ ॥  
  
गङ्गादीनां नदीनां च तीर्थानां च प्रकीर्तितम् ।  
मान्त्रे स्नानक्रमे सम्यग्विष्णुतीर्थाय कीर्तयेत् ॥ ३२ ॥  
  
[अङ्गमन्त्राभिमन्त्रितस्य मृद्भागस्य विनियोगः]  
  
ततोऽङ्गमन्त्रजप्तं च भागं पाणितले स्थितम् ।  
तोयेनालोढ्य मसृणं तापयेदर्करश्मिभिः ॥ ३३ ॥  
  
मेघच्छन्ने स्वकं मन्त्रं सूर्यवत्खस्थितं स्मरेत् ।  
दर्शयित्वा करे तस्य ताभ्यां सर्वाङ्गकं स्पृशेत् ॥ ३४ ॥  
  
[तीर्थस्य परमीकरणप्रकारः]  
  
धारणाद्वितयेनाथ तीर्थस्य सजलस्य च ।  
परमीकरणं कुर्याद्विधिदृष्टेन कर्मणा ॥ ३५ ॥  
  
आधारशक्तेरारभ्य सङ्कल्पविषयावधि ।  
वह्निना पूरयेत्सर्वं ज्वालामालाविलेन च ॥ ३६ ॥  
  
निरम्मयं जगत्कृत्वा तीर्थं शान्ततनु स्मरेत् ।  
शान्ते संविन्मये विष्णौ भूयस्तदवतार्य च ॥ ३७ ॥  
  
निशाम्बुकणसङ्काशमियत्ताकल्पितं पुरा ।  
स्मृत्वा शक्तिप्रभावेन ब्रह्मस्रोतो विनिर्गतम् ॥ ३८ ॥  
  
धाराकल्लोलसङ्गीर्णं पतमानं तु वेगतः ।  
आब्रह्मभवनं सर्वं पूरयेच्छशिसन्निभम् ॥ ३९ ॥  
  
विलोकनपदैश्शश्वत्सङ्घट्टं तं तु भावयेत् ।  
समस्ते प्राक्स्वरूपेण तन्मध्ये त्वासनं प्रभोः ॥ ४० ॥  
  
दत्वा तदुपरि ब्रह्मन् स्मरेन्नारायणं प्रभुम् ।  
प्। ८३) चन्द्रकोटिसमं शुद्धसुधाधारागणावृतम् ॥ ४१ ॥  
  
साहंशक्तिसमूहाढ्यं प्रोद्गिरन्तं सुधारसम् ।  
एवं कृते सति भवेत्तीर्थं नारायणात्मकम् ॥ ४२ ॥  
  
निमज्जनं ततः कुर्यादुन्मज्जनसमन्वितम् ।  
गन्धैस्सामलकैर्हृद्यैः पवित्रैर्विविधैः शुभैः ॥ ४३ ॥  
  
चक्रवर्त्युपचारेण मन्त्री स्नायादतन्द्रितः ।  
  
[अथ स्नानोत्तराङ्गविधिः]  
  
ततश्चान्तर्जलस्थश्च स्मरेन्मन्त्रं स्वशक्तितः ॥ ४४ ॥  
  
भास्वद्भास्वररूपोऽसौ उदेति हृदयान्तरे ।  
हृदयादग्रतश्चान्ते द्वादशान्तेन दूरतः ॥ ४५ ॥  
  
परमं पुरुषं दृष्ट्वा प्रत्यक्षस्थं तु नारद ।  
समुत्थाय जलात्पश्येद्गगनस्थं तमेव हि ॥ ४६ ॥  
  
ततोऽप्सु तारमासाद्य उपविश्य यथासुखम् ।  
न्यसेदङ्कुशमुद्राग्रे हृन्मन्त्रं सितविग्रहम् ॥ ४७ ॥  
  
स्वेनानिलेन संयुक्तं रेचयेत्तीर्थमध्यतः ।  
पूरकेण समाकृष्य मुद्रायुक्तेन तत्पुनः ॥ ४८ ॥  
  
एवञ्चोपगतं तीर्थं पुरा कृत्वा तु नारद ।  
प्रणवेनोपचाराख्यहृदयेनाचमेत्ततः ॥ ४९ ॥  
  
सुप्रसन्नेन तोयेन जान्वन्तस्थेन पाणिना ।  
एकेन पाद्यमन्त्रेण सोपचारहृदा द्विज ॥ ५० ॥  
  
ध्वात्वा तत्र स्थितं देवं साङ्गं सपरिवारकम् ।  
जप्यमानश्च मन्त्रोऽयमुपस्थानं तु कारयेत् ॥ ५१ ॥  
  
प्रणवेन ततस्सर्वान्पितृदेवांश्च तर्पयेत् ।  
तिलमिश्रेण विधिवत्सन्त्यजेत्स्नानकर्पटम् ॥ ५२ ॥  
  
सुधौतं परिधायाथ वस्त्रयुग्ममखेददम् ।  
अथवा तदधश्शाटीं योगपट्टकसंयुताम् ॥ ५३ ॥  
  
नैकवस्त्रेण वै यस्माद्भवितव्यं कदाचन ।  
स्थानेऽस्त्रशोधितेऽन्यस्मिन्ननन्तासनसंस्थितम् ॥ ५४ ॥  
  
प्। ८४) आधारमासनं ध्यात्वा जलमध्येऽच्युतस्य च ।  
मन्त्रग्रामसमोपेतमाहूय विनिवेश्य तम् ॥ ५५ ॥  
  
तर्पयेदुदकेनैव विष्वक्सेनावसानकम् ।  
स्वेन स्वेन तु मन्त्रेण पाणिभ्यामग्रतः क्रमात् ॥ ५६ ॥  
  
देवताश्च मुनीन्नागान् ग्रहभूतवियच्चरान् ।  
सन्तर्प्य स्थावरान्तांश्च स्ववंशं तर्पयेत्क्रमात् ॥ ५७ ॥  
  
व्रजन्तं सासनं देवं जलमध्यात्ततस्स्मरेत् ।  
तीर्थशुद्धौ पुरा मन्त्रो न्यस्तोऽसावपि दिक्षु वै ॥ ५८ ॥  
  
प्रेरयन्पूर्ववद्देवान्प्राणाग्रेणानिलं द्विज ।  
तमेकीकृत्य वै तेन त्यक्त्वा तोयं तु शुक्लवत् ॥ ५९ ॥  
  
आपूर्य हृदि विन्यस्येत् सोपसंहारमुद्रया ।  
इत्युक्तमौदकं स्नानमथ मान्त्रं निबोध मे ॥ ६० ॥  
  
[मन्त्रस्नानम्]  
  
तोयाभावे च यत्कुर्याद्दुर्गे काले च शीतले ।  
गमने क्षिप्रसिद्धौ वा गुरुकार्ये स्वतन्त्रताम् ॥ ६१ ॥  
  
प्राप्तां वा वीक्ष्य विप्रेन्द्र निशाभागे दिनस्य वा ।  
प्रक्षाल्य पादावाचम्य प्रोद्धृतेन तु वारिणा ॥ ६२ ॥  
  
स्नानं दश दिशः प्राग्वत्संशोध्योपविशेत्ततः ।  
अस्त्रं हस्ततले योज्यं क्रमान्न्यासं ततस्तनौ ॥ ६३ ॥  
  
मूलमन्त्रादि तत्कुर्यात्सर्वमन्त्रगणेन तु ।  
केवलादुदकस्नानात्संस्कारपरिवर्जितात् ॥ ६४ ॥  
  
प्रभासादिषु तीर्थेषु यत्फलं स्नातकस्य च ।  
ज्ञेयं शतगुणं तस्मान्मन्त्रग्रामस्य नारद ॥ ६५ ॥  
  
[ध्यानस्नानम्]  
  
ध्यानस्नानमथो वक्ष्ये द्वाभ्यामपि परं तु यत् ।  
खस्थितं पुण्डरीकाक्षं मन्त्रमूर्तिं प्रभुं स्मरेत् ॥ ६६ ॥  
  
तत्पादोदकजां धारां पतमानां स्वमूर्धनि ।  
चिन्तयेद्ब्रह्मरन्ध्रेण प्रविशन्तीं स्वकां तनुम् ॥ ६७ ॥  
  
तया सङ्क्षालयेत्सर्वमन्तर्देहगतं मलम् ।  
प्। ८५) तत्क्षणाद्विरजा मन्त्री जायते स्फटिकोपमः ॥ ६८ ॥  
  
इदं स्नानं परं मान्त्रात्स्नानाच्छतगुणं स्मृतम् ।  
तस्मादेकतमं कार्यं स्नानं श्रद्धापरेण तु ॥ ६९ ॥  
  
स्नानपूर्वाः क्रियास्सर्वा यतस्सम्यक्फलप्रदाः ।  
तस्मात्स्नानं पुरा कुर्याद्य इच्छेच्छ्रेय आत्मनः ॥ ७० ॥  
  
स्नानेन निर्मलो जन्तुः कृतमात्रेण जायते ।  
द्विजेन्द्र निर्विवेकात्मा किं पुनर्यः क्रियापरः ॥ ७१ ॥  
  
वर्णधर्मक्रमोपेतस्साधुमार्गव्यवस्थितः ।  
  
इति श्रीपाञ्चरात्रे जयाख्यसंहितायां स्नानविधिर्नाम नवमः   
पटलः ॥ ९ ॥  
  
  
  
अथ समाधिख्यापनं नाम दशमः पटलः  
  
[ध्यानार्थं निर्जनस्थानं प्रति गमनम्]  
  
श्रीभगवान्  
  
सास्त्रं दूर्वाङ्कुरं दत्वा पुष्पं पत्रं तिलांस्तु वा ।  
सोदकानात्मनो मूर्ध्नि शिखास्थाने च नारद ॥ १ ॥  
  
ततश्चोदकसम्पूर्णं भाण्डमादाय पाणिना ।  
एकान्तनिर्जनं यायान्मनोज्ञं दोषवर्जितम् ॥ २ ॥  
  
हृन्मध्यस्थं स्मरे(र ?)न्मन्त्रं प्रबुद्धानलविग्रहम् ।  
दिगन्तरमवीक्षन्वै मौनी संरोधितानिलः ॥ ३ ॥  
  
[स्थानप्राप्तिसमये कर्तव्यांशः]  
  
प्राप्य स्थानं स्वमन्त्रं तु नासाग्रेण विरेचयेत् ।  
बहिरस्त्रं च विन्यस्य चरणेन हनेत्क्षितिम् ॥ ४ ॥  
  
मन्त्रपूर्वं स्मरेद्विष्णुं सकलं गरुडासनम् ।  
  
[दर्भाद्यासनविकल्पः]  
  
एकदेशं समासाद्य बध्नीयाद्रुचिरासनम् ॥ ५ ॥  
  
दर्भे चर्मणि वस्त्रे वा फलके यज्ञकाष्ठके ।  
  
[गुरुस्मरणपूर्वकमानसक्रियानिर्वहणम्]  
  
अभिवन्द्य हरिं भक्त्या मनसा गुरुसन्ततिम् ॥ ६ ॥  
  
गृहीत्वा मानसीमाज्ञां तेभ्यस्तु शिरसा नतः ।  
मानसीं निर्वहेत्सर्वां क्रियां विप्र यथास्थिताम् ॥ ७ ॥  
  
प्। ८६) [आसनशुद्धिः]  
  
मूलमन्त्राभिजप्तेन तोयेन प्रोक्ष्य चासनम् ।  
च्छोटिकां मन्त्रसंयुक्तां दद्यात्तच्छुद्धये पुनः ॥ ८ ॥  
  
[करशुद्धिः]  
  
हस्तशुद्धिं ततः कुर्याद्यथा तच्छृणु नारद ।  
द्वे तले हस्तपृष्ठे द्वे सर्वाश्चाङ्गुलयस्तथा ॥ ९ ॥  
  
अस्त्रमन्त्रेण संशोध्य ध्यानोच्चारप्रयोगतः ।  
कृत्वैवं करशुद्धिं च स्थानशुद्धिं समाचरेत् ॥ १० ॥  
  
[स्थानशुद्धिः]  
  
ध्यात्वा देवं ज्वलद्रूपं सहस्रार्कसमप्रभम् ।  
ज्वालाकोटिसमाकीर्णं वमन्तं ज्वलनं मुखात् ॥ ११ ॥  
  
तेन सम्पूरयेत्सर्वमाब्रह्मभुवनान्तिमम् ।  
दिगोघं प्रज्वलन्तं च भावयेन्मन्त्रतेजसा ॥ १२ ॥  
  
क्ष्मामण्डलमिदं सर्वं स्मरन्पक्वं च वह्निना ।  
मन्त्रजेन द्विजश्रेष्ठ मृण्मयं भाजनं यथा ॥ १३ ॥  
  
स्थानशुद्धिर्भवत्येवं सुधाकल्लोलसेचनात् ।  
भूतशुद्धिं शृणु मुने यथावदनुपूर्वशः ॥ १४ ॥  
  
[भूतशुद्धिप्रकरणम्]  
  
पृथ्व्यप्तेजोनिलाकाशं शरीरं भूतपञ्चकम् ।  
इन्द्रजालोपमं विद्धि ज्ञानाद्यैरुज्झितं गुणैः ॥ १५ ॥  
  
मलिनञ्चास्वतन्त्र च रेतोरक्तोद्भवं क्षयि ।  
यावन्न शोधितं सम्यक् धारणाभिर्निरन्तरम् ॥ १६ ॥  
  
तावदेतदयोग्यं स्यान्मन्त्रन्यासादिवस्तुषु ।  
  
[पृथिव्यादिभूतानां बीजानि]  
  
शङ्करश्चाग्निरूपश्च सोमःसूर्यस्तदन्तकः ॥ १७ ॥  
  
वर्णपञ्चकमेतद्वै युक्तं कुर्यात्क्रमेण तु ।  
धरेशेन वराहेण अनलेनाथ कम्बुना ॥ १८ ॥  
  
प्रधानेन द्विजश्रेष्ठ सर्वेषां योजयेत्ततः ।  
त्रैलोक्यैश्वर्यदोपेतमादिदेवं च मूर्धनि ॥ १९ ॥  
  
प्। ८७) पृथ्वीकाग्निमरुद्व्योमबीजान्येतान्यनुक्रमात् ।  
पृथ्व्यादिसञ्ज्ञायुक्तानि हुम्फडन्तानि नारद ॥ २० ॥  
  
प्रागोङ्कारेण युक्तानि भूतशुद्धौ त्रिधोच्चरेत् ।  
भूतेश्वराणां पञ्चानां परत्वेन क्रमात्स्थिताः ॥ २१ ॥  
  
[पृथिव्यादिभूतानां देवताः]  
  
अनिरुद्धादयः पञ्च सत्यपूर्वाः पुरोदिताः ।  
शक्तित्वेन च वर्तन्ते तैश्च तान्व्याहरेत्क्रमात् ॥ २२ ॥  
  
[पृथिव्यादिमहाभूतानां स्वविग्रहे प्रवेशन तद्व्यापन   
तद्विलयनप्रकाराः]  
  
सौषुम्नाद्दक्षिणद्वारान्निर्गमय्य हरिं बहिः ।  
सहस्ररविसङ्काशं वृत्तमण्डलमध्यगम् ॥ २३ ॥  
  
तप्तकाञ्चनवर्णाभमासीनं परमे पदे ।  
मन्त्रात्मानं तु तं ध्यात्वा ह्युपरि द्वादशाङ्गुले ॥ २४ ॥  
  
प्रभाचक्रं तु तदधस्तत्त्वाधिष्टातृसंयुतः ।  
निष्कलं मन्त्रदेहं तु ध्यात्वा तु तदधः क्रमात् ॥ २५ ॥  
  
[तत्रादौ पृथिवीतत्त्वनिलयनम्]  
  
तुर्यश्रां पीतभां भूमिं चिन्तयेद्वज्रलाञ्छिताम् ।  
शब्दाद्यैः पञ्चभिर्युक्तां नगद्रुमसमाकुलाम् ॥ २६ ॥  
  
पुरप्राकारसुसरिद्द्वीपार्णवपरिष्कृताम् ।  
संविशन्तीं स्मरेद्बाह्यात्पूरकेण स्वविग्रहे ॥ २७ ॥  
  
प्रोच्चारयंश्च तन्मन्त्रं विश्रान्तामथ चिन्तयेत् ।  
जान्वोः पादतलं यावत्तया व्याप्तं क्रमेण तु ॥ २८ ॥  
  
कुम्भकेन द्विजश्रेष्ठ मन्त्रमूर्तौ स्वके ततः ।  
शनैः शनैर्लयम् यातां गन्धशक्तौ च मन्त्रराट् ॥ २९ ॥  
  
[जलतत्त्वनिलयनम्]  
  
गन्धशक्तिं च तां पश्चाद्रेचकेन बहिःक्षिपेत् ।  
तोयाख्ये च महाधारे ततस्तोयं च वैभवम् ॥ ३० ॥  
  
समुद्रससरित्स्रोतो रसषट्कं च सौषधीः ।  
यानि यान्यम्बुभूतानि भूतानि भुवनान्तरे ॥ ३१ ॥  
  
अर्धचन्द्रसमाकारं कमलध्वजशोभितम् ।  
वारुणं विभवं बाह्ये ध्यात्वा तेनाथ विग्रहम् ॥ ३२ ॥  
  
प्। ८८) सम्पूर्य पूरकाख्येन करणेन शनैश्शनैः ।  
ऊरुमूलाच्च जान्वन्तं शरीरं मण्डलं स्वकम् ॥ ३३ ॥  
  
तेनाखिलं तु संव्याप्तं कुम्भकेन स्मरेद्द्विज ।  
तन्मध्ये वारुणं मन्त्रं धारणाख्यं विचिन्त्य च ॥ ३४ ॥  
  
अम्मयं विभवं सर्वं तन्मध्ये विलयं गतम् ।  
ततस्तं रसशक्तौ च सा शक्तिर्वह्निमण्डले ॥ ३५ ॥  
  
[तेजस्तत्त्वनिलयनम्]  
  
रेचकेन विनिक्षिप्य ततो वान्हं च वैभवम् ।  
त्रिकोणभुवनाकारं दीप्तिमद्भिर्विभूषितम् ॥ ३६ ॥  
  
विद्युच्चन्द्रार्कनक्षत्रमणिरत्नैश्च धातुभिः ।  
स्वप्रकाशशरीरैस्तु अशरीरैश्च खेचरैः ॥ ३७ ॥  
  
चिन्हितं स्वस्तिकैर्दीप्तैर्व्याप्यैवं विभवं महत् ।  
तैजसं मुनिशार्दूलं तन्मात्रं चाथ संस्मरेत् ॥ ३८ ॥  
  
तन्मण्डलान्तरस्थं तु प्रोच्चरन्वै तमेव हि ।  
प्रविष्टं पूर्ववद्ध्यायेत्तेनैव करणेन तु ॥ ३९ ॥  
  
आनाभेः पायुपर्यन्तं व्याप्तं कृत्वाऽवधार्य च ।  
तं विप्र विभवं सर्वं तैजसं परिभावयेत् ॥ ४० ॥  
  
तन्मन्त्रविग्रहे श्रान्तं मन्त्रं तच्चानलात्मकम् ।  
रूपशक्तौ लयं यातं शक्तिस्संविन्मयी च सा ॥ ४१ ॥  
  
[वायुतत्त्वनिलयनम्]  
  
तया मन्त्रशरीरं स्वं स्वशक्त्या विलयीकृतम् ।  
रेचकेन कृतां शक्तिं वाय्वाधारे बहिः क्षिपेत् ॥ ४२ ॥  
  
ततस्तु वायवीयं वै वैभवं बाह्यतः स्मरेत् ।  
वृत्तं राजोपलाभं तु बिम्बैर्युक्तं तु तैजसैः ॥ ४३ ॥  
  
पूर्णं नानाविधैर्गन्धैरनेकैस्तद्गुणैस्तथा ।  
स्वमन्त्रेण समाक्रान्तं धारणाख्येन तं स्मरेत् ॥ ४४ ॥  
  
तथा स्वरूपं तन्मन्त्रं ध्यात्वोच्चार्य समाहरेत् ।  
प्। ८९) पूर्वोक्तकरणेनैवं घ्राणाग्रेण शनैश्शनैः ॥ ४५ ॥  
  
आकण्ठान्नाभिदेशान्तं तेन व्याप्तं तु भावयेत् ।  
प्रागुक्तकरणेनैव वायव्यं विभवं ततः ॥ ४६ ॥  
  
अधिष्ठातृलयं यातं स्मृत्वा तं च महामुने ।  
स्पर्शाख्यायां महाशक्तौ तां शक्तिमविनश्वरीम् ॥ ४७ ॥  
  
[आकाशतत्त्वनिलयनम्]  
  
व्याप्तां नित्यामदृश्यां च स्वशक्तिविभवान्विताम् ।  
शब्दाख्ये तु महाधारे निक्षिपेद्व्योममण्डले ॥ ४८ ॥  
  
ध्यात्वाऽथ विभवं सर्वं व्योमाख्यं विग्रहाद्बहिः ।  
नानाशब्दसमाकीर्णं नीरूपं चाञ्जनप्रभम् ॥ ४९ ॥  
  
अविग्रहैश्शब्दमयैः पूर्णं सिद्धैरसङ्ख्यकैः ।  
तन्मध्ये धारणान्मन्त्रं व्योमाख्यं संस्मरेद्द्विज ॥ ५० ॥  
  
धारयन्तं स्वमात्मानं स्वसामर्थ्येन सर्वदा ।  
 शब्दमत्रामरूपं तु व्यापकं विभवेष्वपि ॥ ५१ ॥  
  
धिया च सम्परिच्छन्नं कृत्वा विन्यस्य विग्रहे ।  
प्रागुक्तकरणेनैव तेन व्याप्तं तु भावयेत् ॥ ५२ ॥  
  
आकर्णाद्ब्रह्मरन्ध्रान्तं व्योमाख्यं विभवेन च ।  
सन्धार्य कुम्भकेनैव यावत्कालं तु योगिना ॥ ५३ ॥  
  
ध्यायेत्परिणतं पश्चात्स्वमन्त्रे तु तथा मुने ।  
व्योमाख्यं धारणामन्त्रं शब्दशक्तौ लयं गतम् ॥ ५४ ॥  
  
[शब्दशक्तेः क्रमात् गन्धादिशक्तिनिलयनास्पदभूताया   
निष्कलेऽनुप्रवेशभावनम्]  
  
तां शक्तिं ब्रह्मरन्ध्रेण प्रयान्तीमनुभावयेत् ।  
युक्तां शक्तिचतुष्केण गन्धाद्येनाविनश्वरीम् ॥ ५५ ॥  
  
आश्रयेन्निष्कलं मन्त्रं व्योमातीतं निरञ्जनम् ।  
शक्तयो याश्च सत्याद्यास्तासामपि परश्च यः ॥ ५६ ॥  
  
षट्कं (ष्ठं ?) तं निष्कलं विद्धि व्याप्तिः प्रागुदिताऽस्य च ।  
समन्त्रं विभवं भौतमेवमस्तं नयेत्क्रमात् ॥ ५७ ॥  
  
प्। ९०) [जीवस्य पदात्पदान्तरप्रापणक्रमेण देहात् स्थूलात्   
प्रभाचक्रविशेषप्रापणेन कैवल्यस्थितिप्रापणम्]  
  
चैतन्यं जीवभूतं यत्प्रस्फुरत्तारकोपमम् ।  
भावनीयं तु विश्रान्तं निस्सृतं भूतपञ्जरात् ॥ ५८ ॥  
  
निष्प्रपञ्चे परे मन्त्रे पञ्चशक्त्याख्यविग्रहे ।  
अनेन क्रमयोगेन जीवमात्मानमात्मना ॥ ५९ ॥  
  
इक्षते(क्षेत ?) तद्धृदाकाशे अचलं सूर्यवर्चसम् ।  
स्फुरद्द्युतिसमाकीर्णमीश्वरं व्यापकं परम् ॥ ६० ॥  
  
ततो मन्त्रशरीरस्थं समाधिं चाभ्यसेत्परम् ।  
परं मन्त्रशरीरं यद्व्यक्तमक्षरसन्ततौ ॥ ६१ ॥  
  
सूर्यादिव्योमपर्यन्तमतीतं शक्तिकारणैः ।  
हेयं चेत्थमिदं बुध्वा यदा तत्स्थानबृंहितः ॥ ६२ ॥  
  
अतृप्तोऽकृतकृत्यश्च मन्त्रहृत्पद्मसेवनात् ।  
षट्पदी(?)ह्यात्मतत्त्वं च ज्ञानरज्वाऽवलंव्य च ॥ ६३ ॥  
  
हृत्कोटरोर्ध्वान्निर्यान्तं स्वात्मानं स्वात्मना स्मरेत् ।  
भारूपान्नाडिमार्गेण मन्त्रवह्नेश्शिखा हि सा ॥ ६४ ॥  
  
पद्मसूत्रप्रतीकाशा सुषुम्ना चोर्ध्वगामिनी ।  
तद्ब्रह्मरन्ध्रगां स्मृत्वा सुपथा तेन नारद ॥ ६५ ॥  
  
शनैश्शनैस्स्वमात्मानं रेच्य विज्ञानवायुना ।  
मान्त्रं कारणषट्कं च एवमव्यापकं न्यसेत् ॥ ६६ ॥  
  
प्राप्नुयाच्च तदूर्ध्वात्तु यः परात्प्रभुविग्रहात् ।  
उदितं (तो?) द्विजशार्दूल तेजःपुञ्जो ह्यनूपमः ॥ ६७ ॥  
  
तत्प्रभाचक्रनाभिस्थं स्वानन्दानन्दनन्दितम् ।  
एवं पदात्पदस्थस्य आत्मतत्त्वस्य नारद ॥ ६८ ॥  
  
तत्त्व(स्य ?)निर्मुक्तदेहस्य केवलस्य चिदात्मनः ।  
य उदेति महानन्दः सा शक्तिर्वैष्णवी परा ॥ ६९ ॥  
  
अलुप्तकर्मकर्तारं जीवं कृत्वा तमात्मसात् ।  
यत्रोदिता च तत्रैव पुनरेवावतिष्ठते ॥ ७० ॥  
  
तच्च (तं च?) सङ्कल्पनिर्मुक्तमवाच्यं विद्धि नारद ।  
  
प्। ९१) [त्यक्ततया भावितस्यास्य भौतिकदेहस्य प्रज्वालन   
भस्मीकरणभावनम्]  
  
एवं स्वस्थानमासाद्य त्यक्त्वा भौतं च विग्रहम् ॥ ७१ ॥  
  
तत्र स्थितो दहेत्पिण्डं शक्तितन्मात्रवर्जितम् ।  
षाट्कोशिकमसारं च निर्दग्धतृणरूपिणम् ॥ ७२ ॥  
  
इच्छानिर्मथनोत्थेन मन्त्रजेन तु वह्निना ।  
अशेषभुवनाधारं चतुर्गतिसमन्वितम् ॥ ७३ ॥  
  
लोकेशोपरिसंस्थं च व्योम्नि तस्योपरि न्यसेत् ।  
प्रणवादिनमोऽन्तं च इच्छाग्नेर्वाचकः स्वयम् ॥ ७४ ॥  
  
तेनाङ्घ्रिदेशादारभ्य तं पिण्डं ज्वलितं स्मरेत् ।  
भस्मराशिसमप्रख्यं शान्ताग्निं तदनु द्विज ॥ ७५ ॥  
  
साह्लादेन च सूक्ष्मेण व्यापिनोङ्कारपूर्विणा ।  
नमोऽन्तेन तु तद्भस्मपातं ध्यात्वाऽन्वितस्ततः ॥ ७६ ॥  
  
[भस्मावशेषतया भावितस्य समाप्लावनभावना]  
  
ध्यानजेनोदकेनाथ भूतिं सम्प्लाव्य दिग्गताम् ।  
विनिपातात्स्वमन्त्रेण सिक्तेन क्षीररूपिणा ॥ ७७ ॥  
  
[अथापूर्वतेजोमयशरीरसृष्टिभावनाक्रमः]  
  
वराहममृतारूढं त्रैलोक्यैश्वर्यदान्वितम् ।  
दीपकं द्वितयेनैतत्सम्पुटीकृत्य पूर्ववत् ॥ ७८ ॥  
  
तेन क्षीरार्णवाकाराद्ध्यायेद्विश्वं चराचरम् ।  
पात्यमानं तदूर्ध्वे तु धारासङ्घो द्विजामृतः ॥ ७९ ॥  
  
तुर्यस्थानाद्विनिष्क्रान्तो भावनीयो मुहुर्मुहुः ।  
तत्राधारमयीं शक्तिं मध्ये विन्यस्य वैष्णवीम् ॥ ८० ॥  
  
बीजभूतां च सर्वस्य तदुत्थं चाम्बुजं स्मरेत् ।  
षडध्वतत्त्वभूतं च सितं तेजोमयं शुभम् ॥ ८१ ॥  
  
मण्डलत्रितयाकीर्णं स्पुरत्किरणभास्वरम् ।  
मन्त्रात्मानं च तन्मध्ये ध्यायेन्नारायणं प्रभुम् ॥ ८२ ॥  
  
निष्कलं केवलं शुद्धं पञ्चसन्मन्त्रविग्रहम् ।  
तन्मन्त्रशक्तिभिर्भूयो मूर्च्छितं भावयेद्द्विज ॥ ८३ ॥  
  
व्योमादिपञ्चभूतीयं मन्त्रमीश्वरपञ्चकम् ।  
प्। ९२) तेभ्योऽथ प्रसरन्तं च व्योमाद्यं विभवं स्मरेत् ॥ ८४ ॥  
  
संयोगजनितं पिण्डं ध्यायेद्विभवपञ्जरात् ।  
सहस्रसूर्यसङ्काशं शतचन्द्रगभस्तिमत् ॥ ८५ ॥  
  
निर्मलस्फटिकप्रख्यं जरामरणवर्जितम् ।  
जनित्वैवं सपिण्डं तु परमं भोगमोक्षयोः ॥ ८६ ॥  
  
साधनं मुनिशार्दूल सहजं सर्वदेहिनाम् ।  
तमासाद्य क्रमेणैवं सिसृक्षालक्षणेन च ॥ ८७ ॥  
  
स्वपादान्निस्तरङ्गाच्च कृत्वा शक्त्या सहोदयम् ।  
  
[जीवस्य सृष्टे शरीरे प्रवेशनक्रमः]  
  
स्वानन्दं च महानन्दात्स्वनन्ताच्चाश्रयेत्ततः ॥ ८८ ॥  
  
मारीचं नाभसं चक्रं तस्माद्रूपं स्वकं च यत् ।  
सूर्यकोटिकराभासं प्रस्पुरन्तं स्वभाससा ॥ ८९ ॥  
  
कदम्बगोलकाकारं निशाम्बुकणनिर्मलम् ।  
एवमात्मानमानीय स्वस्थानात्स्वात्मना द्विज ॥ ९० ॥  
  
विशेन्मन्त्रशरीरं स्वं ब्रह्मरन्ध्रेण पूर्ववत् ।  
ज्योत्स्नानाडीपथेनैव पुर्यष्टककजान्तरम् (?) ॥ ९१ ॥  
  
स्ववाचकं भावयन्वै ध्वनिना निष्कलेन तु ।  
  
[आत्ममन्त्रः]  
  
अशेषभुवनाधारं विश्वाप्यायकरेण तु ॥ ९२ ॥  
  
अङ्कयेदमृताख्यं च तदन्ते चात्मने नमः ।  
स तारकस्त्वयं मन्त्रो विज्ञेयो ह्यात्मवाचकः ॥ ९३ ॥  
  
ततस्तु निष्कलो मन्त्रो यावद्भानुं च विग्रहः ।  
पञ्चकं चाभिमानं तु आसाद्यालोकविग्रहम् ॥ ९४ ॥  
  
स्वमन्त्रादमृतौघेन सेचयेद्विग्रहं स्वकम् ।  
ततस्स्वतन्त्रं तं बिम्बमाकृष्य हृदि विन्यसेत् ॥ ९५ ॥  
  
निस्तरङ्गा परा शक्तिर्महानन्दमयी च सा ।  
स्वानन्दाच्च प्रभाचक्रं रूपमात्मीयभास्वरम् ॥ ९६ ॥  
  
सौषुम्नस्तादृशो मार्गः पिण्डमन्त्रश्च निष्कलः ।  
प्। ९३) शक्त्याद्यो मन्त्रसङ्घोऽथ धारणेश्वरपञ्चकम् ॥ ९७ ॥  
  
तेषां विभवसङ्घो यः पिण्डस्तत्सामुदायिकः ।  
स्मरेज्ज्वालीकृतं सर्वमपृथक्च पृथक् स्थितम् ॥ ९८ ॥  
  
स्थूलसूक्ष्मपराख्येन त्रिविधेन तु नारद ।  
करणेनोदिता सम्यक्शुद्धिरेषा च भौतिकी ॥ ९९ ॥  
  
भक्तस्त्वं भावितात्मा च स्थिरबुद्धिरतन्द्रितः ।  
प्रियोऽपि मे यथा तेन सरहस्या प्रकीर्तिता ॥ १०० ॥  
  
यथा त्वं मयि विप्रेन्द्र त्वय्येवं यो भविष्यति ।  
तस्येदं प्रकटीकुर्यान्नेतरस्याधरस्य च ॥ १०१ ॥  
  
परं भवहरं पुण्यं समाधिं भूतशुद्धिदम् ।  
केवलं यस्समभ्यस्येत्स याति ब्रह्म शाश्वतम् ॥ १०२ ॥  
  
अनेन किं पुनर्विप्र चित्तं विग्रहसंयुतम् ।  
संस्तुत्य यो यजेद्देवं भावितात्मा प्रसन्नधीः ॥ १०३ ॥  
  
इति श्रीपाञ्चरात्रे जयाख्यसंहितायां समाधिख्यापनं नाम   
दशमः पटलः ॥ १० ॥  
  
  
अथ मन्त्रन्यासविधिर्नाम एकादशः पटलः  
  
संशुद्धविग्रहो मन्त्री मन्त्रन्यासं समाचरेत् ।  
येन विन्यस्तमात्रेण देवदेवसमो भवेत् ॥ १ ॥  
  
पूजादौ सर्वकार्याणामधिकारश्च जायते ।  
भवेद्वै सर्वसिद्धीनामाविर्भावस्तु येन च ॥ २ ॥  
  
यं कृत्वा निर्भयस्तिष्ठेद्देशे दुष्टसमाकुले ।  
विजयश्चापमृत्यूनां स्याद्येन विहितेन च ॥ ३ ॥  
  
[आसनपरिकल्पनम्]  
  
क्षितावुपरि विन्यासं यत्पुरा फलकोदितम् ।  
तस्मिंश्चोपरि विन्यासं समुद्रं पद्मसंयुतम् ॥ ४ ॥  
  
स्वेन स्वेन तु मन्त्रेण ध्यानयुक्तेन यत्नवान् ।  
तार्क्ष्यं चैव ततो न्यस्य ध्यात्वा चोपविशेत्ततः ॥ ५ ॥  
  
[आसनाद्बहिः प्राकारपरिकल्पनम्]  
  
दिशो विरेच्य चास्त्रेण पुनरेव मुहुर्मुहुः ।  
प्। ९४) शरजालोपमं स्मृत्वा प्राकारं चासनाद्बहिः ॥ ६ ॥  
  
सप्राकारं तु संस्थानं कवचेनावकुण्ठयेत् ।  
ज्वलत्कञ्चुकरूपेण  
  
[न्यासप्रयोजनम्]  
  
			यथा सिद्धादिषु द्विज ॥ ७ ॥  
  
गगनस्थेष्वदृश्यः स्यादाचरेन्न्यासमात्मनः ।  
अगुप्तस्य यतो वीर्यं मन्त्रजस्याहरन्ति ते ॥ ८ ॥  
  
तस्मादनेन विधिना त्वादौ गुप्तिं समाचरेत् ।  
हस्तन्यासं पुरा कृत्वा देहन्यासं समाचरेत् ॥ ९ ॥  
  
[हस्तन्यासः]  
  
अङ्गुष्ठे मूलमन्त्रं तु मूर्तिमन्त्रसमन्वितम् ।  
एवमेव क्रमेणैव तर्जन्यादिषु देवताः ॥ १० ॥  
  
कनिष्ठान्तासु वै सर्वा न्यस्य चाङ्गानि योजयेत् ।  
कनिष्ठिकाद्यासु ततो हृदयादीन्यनुक्रमात् ॥ ११ ॥  
  
अस्त्रमङ्गुष्ठके यावत्कराग्रेषु च लोचनम् ।  
नृसिह्मं दक्षिणे हस्ते वामे च कपिलं न्यसेत् ॥ १२ ॥  
  
वामहस्तादि चोभाभ्यां वराहं चाङ्गुलीषु च ।  
कौस्तुभं दक्षिणतले वनमालां तथाऽपरे ॥ १३ ॥  
  
दक्षिणे मध्यतः पद्मं शङ्खं वामतले न्यसेत् ।  
अनन्तारं च तत्रैव चक्रमस्त्रं महाप्रभम् ॥ १४ ॥  
  
गदां च दक्षिणे हस्ते ज्वलन्तीं स्वेन तेजसा ।  
अङ्गुष्ठाद्दक्षिणादादौ वामान्तं मूलदेशतः ॥ १५ ॥  
  
गारुडं विन्यसेन्मन्त्रं दशस्वङ्गुलिषु क्रमात् ।  
वामहस्ततले पाशमङ्कुशं दक्षिणे तथा ॥ १६ ॥  
  
क्रमेण हृदयाद्येन उभयोर्हस्तयोर्न्यसेत् ।  
सत्यादि चानिरुद्धान्तमौपाङ्गं बीजपञ्चकम् ॥ १७ ॥  
  
नखाद्यामणिबन्धान्तं कृत्स्ने पाणियुगे ततः ।  
न्यसेत्सप्ताक्षरं मन्त्रं सर्वमन्त्रोपरि स्थितम् ॥ १८ ॥  
  
अनेन विधिना पूर्वं हस्तन्यासं समाचरेत् ।  
  
[देहन्यासाद्धस्तन्यासस्य प्राथम्ये कारणम्]  
  
प्। ९५) वैभवी परमा शक्तिर्हृच्चक्रकुहरान्तगा ॥ १९ ॥  
  
वायव्यं रूपमास्थाय दशधा संव्यवस्थिता ।  
इच्छया स्वप्रवाहेण पाणिमार्गेण निर्गताः ॥ २० ॥  
  
नाडीदशकमाश्रित्य ता एवाङ्गुलयो मताः ।  
अत एव द्विजश्रेष्ठ शक्त्याख्ये प्रभुविग्रहे ॥ २१ ॥  
  
पूर्वं मन्त्रगणं न्यस्य ततो भूतमये न्यसेत् ।  
  
[देहन्यासः]  
  
विग्रहे मन्त्रसङ्घातं यथावदवधारय ॥ २२ ॥  
  
आमूर्ध्नश्चरणान्तं च मूलमन्त्रं पुरा तनौ ।  
व्यापकत्वेन विन्यस्य पादाद्भूयश्शिरोऽन्तिमम् ॥ २३ ॥  
  
मूर्तिमन्त्रेण वै कुर्यान्न्यासं सर्वाङ्गकं ततः ।  
मूर्ध्नि वक्त्रेऽसयुग्मे च क्रमात्सव्येतरे हृदि ॥ २४ ॥  
  
पृष्ठे नाभौ तथा कट्यां जानुनोरथ पादयोः ।  
क्रमेण हावसानं च नाद्यं द्वादशवर्णकम् ॥ २५ ॥  
  
मूर्त्तिमन्त्रं तु विन्यस्य देवतां तु ततो न्यसेत् ।  
वामस्कन्धे तथा लक्ष्मीं कीर्तिं दक्षिणतो न्यसेत् ॥ २६ ॥  
  
जयां दक्षिणपाणिस्थां मायां वामे तथा न्यसेत् ।  
हृदयादीनि चाङ्गानि विन्यसेत्तदनन्तरम् ॥ २७ ॥  
  
स्तनान्तरे तु हृन्मन्त्रं शिरोमन्त्रं च मूर्धनि ।  
चूडिकां च शिखास्थाने स्कन्धयोः कवचं ततः ॥ २८ ॥  
  
नेत्राभ्यां विन्यसेन्नेत्रमस्त्रं पाणितले द्विज ।  
नृसिह्मं दक्षिणे श्रोत्रे कपिलञ्च कृवाटिके ॥ २९ ॥  
  
वामश्रोत्रावधौ न्यस्य वाराहं मन्त्रनायकम् ।  
वक्षसः कौस्तुभं मध्ये कण्ठे च वनमालिकाम् ॥ ३० ॥  
  
पद्मादींश्च ततः प्राग्वदूरुभ्यामन्तरे द्विज ।  
गरुडाख्यं महामन्त्रमथोपाङ्गं गणं न्यसेत् ॥ ३१ ॥  
  
क्रमेण वाऽनिरुद्धेन प्रथमं द्विजसत्तम ।  
पादयोर्वस्तिशीर्ष च नाभौ हृदि शिखावधौ ॥ ३२ ॥  
  
प्। ९६) सत्याद्येन क्रमेणैव भूयस्तत्पञ्चकं न्यसेत् ।  
ब्रह्मरन्ध्रान्तरे चैव हृन्मध्ये नाभिपुष्करे ॥ ३३ ॥  
  
नाभिमेढ्रान्तरे चैव पादयोः क्रमयोगतः ।  
योजयेच्च ततो देहे आमूर्ध्नश्च तनुत्रवत् ॥ ३४ ॥  
  
सप्ताक्षरं महामन्त्रं विष्णुं नारायणं प्रभुम् ।  
सर्वे मन्त्रास्तदन्तस्थास्तेषामन्तगर्तश्च सः ॥ ३५ ॥  
  
अस्यैव मन्त्रसङ्घस्य परमं करणञ्च सः ।  
सर्वेषां वर्तते मूर्ध्नि तस्मात्सर्वोपरि न्यसेत् ॥ ३६ ॥  
  
शक्तिचक्रं हृदन्नाभिं(?)नाना तु मुनिसत्तम ।  
न्यस्तमात्रेण वै तेन सन्धानमुपद्यते ॥ ३७ ॥  
  
एवं न्यासं पुरा कृत्वा करयोर्विग्रहे ततः ।  
  
[तत्तन्मुद्राप्रदर्शनम्]  
  
मूलमन्त्रादिसर्वस्य न्यस्तमन्त्रगणस्य च ॥ ३८ ॥  
  
मुद्रां प्रदर्शयेत्स्वां स्वां मन्त्रन्याससमन्विताम् ।  
  
[साधकेन कर्तव्यध्यानप्रकारः]  
  
ततस्सविग्रहं ध्यायेदात्मानं विष्णुरूपिणम् ॥ ३९ ॥  
  
पूर्वोक्तध्यानयोगेन षाङ्गुण्यमहिमावृतम् ।  
स्वरूपं विश्वरूपं वा यथाभिमतरूपकम् ॥ ४० ॥  
  
अहं स भगवान्विष्णुरहं नारायणो हरिः ।  
वासुदेवो ह्यहं व्यापी भूतावासो निरञ्जनः ॥ ४१ ॥  
  
एवं रूपमहङ्कारमासाद्य सुदृढं मुने ।  
तन्मयश्चाचिरेणैव जायते साधकोत्तमः ॥ ४२ ॥  
  
न्यासाद्ध्यानात्तथा भावान्मध्यमाच्चापि योगजात् ।  
इति सङ्क्षेपतः प्रोक्तं न्यासकर्म मया च ते ॥ ४३ ॥  
  
समाचर यथान्यायं गोपयस्व च यत्नतः ।  
  
इति श्रीपाञ्चरात्रे जयाख्यसंहितायां मन्त्रन्यासविधिर्नाम   
एकादशः पटलः ॥ ११ ॥  
  
  
अथ मानसयागाख्यानं नाम द्वादशः पटलः  
  
श्रीभगवान्  
  
एवं विष्णुमयो भूत्वा स्वात्मना साधकः पुरा ।  
मानसेन तु यागेन ततो विष्णुं समर्चयेत् ॥ १ ॥  
  
[मानसयागोपक्रमे अवयवविभागशः स्थानभेदेन   
आधारशक्त्यादिपद्मान्तानां षण्णां कल्पनाप्रकारः]  
  
नाभिमेढ्रान्तरे ध्यायेच्छक्तिं चाधाररूपिणीम् ।  
कालाग्निं च तदूर्ध्वे तु अनन्तं तस्य चोपरि ॥ २ ॥  
  
तदूर्ध्वे वसुधां देवीं चतुर्भिः पूरितां स्मरन् ।  
कन्दान्नाभ्यवसानाच्च चतुर्द्धा भाजितैः पदैः ॥ ३ ॥  
  
नाभौ क्षीरार्णवं ध्यात्वा ततः पद्मं समुत्थितम् ।  
सहस्रदलपर्यन्तं सहस्रकिरणावृतम् ॥ ४ ॥  
  
[पद्मस्योपरिपीठकल्पनम्]  
  
सहस्ररश्मिसङ्काशं तत्पृष्ठे चासनं न्यसेत् ।  
  
[तस्य पीठस्य धर्मादिषोडशपादपरिकल्पनाप्रकारः]  
  
धर्मं ज्ञानं च वैराग्यमैश्वर्यं च चतुर्थकम् ॥ ५ ॥  
  
अवतार्य स्वमन्त्रेण आग्नेयादिचतुष्टये ।  
चतुष्कमेतद्विन्यस्य यावदीशानगोचरम् ॥ ६ ॥  
  
पीठपादचतुष्के तु सितास्सिह्मानना अमी ।  
शरीरात्पुरुषाकाराः परोत्साहसमन्विताः ॥ ७ ॥  
  
तत्पूर्वदिग्विभागादि यावदुत्तरगोचरम् ।  
न्यस्याधर्मं तथाऽज्ञानमवैराग्यमनैश्वरम् ॥ ८ ॥  
  
पुरुषाकृतयस्त्वेते बन्धूककुसुमोज्वलाः ।  
प्रागीशानदिगन्ते तु प्रागाग्नेयदिगन्तरे ॥ ९ ॥  
  
यातुवारुणमध्ये तु वायव्यवरुणान्तरे ।  
ऋग्वेदाद्यं चतुष्कं तु पीतं हयनराकृतिम् ॥ १० ॥  
  
ईशानसोमदिग्मध्ये अन्तकाग्निदिगन्तरे ।  
याम्यराक्षसमध्ये तु सौम्यसामीरणान्तरे ॥ ११ ॥  
  
कृताद्यं युगसङ्घं च कृष्णं वृषनराकृतिम् ।  
सर्वे चतुर्भुजास्त्वेते द्वाभ्यां सन्धारयन्ति च ॥ १२ ॥  
  
प्। ९८) पीठमञ्जलिना द्वाभ्यां प्रणमन्ति जगत्प्रभुम् ।  
  
[धर्मादिपीठस्योपरि अवयवविभागशः स्थानभेदेन   
सितकमलसूर्येन्द्वग्निपक्षिराजान्तासनपञ्चकस्योपर्युपरि   
परिकल्पनप्रकारः]  
  
एषामुपरि विन्यस्य सितपद्मादितस्त्रयम् ॥ १३ ॥  
  
प्रागुक्तैस्स्वोदितैर्मन्त्रैरुपर्युपरि नारद ।  
तत्पृष्ठे पक्षिराजं च वराहं तूभयं न्यसेत् ॥ १४ ॥  
  
आनाभि हृदयान्तं च पञ्चधा सुसमैः पदैः ।  
विकल्प्य भावयेद्व्याप्तिमस्य मन्त्रासनस्य च ॥ १५ ॥  
  
[आधारशक्तिप्रभृति पक्षिराजान्तेष्वेकादशपदेषु   
भूतपञ्चकप्रभृतीश्वरपर्यन्तानां तत्त्वानां क्रमाद्व्याप्तिः]  
  
आधारशक्तेरारभ्य यावन्मान्त्रं परं पदम् ।  
भूतान्याधाराशक्तौ तु तन्मात्राः कालपावके ॥ १६ ॥  
  
वागादिकं तथैवाक्षमनन्तं व्याप्य संस्थितम् ।  
श्रोत्रादिकं धरण्यां च मनः क्षीरार्णवे द्विज ॥ १७ ॥  
  
अनन्तदलपद्मे तु अहङ्कारस्समाश्रितः ।  
द्विरष्टकं च धर्माद्यमधिष्ठाय च धीस्स्थिता ॥ १८ ॥  
  
तदूर्ध्वपद्मे प्रकृतिर्गुणसाम्याऽविभागिनी ।  
धामत्रयाश्रितः कालो भावाख्ये पुरुषः स्थितः ॥ १९ ॥  
  
गरुडश्चेश्वरेणैव प्रभुत्वेन त्वधिष्ठितः ।  
एकादशपदं ह्येवं मन्त्रमूर्तौ जनार्दने ॥ २० ॥  
  
आसीनं च शरीरस्थमविभक्तं विभक्तिमत् ।  
  
[विष्णोर्ध्यानोपक्रमः]  
  
विष्णुं विश्वात्मकं देवमीश्वराधारविग्रहम् ॥ २१ ॥  
  
स्वस्थानाच्च समायान्तं प्राक्प्रवाहेण भावयेत् ।  
  
[प्रथमं मन्त्रात्परतरस्वरूपस्य भावनम्]  
  
मरीचिचक्रपर्यन्तं मन्त्रात्परतरस्थितिम् ॥ २२ ॥  
  
परसूक्ष्मविभागेन ततो मन्त्रात्मना स्मरेत् ।  
  
[परसूक्ष्मोभयात्मनाऽवस्थितस्य मन्त्रात्मस्वरूपस्य भावनम्]  
  
परं ज्योतिर्मयं रूपमाह्लादानन्दलक्षणम् ॥ २३ ॥  
  
प्। ९९) सूक्ष्मं चिच्छक्तिलक्षं तु लिङ्गमात्रं प्रकाशवत् ।  
  
[स्थूलस्वरूपस्य स्मरणम्]  
  
ततः स्थूलवपुर्ध्येयो नानारूपविभागशः ॥ २४ ॥  
  
[परसूक्ष्मात्मनाऽवस्थितस्य मन्त्रमूर्तेविष्णोरैश्वर्यम्]  
  
वालाग्रशतभागश्च प्रधानपुरुषेश्वरः ।  
गुणभोक्ता गुणाधारो गुणवान्निर्गुणस्तथा ॥ २५ ॥  
  
देहेश्वरस्सविख्यातस्सर्वदेवमयः प्रभुः ।  
अङ्गुष्ठमात्रः पुरुषस्सर्वदेहेषु तिष्ठति ॥ २६ ॥  
  
मणिर्यथा विभागेन नीलपीतादिभिर्युतः ।  
रूपभेदमवाप्नोति ध्यानभेदात्तथा विभुः ॥ २७ ॥  
  
ब्रह्माह्ययं तथा रुद्रश्चन्द्रसूर्यौ प्रजापतिः ।  
परमात्मसमुद्भूतमन्त्राज्जातास्तदात्मकाः ॥ २८ ॥  
  
[लक्ष्म्यादिभिः सहैवपूज्यत्वम्]  
  
बुद्धिस्सन्तारिका या वै परे तद्धर्मधर्मिणी ।  
तत्ज्ञा वा (सा ?)प्राग्विभागेन प्रभा चन्द्रमसो यथा ॥ २९ ॥  
  
अवस्थिता चतुर्धा वै शक्तित्वेन जगद्गुरोः ।  
ज्ञानक्रियास्वरूपेण ईशित्वानुग्रहात्मना ॥ ३० ॥  
  
पञ्चैव बुद्धिपूर्वास्ताः प्रागुक्तासु च शक्तिषु ।  
विकारत्वेन वर्तन्ते आसामपि च नारद ॥ ३१ ॥  
  
बुद्धिं विना चतसॄणां विकृतिश्चापि नश्वरी ।  
व्यवस्थिताश्चतुर्धा या लक्ष्म्याद्या देवतास्तु ताः ॥ ३२ ॥  
  
ताभिस्सह सदा पूज्यस्साङ्गो हृत्पद्मकोटरे ।  
  
[परमात्मनः शक्तिभूतानां लक्ष्म्यादीनां   
धर्मज्ञानादिविकृत्यष्टकमूलप्रकृतित्वम्]  
  
एतासां हि विकारश्च श्रेयोमार्गनियामकाः ॥ ३३ ॥  
  
सदैव मत्प्रपन्नानां जनानां येऽनुरागिणः ।  
संस्थिताश्च जगत्यस्मिन् धर्मज्ञानादयस्तु ते ॥ ३४ ॥  
  
एतेषां वै द्विजश्रेष्ठ विकारत्वेन संस्थितम् ।  
अधर्माद्यं चतुष्कं तु अश्रेयः पथयोजकम् ॥ ३५ ॥  
  
गुर्वग्निमन्त्रशास्त्राणां दूषकादिषु जन्तुषु ।  
शेषं मायामयं सर्वं तां मायां विद्धि मामकीम् ॥ ३६ ॥  
  
प्। १००) पृथग्रूपं तथैक्यं च आभ्यामुक्तं पुरा मया ।  
  
[हृत्पुण्डरीकमध्येऽवस्थापितस्य मन्त्रात्मनः परस्य चैतन्यज्योतिषो   
विष्णोः प्रभावविशेषः]  
  
एवं प्रकीर्तितं सङ्घं मन्त्रचक्रं परात्मकम् ॥ ३७ ॥  
  
हृत्पुण्डरीकमध्यस्थं चैतन्यज्योतिरव्ययम् ।  
कदम्बागोलकाकारं विश्वरूपं मणिप्रभम् ॥ ३८ ॥  
  
रत्नदीपसमाकारमच्छिन्नप्रसरं महत् ।  
श्रोत्रपूर्वैः खरन्ध्रैश्च रश्मयस्तस्य निर्गताः ॥ ३९ ॥  
  
छिद्रपूर्णाद्यथा कुम्भान्महादीपयुताद्ध्विज ।  
याति भासां गणो बाह्ये शरीरादेवमेव हि ॥ ४० ॥  
  
मन्त्रो रश्मिसमूहस्तु नाडीभिः प्रसरेद्बहिः ।  
  
[स्थैर्यादीनां पृथिव्यादिगुणानामपि परमात्मैकाश्रयत्वम्]  
  
अप्रत्यक्षस्सदाऽक्षाणां मन्त्रात्माऽयमपि द्विज ॥ ४१ ॥  
  
तथाऽप्यनेन न्यायेन प्रत्यक्षमुपलक्ष्यते ।  
बहिस्थितं यद्भूतानां क्ष्मादीनां गुणपञ्चकम् ॥ ४२ ॥  
  
तेन तच्चोपलब्धव्यं प्रत्यक्षेण परोक्षगम् ।  
तस्य भौमो गुणस्थैर्यं तद्गुणेन हि सा स्थिरा ॥ ४३ ॥  
  
परस्परानुभावेन संवृत्तौ तदुपारुहेत् ।  
आह्लादो यस्तदीयोऽपि सतोये चोपलभ्यते ॥ ४४ ॥  
  
तोये गुणस्तु तस्यास्ति कथं स्यादन्यथा मुने ।  
स्मृतमात्रेण मन्त्रेण आह्लादो मानसो महान् ॥ ४५ ॥  
  
रूपात्मना परिणतस्सचाग्नौ पारमेश्वरः ।  
यो रूपाख्यो गुणश्चाग्नेस्समन्त्रात्मनि तिष्ठति ॥ ४६ ॥  
  
तेजो विना यतो ध्यानं कुत्रचिन्नोपलभ्यते ।  
स्पर्शधर्मो हि यो वायोस्स तदीयो महामते ॥ ४७ ॥  
  
यो वायव्यो गुणस्सूक्ष्मस्स च मन्त्रतनौ स्थितः ।  
स चान्तःकरणे चैव संहृते स्यात्तदुत्थितः ॥ ४८ ॥  
  
यदाकाशस्य शून्यत्वमस्ति तस्मात्तदुद्भवः ।  
स मन्त्रात्मनि संविष्टो गुणो ह्यस्मिन्महामते ॥ ४९ ॥  
  
प्। १०१) अग्राह्यत्वाच्च करणैः प्राकृतैर्भावनां विना ।  
इत्येवं मन्त्रसामर्थ्यं पुरा ज्ञात्वा यथार्थतः ॥ ५० ॥  
  
[मुद्रामन्त्रपूर्वकमावाहनम्]  
  
सन्निधानं भवेद्येन पूजाकाले ह्युपस्थिते ।  
मुद्रासमन्वितो मन्त्रो य आवाहनसञ्ज्ञितः ॥ ५१ ॥  
  
पूरकेण द्विजश्रेष्ठ मनसा समुदीरयेत् ।  
समाहूय ततः पश्चान्मूर्तिमन्त्रेण चेतसा ॥ ५२ ॥  
  
ध्यानोक्तां कल्पयेन्मूर्त्तिं तस्य हृत्पद्ममध्यगाम् ।  
परेणाधिष्ठितं ध्यायेन्मूलमन्त्रं ज्वलत्प्रभम् ॥ ५३ ॥  
  
[आवाहितस्य तस्य संउखीकरणम्]  
  
सम्मुखीकरणं कुर्यान्मन्त्रमूर्तेर्द्विजात्मनः ।  
आत्ममन्त्रादितो भूयो मन्त्रैस्सर्वैश्च पूर्ववत् ॥ ५४ ॥  
  
करन्यासं विना देहे न्यासं तस्य च संस्मरेत् ।  
पुष्पमर्घ्यं तथा धूपं दीपं माल्यं विलेपनम् ॥ ५५ ॥  
  
चेतसा सादरेणैव पाद्यपूर्वं च भक्तितः ।  
प्रणाममथ चाष्टाङ्गं जयशब्दांश्च मानसान् ॥ ५६ ॥  
  
कृत्वा भगवते ब्रह्ममुद्रां वै सम्प्रदर्शयेत् ।  
स्वागतं तव देवेश सन्निधिं भजमेऽच्युत ॥ ५७ ॥  
  
गृहाण मानसीं पूजां यथार्थपरिभाविताम् ।  
ज्ञात्वा तु सुप्रसन्नं तं प्रसादाभिमुखं प्रभुम् ॥ ५८ ॥  
  
[अथ विस्तरेण मानसयागारम्भः]  
  
विस्तरेण द्विजश्रेष्ठ मानसं यागमारभेत् ।  
सङ्कल्पजनितैर्द्रव्यैः पवित्रैरक्षयैः शुभैः ॥ ५९ ॥  
  
सर्वकामप्रदं देवं मन्त्रमूर्त्तिधरं यजेत् ।  
अभ्यङ्गोद्वर्तने पूर्वं स्नानं चाथ विलेपनम् ॥ ६० ॥  
  
वस्त्रपूर्वाणि माल्यानि सुगन्धानि निवेद्य च ।  
हारकेयूरकटकैर्मुकुटैर्भूषितं स्मरेत् ॥ ६१ ॥  
  
चित्रेण कटिसूत्रेण हेमरत्नमयेन च ।  
माणिक्यरचितैश्शुद्धैर्मुक्ताहारैश्च भूषयेत् ॥ ६२ ॥  
  
प्। १०२) सम्पूर्णेन्दुसमानं च हेमदण्डसमन्वितम् ।  
छत्रं निवेदयेद्विष्णोर्मायूरं व्यजनं शुभम् ॥ ६३ ॥  
  
कर्पूरचूर्णसम्मिश्रं सुगन्धि मधुरं बहु ।  
धूपं भगवते दत्वा दीपमालां घृतेन च ॥ ६४ ॥  
  
मधुसर्पिःप्लुतं चाथ मधुपर्कं निवेद्य च ।  
पशुं च विविधं मूर्तं पावनं शकुनिं तथा ॥ ६५ ॥  
  
औषधीश्शालिदूर्वां च सत्फलाढ्यं वनस्पतिम् ।  
मूर्तं निवेदयेत्पूर्वमिदमन्नं चतुर्विधम् ॥ ६६ ॥  
  
नैवेद्यं विविधं शुद्धं भक्ष्यभोज्यान्यनेकशः ।  
हृद्यानि फलमूलानि षड्-ऋतुप्रभवानि च ॥ ६७ ॥  
  
षड्रसानि च चित्राणि पानान्यथ निवेद्य च ।  
सर्वाण्यात्मोपभोग्यानि भक्तिश्रद्धावशाद्द्विज ॥ ६८ ॥  
  
प्राग्दिक्ष्वप्यविरुद्धानि देवाय विनिवेदयेत् ।  
तन्त्रीवाद्यान्यनेकानि नृत्तगेयान्वितानि च ॥ ६९ ॥  
  
भेरीपटहघोषादिस्तुतिपाठान्वितानि च ।  
चिन्तयेद्देवदेवस्य लोकत्रयगतानि च ॥ ७० ॥  
  
किङ्किणीजालयुक्तेन चामरेणोपवीज्य च ।  
वितानकं पताकाश्च ध्वजानि विविधानि च ॥ ७१ ॥  
  
विनिवेद्य विभोर्भक्त्या प्रसन्नेनान्तरात्मना ।  
गजाश्वधेनुयानानि सुवस्त्रालङ्कृतानि च ॥ ७२ ॥  
  
निवेद्य चान्तरा तानि ग्राहयन्तं स्मरेत्ततः ।  
आत्मानं ससुतान्दारांस्तस्मै च नमसा युतान् ॥ ७३ ॥  
  
निवेद्य प्रणतो मूर्ध्ना आनन्दाश्रुसमन्वितः ।  
कामधेनुमयीं मुद्रां मनसा मन्त्रसंयुताम् ॥ ७४ ॥  
  
बध्वा सञ्चिन्तयेद्विष्णोस्सर्वकामप्रपूरणीम् ।  
हृद्व्योमपुष्कराग्रस्थं देवमिष्ट्वा जगद्गुरुम् ॥ ७५ ॥  
  
समस्तमन्त्रदेहं तु सकलं निष्कलात्मकम् ।  
  
[लक्ष्म्याद्यङ्गपूजनम् तत्रलययागादिभेदः]  
  
शक्तयश्चाङ्गषट्कं च लाञ्छनं कमलादिकम् ॥ ७६ ॥  
  
भूषणं कौस्तुभाद्यं च वदनानां तथा त्रयम् ।  
प्। १०३) सत्याद्या मूर्तयश्चैव देहे देवस्य भाविताः ॥ ७७ ॥  
  
व्यापय्य च तथात्वेन स्वे स्वे स्थाने तथात्मकाः ।  
तद्देहसंस्थितास्सर्वे पूजनीयाः क्रमेण तु ॥ ७८ ॥  
  
परिवारं विना मन्त्रैः स्वैः स्वैः पुष्पानुलेपनैः ।  
लययागो ह्ययं विप्र लक्ष्म्यादिष्वनुकीर्तितः ॥ ७९ ॥  
  
तस्माद्धृत्कर्णिकाधारे मूर्तौ वा यत्र कुत्रचित् ।  
मूलमन्त्रशरीरस्थं परिवारं यजेत्सदा ॥ ८० ॥  
  
याग एष लयाख्यस्तु सङ्क्षिप्तस्सर्वसिद्धिदः ।  
मन्त्रराट् कर्णिकामध्ये लक्ष्म्याद्याः केसरादिषु ॥ ८१ ॥  
  
साकाराः केवलास्सर्वे यत्र भोगाभिधस्स तु ।  
केवलेन च यागेन पृथग्भूतेन नारद ॥ ८२ ॥  
  
पूजनं कमलादीनामधिकाराभिधस्स तु ।  
साम्प्रतं सर्वमन्त्राणां भोगयागार्थमेव च ॥ ८३ ॥  
  
हृत्पद्मे तु विभागेन विन्यासमवधारय ।  
पूर्वभागे विभोर्लक्ष्मीं केसरस्थां च विन्यसेत् ॥ ८४ ॥  
  
कीर्त्तिं दक्षिणतस्तस्य पृष्टतस्तु जयां हरेः ।  
तस्यैव चोत्तरे भागे मायां केसरगां न्यसेत् ॥ ८५ ॥  
  
विदुक्ष्वङ्गानि विन्यस्य केसरेषूपरि द्विज ।  
पूर्वयाम्यान्तरे विष्णोर्हृन्मन्त्रं विनिवेश्य च ॥ ८६ ॥  
  
शिरःपूर्वोत्तरे दद्याच्छिखां पश्चिमदक्षिणे ।  
पश्चिमोत्तरदिङ्मध्ये कवचं विन्यसेद्विभोः ॥ ८७ ॥  
  
अग्रतः केसरोद्देशे नेत्रं दिक्ष्वस्त्रमेव च ।  
दक्षिणे मन्त्रनाथस्य पद्मपत्रे नृकेसरी ॥ ८८ ॥  
  
कपिलः पश्चिमेन्यस्यो वराहश्चोत्तरे दले ।  
कौस्तुभं वनमालां च विभोः पूर्वदलान्तरे ॥ ८९ ॥  
  
नृसिह्मक्रोडमन्त्राभ्यां समीपे तद्दलद्वये ।  
पद्मशङ्खौ तु विन्यस्य गदाचक्रे तथैव च ॥ ९० ॥  
  
समीपे रत्नमालां च गरुडं नातिदूरतः ।  
पाशं च तत्समीपे तु गदाया निकटेऽङ्कुशम् ॥ ९१ ॥  
  
अनिरुद्धाद्युपाङ्गानि पत्राग्रेषु तु विन्यसेत् ।  
प्। १०४) सौम्माप्यदक्षिणे पूर्वे कर्णिकासंस्थितस्य च ॥ ९२ ॥  
  
तदीशपत्रादारभ्य दलाग्रेषु चतुर्ष्वपि ।  
सत्यमन्त्रं तु विन्यस्य यावद्वायुदलावधि ॥ ९३ ॥  
  
ब्रह्मरन्ध्राद्विनिष्क्रान्ते मूलमन्त्रस्य नारद ।  
प्रभानाले निराधारे प्रचरद्रश्मिपल्लवे ॥ ९४ ॥  
  
आनन्दकेसराकीर्णे महानन्दाख्यकर्णिके ।  
न्यसेत्सप्ताक्षरं मन्त्रं निष्कलं तु च केवलम् ॥ ९५ ॥  
  
यद्वै तद्भावभावित्वमेतावत्तस्य पूजनम् ।  
सङ्कल्पजनितैर्भोगैर्विकल्पपदवर्तिभिः ॥ ९६ ॥  
  
कथं स्यात्पूजनं तस्य यतस्तेभ्यः स्थितः परे ।  
न्यस्यैवं मन्त्रसङ्घं तु पूर्ववत्पूजयेत्क्रमात् ॥ ९७ ॥  
  
ध्यात्वैकैकं स्वमन्त्रेण तद्ध्यानमवधारय ।  
भोगस्थाने च मन्त्राणां यत्सदा सम्प्रयोजयेत् ॥ ९८ ॥  
  
यत्पूर्वं कथितं रूपं मन्त्राणां निष्कलं मया ।  
सकलेन बहिस्थेन छुरितं भावयेत्ततः ॥ ९९ ॥  
  
निर्मलं स्फटिकं यद्वदुपरागेण केनचित् ।  
स्फटिकं चोपरागस्य नान्तरं संविशेद्यथा ॥ १०० ॥  
  
उपरागस्त्वनिच्छातस्संविशेत्स्फटिकान्तरम् ।  
एवं हि सकलं रूपं निष्कलेन सह स्मरेत् ॥ १०१ ॥  
  
भोगस्थानगतस्यैव विद्धि तच्चोभयात्मकम् ।  
अधिकारपदस्थस्य मन्त्रस्य मुनिसत्तम ॥ १०२ ॥  
  
सकलं योजयेद्ध्यानं तस्य हृप्तद्ममध्यगम् ।  
निराधारस्थितं ध्यायेत्तद्रूपं निष्कलं तु तत् ॥ १०३ ॥  
  
भिन्नात्मभ्यां ततस्ताभ्यामेकत्वेन स्थितिं पुरा ।  
इति चेतसि वै कृत्वा ततस्सम्पूजयेद्द्विज ॥ १०४ ॥  
  
पादपश्च यथा भौमैर्गुणैर्दूरतरे स्थितः ।  
पादपीयैर्गुणैस्तद्वद्दूरे तिष्ठति मेदिनी ॥ १०५ ॥  
  
सकलाकलमन्त्राभ्यामविनाभाव ईदृशः ।  
केवलात्सकलाद्ध्यानात्पदसिद्धिर्न जायते ॥ १०६ ॥  
  
प्। १०५) स्वभावनिष्कलान्मन्त्रात्तद्वद्दूरे च सिद्धयः ।  
अत एव क्रमाद्ध्यातैः पूजितैस्तोषितैस्ततः ॥ १०७ ॥  
  
[विशेषपूजनम्]  
  
विशेषपूजनं विप्र कल्पयेदच्युतस्य तु ।  
सौवर्णपुष्पसम्पूर्णमञ्जलिं सम्प्रसार्य च ॥ १०८ ॥  
  
मूलमन्त्रं समुच्चार्य प्रयत्नात्पूरकादिभिः ।  
दीर्घघण्टारवप्रख्यं यावत्तत्सम्भवावधि ॥ १०९ ॥  
  
स्फुरद्रश्मिचयाकीर्णमग्न्यर्केन्दुशतप्रभम् ।  
ध्यात्वा नारायणं देवमञ्चलौ सन्निरोधयेत् ॥ ११० ॥  
  
तमञ्जलिं क्षिपेन्मूर्ध्नि तस्मिन्वै मन्त्रविग्रहे ।  
अर्घ्यं निवेदयेद्भूयः पुनः पुष्पाञ्जलिं शुभम् ॥ १११ ॥  
  
मुद्रां सन्दर्श्य मूलाख्यां मानसं जपमारभेत् ।  
सङ्ख्याहीनं यथाशक्ति घण्ठाख्यकरणेन च ॥ ११२ ॥  
  
भोगस्थानगतानां च लक्ष्म्यादीनां क्रमेण च ।  
मनसा दर्शयेन्मुद्रां जपं कुर्यात्सकृत्सकृत् ॥ ११३ ॥  
  
स्रोत्रमन्त्रैः पवित्रैश्च स्तुत्वा सम्यक्प्रसादयेत् ।  
एवं क्रमेण विप्रेन्द्र कृत्वा यागं तु मानसम् ॥ ११४ ॥  
  
[अथ मानस होमप्रकारः]  
  
होमं तथाविधं कुर्यान्मोक्षलक्ष्मीप्रदं शुभम् ।  
नाभिचक्रान्तरस्थं तु ध्यायेद्वन्हिग्र(गृ ?)हं मुने ॥ ११५ ॥  
  
त्रिकोणं त्रिगुणेनैव अव्यक्तेनावृतं परि ।  
ध्यानारणिं तु निर्मथ्य चिदग्निमवतार्य च ॥ ११६ ॥  
  
सुशुद्धं संस्कृतं दीप्तं सदैवोर्ध्वशिखं द्विज ।  
वासुदेवात्मकं यस्मात्स वसत्यन्तरात्मसु ॥ ११७ ॥  
  
प्रोच्चरेन्मूलमन्त्रं तु यावच्छब्दस्य गोचरम् ।  
तत्रस्थमाहरेद्दिव्यमाह्लादाज्यामृतं परम् ॥ ११८ ॥  
  
ब्रह्मसर्पिःसमुद्राद्यन्निस्तरङ्गाप्तरिस्रुतम् ।  
गृहीत्वाऽमृतमार्गेण ब्रह्मरन्ध्रेण संविशेत् ॥ ११९ ॥  
  
हृदयान्मध्यमार्गेण चिन्मयेन सदीप्तिना ।  
प्रोल्लसन्तं स्मरेन्मन्त्रं ब्रह्मसक्त्युपबृंहितम् ॥ १२० ॥  
  
प्। १०६) स्वकारणाग्नौ नाभिस्थे य ऊर्ध्वेन्धनवत्स्थितः ।  
स्वभावदीप्तब्रह्माग्नौ परितश्चोदरोज्वलम् ॥ १२१ ॥  
  
स्मृत्वा मन्त्रं तु तन्मूर्ध्नि पतमानं द्विजाम्बरात् ।  
चिन्तयेदमृतन्त्वाज्यं पुरा यच्चाहृतं द्विज ॥ १२२ ॥  
  
चिदग्निमेव सन्तर्प्य नाभौ मन्त्रस्वरूपिणम् ।  
ज्वालाग्रावस्थितं चैव भूयो हृत्पङ्कजे स्मरेत् ॥ १२३ ॥  
  
प्रोच्चारयंश्च मन्त्रेशं प्लुतं ध्यानसमन्वितम् ।  
कृत्वैवमेकसन्धानं स्थानद्वयगतस्य च ॥ १२४ ॥  
  
विष्णोर्मन्त्रस्वरूपस्य नानामन्त्रात्मकस्य च ।  
सर्वं तु सन्यसेत्पश्चात्तस्मिन्मन्त्रकृतं च यत् ॥ १२५ ॥  
  
तोयपुष्पाक्षतैः पूर्णं भावयेद्दक्षिणं करम् ।  
तन्मध्ये निष्कलं मन्त्रं संस्मरेत्किरणाकुलम् ॥ १२६ ॥  
  
यागोत्थां फलसम्पत्तिं लक्ष्मीरुपां विचिन्त्य च ।  
मूलमन्त्रं समुच्चार्य पाणिमध्ये तथा स्मरेत् ॥ १२७ ॥  
  
भूयश्च निष्कलं मन्त्रं तस्यामुपरि भावयेत् ।  
सशीर्षे जानुनी भूमौ कृत्वा विष्णोर्निवेदयेत् ॥ १२८ ॥  
  
प्रसादाभिमुखेनाथ तेन तच्चात्मसात्कृतम् ।  
भावनीयं द्विजश्रेष्ठ परितुष्टेन चादरात् ॥ १२९ ॥  
  
अयं यो मानसो यागो जराव्याधिभयापहः ।  
पापोघसर्गशमनो भवाभावकरो द्विज ॥ १३० ॥  
  
सतताभ्यासयोगेन देहपातात्प्रमोचयेत् ।  
यस्त्वेवं परया भक्त्या सकृदाचरते नरः ॥ १३१ ॥  
  
क्रमोदितेन विधिना तस्य तुष्याम्यहं मुने ।  
याजकानां च सर्वेषां प्रधानत्वेन वर्त्तते ॥ १३२ ॥  
  
तारयेत्स्वपितॄन्यातानेष्यांश्चैव तु साम्प्रतात् ।  
किं पुनर्नित्ययुक्तो यस्तद्भावगतमानसः ॥ १३३ ॥  
  
मन्त्राराधनमार्गस्थश्रद्धाभक्तिसमन्वितः ।  
न तस्य पुनरावृत्तिस्स याति परमं पदम् ॥ १३४ ॥  
  
ज्ञात्वैवं यत्नतो नित्यं कुर्याद्यागं तु मानसम् ।  
इदं रहस्यं परमं मयोक्तं तेऽद्य नारद ॥ १३५ ॥  
  
प्। १०७) नाशिष्याणां च वक्तव्यं नाभक्तानां कदाचन ।  
अत्यन्तभवभीतानां भक्तानां भावितात्मनाम् ॥ १३६ ॥  
  
इदं रहस्यं वक्तव्यं सम्यग्भावं परीक्ष्य च ।  
  
इति श्रीपाञ्चरात्रे जयाख्यसंहितायां मानसयागो नाम द्वादशः   
पटलः ॥ १२ ॥  
  
  
अथ बाह्ययागाख्यानं नाम त्रयोदशः पटलः  
  
श्रीभगवान्  
  
पुराऽनेन विधानेन कृत्वा यागं तु मानसम् ।  
कर्मणा भक्तियुक्तेन मण्डलस्थं यजेत्ततः ॥ १ ॥  
  
हृत्पुण्डरीकमध्ये य इष्टो मन्त्रगणः पुरा ।  
प्रस्फुरन्तं तमत्रैव प्राणापानगतं स्मरेत् ॥ २ ॥  
  
विसर्जयेन्न तं यावन्न कृता बाह्यतः क्रियाः ।  
न्यसनीयो ह्ययं यस्मादर्घ्यपात्रे द्विजोत्तम ॥ ३ ॥  
  
मण्डले ह्यक्षसूत्रे च कुण्डमध्यगतेऽनले ।  
  
[प्रश्नप्रतिवचनमुखेन बाह्ययागस्यावश्यकत्वनिरूपणम्]  
  
[नारदः]  
  
भगवंस्त्वत्प्रसादेन ज्ञातो ह्यज्ञाननाशनः ॥ ४ ॥  
  
ज्ञानविज्ञानसहितो हृद्यागस्सर्वसिद्धिदः ।  
किमर्थं बाह्यतः पूजा कार्या वै मण्डलान्तरे ॥ ५ ॥  
  
एतदाचक्ष्व भगवंस्तत्र मे संशयो महान् ।  
  
श्रीभगवान्  
  
बाह्योत्था वासना विप्र बहुजन्मार्जिता दृढा ॥ ६ ॥  
  
लोलीकृतोऽनया ह्यात्मा शुद्धोऽशुद्धस्वरूपया ।  
या मन्त्रविषया शुद्धा क्रिया शान्तस्वरूपदा ॥ ७ ॥  
  
समुत्थानविनाशार्थमस्यास्सा सम्प्रकीर्तिता ।  
स बाह्याभ्यन्तराभ्यां च क्रियाभ्यां तन्मयो भवेत् ॥ ८ ॥  
  
दृढोत्थवासनानां च तानवं स्याच्छनैश्शनैः ।  
यन्मयस्साधको विप्र देहस्थस्साम्प्रतो भवेत् ॥ ९ ॥  
  
तन्मयो देहपातात्स्यादित्येतत्कथितं मया ।  
  
नारदः-  
  
ब्रूहि मे देवदेवेश मण्डले यजनं यथा ॥ १० ॥  
  
प्। १०८) स्वरूपं मण्डलस्यापि यदि सानुग्रहोऽसि मे ।  
  
श्री भगवान्  
  
[मण्डल विन्यासः]  
  
शृणु मण्डलविन्यासं विष्णोरद्भुततेजसः ॥ ११ ॥  
  
प्रवक्ष्यामि समासेन येन श्रेयो ह्यवाप्स्यसि ।  
परीक्ष्य विविधामुर्वीं गन्धवर्णस्सान्विताम् ॥ १२ ॥  
  
लाङ्गलाद्यैः पुरा यत्नास्कृत्वा तु परिशोधिताम् ।  
दुष्टशल्यविनिर्मुक्तां हस्तिभारवतीं दृढाम् ॥ १३ ॥  
  
तत्पृष्ठे मण्डपं कुर्यात्सुधाधवलितं शुभम् ।  
वितानकपताकाभिर्वस्त्रैश्च सुपरिष्कृतम् ॥ १४ ॥  
  
तत्रादौ लक्षयेद्बुध्या ब्रह्मस्थानं प्रयत्नतः ।  
वृक्षजाम्(?)उन्नतां कुर्याद्वेदिं याग(गे ?)द्विजाधिका(यता?)म् ॥ १५ ॥  
  
अस्त्राभिमन्त्रितं कृत्वा पञ्चगव्यं तु तेजसा ।  
उपलिप्याग्रतस्सूत्रं वेदिकामभिमन्त्र्य च ॥ १६ ॥  
  
दद्यात्पूर्वपरं सूत्रं तत्र मध्ये च नारद ।  
अष्टहस्तं तदर्द्धं वा चतुरस्रं तु साधयेत् ॥ १७ ॥  
  
मानादर्धार्धसूत्रेण ब्रह्मस्थानस्थितेन च ।  
दिग्द्वयान्मध्यसूत्रं तु चिन्हीकृत्य समं यथा ॥ १८ ॥  
  
चिन्हाचिन्हगतं सूत्रं कृत्वा तदनु नारद ।  
उल्लङ्घ्योल्लङ्घ्य वै कुर्याल्लाञ्छने सौम्ययाम्यगे ॥ १९ ॥  
  
एवमेवापरे चिन्हे तद्वत्तस्मिंश्च दिग्द्वये ।  
कुर्यात्तेनैव सूत्रेण चिन्हाच्चिन्हगतेन च ॥ २० ॥  
  
प्रसार्योर्द्धस्थितं सूत्रं मत्स्यसन्धिद्वये द्विज ।  
दक्षिणोत्तरदिग्यातं प्राक्पूर्वापरसंस्थितम् ॥ २१ ॥  
  
ततो मानार्धसूत्रेण चिन्हयेद्दिक्चतुष्टयम् ।  
तेषु चिन्हेषु वै पृष्ठे कृत्वा तच्चाथ सूत्रकम् ॥ २२ ॥  
  
सल्लाञ्छ्य कोणभागान्वै पूर्वतुल्यैस्तु लाञ्छितैः ।  
दिद्गलस्थेन सूत्रेण ततस्सूत्रचतुष्टयम् ॥ २३ ॥  
  
दद्याद्वै क्षेत्रसिध्यर्थं कोणात्कोणे च नारद ।  
प्। १०९) समैः पदैस्तु तत्क्षेत्रं कृत्वा षोडशधा ततः ॥ २४ ॥  
  
चतुर्भिस्तु पदैर्मध्ये पद्ममष्टदलं लिखेत् ।  
तद्वदष्टासु वै कुर्यादाशासु कमलाष्टकम् ॥ २५ ॥  
  
दिक्षु पद्मचतुष्कं तु देवीनां पूजनाय च ।  
विदुक्ष्वन्यानि चत्वारि सत्यान्ता येष्ववस्थिताः ॥ २६ ॥  
  
तेषां मध्ये तु नवमं पूज्यते यत्र केशवः ।  
मध्यमं कमलं क्षेत्रं चतुर्द्धा भ्रामयेन्मुने ॥ २७ ॥  
  
वर्जयित्वाऽष्टमांशं तु व्योम तेनार्धतो बहिः ।  
भ्रमणेनान्तरस्थेन भवति द्विज कर्णिका ॥ २८ ॥  
  
केसराणि द्वितीयेन तृतीये पत्रसन्धयः ।  
पत्राग्राणि चतुर्थेन भ्रमणोपरि कल्पयेत् ॥ २९ ॥  
  
कोणात्कोणगतं तस्मिन्पद्मे सूत्रद्वयं क्षिपेत् ।  
सूत्राणामन्तरे भूयः क्षिपेत्सूत्राष्ठकं तथा ॥ ३० ॥  
  
पद्मसन्धिस्थसूत्रेण दिक्क्रमेण दलाष्टकम् ।  
भ्राम्य वृत्तार्थयोगेन एवमन्ये बहिस्थिताः ॥ ३१ ॥  
  
पद्माः कार्याः प्रयत्नेन सुसमाश्च परस्परम् ।  
चतुर्धा केशरांशं तु पत्रे पत्रे विभज्य च ॥ ३२ ॥  
  
केसरत्रितयं मध्ये एकैकेन यथा भवेत् ।  
संसक्तनवपद्मे तु गर्भस्यार्धेन वीधिकाः ॥ ३३ ॥  
  
आधाय वीधिविस्तारान् षडंशं वाऽथ पञ्चकम् ।  
तेन पद्मसमूहस्य चतुरश्रं लिखेद्बहिः ॥ ३४ ॥  
  
तत्त्रिधा विभजेद्दिक्षु पीठः स्यात्पादगात्रभृत् ।  
दिग्पद्मं परितो द्वारं कुर्याद्दिक्षु चतुर्ष्वपि ॥ ३५ ॥  
  
तस्मिन्भागद्वयेनैव कर्णं कुर्याद्द्विजोत्तम ।  
चतुर्भिरुपकर्णं तु कोणं कोणं भवेत्ततः ॥ ३६ ॥  
  
द्वाविंशतिपदैः पूर्णमेकीकृत्य विशोध्य च ।  
विविक्तं पश्चिमद्वारं कुर्याद्रेखाविवर्जितम् ॥ ३७ ॥  
  
कर्णिकां पीतवर्णेन पीतरक्तेन केसरान् ।  
पत्राष्टकं सितं कुर्यादन्तरालं नभस्समम् ॥ ३८ ॥  
  
प्। ११०) पीतेन पीठकोणादि गात्रकाण्यरुणेन तु ।  
सितं द्वारचतुष्कं तु कोणात्रक्तेन भूषयेत् ॥ ३९ ॥  
  
बाह्ये रेखात्रयं दद्याद्रक्तपीतासितान्तिमम् ।  
अन्तःशक्तिगतेनैव स्वरषोडशकेन च ॥ ४० ॥  
  
[मण्डले प्रकारभेदाः फलभेदाश्च]  
  
अथवा द्वादशारं तु द्वादशस्वरभावितम् ।  
अष्टारं विलिखेन्नित्यं नाभिनेमिसमन्वितम् ॥ ४१ ॥  
  
वर्गाष्टकेन वै व्याप्ता अरा ऋज्वस्सुशोभनाः ।  
चक्रनाभौ लिखेत्पद्मं पूर्वलक्षणलक्षितम् ॥ ४२ ॥  
  
शङ्खोदरेऽथवा लेख्यं पङ्कजं सुमनोहरम् ।  
कौमोदक्यां पुरो वाऽपि बिम्बे वा कौस्तुभोपमे ॥ ४३ ॥  
  
पुष्पमालाकृतौ वाऽथ यथाकामाप्तये मुने ।  
स्वलाञ्छनाकृतौ यागे ददात्यभिमतं विदुः ॥ ४४ ॥  
  
नवनाभौ परां सिद्धिमैहिकामुष्मिकीं लभेत् ।  
पद्मोदरे कृते यागे सदा लक्ष्मीः प्रवर्धते ॥ ४५ ॥  
  
चक्रमध्ये भवेद्राज्यं शत्रुपक्षक्षयङ्करम् ।  
शान्तिकर्मणि वै शङ्खे गदायां सुभगो भवेत् ॥ ४६ ॥  
  
कौस्तुभे राज्यलाभस्तु पुष्टिर्वै पुष्पमण्डले ।  
एष पद्मोदरो यागः पद्मादेर्मध्यगः स्मृतः ॥ ४७ ॥  
  
[मण्डलस्येव कुम्भ पुष्पमण्डल स्थण्डिल प्रतिमादीनामपि   
बाह्ययाग प्रदेशत्वविधानम्]  
  
नानावर्णकसंयुक्तस्त्वन्यः कुम्भोदरे शृणु ।  
सौवर्णं राजतं ताम्रं मृण्मयं वा घटं दृढम् ॥ ४८ ॥  
  
कालमूलैस्तु रहितं त्रासप्राणविवर्जितम् । (?)  
क्षीरपूर्ण तु तं कुर्याद्दध्ना वा गन्धवारिणा ॥ ४९ ॥  
  
सर्वरत्नौषधीगाढं कुशदूर्वाफलोदरम् ।  
सिद्धार्थकाक्षतोपेतं कुङ्कुमोदकभावितम् ॥ ५० ॥  
  
प्रशस्ततरुशाखाभिः कोमलाभिरलङ्कृतम् ।  
शङ्खस्वस्तिकपद्मैश्च चर्चितं चन्दनेन च ॥ ५१ ॥  
  
प्। १११) शोभितं च सितैर्वस्त्रैः पट्टैश्चैव स्रगादिभिः ।  
तन्मध्ये चासनं पद्मं तन्मध्ये तु जनार्दनः ॥ ५२ ॥  
  
वैनतेयोपरिस्थस्तु लक्ष्माद्याः पूर्ववत्स्थिताः ।  
सङ्क्षेपपूजनार्थं तु कुम्भे यागः प्रकीर्तितः ॥ ५३ ॥  
  
उपलिप्य स्थलं वाथ गोमयेन मृदाम्भसा ।  
वर्त्तुलं परीयात्तत्र दद्याद्वा चतुरश्रकम् ॥ ५४ ॥  
  
यथा कालोद्भवैः पुष्पैः पवित्रैः कटमुक्तये ।  
तत्र सम्पूजयेद्देवमथवा मुनिसत्तम ॥ ५५ ॥  
  
अहतं सुसितं वस्त्रं धूपगन्धादिवासितम् ।  
पृष्ठतस्तु स्थले दत्वा तत्रोपरि यजेद्धरिम् ॥ ५६ ॥  
  
प्रतिमां कारयेद्वाऽथ घातुमृच्छैलदारुजाम् ।  
सपद्मं केवलं वाऽथ भद्रपीठं प्रकल्पयेत् ॥ ५७ ॥  
  
केवले तोयमध्ये वा दीप्तेऽग्नौ धूमवर्जिते ।  
स्थितमायतने वाऽथ साकारं परमेश्वरम् ॥ ५८ ॥  
  
शङ्खचक्रधरं विष्णुं सुरसिद्धावधारितम् ।  
ऋषिभिर्मनुजैर्वाऽथ भक्तियुक्तैः प्रतिष्ठितम् ॥ ५९ ॥  
  
तन्मूर्तौ च स्वमन्त्रेण यजेदावाहनं विना ।  
भूमिष्ठे ह्यचले विप्र पाषाणे चक्रलाञ्च्छिते ॥ ६० ॥  
  
चले वा शङ्खपद्माख्यमुद्राभिर्विप्र मुद्रिते ।  
तत्रोपरि यथापूर्वं तथा सम्पूजयेत्प्रभुम् ॥ ६१ ॥  
  
एभिर्यागपरैर्मध्यादेकं निष्पाद्य यत्नतः ।  
कर्मणा भक्तियुक्तेन पूजयेत्सर्वकामदम् ॥ ६२ ॥  
  
यथाशक्त्युपचारेण विभवेन तु वा मुने ।  
  
[अथ मण्डले बाह्ययागप्रकारः]  
  
अर्घ्यपात्रं समादाय सुवर्णरजतादिजम् ॥ ६३ ॥  
  
शैलं मृद्दारुजं वाऽथ पलाशाम्बुजपर्णजम् ।  
अस्त्रोदकेन प्रक्षाल्य लेपयेत्कुङ्कुमादिभिः ॥ ६४ ॥  
  
अनेकाङ्गं च तत्रार्घ्यं योजयेदस्त्रसंस्कृतम् ।  
  
प्। ११२) [अर्घ्यद्रव्याणि]  
  
सिद्धार्थकास्तिलादूर्वास्सयवास्सिततण्डुलाः ॥ ६५ ॥  
  
तोयक्षीरफलोपेता इदमर्घ्यमुदाहृतम् ।  
आप्याय्य मूलमन्त्रेण सुधासन्दोहमूर्तिना ॥ ६६ ॥  
  
[अर्घ्यस्य विनियोगः]  
  
पात्रद्वयस्थितं तेन कृत्वा भागद्वयं मुने ।  
एकस्मिन्निष्कलाधारे संस्थितं निष्कलात्मकम् ॥ ६७ ॥  
  
मन्त्रचक्रं स्ववीर्येण प्रस्फुरत्तच्च विन्यसेत् ।  
संस्थाप्य मण्डलाग्रे तु पूज्यं पुष्पादिना पुरा ॥ ६८ ॥  
  
धारणाद्वितयेनैव अग्नीषोममयेन च ।  
सम्यग्द्वितीयं संस्कुर्याद्यथावदवधारय ॥ ६९ ॥  
  
प्रचण्डकिरणव्रातैर्भास्करीयैर्दहेत्पुरा ।  
सञ्चिन्त्य भस्मभूतं तु ततः पूर्णेन्दुरश्मिभिः ॥ ७० ॥  
  
आपूर्यामृतकल्लोलधारापातेन नारद ।  
कान्तिमच्चिन्तयेद्भूयो यद्दग्धं भानुना तु वै ॥ ७१ ॥  
  
मूलमन्त्रादिभिर्मुख्यैर्मन्त्रैस्तदभिमन्त्र्य च ।  
बध्वाकामदुधां मुद्रां स्रवन्तीं मन्त्रसंयुताम् ॥ ७२ ॥  
  
गोरूपां हिमशैलाभां निराधारपथस्थिताम् ।  
गन्धदिग्धौ करौ कृत्वा अर्घ्यपात्रोद्धृतेन च ॥ ७३ ॥  
  
मण्डलं मण्टपं प्रोक्ष्य यागद्रव्याण्यशेषतः ।  
दाहयेदस्त्रमन्त्रेण मूलेन प्लावयेत्ततः ॥ ७४ ॥  
  
निर्मलो द्रव्यसङ्घश्च यागयोग्यो भवेत्तदा ।  
नमस्कृत्य ततो विष्णुं मूलमन्त्रं समुच्चरेत् ॥ ७५ ॥  
  
[द्वारपूजा]  
  
स्वमूर्तिसंस्थितः पूज्यः पुष्पैरञ्जलिसंस्थितैः ।  
अर्घ्यपात्रं समादाय पुष्पं धूपं विलेपनम् ॥ ७६ ॥  
  
दीपनैवेद्यपर्यन्तं द्वारं बाह्यं ततो यजेत् ।  
  
[द्वारदेवतापूजा]  
  
उदुम्बरस्य मूले तु बहिर्द्वारस्य मध्यतः ॥ ७७ ॥  
  
प्। ११३) भूमिष्ठं क्षेत्रपालं च पूजयेत्तदनन्तरम् ।  
द्वारोपरि स्थितां लक्ष्मीमूर्ध्वसंस्थं उदुम्बरे ॥ ७८ ॥  
  
दक्षिणोत्तरशाखाभ्यां मूले चण्डप्रचण्डकौ ।  
तद्वज्जयं च विजयं बाह्ये द्वारस्य चान्तरे ॥ ७९ ॥  
  
शाखाद्वयस्य मध्ये तु वामदक्षिणतः क्रमात् ।  
गङ्गां च यमुनां चैव पूजयेत्तदनन्तरम् ॥ ८० ॥  
  
तेनैव क्रमयोगेन द्वारस्याभ्यन्तरस्थितौ ।  
निधीशौ शङ्खपद्माख्यावर्घ्यपुष्पादिभिर्यजेत् ॥ ८१ ॥  
  
[यागमन्दिरप्रवेशविधिः]  
  
कृत्वैव द्वारयागं तु ततः पुष्पं च सम्मुखम् ।  
गृहीत्वाऽङ्गुष्ठपूर्वेण अङ्गुलीत्रितयेन तु ॥ ८२ ॥  
  
अभिमन्त्र्य तदस्त्रेण चक्रं तदुपरि स्मरेत् ।  
निशितारं ज्वलद्रूपं वर्षन्तमनलाशनिम् ॥ ८३ ॥  
  
क्षयकृद्विघ्नजालानां क्षिपेद्यागगृहान्तरे ।  
दक्षिणां तर्जनीं विप्र कुर्यादूर्ध्वमुखीं ततः ॥ ८४ ॥  
  
शिखामन्त्रेण संयुक्तां विद्युद्विलसितप्रभाम् ।  
स्मृत्वा भ्रामयमाणस्तां संविशेद्यागमन्दिरम् ॥ ८५ ॥  
  
[उपवेशनशेषभूतमासनप्रोक्षणादि]  
  
स्वासनं च ततः प्रोक्ष्य अर्घ्यपात्रोदकेन च ।  
सास्त्रेण ताड्य पुष्पेण तत्पृष्ठे क्रमशो द्विज ॥ ८६ ॥  
  
आधारशक्तिपूर्वं तु मन्त्रसङ्घं प्रपूजयेत् ।  
उपविश्य ततः पश्चात्  
  
[पूजनाङ्गभूतावेक्षणप्रोक्षणविशेषौ]  
  
						हृदयस्थं च तत्परम् ॥ ८७ ॥  
  
तेजो नारायणाख्यं तु तत्कुर्यान्नेत्रमध्यगम् ।  
वासुदेवाभिधानं तु प्रागुक्तं च समाश्रयेत् ॥ ८८ ॥  
  
निरीक्ष्य सकलं सम्यक्स्तब्धनेत्रयुगेन च ।  
मण्डलञ्चार्घ्यपात्रं तु पुनः प्रोक्ष्य कुशाम्भसा ॥ ८९ ॥  
  
[आधारशक्त्याद्यासनकल्पनतत्पूजनक्रमः]  
  
पूजनं प्रारभेत्पश्चात्सार्ध्यैः पुष्पैः क्रमेण तु ।  
प्। ११४) आधारशक्तेरारभ्य अनुसन्धानपूर्वकम् ॥ ९० ॥  
  
युगावसानं प्राक् दत्वा स्थूलं मन्त्रासनासनम् ।  
तत्रोर्ध्वे मध्यदेशेऽपि प्रागुक्तविधिना न्यसेत् ॥ ९१ ॥  
  
द्विरष्टकं तु धर्माद्यं कान्तिमत्पररूपधृत् ।  
तच्च षोडशकं न्यस्य भूयो भूयो दिगष्टके ॥ ९२ ॥  
  
सूक्ष्मरूपधरं विप्र प्राक्पदादीशगोचरम् ।  
पद्मादिवन्हिवेश्मान्तमेकैकस्मिन्न्यसेत्ततः ॥ ९३ ॥  
  
तदेव गर्भदेशस्थं ह्यनुसन्धाय विन्यसेत् ।  
भावासनावसानान्तं (नं तत् ?) मन्त्रैः स्वैस्स्वैरथार्चयेत् ॥ ९४ ॥  
  
उपर्युपरि योगेन पुष्पधूपानुलेपनैः ।  
  
[चतुरस्रायतमण्डलकल्पनम्]  
  
युगावसाने पीठस्य पृष्ठे विधिसमीपतः ॥ ९५ ॥  
  
कल्पनाजनितं कुर्याच्चतुरस्रायतं ततः ।  
मण्डलं देवदेवस्य दक्षिणे मण्डलोपरि ॥ ९६ ॥  
  
वायव्यकोणादारभ्य यावदीशानगोचरम् ।  
  
[गणेशादिपूजनम्]  
  
तत्रादौ तु स्वमन्त्रेण गणेशं पूजयेत्द्विजः ॥ ९७ ॥  
  
ततो वागीश्वरीं देवीं तदन्ते गरुडं यजेत् ।  
पूजयेच्च ततो भक्त्या गुरुं परमसञ्ज्ञितत् ॥ ९८ ॥  
  
परमेष्ठी ततः पूज्यस्ततः पितृगणं यजेत् ।  
आदिसिद्धसमूहं च भगवद्ध्यानतत्परम् ॥ ९९ ॥  
  
अनुज्ञां प्रार्थयेत्तेभ्यो यथानुक्रममेव च ।  
  
[हृदयकमलाद्भगवत आवाहन पूजनप्रकारः]  
  
गृहीत्वा शिरसा तां च तत आवाहयेत्प्रभुम् ॥ १०० ॥  
  
आवाह्य मन्त्रेण मुने मुद्रायुक्तेन भक्तितः ।  
प्रोच्चार्य मूलमन्त्रं तु हृदयस्थं च सर्वगम् ॥ १०१ ॥  
  
अवतार्य क्रमेणैव रेचकेन शनैश्शनैः ।  
नाडीभ्यां सन्धिदेशेन नीरूपेणामलेन च ॥ १०२ ॥  
  
कल्पनारहितेनैव चिद्भावाभासितेन च ।  
सर्वगस्य ततो विप्र सार्घ्यं पुष्पाञ्जलिं विभोः ॥ १०३ ॥  
  
प्। ११५) निक्षिप्याथोमुखेनैव पाणियुग्मेन मूर्धनि ।  
लययागोक्तविधिना पूजयेत्प्रथमं ततः ॥ १०४ ॥  
  
पुष्पार्घ्यलेपनैर्धूपैर्मूलमन्त्रादिभिः क्रमात् ।  
  
[लक्ष्म्यादीनां ध्यानपूर्वको न्यासक्रमः]  
  
ततो भगवतो विष्णोर्भासा भास्वरविग्रहात् ॥ १०५ ॥  
  
लक्ष्म्यादीर्निस्सृता ध्यायेत्स्फुलिङ्गनिचया यथा ।  
भोगस्थाने यथायोगमेकैकं विन्यसेत्ततः ॥ १०६ ॥  
  
[मण्डले मन्त्रन्यासक्रमः]  
  
मण्डलोपरि मन्त्रं च यथा तदवधारय ।  
ऊर्ध्वतः पद्ममध्ये तु यथा भूतं तथा न्यसेत् ॥ १०७ ॥  
  
मूलमन्त्रं द्विजश्रेष्ठ मूर्तियुक्तं तु पूर्ववत् ।  
तदग्रसंस्थिते पद्मे लक्ष्मीं वै कर्णिकान्तरे ॥ १०८ ॥  
  
कीर्ति दक्षिणभागस्थे पृष्ठगे तु जयां न्यसेत् ।  
मायां चोत्तरपद्मे तु कर्णिकान्तेऽथ विन्यसेत् ॥ १०९ ॥  
  
आग्नेये हृदयं मध्ये शिरस्त्वीशानपङ्कजे ।  
शिखां राक्षसदिङ्मध्ये कवचं वायुगोचरे ॥ ११० ॥  
  
अथ मध्यस्थिते पद्मे देवस्य पुरतो दले ।  
नेत्रमन्त्रं विन्यसेत्तु विदिक्पत्रेषु चास्त्रराट् ॥ १११ ॥  
  
अत्रैव नारसिह्माख्यं(द्यं ?) वराहान्तत्रयं क्रमात् ।  
दिक्षु पत्रत्रयं(ये ?) विष्णोर्याम्ये प्रत्यक्तथोत्तरे ॥ ११२ ॥  
  
लक्ष्मीकमलयन्त्रा(पत्रा ?)णां सर्वेषां कौस्तुभं न्यसेत् ।  
तद्वद्धृत्पङ्कजीयानां वनमालां निवेश्य च ॥ ११३ ॥  
  
कीर्तिपङ्कजपत्राणां पद्ममाहूय विन्यसेत् ।  
शङ्खं शिखाब्जपत्राणां जयाब्जे चक्रमेव च ॥ ११४ ॥  
  
ततस्तु तत्र पद्मे तु पत्रस्थां विन्यसेद्गदाम् ।  
मायाम्बुजच्छदे विप्र न्यसेत्पाशं ततो द्विज ॥ ११५ ॥  
  
शीर्षाधारे तु वै पद्मे पत्राणामङ्कुशं ततः ।  
न्यसेद्द्वारचतुष्के तु समाहूय खगेश्वरम् ॥ ११६ ॥  
  
प्। ११६) कर्णिकायां न्यसेत्सत्यं हृन्मन्त्रस्य ततो(थो ?)परि ।  
आश्रित्य दक्षिणं भागमथ ब्रह्माम्बुजोपरि ॥ ११७ ॥  
  
मूर्तं मूर्तव्यपेक्षायां न्यस्तं मन्त्रेषु नारद ।  
शिरस्यूर्ध्वे तु विन्यस्य वासुदेवं तथैव च ॥ ११८ ॥  
  
शिखायामुपरि न्यासं कुर्यात्सङ्कर्षणस्य तु ।  
अथोर्ध्वे कर्णिकायास्तु प्रद्युम्नं कवचोपरि ॥ ११९ ॥  
  
लक्ष्म्यादिष्वनिरुद्धं च आधेयत्वेन चोपरि ।  
ततस्सप्ताक्षरं मन्त्रं मूलमन्त्रोपरि न्यसेत् ॥ १२० ॥  
  
प्राच्यादावीशपर्यन्तमिन्द्राद्यं चाष्टकं बहिः ।  
नागेशं विन्यसेच्छेषमधःस्थमथ चोर्ध्वगम् ॥ १२१ ॥  
  
ब्रह्माणं च सुरेशानमेवं लोकेशसन्ततिम् ।  
न्यसेत्तदनु चास्त्राणि बहिस्तेषां तु विन्यसेत् ॥ १२२ ॥  
  
पूर्वादिक्रमयोगेन यावदीशानगोचरम् ।  
अधो नागेश्वरास्त्रं च ब्रह्मास्त्रमुपरि न्यसेत् ॥ १२३ ॥  
  
त्र्यम्बकोत्तरदिग्भ्यां तु मध्यतः खस्थितं स्मरेत् ।  
विष्वक्सेनं द्विजश्रेष्ठ आयान्तं गगनान्तरात् ॥ १२४ ॥  
  
एवं न्यासं पुरा कृत्वा मन्त्राणां मण्डलान्तरे ।  
  
[अथ मन्त्राणां यथान्यासं ध्यानविधिः]  
  
ततस्सञ्चिन्तयेद्ध्यानमेकैकस्य यथास्थितम् ॥ १२५ ॥  
  
मूलमन्त्रस्य देवा(वी ?)नां पुरा प्रोक्तं मया मुने ।  
नोक्तं यद्धृदयादीनां तदेकाग्रमनाः शृणु ॥ १२६ ॥  
  
[हृदयमन्त्रध्यानप्रकारः]  
  
सितशोणितवर्णाभमेकवक्त्रं चतुर्भुजम् ।  
गरुडासनसंस्थं च पद्मशङ्खकरान्वितम् ॥ १२७ ॥  
  
मुद्रालङ्कृतिमत् ध्यायेद्दक्षिणं चापरं करम् ।  
वामपाणिं द्वितीयं च संयुक्तमभयेन तु ॥ १२८ ॥  
  
सिताभरणमाल्यैश्च कर्पूरालिप्तविग्रहम् ।  
सम्मुखं देवदेवस्य हृन्मन्त्रं संस्मरेत्सदा ॥ १२९ ॥  
  
प्। ११७) [शिरोमन्त्रध्यान प्रकारः]  
  
बन्धुजीवोपमं रक्तं पद्मचक्रोद्यतन्द्विज ।  
स्वमुद्रासंयुतं ध्यायेत्पाणिना वरदेन च ॥ १३० ॥  
  
कुङ्कुमेन विलिप्ताङ्गं रक्तभासं मनोहरम् ।  
रक्ताभरणसंयुक्तं रक्तपुष्पविभूषितम् ॥ १३१ ॥  
  
सम्मुखं मन्त्रनाथस्य शिरोमन्त्रं च संस्मरेत् ।  
  
[शिखामन्त्रध्यानप्रकारः]  
  
चलालिपटलाभं तु पद्मकौमोदकीधरम् ॥ १३२ ॥  
  
आत्मीयमुद्रां धर्त्तारं युक्तं चाभयपाणिना ।  
युक्तं मृगमदेनैव पुष्पाद्यैरसितैश्च तम् ॥ १३३ ॥  
  
ईषत्स्मिताननं ध्यायेच्छिखामन्त्रं च नारद ।  
  
[कवचमन्त्रध्यानप्रकारः]  
  
मधुपिङ्गलवर्णाभं शङ्खचक्रधरं तथा ॥ १३४ ॥  
  
स्वमुद्राव्यग्रितं ध्यायेत्पाणियुग्मयुतो(तं) परम् ।  
मिश्रैर्विलेपनैर्लिप्तं मिश्रैः पुष्पादिभिस्तथा ॥ १३५ ॥  
  
निरीक्ष्य(क्ष ?)माणं च विभोः कवचं संस्मरेद्द्विज ।  
  
[नेत्रमन्त्रध्यानप्रकारः]  
  
रक्तपीतप्रभं चैव गदापद्मोद्यतं क्रमात् ॥ १३६ ॥  
  
दक्षिणापरहस्ताभ्यां युक्तं चैव स्वमुद्रया ।  
सकाश्मीरेण लिप्ताङ्गं चन्दनेन सितेन च ॥ १३७ ॥  
  
पुष्पाभरणवासोभिः पीतैर्मण्डितविग्रहम् ।  
संस्मरेन्नेत्रमन्त्रं तु सुनेत्रं च स्मिताननम् ॥ १३८ ॥  
  
[अस्त्रमन्त्रध्यानप्रकारः]  
  
राजोपलद्युतिमुषं गदाचक्रोद्यतं महत् ।  
युक्तं चैव स्वमुद्राभ्यां सुवर्णसदृशैः शुभैः ॥ १३९ ॥  
  
युक्तमाभरणाद्यैश्च प्रलयानलविक्रमम् ।  
अस्त्रमन्त्रं विभोर्ध्यायेत्सम्मुखं स्वामिनः सदा ॥ १४० ॥  
  
एकवक्त्राः स्मृताः सर्वे सर्वे च गरुडासनाः ।  
इतीदमुक्तमङ्गानां ध्यानं पापहरं शुभम् ॥ १४१ ॥  
  
प्। ११८) नृसिंहपूर्वमन्त्राणां त्रयाणामवधारय ।  
  
[नृसिह्ममन्त्रध्यानप्रकारः]  
  
प्रलयाम्बुदनिर्घोषं प्रोद्वमन्तं च पावकम् ॥ १४२ ॥  
  
पद्मशङ्खगदाचक्रधर्त्तारं परमेश्वरम् ।  
द्रवच्चामीकराभासं नानाभरणभूषितम् ॥ १४३ ॥  
  
नानाविलेपनाङ्गं च प्रभूतस्रग्धरं द्विज ।  
रक्तकौशेयवसनं नृसिह्मं संस्मरेद्विभुम् ॥ १४४ ॥  
  
[कपिलमन्त्रध्यानप्रकारः]  
  
उदयादित्यसङ्काशं पिङ्गलश्मश्रुलोचनम् ।  
चतुर्भुजमुदाराङ्गं पद्माद्यैरुपशोभितम् ॥ १४५ ॥  
  
सितवस्त्रोत्तरीयं च मुक्ताभरणभूषितम् ।  
सितमाल्यधरं ध्यायेत्कापिलं मन्त्रनायकम् ॥ १४६ ॥  
  
[वाराहध्यानप्रकारः]  
  
राजाश्मराशिवर्णाभं पीताभरणभूषितम् ।  
महाद्युतिधरं ध्यायेच्चतुर्हस्तं च नारद ॥ १४७ ॥  
  
प्राग्वल्लाञ्छनसङ्घेन कमलाद्येन मण्डितम् ।  
वराहमन्त्रनाथं च मधुपिङ्गललोचनम् ॥ १४८ ॥  
  
चलद्विद्युद्भ्रुवं रौद्रं ज्वालाश्मस्रुसटं स्मरेत् ।  
बालचन्द्राग्रतुल्येन युक्तं दंष्ट्राद्वयेन तु ॥ १४९ ॥  
  
पद्मासनोपविष्टाश्च चिन्तयन्तः स्वकारणम् ।  
सम्मुखाः कर्णिकाधःस्थाः स्मर्तव्याः सर्वदा मुने ॥ १५० ॥  
  
[कौस्तुभादिध्यानप्रकारः]  
  
कौस्तुभं द्विभुजं ध्यायेत्सहस्रार्कसमप्रभम् ।  
नानावर्णधरां देवीं वनमालां तथैव च ॥ १५१ ॥  
  
कान्तां कमलपत्राक्षीं प्रौढस्त्रीसदृशीं द्विज ।  
पुण्डरीकप्रभं पद्मं शङ्खं कुन्देन्दुसन्निभम् ॥ १५२ ॥  
  
राजोपलप्रभं चक्रं हेमाभां संस्मरेद्गदाम् ।  
द्विरष्टवर्षवत्कान्तां कुमारीं नवयुवनाम् ॥ १५३ ॥  
  
[गरुडध्यानप्रकारः]  
  
रक्ततुण्डं महाप्राणं भीमभुकुटिलोचनम् ।  
प्। ११९) द्रवच्चामीकराकारं पक्षमण्डलमण्डितम् ॥ १५४ ॥  
  
संस्मरेद्गरुडं विप्र गृध्रवक्त्रं पृथूदरम् ।  
  
[पाशाङ्कुशयोर्ध्यानप्रकारः]  
  
नवदूर्वाङ्कुरश्यामं पाशेशं पन्नगाननम् ॥ १५५ ॥  
  
संस्मरेदङ्कुशं कृष्णं दीर्घनासं भयानकम् ।  
स्वमुद्रालङ्कृताः सर्वे द्विभुजाश्चारुकुण्डलाः ॥ १५६ ॥  
  
ध्यातव्याः पुरुषाकाराः स्वप्रभाभिर्विराजिताः ।  
एतल्लाञ्छनमन्त्राणां ध्यानमुक्तं मया मुने ॥ १५७ ॥  
  
[सत्यादिपञ्चकध्यानप्रकाराः]  
  
सत्यादीनामथ ध्यानं समासादवधारय ।  
द्विभुजं संस्मरेत्सत्यं सितमिन्दुशताकृतिम् ॥ १५८ ॥  
  
वरदाभयहस्तं च ध्यानोन्मीलितलोचनम् ।  
सितकौशेयवसनं मुक्तादामाद्यलतङ्कृम् ॥ १५९ ॥  
  
सितचन्दनलिप्ताङ्गं सितपुष्पविभूषितम् ।  
ऊर्ध्वस्थं मन्त्रनाथस्य ब्रह्मपु(प ?)त्रस्थितं स्मरेत् ॥ १६० ॥  
  
पद्मासनेनोपविष्टं प्रसन्नवदनं द्विज ।  
एवं विधं ततो ध्यायेद्वासुदेवं चतुर्भुजम् ॥ १६१ ॥  
  
शङ्खपद्मधरं चैव वरदाभयदं विभुम् ।  
प्रशान्तहुतभुग्रूपं न सितं नातिचारुणम् ॥ १६२ ॥  
  
ध्यायेत्सङ्कर्षणं देवं प्रद्युम्नं संस्मरेत्ततः ।  
पीतचम्पकवर्णाभं कमलायतलोचनम् ॥ १६३ ॥  
  
शरद्गगनसङ्काशमनिरुद्धं स्मरेत्ततः ।  
वासुदेवसमाः सर्वे भुजाभरणलाञ्छनैः ॥ १६४ ॥  
  
उपविष्टास्तथैवेते ब्रह्मरन्ध्राम्बुजेषु च ।  
  
[सप्ताक्षरमन्त्रध्यानप्रकारः]  
  
सुशुद्धस्फटिकप्रख्यं नीरूपमिव (मपि ?)रूपिणम् ॥ १६५ ॥  
  
सर्वाकारधरं चैव सर्वाकारविवर्जितम् ।  
सर्वतः पाणिपादं च सर्वतोऽक्षिशिरोमुखम् ॥ १६६ ॥  
  
प्रसन्नरश्मिजालेन स्फटिकामलरूपिणा ।  
प्। १२०) स्वदेहनिस्सृतेनैव भासितं परितः प्रभुम् ॥ १६७ ॥  
  
प्रतिबिम्बति वै यस्मिन्मन्त्रचक्रं यथास्थितम् ।  
ध्यायेत्सप्ताक्षरं मन्त्रं भोगस्थानगतं मुने ॥ १६८ ॥  
  
एवं ध्यात्वा समभ्यर्च्य यथान्यासक्रमेण च ।  
  
[ध्यानानानन्तरं न्यासक्रमेण मन्त्रगणस्य बाह्ययागप्रकारः]  
  
अर्घैः पाद्यैस्तथा पुष्पैः सुगन्धैरनुलेपनैः ॥ १६९ ॥  
  
शालिपूर्णोत्थिताघारपृष्ठसंस्थैरनेकशः ।  
सुगन्धघृतदीपैश्च पुष्पालम्बनचर्चितैः ॥ १७० ॥  
  
महामोदैश्शुभोद्दिपैरच्छिन्नैर्गुग्गुलान्वितैः ।  
भक्ष्यैर्भोज्यैस्तथा लेह्यैः पेयैरन्यैरनेकधा ॥ १७१ ॥  
  
मधुपर्कैश्च मात्राभिः फलमूलैरनेकशः ।  
पायसैर्विविधैर्दिव्यैः मोदकैः कृसरादिभिः ॥ १७२ ॥  
  
सुसंस्कृतैश्च बहुभिर्मध्वाज्यादिपरिप्लुतैः ।  
एकैकस्मिंस्तु वै भोगे मुद्रां कामदुघां पुरा ॥ १७३ ॥  
  
समन्त्रां पूर्ववद्ध्यायेत्प्रोक्षयेर्दर्घ्यवारिणा ।  
दत्वा पुष्पार्घ्यमुपरि संस्पृशेद्विष्णुपाणिना ॥ १७४ ॥  
  
निवेदयेत्ततो विप्र शिरसाऽवनतेन च ।  
यत्किञ्चन्मानसे यागे पुरा प्रोक्तं मया च ते ॥ १७५ ॥  
  
तत्सर्वं देवदेवस्य बहुमूर्तं निवेदयेत् ।  
असन्निधिश्च यो भोगो ह्यङ्गभावमनुव्रजेत् ॥ १७६ ॥  
  
तत्तद्ध्यात्वा तु मनसा भक्त्या विष्णोर्निवेदयेत् ।  
यथानुक्रमतो ह्येवं सर्वमन्त्रगणं मुने ॥ १७७ ॥  
  
इष्ट्वा पूर्वं विधानेन भूयः सम्पूज्य केशवम् ।  
  
[पुष्पाञ्जलिप्रकारः]  
  
मूलमन्त्रं समुच्चार्य पुष्पैरापूर्य चाञ्जलिम् ॥ १७८ ॥  
  
तन्मध्ये परमात्मानं मन्त्रं माणिक्यदीधितिम् ।  
समस्तमन्त्रसंलीनं ध्यायेदुद्धारयोगतः ॥ १७९ ॥  
  
पूरकादिविभागेन शब्देनातिप्लुतात्मना ।  
यावच्छब्दावसानस्थो व्यज्यतेऽसावनेकधा ॥ १८० ॥  
  
प्। १२१) तन्त्रीशब्दात्मना विप्र ततो भासात्मना तु वै ।  
ह्लादात्मना च तदनु आनन्दविभवात्मना ॥ १८१ ॥  
  
तस्मात्सर्वपदातीतः सर्वत्र विभवात्मना ।  
सच्चिद्घनोर्मिनिर्मुक्तशान्तबोधान्तरात्मना ॥ १८२ ॥  
  
एवं षडूर्मिनिर्मुक्तं विकल्पातीतगोचरम् ।  
अवगाह्य क्रमेणाथ पुनरेत्य पदात्पदम् ॥ १८३ ॥  
  
ध्यात्वा मन्त्रं सहस्त्रांशुं सहस्रकरजामृतम् ।  
रेचकेन विनिक्षिप्य देवदेवस्य मूर्धनि ॥ १८४ ॥  
  
ततोऽछिन्नं करे कृत्वा धूपपात्रं तु दक्षिणे ।  
  
[धूपपात्रविधिः]  
  
पद्मचक्राङ्कितं दिव्यमाधारं कञ्जरूपिणम् ॥ १८५ ॥  
  
एकनालं च कर्तव्यं (कुर्वीत ?) शेषं सप्तफणं विभुम् ।  
बद्धाञ्जलिपुटं नित्यं ध्यायन्तं कारणं परम् ॥ १८६ ॥  
  
चक्रलाङ्गलहस्तं च पद्मासनगतं विभुम् ।  
कर्तव्यं (कुर्वीत ?) धूपघर्त्तारं किङ्किणीजालशोभितम् ॥ १८७ ॥  
  
चक्रं तच्चक्रहृदयं पद्मं हृत्कोटरं विदुः ।  
चक्रे या या (ये ये ?) अराख्या (स्स्यु ?)स्ता नाड्यो वै द्वादश स्मृताः ॥   
१८८ ॥  
  
किङ्किण्यो याः स्मृता विप्र ज्ञेयास्ताः सूक्ष्मनाडयः ।  
यासां वै मध्यमा शक्तिर्भुजङ्गकुटिलोपमा ॥ १८९ ॥  
  
धूमधूसरवर्णाभा अण्डं भित्वा विनिर्गता ।  
कालाग्निहृदयोत्था सा सत्यान्ते तु लयं गता ॥ १९० ॥  
  
तया सम्बोधितो ह्यात्मा मन्त्रमूर्तिधरः प्रभुः ।  
सन्निधौ भवति, क्षिप्रमव्युच्छिन्नं दहेत्तथा ॥ १९१ ॥  
  
[धूपपात्रमन्त्रविधानम्]  
  
मन्त्रेणानेन विप्रर्षे तन्मन्त्रमवधारय ।  
ओङ्कारं पूर्वमुद्धृत्य परमात्मा ततः पुनः ॥ १९२ ॥  
  
व्योमानन्देन संयुक्तमनन्ताय पदं ततः ।  
कालाग्निरूपाय पदं जगद्धूमपदं तथा ॥ १९३ ॥  
  
सुगन्धिने पदं कुर्यात्सर्वगन्धवहाय च ।  
प्। १२२) नमः स्वाहासमायुक्तमेकत्रिंशाक्षरं परम् ॥ १९४ ॥  
  
मन्त्रं द्विज समाख्यातं धूपपात्रस्य नारद ।  
मुद्राध्यानसमायुक्तं (क्तां ?) सर्वसिद्धिकरं (रीं ?) परम् (राम्   
?) ॥ १९५ ॥  
  
पूजितां धूपितां लिप्तां मन्त्रविन्यस्तविग्रहाम् ।  
एकीकृत्य स्वशब्देन हृद्गतेनान्तरात्मना ॥ १९६ ॥  
  
[घण्टाचालनविधानम्]  
  
सञ्चालयेत्ततस्सम्यक्सशब्दां चक्रचिन्हिताम् ।  
त्रैलोक्यद्राविणीं घण्टां सर्वदुष्टनिबर्हिणीम् ॥ १९७ ॥  
  
एषा दूती हि मन्त्राणां सुप्तानां च प्रबोधिनी ।  
वारणी सर्वविघ्नानां सर्वमन्त्रप्रसादिनी ॥ १९८ ॥  
  
प्रणवान्ते ध्वनिर्ह्येष शब्दशक्तौ लयं गतः ।  
वर्णदेहाः स्मृता मन्त्रा मन्त्रदेहाश्च देवताः ॥ १९९ ॥  
  
घण्टास्तनितमूलास्ते प्रबुद्धाः कर्मसिद्धिदाः ।  
परशब्दोत्थिता शक्तिर्घण्टास्तनितरूपिणी ॥ २०० ॥  
  
वर्णत्वं समनुप्राप्ता तैर्वर्णैर्मुनिसत्तम ।  
मन्त्राणां कल्पनादेहा नानाकाराः सहस्रशः ॥ २०१ ॥  
  
स्वेच्छया त्वनया शक्त्या सामर्थ्यात्स्वात्मनस्स्वयम् ।  
अनुग्रहार्थमिह हि भक्तानां भावितात्मनाम् ॥ २०२ ॥  
  
मननान्मुनिशार्दूल त्राणं कुर्वन्ति वै ततः ।  
ददते पदमात्मीयं तस्मान्मन्त्राः प्रकीर्तिताः ॥ २०३ ॥  
  
अनभिव्यक्तशब्दास्ते निराकारास्तथैव च ।  
घण्टायां चाल्यमानायां निर्यान्ति च सहस्रशः ॥ २०४ ॥  
  
अत एव मुनिश्रेष्ठ मन्त्रमाता प्रकीर्तिता ।  
एषा घण्टाभिधा शक्तिर्वागीशी च सरस्वती ॥ २०५ ॥  
  
वाचि मन्त्राः स्थितास्सर्वे वाच्या मन्त्रे प्रतिष्ठिताः ।  
मन्त्ररूपात्मकं विश्वं स बाह्याभ्यन्तरं ततः ॥ २०६ ॥  
  
घण्टाशब्दगतं सर्वं तस्मात्तां चालयेत्पुरा ।  
आवाहनेऽर्घ्ये धूपे च दीपे नैवेद्यजोषणे ॥ २०७ ॥  
  
नित्यमेव प्रयुञ्जीत सम्यङ्मन्त्रार्थसिद्धये ।  
प्। १२३) पूजाकालं विनाऽन्यत्र हितं नास्याः प्रचालनम् ॥ २०८ ॥  
  
नानया तु विना कार्यं पूजनं सिद्धिमिच्छता ।  
यस्मात्तस्मात्परं मन्त्रमेतदीयमिदं शृणु ॥ २०९ ॥  
  
[घण्टामन्त्रनिरूपणम्]  
  
आदाय प्रणवं पूर्वमनन्तेशं ततः परम् ।  
तच्चानलेन सम्भिन्नमूर्ध्वाधो मुनिसत्तम ॥ २१० ॥  
  
त्रैलोक्यैश्वर्यदेनाथ लाञ्छयेत्पञ्चबिन्दुना ।  
दद्यादस्यावसाने तु जगद्ध्वनिपदं ततः ॥ २११ ॥  
  
मन्त्रमात्रे पदं चान्यत्स्वाहाक्षरसमन्वितम् ।  
तदन्ते परमात्मानं प्रज्ञाधारोपरि स्थितम् ॥ २१२ ॥  
  
भूधरेण युतं मूर्ध्ना भूधरोपरि विन्यसेत् ।  
विश्वाप्यायकरान्तस्थं त्रैलोक्यैश्वर्यदं मुने ॥ २१३ ॥  
  
त्रयोदशाक्षरो मन्त्रो घण्टाख्यस्सर्वसिद्धिकृत् ।  
विन्यासकाले यस्या वै प्लुतमुच्चारयेत्ततः ॥ २१४ ॥  
  
[घण्टाध्यानप्रकारः]  
  
ध्यानयुक्तं द्विजश्रेष्ठ तद्ध्यानमवधारय ।  
अधोमुखं तु ब्रह्माण्डं ध्यायेज्जनरवाकुलम् ॥ २१५ ॥  
  
सनालं च तदूर्ध्वे तु पद्ममष्टदलं तथा ।  
प्रकीर्णपत्रं सुसितं (त ?) केसरालं (लिं ?) सुकर्णिकम् ॥ २१६ ॥  
  
तन्मध्ये चिन्तयेद्देवीं वर्गाष्टक भुजान्विताम् ।  
मुख्यहस्तचतुष्के तु लाञ्छनं कमलादिकम् ॥ २१७ ॥  
  
कमलं च ततः शङ्खं पाशं चैवाङ्कुशं क्रमात् ।  
स्फटिकं चाक्षसूत्रं च तथा विज्ञानपुस्तकम् ॥ २१८ ॥  
  
अभयं वरदं चैव हस्तद्विद्वितये परे ।  
पद्मासने चोपविष्ठां पद्मपत्रायतेक्षणाम् ॥ २१९ ॥  
  
पद्मगर्भप्रतीकाशां पद्ममालाविभूषिताम् ।  
विद्याभरणसञ्छन्नां पीतवस्त्रविवेष्टिताम् ॥ २२० ॥  
  
दर्शयेद्देवदेवस्य मुद्रां नारायणात्मनः ।  
  
[लक्ष्म्यादिमन्त्राणामभ्यर्चनम्]  
  
लक्ष्म्यादीनां ततो भक्त्या मन्त्राणां च महामुने ॥ २२१ ॥  
  
प्। १२४) भूयोऽर्घ्यपुष्पगन्धेन धूपान्तेन समर्चयेत् ।  
  
[अथ स्तुतिः]  
  
ततः स्तुवीत देवेशं स्तोत्रेणानेन नारद ॥ २२२ ॥  
  
सम्यक्प्रणवपूर्वेण नमोऽन्तेन तु वै त्रिधा ।  
जितन्ते पुण्डरीकाक्ष नमस्ते विश्वभावन ॥ २२३ ॥  
  
नमस्तेऽस्तु हृषीकेश महापुरुषपूर्वज ।  
  
[मधुपर्कादिसमर्पणप्रकारः]  
  
जपन्वै दधिसम्पूर्णं मधुना सर्पिषाऽन्वितम् ॥ २२४ ॥  
  
पात्रं करतले कृत्वा तन्मध्यस्थं प्रभुं स्मरेत् ।  
मूलमन्त्रेण तद्वस्तु स्वरूपादुदितेन च ॥ २२५ ॥  
  
लसत्पीयूषकल्लोलसत्तरङ्गेण नारद ।  
तन्निवेद्य पुनर्भक्त्या भूयः पुष्पाञ्जलिं क्षिपेत् ॥ २२६ ॥  
  
ततो निवेदयेद्विष्णोर्हिरण्यकटकादिकम् ।  
अनन्तरं निमित्तार्थं ताम्बूलं तदनन्तरम् ॥ २२७ ॥  
  
प्रक्षाल्य गन्धतोयेन अर्घ्यपात्रोद्धृतेन वै ।  
पाणियुग्मं यथा वै स्यात्सार्धमत्यन्तनिर्मलम् ॥ २२८ ॥  
  
नैवेद्यधूपपात्राद्यैः पात्रैश्च निर्मलीकृतम् ।  
कृत्वा तद्गन्धदिग्धौ तौ अर्घ्येणार्च्य परस्परम् ॥ २२९ ॥  
  
तन्निवेद्य विभोः पश्चाद्वाक्कर्ममनसाऽन्वितः ।  
  
[बाह्ययागपरिसमापनक्रमः]  
  
पुण्डरीकाक्ष विश्वात्मन्मन्त्रमूर्ते जनार्दन ॥ २३० ॥  
  
गृहाणेदं जगन्नाथ मम दीनस्य शाश्वत ।  
इत्युक्त्वा सोदकं पुष्पं कृत्वा दक्षिणपाणिगम् ॥ २३१ ॥  
  
अग्रतो निक्षिपेद्विष्णोर्मूलमन्त्रेण नारद ।  
भावयेच्च ततस्सम्यक्स्फुरन्तीं तारकावलीम् ॥ २३२ ॥   
  
प्रविष्टां भवगद्वक्रे वक्रान्ताद्धृद्गतां पुनः ।  
हृदयाद्द्विजशार्दूल संहाराख्यक्रमेण तु ॥ २३३ ॥  
  
पूर्ववद्ब्रह्मरन्ध्रेण परेण सह योजयेत् ।  
भगवन्तं ततो नत्त्वा अष्टाङ्गेन तु भक्तितः ॥ २३४ ॥  
  
प्। १२५) समुत्थायासनात्तस्मिन्नर्घ्यपुष्पे विनिक्षिपेत् ।  
यस्मात्तत्क्षणमन्त्रं(?) तु न शून्यं सम्परित्यजेत् ॥ २३५ ॥  
  
अज्ञानात्ज्ञानतो वाऽपि यातमूनाधिकं च यत् ।  
दासस्य मम दीनस्य क्षन्तव्यं लोकलोचन ॥ २३६ ॥  
  
इति श्रीपाञ्चरात्रे जयाख्यंसहितायां बाह्ययागाख्यानं नाम   
त्रयोदशः पटलः ॥ १३ ॥  
  
  
अथ जपविधानं नाम चतुर्दशः पटलः  
  
नारदः-  
  
ब्रूहि मे देवदेवेश विष्णोर्विभवमात्मनः ।  
निर्णयं जपयज्ञस्य न ज्ञातं तत्कथं भवेत् ॥ १ ॥  
  
श्रीभगवानुवाच  
  
एवं सन्तर्प्य देवेशं कुम्भे वा मण्डलादिषु ।  
जपयज्ञविधानेन देवं सन्तर्पयेत्ततः ॥ २ ॥  
  
तदा स सर्वकामार्थान्मनसेष्टान्प्रयच्छति ।  
  
[जपस्य त्रैविध्यम्]  
  
जपं तु त्रिविधं कुर्यादक्षसूत्रकरार्पितः ॥ ३ ॥  
  
वाचिकं क्षुद्रकर्मभ्य उपांशुं सिद्धिकर्मणि ।  
मानसं मोक्षकमार्थं ध्यायेद्देवं तु सर्वतः ॥ ४ ॥  
  
अक्षसूत्रं शुभं कार्यमदृश्यमितरैर्जनैः ।  
  
[अक्षसूत्रविधानम् तत्र मणिप्रमाणादिविशेषाः]  
  
अक्षास्थिमात्रैर्मणिभिर्ज्येष्ठं कुर्यात्सुवर्त्तुलम् ॥ ५ ॥  
  
घात्रीफलानां गर्भेण प्रमाणं मध्यमं स्मृतम् ।  
बदरास्थिप्रमाणेन कनीयंः समुदाहृतम् ॥ ६ ॥  
  
अष्टोत्तरशतं पूर्णं तदर्धं पादमेव वा ।  
कुर्यात्तच्च विधानोक्तं विधिना प्रतिकर्मणि ॥ ७ ॥  
  
सौवर्णं द्रव्यसिध्यर्थमुत्तमं तत्र कारयेत् ।  
पुष्ट्यर्थं रूपलाभाय राजतं पितृकर्मणि ॥ ८ ॥  
  
मेधावीर्यमहातेजोलाभार्थं ताम्रमेव च ।  
मध्यमं मुनिशार्दूल कार्यं चैवाक्षसूत्रकम् ॥ ९ ॥  
  
प्। १२६) यक्षाणां यक्षिणीनां च साधने त्रपुजं स्मृतम् ।  
राक्षसानां पिशाचानां वशे सीसमयं तु वै ॥ १० ॥  
  
पातालसाधनार्थं तु अरीतिमयमुच्यते ।  
सपन्नगानां नागानां साधने स्यात्तु कांस्यजम् ॥ ११ ॥  
  
कनीयस्तु तदा कुर्यादायसं क्षुद्रकर्मणि ।  
इति धातुमयानां च सूत्राणां विधयः स्मृताः ॥ १२ ॥  
  
वक्ष्ये मणिमयानां च विभागं मुनिसत्तम ।  
सर्वं मणिमयं चैव आयुरारोग्यभूतिदम् ॥ १३ ॥  
  
मोक्षदं तु विशेषेण स्फाटिकं शान्तिकर्मणि ।  
त्रितयं चोत्तमाद्यं यत्समं सर्वेषु कर्मसु ॥ १४ ॥  
  
मूलजानामथो वक्ष्ये बीजानां विधिमुत्तमम् ।  
सौभाग्ये वैद्रुमं कार्यमुत्तमाद्यं सदा त्रयम् ॥ १५ ॥  
  
मुक्त्यर्थं पुत्र दीप्तैस्तु पुष्पषैर्दोप्रशान्तये ।  
वक्ष्ये जलोत्थितानां च विषयं सर्वसिद्धिदम् ॥ १६ ॥  
  
पद्मबीजैश्च शाङ्खैश्च श्रीकामो जपमारभेत् ।  
आयुःप्रज्ञायशश्शान्तौ मौक्तिकं सर्वसिद्धिदम् ॥ १७ ॥  
  
उत्तमादिविभागेन त्रितयं यत्प्रकीर्तितम् ।  
एभ्यो मध्यादेकतमं ग्राह्यं चैव शुभे दिने ॥ १८ ॥  
  
[मणीनां क्षालनप्रकारः]  
  
सास्त्रेण गन्धतोयेन क्षालयेत्तदनन्तरम् ।  
  
[सूत्रविशेषविधानम्]  
  
शाणं कार्पासकं वाऽथ प्राप्य सूत्रं नवं दृढम् ॥ १९ ॥  
  
त्रिगुणं त्रिगुणीकृत्य चतुर्था वा यथा दृढम् ।  
सुवेष्टितं तु वै कृत्वा क्षालयेत्पूर्ववद्द्विज ॥ २० ॥  
  
[सूत्रे मणीनां योजनप्रकारः]  
  
निक्षेप्या मणयस्तस्मिन्सन्धानक्रमयुक्तितः ।  
मणयस्सुसमास्सर्वे ऊनाधिक्यविवर्जिताः ॥ २१ ॥  
  
जपार्थं मुनिशार्दूल नित्यं मन्त्रेषु निष्कले ।  
मणिभिः क्रमसूत्रैस्तु मुतन्तुकल निष्कले (?) ॥ २२ ॥  
  
प्। १२७) सकले तु यथेच्छा वै सूत्रार्थं मणिगोलकाः । (?)  
युगलं युगलं सूत्रे परस्परमुखं द्विज ॥ २३ ॥  
  
पृष्ठं पृष्ठस्य लग्नं वा यथा स्याद्योजयेत्तथा ।  
सन्धाय चातिसुश्लिष्टं गहनं न भवेद्यथा ॥ २४ ॥  
  
[अक्षसूत्रस्य वलयाकारतापादनम्]  
  
परस्परमणीनां तु प्रोतानां मुनिसत्तम ।  
अव्युच्छिन्नेन तेनैव त्वेकेन प्रोततन्तुना ॥ २५ ॥  
  
मणिभ्यां सङ्गमोद्देशात्सूत्रं सूत्रेण वेष्टयेत् ।  
यथा स्यात्कटकाकारं स्तब्धं वृत्तं विभक्तिमत् ॥ २६ ॥  
  
[अक्षसूत्रे मेरुकल्पनम्]  
  
ग्रन्धिसन्धावतो विप्र मणिसख्याधिकं ततः ।  
मेरुं प्रकल्पयेन्मध्ये एकेन गुलिकेन च ॥ २७ ॥  
  
[अक्षसूत्रसंशोधनावधानम्]  
  
विलिप्य चन्दनाद्यैस्तु स्थापयेद्भाजने शुभे ।  
सम्पूज्य पुष्पधूपाद्यैस्तस्य शुद्धिमथाचरेत् ॥ २८ ॥  
  
दग्धमस्त्रेण सञ्चिन्त्य वर्मणा मारुतेरितम् ।  
आप्लाव्य मूलमन्त्रेण परमामृतरूपिणा ॥ २९ ॥  
  
संशोध्यैवं पुरा सूत्रं देहवच्चिन्तयेत्ततः ।  
  
[अक्षसूत्रस्य दिव्यदेहत्वेन चिन्तनम्]  
  
चतुर्भुजं तु विरजो नारायणमिवापरम् ॥ ३० ॥  
  
वरदाभयहस्तं च बद्धाञ्जलिधरं स्मरेत् ।  
ब्रह्मद्वारस्थितं तच्च सूत्रं ध्यायेच्छिखोपमम् ॥ ३१ ॥  
  
स्वमन्त्रेण द्विजश्रेष्ठ मन्त्रमत्र निबोधतु ।  
  
[अक्षसूत्रमन्त्रः]  
  
प्रोद्धरेत्प्रणवं पूर्वं तदन्ते कौस्तुभं न्यसेत् ॥ ३२ ॥  
  
त्रैलोक्यैश्वर्यदोपेतं गोपनेनाङ्कयेच्च तत् ।  
तदन्ते त्वक्षसूत्राय पदं पञ्चाक्षरं न्यसेत् ॥ ३३ ॥  
  
नमस्कारान्वितः प्रोक्तो ह्यक्षसूत्रस्य मन्त्रराट् ।  
  
[स्वमन्त्रेणाक्षसूत्रस्य सकलीकरणपूजने]  
  
सकलीकरणं कुर्यान्मन्त्रेणानेन तस्य वै ॥ ३४ ॥  
  
प्। १२८) पूजयेच्च स्वमन्त्रेण ततस्तत्सन्घये क्रमात् ।  
  
[वैष्णव्याः परशक्तेरक्षसूत्रे भावनाक्रमविधानम्]  
  
या परा वैष्णवी शक्तिरभिन्ना परमात्मनः ॥ ३५ ॥  
  
प्रचलत्पूर्णचन्द्राभा सूर्यवत्किरणावृता ।  
युगक्षयोग्रहुतभुक्तेजसा तीवृबृंहिता ॥ ३६ ॥  
  
प्राग्वत्सृष्टिक्रमेणैव स्मरेद्धृत्पद्ममध्यगाम् ।  
पूरकेण तु विप्रेन्द्र कुम्भकेन निरोधिताम् ॥ ३७ ॥  
  
हृत्पद्मादुत्थितां भूयो ब्रह्मरन्ध्रावधिं स्मरेत् ।  
ब्रह्मरन्ध्रात्ततो विप्र प्रोल्लसन्तीं शनैश्शनैः ॥ ३८ ॥  
  
पूर्ववत्सन्धिमार्गेण चिन्तयेद्द्वादशान्तगाम् । (?)  
रेचकाख्येन योगेन तया सूत्रं तु भावयेत् ॥ ३९ ॥  
  
[अक्षसूत्रप्रभोद्भासितत्वेन यागालयस्मरणम्]  
  
भासितं चाथ सूत्रेण सर्वं यागालयं स्मरेत् ।  
  
पूर्णेन्दुनेव गगनं,  
  
[मन्त्रात्मनो भगवच्छत्तेः सूत्रस्य मन्त्राक्षराणां   
चैकीभूतत्वभावनविधिः]  
  
				निष्कलो मन्त्रराट् ततः ॥ ४० ॥  
  
मन्त्रबृन्दसमायुक्तो मग्नस्तत्रेति चिन्तयेत् ।  
मन्त्रात्मा भगवच्छक्तिस्सूत्रमन्त्राक्षराणि वै ॥ ४१ ॥  
  
सर्वमेकीकृतं ध्यायेद्यथा क्षीरेण सोदकम् ।  
  
[सकलनिष्कलमन्त्रस्य सृष्टिक्रमेणाक्षसूत्रे सान्निध्यचिन्तनम्]  
  
तत्र पुष्पाञ्जलौ पृष्ठे गृहीत्वा चिन्तयेदिमम् ॥ ४२ ॥  
  
सुसंस्कृताक्षसूत्रस्य पतन्तं पृष्ठतो द्विज ।  
सृष्टिक्रमात्समायातं मन्त्रं सकलनिष्कलम् ॥ ४३ ॥  
  
स्फुलिङ्गगणसङ्काशमाधेयतनुतां गतम् ।  
  
[भगवत्प्रार्थनापूर्वक तदभ्यनुज्ञयाऽक्षसूत्रस्य ग्रहणम्]  
  
इदं विज्ञाप्य देवेशमक्षसूत्रमयाच्युत ॥ ४४ ॥  
  
प्रयच्छ मन्त्रजापार्थं स्मरेद्दत्तं च तेन तत् ।  
गृहीस्वा शिरसा पश्चात्प्रसीद इति चोच्चरेत् ॥ ४५ ॥  
  
[अभ्यर्चनपूर्वकमक्षसूत्रे मन्त्रस्य प्रतिष्ठापनक्रमः]  
  
प्राप्तं संस्नापयेत्पश्चादर्घ्यपात्राच्च वारिणा ।  
  
प्। १२९) सम्पूज्य पुष्पधूपाद्यैर्मन्त्रं तव च विन्यसेत् ॥ ४६ ॥  
  
साधारं साधनं चैव शक्तिपूर्वैस्समावृतम् ।  
सन्निधौ भव देवेश सन्निरुद्धो भवाच्युत ॥ ४७ ॥  
  
सूत्राख्ये मणिजालेऽस्मिन्यावच्चन्द्रार्कतारकम् ।  
एवं मुने प्रतिष्ठाप्य मन्त्रं सूत्रेऽक्षसञ्ज्ञिके ॥ ४८ ॥  
  
प्रतिष्ठितस्य वै पश्चान्मुद्रां स्वां च प्रदर्शयेत् ।  
  
[अक्षसूत्रमुद्रा]  
  
लग्नं तिर्यग्गतं कुर्यात्कुञ्चितं दक्षिणात्करात् ॥ ४९ ॥  
  
चतुष्कमङ्गुलीनां च अङ्गुष्ठाग्रेण संस्पृशेत् ।  
तर्जनादिक्रमेणैव कनिष्ठान्तं द्विजोत्तम ॥ ५० ॥  
  
संस्पृशन्तं कनिष्ठान्तमङ्गुष्ठं चोर्ध्वमानयेत् ।  
अक्षसूत्रस्य मुद्रैषा नित्यसन्निधिकारिणी ॥ ५१ ॥  
  
जपं समारभेत्पश्चाददृश्यमितरैर्जनैः ।  
  
[जपारम्भात्प्राक्कर्तव्योऽनुसन्धानविशेषः]  
  
करणं वाङ्मनश्चैव मन्त्रेण परमात्मना ॥ ५२ ॥  
  
विष्णुना शक्तिरूपेण भावितं भावयेत्पुरा ।  
चेतसा यदुपारूढं तद्युक्तं वस्तु वाग्गतम् ॥ ५३ ॥  
  
वस्तुयुक्तं च चैतन्यं वाक्तृतीया च नारद ।  
समारोहेत्कर्मपदे विकारत्वे शनैश्शनैः ॥ ५४ ॥  
  
एवं विवर्तते मन्त्रस्तुर्याज्जाग्रावधि क्रमात् ।  
प्रातिलोम्येन वै विप्र पुनरेव निवर्तते ॥ ५५ ॥  
  
करणं वाक्स्वरूपं स्याद्वाक्च चिद्रूपिणी भवेत् ।  
यच्चित्तं स भवेन्मन्त्रो यो मन्त्रस्स त्वजो हरिः ॥ ५६ ॥  
  
ब्रह्माद्यजाग्रत्पर्यन्तं पुनरत्रैव सन्नयेत् ।  
व्यापकं यत्परं ब्रह्म शक्तिर्नारायणी च या ॥ ५७ ॥  
  
सा ह्येव परिणामेन तुर्याख्यं भजते पदम् ।  
तुर्यं सुषुप्ततामेति सुषुप्तं स्वप्नतां व्रजेत् ॥ ५८ ॥  
  
जाग्रत्वं स्वप्नमायाति एवं जाग्रादितः पुनः ।  
  
प्। १३०) [जाग्रदादिभेदनिरूपणम्]  
  
भगवच्छक्तिपर्यन्तं सन्धानं चैकतां स्मरेत् ॥ ५९ ॥  
  
यदनित्यमिदं विप्र चित्रवत्परिदृश्यते ।  
बाह्यं विषयजालं च जाग्रदेतदुदाहृतम् ॥ ६० ॥  
  
अनित्यप्रतिपत्तिर्या अस्मिन्नुपरि सर्वदा ।  
भङ्गुरे स्वप्नतुल्यो यस्स स्वप्नो जाग्रकारणम् ॥ ६१ ॥  
  
सुषुप्तं शान्ततां विद्धि स्वप्नवृत्तेः परं तु यत् ।  
शक्तिरूपस्य वै विष्णोः प्राप्तस्तुर्यत्वमेति सः ॥ ६२ ॥  
  
तया सह समत्वं च तुर्यातीतं तदुच्यते ।  
मन्त्रातीतं परं मन्त्रं स्थूलसूक्ष्मद्वयं तथा ॥ ६३ ॥  
  
आत्मानं पञ्चमं विप्र एकत्वेनानुसन्धयेत् ।  
कृत्वैवमनुसन्धानं प्रारभेत जपं तथा ॥ ६४ ॥  
  
[अन्तर्हृत्पुण्डरीकादिव बहिरक्षसूत्रे मन्त्रस्योदय क्रमभावनम्]  
  
हृत्पुण्डरीकमध्यस्थो भारूपः परमेश्वरः ।  
निर्मलस्फटिकप्रख्यः प्रस्फुरन्यः स्वतेजसा ॥ ६५ ॥  
  
तस्य शब्दमयी शक्ती(क्तिः ?)ज्वालावन्निस्सृतं महत् (ताहिया ?) ।  
तद्धर्मधर्मिणी शुद्धा तस्या वै वर्णसन्ततिः ॥ ६६ ॥  
  
निस्सृता मन्त्रजननी तदग्राच्चैव मन्त्रराट् ।  
निस्सृतं(तु) यथा पुष्पं लताग्रान्मुनिसत्तम ॥ ६७ ॥  
  
एवमेवाक्षसूत्रे तु उदितं च क्रमं स्मरेत् ।  
हृल्लयं तल्लयीकुर्याद्धृल्लयस्य च तत्तथा ॥ ६८ ॥  
  
एकस्य मन्त्रनाथस्य अन्तर्बाह्योदितस्य च ।  
  
[जपसङ्ख्याविधानम्]  
  
यदैकं तज्जपो विप्र लक्षसङ्ख्याभिधो भवेत् ॥ ६९ ॥  
  
एवं लक्षस्थितो यस्माज्जपस्तु परिसङ्ख्यते ।  
प्रयत्नादक्षसूत्रेण जपसङ्ख्या तु सा स्मृता ॥ ७० ॥  
  
अनेन क्रमयोगेन विष्णुवत्करणं भवेत् ।  
विष्णुवद्योगमाश्रित्य अक्षमक्षं समाहरेत् ॥ ७१ ॥  
  
सह प्राणोदयेनैव निष्ठाक्षं यावदेव हि ।  
  
प्। १३१) [मेरोर्लङ्घननिषेधः]  
  
ततः प्रदक्षिणं कुर्यान्मेरुमूर्तिस्थितस्य च ॥ ७२ ॥  
  
निष्कलस्य च मन्त्रस्य तदूर्ध्वेऽवस्थितस्य च ।  
ग्रन्धीरूपस्य च विभोरमलस्य महात्मनः ॥ ७३ ॥  
  
पृष्ठेन लङ्घनं यस्माद्वर्जनीयं तु नारद ।  
मेरुमूलेऽङ्गुलिप्रान्तं शिष्टं कृत्वा शनैश्शनैः ॥ ७४ ॥  
  
अङ्गुष्ठस्य भ्रमं कुर्यान्नमेरोर्लङ्घनं भवेत् ।  
अङ्गुष्ठमूलमध्ये च भ्रामणीयं च छत्रवत् ॥ ७५ ॥  
  
विधिनाऽनेन जप्तव्यो मन्त्रो ध्यानसमन्वितः ।  
  
[शान्तिकपौष्टिकादिनिमित्तभेदेन मन्त्रस्य भिन्नभिन्नरूपतया   
ध्यानविधानम्]  
  
शान्तिके स्फाटिकाभं च पीतं ध्यायेच्च पौष्टिके ॥ ७६ ॥  
  
वश्ये किंशुकपुष्पाभमाकृष्टौ नृपशैलवत् ।  
मारणे कज्जलाभं तु विद्वेषे चाषपक्षवत् ॥ ७७ ॥  
  
उच्चाटने च धूम्राभं मन्त्रं ध्यायेज्जपेत्सदा ।  
  
[परापरभेदेन जपस्य द्वैविध्यम्]  
  
परापरस्वरूपेण जपस्तु द्विविधः स्मृतः ॥ ७८ ॥  
  
परदेहप्रदे (वे ?)शे च तत्त्वानां प्रेरणे द्विजं ।  
क्रूरकर्मणि सिध्यर्थं जपो ज्योतिर्मयस्स्मृतः ॥ ७९ ॥  
  
तत्रान्तर्लीनममलं शब्दं तु परिभावयेत् ।  
भुक्तिमुक्तिप्रसिध्यर्थं दोषदुःखक्षयङ्करम् ॥ ८० ॥  
  
शान्तौ तु सर्वकार्याणां सिध्यर्थमविचारतः ।  
सुखसौभाग्यसिध्यर्थं तथाऽप्याधानकर्मणि ॥ ८१ ॥  
  
जपो भवति शब्दाख्यस्तत्रान्तस्तु विभावयेत् ।  
निशाम्बुकणसङ्काशप्रकाशात्मजनार्दनम् ॥ ८२ ॥  
  
हृत्पद्मात्तु स्वमन्त्रेणं भावयेच्छब्दमुत्थितम् ।  
नित्योदितं तु तेनैव प्रयत्नहरि (रहि ?) तेन तु ॥ ८३ ॥  
  
प्राणापन्नपदस्थेन भावनामिश्रितेन च ।  
जप्यमानस्तु वै मन्त्रस्सर्वकामफलप्रदः ॥ ८४ ॥  
  
प्। १३२) अथ प्रयत्नजनितं शब्दमुत्थाप्य नारद ।  
केवलं तु स्वमन्त्रेण बद्धलक्षस्तु पूर्ववत् ॥ ८५ ॥  
  
अक्षरादक्षरं यातमृतदोषेण वर्जितम् ।  
विलम्बितं च नातीतं तथाऽस्फुटपदोज्झितम् ॥ ८६ ॥  
  
चित्तविक्षेपरहितमत्युत्कृष्टधियाऽन्वितम् ।  
  
[अधिकारिणां सत्त्वादिगुणभेदेन जपकालभेदः]  
  
पूर्वान्हे मध्यभागेऽथ अपरान्हे दिनस्य तु ॥ ८७ ॥  
  
क्रमाद्वै सात्विकादीनां वेलात्रयमुदाहृतम् ।  
एवं कृत्वा जपन्विप्र विनिवेद्य च यागवत् ॥ ८८ ॥  
  
मन्त्रात्मा भगवान्विष्णुरचिरात्सिद्धिदो भवेत् ।  
प्रतिमासं द्विजश्रेष्ठ इष्ट्वाऽर्घ्यकुसुमादिभिः ॥ ८९ ॥  
  
[अक्षसूत्रस्यपुनर्नवीकरण प्राचीनसूत्रपरित्यागयोर्विधानम्]  
  
सन्धानमुपसंहृत्य पूर्वं यच्चाक्षसूत्रकम् ।  
विसर्जनाख्यमन्त्रेण मुद्रायुक्तेन नारद ॥ ९० ॥  
  
सूत्रं चाभिनवं कृत्वा प्राग्वत्संस्कृत्य वेष्टयेत् ।  
यथास्थितं मणीनां च योजनं चाचरेत्पुनः ॥ ९१ ॥  
  
संस्नाप्य विधिवन्मन्त्री भूयस्तस्मिंस्तु विन्यसेत् ।  
पुरा यदाहृतं चैव सूत्रच्छेदभयात्ततः ॥ ९२ ॥  
  
पूजां कृत्वा तथा होमं तत्कर्मछिद्रकारणम् ।  
पुराणसूत्रमादाय विभजेत्तन्तुजं च तत् ॥ ९३ ॥  
  
बध्वा पाषाणखण्डे च अगाधेऽम्भसि निक्षिपेत् ।  
विष्वक्सेनीयमन्त्रेण क्षिप्त्वाऽचम्य स्मरेद्धरिम् ॥ ९४ ॥  
  
 मूलमन्त्रण विप्रेन्द्र सप्तवारान्समाहितः ।  
  
इति श्रीपञ्चरात्रे जयाख्यसंहितायां जपविधानं नाम चतुर्दशः   
पटलः ॥ १४ ॥  
  
  
अथाग्निकार्यविधानं नाम पञ्चदशः पटलः  
  
  
श्रीभगवान्  
  
जपं कृत्वा यथाशक्ति जपान्ते पूजयेत्प्रभुम् ।  
भक्तितश्चार्घ्यपुष्पाभ्यां ततो धूपानुलेपनैः ॥ १ ॥  
  
पश्चात्सन्तर्पयेद्विप्र अग्निमध्यगतं प्रभुम् ।  
  
प्। १३३) [कुण्डपरिकल्पनविधानारम्भः]  
  
देवादुत्तरदिग्भागे कुण्डं कुर्यात्सलक्षणम् ॥ २ ॥  
  
देवागारात्तु वाऽन्यत्र भूमिभागे सलक्षणे ।  
धूमनिर्गमनोपेतमण्टपे सुसमे शुभे ॥ ३ ॥  
  
तत्र कुर्यात्पुरा वेदिं चतुरश्रां समन्ततः ।  
सर्वलक्षणसम्पन्नां कुर्यात्कुण्डं तदूर्ध्वतः ॥ ४ ॥  
  
चतुरश्रं समं श्रेष्ठं वर्तुलं वा मनोरमम् ।  
द्विग्विदिक्संस्थितं चैव काम्यानां कर्मणां हितम् ॥ ५ ॥  
  
निष्कामो वा सकामो वा मध्यतस्सर्वदिक्षु च ।  
  
[कुण्डानां दिग्भेदेन फलभेदः]  
  
ईशानदिग्गते कुण्डे मन्त्रात्मा तपितो हरिः ॥ ६ ॥  
  
ददाति सिद्धिं भौलोकीं तत्सिद्धीप्सोर्महात्मनः ।  
वियद्गतिपरः कुण्डे जुहुयात्पूर्वदिक्स्थिते ॥ ७ ॥  
  
रिपूणां निग्रहार्थाय होममाग्नेयदिग्गते ।  
होमं दक्षिणदिक्कुण्डे शान्त्यर्थी ह्याचरेत्सदा ॥ ८ ॥  
  
उत्सादनार्थमन्येषां कुण्डे नैऋतदिग्गते ।  
अपमृत्युजयार्थी च सर्वोपप्लवशान्तये ॥ ९ ॥  
  
होमं वारुणदिक्कुण्डे मन्त्रस्सन्तर्पितो यदा ।  
(हुत्वा वारुणदिक्कुण्डे मन्त्रं सन्तर्पयेत्सुधीः?)  
यदा वायव्यदिक्कुण्डे मन्त्रस्सन्तर्पितस्तदा ॥ १० ॥  
  
विविधानि निधानानि प्रयश्छ(च्छ)त्यचिरेण तु ।  
आरोग्यं सम्पदं पुष्टिं प्रददाति च मन्त्रराट् ॥ ११ ॥  
  
तर्पितस्सौम्यदिक्कुण्डे नात्र कार्या विचारणा ।  
  
[आहुतिसङ्ख्याभेदेन कुण्डानां मानभेदः]  
  
शतार्धसङ्ख्यहोमे च कुण्डं स्याद्द्वादशाङ्गुलम् ॥ १२ ॥  
  
होमे साष्टशते चैवमुष्ट्यरत्निसमं भवेत् ।  
होमे सार्धशते चैव सारत्निस्सकनिष्ठिका ॥ १३ ॥  
  
हस्तं सहस्रहोमे तु अयुताख्ये द्विहस्तकम् ।  
लक्षहोमे चतुर्हस्तं कोटिहोमेऽष्ट हस्तकम् ॥ १४ ॥  
  
प्। १३४) [खातमानम्]  
  
विस्तारार्धेन सर्वत्र खातस्तु परिशस्यते ।  
स्वीयात्प्राङ्मेखलामानादायं खाते युगं पुरः ॥ १५ ॥  
  
त्यक्त्वा तु मेखलाबन्धं ततश्चैव समारभेत् ।  
  
[कुण्डमानभेदेन मेखलानां मानभेदाः]  
  
प्रमाणं मेखलानां च यवद्वादशसम्मितम् ॥ १६ ॥  
  
द्वादशाङ्गुलमानस्य कुण्डस्य परिकीर्तितम् ।  
विस्तारतुल्यमुच्छ्रायो मेखलानां महामते ॥ १७ ॥  
  
मेखलात्रितयं चैवमेकीकृत्य तु जायते ।  
विस्तारस्तु ततोच्छ्रायस्सार्धं तु चतुरङ्गुलम् ॥ १८ ॥  
  
रत्निमात्रस्य कुण्डस्य मेखला द्व्यङ्गुलाः स्मृताः ।  
अङ्गुलं सकनिष्ठस्य कुण्डस्यार्धोत्तरं द्वयम् ॥ १९ ॥  
  
त्र्यङ्गुला हस्तमात्रस्य कुण्डस्य समता स्मृता ।  
द्विहस्तस्य द्विजश्रेष्ठ मेखलाश्चतुरङ्गुलाः ॥ २० ॥  
  
चतुर्हस्तस्य कर्तव्यास्सर्वाश्चैव षडङ्गुलाः ।  
अष्टाङ्गुलिश्च कुण्डस्य अष्टहस्तस्य कीर्तिताः ॥ २१ ॥  
  
[नाभिलक्षणम्]  
  
दिङ्मध्येऽप्यथ कुण्डस्य नाभिं (?) कुर्याद्द्विजोत्तम ।  
अश्वत्थपत्रसदृशीं मेखलोपरि संस्थिताम् ॥ २२ ॥  
  
यदुक्तं प्राङ्मया मानं मेखलानां क्रमेण तु ।  
एकीकृत्य तु तत्सर्वं मध्यात्सूत्रेण लाञ्छयेत् ॥ २३ ॥  
  
अर्धमर्धेन्दुवद्बाह्यात्तत्र चातिशयेन च ।  
मुखाद्यभ्यन्तरं यावत्क्रमेणानेन ह्रासयेत् ॥ २४ ॥  
  
उभयोः पक्षयोर्विप्र गजोष्ठाकृतिवत्तथा ।  
पृष्ठतो मेखलमानात्किञ्चित्कार्या द्विजोन्नता ॥ २५ ॥  
  
एकमेखलमानाच्च त्र्यंशेनार्धेन वा मुने ।  
क्रमेण ह्रासयेत्तावत्तावद्वै मेखलोच्छृतिः ॥ २६ ॥  
  
ईषदुच्चा भवेत्सा वै मेखलोपरि संस्थिता ।  
एकमेखलतुर्यांशमानं कुण्डान्तरे द्विज ॥ २७ ॥  
  
प्। १३५) योन्येषु (?) निस्सृतं कुर्यात्तमेवाधोगतं तु वै ।  
आक्रम्य मेखलाभूमिं यावत्खातं तु संस्पृशेत् ॥ २८ ॥  
  
इत्येतत्कथितं नाभेर्लक्षणं च यथास्थितम् ।  
साधनं चतुरश्रस्य विद्धि कुण्डस्य यागवत् ॥ २९ ॥  
  
चतुरश्रस्य वै मध्ये सूत्रं कृत्वा भ्रमं (?) ततः ।  
चतुरश्रं समं कुर्यात्सर्वदिक्कोण वर्जितम् ॥ ३० ॥  
  
[कुण्डानां विकल्पः]  
  
नित्यनैमित्तके होमे वृत्तं वा चतुरश्रकम् ।  
त्रिमेखलं तु कर्तव्यमोष्ठनाभिसमन्वितम् ॥ ३१ ॥  
  
द्विमेखलं वा विप्रेन्द्र सुश्लक्ष्णं च मनोरमम् ।  
एकमेखलकं वाऽपि कुण्डं क्षेपणि(?)णकर्मणि ॥ ३२ ॥  
  
[कुण्डे हवनस्य प्राशस्त्यम्]  
  
कुर्याच्चलं स्थिरं वाऽपि न हि कुण्डं विना शुभम् ।  
हवनं विप्र मन्त्राणां तस्मात्कुण्डं च साधयेत् ॥ ३३ ॥  
  
[देशकालवैगुण्येन कुण्डस्यासम्भवे हवनप्रकारः]  
  
देशकालवशाच्चैव कुण्डं न घटते यदि ।  
तं विना हवनच्छेदो न कार्यस्सिद्धिमिच्छता ॥ ३४ ॥  
  
शोधिते ह्युपलिप्ते च स्थले चलमृदान्विते ।  
होमस्तु विहितस्सम्यक् मन्त्रस्यामन्त्रितस्य च ॥ ३५ ॥  
  
पिण्डिका चतुरश्रा तु बहिस्सर्वत्र शस्यते ।  
मध्ये पद्मं प्रकुर्वीत श्रीपद्मं पद्ममध्यगम् ॥ ३६ ॥  
  
एवं कृते शुभे कुण्डे अग्निकार्यं समाचरेत् ।  
यागगेहात्तु वाऽन्यस्मिन्यदि गेहे महामुने ॥ ३७ ॥  
  
पूर्ववद्वारयागं तु कृत्वा सम्प्रविशेत्ततः ।  
तत्रैव यदि वा कुर्याद्दत्वाऽन्यच्चासनं शुभम् ॥ ३८ ॥  
  
तत्र पूर्वोक्तविधिना उपविश्य समाहितः ।  
  
[कुण्डसंस्कारप्रकारः]  
  
कुण्डस्यारम्भकाले तु संस्कारा न कृता यदि ॥ ३९ ॥  
  
निष्पन्नस्य च ते सर्वे विधेयाश्च क्रमेण तु ।  
ताडयेदस्त्रमन्त्रेण पुष्पैर्दक्षिणपाणिना ॥ ४० ॥  
  
प्। १३६) गृहीत्वा चैकदेशात्तु कुण्डमध्याच्च मृत्कणम् ।  
अङ्गुष्ठानामिकाभ्यां तु हृदयेन समुद्धरेत् ॥ ४१ ॥  
  
अस्त्रेणैव समीकृत्य न स्यान्निम्नोन्नतं यथा ।  
सेचयेत्कवचेनैव कुट्टयेत्तदनन्तरम् ॥ ४२ ॥  
  
लेपयेद्गन्धतोयेन अस्त्रेण परिशोधयेत् ।  
उल्लिखेदस्त्रराजेन दर्भकाण्डेन यत्नतः ॥ ४३ ॥  
  
भूमावभ्यन्तरे कुण्डे दक्षिणाशादितः क्रमात् ।  
उत्तराशावधिर्यावद्दद्याद्रेखात्रयं समम् ॥ ४४ ॥  
  
प्रत्यग्भागात्समारभ्य नयेत्पूर्वमुखं तु तत् ।  
तन्मध्ये त्रितयं चान्यद्रेखाणामुत्तरामुखम् ॥ ४५ ॥  
  
एवमुल्लिख्य विधिना प्रोक्षयेत्कवचेन तु ।  
अच्छिन्नाग्रैस्ततो दर्भैरस्त्रमन्त्राभिमन्त्रितैः ॥ ४६ ॥  
  
कुण्डभित्तिगणं सर्वं प्रोत्थितं परिभूषयेत् ।  
कृत्वैवमक्षवाटं तु कुण्डसंस्कारमुत्तमम् ॥ ४७ ॥  
  
[नाभिपूजनम्]   
  
समभ्यर्च्य ततोऽर्घ्याद्यैर्मध्यतः प्रणवेन तु ।  
तेनैव विधिना नाभिं पूजयेच्चन्द्रसन्निभाम् ॥ ४८ ॥  
  
[मेखलापूजनम्]  
  
मेखलात्रयपूजायां हृन्मन्त्रं तु प्रयोजयेत् ।  
  
[मेखलात्रये तत्त्वत्रयस्य पूजनम्]  
  
ततस्तत्वत्रयं पूज्यं मेखलात्रितयोपरि ॥ ४९ ॥  
  
प्रधानपुरुषेशाख्यं प्रणवत्रितयेन च ।  
अर्घ्यैर्विलेपनैर्धूपैरिष्ट्वा कुण्डं पुरा द्विज ॥ ५० ॥  
  
[कुण्डमध्ये आधारशक्त्याद्यासनकल्पनपूर्वकं   
नारायणाख्यायाः शक्तेः स्थापनप्रकारः]  
  
चतुष्पथे तु कुण्डस्थे सपुष्पं दर्भविष्टरम् ।  
हृन्मन्त्रेण च विन्यस्य तत्रोपर्यथ पूजयेत् ॥ ५१ ॥  
  
सम्पूज्याग्निं समादाय सम्भ्राम्यायतनं त्रिधा ।  
योनिमार्गेण निक्षिप्य वह्निबीजमनुस्मरेत् ॥ ५२ ॥  
  
प्। १३७) आधारशक्तिपूर्वं च आसनं वैष्णवं च यत् ।  
तत्र नारायणाख्यां वै शक्तिं विद्योतलक्षणाम् ॥ ५३ ॥  
  
लक्ष्म्याकृतिपदं प्राप्ताममृतावृतदेहिनीम् ।  
सर्वातिशयरूपां च सर्वशक्तिसमन्विताम् ॥ ५४ ॥  
  
 सौकुमार्येण रूपेण सर्ववस्त्वन्तरस्थिताम् ।  
शाश्वतीं सृष्टिमार्गेण अवतार्य हृदम्बुजे ॥ ५५ ॥  
  
पुरा ध्यानक्रमेणैव हृन्मन्त्रेण हृदम्बुजात् ।  
स्वनामपदयुक्तेन सनमःप्रणवादिना ॥ ५६ ॥  
  
रेचकेन विनिक्षिप्य कुण्डहृत्पद्ममध्यतः ।  
सम्पूज्य गन्धपुष्पाद्यैः पद्ममुद्रां पदर्श्य च ॥ ५७ ॥  
  
चक्रमन्त्रेण संयुक्तामेवं कुर्याच्च सन्निधिम् ।  
  
[वह्नेरुत्पादनक्रमः]  
  
आदौ च भगवच्छक्तेर्वह्नेरुत्पादनाय च ॥ ५८ ॥  
  
आदायारणिजं चाग्निं सूर्यकान्तोद्भवं तु वा ।  
लोहपाषाणजं वाऽथ अदुष्टं लौकिकं तु वा ॥ ५९ ॥  
  
तैजसे ताम्रपात्रेऽथ मृण्मयेऽभिनवे तथा ।  
  
[अग्नेस्ताडनप्रोक्षणादयो बाह्याः पञ्चसंस्काराः]  
  
सन्ताड्य चास्त्रमन्त्रेण प्रोक्षयेच्छिखया च तम् ॥ ६० ॥  
  
अर्चयेत्कवचेनैव कवचेनावकुण्ठ्य च ।  
प्लावयेदमृतेनैव नेत्रमन्त्रेण नारद ॥ ६१ ॥  
  
[अग्नेः स्वात्मन्युपशमापादनपूर्वकं सृष्टिक्रमेण   
पदात्पदमवतारितस्य नाभिगतत्वचिन्तनम्]  
  
पूरकेणोपसृत्याथ स्वात्मन्युपशमं नयेत् ।  
क्रमादानन्दशक्तौ तु प्राग्वदुद्धृत्य योजयेत् ॥ ६२ ॥  
  
सृष्टिक्रमेण तद्भूयो ह्यवतार्य पदात्पदम् ।  
शब्दास्पदावधिर्यावत्स्मरेन्नाभिगतं ततः ॥ ६३ ॥  
  
[नाभिकुण्डस्थतया भाविते तेजोविशेषे होमक्रमः]  
  
प्रणवेन तु नाभिस्थमग्नीषोमात्मकं यजेत् ।  
त्रिधा समिद्भिर्भिन्नेन अद(ह ?) मादिभिरादरात् ॥ ६४ ॥  
  
त्रयाणामथ बीजेन भिन्नेनाथ यजेद्द्विज ।  
प्। १३८) एकाहुतिप्रदानेन तत्रस्थो बुध्यते यथा ॥ ६५ ॥  
  
तेन मार्गेण जप्तव्यं ध्यात्वा चाज्यामृतं हृदि ।  
  
[तस्याग्नेः स्वमन्त्रेण नाभीकुण्डादुत्थापनम्]  
  
ततः स्वमन्त्रेणोत्थाप्यो नाभिकुण्डाद्धुताशनः ॥ ६६ ॥  
  
[अग्नेर्मन्त्रः]  
  
कृत्वाऽदौ प्रणवं विप्र तदन्ते त्वजितं न्यसेत् ।  
अशेषभुवनाधारमथ ऊर्ध्वेऽस्य योजयेत् ॥ ६७ ॥  
  
ऊर्ध्वाधोभ्यां च तस्यैव भूधरोर्जौ न्यसेत्ततः ।  
त्रैलोक्यैश्वर्यदं मूर्ध्नि बीजस्यास्य महामते ॥ ६८ ॥  
  
ततः क्रमेण संयोज्य धरेशाद्यं च सप्तकम् ।  
सुपर्णसञ्ज्ञापर्यन्तं सप्तकस्यास्य योजयेत् ॥ ६९ ॥  
  
उर्ध्वाधोभ्यां च नालं तु मायाव्योमे तथोपरि ।  
तेजसे पदमादाय ततः सप्तार्चिषे पदम् ॥ ७० ॥  
  
स्वाहासमन्वितश्चाग्नेर्मन्त्रो ह्यष्टादशाक्षरः ।  
  
[स्वमन्त्रेण नाभीकुण्डादुद्बोधितस्य तेजसः पात्रस्थवह्नौ   
प्रक्षेपः]  
  
धूधूशब्दशरीरान्तं (?) सच्छब्दालोकबोधितम् ॥ ७१ ॥  
  
विकल्पधूमनिर्मुक्तं सच्चैतन्यस्फुलिङ्गिनम् ।  
नादान्तेन क्षिपेद्विप्र सिद्धिमार्गेण पूर्ववत् ॥ ७२ ॥  
  
पुरा हृते च पात्रस्थे वन्हौ वन्हि (ह्निं ?) विशुद्धये ।  
करद्वयेन चादाय भ्राम्य कुण्डे विनिक्षिपेत् ॥ ७३ ॥  
  
[कुण्डमध्ये प्रक्षिप्तस्याग्नेश्चिन्तनविशेषः]  
  
कुण्डमध्यस्थया चाथ शक्त्या नारायणाख्यया ।  
नासाग्रेण तमग्निं च घ्रातं ध्यायेत्स्वहृद्गतम् ॥ ७४ ॥  
  
[वह्नेरुद्बोधनम्]  
  
त्रिपञ्च सप्त वा दद्यात् समिधे हृदयेन च ।  
वह्नेरुद्बोधनार्थं तु नेत्रमन्त्रेण नारद ॥ ७५ ॥  
  
[पर्यग्निकरणम्]  
  
पर्यग्निकरणं कुर्याद्धृदयेनार्द्रपाणिना ।  
  
[परिस्तरणम्]  
  
स्तरं ततोऽस्त्रमन्त्रेण चतुर्दिक्षु त्रिधा त्रिधा ॥ ७६ ॥  
  
प्। १३९) प्रागादौ तु यथामूलं तदग्रैश्छादितं भवेत् ।  
कुर्यात् स्तरसमाप्तिं तु सर्वदाऽत्मन उत्तरे ॥ ७७ ॥  
  
स्तरोपर्यथ संस्थाप्य वन्हिकार्योपयोगि यत् ।  
  
[प्रणीतापात्रेघ्मस्रुक्स्रुवाद्युपकरणद्रव्यसादनम्]  
  
प्रणीतापात्रयुग्मं तु तथेध्मयुगलं तु वै ॥ ७८ ॥  
  
स्रक्स्रुवद्वितयं चैवमाज्यस्थालीं तथैव हि ।  
सर्वं सम्प्रोक्ष्य मूलेन निधायाथ स्तरोपरि ॥ ७९ ॥  
  
प्रणीतापात्रमापूर्य तोयेन तदनन्तरम् ।  
तत्रासनवरं ध्यात्वा विष्णुमूलेन विन्यसेत् ॥ ८० ॥  
  
याग(गे ?)यज्ञपिति(ते?)र्मन्त्रमेवं संस्थाप्य चोत्तरे ।  
  
[परिधिविधानम्]  
  
प्रदद्याच्च ततो विप्र परिधीन्हृदयेन च ॥ ८१ ॥  
  
यज्ञकाष्ठोद्भवान्स्पष्टान्सपर्णान्हस्तसम्मितान् ।  
चतुर्यवपरीणाहानगारे हस्तसम्मिते ॥ ८२ ॥  
  
अन्येषां द्व्यङ्गुला वृद्धिः परिधीनां द्विजोत्तम ।  
यावदष्टकरं कुण्डमत ऊर्ध्वं न कारयेत् ॥ ८३ ॥  
  
[ब्रह्मादिलोकपालार्चनम्]  
  
विष्टराणि ततो दद्यात्तेषु पृष्ठे हृदा मुने ।  
तत्पृष्ठे पूजयेन्नित्यं लोकपालान्स्वदिक्स्थितान् ॥ ८४ ॥  
  
ब्रह्ममाहेन्द्ररुद्रादीन्गन्धपुष्पादिभिः शुभैः ।  
  
[स्रुक्स्रुवयोः संस्कारक्रमः]  
  
स्रुक्सुवाभ्यां च संस्कारमुपयामाग्रगैः कुशैः ॥ ८५ ॥  
  
स्रुवं द्वादशधा शोध्यं ह्यस्त्रेणोष्णेन वारिणा ।  
तथैव द्विजशार्दूल स्रुक्संशोध्या द्विधैव तु ॥ ८६ ॥  
  
सङ्क्षाल्यौ स्रुक्स्रुवौ ह्येवं शिखामन्त्रेण वै ततः ।  
कुण्डस्थेनाग्निना ताप्यौ  
  
[स्रुक्स्रुवयोर्लक्षणम्]  
  
			तयोर्लक्षणमुच्यते ॥ ८७ ॥  
  
स्वबाहुदण्डमानेन मन्त्रज्ञः कल्पयेत्पुरा ।  
प्। १४०) दैवीस्रुक्सिद्धये काष्टं विस्ताराच्च षडङ्गुलम् ॥ ८८ ॥  
  
दैर्घ्याद्भागद्वयेनाथ दण्डमष्टास्रमुच्यते ।  
सार्धद्व्यङ्गुलमानं तु कृत्वा शेषं तु शोधयेत् ॥ ८९ ॥  
  
कलशं दण्डमूले तु कुर्यात्पद्माननं शुभम् ।  
कर्णिकास्थो यथा दण्डो भवेद्वै मुनिसत्तम ॥ ९० ॥  
  
त्रिवलिं त्वथवा शङ्खं यथा दण्डस्तदास्यगः ।  
कृत्वाऽग्रस्थं द्विधा भागं समांशेन प्रयत्नतः ॥ ९१ ॥  
  
द्व्यङ्गुलं चाथ भागस्य वैपुल्यं चाग्रतः क्रमात् ।  
दण्डावस्थस्य भागस्य त्र्यङ्गुलं परितः समम् ॥ ९२ ॥  
  
दत्वा भ्रमं ततः कुर्यान्निम्नं खातं सलक्षणम् ।  
तन्मध्ये पङ्कजं कुर्यात्प्रफुल्लं चोर्ध्वपल्लवम् ॥ ९३ ॥  
  
आज्यकोशं तु तं विद्धि सप्तपञ्चपलोपमम् ।  
पद्ममध्ये निमग्ना च कर्णिका वै सकेसरा ॥ ९४ ॥  
  
द्वादशारं बहिश्चक्रं पद्मस्याष्टदलस्य च ।  
पद्मबाह्ये तु कर्तव्यं शङ्खं कोणचतुष्टये ॥ ९५ ॥  
  
ततोऽग्रभागस्य मुने पार्श्वयोरुभयोरपि ।  
एकैकमङ्गुलं शोध्यं स विभाज्यस्त्रिधा ततः ॥ ९६ ॥  
  
कर्णमेकेन भागेन मध्ये त्वस्यौ (त्वंसौ ?) द्वयेन तु ।  
विच्छिन्नं वक्त्रमंसाभ्यां मध्यमेकाङ्गुलेन तु ॥ ९७ ॥  
  
विस्तारं कर्णतुल्यं तु वर्जयित्वा ततः पुरा ।  
कर्णदेशात्समारभ्य शेषं तु परिशोधयेत् ॥ ९८ ॥  
  
क्रमागतेन सूत्रेण स्याद्वाराहाननं यथा ।  
ततः पुष्करपत्रात्तु मुखाग्रं यावदेव हि ॥ ९९ ॥  
  
कुर्यादाज्यप्रणालं तु समं न्यूनाङ्गुलं मुने ।  
ईषद्वै क्रमसूक्ष्मं च नाज्यं याति यथा द्रुतम् ॥ १०० ॥  
  
हस्तमात्रं ततः  कुर्यात्स्रुवं विप्र मनोरमम् ।  
विस्तारं द्व्यङ्गुलं काष्ठं वैपुल्याच्च तदर्धतः ॥ १०१ ॥  
  
विस्तारमानादग्रेऽस्य वृत्तं कुर्याद्द्विरङ्गुलम् ।  
क्रमात्तन्निम्नखातं च गोलके चैव मुद्रितम् ॥ १०२ ॥  
  
प्। १४१) मध्ये मृगपदाकारचिन्हेन तु विराजितम् ।  
विस्तारस्य त्रिभागेन ग्रीवा साश्रा त्रिरङ्गुला ॥ १०३ ॥  
  
मूले चोभयतः कुर्यात्स्वस्तिकं द्व्यङ्गुलायतम् ।  
विचित्ररचनायुक्तं दण्डं श्लक्ष्णं तु वा भवेत् ॥ १०४ ॥  
  
स्रुवमेवंविधं कुर्याद्धोमकर्मणि साधकः ।  
संस्कारार्थं ततोग्नेर्वै तेन होमं समाचरेत् ॥ १०५ ॥  
  
[अग्नेः संस्कारद्वैविध्यम्]  
  
अग्नेश्च दश संस्काराः कुण्डमध्यगतस्य च ।  
बाह्ये तु पञ्चसंस्कारा एवं पञ्चदश स्मृताः ॥ १०६ ॥  
  
प्रोक्षणं ताडनं बाह्ये अर्चनं चावकुण्ठनम् ।  
अमृतीकरणं वन्हेः पञ्चैते कथिताः पुरा ॥ १०७ ॥  
  
[अग्नेर्गर्भन्यासादिसंस्काराः]  
  
कुण्डमध्ये तु वै विप्र प्राग्लक्ष्म्यां तु प्रयोजनम् ।  
गर्भन्यासं पुंसवनं ततो वै वक्त्रकल्पना ॥ १०८ ॥  
  
सीमन्तं वक्त्रनिर्यासं निष्क्रामं जातकर्म च ।  
नामध्येयं च भोगं च प्राशनाद्यं द्विजाखिलम् ॥ १०९ ॥  
  
अधिकारं च सर्वान्वै हृदा कुर्याच्च नारद ।  
  
[अथाज्यसंस्काराः]  
  
आज्यकर्मणि वै कुर्याद्दशैवं विधिपूर्वकम् ॥ ११० ॥  
  
अधिश्रयणमादौ हृन्मन्त्रेण कवचेन च ।  
सम्प्लवोत्प्लवने चैव उपाधिश्रयणं तथा ॥ १११ ॥  
  
प्रसादीकरणं चैव पवित्रीकरणं तथा ।  
ततो नीराजनं नाम त्रीण्येतानि च नारद ॥ ११२ ॥  
  
हृन्मन्त्रेण च कार्याणि कवचेनावकुण्ठनम् ।  
अवलोकामृतीकारौ तेनैव तदनन्तरम् ॥ ११३ ॥  
  
भाण्डस्थस्य यदाज्यस्य दर्भैः प्रज्वलितैः पुरा ।  
स्पर्शनं विद्धि संस्कारमधिश्रयणसञ्ज्ञकम् ॥ ११४ ॥  
  
प्। १४२) ततः पाणिद्वयेनैव अनामाङ्गुष्ठपीडितम् ।  
मध्यनम्रं कुशाकाण्डं गृहीत्वाऽज्योपरि ॥ ११५ ॥  
  
नयेत्तच्चनयेद्विप्र तमग्नौ निक्षिपेत्कुशम् ।  
सम्प्लवोत्प्लवनावेतौ संस्कारौ परिकीर्तितौ ॥ ११६ ॥  
  
उपाधिश्रयणं नाम यत्तद्रावणमुच्यते ।  
परिवर्तनमन्यस्मिन्भाण्डे दोषापनुत्तये ॥ ११७ ॥  
  
प्रसादीकरणं ह्येतत्ततो दार्भं पवित्रकम् ।  
विनिक्षिपेच्च तन्मध्ये पवित्रीकरणं च तत् ॥ ११८ ॥  
  
कुण्डादुल्मुकमादाय ज्वलन्तं धूमवर्जितम् ।  
तेनावर्तं सकृद्विप्र तद्वै नीराजनं स्मृतम् ॥ ११९ ॥  
  
नीरजीकृत्य तत्पश्चात्कवचोदरगं स्मरेत् ।  
अवकुण्ठनमेतद्धि तर्जन्या यत्प्रदक्षिणम् ॥ १२० ॥  
  
तेजसा हृदयस्थेन दृग्गतेनावलोकनम् ।  
निरीक्षणमिदं विप्र ततस्तत्रोपरि स्मरेत् ॥ १२१ ॥  
  
चन्द्रमण्डलमध्यस्थं धेनुमुद्रासमन्वितम् ।  
मन्त्रं वै सौरभेयं च स्फुरदिन्दुशतप्रथम् ॥ १२२ ॥  
  
तदन्तरस्थं मन्त्रेशं हिमाचलनिभं स्मरेत् ।  
तत्स्रुतैरमृतौघैश्च शशिजैर्धेनुजैरपि ॥ १२३ ॥  
  
सर्वसंस्कारसंयुक्तं स्मरेदाज्यं च भावितम् ।  
अमृतीकरणं नाम इदं ते सम्प्रकाशितम् ॥ १२४ ॥  
  
अवलोक्यामृतीकृत्य दातव्ये चैव चक्षुषी ।  
  
[स्रुक्स्रुवाभ्यां कुण्डस्य दक्षिणवामभागयोः क्रमादाज्यहोमः]  
  
स्रुव(च ?) माज्येन सम्पूर्य सूर्यबीजेन चिन्तयेत् ॥ १२५ ॥  
  
सहस्रांशुं च तन्मध्ये दद्यात्कुण्डस्य दक्षिणे ।  
अपरस्मिन्स्रुवे ध्यात्वा सोमाख्येनाक्षरेण तु ॥ १२६ ॥  
  
पूर्णं शशाङ्कबीजं च प्रदद्यात्तु तदुत्तरे ।  
  
[कुण्डस्य मध्यभागे अग्नीषोमात्मकस्य यजनप्रकारः]  
  
ताभ्यामभ्यन्तरे पश्चादग्नीषोमात्मकं यजेत् ॥ १२७ ॥  
  
यद्बीजं हि सतत्त्वस्य शरीरस्याखिलस्य च ।  
अविभागेन वै यत्र संस्थिता देहधातवः ॥ १२८ ॥  
  
प्। १४३) बहिः (र्हि ?) कण्ठोपमं ध्यात्वा लक्ष्मीबीजान्तरस्थितम् ।  
उक्तं (क्त ?) बीजद्वयेनैव मन्त्रेणैकीकृतेन वै ॥ १२९ ॥  
  
प्राग्वद्धृतं स्वयं दद्याद्ध्यान(त ?)मस्त्रसमन्वितम् ।  
  
[तिलादिहोमद्रव्याणामाज्येन संस्कारः]  
  
ततश्चाज्येन संस्कार्याः सर्वहोम्यास्तिलादयः ॥ १३० ॥  
  
[अग्नेर्गर्भाधानादिसंस्काराणां विवेचनम्]  
  
अग्नेर्होमेऽथ कर्तव्यः सर्वसंस्कारसिद्धये ।  
हृदाऽनलं पुटीकृत्य कर्मनाम समुच्चरेत् ॥ १३१ ॥  
  
सम्पादयामि स्वाहान्तः सर्वकर्मस्वयं क्रमः ।  
  
[अथ तत्र गर्भाधानसंस्कारविवेचनम्]  
  
श्रीकुक्षिकुहरे यद्वै बहिष्ठस्य प्रवेशनम् ॥ १३२ ॥  
  
गर्भाधानं तु तं विद्धि संस्कारं प्रथमं मुने ।  
  
[पुंसवनम्]  
  
घ्राणयोगाच्च या शक्तिर्वन्हि(न्हेः ?) श्रीजठरे स्थिता ॥ १३३ ॥  
  
ज्वालारूपाऽक्षया सूक्ष्मा तस्याश्चित्प्रसरो हि यः ।  
भगवच्छक्तिचैतन्यसंसर्गाच्च शनैः शनैः ॥ १३४ ॥  
  
सत्वे (स्मृत्वै ?) तज्जुहुयादाज्यं तन्मन्त्रेणोदितेन च ।  
भवेत्पुंसवनं चाग्नेश्चिच्छक्तिनयनात्तु वै ॥ १३५ ॥  
  
[अथ वक्त्रकल्पना]  
  
तस्य चार्चिष्मतो वक्त्रात्प्रबुद्धस्योद्भवन्ति ताः ।  
आलोके दहने शक्त्या (क्ता ?) निराकारस्य साम्प्रतम् ॥ १३६ ॥  
  
गोलकाकृतिमात्रस्य विद्धि तां वक्त्रकल्पनाम् ।  
  
[सप्तानां वक्त्रार्चिषां नामानि]  
  
तासां वक्त्रार्चिषां चैव शृणु नामानि नारद ॥ १३७ ॥  
  
प्रभा दीप्तिः प्रकाशा च मरीचिस्तपनी तथा ।  
कराला लेलिहा चैव कुण्डं व्याप्य व्यवस्थिताः ॥ १३८ ॥  
  
ईशपूर्वाग्निदिग्भागे प्रभाद्यं त्रितयं स्मृतम् ।  
रक्षोवारुणवायव्ये मरीच्याद्यं त्रयं तु तत् ॥ १३९ ॥  
  
प्। १४४) उदग्दिङ्मध्यतो याम्ये स्थितैका लेलिहाऽभिधा ।  
  
[वक्त्रार्चिषां बीजगणः]  
  
आसां बीजगणं विश्वं वह्निबीजावसानकम् ॥ १४० ॥  
  
पूर्वोदितक्रमेणैव प्रणवाद्यं नमोऽन्तकम् ।  
  
[अथ सीमन्तः]  
  
अव्यक्ताश्च तदन्तस्थाः शिरःपाण्यादयोऽखिलाः ॥ १४१ ॥  
  
स्वां स्वां वै कर्मसीमानं प्रबुद्धाः संश्रयन्ति ये ।  
विभागकल्पना तेषां सीमन्तं तदुदाहृतम् ॥ १४२ ॥  
  
[अथ वक्त्रनिर्यासः]  
  
नरसिह्मादयो वक्त्राः स्फुरत्तारकसन्निभाः ।  
शक्तिचैतन्यमध्यस्थाः सा च शक्तिस्तदात्मना ॥ १४३ ॥  
  
सम्यक् परिणता विप्र तस्मात्ता निष्क्रमन्ति वै ।  
स्वस्वस्थाने स्ववीर्येण वक्त्रनिर्यास उच्यते ॥ १४४ ॥  
  
[अथ निष्क्रामः]  
  
मुखश्वासो (से ?) न निर्यातध्यानं श्रीकुक्षिगोचरात् ।  
निष्क्रामः सह वै वह्नेः संस्कारो जुहुयाच्च तम् ॥ १४५ ॥  
  
[अथ जातकम्]  
  
निस्सृतस्य च वै गर्भाज्जातकं तदुदाहृतम् ।  
  
[प्राशनम्]  
  
हिरण्यमधुसर्पिभ्यां स्नानं सम्प्राशनं द्विज ॥ १४६ ॥  
  
[नामकरणम्]  
  
कुर्यात्तदनु वै नाम जातस्याग्नेः प्रयत्नतः ।  
नामकारावसानं च प्रणवं वैष्णवाग्नये ॥ १४७ ॥  
  
[भोगः]  
  
अन्नप्राशनपूर्वस्तु भोगो दारावसानिकः ।  
अभ्यङ्ग एकः संस्कारो होतव्यः पूर्ववद्द्विज ॥ १४८ ॥  
  
[अथाधिकारः]  
  
ततोऽधिकारसञ्ज्ञस्तु संस्कारो बहुरूपधृत् ।  
  
[उक्तसंस्कारसंस्कृतस्याग्नेर्नारायणत्वेन ध्यानम्]  
  
इति संस्कारसंशुद्धं वह्निं नारायणात्मकम् ॥ १४९ ॥  
  
प्। १४५) चतुर्भुजं चतुर्वक्त्रं शङ्खचक्रगदाब्जिनम् ।  
कुण्डमध्यस्थितं ध्यात्वा उदयार्कसमप्रभम् ॥ १५० ॥  
  
[ज्वालामार्गेण हृदये प्रविष्टत्वभावनम्]  
  
तत्र तज्जनितं(तां ?) कुण्डाज्ज्वालामार्गेण चागताम् ।  
परानन्दप्रकाशाभान्नासिक्या(?)द्वादशावधि ॥ ५१ ॥  
  
ततोऽवतारयोगेन प्रविष्टां भावयेद्धृदि ।  
  
[अथ संस्कृतस्याग्नेः पूजनम्]  
  
संस्कृतस्याथ वै वह्नेः पूजां कृत्वा तु भक्तितः ॥ १५२ ॥  
  
पुष्पैर्धूपेन दध्ना च तिलैरक्षतमिश्रितैः ।  
अन्नैर्भक्ष्यफलोपेतैराज्येन क्रमशो द्विज ॥ १५३ ॥  
  
सम्पूर्णहृदयेनैव स्वमन्त्रेणानलं ततः ।  
तर्पयेत यथाशक्ति तिलाज्याद्यैरनुक्रमात् ॥ १५४ ॥  
  
अग्नेः पूर्णाहुतिं दत्वा वौषडन्तां घृतेन च ।  
  
[अग्निमध्ये देवस्य पूजनम्]  
  
ततः पूजा प्रकर्तव्या देवस्याग्नेस्तु मध्यतः ॥ १५५ ॥  
  
[तत्र प्रथमं वन्हेः स्मरणप्रकारः]  
  
पूर्वं तं च स्मरेद्वह्निं साकारं निष्कलप्रभम् ।  
स्वयोगबलवीर्येण व्यापकं सर्वदिग्गतम् ॥ १५६ ॥  
  
सर्वतः करवाक्पादं सर्वतोऽक्षिशिरोमुखम् ।  
कदम्बकुसुमाकारं स्वप्रभाभिर्विराजितम् ॥ १५७ ॥  
  
कुण्डमापूरयन्सर्वं सर्वाकृत्या च सर्वतः ।  
एवं हि विततो व्यापी निराकारः सुदीप्तिमान् ॥ १५८ ॥  
  
[व्योमवद्व्यापकतया भावितस्याग्नेर्मध्ये देवयजनम्]  
  
वह्निं तु व्योमवद्ध्यात्वा तन्मध्ये पूजयेत्प्रभुम् ।  
गन्धपुष्पादिना चैव  
  
[अस्त्रादियजनम्]  
  
			ततोऽस्त्रं कवचं यजेत् ॥ १५९ ॥  
  
दक्षिणे बाहुमार्गे तु अनिरुद्धसमीपतः ।  
अग्नीषोमात्मकं तत्र आत्मरक्षार्थमेव च ॥ १६० ॥  
  
प्। १४६) देवं चक्रस्थितं चक्रं  
  
[अथ होमविधानम्]  
  
			ततो होमं समारभेत् ।  
  
तिलैर्घृतसमायुक्तैः द्रव्यैः सर्वैश्च याज्ञिकैः ॥ १६१ ॥  
  
सुगन्धाज्यप्लुतैश्चैव कुर्वीत विधिवत्ततः ।  
  
[लक्ष्म्यादीनां होमसङ्ख्याविधानम्]  
  
मूलमन्त्राच्चतुर्थांशं लक्ष्म्यादीनां च होमयेत् ॥ १६२ ॥  
  
अङ्गानां शक्तिहोमाच्च अर्धं तु जुहुयात्ततः ।  
तदर्धेन तु वक्त्राणां होमं कुर्याद्द्विजोत्तम ॥ १६३ ॥  
  
वक्त्रेभ्यः कौस्तुभादीनामर्धं तु परिहोमयेत् ।  
सत्यादीनां तदर्धं तु तेभ्यश्चार्धं परेऽक्षरे ॥ १६४ ॥  
  
अर्धमर्धांशसंयुक्तमधिकं चाग्रवर्तिनाम् ।  
  
[जपानुगुण्येन होमस्य कर्तव्यता]  
  
जपकाले यथा होमे कर्तव्यं सिद्धिमिच्छता ॥ १६५ ॥  
  
एवं ज्ञात्वा ततः कुर्यात्कोटिहोमाच्छतावधि ।  
यस्मादतर्पितो मन्त्रो न कदाचित्फलप्रदः ॥ १६६ ॥  
  
कामैरवश्यफलदैर्देशकालसमुद्भवैः ।  
  
[होमद्रव्यनिरूपणम्]  
  
तिलैर्घृतेन पयसा दध्ना वा पायसेन तु ॥ १६७ ॥  
  
सिद्धान्नैः साधितैर्भक्ष्यैर्बीजलाजैश्च तण्डुलैः ।  
मूलैः फलैः पल्लवैर्वा सुप्रशस्तैश्च कोमलैः ॥ १६८ ॥  
  
सुगन्धैः स्थलपद्माद्यैः पुष्पैर्विप्र सितादिकैः ।  
गुग्गुलेनाज्यमिश्रेण साज्यश्रीवेष्टकेन वा ॥ १६९ ॥  
  
धात्रीफलैर्वा सरसैरुत्पलैश्च शुभैस्तथा ।  
सुसितैः सितररक्तैश्च पद्मैर्बिल्वैः सुशोभनैः ॥ १७० ॥  
  
दूर्वाकाण्डैरभग्नाग्रैः दन्तिसद्दन्तनिर्मलैः ।  
एध्ॐभिर्ब्रह्मवृक्षोत्थैः क्षीरद्रुममयैस्तथा ॥ १७१ ॥  
  
अमृता क्षीरसंयुक्ता औदुम्बर्यो मधुप्लुताः ।  
अच्छिन्नाग्रा ह्यभग्नाश्च कण्टकैः परिवर्जिताः ॥ १७२ ॥  
  
सर्वास्त्रिमधुरक्ताश्च घृतयुक्तास्तु वा पुनः ।  
  
प्। १४७) [होमद्रव्यभेदेन फलभेदः]  
  
आज्ययुक्तैस्तिलैः शान्तिः सिद्धयः सकलास्तथा ॥ १७३ ॥  
  
घृतेन पयसा दध्ना होमस्तृप्तिं प्रयच्छति ।  
पायसेन तु सिद्धान्नैर्भक्ष्यैः पुष्टिः सदा भवेत् ॥ १७४ ॥  
  
बीजैर्धान्यैस्तण्डुलैश्च तर्पितो मन्त्रराड् भवेत् ।  
प्रयच्छति सदा श्रेयः प्रसन्नः परमेश्वरः ॥ १७५ ॥  
  
पल्लवैः फलमूलैश्च होमस्तुष्टिं प्रयच्छति ।  
जहाति चापमृत्युं च रोगांश्चोपशमं नयेत् ॥ १७६ ॥  
  
तर्पितः स्थलपद्माद्यैः पुष्पैश्चान्यैः सितादिकैः ।  
सौभाग्यमतुलं विप्र अचिरात्सम्प्रयच्छति ॥ १७७ ॥  
  
गुग्गुल्वाद्यैर्द्विजारोग्यं शुभैर्धात्रीफलैस्तथा ।  
आज्याक्तैः पद्मबीजैश्च लक्ष्मीं शीघ्रं प्रयच्छति ॥ १७८ ॥  
  
उत्पलैर्वश्यकामस्तु भोगकामश्च होमयेत् ।  
दूर्वामृताभिर्होमेन आयुषो वृद्धिमाप्नुयात् ॥ १७९ ॥  
  
एधोभिश्च शुभैर्होमाद्दोषशान्तिप्रदः प्रभुः ।  
  
[आहुतिप्रमाणभेदः]  
  
तिलानां शस्यते होमः सततं मृगमुद्रया ॥ १८० ॥  
  
घृतस्य काषि(र्ष ?)को होमः क्षीरस्य च विशेषतः ।  
शुक्तिमात्राहुतिर्दध्नः प्रसृतिः पायसस्य च ॥ १८१ ॥  
  
ग्रासार्धमात्रमन्नानां भक्ष्याणां स्वप्रमाणतः ।  
सर्वेषामेव बीजानां मुष्टिना होममाचरेत् ॥ १८२ ॥  
  
अग्राङ्गुलिस्तु लाजानां शालीनां पञ्चकं हुनेत् (?) ।  
फलानां स्वप्रमाणं च पल्लवानां तथैव च ॥ १८३ ॥  
  
त्रितीयं मूलखण्डानां पुष्पाणां स्वप्रमाणतः ।  
कर्कन्धुमात्रगुलिका होतव्या गुग्गुलैस्सदा ॥ १८४ ॥  
  
धात्रीफलप्रमाणां वा सम्भवे सति होमयेत् ।  
दूर्वाकाण्डानि विप्रेन्द्र चतुरष्टाङ्गुलानि वा ॥ १८५ ॥  
  
समित्प्रदेशमानेन समच्छेदा त्वगन्विता ।  
  
[स्वाहाकार वषट्कार वौषट्कारादिप्रयोगे निमित्तभेदनिरूपणम्]  
  
स्वाहाकारं सदा होमे पूर्णायां वौषडेव च ॥ १८६ ॥  
  
प्। १४८) तमेव शान्तिके कुर्याद्वषड्वाऽप्ययने सदा ।  
स्वधा पितृक्रियायां च फट्कारः क्षयकर्मणि ॥ १८७ ॥  
  
विद्वेषे हुं वशे हीं च नमो मोक्षप्रसिद्धये ।  
  
[पूर्णाहुतिप्रकारः]  
  
कर्महोमावसाने च घृतेनापूर्य च स्रुव(च)म् ॥ १८८ ॥  
  
अभावात्तु प्रभूतस्य (?) होमद्रव्येन पूरयेत् ।  
तत्रोपरि घृतं दद्यात्ततोर्घ्यकुसुमादिभिः ॥ १८९ ॥  
  
मूलदेशात्समारभ्य स्रुक्सम्पूज्या स्रुवान्विता ।  
घृतयुक्तं तु तद्द्रव्यं स्रुचः पुष्करकुक्षिगम् ॥ १९० ॥  
  
द्रवच्चन्द्रोपमं ध्यायेत्ततः पूर्णं समुद्धरेत् ।  
स्रुग्दण्डं देहनाभौ तु मूले संरोध्य संस्मरेत् ॥ १९१ ॥  
  
निष्कलं मन्त्रनाथं तु पूर्णशीतांशुसन्निभम् ।  
आमूलाच्च मरुच्छक्त्या प्रोद्धरेच्च स्वविग्रहात् ॥ १९२ ॥  
  
विधाय चेश्वराधारे तस्माद्धारामृतं महत् ।  
नासिकासन्धिमार्गेण स्रुक्पद्मे पतितं स्मरेत् ॥ १९३ ॥  
  
सामृतामाज्यधारां च वसुधारामिव क्षिपेत् ।  
मुखमध्ये तु मन्त्रस्य तद्ब्रह्मविवरेऽथवा ॥ १९४ ॥  
  
हृत्पद्मान्तर्गतां सम्यक्प्रविष्टामनुभावयेत् ।  
तया वै बृंहितं मन्त्रं भावयेद्ब्रह्मधारया ॥ १९५ ॥  
  
तृप्तं हृष्टं च पुष्टं च तुष्टं वै साधकोपरि ।  
मन्त्रोच्चारसमेता वै शरीरकरणान्विता ॥ १९६ ॥  
  
ध्यानोपेता द्विजश्रेष्ठ पूर्णेयं परिपातिता ।  
सर्वसिद्धिकरी शश्वन्मोक्षलक्ष्मीविवर्धनी ॥ १९७ ॥  
  
[अग्नेर्वर्णादिभेदैः कर्मसिद्धेर्ज्ञातव्यता]  
  
बहुशुष्केन्धनेऽग्नौ च होतव्यं कर्मसिद्धये ।  
अग्नेर्वर्णाश्च गन्धाश्च शब्दाश्चाकृतयस्तथा ॥ १९८ ॥  
  
विकाराश्च शिखाश्चैव संवेद्याः कर्मसिद्धये ।  
पद्मरागद्युतिः श्रेष्ठो लाक्षालक्तकसन्निभः ॥ १९९ ॥  
  
बालार्कवर्णो हुतभुक् जयार्थं शस्यते द्विज ।  
इन्द्रकोपकवर्णाभः शोणाभो वाऽथ पावकः ॥ २०० ॥  
  
प्। १४९) शक्रचापनिभः श्रेष्ठः कुङ्कुमाभस्तथैव च ।  
रक्तानां पुष्पजातीनां वर्णेनाग्निरिहेष्यते ॥ २०१ ॥  
  
सुगन्धद्रव्यगन्धोऽग्निर्घृतगन्धश्च शोभनः ।  
आयुर्दः पद्मगन्धः स्याद्बहुगन्धश्च सुव्रत ॥ २०२ ॥  
  
उग्रगन्धोऽभिचारे तु विहितः सर्वदाऽनलः ।  
जीमूतवल्लकीशङ्खमृदङ्गध्वनितुल्यकः ॥ २०३ ॥  
  
शब्दोऽग्नेः सिद्धये हेतुरतोऽन्यः स्यादसिद्धिदः ।  
छत्राकारो भ्रमः श्रेष्ठो ध्वजचामररूपकः ॥ २०४ ॥  
  
विमानादिवितानानां प्रासादानां वृषस्य वा ।  
आकारेणाथ हंसानां मयूराणां च सिद्धिदः ॥ २०५ ॥  
  
रक्ताभस्तु यदा वह्निर्लक्षणात्परिदृश्यते ।  
भग्नराजोपलाभश्च स्फटिकाभस्तथा शुभः ॥ २०६ ॥  
  
यद्रूपं कथितं पूर्वं यदि तस्य प्रदक्षिणम् ।  
अन्योन्यत्वं प्रपद्येत तथा सिद्धिकरोऽनलः ॥ २०७ ॥  
  
गर्हितेन तु तर्णेन यदि कापोतिकादिना ।  
परिवर्तं करोत्यग्निस्तदा विप्र विपर्ययम् ॥ २०८ ॥  
  
होमान्ते तन्निमित्तं वै होमं कुर्याच्छताधिकम् ।  
विषमाश्च शिखा वह्नेस्त्रयादयश्च शुभावहाः ॥ २०९ ॥  
  
हस्वा ह्रस्वोन्नता दीर्घा ज्वालाः सिद्धिप्रदाः स्मृताः ।  
स्निग्धः प्रदक्षिणावर्तः श्रुतिप्रच्छादितध्वनिः ॥ २१० ॥  
  
स नित्यमेव शुभकृद्यदन्यैर्वर्जितो गुणैः ।  
  
[होमे प्रशस्तोऽग्निः]  
  
प्रदीप्ते लेलिहानेऽग्नै निर्धूमे सगुणे तथा ॥ २११ ॥  
  
हृद्ये तुष्टिप्रदे चैव होतव्याः श्रियमिच्छता ।  
  
[होमे वर्ज्योऽग्निः]  
  
अल्पतेजोऽल्परूपश्च विष्फुलिङ्गसमन्वितः ॥ २१२ ॥  
  
ज्वालाभ्रमविहीनश्च कृशानुर्नैव सिद्धिदः ।  
अप्रबुद्धे सधूमे च जुहयाद्यो हुताशने ॥ २१३ ॥  
  
कर्महानिर्भवेत्तस्य त्वाभिचारार्थमश्नुते ।  
दुर्गन्धश्चावलीढश्च पीतः कृष्णश्च यो भवेत् ॥ २१४ ॥  
  
प्। १५०) असकृत्कुं लिखेद्यस्तु स तु दद्यात्पराभवम् ।  
  
[तिथिभेदेन फलभेदाः]  
  
शुभे ग्रहे सुनक्षत्रे शुक्लपक्षे तिथिष्वपि ॥ २१५ ॥  
  
द्वादश्यां धर्मकामार्थानग्निस्थः कुरुते विभुः ।  
सौभाग्यं तु त्रयोदश्यामेकादश्यां ध्रुवं जयः (यं ?) ॥ २१६ ॥  
  
पञ्चम्यां द्रव्यसिद्धिं च नवम्यां कीर्तिदः प्रभुः ।  
तिथयः शुक्लपक्षे तु प्रोक्ताः सौभाग्यकर्मणि ॥ २१७ ॥  
  
यथाकामं तु मोक्षार्थी पक्षयोरुभयोरपि ।  
  
[प्रभाद्यर्चिःसप्तके क्रमादेकैस्मिंस्तर्पितस्य मन्त्रस्य फलभेदः]  
  
प्रभामूर्तिगतो मन्त्रस्तर्पितो यदि नारद ॥ २१८ ॥  
  
विद्यां प्रयच्छत्यचिरात् दीप्तिस्थो भूप्रदः प्रभुः ।  
तापयत्थाशु शत्रूणां प्रकाशोपर्यवस्थितः ॥ २१९ ॥  
  
शत्रुक्षयं ददात्याशु मरीच्यामूर्ध्वगो विभुः ।  
तपन्यामूर्ध्वगो मन्त्रः सर्वतापोपशान्तिदः ॥ २२० ॥  
  
विपक्षोच्चाटनं कुर्यात्करालासंस्थितो विभुः ।  
लेलिहावस्थितो मन्त्रो यदि सन्तर्पितो मुने ॥ २२१ ॥  
  
दद्यादभीप्सितं चैव देहान्ते परमं पदम् ।  
इदमुक्तं मया विप्र होमकर्म समासतः ॥ २२२ ॥  
  
[होमान्ते कर्तव्यस्य तदुत्तराङ्गस्य विधानम्]  
  
होमान्ते सानलं मन्त्रं भूयः पुष्पादिभिर्यजेत् ।  
मुद्राः प्रदर्शयेत्सर्वा मूलमन्त्रादितः क्रमात् ॥ २२३ ॥  
  
सन्दर्शयेत्ततो वह्नेर्मुद्रां मन्त्रसमन्विताम् ।  
  
[अग्निमुद्रा]  
  
पद्माकारौ करौ कृत्वा अङ्गुष्ठौ च कनिष्ठिके ॥ २२४ ॥  
  
सम्मील्य चाग्रदेशात्तु कर्णिकेव यथा द्विज ।  
तर्जन्यादित्रयं शेषमूर्ध्वगं च करद्वयात् ॥ २२५ ॥  
  
असंलग्नं तु निक्षिप्तं मुद्राऽग्नेः सम्प्रकीर्तिता ।  
  
[मण्डले विन्यस्तस्य मन्त्ररूपस्य भगवतो मूर्धनि   
पुष्पाञ्जलिसमर्पणप्रकारः]  
  
मण्डलाग्रं ततो यायाद्धोमं विष्णोः समर्प्य च ॥ २२६ ॥  
  
आपूर्य पाणियुगलं पुष्पैस्तत्रोपरि स्थितम् ।  
प्। १५१) संस्मरेन्निष्कलं मन्त्रममृतेनोपबृंहितम् ॥ २२७ ॥  
  
प्रभूतदीप्तिच्छुरितं निक्षिपेन्मन्त्रमूर्धनि ।  
  
[अथ प्रार्थना]  
  
तर्पितोऽसि विभोर्भ(भ ?)क्त्या होमेनानलमध्यगम्(ग ?) ॥ २२८ ॥  
  
होमद्रव्येषु यद्वीर्यं तदिदं चात्मसात्कुरु ।  
गृहीतं भावयेत्तेन प्रसन्नेनान्तरात्मना ॥ २२९ ॥  
  
[अथ मण्डलस्थस्य विसर्जनप्रकारः]  
  
विसर्जनं ततः कुर्याद्दत्वाऽर्घ्यं धूपसंयुतम् ।  
  
[अथ प्रसादस्य शिरसि धारणम्]  
  
प्रसादार्घ्यं सपुष्पं च कर्णिकोर्ध्वात्परिच्युतम् ॥ २३० ॥  
  
गृहीत्वा स्वात्मनो मूर्ध्नि दत्वा  
  
[मण्डलादुद्धृतरजसा तिलकधारणम्]  
  
						ऽथ रजसा मुने ।  
  
ललाटे तिलकं कुर्यात्पीतरक्तेन मण्डलात् ॥ २३१ ॥  
  
[अर्घ्यपात्रे न्यस्तस्य मन्त्रस्य पूरकेण स्वदेहे व्याप्तत्वभावनम्]  
  
द्विधा यश्चार्घ्यपात्राभ्यां मन्त्रो न्यस्तः पुरा द्विज ।  
मन्त्रमुद्रासमेतेन पूरकेण तु नारद ॥ २३२ ॥  
  
भासितं भावयेद्देहं तेनापादाच्छिरोऽवधि ।  
  
भोगस्थानगतानां मन्त्राणां मुख्यमन्त्रशरिरे   
प्रविष्टत्वभावनम्]  
  
भोगस्थानगता मन्त्राः पूजिता ये यथा क्रमात् ॥ २३३ ॥  
  
मुख्यमन्त्रशरीरं तु सम्प्रविष्टांश्च संस्मरेत् ।  
ज्वाला ज्वालान्तरे यद्वत्समुद्रस्येव निम्नगाः ॥ २३४ ॥  
  
[सर्वमन्त्रास्पदस्य तस्य स्थूलमन्त्रशरीरस्य   
स्वकारणसूक्ष्मादिक्रमेण पररूपे प्रविष्टत्वभावनम्]  
  
तं मन्त्रविग्रहं स्थूलं सर्वमन्त्रास्पदं द्विज ।  
प्रविष्टं भावयेत्सूक्ष्मे बुध्यक्षे ह्युभयात्मके ॥ २३५ ॥  
  
परे प्रागुक्तरूपे तु तं सूक्ष्ममुभयात्मकम् ।  
  
[पररूपस्य तस्य स्वहृदये प्रविष्टत्वभावनम्]  
  
तं परं प्रस्फुरद्रूपं निराधारपदाश्रितम् ॥ २३६ ॥  
  
सिद्धिमार्गणहृत्पद्मे सम्प्रविष्टं तु भावयेत् ।  
  
प्। १५२) [स्वहृदयं प्रविष्टस्य परस्वरूपस्य भासाऽपादमस्तकं   
स्वदेहस्य व्याप्तत्वभावनम्]  
  
मन्त्रमुद्रासमेतेन पूरकेण तु नारद ॥ २३७ ॥  
  
भासितं भावयेद्देहं तेनापादाच्छिरोवधि ।  
प्रविष्टेन तु मन्त्रेण प्रयत्नेन विना द्विज ॥ २३८ ॥  
  
विग्रहः कम्पते यस्य मन्त्रस्तस्य प्रसीदति ।  
  
[विसर्जनानन्तरं दीक्षितेभ्यो नैवेद्यप्रदानम्]  
  
एवं विसृज्य मन्त्रेशं लोकपालास्त्रवर्जितम् ॥ २३९ ॥  
  
दीक्षितानां द्विजानां च श्रद्धासंयमसेविनाम् ।  
प्रदद्याद्द्विज नैवेद्यं शिष्याणां भावितात्मनाम् ॥ २४० ॥  
  
[मूलमन्त्राभ्यर्चने विनियुक्तानां पुष्पादीनां समाहरणम्]  
  
वलमानस्य (?) मन्त्रस्य तुल्यकालं समाहरेत् ।  
पुष्पाण्यस्त्रं च नैवेद्यं मूलमन्त्रोपयोजितम् ॥ २४१ ॥  
  
[समाहृतेन तेन द्रव्येण विष्वक्सेनाभ्यर्चनम्]  
  
तेन भाण्डस्थितेनापि समाहूयाम्बरान्तरात् ।  
विष्वक्सेनं यजेद्भक्त्या ध्वात्वा वै मण्डलान्तरे ॥ २४२ ॥  
  
चतुर्भुजमुदाराङ्गं गदाशङ्खधरं विभुम् ।  
नवाम्रपत्रसङ्काशं पिङ्गलश्मश्रुलोचनम् ॥ २४३ ॥  
  
पीतवस्त्रं चतुर्दष्ट्रं स्वमुद्राद्वितयान्वितम् ।  
 समभ्यर्च्य क्रमात्साङ्गं मुद्रामस्याथ दर्शयेत् ॥ २४४ ॥  
  
[अथ कुण्डे विन्यस्तस्य मन्त्रस्य पुष्पैः पूजनम्]  
  
गत्वा कुण्डसमीपं तु मन्त्रं पुष्पैः प्रपूज्य च ।  
  
[भस्मना तिलकधारणम्]  
  
भस्मनाऽस्त्राभितप्तेन ललाटे तिलकं शुभम् ॥ २४५ ॥  
  
[मण्डलस्थस्येव कुण्डस्थस्य मन्त्रस्योपसंहरणम्]  
  
कृत्वा मण्ड(ल)वत्पश्चादुपसंहृत्य चात्मनि ।  
  
[अथ विष्वक्सेनस्य कुण्डे सन्तर्पणक्रमः]  
  
विष्वक्सेनस्ततो भक्त्या तर्पणीयस्तिलाक्षतैः ॥ २४६ ॥  
  
वौषडन्तेन मन्त्रेण दद्यात्पूर्णाहुतिं द्विज ।  
मण्डले पूजयित्वाऽथ कुर्यात्तस्य विसर्जनम् ॥ २४७ ॥  
  
प्। १५३) [विष्वक्सेनविसर्जनम्]  
  
स्वमन्त्रेण द्विजश्रेष्ठ क्षमस्वेति पदेन च ।  
मुद्रासमन्वितेनाथ नभस्युत्पतितं स्मरेत् ॥ २४८ ॥  
  
पूर्णेन कलशेनाथ अस्त्रजप्तेन नारद ।  
क्षीराम्बुमधुराज्येन प्रापयेन्मण्डलं तु तत्(?) ॥ २४९ ॥  
  
ततः कुण्डात्समुत्थाप्य विष्वक्सेनं यथा पुरा ।  
  
[लोकपालादीनां विसर्जनप्रकारः]  
  
पूजयेल्लोकपालांश्च पुष्पाद्यैस्तर्पयेत्ततः ॥ २५० ॥  
  
एकाहुतिप्रदानेन शक्त्या वा बहुभिः पुनः ।  
यथाविधि स्वमन्त्रेण पूजयित्वा विसर्जयेत् ॥ २५१ ॥  
  
सास्त्रान्सपरिवारांश्च स्वं स्वं स्थानं क्रमेण तु ।  
  
[अथ क्षेत्रपालादीनां घृतादिभिस्तर्पणक्रमः]  
  
गत्वा कुण्डसमीपेऽथ क्षेत्रपालादयः क्रमात् ॥ २५२ ॥  
  
आधारशक्तेरारभ्य पीठमन्त्राश्च सर्वशः ।  
गणेशाद्याश्च सिद्धान्तास्तर्पणीया घृतादिकैः ॥ २५३ ॥  
  
सकृत्सकृत्स्वशक्त्या वा पूर्णां सर्वेष्वथ क्षिपेत् ।  
पात्रस्थं कलशस्थं च मन्त्रतन्त्रावतारितम् ॥ २५४ ॥  
  
क्रमेण चोपसंहृत्य घ्राणाग्रेण तु पूर्ववत् ।  
  
[अथ वह्नेस्तर्पणप्रकारः]  
  
स्वमन्त्रेण ततो वह्निं शक्तितस्तर्पयेद्द्विज ॥ २५५ ॥  
  
अच्छिद्रकरणीं पूर्णां पूर्णामन्त्रेण पातयेत् ।  
कुण्डे पुष्पाञ्जलिं कृत्वा वह्निमन्त्रमनुस्मरन् ॥ २५६ ॥  
  
समाघ्राय न्यसेत्कोष्ठे ह्यवतारक्रमेण तु ।  
  
[अथाग्नेः परिषेचनम्]  
  
स्रुवन्तु तोयेनापूर्य कुण्डं बाह्ये प्रदक्षिणम् ॥ २५७ ॥  
  
कुर्यादीशानकोणाद्वै अच्छिद्रोदकधारया ।  
  
[नैवेद्यादीनां तोये प्रक्षेपविधानम्]  
  
नैवेद्यमुपसंहृत्य वस्त्रालङ्कारवर्जितम् ॥ २५८ ॥  
  
अगाधोदकमध्ये तु वहत्यधिविनिक्षिपेत् ।  
  
प्। १५४) [निमार्ष्ट्युपलेपनपूर्वकं सिद्धार्थकादीनामुत्किरणम्]  
  
सम्यक्कृत्वा निमार्ष्टिं वै उपलिप्याथ चोत्किरेत् ॥ २५९ ॥  
  
सिद्धार्थकादिलाजांश्च तिलं सुमनसोऽक्षतान् ।  
  
[रक्षार्थं स्थापितयोः कवचास्त्रयोरुपसंहारः]  
  
वर्मास्त्रे ह्युपसंहृत्य रक्षार्थं योजिते पुरा ॥ २६० ॥  
  
[स्वविग्रहे कृतस्य न्यासस्योपसंहारः]  
  
यागस्थानाच्च तिलकं कृत्वा न्यासं स्वविग्रहात् ।  
उपसंहृत्य मेधावी कुर्याद्वै भोजनादिकम् ॥ २६१ ॥  
  
इदमुक्तं समासेन मन्त्रसन्तर्पणं द्विज ।  
  
[अपात्रेऽस्य मन्त्रसन्तर्पणक्रमस्यावाच्यत्वकथनम्]  
  
वाच्यं नादीक्षितानां च नाभक्तानां कदाचन ॥ २६२ ॥  
  
नान्यदर्शनसंस्थानां नोपहासरतात्मनाम् ।  
  
[पात्रे वक्तव्यता]  
  
सद्भावज्ञे तु वक्तव्यं समयज्ञेऽथ पुत्रके ॥ २६३ ॥  
  
साधके तु गुरोर्वापि भक्ते स्निग्धे विमत्सरे ।  
सत्यधर्मपरे वापि साचारे समयस्थिते ॥ २६४ ॥  
  
इति श्रीपञ्चरात्रे जयाख्यसंहितायामग्निकार्यविधानं नाम   
पञ्चदशः पटलः ॥ १५ ॥  
  
  
अथ दीक्षाविधानं नाम षोडशः पटलः  
  
नारदः -  
  
श्रोतुमिच्छामि भगवन्दीक्षालक्षणमुत्तमम् ।  
समयिनः पुत्रकस्य साधकाचार्ययोस्तथा ॥ १ ॥  
  
नैष्ठिकानां तथा स्त्रीणां शिशूनां भावितात्मनाम् ।  
विस्तरेण समाख्याहि यदि सानुग्रहोऽसि मे ॥ २ ॥  
  
श्रीभगवान्   
  
शृणु दीक्षां प्रवक्ष्यामि शिष्याणां भावितात्मनाम् ।  
देवाग्निगुरुपूजासु अधिकारो यथा(या ?)भवेत् ॥ ३ ॥  
  
सिद्धये मुक्तये चैव तां वक्ष्यामि त्रिधा यथा ।  
  
[आढ्यानाढ्यभेदेन दीक्षाप्रकारे भेदः]  
  
महामण्डलयागेन वित्ताढ्यानां तु कारयेत् ॥ ४ ॥  
  
प्। १५५) वित्तयोगविमुक्तस्य स्वल्पवित्तस्य देहिनः ।  
संसारभयभीतस्य विष्णुभक्तस्य तत्त्वतः ॥ ५ ॥  
  
अग्नौ चाज्यान्वितैर्बीजैः सतिलैः केवलैस्तथा ।  
द्रव्यहीनस्य वै कुर्याद्वाचैवानुग्रहं गुरुः ॥ ६ ॥  
  
[उपसन्नस्यावश्यं दीक्षयितव्यता]  
  
यः समः सर्वभूतेषु विरागी वीतमत्सरः ।  
जितेन्द्रियः शुचिर्दक्षः समग्रावयवान्वितः ॥ ७ ॥  
  
कर्मणा मनसा वाचा भीतेष्वभयदः सदा ।  
सम्बुद्धिपदसम्प्राप्तस्तत्रापि भगवन्मयः ॥ ८ ॥  
  
पञ्चकालरतश्चैव पञ्चरात्रार्थवित्तथा ।  
विष्णुतत्त्वं परिज्ञाय एकं चानेकभेदगम् ॥ ९ ॥  
  
दीक्षयेन्मेदिनीं सर्वां किं पुनश्चोपसर्पितान् ।  
  
[एकस्यैवाच्युतस्यानेकरूपेण स्थितत्वनिर्देशः]  
  
निराश्रयमसङ्कल्पं स्वरूपादच्युतं स्थिरम् ॥ १० ॥  
  
ग्राह्यग्राहकधर्मैश्च निर्मुक्तमचलं ध्रुवम् ।  
एव(क ?)मेव फले पञ्च(?)वक्ष्ये ते नैकधा स्थितम् ॥ ११ ॥  
  
व्याप्तव्यापकभेदेन यथावन्मुनिसत्तम ।  
  
[परसूक्ष्मस्थूलात्मना त्रिधा स्थितेषु तत्त्वेषु अच्युतस्य त्रेधा व्याप्य   
स्थितिः]  
  
स्थूलं सूक्ष्मं परं चान्यद्व्याप्य तत्त्वत्रयं स्थितम् ॥ १२ ॥  
  
प्रधानपुरुषेशाख्यं तथाऽन्यच्छ्रोत्रपूर्वकम् ।  
व्याप्याच्युतः स्थितस्साक्षात् त्रिधा वै बुद्धिपश्चिमम् ॥ १३ ॥  
  
त्रिविधं विष्णुतत्त्वं तु एकं ज्ञात्वाऽप्यनेकधा ।  
एकैकेन तु भेदेन कुर्यात्सर्वेष्वनुग्रहम् ॥ १४ ॥  
  
यथानुरूपं क्रमशः समयज्ञादिषु द्विज ।  
  
[मन्त्रमूर्तेर्भगवतस्त्रेधाऽवस्थानम्]  
  
पिण्डात्मा भगवानेक उपाङ्गाढ्यश्च स द्विधा ॥ १५ ॥  
  
त्रिविधे मन्त्रराशौ तु त्रिधा चैव व्यवस्थितः ।  
  
[स्थूलसूक्ष्मपरात्मना मन्त्रराशेस्त्रैविध्यम्]  
  
मणेराकृष्टिमन्त्रान्तो मान्त्रः प्राग्राशिरुच्यते ॥ १६ ॥  
  
प्। १५६) लक्ष्म्याद्यो भूधरान्तश्च द्वितीयः सूक्ष्मसञ्ज्ञितः ।  
सप्तामूर्मू(र्णान्मू ?)र्तिमन्त्रान्तस्तृतीयस्तु परः स्मृतः ॥ १७ ॥  
  
तत्त्व (मन्त्र ?) ग्रामं समुच्चित्य स्थितः सङ्क्षेपकर्मणि ।  
  
[स्थूलसूक्ष्मपरात्मना त्रेधाऽवस्थितस्य मन्त्रराशेः   
स्थूलाद्येकैकराशौ प्रत्येकं स्थूलादित्रिकरूपेणावस्थितिः]  
  
त्रित्रिकावस्थरूपेण त्रयं कृत्वा त्रिधा स्वयम् ॥ १८ ॥  
  
राशीनां भगवान्विष्णुर्लोकानुग्रहकृत्स्थितः ।  
अङ्कुशाद्वैनतेयान्तं स्थूलात्स्थूलमिदं त्रिकम् ॥ १९ ॥  
  
गदामन्त्राच्च शङ्खान्तं स्थूलमध्यं च नारद ।  
पङ्कजात्कौस्तुभान्तं च स्थूलपारं भवेत्त्रिकम् ॥ २० ॥  
  
वराहात्सिंह्ममन्त्रान्तं सूक्ष्म स्थूलं त्रिकं स्मृतम् ।  
अस्त्राद्धृदयपर्यन्तं सूक्ष्ममध्यो भवेत्प्रभुः ॥ २१ ॥  
  
मायाशक्तेस्तु लक्ष्म्यन्तं भवेत्सूक्ष्मं परं तु तत् ।  
समूलो मूर्तिमन्त्रो यः सर्वस्सप्तदशाक्षरः ॥ २२ ॥  
  
परस्थूलमिदं विद्धि सप्तमं सर्वसिद्धिदम् ।  
अनिरुद्धात्तु सत्यान्तं सर्वं तत्परमध्यमम् ॥ २३ ॥  
  
परात्परं मन्त्रपदं नवमं भोगमोक्षदम् ।  
विद्धि सप्ताक्षरं पिण्डं मन्त्रग्रामस्य नायकम् ॥ २४ ॥  
  
उत्तरोत्तरता चैव सर्वेषां वर्तते क्रमात् ।  
सामर्थ्येन तु वीर्येण ज्ञानेन विविधेन च ॥ २५ ॥  
  
भवच्छेदे च दीक्षायां विविधासु च सिद्धिषु ।  
  
[मन्त्रसङ्घस्य तत्त्वसङ्घे   
सङ्क्षेपमध्यविस्तारात्मकदीक्षात्रैविध्यानुगुणं   
त्रेधाऽवस्थाननिरूपणम्]  
  
क्रमेण गन्धतन्मात्रात्प्रभुतत्त्वावधिं द्विज ॥ २६ ॥  
  
मन्त्रसङ्घः परत्वेन किञ्चित्सङ्कोचरूपधृत् ।  
स्थूलसूक्ष्मादि नवधा मध्ये विस्तारकर्मणि ॥ २७ ॥  
  
भयोऽनुक्रमयोगेन पञ्चविंशतिधा मुने ।  
एकः स एव मन्त्रात्मा भिन्नोऽपि बहुभेदतः ॥ २८ ॥  
  
प्। १५७) [अधिभूताधिदैवाध्यात्मभेदेन त्रेधा विभिन्नस्य प्रत्येकं   
पञ्चविंशतिधाऽवस्थितिनिरूपणम्]  
  
अध्यात्मत्वाधिदैवत्वाधिभूतत्वव्यवस्थया ।  
स्थितस्त्वीश्वरतत्त्वाच्च यावत्तत्त्वं धराभिधम् ॥ २९ ॥  
  
ईश्वरोऽथ प्रधानं च बुद्धिश्चाहङ्कृतिर्मनः ।  
पञ्चेन्द्रियाणि श्रोत्राद्याः पञ्च वागादयस्तथा ॥ ३० ॥  
  
पञ्च शब्दादयश्चान्ये पञ्च भूतानि खादयः ।  
अधिभूतगणश्चायमधिदैवगणं शृणु ॥ ३१ ॥  
  
मकाराद्यानि बीजानि कावसानानि वै क्रमात् ।  
ईश्वरादिषु तत्त्वेषु कथितास्साधिदैवताः ॥ ३२ ॥  
  
मन्त्राश्चाध्यात्मरूपा ये क्रमशः शृणु नारद ।  
सप्ताक्षरः परो मन्त्रो ह्यध्यात्मं चैश्वरं स्मृतम् ॥ ३३ ॥  
  
सत्यादिपञ्चकं विद्धि प्रकृते परमव्ययम् ।  
मूलमूर्तिसमेतं च बुद्धेरध्यात्ममुच्यते ॥ ३४ ॥  
  
लक्ष्मीमन्त्रमहङ्कारे मनसः कीर्तिसञ्ज्ञितम् ।  
श्रोत्रेन्द्रिये जयाख्यं तु मायाख्यं च त्वगिन्द्रिये ॥ ३५ ॥  
  
हृच्चक्षुरिन्द्रिये विद्धि जिह्वाग्रे तु शिरः स्मृतम् ।  
शिखा घ्राणेन्द्रिये विद्धि वाक्तत्वे कवचं स्मृतम् ॥ ३६ ॥  
  
पाणितत्त्वे भवेन्नेत्रमस्त्रं पादाभिधस्य च ।  
पाय्वाख्यस्य च तत्त्वस्य सिह्ममन्त्रं परं स्मृतम् ॥ ३७ ॥  
  
कापिलं विद्ध्युपस्थस्य शब्दे वाराह उच्यते ।  
स्पर्शे त्वध्यात्मरूपं च मन्त्रं कौस्तुभसञ्ज्ञितम् ॥ ३८ ॥  
  
रूपाख्यस्य तु मालाख्यं पद्मं विद्धि रसस्य च ।  
शङ्खमन्त्रस्तु गन्धस्य चक्रं नभसि नारद ॥ ३९ ॥  
  
गदामन्त्रः स्मृतो वायोरग्नेर्गारुड उच्यते ।  
अप्तत्त्वस्य तु पाशाख्यो भूमेरङ्कुशसञ्ज्ञितः ॥ ४० ॥  
  
वैतत्येनोदिता मन्त्राः सतत्त्वा वितते क्रमे ।  
दीक्षाकर्मणि सङ्क्षिप्ते मध्यमे विततेऽथ च ॥ ४१ ॥  
  
यावन्न त्रितयं ज्ञातं तावद्दीक्षा न जायते ।  
एवमेष जगन्नाथो मन्त्रात्मा परमेश्वरः ॥ ४२ ॥  
  
प्। १५८) पञ्चविंशतितत्त्वेषु तत्त्वबीजेषु चैव हि ।  
स्थितो ह्यधिष्ठातृत्वेन परत्वेन महामते ॥ ४३ ॥  
  
ऊर्ध्वे सप्ताक्षरं विप्र स्थिता नारायणी स्थितिः ।  
या ह्येव कथिता पूर्वं त्रिधा सैव तु नान्यथा ॥ ४४ ॥  
  
[तथाभूतस्य मन्त्रात्मनः परमेश्वरस्य विशेषतस्त्र्यक्षरे मन्त्रे   
सान्निध्यनिरूपणम्]  
  
स्थितीस्सर्वाश्च संहृत्य विशेषेण व्यवस्थितः ।  
परं(र ?)सूक्ष्मयुतं(त ?)स्थूलरूपेण त्र्यक्षरे सदा ॥ ४५ ॥  
  
मन्त्रे ह्यनुग्रहार्थस्तु भविता भावितात्मनाम् ।  
  
[वक्ष्यमाणदीक्षाङ्गभूतत्वत्त्वशोधने त्र्यक्षरस्य मन्त्रस्य   
विनियोगभेदः]  
  
त्रिरुच्चारेण वै कुर्याद्दीक्षां वा तेन नारद ॥ ४६ ॥  
  
ईशप्रधानतन्मात्रसन्धाने शोधने सति ।  
द्विरुच्चारेण वा कुर्यादीशप्रकृतियोगतः ॥ ४७ ॥  
  
प्रकृतिर्द्व्यक्षरो(रे ?)शोध्या प्रणवेनेश्वरस्तथा ।  
  
[सप्ताक्षरमन्त्रेणेश्वरतत्त्वसंशोधनप्रकारः सोपपत्तिकः]  
  
सप्तार्णेनेश्वरं वाथ एकोच्चारेण शोधयेत् ॥ ४८ ॥  
  
मन्त्रा यतोऽखिलास्तस्मिन्पिण्डे तत्त्वानि चेश्वरे ।  
इत्येवं विष्णुतत्त्वं तु व्यापकत्वेन संस्थितम् ॥ ४९ ॥  
  
ज्ञात्वा सम्यक्ततो दीक्षां मन्त्रैः कुर्याद्द्विजाखिलैः ।  
यतः परेण विभुना सर्वे मन्त्रा अधिष्ठिताः ॥ ५० ॥  
  
[शिष्यलक्षणपरीक्षणपूर्वकं शिष्याणां दीक्षितव्यता]  
  
परीक्ष्य तन्नियुक्तांस्तु ब्रह्मचर्यस्थितान् शुचीन् ।  
दक्षान् जितेन्द्रियान्धीरान्गुरुदेवाग्नितत्परान् ॥ ५१ ॥  
  
वर्णाश्रमगुणोपेतान्विनीतान् श्रद्धयाऽन्वितान् ।  
शिष्यांश्च भगवद्भक्तान् संसारानलखेदितान् ॥ ५२ ॥  
  
दीक्षयेद्विधिना मन्त्री मन्त्रदीक्षादितः क्रमात् ।  
संस्थिताऽनेकभेदेन यथा तद्गदतः शृणु ॥ ५३ ॥  
  
[सामान्यदीक्षायास्त्रैविध्यम्]  
  
सर्वेषां केवलैर्मन्त्रैर्मान्त्री सामान्यलक्षणा ।  
तत्त्वैर्बीजैस्तथा मन्त्रैर्ध्यानेन हवनेन च ॥ ५४ ॥  
  
प्। १५९) सामान्या हि(त्रि ?)विधा चान्या सर्वेषा भावितात्मनाम् ।  
सङ्क्षिप्ता मध्यमा सा च तृतीया चातिविस्तरा ॥ ५५ ॥  
  
[सङ्क्षिप्तादित्रयस्य फलभेदः]  
  
क(अ ?)ल्पकालं च सङ्क्षिप्ता भोगं यच्छति सङ्कटम् ।  
मध्यमा मध्यमं भोगं तथा कालं प्रयच्छति ॥ ५६ ॥  
  
अनन्तभोगफलदा भवेद्भोगाभिलाषिणाम् ।  
प्रभावाद्धोमपूजाभ्यां विस्तीर्णा कालमक्षयम् ॥ ५७ ॥  
  
समत्वमपवर्गे तु भवेद्दीक्षात्रयस्य च ।  
  
[विशेषदीक्षायाः पञ्चविधत्वम्]  
  
विशेषाख्या च या दीक्षा पञ्चधा सा व्यवस्थिता ॥ ५८ ॥  
  
[पञ्चविधासु विशेषदीक्षासु प्रत्येकमधिकारिभेदनिरूपणम्]  
  
प्रथमा समयज्ञानां बलानां विष्णुचेतसाम् ।  
भक्तानां कन्यकानां च द्वितीया पुत्रकेषु च ॥ ५९ ॥  
  
तृतीया मोक्षमार्गस्था साधकानां तु वै सदा ।  
चतुर्थी मुनिशार्दूल ब्रह्मसायुज्यदायिका ॥ ६० ॥  
  
देशिकानां तु कर्तव्या अङ्गनानां तु पञ्चमी ।  
  
[सङ्क्षिप्तमध्यमविस्तृतभेदभिन्नासु सामान्यदीक्षासु   
क्रमात्तत्वसंयोजनप्रकारभेदः]  
  
एतासां क्रमशो वक्ष्ये समत्वं तत्त्वसङ्ग्रहम् ॥ ६१ ॥  
  
येन विज्ञातमात्रेण दीक्षा सम्यक्प्रवर्तते ।  
संहारक्रमयोगेन मन्त्रराशित्रयं च यत् ॥ ६२ ॥  
  
प्रागुक्तं योजनीयं तत्तृतीये(त्रितयं ?) बीजसंयुते(तम् ?) ।  
तन्मात्रके प्रधाने च ईश्वराख्ये च शुद्धये ॥ ६३ ॥  
  
राशित्रयस्य यो भेदः कथितो नवधा पुरा ।  
अङ्कुशात्सप्तवर्णान्तं तन्मात्रेषु च पञ्चसु ॥ ६४ ॥  
  
अहङ्कारे तथा बुद्धौ प्रकृतौ चेश्वरे च वै ।  
तया संहृतियुक्त्या वै गन्धमात्रादितः क्रमात् ॥ ६५ ॥  
  
विस्तीर्णायां तृतीयायां यदध्यात्मादिनोदितम् ।  
क्रमः स एव बोद्धव्यः सृष्टिसंहारयोगतः ॥ ६६ ॥  
  
सामान्यत्रितयस्येदं दीक्षायोगस्य लक्षणम् ।  
  
[अथ विशेषदीक्षापञ्चकभेदे प्रत्येकं   
मन्त्रैस्तत्त्वसंयोजनप्रकारभेदः]  
  
पञ्चकस्याधुना विद्धि विशेषाख्यस्य नारद ॥ ६७ ॥  
  
प्। १६०) त्र्यक्षरं पदभेदेन मूर्तिमन्त्रसमन्वितम् ।  
सङ्क्षिप्ते तत्त्वजाले तु योजनीयं क्रमेण तु ॥ ६८ ॥  
  
तन्मात्राणां च ह्रीं स्वाहा पञ्चानां तु सकृन्न्यसेत् ।  
विश्वात्मने पदं यच्च द्वितीयं तदहङ्कृतौ ॥ ६९ ॥  
  
नारायणाय बुद्धौ तु तृतीयं योजने(येत् ?)स्मरन् ।  
नमः प्रधानतत्वे तु त्र्यक्षरं चेश्वरे ततः ॥ ७० ॥  
  
विशेषपञ्चकस्यैषा प्रथमा परिकीर्तिता ।  
द्वितीयं शृणु विप्रेन्द्र सर्वसिद्धिप्रदा हि या ॥ ७१ ॥  
  
गन्धतन्मात्रपूर्वाणि हृदयाद्यैरनुक्रमात् ।  
अहङ्कारं तु नेत्रेण (?) बुद्धिं जीवेन शोधयेत् ॥ ७२ ॥  
  
प्रधानं मध्यमेनैव देवीनां हृदयेन तु ।  
ईश्वरं प्रणवेनैव कुर्यात्तत्रैव योजनम् ॥ ७३ ॥  
  
पुत्रकाणां स्मृता दीक्षा विधिनाऽनेन नारद ।  
साधकानां तु वक्ष्यामि तत्त्वशुद्धौ क्रमेण तु ॥ ७४ ॥  
  
संशोध्य गन्धतन्मात्रं वक्त्रमन्त्रत्रयेण तु ।  
रसाख्यमङ्गषट्केन रूपमात्रं च शक्तिभिः ॥ ७५ ॥  
  
समस्तमूलमन्त्रेण शोधयेत्स्पर्शसञ्ज्ञितम् ।  
संशोध्य शब्दतन्मात्रमनिरुद्धेन नारद ॥ ७६ ॥  
  
प्रद्युम्नेन त्वहङ्कारं बुद्धिं सङ्कर्षणेन च ।  
प्रधानं वासुदेवेन ततः सत्येन चेश्वरम् ॥ ७७ ॥  
  
शोधयेत्साधकस्यैवं तत्त्वं सद्वैष्णवस्य च ।  
दीक्षार्थं तत्त्वसंशुद्धौ गुरोर्मन्त्रानथो शृणु ॥ ७८ ॥  
  
दशभिस्सास्त्रमन्त्रैस्तु गन्धमात्रं तु संहरेत् ।  
लोकेशाद्यै रसाख्यं तु रूपाख्यं कौस्तुभादिकैः ॥ ७९ ॥  
  
स्पर्शसञ्ज्ञं त्रिभिर्वक्त्रैर्हृदाद्यैः शब्दसञ्ज्ञितम् ।  
लक्ष्म्याद्यैरप्यहङ्कारं बुद्धिं मूलेन शोधयेत् ॥ ८० ॥  
  
प्रधानमथ सत्याद्यैः पञ्चभिः परिशोध्य च ।  
सप्ताक्षरेण मन्त्रेण शोधयेदीश्वरं ततः ॥ ८१ ॥  
  
क्रम एष हि दीक्षायामाचार्याणामुदाहृतः ।  
स्त्रीणां तु भोगसिद्ध्यर्थं शृणु दीक्षाक्रमं मम ॥ ८२ ॥  
  
प्। १६१) पुरुषं प्रथमे तत्त्वे योजयेद्गन्धसञ्ज्ञिते ।  
रसतन्मात्रसञ्ज्ञेऽथ सत्त्यं चैव द्वितीयके ॥ ८३ ॥  
  
अच्युतं च तृतीये तु वासुदेवं चतुर्थके ।  
सकलेन तु रूपेण एतदादौ चतुष्टयम् ॥ ८४ ॥  
  
योजनीयं च मन्त्राणां चतुस्तन्मात्रशुद्धये ।  
पञ्चमेचानिरुद्धं तु षष्ठे योज्यः पुनः प्रभुः ॥ ८५ ॥  
  
प्रद्युम्नस्तु विशालाक्षस्ततः सङ्कर्षणः परे ।  
निष्कलस्सप्तमे योज्यो देव्यो योज्यास्तथाऽष्टमे ॥ ८६ ॥  
  
नवमे तु महातत्त्वे ध्यायेन्नारायणं प्रभुम् ।  
त्र्यक्षरेण तु मन्त्रेण त्रिदैवत्यं जगद्गुरुम् ॥ ८७ ॥  
  
एवं तत्त्वसमूहस्थं ज्ञात्वा मन्त्रगणं पुरा ।  
प्रारभेत ततो दीक्षां सुशुभे दिवसे गुरुः ॥ ८८ ॥  
  
[दीक्षायां प्रशस्तास्तिथयः]  
  
यद्यप्युक्ता मया विप्र तिथयः पूजने पुरा ।  
तथाऽपि द्वादशी श्रेष्ठा दीक्षायां पूजने हरेः ॥ ८९ ॥  
  
सर्वं दशम्यामाहृत्य यागोपकरणं तु वै ।  
  
[स्नानादिनियमपूर्वकं यागशालाप्रवेशः]  
  
प्राग्वत्स्नात्वा समाचम्य कृतन्यासस्स्मरेद्धरिम् ॥ ९० ॥  
  
पुष्पार्घ्यतोयहस्तश्च संविशेद्यागमन्दिरम् ।  
  
[नृसिंह्यमन्त्रादिभिरभिमन्त्रितानां सिद्धार्थकानां   
यागशालायां परितः प्रक्षेपः]  
  
नृसिंह्ममन्त्रेणास्त्रेण सचक्रेणाभिमन्त्र्य च ॥ ९१ ॥  
  
सिद्धार्थकान्क्षिपेत्पश्चादूर्ध्वेऽधो दिग्विदुक्षु च ।  
  
[स्वमन्त्रेण गदास्थापनम्]  
  
प्राकाराकारदेहां च नानाज्वालासमावृताम् ॥ ९२ ॥  
  
शक्तिरूपां गदां तत्र स्वमन्त्रेण तु विन्यसेत् ।  
  
[सत्याद्यभिमन्त्रितेन पञ्चगव्येन त्र्यक्षरमन्त्रेण   
सर्वद्रव्यप्रोक्षणम्]  
  
पात्रे चाभिनवे कुर्यात्सम्मिश्रसलिलेन च ॥ ९३ ॥  
  
सत्यादिपञ्चकेनाथ पञ्चगव्यं तु मन्त्रयेत् ।  
त्र्यक्षरेण तु मूलेन सर्वं सम्प्रोक्ष्य तेन वै ॥ ९४ ॥  
  
प्। १६२) कौशेयेन पवित्रेण ध्यायमानस्तमेव हि ।  
  
[कलशविधिः]  
  
अथादाय दृढं शुभ्रमेकरूपं च निर्व्रणम् ॥ ९५ ॥  
  
कलशं मृण्मयं रम्यं सौवर्णं चाथ राजतम् ।  
रत्नहाटकसद्गन्धफलसर्वौषधीयुतम् ॥ ९६ ॥  
  
शुभपादपशाखाढ्यं पट्टस्रक्कण्ठभूषणम् ।  
गालितोदकसम्पूर्णं वारिधारान्वितं शुभम् ॥ ९७ ॥  
  
चन्दनाद्युपलिप्तं च परितश्चार्घ्यचर्चितम् ।  
  
[यथाविधि मन्त्रस्य साङ्गस्य पूजनीयत्वविधानम्]  
  
मन्त्रपीठोपरि ब्रह्मन्साङ्गं सपरिवारकम् ॥ ९८ ॥  
  
मन्त्रं पूर्वोक्तविधिना पूजयेच्च यथाविधि ।  
  
[वर्धन्या अभिमन्त्रणम्]  
  
सास्त्रेण चक्रमन्त्रेण मन्त्रयेदथ वर्धनीम् ॥ ९९ ॥  
  
तत्र चक्रस्थितं चास्त्रं यजेन्नारायणात्मकम् ।  
  
[वर्धनीस्थसलिलधारया भित्तिसंसेचनपूर्वकं कलशस्य   
भ्रामणविधिः]  
  
तया भित्तिगणं सर्वं संसिच्याच्छिन्नधारया ॥ १०० ॥  
  
प्रदक्षिणक्रमेणैवमीशकोणादितो द्विज ।  
पृष्ठतः कलशो भ्राम्यस्स्तुल्यकालं तु वा पृथक् ॥ १०१ ॥  
  
[अथ भ्रामितस्य कलशस्य स्थापनविधिः]  
  
शाल्यादिषु परिस्थाप्यः कलशो वर्धनीयुतः ।  
ईशदिक्सम्मुखं चाथ पुष्पाद्यैः पूजयेत्पुनः ॥ १०२ ॥  
  
[स्थापितस्य कलशस्य पूजनम्]  
  
अस्त्रेण वस्त्रयुग्मं तु अहतं चाभिमन्त्र्य वै ।  
धूपादिवासितं कृत्वा तावुभौ परिवेष्ट्य च ॥ १०३ ॥  
  
पूजां कृत्वाऽथ पुष्पाद्यैः  
  
[स्थण्डिलेऽग्नौ च हरेर्यजनविधानम्]  
  
					स्थण्डिलेऽथ यजेद्धरिम् ।  
  
पूर्वोक्तेन विधानेन ततोग्नेर्मध्यतो यजेत् ॥ १०४ ॥  
  
प्। १६३) सन्तर्प्य पूर्वविधिना चरुं वै साधयेत्ततः ।  
  
[अथ चरुसाधनप्रकारः]  
  
प्रक्षाल्य च पुराऽस्त्रेण गन्धैरालिप्य चान्तरात् ॥ १०५ ॥  
  
क्षीरेण हविरापूर्य हृन्मन्त्रेण तु नारद ।  
लक्षयित्वा शृतं क्षीरं निक्षिपेत्तण्डुलांस्ततः ॥ १०६ ॥  
  
शक्तिमन्त्रचतुष्केण चालयेत्सिह्ममूर्तिना ।  
सिद्धमुत्तारयेत्कुण्डान्मन्त्रेण कपिलात्मना ॥ १०७ ॥  
  
प्रक्षाल्यालिप्य च ततो मन्त्रेण क्रोडमूर्तिना ।  
स्थगयेन्मूलमन्त्रेण  
  
[सिद्धस्य चरोश्चतुर्धा विभज्य विनियोगविधानम्]  
  
					चतुर्धा संविभज्य तत् ॥ १०८ ॥  
  
स्थण्डिलाराधितस्यादौ भागमेकं निवेद्य च ।  
मध्वाज्यसम्प्लुतं कृत्वा द्वितीयं कलशस्थिते ॥ १०९ ॥  
  
तृतीयं भागमादाय तमग्निस्थे तु होमयेत् ।  
परिवारे बलिं दद्यात्स्थलेशकलशावधौ (?) ॥ ११० ॥  
  
[स्थण्डिलादिस्थानत्रये देवस्य पुनः पूजनम्]  
  
मुद्रां बध्वा ततो जप्त्वा पुष्पाद्यैः पूजयेत्पुनः ।  
त्रिस्थानस्थं क्रमाद्देवं शिष्यानाहूय मण्डितान् ॥ १११ ॥  
  
[शिष्याणां प्रोक्षणम्]  
  
सुस्नातान्धौतवस्त्रांश्च पवित्रीकृतविग्रहान् ।  
द्वारदेशस्थितान्कृत्वा बहिर्वासान्तरे द्विज ॥ ११२ ॥  
  
प्रोक्षयेदर्घ्यपात्रात्तु प्रागस्त्रेण तु नारद ।  
  
[अथ सर्वाङ्गसंस्पर्शः]  
  
सर्वाङ्गालभनं कुर्याच्छाखाजप्तैः पदैः क्रमात् ॥ ११३ ॥  
  
[अभिमन्त्रितस्यार्घ्यपुष्पस्य शिरसि प्रक्षेपः]  
  
दत्वाऽर्घ्यपुष्पं शिरसि शिरोमन्त्राभिमन्त्रितम् ।  
  
[शिष्याणां मन्त्रमयशरीरत्वापादनम्]  
  
दहनोत्पादनं कुर्यात्पूर्ववत्क्रमयोगतः ॥ ११४ ॥  
  
प्। १६४) ततस्तेषां विधानेन कुर्यान्मन्त्रमयीं तनुम् ।  
  
[गुरुणा शिष्ये कर्तव्यो भावनाविशेषः]  
  
यथाऽत्मनि पुरा देवे यथाऽग्नौ कलशे यथा ॥ ११५ ॥  
  
शिष्यस्य च तथा ध्यायेत्सकलान्निष्कलात्परम् ।  
परं च त्र्यक्षरेणैव केवलेन तु नारद ॥ ११६ ॥  
  
संस्कारस्सकलः प्रोक्तः शङ्खचक्रगदाधरः ।  
निष्कलः शक्तिरूपस्तु मध्यमो मन्त्रनायकः ॥ ११७ ॥  
  
परःशक्त्यवसानस्तु प्रणमात्मा (वात्मा ?) व्यवस्थितः ।  
सकलाधिष्ठिता व्यक्ता प्रकृतिः स्पष्टरूपिणी ॥ ११८ ॥  
  
निष्कलाधिष्ठितं ज्ञेयमव्यक्तं पुरुषीश्चितिम् । (?)  
मन्त्ररूपेण देवेन सदसद्व्यक्तिरूपिणा ॥ ११९ ॥  
  
परेणाधिष्ठितं सर्वं व्यक्ताव्यक्तं चिदात्मकम् ।  
  
[स्वस्य शिष्यस्य चोक्तप्रकारेणैकीभावं भावयतो गुरोरेव   
संसारविमोचकत्वोक्तिः]  
  
एवं देवं स्वमात्मानं शिष्यं च पुरुषात्मकम् ॥ १२० ॥  
  
एकीभावेन यो वेत्ति न्यासकाले परस्य तु ।  
दीक्षाधिवासने विप्र स संसाराद्विमोचकः ॥ १२१ ॥  
  
[मत्रमूर्तेर्भगवतः सन्निधौ विज्ञापनम्]  
  
विज्ञाप्यश्चाथ भगवान्स्थलस्थो मन्त्रविग्रहः ।  
सबन्धान्वैषयैः पाशैः विदेहं (विवशान् ?) पशुपक्षिवत् ॥ १२२ ॥  
  
त्वदनुग्रहसामर्थ्यान्मोक्षयामि जगद्गुरो ।  
विज्ञाप्यो भ्गवनेवं विनिवेद्य पशू(?)न्विभोः ॥ १२३ ॥  
  
पुत्राः शिष्यास्तथा भृत्यास्तथै(वै ?)व परमेश्वर ।  
  
[अहतेन वाससा शिष्यस्य नेत्रबन्धनम्]  
  
वाससा ह्यहतेनाथ शुद्धेन सुसितेन च ॥ १२४ ॥  
  
नेत्रमन्त्राभिजप्तेन नेत्रे शिष्यस्य बन्धयेत् ।  
  
[पिनद्धनेत्रस्य शिष्यस्य हस्तेन पुष्पाञ्जलिप्रक्षेपणम्]  
  
अमन्त्रं क्षेपयेच्चातो विष्णोः पुष्पाञ्जलिं स्थले ॥ १२५ ॥  
  
[पुष्पाञ्जलिपतनानुसारेण शिष्यस्य नामकरणम्]  
  
यत्र सा पतति ब्रह्मन्बुद्धिसङ्कल्पितेऽम्बुजे ।  
प्। १६५) नवधा विभजेत्प्राग्वत्तन्नामानं तमङ्कयेत् ॥ १२६ ॥  
  
विष्णुशब्दान्वितेनैव पतिं(ति ?)सञ्ज्ञायुतेन च ।  
  
[अमन्त्रकं कलशपूजनम्]  
  
अमन्त्रमर्चयेत्पश्चात्कलशं सास्त्रवर्धनीम् ॥ १२७ ॥  
  
[मायासूत्रविधाननिरूपणम्]  
  
सुसितं सूत्रमादाय लाक्षालक्तकभावितम् ।  
  
[तत्र सूत्रमानम्]  
  
सम्मुखं चोत्थितं शिष्यं समपादशिरोन्नतम् ॥ १२८ ॥  
  
कृत्वाऽङ्गुष्ठद्वयस्याग्रात्समारभ्य द्विजोत्तम ।  
यावच्छिखावसानं तु सूत्रमानं समाहरेत् ॥ १२९ ॥  
  
[तस्य सूत्रस्यैकगुणद्विगुणत्वाद्यन्यतमविधानम्]  
  
कुर्यादेकगुणं तद्वै द्विगुणं त्रिगुणं तु वा ।  
त्रित्रिस्थगुणितं वाथ पञ्चविंशतिधा तु वा ॥ १३० ॥  
  
[तस्य सूत्रस्य सर्वविकारप्रकृतिभूताव्यक्तत्वेनभावनम्]  
  
अव्यक्तलिङ्गसूत्रं तु प्रागविद्याकलात्मकम् ।  
नित्यं जडं व्यापकं च तस्मिन्विश्वं प्रतिष्ठितम् ॥ १३१ ॥  
  
तत्राप्त(स्त ?)मयते भूयस्तस्माद्वै सम्प्रवर्तते ।  
तत्रस्थां चिन्तयेत्सर्वामभिन्नां तत्त्ववर्धनीम् ॥ १३२ ॥  
  
तत्रोद्भवास्तु ये विप्र पाशबन्धात्मका दृढाः ।  
रागेण रञ्जिताश्चित्रा अविद्यासम्प्रदीपिताः ॥ १३३ ॥  
  
विच्छिन्नाश्चैव कालेन नियता व्यापकास्तथा ।  
  
[तस्य सूत्रस्यैकद्वित्र्याद्यन्यतमप्रकारेण तत्त्वसङ्ख्याक्रमेण   
यथेच्छं ग्रन्थनम्]  
  
तत्त्वसङ्ख्याक्रमेणैव ग्रथयेत्तद्विजेच्छया ॥ १३४ ॥  
  
एकधा वा द्विधा चैव त्रिधा वा नवधा मुने ।  
सङ्क्षिप्तं विस्तरेणाथ ग्रथयेत्पञ्चपञ्चधा ॥ १३५ ॥  
  
[भोगमोक्षार्थिनः शिष्यस्य तदन्तरायोन्मूलनार्थं   
शिष्यशरीरतया भाविते सूत्रे तत्त्वसृष्टिक्रमेण   
शिखाप्रभृतिचरणान्तावयवभावनापूर्वकं होमस्य   
कर्तव्यताविधानम्]  
  
तत्त्वसृष्टिक्रमेणैव शिखाग्राच्चरणावधि ।  
प्। १६६) भविष्यत्फलदेहेऽसौ (स्य ?) कृतकृत्यस्य कर्मणः ॥ १३६ ॥  
  
कल्पयित्वा तु होतव्यो मन्त्रैर्निमूलकारणम् ।  
भोगमोक्षप्रसक्तस्य बाधन्ते न यथा पुनः ॥ १३७ ॥  
  
कदाचिद्देहपादाद्यैः कर्माणि मुनिसत्तम ।  
अनिच्छमानस्य बलाज्जन्तोः सम्प्रेयरन्ति च ॥ १३८ ॥  
  
सेश्वरे प्राकृते देहे स हि कर्मास्पदो यतः ।  
आश्रयस्य त्वभावेन कर्माण्युपशमन्ति च ॥ १३९ ॥  
  
स्वयमेव यथा वह्नेर्ज्वालाद्या इन्धनं विना ।  
भोगासक्तस्य वै जन्तोरन्ते मोक्षाभिकाङ्क्षिणः ॥ १४० ॥  
  
संविधानमिदं कुर्यान्न निर्वाणाश्रितस्य च ।  
  
[सूत्रं कुण्डसमीपं नीत्वा तस्मिन् सूत्रात्मके देहे तत्त्वानां   
सङ्क्षेपविस्ताराभ्यां पूर्वोक्तैक   
द्वित्र्यादिग्रन्थनप्रकारविकल्पानुगुणं स्मरणप्रकारः]  
  
साधुपर्णपुटे सूत्रं कृत्वा तं मल्लकेऽथ वा ॥ १४१ ॥  
  
प्रयायात्कुण्डनिकटं सह शिष्येण वै गुरुः ।  
निधाय कुण्डनिकटे देहे शैष्येऽथ सौत्रके ॥ १४२ ॥  
  
तत्त्वसङ्घं स्मरेद्भिन्नं स्पष्टं सृष्टिक्रमेण तु ।  
केवलं चेश्वरं वाथ तं प्रधानान्वितं तु वै ॥ १४३ ॥  
  
ते द्वे तन्मात्रकं वर्गमेकं च बहुधात्मकम् ।  
ईश्वरं प्रकृतिं मेधामहङ्कारादिकं गणम् ॥ १४४ ॥  
  
नवधा वा मुनिश्रेष्ठ विस्तारेणाथ चिन्तयेत् ।  
ईश्वराच्च प्रथिव्यन्तं यथा चानुक्रमेण वा ॥ १४५ ॥  
  
ललाटादङ्घ्रिपर्यन्तं स्थानभेदेन नारद ।  
व्यापकत्वेन वै तत्त्वं सर्वेषां च लयं गतम् ॥ १४६ ॥  
  
[तत्त्वगणस्य दीपालोकयोरिवापृथग्भावलक्षणमैक्यम्]  
  
प्रदीपाच्च यथा गेहे बहवस्स्थानभेदकाः ।  
दृश्यते(न्ते ?)च तदुद्भूत आलोकोन विभाव्यते ॥ १४७ ॥  
  
व्यापकत्वात्पृथग्रपमेवं तत्त्वगणं मुने ।  
अपृथक्च पृथग्भूतं सम्मिश्रं तु विभावयेत् ॥ १४८ ॥  
  
यथावज्ज्ञानदृष्ट्या तु बुद्ध्या संशोध्य योजयेत् ।  
एवमेवापृथग्विद्धि भेदमेकस्य तं प्रति ॥ १४९ ॥  
  
प्। १६७) दिक्संस्थितस्य यच्चैक्यं मिश्रीभूतत्वमेव हि ।  
  
[तत्रैकधाग्रन्थनपक्षे]  
  
एकोच्चारप्रयोगेण ईशं सर्वत्र भावयेत् ॥ १५० ॥  
  
[द्विधा ग्रन्थनपक्षे]  
  
द्विरुच्चारप्रयोगेण ईश्वरं तु विभावयेत् ।  
व्यक्तौ प्रधानतत्त्वं तु व्यापकं देहरूपधृत् ॥ १५१ ॥  
  
[त्रिधा ग्रन्थनपक्षे]  
  
त्रिरुच्चारेण चामूर्ध्नो हृदयान्तं स्मरेद्विभुम् ।  
हृदयान्नाभिपर्यन्तं प्रधानं परिभावयेत् ॥ १५२ ॥  
  
आनाभेः पादपर्यन्तं स्मरेत्तन्मात्रकं गणम् ।  
  
[नवधा ग्रन्थनपक्षे]  
  
नवधा मुनिशार्दूल एवमेव क्रमं शृणु ॥ १५३ ॥  
  
आकर्णादीश्वरं मूर्ध्नि प्रधानं वक्षसोऽन्तरे ।  
नाभौ बुद्धिमहङ्कारं कन्दमूलाश्रितं स्मरेत् ॥ १५४ ॥  
  
ऊरुभ्यां शब्दतन्मात्रं स्पर्शाख्यं सन्धिदेशजम् ।  
जङ्घाभ्यां रूपतन्मात्रं गुल्फयोरससञ्ज्ञितम् ॥ १५५ ॥  
  
पादाभ्यां गन्धसञ्ज्ञं तु सबीजं ध्यानसंयुतम् ।  
स्मरेद्देहे शिशोस्सूत्रे नवग्रन्थिसमायुते ॥ १५६ ॥  
  
ध्यायेद्ध्याता धरान्तं वा दीक्षाकाले ह्युपस्थिते ।  
  
[अथ तत्त्वानां होमः]  
  
ललाटे चेश्वरं साक्षाच्चिद्रूपं सर्वतो मुखम् ॥ १५७ ॥  
  
समग्रैश्वर्यसम्पूर्णं स्वबीजेन महामते ।  
तद्वदेव हि शिष्यस्य ध्वात्वा तदनु होमयेत् ॥ १५८ ॥  
  
स्वबीजेन शतं साष्टं तदर्द्धं त्र्यंशमेव वा ।  
तत्पादमथ पादार्धं ज्ञात्वाव्यक्तबलं तु वै ॥ १५९ ॥  
  
हुत्वाऽथ हविषाऽपूर्य स्रवं तेन हुने (?)च्छिशुम् ।  
मूर्ध्नि पूर्णोपमं कुण्डे स्वाहान्तं तु विनिक्षिपेत् ॥ १६० ॥  
  
सूत्रग(ग्र ?)न्धावथोर्ध्वस्थे तत्तत्वं भावयेत्तथा ।  
एवमीश्वरसम्पातं होमं कृत्वा समासतः ॥ १६१ ॥  
  
प्। १६८) प्रधानं च भुवोर्मध्ये स्वमन्त्रेण तु भावयेत् ।  
सिन्दूरपुञ्जसङ्काशं होमयेत्तद्वदेव हि ॥ १६२ ॥  
  
सितेन्दुरश्मिवर्णाभां तालुमध्ये धियं स्मरेत् ।  
कुसुम्भरससङ्काशं खद्योतमिव खेचरम् ॥ १६३ ॥  
  
तालुमूले त्वहङ्कारं तालुकर्णान्तरे ततः ।  
राजोपलद्युति मुषंषः (माकृतेः ?) कदम्बकुसुमोपमम् ॥ १६४ ॥  
  
मनसश्चानुसन्धानं कुर्यात्सन्तर्प्य पूर्ववत् ।  
कर्णाद्धृत्पद्मपर्यन्तं स्मरेत्पञ्चपदे समे ॥ १६५ ॥  
  
श्रोत्रादीनथ वै पञ्च प्रस्फुरत्तारकोज्वलान् ।  
स्वैः स्वैर्बीजैश्च पूर्वोक्तैर्ध्यात्वा सन्तर्प्य पूर्ववत् ॥ १६६ ॥  
  
तत्स्थाना - - - - - - - - - - - - - - - - - - ।  
स्पन्द (पद्म) स्थानाच्च नाभ्यन्तं प्राग्वत्पञ्चपदान्तरे ।  
वागादीन्वै स्थितान् पञ्च बीजैः स्वैः पूर्ववत्स्मरेत् ॥ १६७ ॥  
  
अनुक्रमेण चैकैकमुच्चार्य जुहुयान्न्यसेत् ।  
आनाभेर्वस्तिशीर्षान्तं सुसमे पदपञ्चके ॥ १६८ ॥  
  
शब्दतन्मात्रपूर्वाणि गन्धमात्रावसानतः ।  
स्वैःस्वैर्गुणैश्च युक्तानि भास्वज्ज्योतिःप्रभाणि तु ॥ १६९ ॥  
  
ऊरुमूले तथा मध्ये बुद्धिदेशे (?)ततस्त्वधः ।  
दण्डे मर्मावसाने तु (?)सर्वस्मिंश्चरणे क्रमात् ॥ १७० ॥  
  
खवाय्य्वग्न्युदकक्ष्मान्तं चिन्तयेद्भूतपञ्चकम् ।  
नि(नी ?)रूपाञ्जनवर्णं तु संस्मरेद्व्योमगोलकम् ॥ १७१ ॥  
  
वायव्यं नीलपीतञ्च तैजसं मधुपिङ्गलम् ।  
मुक्ताफलनिभं चाप्यं रत्नपीतं तु पार्थिवम् ॥ १७२ ॥  
  
सध्यानद्रष्टा चोङ्कारं बीजं तदनु वै नमः ।  
तत्रैव काले होमार्थं बीजं प्रणवपूर्वकम् ॥ १७३ ॥  
  
तत्तत्सज्ञं ततः स्वाहा सम्पाते त्वीदृशो विधिः ।  
  
[सम्पातहोमः ?]  
  
तुर्यातीतपदावस्थो गुरुः कुर्यादनुग्रहम् ॥ १७४ ॥  
  
एकोच्चारेण शिष्यस्य क्रियामप्यपरित्यजन् ।  
प्। १६९) द्विरुच्चारेण तुर्यस्थः सुषुप्तावस्थगस्त्रिभिः ॥ १७५ ॥  
  
नवभिस्स्वप्नभूमिष्ठो जाग्रत्स्थानोऽखिलैर्जुहेत् ।  
एकधा वा द्धिधा त्रेधा पञ्चधा पञ्चपञ्चधा ॥ १७६ ॥  
  
हुत्वा सम्पातहोमार्थं सर्वद्वन्द्वोपशान्तये ।  
कुर्यात्पूर्णाहुतिं चैव होमान्ते बीजसन्ततम् ॥ १७७ ॥  
  
समूलमन्त्रं संस्मृत्य वौषडन्तं महामुने ।  
यः पुमान् जीवसञ्ज्ञस्तु तस्यैता भोगभूमयः ॥ १७८ ॥  
  
ऊर्ध्वाधोभ्यामविश्रान्तस्तावत्कुर्याद्गमागमम् ।  
यावन्न गुरुणा सम्यङ्मन्त्रमूर्त्तौ नियोजितः ॥ १७९ ॥  
  
तत्स्थितो भगवच्छक्तिकिरणैश्चामलीकृतः ।  
निर्मलो मलसोपानपदवीं न व्रजेत्पुनः ॥ १८० ॥  
  
एवं सम्पातहोमं तु सम्पाद्य च पुरा मुने ।  
विधाय तत्त्वसूत्रं तु पात्रेणैवापरेण तु ॥ १८१ ॥  
  
संवेष्ट्य सितसूत्रेण गत्वाऽथ विनिवेद्य च ।  
  
[रजोघटिकाकर्तर्याद्युपकरणद्रव्याणामासादनादिसंस्कारः]  
  
कुम्भाग्रे वायुकोणे वा रजांसि घटिकां तथा ॥ १८२ ॥  
  
कर्त्तरीं शालिपूर्णां तु सूत्रं किरणसञ्ज्ञितम् ।  
सौवर्णीं राजतीं चैव शलाकां ताम्रजामथ ॥ १८३ ॥  
  
धूपदीपादिकं सर्वं मूलमन्त्रेण नारद ।  
सम्पूज्याथ परामृश्य निरीक्ष्याच्छाद्य वाससा ॥ १८४ ॥  
  
[बलिहरणम्]  
  
ततश्शिष्यसमायुक्तो द्वाराद्बाह्यं व्रजेद्गुरुः ।  
भूतानि दूरतोऽस्त्रेण प्रेर्य चैव बलिं क्षिपेत् ॥ १८५ ॥  
  
तोयतण्डुलसिद्धार्थदधिजालसमन्वितम् ।  
  
[परिखालेखनम्]  
  
शङ्कुनाऽस्त्राभिजप्तेन परितः परिखां लिखेत् ॥ १८६ ॥  
  
समाचम्योपविश्याथ प्राङ्मुखो वाप्युदङ्मुखः ।  
  
[पञ्चगव्यप्रदानम्]  
  
अनुक्रमेण शिष्याणां वर्णतो व्यवहारतः ॥ १८७ ॥  
  
प्। १७०) पञ्चगव्यमथो दद्याद्दुर्भुक्तानां विशुद्धये ।  
  
[चरुशेषभक्षणम्]  
  
आचम्य चरुशेषं तु अश्नीयाच्छिष्यसंयुतः ॥ १८८ ॥  
  
[अथ दन्तकाष्ठचर्वणतत्प्रक्षेपणविधानम्]  
  
भुत्त्काऽस्त्रेणाभिमन्त्र्याथ दन्तकाष्ठं तु भक्षयेत् ।  
  
[अधिकारिभेदेन दन्तकाष्ठपरिमाणभेदः]  
  
नवाष्टसप्तषट्पञ्चाङ्गुलैर्ब्राह्मणपूर्वकम् ॥ १८९ ॥  
  
दद्यात्स्त्रीबालपर्यन्तं गुरोर्वै द्वादशाङ्गुलम् ।  
एकापायेन चैतस्मात् समयज्ञावसानतः ॥ १९० ॥  
  
भक्षयित्वा विनिक्षिप्य तौ (सं ?)क्षाल्य प्रयतस्ततः ।  
स्पष्टं कृत्वा खवक्त्रं तु अग्रपातं विलोक्य च ॥ १९१ ॥  
  
[शुभाशुभपरिज्ञानम्]  
  
उदक्पश्चिम ऐशानप्राङ्मुखं पतितं तु वा ।  
शुभं शेषासु विप्रेन्द्र दिक्षु चाशुभमादिशेत् ॥ १९२ ॥  
  
स दोषाश्चाशुभे पाते निर्दोषाश्च शुभे स्मृताः ।  
  
[अशुभशान्त्यर्थो होमः]  
  
तत्राशुभोपशान्त्यर्थं प्रभाते जुहुयाद्गुरुः ॥ १९३ ॥  
  
शतं सहस्रं साष्टं वा यथाशक्त्यथवा द्विज ।  
मध्वाज्यक्षीरसम्मिश्रान् सफलांश्च तिलानथ ॥ १९४ ॥  
  
अस्त्रसम्पुटितेनैव नाम्ना स्वाहान्वितेन तु ।  
दोषं जहि जहीत्येव पदं नामावसानगम् ॥ १९५ ॥  
  
[अथ शयनविधिः]  
  
आचम्य पाणिपादं तु प्रक्षाल्य शिशुना सह ।  
सर्वं प्रदक्षणीकृत्य त्रिस्थानस्थक्रमेण तु ॥ १९६ ॥  
  
प्राग्दक्षिणशिरो वाऽथ शयनं कल्पयेद्गुरुः ।  
दर्भांस्तत्रास्त्रमन्त्रेण क्षिपेत्सिद्धार्थकांस्तथा ॥ १९७ ॥  
  
भगवन्तं स्मरंस्तत्र नारायणमजं विभुम् ।  
उपोष्य रजनीमेकां नियमस्थां तु कारयेत् ॥ १९८ ॥  
  
प्। १७१) शतमावर्तयेन्मन्त्रमर्धं पादं तु शक्तितः ।  
  
[स्वप्नाधिपतिमन्त्रः]  
  
ॐकारः प्राक्ततः प्राणो लोकेशोपरि संस्थितः ॥ १९९ ॥  
  
तदूर्ध्वे व्यापकं चान्द्रं ह्रीङ्कारस्तदनन्तरम् ।  
स्वप्नाधिपतये दद्यात्पदं चाथ षडक्षरम् ॥ २०० ॥  
  
रजनीश्वराय शब्दं वै विष्णवे त्र्यक्षरं ततः ।  
स्वाहा समन्वितो विंशत्यक्षरः स्वप्नमन्त्रराट् ॥ २०१ ॥  
  
[अर्धरात्रे शयनादुत्थाय गुरुणा विधेयो विशेषः]  
  
ततोऽर्धरात्रसमये उत्थाय शयनाद्गुरुः ।  
प्रक्षालिताङ्घ्रिपाणिश्च आचम्य न्यासमाचरेत् ॥ २०२ ॥  
  
स्थलस्थं धूपयित्वाऽग्निमुत्थाप्यैकीकृतं स्मरेत् ।  
कुम्भस्थे मन्त्रमूर्तौ तु प्राग्वत्कुर्याच्च मण्डलम् ॥ २०३ ॥  
  
शोभयेच्च तथा विप्र दद्यादस्त्राभिमन्त्रितम् ।  
शराष्टकं बहिर्दिक्षु सफलं पुष्पमण्डितम् ॥ २०४ ॥  
  
शराश्रितं त्रिधा छिन्नं सूत्रं वै पञ्चरङ्गकम् ।  
वस्त्रैः कृत्वा परिच्छन्नं यथान्यो नावलोकयेत् ॥ २०५ ॥  
  
कृतो वा  क्रियमाणो वा यस्मान्नापूजितो मुने ।  
दर्शनीयो रजःपातः कस्यचित्सिद्धिमिच्छता ॥ २०६ ॥  
  
[प्रभाते शिष्याणामुद्बोधनम्]  
  
प्रभाते बोधयेच्छिष्यान् स्वप्नं पृच्छेच्छुभाशुभम् ।  
  
[शुभाशुभस्वप्नभेदनिरूपणम्]  
  
गुरुदेवद्विजाःकन्या गोगजाश्चाश्वकेसरी ॥ २०७ ॥  
  
दर्पणं शङ्खभेर्यौ च तन्त्रीवाद्यं च रोद(शोभ ?)नम् ।  
ताम्बूलभक्षणं चैव तथा दध्यभिवन्दनम् ॥ २०८ ॥  
  
सिद्धान्नमाममांसं च मद्यस्त्रीमदिरासवम् ।  
छत्रं यानं सितं वस्त्रं तथाऽन्यत् श्वेतचन्दनम् ॥ २०९ ॥  
  
माल्यं मुक्ताफलैर्हारो भूयःपूर्णोदितश्शशी ।  
प्रचण्डकिरणः खस्थो निम्नगाऽथ महोदधिः ॥ २१० ॥  
  
प्रफुल्लपादपश्शाली कुङ्कुमं रोचना मधु ।  
प्। १७२) लाजाः सिद्धार्थका बीजं नवभाण्डं च पायसम् ॥ २११ ॥  
  
तपस्यन्वै तथाऽचार्यो गायन्ती च वराङ्गना ।  
मनःप्रीतिकराश्चान्ये लोके शंसापदङ्गता ॥ २१२ ॥  
  
सर्वे स्वप्नाश्शुभा विद्धि सिद्धिमोक्षफलप्रदाः ।  
अतोऽन्ये विपरीताश्च मनसः खेददाश्च ये ॥ २१३ ॥  
  
गर्हिता लोकविद्विष्टास्स्वप्नास्ते ह्यशुभावहाः ।  
  
[अशुभस्वप्नदोषपरिहाराय होमविधानम्]  
  
पृष्ट्वा समाचरेद्धोमं दन्तकाष्ठोदितं मुने ॥ २१४ ॥  
  
केवलेनाथवाऽज्येन सिंहमन्त्रेण शान्तये ।  
  
[न्यूनातिरिक्तप्रायश्चित्तार्थं होमस्य विधानम्]  
  
 सशिष्योऽथ गुरुस्स्नात्वा पूर्ववत्सम्प्रविश्य च ॥ २१५ ॥  
  
ऊनातिरिक्तशान्त्यर्थं सर्वमन्त्रैश्च होमयेत् ।  
  
[पूर्वोक्तप्रकारेण मण्डलपूजनादि]  
  
मण्डलं पूजयेत्पश्चात् पूर्वोक्तविधिना मुने ॥ २१६ ॥  
  
सर्वं होमावसानं तु कृत्वा शिष्यान् प्रवेशयेत् ।  
  
[आबद्धनेत्राणां शिष्याणां हस्ततः पुष्पाञ्जलिप्रक्षेपणम्]  
  
क्रमात् पुष्पाञ्जलिं कृत्वा बद्धनेत्रांश्च पूर्ववत् ॥ २१७ ॥  
  
क्षेपयेच्च हिरण्याढ्यं मणिमुक्ताफलान्वितम् ।  
  
[उद्घाटितनेत्रैः शिष्यैः गुरुनमस्कारादेः कर्तव्यता]  
  
उद्घाट्य नयने पश्चादखिलं सम्प्रदर्शयेत् ॥ २१८ ॥  
  
गुरोर्वै पादपतनं कृत्वाऽष्टाङ्गेन भक्तितः ।  
प्रदक्षिणद्वयं कुर्यान्मण्डले नतमस्तकः ॥ २१९ ॥  
  
व्रजेदग्नेस्समीपं तु उपविश्य ततो गुरुः ।  
  
[अथ गुरुणा कर्तव्यहोमविशेषविधानम् तत्र मन्त्रतृप्तिहोमः]  
  
विन्यस्य वह्नेर्गेहे तु मन्त्रमण्डलमुत्तमम् ॥ २२० ॥  
  
स्वाहान्तान् होमयेद्भूयो मन्त्रान्विधिपुरस्सरान् ।  
देवीरङ्गानि सत्यास्त्रं ? तिलैराज्येन शक्तितः ॥ २२१ ॥  
  
मन्त्राणां तर्पणं कृत्वा सर्वेषां मुनिसत्तम ।  
  
[मन्त्राधिकारहोमः]  
  
दीक्षारम्भनिमित्तार्थं दशभागव्यवस्थया ॥ २२२ ॥  
  
प्। १७३) मन्त्रपूजाधिकारार्थं होमं कुर्यात्ततोऽपरम् ।  
प्रतिमन्त्रस्य जुहुयात् पञ्चपञ्चाहुतिक्रमात् ॥ २२३ ॥  
  
अधिकारो भवत्येवं जपेऽग्नौ च श्रुतेऽर्चने ।  
  
[अथ मलशोधनहोमः]  
  
दीक्षायां मलशुद्ध्यर्थं मूलमन्त्रस्य वै शतम् ॥ २२४ ॥  
  
अष्टाधिकं घृतेनैव तिलेनापि यथेच्छया ।  
देवीनां पञ्चविंशेन त्वङ्गानां दशकेन तु ॥ २२५ ॥  
  
सिंहादिष्वष्टकेनैव सप्तकेन ततो मुने ।  
विहितं कौस्तुभादीनां षड्भिस्सत्यादिषूदितम् ॥ २२६ ॥  
  
सप्ताक्षरस्य मन्त्रस्य विहितं पञ्चकेन वै ।  
पूर्णाहुतिं घृतेनैव मूलमन्त्रेण पातयेत् ॥ २२७ ॥  
  
तदा दीक्षा भवेच्छश्वन्मान्त्री सामान्यलक्षणा ।  
विना स्वरूपज्ञानेन यया सन्तारयेद्गुरुः ॥ २२८ ॥  
  
मन्त्रैस्तु सम्पुटीकुर्यात् किन्तु सञ्ज्ञा (ज्ञां ?)शिशोर्द्विज ।  
इत्येतन्मन्त्रदीक्षायां केवलायां समासतः ॥ २२९ ॥  
  
[अथ दीक्षायां ज्ञातव्यविशेषविधानम्]  
  
हवने लक्षणं प्रोक्तं सतत्त्वायामतश्शृणु ।  
दीक्षाकाले तु गुरुणा ज्ञातव्या तत्त्वपद्धतिः ॥ २३० ॥  
  
ज्ञेयानुष्ठानभावेन यथा तु सुकरो भवेत् ।  
मन्त्रशुद्धिप्रभावाच्च शुद्धो भवति वै गुरुः ॥ २३१ ॥  
  
गुरुशुद्धिप्रभावाच्च मन्त्रग्रामो भवेत्स्थिरः ।  
प्रागुक्तेन विधानेन हवनादपि सन्धनात् ॥ २३२ ॥  
  
दीक्षाकर्मणि विस्तीर्णे मध्यमे वाऽवाधारय ।  
  
[नवतत्त्वशोधनेन सर्वतत्त्वानां शुद्धता]  
  
गन्धतन्मात्रपूर्वैस्तु तन्मात्रैः शोधितैः क्रमात् ॥ २३३ ॥  
  
भवन्त्यमी विशुद्धास्तु पृथिव्याद्याः खपञ्चमाः ।  
तेषामन्तर्गतौ ज्ञेयौ द्वौ वर्गाविन्द्रियात्मकौ ॥ २३४ ॥  
  
कर्मेन्द्रियात्मक पूर्वं ततो बुद्धीन्द्रियात्मकः ।  
एवं तन्मात्रशुद्ध्या वै विंशत्तत्वं विशोधितम् ॥ २३५ ॥  
  
प्। १७४) अहङ्कारेण शुद्धेन मनश्शुद्धिरिहोच्यते ।  
बुद्ध्या तु शुद्धया शुद्धाः प्रत्ययाः सविपर्ययाः ॥ २३६ ॥  
  
प्रधानेन तु शुद्धेन व्यक्ताव्यक्तं तु शोधितम् ।   
ईश्वरेण तु शुद्धेन शुद्धश्चित्पुरुषो भवेत् ॥ २३७ ॥  
  
अशोध्यं परमं तत्त्वं यत्र केवलतां व्रजेत् ।  
तत्रैव तु लयं कुर्यात्परब्रह्मस्वभावके ॥ २३८ ॥  
  
ज्ञानदीक्षाक्रमेणैव तत्त्वशुद्धेरनन्तरम् ।  
एवं वेदविदां श्रेष्ठः पुरा ज्ञात्वा समासतः ॥ २३९ ॥  
  
[मुमुक्षुशिष्याणां तत्त्वशोधने विशेषविधानम्]  
  
मुमुक्षूणां च शिष्याणामध्वानं शोधयेत्क्रमात् ।  
यादृक्तद्विस्तरेणैव श्रुणुष्वावहितो मम ॥ २४० ॥  
  
[वह्वौ भाविते मन्त्रमयमूर्तिस्वरूपे   
शिष्यतत्त्वानामुपसंहरणप्रकारः]  
  
वह्नौ तु व्योमवद्ध्यात्वा न्यस्तो मन्त्रगणो हि यः ।  
सर्वव्यापकरूपेण तन्मध्ये तत्त्वपद्धतिम् ॥ २४१ ॥  
  
समग्रां योजयेद्ध्यात्वा तत्त्वात्तत्वं क्रमेण तु ।  
  
[निरीक्षणप्रोक्षणादिलक्षणः शिष्यशरीरसंस्कारः]  
  
बद्धपद्मासनं शिष्यं कृत्वा चात्मसमीपगम् ॥ २४२ ॥  
  
निरीक्ष्य पूर्ववत्प्रोक्ष्य मन्त्रहस्तेन संस्पृशेत् ।  
  
[अथ ततस्तत्वानां सृष्टिभावनम्]  
  
ईश्वराद्भूमिपर्यन्तां पुरा पूर्वां तु वै त्रिधा ॥ २४३ ॥  
  
सृष्टिं कुर्यात्स्वरूपस्थां तमेवमुपसंहरेत् ।  
ततः शिष्यतनौ सम्यक्सृष्टिं स्पष्टां स्मरेत्क्रमात् ॥ २४४ ॥  
  
येन शिष्यतनुस्थानां तत्त्वानां जडरूपिणाम् ।  
सम्बोधमावहत्याशु दीक्षाकाले ह्युपस्थिते ॥ २४५ ॥  
  
[अथानुज्ञाग्रहणपूर्वकं पाशसूत्रस्य कुण्डसमीपे नयनम्]  
  
ततः कुम्भस्थितं मन्त्रं गत्वा सम्प्रार्थ्य चेतसा ।  
लब्धानुज्ञस्समादाय पाशसूत्रं पुटस्थितम् ॥ २४६ ॥  
  
यायात्कुण्डसमीपं तु तमुद्घाट्य निधाय वै ।  
  
[मूलमन्त्रेण होमः]  
  
सहस्रेण शतेनाथ आहुतीनां तु तर्पयेत् ॥ २४७ ॥  
  
प्। १७५) मूलेन भगवन्तं तु परमं सृष्टिकारणम् ।  
पूर्णा दीक्षावसाने तु दातव्या मुनिसत्तम ॥ २४८ ॥  
  
एकानेकप्रयोगाणां न तु कर्मणि कर्मणि ।  
  
[ताडनलक्षणं शिष्यशरीरशुद्धीकरणम्]  
  
एकचित्तस्थितिं कृत्वा शिष्यरूपं समाधिना ॥ २४९ ॥  
  
साम्प्रतं मूलमन्त्रेण मन्त्रजापोत्थितेन तु ।  
प्रजप्य मूलमन्त्रेण पुष्पं तु बहुशस्ततः ॥ २५० ॥  
  
हुं फट्कारान्तयुक्तेन हृदयं तस्य ताडयेत् ।  
सम्बोधमावहेच्छीघ्रं पिण्डमध्यगतस्य च ॥ २५१ ॥  
  
[तत्त्वानां शोधनप्रकारः]  
  
क्ष्मातत्त्वे जननं पूर्वं चैतन्यस्य प्रकाशता ।  
सद्व्याप्तिभावना तस्मिन् स्वस्मिन्स्वस्मिन्स्थितस्य च ॥ २५२ ॥  
  
मन्त्रसम्बोधसामर्थ्यात्तत्रैश्वर्यपदं पुनः ।  
तद्भोगमपि चैश्वर्यात्तत्तृप्तिमथ भावयेत् ॥ २५३ ॥  
  
जन्तोर्भोगसमाप्तिं तु भोगान्ते तु वियोजनम् ।  
अथोद्धारस्तु कर्तव्यस्तत्त्वात्तत्त्वे ह्यनुक्रमात् ॥ २५४ ॥  
  
एवं तु विविधं कर्म तत्त्वे तत्त्वे विचिन्तयेत् ।  
प्रतितत्त्वं शतं हुत्त्वा आहुतीनां तु नारद ॥ २५५ ॥  
  
मन्त्रयुक्तेन बीजेन सर्वतत्त्वानि होमयेत् ।  
अध्यात्ममन्त्रमुच्चार्य अस्येति द्व्यक्षरं परम् ॥ २५६ ॥  
  
तदन्ते शिष्यसञ्ज्ञां तु तत्त्वबीजमथोच्चरेत् ।  
बीजान्ते तत्त्वसञ्ज्ञा च शोधयेति पदं ततः ॥ २५७ ॥  
  
स्वाहां तदनु वै कुर्याश्छमं नयपदं ततः ।  
नमस्कारसमायुक्तो मन्त्रोऽयं होमकर्मणि ॥ २५८ ॥  
  
चिन्तयेत्तत्वरत्नं तु शिष्यान् (शैष्यं ?) संस्मृत्य पार्थिवम् ।  
चैतन्यकरणेनापि निक्षिप्तं च स्रुचोऽग्रतः ॥ २५९ ॥  
  
प्। १७६) विभवव्यूहसूक्ष्मात्मा तदेव परिभावयेत् ।  
विकर्त्त्य पार्थिवग्रन्थिं सूत्रात्कुर्यात्स्रुचोऽग्रगम् ॥ २६० ॥  
  
नियोज्य पूर्णया चाग्नावङ्कुशेन तु नारद ।  
एवं संहारयोगेन परस्मिन्मन्त्रकारणे ॥ २६१ ॥  
  
ज्वलद्रूपेऽग्निकुण्डस्थे क्ष्माख्यतत्वं शमं नयेत् ।  
क्रमेणानेन विप्रेन्द्र अप्तत्त्वेऽपि प्रयुज्यते ॥ २६२ ॥  
  
तद्द्वत्तदुपसंहृत्य पूर्णां पाशेन तस्य वै ।  
तेजसो गरुडेनैव गदयाप्यथ मारुते ॥ २६३ ॥  
  
ततस्त्वाकाशसन्धाने पूर्णां चक्रेन निक्षिपेत् ।  
गन्धतन्मात्रशुद्ध्यर्थं शङ्खमन्त्रेण नारद ॥ २६४ ॥  
  
पूर्णां वै पद्ममन्त्रेण रसतन्मात्रशुद्धये ।  
रूपतन्मात्रशुद्ध्यर्थं मालामन्त्रेण निक्षिपेत् ॥ २६५ ॥  
  
स्पर्शसञ्ज्ञस्य विप्रेन्द्र कौस्तुभाख्येन योजयेत् ।  
शब्दतन्मात्रतत्त्वस्य वाराहेण समाचरेत् ॥ २६६ ॥  
  
उपस्थतो वाङ्निष्ठानां पञ्चानां परियोजयेत् ।  
कापिलेनाथ सिह्मेन अस्त्रनेत्रेण वर्मणा ॥ २६७ ॥  
  
कार्यं सदैव विप्रेन्द्र इन्द्रियाणामतः शृणु ।  
शिखया शिरसा चैव हृन्मन्त्रेणाथ मायया ॥ २६८ ॥  
  
जयामन्त्रेण श्रोत्राख्य इन्द्रियान्तं लयक्रमात् ।  
आरभ्य घ्राणसञ्ज्ञां च सततं पूर्णकर्मणि ॥ २६९ ॥  
  
मनसः कीर्तिमन्त्रेण लक्ष्माख्येन त्वहङ्कृतेः ।  
समग्रमूलमन्त्रेण बुद्धेः पूर्णाहुतिं क्षिपेत् ॥ २७० ॥  
  
सत्यादिपञ्चकेनैव प्रकृतिं प्रलयन्नयेत् ।  
पुरुषञ्चेश्वरस्थाने शमन्नयति सर्वदा ॥ २७१ ॥  
  
गुरुः सप्ताक्षरेणैव पूर्णाहुत्या प्रसन्नधीः ।  
ईश्वरात्तु परं तत्त्वं तत्त्वग्रामे न विद्यते ॥ २७२ ॥  
  
पुमानीश्वरतत्वात्तु अधो यातः पदात्पदम् ।  
येनेश्वरस्वरूपस्सन्ननिशं प्रतिभाति वै ॥ २७३ ॥  
  
प्। १७७) तस्माद्दीक्षाक्रमेणैव तत्रोद्धृत्य पुनः क्षिपेत् ।  
लयस्तत्रैव कर्तव्यो भोगार्थं च शिशोस्तदा ॥ २७४ ॥  
  
[गुरुणा कर्तव्यो भावनाविशेषः]  
  
ईश्वराधारसञ्ज्ञस्तु स्वात्मवान्दीक्षितः शुचिः ।  
ध्यायेन्निरक्षराकारं विश्वो विश्वात्मकस्त्वथ ॥ २७५ ॥  
  
अनाधिनिधनं देवमच्युताच्युतविग्रहम् ।  
  
[भोगार्थपूर्णाहुतिप्रकारनिरूपणम्]  
  
ध्यात्वा नारायणं पश्चात्मूलमन्त्रं विलोमतः ॥ २७६ ॥  
  
परमामृतसङ्क्षुब्धरूपमोघं तु चामृतम् ।  
मुञ्चमानमनौपम्यमप्रतर्क्यमतीन्द्रियम् ॥ २७७ ॥  
  
शशिसूर्यप्रतीकाशं विसर्गेण तु बन्धभृत् ।  
पूर्णाहुतिः प्रदातव्या वौषडन्तेन नारद ॥ २७८ ॥  
  
एवं पूर्णाहुतिं दत्वा सम्भोगार्थमनन्तरम् ।  
  
[मोक्षार्थपूर्णाहुतिप्रकारनिरूपणम्]  
  
मोक्षार्थं पातयेदन्यां पूर्णां सम्पूर्णलक्षणाम् ॥ २७९ ॥  
  
संशुद्धसर्वतत्त्वं तु ईश्वरादूर्ध्ववर्तिनम् ।  
अक्षरेण तु मन्त्रेण त्रिदैवत्यमिवाच्युतम् ॥ २८० ॥  
  
ध्यात्वा तु सकलं शिष्यमात्मानं निष्कलं तथा ।  
पूर्णार्थमुद्यतं चाज्यं ध्यायेत्सकलनिष्कलम् ॥ २८१ ॥  
  
शिष्यदेहं तथा कर्मभिन्नं भावनया पुरा ।  
ततः स्रुचोऽग्नो(ग्रे ?) सन्धाय द्वे एकीकरणेन तु ॥ २८२ ॥  
  
निष्कलेन स्वरूपेण शिष्याज्ये तु यथा पुरा ।  
कृत्वाऽचार्यस्वभावस्थं स्वचैतन्यं शनैः शनैः ॥ २८३ ॥  
  
यावत्सुनिर्भरानन्दस्वानन्दपदमेति वै ।  
ततः स्वानन्दविश्रान्ते महानन्दातुलास्पदे ॥ २८४ ॥  
  
षडूर्मिषङ्गुणातीतं मन्त्रमुद्राक्रमोज्झितम् ।  
स्वशक्तिवैभवं दिव्यं प्रतिभाव्याच्युतं गुरोः (रुः ?) ॥ २८५ ॥  
  
ततो विज्ञानशब्दात्मपर्यन्तं रूपमुज्वलम् ।  
अनुच्चार्य (ध्याय ?) समुच्चार्य मन्त्रं सप्ताक्षरं द्विज ॥ २८६ ॥  
  
प्। १७८) पूर्णाहुतिं तदन्तेन वौषडन्तेन होमयेत् ।  
  
[ब्रह्मसमापत्तिहोमप्रकारः]  
  
ततो ब्रह्मसमापत्तिस्थित्यर्थं होमयेद्गुरुः ॥ २८७ ॥  
  
प्रणवादिनमोन्तैस्तु दशभिष्तु महापदैः ।  
अप्रतर्क्यमनिर्देश्यमनौपम्यमनामयम् ॥ २८८ ॥  
  
सूक्ष्मं सर्वगतं नित्यं ध्रुवमव्ययमीश्वरम् ।  
भवेद्दशदशाहुत्या तद्वत्पूर्णाहुतिं पुनः ॥ २८९ ॥  
  
शिष्यं चैव तथात्मानं परं ध्यात्वा परं पुनः ।  
वौषडन्तं महापूर्णां तृतीयां पूर्ववत्क्षिपेत् ॥ २९० ॥  
  
क्षीरं क्षीरं यथा विप्र नीरमेकत्र चिन्तयेत् ।  
शिष्यं चैव तथाऽत्मानं विष्णुं सर्वगतं विभुम् ॥ २९१ ॥  
  
निस्तरङ्गे मुनिश्रेष्ठ एकत्र समतां गतम् ।  
तदा स्यान्मुक्तिदा दीक्षा वैष्णवी मोक्षदाऽर्थदा ॥ २९२ ॥  
  
तत्त्वसंहारयोगेन अपुनर्भवता मुने ।  
  
[सृष्टिक्रमेण सम्पादितानां तत्त्वानां शिष्यदेहे योजनम्]  
  
अलुप्तानन्दविज्ञानब्रह्मशैलाग्रगो गुरुः ॥ २९३ ॥  
  
पातयेत्सृष्टिमार्गेण दिव्यमन्त्रमयं पुरम् ।  
शिष्यः समाप्तहोमोऽयं कृतो विष्णुमयः पुरा ॥ २९४ ॥  
  
विज्ञानवायुनाऽकृष्य निस्सृतं भावयेच्छनैः ।  
वासुदेवोदधेर्मध्यादायान्तं च पदात्पदम् ॥ २९५ ॥  
  
प्रवाहमौदकं यद्वत्सृष्टिमार्गे नियोज्य च ।  
------ मन्त्रे परे सूक्ष्मे तथा परे ॥ २९६ ॥  
  
शुद्धे त्वंशपदे चाद्ये तत्त्वानामुदयास्पदे ।  
तत्त्वात्तत्वं समायाति (दाय ?) तदा चात्मनि योजयेत् ॥ २९७ ॥  
  
संशुध्य शिष्यचैतन्यं भागार्थं ब्रह्मणो हरेत् ।  
अनुग्रहार्थं भक्तानां शिष्यदेहे नियोजयेत् ॥ २९८ ॥  
  
एवं समाप्य वै दीक्षां विष्णोस्सायुज्यदायिकाम् ।  
  
[वह्निमध्यस्थस्य मन्त्रमूर्तेर्भगवतोऽर्चनम्]  
  
भगवन्तं ततो विष्णुं व्यापकं वह्निमध्यगम् ॥ २९९ ॥  
  
प्। १७९) मन्त्ररूपं परं ध्यातं साकारं संस्मरेत्पुनः ।  
पूजयित्वाऽर्घ्यपुष्पाद्यैः समयान् श्रावयेद्गुरुः ॥ ३०० ॥  
  
[अथ समयोपदोशः]  
  
स्वमन्त्रो नोपदेष्टव्यो न वक्तव्यश्च संसदि ।  
गोपनीयं स्वशास्त्रं च रक्षणीयं शरीरवत् ॥ ३०१ ॥  
  
यथा यथा यत्र तत्र न गृह्णीयाच्च केवलम् ।  
अभक्त्या तु गुरोर्नाम गृह्णीयात्प्रयतात्मनः (ना ?) ॥ ३०२ ॥  
  
प्रणवग्रथितो (तं ?) नाम विष्णुशब्दमनन्तरम् ।  
पादशब्दसमेतं तु नतमूर्धा कृताञ्जलिः ॥ ३०३ ॥  
  
न तमाज्ञापयेन्मोहात्तच्छायां तु न लङ्घयेत् ।  
आसनं शयनं यानं तदीयं तु न चाक्रमेत् ॥ ३०४ ॥  
  
गुर्वग्निमन्त्रशास्त्राणां भक्तिरव्यभिचारिणी ।  
प्रभाते मन्त्रजापस्तु पूजनं सततं विभोः ॥ ३०५ ॥  
  
प्रक्षीणदिनवेलायां जपेन्मन्त्रं स्वशक्तितः ।  
द्वादश्यां सितकृष्णायां परिपीडं समाचरेत् ॥ ३०६ ॥  
  
नक्तमास्ते त्वसामर्थ्याद्दानपूजापुरस्सरम् ।  
वैष्णवानां पराभक्तिराचार्याणां विशेषतः ॥ ३०७ ॥  
  
पूजनं च यथाशक्ति तानापन्नांश्च पालयेत् ।  
मुद्राक्षसूत्रे संरक्ष्ये स्वमन्त्रं न प्रकाशयेत् ॥ ३०८ ॥  
  
दूराच्च पादपतनं गुरोः पादाभिवन्दनम् ।  
नोच्चासने हरेरग्रे उपवेश्यं कदाचन ॥ ३०९ ॥  
  
न शङ्खपद्मचक्राङ्के आसनेऽपि च नारद ।  
नानिवेद्य हरेः किञ्चिद्भोक्तव्यं वा गुरोस्तथा ॥ ३१० ॥  
  
मन्त्रोपभुक्तिमर्घ्यं च तथा यन्मन्त्रसंस्कृतम् ।  
प्राप्तमायतनाद्विष्णोः प्रयतः शिरसोद्वहेत् ॥ ३११ ॥  
  
उदके निक्षिपेत्पश्चाद्भूमौ वै निपतेद्यदि ।  
विशेषपूजनं कुर्यात्पक्षे मासेऽथ वत्सरे ॥ ३१२ ॥  
  
द्वादश्यां वैष्णवैस्सार्द्धं तत्रैव शुभजागरम् ।  
कार्यायतनयात्रा वै तत्र दानं च शक्तितः ॥ ३१३ ॥  
  
प्। १८०) पठनं श्रवणं कुर्याच्छास्त्राध्ययनमाचरेत् ।  
अतन्द्रितश्च सततं विना वै द्वादशीद्वयम् ॥ ३१४ ॥  
  
प्रतिपत्पौर्णमास्यौ च साष्टमीं च चतुर्दशीम् ।  
ग्रहोपरागसङ्क्रान्तिं विना चाथा(ना ?)गते गृहम् ॥ ३१५ ॥  
  
गुरौ गुरुभ्रातरि वा यतिसङ्घे तु वैष्णवै ।  
रथ्याचत्वरमार्गेषु सन्निधावप्यदीक्षिते ॥ ३१६ ॥  
  
तथाप्यवैष्णवे मूर्खे पूजया च विना मुने ।  
शास्त्रव्याख्या न कर्तव्या न श्रोतव्या शुभेप्सुना ॥ ३१७ ॥  
  
तदारम्भे गुरोः पूजा मध्ये चैव विशेषतः ।  
अन्ते विशेषयागं च क्रीडनं च महोत्सवम् ॥ ३१८ ॥  
  
फलमूलं तथा पुष्पं गन्धोऽप्यन्नं नवं च यत् ।  
तत्तदादौ गुरौ मन्त्रे विनिवेद्योपयोजयेत् ॥ ३१९ ॥  
  
सामान्यसिद्धौ रक्षार्थं परेषां न कदाचन ।  
प्रयुञ्जीत स्वमन्त्रं च आपत्स्वपि च नाचरेत् ॥ ३२० ॥  
  
गारुडं भूतकर्माऽपि लोकस्यार्थेन नारद ।  
कृपया परया कुर्यादनाथेष्वथ संसदि ॥ ३२१ ॥  
  
सूर्यसोमान्तरस्थं च गवाश्वत्थाग्निमध्यगम् ।  
भावयेद्भगवद्विष्णुं गुरुविप्रशरीरगम् ॥ ३२२ ॥  
  
ज्ञेयो माता पिता विष्णुर्ज्ञेयो विष्णुः प्रियोऽतिथिः ।  
ज्ञेयो विष्ण्वाश्रयी विष्णुरात्मा ज्ञेयोथ विष्णुवत् ॥ ३२३ ॥  
  
यत्र तत्र परीवादो मात्सर्याच्छ्रूयते गुरोः ।  
तत्र तत्र न वस्तव्यं प्रयायात्संस्मरेद्धरिम् ॥ ३२४ ॥  
  
यैः कृता च गुरोर्निन्दा विभोः शास्त्रस्य नारद ।  
तैर्नैव सह वस्तव्यं न वक्तव्यं कदाचन ॥ ३२५ ॥  
  
कर्मणा मनसा वाचा न हिंस्यात्परदारकान् ।  
प्रदक्षिणे प्रयाणे च प्रदाने च विशेषतः ॥ ३२६ ॥  
  
प्रभाते च प्रवासे च स्वमन्त्रं बहुशः स्मरेत् ।  
स्वप्ने वाऽक्षसमक्षं वा आश्चर्यमतिहर्षदम् ॥ ३२७ ॥  
  
अकस्मादपि जायेत नाख्यातव्यं गुरोर्विना ।  
इत्येतत्समयौघं तु विद्धि साधारणं द्विज ॥ ३२८ ॥  
  
प्। १८१) ब्राह्मणादौ च वर्णानां समयीपुत्रकात्मनाम् ।  
साधकानां गुरूणाञ्च येभ्यो मध्यात्सुखप्रदान् ॥ ३२९ ॥  
  
अविरुद्धांस्तथाऽक्लिष्टांस्त्रीबालानां च नारद ।  
स्त्रीणां विशेषतो दद्यात्पतिभक्तिसमन्वितान् ॥ ३३० ॥  
  
पतिशून्या च या नारी तस्या आयतने हरेः ।  
लेपनं शोधनं दद्यात्संयमं च मिताशिताम् ॥ ३३१ ॥  
  
पालनात्समयानां च सिद्धिरुत्पद्यतेऽचिरात् ।  
मन्त्रः साम्मुख्यमभ्येति समयज्ञस्य सर्वदा ॥ ३३२ ॥  
  
सिद्धयः समयज्ञस्य सिद्धाः स्युर्मोक्षपश्चिमाः ।  
इत्यग्नावग्रतो विप्र दत्वा समयसञ्चयम् ॥ ३३३ ॥  
  
[विष्णुहस्तप्रदानपूर्वकं शिष्यस्य मन्त्रहृद्यागाद्युपदेशः]  
  
भूतिना तिलकं कृत्वा मण्डलाग्रं व्रजेद्गुरुः ।  
सम्पूज्य तत्र मन्त्रेशं विधिवत्पूर्ववन्मुने ॥ ३३४ ॥  
  
विष्णुहस्तं ततो दद्यान्मूर्ध्नि पृष्ठे हृदन्तरे ।  
आलम्भे(भेत् ?)मुद्रया सर्वं मूर्ध्नः पादतलान्ततः ॥ ३३५ ॥  
  
शिष्यमुच्चारयेन्मन्त्रं न्यासहृद्यागपूर्वकम् ।  
  
[कुम्भस्थदेवस्यार्चनम्]  
  
मन्त्रेण विविधैर्भोगैर्यथा चावसरोदितैः ॥ ३३६ ॥  
  
कुम्भस्थमर्चयेद्भक्त्या देववन्मन्त्रभक्तितः ।  
  
[अथ गुरोः पूजनम्]  
  
गुरुमष्टाङ्गपातेन पूजयेत्तदनन्तरम् ॥ ३३७ ॥  
  
शिरः पादतले कृत्वा आनन्दाश्रुयुतो वदेत् ।  
सपुत्रदारः सधनः प्रभो दासोऽस्म्यहं तव ॥ ३३८ ॥  
  
भावोपेतं द्विज गुरोरात्मानं तु निवेदयेत् ।  
ग्रामं वा रत्ननिचयं सुवर्णं वा कृताकृतम् ॥ ३३९ ॥  
  
हस्त्यश्वरथपादातदासीदासगणैस्सह ।  
यद्यद्यथोचितं वस्तु येन वा तुष्यते गुरुः ॥ ३४० ॥  
  
समग्रेणापि दत्तेन भवेन्नानृणता गुरोः ।  
भक्त्या विशुद्धया युक्तः पूजितस्य फलाम्बुना ॥ ३४१ ॥  
  
प्। १८२) अशाठ्येन तु विप्रेन्द्र भवत्यनृणवान्गुरोः ।  
  
[दीक्षान्ते वैष्णवानां भोजनादिना सन्तर्पणम्]  
  
आचार्यो दीक्षये(र्यस्तोषये ?)त्पश्चाद्वैष्णवान्पाञ्चरात्रिकान् ॥ ३४२ ॥  
  
यथाथक्ति ह्यशाठ्येन भोजनेन धनेन च ।  
  
[रात्र्यतिवाहने विशेषनियमः]  
  
गीतकैर्मङ्गलैर्वाद्यैः स्तोत्रैः शास्त्रकथान्वितैः ॥ ३४३ ॥  
  
क्षपयित्वा ततो रात्रिं त्रिरात्रं सप्त पञ्च वा ।  
  
[त्रिस्थानस्थस्य भगवतो विसर्जनं विश्वक्सेनपूजनं च]  
  
पूजया जपहोमेन दीक्षितः श्रद्धयाऽन्वितः ॥ ३४४ ॥  
  
प्रागुक्तेनैव विधिना त्रिस्थानस्थं हरिं क्रमात् ।  
विसृज्य पूजयेत्पश्चाद्विश्वक्सेनं तु पूर्ववत् ॥ ३४५ ॥  
  
[अवभृथ सोमपानप्रकारनिरूपणम्]  
  
कलशद्वितयं कुर्यात्प्रागुक्तविधिना शुभम् ।  
मध्वाज्यक्षीरसम्पूर्णं यागमेकेन सेचयेत् ॥ ३४६ ॥  
  
द्वितीयं मूलमन्त्रेण चन्द्रमध्यगतेन च ।  
अभिमन्त्र्य च संस्थाप्य सोमपानार्थमादितः ॥ ३४७ ॥  
  
मण्डलं प्लावितं येन कलशेन द्विजोत्तम ।  
यानारूढो गृहीत्वा तं वामहस्ततले गुरुः ॥ ३४८ ॥  
  
पृष्ठेऽस्य दक्षिणं दद्यादस्त्रराजं जपेन्मुने ।  
शिष्यैः परिवृतो यायान्मङ्गलादिपुरस्सरैः ॥ ३४९ ॥  
  
पटहैः शङ्खशब्दैश्च पूजां निक्षिप्य चोदके ।  
प्राक्षाल्य पाणिपादं तु आचम्य न्यासमाचरेत् ॥ ३५० ॥  
  
तमानीय च सम्पूर्णमम्भसा यत्र नारद ।  
प्रक्षिप्तयागसंलग्नपुष्पार्घ्यादिकलम्भनम् ॥ ३५१ ॥  
  
फलशाखान्तरस्थं च पुष्पस्रक्कण्ठधारिणम् ।  
छादितं सितवस्त्रेण सर्वमन्त्राभिमन्त्रितम् ॥ ३५२ ॥  
  
प्रविश्य यागभवनं मध्ये ह्युपविशेद्गुरुः ।  
पीठन्यासप्रयोगेण प्रागुत्तरमुखस्ततः ॥ ३५३ ॥  
  
प्। १८३) क्रमेण दीक्षितानां च धारया सेचयेच्छिरः ।  
चक्रास्त्रसिंह्मैरच्छिद्रैः सिद्धये सिद्धिमिच्छताम् ॥ ३५४ ॥  
  
दीक्षावसाने सर्वत्र विधिनाऽनेन यत्नतः ।  
शिष्याणां कृपयाऽचार्यो दद्यादवभृथं शुभम् ॥ ३५५ ॥  
  
यथाऽभिषेके तु मुने आचार्यस्साधकात्मनाम् ।  
स्नानार्थं कलशं तद्वत्कुर्यादवभृथे सदा ॥ ३५६ ॥  
  
कलशेन शुभेनैव सर्वतीर्थमयेन तु ।  
स्नातः सम्पूजयेद्भूयो गुरुं च सपरिच्छदम् ॥ ३५७ ॥  
  
प्रसन्नः पूजितो दद्यात्सोमपानं ततः क्रमात् ।  
पात्रेष्वस्त्राभिजप्तेषु चन्द्रबिम्बयुतेषु च ॥ ३५८ ॥  
  
एकैकं तु ततः पात्रं मुद्रया चामृतेन तु ।  
सम्पूर्यामृतमन्त्रेण सुधासन्दोहरूपिणा ॥ ३५९ ॥  
  
[अथ गुरुयागः]  
  
ततोऽपरस्मिन्नहनि महता विभवेन तु ।  
गुरुयागं मुने कुर्याच्छिष्यः सत्यपराक्रमः ॥ ३६० ॥  
  
रजोभिर्मण्डलं कृत्वा चतुरश्रायतं शुभैः ।  
तूलपूर्णं ततो दद्यादासनं फलकोपरि ॥ ३६१ ॥  
  
तदाधारक्रमेणैव पुष्पाद्यैः पूजयेच्छिशुः ।  
अभ्यज्योद्वर्त्त्य संस्थाप्य आलभ्याच्छाद्य शोभनैः ॥ ३६२ ॥  
  
वस्त्रैःकटककेयूरैः पश्वादुपविशेति च ।  
विज्ञाप्यो ह्यद्य भगवान्गुरुमूर्तिर्जनार्दनः ॥ ३६३ ॥  
  
उपविष्टं तु पुष्पाद्यैर्मन्त्रेणानेन पूजयेत् ।  
अज्ञानगहनालोकसूर्यसोमाग्निमूर्तये ॥ ३६४ ॥  
  
दुःखत्रयाग्निसन्तापशान्तये गुरवे नमः ।  
नैवेद्यमग्रतः कृत्वा पवित्रं विविधं बहु ॥ ३६५ ॥  
  
बीजयन्नग्रतस्तिष्ठेत्किङ्कुर्वाणपरायणः ।  
भुक्तं तृप्तमथाचान्तं प्रार्च्य संवाहयेत्ततः ॥ ३६६ ॥  
  
शयनस्थं गुरुं विप्र स्वयं भुञ्जीत वै ततः ।  
तदनुज्ञां गृहीत्वा तु शिरसा शान्तमानसः ॥ ३६७ ॥  
  
प्। १८४) [गुरुशिष्ययोर्दीक्षाविधानफलम्]  
  
एवं विधिविधानेन दीक्षां यः कुरुते गुरुः ।  
यस्य हि क्रियते विप्र समोक्षमधिगच्छति ॥ ३६८ ॥  
  
कुरु गुप्तमिदं सर्वमभक्तानां च सर्वदा ।  
दर्शयस्व च भक्तानामास्तिकानां विशेषतः ॥ ३६९ ॥  
  
इति श्रीपाञ्चरात्रे जयाख्यसंहितायां दीक्षाविधानं नाम   
षोडशः पटलः ॥ १६ ॥  
  
  
अथ शिष्यभेदाख्यानं नाम सप्तदशः पटलः  
  
नारदः   
  
साधकाचार्यसमयिपुत्रकाणां यथार्थतः ।  
ज्ञातुमिच्छामि भगवन् त्वत्तो लक्षणमुत्तमम् ॥ १ ॥  
  
समयज्ञश्च किं कुर्यात्पुत्रकः किं समाचरेत् ।  
साधकः कथमास्ते वै किमाचार्यः करोति च ॥ २ ॥  
  
श्रीभगवान्-  
  
[समयिलक्षणम्]  
  
यस्य मन्त्रे पराभक्तिर्ब्रह्मचारी जितेन्द्रियः ।  
सत्यवाक्चतुरो धीरो ह्री श्रद्धाबुद्धिमांश्च यः ॥ ३ ॥  
  
दृढव्रतः शुचिश्वैव गुर्वाराधनतत्परः ।  
समाचरेच्छुभं नित्यं प्रसन्नात्मा प्रियंवदः ॥ ४ ॥  
  
प्राप्तानुज्ञस्सवित्तोऽपि यागेन गुरुणाऽर्चयेत् ।  
पश्येत्तथाऽन्यतो गत्वा यागं वै यत्र यत्र च ॥ ५ ॥  
  
पूजितं तर्पितं विष्णोः शास्त्रं च शृणुयात्सदा ।  
पालयेत्समयान्सर्वान्मन्त्रस्मरणपूर्वकान् ॥ ६ ॥  
  
शङ्खचक्रगदापद्ममूर्तिमुद्रासमन्वितः ।  
द्वादश्यादिषु कालेषु पूजयेद्धवनं विना ॥ ७ ॥  
  
पठनं श्रवणं कुर्यात्सततं चार्चनं विना ।  
शास्त्रार्थं विधिवद्ज्ञात्वा नयाचारसमन्वितः ॥ ८ ॥  
  
पालयन्गुरुगेहाच्च व्यवहारं सदुत्थितम् ।  
एवं लक्षणसम्पूर्णो गुरुमभ्यर्थयेत्पुनः ॥ ९ ॥  
  
प्। १८५) प्रत्यहं पूजनार्थं यस्समयज्ञस्स नारद ।  
ज्ञात्वा तं गुरुणा सम्यगुक्तचिह्नैस्तु सामयैः ॥ १० ॥  
  
पूरणीयाऽस्य चाकाङ्क्षा यदर्थमुपरोध(धि ?)तः ।  
तापनं गुरुवेश्मार्थं व्यवहारं सहेत सः ॥ ११ ॥  
  
[पुत्रकलक्षणनिरूपणम्]  
  
निर्वर्त्य मण्डलं सम्यक्तदीयेन धनेन च ।  
रजोभिः पत्रपुष्पाद्यैरभावा(र्विभवात् ?)त्प्रापणस्य च ॥ १२ ॥  
  
समयज्ञं ततः शिष्यं (पुत्रं ?) क्रमेणारचयेद्गुरुः ।  
ततःप्रभृति कालाच्च पूजां विष्णोः समाचरेत् ॥ १३ ॥  
  
प्राणात्ययेऽपि विप्रेन्द्र रक्षेल्लोपं(पात् ?)प्रयत्नतः ।  
नचास्य विहितो होमो धर्मार्थं पूजनं विना ॥ १४ ॥  
  
नित्यपूजाभियुक्तो यः पूर्वोक्तगुणभूषितः ।  
समुपैति तमुत्कर्षं श्रवणाच्छास्त्रचिन्तनात् ॥ १५ ॥  
  
ददात्युत्कलिकां तस्य हृदयस्थो जनार्दनः ।  
साधनोपरि मन्त्रस्य प्रार्थयेत गुरुं ततः ॥ १६ ॥  
  
[साधकलक्षणनिरूपणम्]  
  
शुश्रूषा परमा भक्त्या सङ्क्रमो गुरुणा ततः ।  
क्रमोत्कृष्टगुणैर्युक्त एकरूपस्समाहितः ॥ १७ ॥  
  
नियुक्तादच्युतश्रद्धी शास्त्रार्थकृतघीर्महान् ।  
यजेद्यागेन वै भूयो मन्त्रं चाभीष्टसिद्धये ॥ १८ ॥  
  
अभिषिक्तोऽभ्यनुज्ञातो धैर्योत्साहसमन्वितः ।  
एकान्तं निर्जनं यायान्नारायणनिकेतनम् ॥ १९ ॥  
  
दूरतो बान्धवानां च दुर्जनानां विशेषतः ।  
क्षेत्रमायतनं चैव निर्द्वन्द्वं चाथ पर्वतम् ॥ २० ॥  
  
सोदकं च फलाकीर्णं रम्यमासन्नगह्वरम् ।  
वनञ्चोपवनं वाऽथ प्रसिद्धं सिद्धसेवितम् ॥ २१ ॥  
  
वितृष्णो बन्धुवर्गाच्च संविसृज्य पुरान्वितम् ।  
स्वाध्यायशौचसन्तोषसम्पूर्णे स्वगृहेऽथवा ॥ २२ ॥  
  
सधायेदीप्सितं मन्त्रं भावशुद्धिसमन्वितः ।  
प्। १८६) यथा सुखेनासनेन आसने व्याप्तिभाविते  ॥ २३ ॥  
  
प्रसन्नास्यः कृतन्यासो लक्षं लक्ष्यस्थितो जपेत् ।  
क्षेत्रीकृतो भवेन्मन्त्रो यत्र तत्र स्थितस्य च ॥ २४ ॥  
  
निर्वर्तनेन जिह्वाग्रात्परित्यक्तोऽपि वै जपेत् ।  
समाराधनसिध्यर्थं मन्त्रस्यार्घ्यकृतो मुने ॥ २५ ॥  
  
दद्याद्धृदयमन्त्रेण ततः प्रभृति नारद ।  
चरुभुग्वा फलाहारो भिक्षाशी वा पयोभुजः ॥ २६ ॥  
  
शाकमूलं तथा कन्दमश्नीयाद्द्वर्तते यथा ।  
शुद्धान्तसर्पिषश्शालीन् प्रत्यक्षलवणोज्झितान् ॥ २७ ॥  
  
हृष्टस्स्तुष्टः प्रसन्नात्मा कालोक्तजपमारभेत् ।  
इदमाचरमाणस्तु प्रत्यहं मुनिसत्तम ॥ २८ ॥  
  
निशाक्षये तु शयनात्स्मृत्वा नारायणं विभुम् ।  
उत्थाय दक्षिणांसेन वामपादं न्यसेद्भुवि ॥ २९ ॥  
  
पदे पदे स्मरंश्चास्त्रं दूरं यायाद्द्विजालयात् ।  
कृत्वा मलच्युतिं तत्र वाससा कं विवेष्ट्य च ॥ ३० ॥  
  
दिङ्नभो न निरीक्षेत ततो यायाज्जलाशयम् ।  
शौचं कृत्वा यथापूर्वं विधिनाऽचमनं ततः ॥ ३१ ॥  
  
दन्तकाष्ठं तु वै भुक्त्वा स्नायात्तदनु नारद ।  
सामान्यविधिनाऽस्त्रेण गायत्रीं वैष्णवीं जपेत् ॥ ३२ ॥  
  
सकृत्त्रिःपञ्चवारान्वा सप्त वाऽथ स्वशक्तितः ।  
ततः स्वमाश्रमं गत्वा मन्त्रं पुष्पैश्च पूजयेत् ॥ ३३ ॥  
  
केवलं शास्त्रपीठस्थं स्वदेहस्थं तु वा मुने ।  
सम्पूज्य च जपं कुर्याद्यावद्वै प्रहरद्वयम् ॥ ३४ ॥  
  
तदूर्ध्वे पूर्ववत्स्नात्वा विशेषेण विधानवत् ।  
न्यासावसानं निखिलं सर्वं कुर्यात्पुरोदितम् ॥ ३५ ॥  
  
पूजाग्निहोत्रपर्यन्तं ततस्तु जपमारभेत् ।  
यावद्दिनावसानं तु भूयः स्नायाद्द्विजोत्तम ॥ ३६ ॥  
  
उपास्य विधिवत्सन्ध्यां देवं सम्पूजयेत्ततः ।  
विसर्ज्य भोजनं कुर्यात्सततं तारकोदये ॥ ३७ ॥  
  
प्। १८७) भुक्त्वा शयीत शयने मृदुस्निग्धे च भूतले ।  
अर्धरात्रे समुत्थाय पादशेषेऽथ वा द्विज ॥ ३८ ॥  
  
आचम्य देवं संस्मृत्य शीघ्रं सम्पूज्य पूर्ववत् ।  
जपं कुर्याद्यथाशक्ति अर्चयेच्च विभोस्ततः ॥ ३९ ॥  
  
येन संरक्षितो विप्र भवेद्वै नापहीयते ।  
सिद्धैरदृश्यभूतैस्तु मन्त्रिसिध्यभिकाङ्क्षिभिः ॥ ४० ॥  
  
समर्प्य चैवं शयने श्रमं वै सन्त्यजेत्पुनः ।  
अनेन विधिना यो वै मन्त्राराधनतत्परः ॥ ४१ ॥  
  
उच्यते मुनिशार्दूल विज्ञेयस्सतु साधकः ।  
न तेन कुत्रचित्कार्ये शापानुग्रहकर्मणि ॥ ४२ ॥  
  
न तेन मन्त्रो वक्तव्यो मुद्रा वा समयास्तु वा ।  
स्वानुष्ठानेऽपि यत्कर्म सर्वं सर्वस्य गोपयेत् ॥ ४३ ॥  
  
मन्त्रगुप्तिस्तु कर्तव्या सततं मन्त्रसिद्धये ।  
ताद्व्याप्तिभावनोपेता ज्ञातव्या मन्त्रवादिना ॥ ४४ ॥  
  
गुरुं प्रसाद्य देवं च शास्त्रं चालोक्य यत्नतः ।  
तन्त्रज्ञो मन्त्रवद्धीरो द्वाभ्यां चैव द्विजोत्तमः ॥ ४५ ॥  
  
[अथाचार्यलक्षणम्]  
  
मन्त्रसिद्धिस्तु वै तस्य विज्ञाता गुरुणा यदा ।  
गुरुणा वै सोऽभिषिक्तः(षेच्यः ?)ततः शिष्यः प्रसादतः ॥ ४६ ॥  
  
कृत्वा यागं चतुर्थं तु तद्वित्तेन तु पूर्ववत् ।  
पूजयित्वा समाहूय साधकं लक्षणान्वितम् ॥ ४७ ॥  
  
पूजा कार्या विधानेन लययागोदितेन वै ।  
स बाह्याभ्यन्तरोक्तेन निश्शेषेण यथा पुरा ॥ ४८ ॥  
  
अग्नौ तु पूर्ववद्दीक्षां निर्वाणाख्यां समापयेत् ।  
ततोऽभिषिच्य विधिना स्वाधिकारं निवेदयेत् ॥ ४९ ॥  
  
गृहीत्वा तेन कर्तव्यं गुरुत्वमितरेषु च ।  
पूजाग्निहवनं चैव जपध्यानान्वितं सदा ॥ ५० ॥  
  
भक्तानां संशयच्छेदं कुर्याच्छास्त्रं विना तु वै ।  
अनुग्रहं च शापं च मन्त्रारम्भणमर्पणम् ॥ ५१ ॥  
  
न लोभेन न रागेण न स्वार्थेन न नामतः ।  
प्। १८८) कुर्यादनुग्रहं जन्तोः कस्यचिद्वा शठस्य च ॥ ५२ ॥  
  
भीतस्य च विनीतस्य भक्तस्यार्त्तस्य कारयेत् ।  
प्रायश्चित्तैः सदा शान्तिं कुर्यान्नीतिच्युतस्य च ॥ ५३ ॥  
  
विभागो लिङ्गिनां चैव वेदनीयः सदैव हि ।  
वैखानसादि सर्वेषां वैष्णवानां च नारद ॥ ५४ ॥  
  
प्रसन्नश्चाभिषिञ्चेत भक्तं भव्यमनेकधा ।  
मोक्षार्थमाधिपत्यार्थं दुःखोपशमनाय च ॥ ५५ ॥  
  
कुण्डमण्डलपद्मादीन्सूत्रयेत्प्रतिमादिकान् ।  
शिष्याणामुपकारार्थं दर्शयेत्शिल्पिनस्तथा ॥ ५६ ॥  
  
कुर्यात्सम्यक्प्रतिष्ठानं देवदेवस्य वै विभोः ।  
समदृष्ट्या तथाऽन्येषां देवानां स्थापनं द्विज ॥ ५७ ॥  
  
अवैष्णवेषु मर्त्येषु भक्तेष्वन्यत्र सर्वदा ।  
तच्छासनं गुरूणां च अभयात्प्रार्थितोऽपि तैः ॥ ५८ ॥  
  
स्वकल्पोक्तविधानेन कुर्यात्सर्वेष्वनुग्रहम् ।  
अभ्यर्थितस्तदा विप्र यजनं च पवित्रकम् ॥ ५९ ॥  
  
स्वशिष्यपरशिष्याणां लोभनिर्मुक्त आचरेत् ।  
अशास्त्रज्ञे(षु ?) चान्येषु गुरुभावस्थितेन च ॥ ६० ॥  
  
चुम्बुकत्वं न कुर्याद्वै तर्केणागमतोऽपि वा ।  
नातीव सङ्ग्रहं कुर्यान्मात्रावित्तस्य नारद ॥ ६१ ॥  
  
नित्यमभ्यस्यति त्यागमनित्यं भावयेद्भवम् ।  
एवं लक्षणसम्पन्नो यस्स आचार्य उच्यते ॥ ६२ ॥  
  
इति श्रीपाञ्चरात्रे जयाख्यसंहितायां शिष्यभेदाख्यानं नाम   
सप्तदशः पटलः ॥ १७ ॥  
  
  
अथाभिषेकाख्यानं नामाष्टादशः पटलः  
  
श्रीभगवान्   
  
[अभिषेकेऽधिकारः]  
  
अथाभिषेचयेच्छिष्यं सर्वलक्षणसंयुतम् ।  
सुशान्तं स्पष्टमनसं संयतं देवपूजकम् ॥ १ ॥  
  
गुरुभक्तं जिताक्षं च पूर्वोक्तसमयस्थितम् ।  
एवंविधस्य सततं कर्तव्यमभिषेचनम् ॥ २ ॥  
  
प्। १८९) [अभिषेक्तुराचार्यस्य ब्राह्मणजातीयस्य   
सर्वेषामभिषेकविधानेऽधिकारः]  
  
आचार्यस्सर्ववर्णानामाश्रमाणां तथैव च ।  
तथा सामयिकादीनां त्रयाणां च विशेषतः ॥ ३ ॥  
  
प्रभुत्वेनाभिषेक्तव्यमधिकारार्थमेव च ।  
तेनापि सर्वजन्तूनां कार्यो नित्यमनुग्रहः ॥ ४ ॥  
  
परितुष्टेन सततं दातव्यमभिषेचनम् ।  
ब्राह्मणः पञ्चकालज्ञः कुर्यात्सर्वेष्वनुग्रहम् ॥ ५ ॥  
  
[ब्राह्मणाद्यभावे क्षत्रियादीनां स्वस्वावरवर्णानां   
शिष्याणामनुग्रहाभिषेककरणेऽधिकारः]  
  
तदभावाद्द्विजश्रेष्ठ शान्तात्मा भगवन्मयः ।  
भावितात्मा च सर्वज्ञः शास्त्रज्ञः सत्क्रियापरः ॥ ६ ॥  
  
सिद्धित्रयसमायुक्त आचार्यत्वेऽभिषेचितः ।  
क्षत्रविट्शूद्रजातीनां क्षत्रियोनुग्रहक्षमः ॥ ७ ॥  
  
क्षत्रियस्यापि च गुरोरभावादीदृशो यदि ।  
वैश्यःस्यात्तेन वै कार्यो द्वयोर्नित्यमनुग्रहः ॥ ८ ॥  
  
सु(स ?)जातीयेन शूद्रेण तादृशेन महाधिया ।  
अनुग्रहाभिषेकौ च कार्यौ शूद्रस्य सर्वदा ॥ ९ ॥  
  
[उत्तमवर्णस्याविदुष उपायेन सम्बोधप्रापणम्]  
  
उपायेन भयाल्लोभात्सर्वैर्मूर्खो द्विजोत्तमः ।  
सन्मार्गे विनियोक्तव्यः शास्त्रेण क्रियया तथा ॥ १० ॥  
  
यावत्सम्बोधमाप्नोति स्वात्मना शुभलक्षणम् ।  
  
[प्राप्तसम्बोधस्य तस्य विनाऽनुग्रहबुद्ध्या   
सकलक्रियाधानपूर्वकं कालेन कृतकृत्यतापादनम्]  
  
पूर्वोक्तेन विधानेन इष्ट्वा यागेन चाच्युतम् ॥ ११ ॥  
  
विधिनाऽग्नौ च सन्तर्प्य स्नापयित्वा द्विजोत्तम ।  
विनाऽनुग्रहबुध्या वै तस्य कार्या क्रियाऽखिला ॥ १२ ॥  
  
मन्त्रेणार्चापयेद्विष्णुमर्थितो ह्युपवेशितम् ।  
कृतकृत्यो यदा स स्यात्क्रमात्कालान्तरेण च ॥ १३ ॥  
  
आचारेण तथा नीत्या शास्त्रेण कृपया तथा ।  
  
[सजतीयस्यापि गुरोरलाभेन स्वस्य स्वेनैवानुग्रहाभिषेकयोः   
कर्तव्यता]  
  
तथा शास्त्रोक्तविधिना स्वयमिष्ट्वा जगद्गुरुम् ॥ १४ ॥  
  
प्। १९०) हुत्वा शास्त्रोक्तविधिना अर्चयित्वाऽच्युतं प्रभुम् ।  
अनुग्रहाभिषेकौ च स्वयमात्मनि कल्पयेत् ॥ १५ ॥  
  
स्वजातीयगुरोर्विप्र अभावादिदमाचरेत् ।  
अनुकल्पं द्विजाद्यैश्च आत्मसंस्कारसिद्धये ॥ १६ ॥  
  
[सति गुरौ स्वेनैव कर्तव्यतायाः प्रतिषेधः]  
  
गुरौ वर्णोत्तमे विप्त विद्यमाने श्रुतेऽपि वा ।  
स्वदेशतोऽपि वाऽन्यत्त्र नेदं कार्यं शुभार्थिना ॥ १७ ॥  
  
स्वदेशतोऽपि यः कुर्याद्यत्र यत्र विपर्ययम् ।  
तस्येह पुत्रनाशः स्यात्तस्माच्छास्त्रोक्तमाचरेत् ॥ १८ ॥  
  
[उत्तमवर्णस्य दीक्षादिविधानेऽवरवर्णस्यानधिकारः]  
  
क्षत्रविट्शूद्रजातीयः प्रातिलोम्यान्न दीक्षयेत् ।  
त्रितत्वविद्द्विजातीयो दीक्षयेदनुलोमतः ॥ १९ ॥  
  
[समयज्ञाभिषेकविधानप्रकारः]  
  
मूलमन्त्रोपजप्तेन तद्व्याप्तिविभवं विना ।  
समयज्ञस्य सम्पाद्यं गुरुणाचाभिषेचनम् ॥ २० ॥  
  
[पुत्रकस्याभिषेकविधानप्रकारः]  
  
मन्त्रोच्चारणमात्रेण ध्यानसंवित्तिवर्जितम् ।  
ध्यात्वाऽथ तत्त्वनिश्रेणीं नवधा बीजसंस्थिताम् ॥ २१ ॥  
  
एकोनाधिष्ठितां सर्वां मूलेन सकलात्मना ।  
तां तु सम्पूज्य संस्मृत्य सृष्टिधर्मक्रमेण तु ॥ २२ ॥  
  
मनसा तु मुनिश्रेष्ठ पुष्पैर्वा विविधैः शुभैः ।  
ततोऽभिषेको दातव्यस्तत्त्वाख्यः पुत्रकस्य च ॥ २३ ॥  
  
[साधकाभिषेकप्रकारः]  
  
साधकस्यापि वक्ष्यामि अभिषेकविधिं क्रमात् ।  
ध्यात्वाऽथ तत्त्वनिश्रेणीं संहारं सृष्टियोगतः ॥ २४ ॥  
  
नवधा त्रिविधेनैव भिन्नां सूक्ष्मादिना त्वथ ।  
मन्त्रश्रेणीं च नवधा क्रमान्न्यस्य पुरोदिताम् ॥ २५ ॥  
  
तत्रैव सृष्टिं योगेन सकलं निष्कलं द्विधा ।  
पूजयित्वा विधानेन कलशेषु पृथक् पृथक् ॥ २६ ॥  
  
प्। १९१) प्राग्वत्संस्मृत्य संस्मृत्य साधकत्वेन पुत्रकम् ।  
तत्त्वाभिषेचनं दद्याच्छुभं सिद्धिकरं महत् ॥ २७ ॥  
  
तत्वमन्त्रावधिर्यावत्साधकस्याभिषेचनम् ।  
  
[आचार्याभिषेचनम्]  
  
दत्वैवं मन्त्रसिद्धस्य गुरुत्वेन ततो द्विज ॥ २८ ॥  
  
तस्यैव यादृशं दद्यादभिषेकं हितं शृणु ।  
ईश्वरादचलान्ताच्च साधिभूताधिदैवताम् ॥ २९ ॥  
  
तत्त्वमालां स्मरेत्सर्वां सृष्टिन्यायेन वै पुरा ।  
तत्र विन्यस्य विततां मन्त्रश्रेणीं पुरोदिताम् ॥ ३० ॥  
  
त्रिविधेन प्रकारेण सप्तार्णाद्यावदङ्कुशम् ।  
प्रपूज्य विधिना पश्चात्संहाराख्यक्रमेण तु ॥ ३१ ॥  
  
परिजप्यं द्विजश्रेष्ठ यावद्वाणी निवर्तते ।  
स्वभावस्थो गुरुः साक्षात्परेणानेकभेदिना ॥ ३२ ॥  
  
ततोऽभिषेको दातव्यो मनसा विभवेन च ।  
परतत्वावधिं ध्यात्वा देशिकञ्चाभिषेचयेत् ॥ ३३ ॥  
  
[समयज्ञादीनां चतुर्णामभिषेके भावनीयः पर्वभेदः]  
  
सेनापतिक्रमेणैव समयज्ञस्य सर्वदा ।  
महामन्त्रित्वविधिना पुत्रकस्याभिषेचनम् ॥ ३४ ॥  
  
युवराजविधानेन दातव्यः साधकस्य च ।  
राजोपचारविधिना अभिषेको गुरोः स्मृतः ॥ ३५ ॥  
  
[आचार्याभिषेकप्रयोगः]  
  
दीक्षामण्डलवेद्यां तु सितेन रजसा गुरुम् ।  
स्वस्तिकं मण्डलं कृत्वा तन्मध्ये मण्डलं शुभम् ॥ ३६ ॥  
  
द्विहस्तं शाश्वतं पद्मं यज्ञवृक्षोद्भवं तु वा ।  
सुकृतं चाऽथ सुश्लक्ष्णं सर्वत्राष्टाङ्गुलोच्छ्रितम् ॥ ३७ ॥  
  
मृगचर्म तु तत्पृष्ठे सितं वस्त्रं तदूर्ध्वतः ।  
वितानेनोर्ध्वताच्छेन (?) सपुष्पेण सितेन च ॥ ३८ ॥  
  
पूर्णपात्रान्वितं तत्र दिक्षु पूर्णघटादिकम् ।  
दद्याद्दीपाष्टकं तत्र लाजादीन् परितः क्षिपेत् ॥ ३९ ॥  
  
प्। १९२) संस्थाप्य पीठनिकटे भ्रमद्दक्षिणतः क्रमात् ।  
चन्दनं सितमर्घ्यं च दूर्वा जातिफलानि च ॥ ४० ॥  
  
ताम्बूलव्यञ्जनं दण्डं विचित्रे चाप्युपानहौ ।  
शङ्खचक्रगदापद्मशुभमुद्राचतुष्टयम् ॥ ४१ ॥  
  
वाससी उपवीतं च कौशेयं च पवित्रकम् ।  
घटिकां करणीं सूत्रमर्घ्यपात्रं कमण्डलुम् ॥ ४२ ॥  
  
गैरिकं मुखवासांसि सितमृद्गोमयं तथा ।  
कृष्णसाररुरोश्चर्म दन्तधावनमेव च ॥ ४३ ॥  
  
ततः सर्वाधिकारार्थं संहितापुस्तकादि च ।  
ईशदिङ्मण्डलस्याथ स्थलीं कृत्वा तथाविधाम् ॥ ४४ ॥  
  
शोभितां च वितानाद्यैस्तत्र मन्त्रेश्वरस्ततः ।  
आदौ तु कलशे पूज्यस्ततो मण्डलमध्यगः ॥ ४५ ॥  
  
वह्निमध्ये ततः पूज्यः शिष्यदेहे पुनः पुनः ।  
आत्मस्थं च पुरा देवं सम्पूज्य तदनन्तरम् ॥ ४६ ॥  
  
आनीय कलशान्दिव्यान् पूर्वलक्षणलक्षितान् ।  
सर्वरत्नैश्च सम्पूर्णान्कदलीफलशोभितान् ॥ ४७ ॥  
  
तीर्थोदकेन सम्पूर्णान् प्रागुक्तरचनान्वितान् ।  
प्रदक्षिणेन विन्यस्य प्रागादौ मण्डलाद्बहिः ॥ ४८ ॥  
  
स्वतत्त्वसङ्ख्ययाऽचार्ये  
  
[आचार्याभिषेकात् साधकाद्यभिषेके कलशसङ्ख्यायां भेदः]  
  
				साधके पुत्रकेऽथ च ।  
  
एकं वै समयज्ञस्य द्रवे कर्म(व्यमेकं)विनिक्षिपेत् ॥ ४९ ॥  
  
एवंविधांस्तु(स्त्रीन्)कलशान्सत्याद्यैश्च प्रतिष्ठितान् ।  
पुरा कृत्वा विधानेन प्रागुक्तेन क्रमेण तु ॥ ५० ॥  
  
मन्त्रैः सञ्जप्य सम्पूज्य सञ्चित्य च यथाक्रमम् ।  
प्रागादिष्वथ सर्वेषु गन्धपुष्पादिभिः क्रमात् ॥ ५१ ॥  
  
पूर्वोदितेन विधिना इष्ट्वा मन्त्रोश्वरं विभुम् ।  
प्रजापयेत्ततः शिष्यं स्वात्मीयेन क्रमेण तु ॥ ५२ ॥  
  
चरुणा च ततः पूज्यमाधारादिक्रमेण तु ।  
प्। १९३) वेदिमध्यगतं चैव अभिषेकासनं शुभम् ॥ ५३ ॥  
  
मन्त्रपीठत्वमापन्नं लाजप्रकरशोभितम् ।  
तस्योपरि स्थितं कृत्वा शिष्यं मन्त्रशरीरिणम् ॥ ५४ ॥  
  
गत्वाऽथ मण्डलाग्रं तु विज्ञाप्यः परमेश्वरः ।  
त्वच्छासनप्रपन्नानामधिकारं करोम्यहम् ॥ ५५ ॥  
  
शिष्यमात्मसमं भक्तमहं यास्यामि ते लयम् ।  
लब्धानुज्ञस्ततो विप्र पूर्वदिक्संस्थितश्च यः ॥ ५६ ॥  
  
कलशं पूजयित्वा तं स्वमन्त्रेण स्वमुद्रया ।  
सहस्रपरिजप्तेन सम्यगष्टाधिकेन च ॥ ५७ ॥  
  
शतजप्तेन दशभिः सकृत्गुर्वादितः क्रमात् ।  
ध्वात्वा चामृतसम्पूर्णं मन्त्रं रत्नोज्ज्वलं प्रभुम् ॥ ५८ ॥  
  
तस्य मूर्ध्नि शुभं दत्वा कलशं मन्त्रपूजितम् ।  
ततः क्रमेण कलशैः सकलैरभिषेचयेत् ॥ ५९ ॥  
  
पठद्भिर्माङ्गलीयानि ऋक्सामानि यजूंषि च ।  
मङ्गलैर्दीयमानैस्तु तन्त्रीवाद्यसमन्वितैः ॥ ६० ॥  
  
शङ्खशब्दैः सपटहैर्जयशब्दसमन्वितैः ।  
अनेन विधिना कुर्यादाचार्यस्याभिषेचनम् ॥ ६१ ॥  
  
मन्त्रोपकरणं सर्वं तस्य सम्प्रतिपाद्य च ।  
हस्तद्वयं च वक्तव्यं प्रणम्या(त्या ?)संस्थितस्य च ॥ ६२ ॥  
  
सहस्रकिरणाभं तु सूर्यबीजेन चाच्युतम् ।  
स्मरेद्दक्षिणहस्तस्थं पद्मे चानन्तपल्लवे ॥ ६३ ॥  
  
कलाद्वादशसंयुक्ते अकाराद्यैरदारुणैः (?) ।  
द्रव्यशुद्धिविदाहार्थं द्रव्योत्पत्तौ ततः स्मरेत् ॥ ६४ ॥  
  
सितं सहस्रपत्राढ्यं कलाषोडशकेसरम् ।  
सोमबीजेन तन्मध्ये स्मरेन्नारायणं प्रभुम् ॥ ६५ ॥  
  
स्रवन्तममृतं दिव्यं द्रव्योत्पादनकर्मणि ।  
भौतं तान्मात्रिकं मान्त्रं विग्रहं चास्य दर्शयेत् ॥ ६६ ॥  
  
विज्ञानपदवीं सर्वां स्वानुभूतामनेकशः ।  
स्थानलक्षक्रमेणैव वक्तव्या विविधाश्च वै ॥ ६७ ॥  
  
प्। १९४) व्याख्याताः पुस्तके याश्च विज्ञानगतयः शुभाः ।  
तच्चित्तं हि क्रमात्तासामनुसन्धाय वै गुरुः ॥ ६८ ॥  
  
आचार्यसमयान् पश्चादूर्ध्वस्थाञ्छ्रावयेच्छुभान् ।  
  
[आचार्यपदासाधारणा विशेषसमयाः]  
  
संसारभयभीतानां भक्तानां परमेश्वरे ॥ ६९ ॥  
  
शास्त्रक्रमेण विधिवदिदं शास्त्रं प्रकाशयेत् ।  
गच्छंस्तिष्टन्स्वपन् जाग्रद्भगवन्तं स्मरेत्सदा ॥ ७० ॥  
  
पुण्डरीकस्य मध्यस्थं द्रव्यैर्दानसमुद्भवैः ।  
मान्त्रभावाद्यजेद्विष्णुं देशे तस्करसङ्कटे ॥ ७१ ॥  
  
नाभिमानाच्च वै बाह्या क्रिया त्याज्या कदाचन ।  
चातुर्मास्यं च नियममवतिष्ठेदवश्यतः ॥ ७२ ॥  
  
उपभुक्तं परेणैव विशेषाद्दीक्षितेन तु ।  
छत्रोपानहवस्त्राद्यं नोपयुञ्जीत जातु वै ॥ ७३ ॥  
  
असम्पत्तावथापत्सु न दोषं क्षालिते सति ।  
स्वगुरोर्दीक्षितानां च आचार्याणां सदैव हि ॥ ७४ ॥  
  
उपभुक्तं न दोषः स्यात्स्वदत्तादाहृतात्तु वा ।  
भगवद्भक्तिनिष्णातास्तच्चित्तास्तत्परायणाः ॥ ७५ ॥  
  
कर्मणा मनसा वाचा सम्मान्याश्च सदैव हि ।  
भर्तव्याश्चैव पूज्याश्च वाग्दानैर्मधुरैः सदा ॥ ७६ ॥  
  
जातिधर्ममनुज्झित्वा तथा च स्वगुरोः क्रमम् ।  
स्वशास्त्रविहितं चापि ज्ञानं शिक्षेदशिक्षितम् ॥ ७७ ॥  
  
एकतः समयाः सर्वे नियमाश्चैव सर्वशः ।  
एकतो भगवान्विष्णुर्गुरुस्तद्भाविनो नराः ॥ ७८ ॥  
  
ज्ञात्वा जीर्णमसारं च इदं पुत्र कलेवरम् ।  
स्वाधिकारं समारोप्य योग्यस्याटनमाचरेत् ॥ ७९ ॥  
  
दण्डी कषायवासाश्च नमो नारायणाय वै ।  
ब्रुवन्प्रणवपूर्वं च त्यक्त्वा सर्वपरिच्छदम् ॥ ८० ॥  
  
क्षेत्रायतनतीर्थानामन्ते ब्रह्मणि योजयेत् ।  
आत्मतत्वं शरीरं च अग्नौ वा खेचरादिषु ॥ ८१ ॥  
  
तत्त्वसन्यासयोगेन येन स्याच्छान्तिराच्युति ।  
  
प्। १९५) [विष्णुहस्तप्रदानम्]  
  
इत्युक्त्वा दक्षिणे हस्ते स्वयं सञ्चिन्त्य वै गुरुः ॥ ८२ ॥  
  
मन्त्रात्मानं परं विष्णुं परं सकलनिष्कलम् ।  
सम्पूज्य गन्धपुष्पाद्यैर्दद्यात्तस्य च मस्तके ॥ ८३ ॥  
  
[शिष्येण गुरोः पादोदकप्राशनकर्तव्यता]  
  
न्यस्यासनं ततः शिष्यः पादयोर्निक्षिपेच्छिरः ।  
प्रक्षाल्य सलिलेनाथ गुरोश्चरणपङ्कजम् ॥ ८४ ॥  
  
तेनात्मानं तु संसिच्य पिपेदञ्जलिना ततः ।  
पूर्ववत्पूजयेद्भक्त्या आत्मनाऽथ धनेन च ॥ ८५ ॥  
  
अनेन विधिना कुर्यादाचार्यस्याभिषेचनम् ।  
  
[साधकाभिषेकातिदेशः]  
  
एवमेव विधानेन साधकं चाभिषेचयेत् ॥ ८६ ॥  
  
समालम्भनपूर्वं यद्दन्तधावनपश्चिमम् ।  
तस्य सर्वोपकरणं दातव्यं नियमैर्विना ॥ ८७ ॥  
  
[पुत्रकस्याभिषेके देयविशेषः]  
  
पूजाधिकारशास्त्रं च पुत्रकस्य प्रदीयते ।  
  
[समयज्ञस्याभिषेके देयविशेषः]  
  
केवलं समयज्ञस्य प्रदद्याच्छास्त्रपुस्तकम् ॥ ८८ ॥  
  
अभिषेकावसाने च आज्ञायां योगदर्शने (?) ।  
  
[अभिषेकस्य श्रेयःप्रभृत्यनेकफलसाधनता]  
  
श्रेयोऽर्थी विधिनाऽनेन यः स्नायाच्छ्रेय आप्नुयात् ॥ ८९ ॥  
  
जयार्थी वाऽथ भूपालो भाग्यार्थी वाऽथ दुर्भगः ।  
पुत्रकामाऽथ वनिता पतिकामाऽथ कन्यका ॥ ९० ॥  
  
चिरायुषोऽर्थी यः कश्चित्स्नायात्संवत्सरं प्रति ।  
तस्यापमृत्युनाशश्च भवति ह्यचिरात्ततः ॥ ९१ ॥  
  
यावदब्दानि कुरुते तावद्रोगविवर्जितः ।  
वलीपलितनिर्मुक्तः सुभगः स्थिरयौवनः ॥ ९२ ॥  
  
सर्वकामानवाप्नोति देहान्ते शाश्वतीं गतिम् ।  
  
इति श्रीपाञ्चरात्रे जयाख्यसंहितायां अभिषेकाख्यानं   
नामाष्टादशः पटलः ॥ १८ ॥  
  
  
अथ मन्त्रसिद्धिचिन्हाख्यानं नामैकोनविंशः पटलः  
  
अभिषिक्तो ह्यनुज्ञातः कृतजापः प्रसन्नधीः ।  
मन्त्रस्याराधनं कुर्याद्विधिनाऽनेन नारद ॥ १ ॥  
  
एकान्ते स्वगृहे वाऽथ पूर्वोक्तध्याननिर्मितम् ।  
बिम्बं सुलक्षणं कृत्वा पटस्थं धातुजं तु वा ॥ २ ॥  
  
सर्वावयवसम्पूर्णं तालं तालाधिकं तु वा ।  
विधिना तं प्रतिष्ठाप्य तत्र मन्त्रं यजेत्सदा ॥ ३ ॥  
  
सर्वकामविभूत्यर्थं मोक्षार्थं मुनिसत्तम ।  
द्वादशाब्दानि विधिवन्नियमस्थोऽर्चयेत्सदा ॥ ४ ॥  
  
हृद्यैः पुष्पैस्तथा गन्धैः सौभाग्यारोग्यवर्धनैः ।  
जपहोमैश्च विविधैर्भूत्वा मन्त्राकृतिः स्वयम् ॥ ५ ॥  
  
शुक्लाम्बरधरः स्रग्वी सितगन्धानुलेपनः ।  
पीतयज्ञोपवीती च कटकाङ्गदभूषितः ॥ ६ ॥  
  
ताम्बूलशुद्धवदनो मुखवास्यैः सुवासितः ।  
विचित्रतिलकोपेतः सुनिर्मलशिरोरुहः ॥ ७ ॥  
  
माल्यैर्मनोहरैर्गन्धैरशेषैरधिवासितः ।  
कुङ्कुमालिप्तचरणस्तथाकृतकरद्वयः ॥ ८ ॥  
  
मूर्तिमुद्राचतुष्केण उपतिष्ठेद्विभूषितः ।  
पवित्रभृद्धविष्याशी, समाराध्यश्व मन्त्रराट् ॥ ९ ॥  
  
अभावात्साधनस्यापि केशश्मश्रुविलुण्ठितः ।  
यथासम्भववस्त्री च मलयूकादिवर्जितः ॥ १० ॥  
  
सुविनीतसुहृद्युक्तो मन्त्रमाराध्य भक्तितः ।  
पूजया जपहोमेन मन्त्रराडथ सिध्यति ॥ ११ ॥  
  
तेन सिद्धेन वै कुर्यात्कर्माणि विविधान्यपि ।  
यान्यात्मनोऽभीप्सितानि लोकानामीप्सितानि च ॥ १२ ॥  
  
नारदः   
  
कैर्लिङ्गैर्लक्ष्यते नाथ सुसिद्धश्चैव मन्त्रराट् ।  
  
भगवान्   
  
[मन्त्रसिद्धौ प्रवृत्तस्य साधकस्य वत्सरत्रयं विघ्नप्राप्तिः]  
  
साधकस्याक्षतार्थस्य नित्याभ्यासरतस्य च ॥ १३ ॥  
  
प्। १९७) समाराधनकामस्य (सक्तस्य) प्रथमं वत्सरत्रयम् ।  
जायन्ते बहुशो विघ्ना नियमस्थस्य नारद ॥ १४ ॥  
  
नोद्वेगं साधको याति कर्मणा मनसा यदि ।  
  
[विघ्नैरनुपहतचित्तस्य तस्य चतुर्थादिवत्सरेषु   
बहुशिष्योपसेव्यतादिलक्षणशुमप्राप्तिः]  
  
तृतीयाद्वत्सरादूर्ध्वं शुभं तस्य प्रजायते ॥ १५ ॥  
  
सेव्यते बहुभिः शिष्यैरहर्निशमतन्द्रितैः ।  
साधकाश्चोपसेवन्ते किङ्करत्वेन भक्तितः ॥ १६ ॥  
  
निवेदयन्ति सर्वस्वं साधकस्य महात्मनः ।  
  
[सप्तमादारभ्य राजाद्युपसेव्यता]  
  
सप्तमाद्वत्सरादूर्ध्वं राजानश्व महीभृतः ॥ १७ ॥  
  
प्रार्थयन्त्युपरोधेन गर्विताश्चाभिमानतः ।  
प्रसादः क्रियतां नाथ ममोद्धारणकारणम् ॥ १८ ॥  
  
प्रज्वलन्तं प्रपश्यन्ति तेजसा विभवेन च ।  
अतस्ते मुनिशार्दूल निष्ठुरं वक्तुमक्षमम् ॥ १९ ॥  
  
[दशमादारभ्य नानाश्चर्यदर्शनम्]  
  
नवमाद्वत्सरादूर्ध्वं स्वयं पश्यति मन्त्रवित् ।  
नानाश्चर्याणि हृदये हासानन्दमयानि तु ॥ २० ॥  
  
सदाऽह्लादप्रदान्याशु प्रत्यक्षेण बहिस्तथा ।  
जड आस्ते क्षणं विप्र क्षणमास्ते प्रहर्षितः ॥ २१ ॥  
  
क्षणं दुन्दुभिनिर्घोषं शृणुयादन्तरिक्षतः ।  
क्षणं च मधुरं वाद्यं नानारीतिसमन्वितम् ॥ २२ ॥  
  
क्षणमाजिघ्रते गन्धान् कर्पूरमृगनाभिजान् ।  
क्षणमुत्पतमानं च पश्यत्यात्मानमात्मना ॥ २३ ॥  
  
चन्द्रार्ककिरणाकीर्णं क्षणमालोकयेन्नभः ।  
गवाश्वगजनादांश्व शृणुयाच्च क्षणं द्विज ॥ २४ ॥  
  
निर्झरस्याम्बुसङ्क्षोभं क्षणमाकर्णयेन्महत् ।  
विद्युज्ज्वालाकुलं पश्येत् क्षणं क्षितितलं द्विज ॥ २५ ॥  
  
तोयपूर्णं क्षणं पश्येत्समग्रं क्षितिमण्डलम् ।  
ऋग्युजुस्सामघोषांश्च आकर्णयति च क्षणम् ॥ २६ ॥  
  
तारकाकारिणश्चित्रान्योगिनो नभसि स्थितान् ।  
प्। १९८) पश्यत्युग्रान्भयार्तांश्च क्षणं मन्त्रव्रती मुने ॥ २७ ॥  
  
क्षणं किलकिलारावं सह वह्निरवं क्षणम् ।  
क्षणं मेघोदयं पश्येत्क्षणं रात्रिं दिने सति ॥ २८ ॥  
  
रात्र्यां च दिवसालोकं ससूर्यं क्षणमीक्षते ।  
बलेन परिपूर्णस्तु तेजसा सूर्यवर्चसा ॥ २९ ॥  
  
सूर्येन्दुसदृशः कान्त्या गमने पक्षिराडिव ।  
स्वरेण युक्त उच्चेन गम्भीरेण महात्मना ॥ ३० ॥  
  
स्वल्पाशनेन कृशता बहुना च न विद्यते ।  
विण्मूत्रयोरथाल्पत्वं भवेन्निद्राजयो महान् ॥ ३१ ॥  
  
जपध्यानरतो मौनी न खेदमभिगच्छति ।  
विना भोजनपानाभ्यां पक्षमासाधिकं तु वै ॥ ३२ ॥  
  
इत्येवमादिभिश्चिह्नैः स्वहृद्विस्मयकारकैः ।  
प्रवर्तमानैर्बोद्धव्यः प्रसन्नो मम मन्त्रराट् ॥ ३३ ॥  
  
[मन्त्रसिद्धेरप्रकाश्यता]  
  
मन्त्रप्रसादजनितं लिङ्गं न तु गुरोर्विना ।  
प्रकाशनीयं विप्रेन्द्र कदाचित्सिद्धिमिच्छता ॥ ३४ ॥  
  
प्रकाशयति यो मोहादौत्सुक्यान्मन्त्रजं सुखम् ।  
करसंस्थाश्च वै तस्य सिद्धयो यान्ति दूरतः ॥ ३५ ॥  
  
आविर्भवन्ति दुःखानि शोकाश्च विविधा अपि ।  
तस्मात्सर्वप्रयत्नेन सिद्धिलिङ्गानि नारद ॥ ३६ ॥  
  
गोपनीयानि यत्नेन य इच्छेद्भूतिमात्मनः ।  
  
इति श्रीपाञ्चरात्रे जयाख्यसंहितायां मन्त्रसिद्धिचिह्नाख्यं   
नामैकोनविंशः पटलः ॥ १९ ॥  
  
  
अथ प्रतिष्ठाविधानं नाम विंशः पटलः  
  
  
नारदः  
  
साधकानां हितार्थाय बिम्बं यदुदितं त्वया ।  
तदहं ज्ञातुमिच्छामि कथं तत्क्रियते विभो ॥ १ ॥  
  
क्व तस्यापि विधानेन स्थापनं कथयस्व मे ।  
यस्य सम्पूजनान्नाथ लिङ्गान्येतानि चाप्नुयात् ॥ २ ॥  
  
प्। १९९) श्रीभगवान्   
  
[अथ पटे बिम्बविधानम्]  
  
पटे बिम्बविधानं तु साम्प्रतं शृणु नारद ।  
सर्वसिद्धिकरं रम्यं निर्दोषं नातिविस्तरम् ॥ ३ ॥  
  
[पटमानादि]  
  
द्विहस्तं चतुरस्त्रं तु हस्तमात्रं तु वा पटम् ।  
कार्पासमथ वा क्षौमं नवं शुक्लमनाहतम् ॥ ४ ॥  
  
[पटस्य चित्रकरस्य च संस्कारः]  
  
प्रक्षाल्य बहुशोऽस्त्रेण चित्रज्ञं स्नाप्य वै द्विज ।  
दाहोत्पादनयुक्त्याऽथ सपटं संस्मरेच्च तं ॥ ५ ॥  
  
[आसनपदम्]  
  
संसूत्र्य कमलं तत्र अष्टपत्रं सकर्णिकम् ।  
  
[गृहार्चामानम्]  
  
कर्णिकामध्यसंस्थं तु प्रोच्छायं द्वादशाङ्गुलम् ॥ ६ ॥  
  
त्रिविंशत्यङ्गुलान्तं च बिम्बं लिख्य सुलक्षणम् ।  
  
[लक्ष्म्यादिपरिवारोपेतस्य ग्राह्यता]  
  
लक्ष्म्यादिपरिवाराढ्यं लोकेशास्त्रसमावृतम् ॥ ७ ॥  
  
सङ्गृह्याद्यजनार्थं तु  
  
[गृहादन्यत्र मानाधिक्यम्]  
  
				तत्प्रमाणं द्विजोर्ध्वतः ।  
  
मानं कुर्याद्गृहाद्बाह्ये स्थाने प्रासादपूर्वके ॥ ८ ॥  
  
[गृहार्चासु लेख्यचित्रबिम्बस्य हस्ताधिकमानत्वेऽप्यदोषता]  
  
हस्ताधिकेऽपि च कृते चित्रबिम्बे गृहस्थिते ।  
न दोषः साधकानां तु दारुमृच्छैलजैर्विना ॥ ९ ॥  
  
[अथ बिम्बस्यावयवमानविधानम्]  
  
बिम्बमानं तु नवधा प्रोच्छ्रयात्संविभज्य च ।  
भागं भागं तु तं भूयो भजेद्द्वादशधा मुने ॥ १० ॥  
  
तदङ्गुलं तु बिम्बस्य तेनाङ्गावयवास्ततः ।  
दर्शनीयाश्च गुरुणा शिल्पिकस्य समासतः ॥ ११ ॥  
  
प्। २००) चिबुकाच्च ललाटान्तं स्याद्वक्त्रं द्वादशाङ्गुलम् ।  
ललाटादूर्ध्वतो विप्र त्र्यङ्गुलेनोन्नतं शिरः ॥ १२ ॥  
  
द्वादशाङ्गुलविस्तीर्णं त्रिगुणं परिणाहतः ।  
विस्तारद्व्यङ्गुलौ कर्णौ तन्मानद्विगुणोच्छ्रितम् ॥ १३ ॥  
  
कनिष्ठाग्रसमं विद्धि रन्ध्रं श्रोत्रस्य चान्तरात् ।  
कर्णभागावधोर्ध्वस्थमानेनार्धाङ्गुलौ स्मृतौ ॥ १४ ॥  
  
कर्णछिद्रात्तु वै बाह्ये कर्णमध्येऽङ्गुलोऽवटम् ।  
त्र्यङ्गुलं कर्णपाशाभ्यां व्यासो वा स्यादथेच्छया ॥ १५ ॥  
  
भ्रूलता शशिलेखाय(खेव ?)आयामाच्चतुरङ्गुला ।  
अर्धाङ्गुलेन विस्तीर्णा मध्ये स्थूलाऽग्रतः कृशा ॥ १६ ॥  
  
भ्रूसन्धिरङ्गुलसमो नासा तु चतुरङ्गुला ।  
द्व्यङ्गुलाच्चाग्रतः कार्या तिलपुष्पाकृतिर्यथा ॥ १७ ॥  
  
नेत्राभ्यामन्तरं विद्धि द्व्यङ्गुलं नेत्रभूस्तथा ।  
दैर्घ्येण द्व्यङ्गुलं नेत्रं तदायामेन चाङ्गुलम् ॥ १८ ॥  
  
त्र्यंशेन तारकं मध्ये ज्योतिस्तत्त्र्यं शसम्मितम् ।  
घ्राणाधश्चाङ्गुलेनैव पादहीनेन कल्पयेत् ॥ १९ ॥  
  
गोजिकां(?)मुनिशार्दूल एकांशेन ततोऽधरः ।  
उत्तराख्यो ह्यधस्थं तु प्रमाणेनाङ्गुलः स्मृतः ॥ २० ॥  
  
द्व्य्यङ्गुलं चिबुकं विप्र उच्छ्रायेण प्रकीर्तितम् ।  
विस्तारद्व्यङ्गुलं विद्धि सृक्किणी चतुरङ्गुले ॥ २१ ॥  
  
ईषद्विहस्तमाने च कर्णपाल्योः परस्परम् ।  
कपोलमूर्ध्वे शशिवत्तन्मध्ये चतुरङ्गुलौ ॥ २२ ॥  
  
मुखगण्डौ समौ कुर्यात्सुसम्पूर्णौ मनोहरौ ।  
कर्णोच्छायस्त्र्यङ्गुलस्याद्विस्तारात्तच्च नारद ॥ २३ ॥  
  
अष्टाङ्गुलञ्च परिधेस्त्रिगुणं परिकीर्तितम् ।  
कण्ठादधः स्थितं वक्षो यावत्स्पन्दावधिं द्विज ॥ २४ ॥  
  
उन्नतत्वेन विहितं सदैव द्वादशाङ्गुलम् ।  
द्विगुणं चैव विस्ताराद्व्यङ्गुलं स्तनमण्डलम् ॥ २५ ॥  
  
एतयोश्चूचुके कुर्यादष्टमांशं स्वकाङ्गुलात् ।  
परस्परं च स्तनयोरन्तरं द्वादशाङ्गुलम् ॥ २६ ॥  
  
प्। २०१) अष्टाङ्गुलौ स्मृतौ चांसौ विस्तरेण महामते ।  
प्रोन्नतत्वेन वै कुर्यात्स्कन्धमूर्ध्वं षडङ्गुलम् ॥ २६ ॥  
  
उच्छ्रायेण तु नाभ्यन्तं स्पन्दाद्वै द्वादशाङ्गुलम् ।  
परिधिं नाभिदेशस्य चत्वार्ॐऽशास्तु पञ्च वै ॥ २७ ॥  
  
अङ्गुलं नाभिरन्ध्रं तु क्रमान्निम्नं द्विरङ्गुलम् ।  
कुर्यात्प्रदक्षिणावर्तं नाभिमेढ्रान्तरं मुने ॥ २८ ॥  
  
उच्छ्रायेण तु सम्पाद्यं सुसमं द्वादशाङ्गुलम् ।  
नाभ्यावधेस्तदुदरं सम्पाद्यं चतुरङ्गुलम् ॥ २९ ॥  
  
शेषं तत्कटिभूभागं विस्तारेणोदरं मुने ।  
द्विसप्ताङ्गुलमानं स्यात्परिधेस्त्रिगुणं हितत् ॥ ३० ॥  
  
त्रिषट्काङ्गुलविस्तीर्णं कटिमानं विधीयते ।  
चतुः पञ्चाशदङ्गुल्यः परिधिस्तु कटेः स्मृतः ॥ ३१ ॥  
  
षट्त्रिंशाङ्गुलमानेन परिधिस्तु कटेः स्मृतः (?) ।  
कुर्यात्प्रजननं विप्र उच्छ्रायेण षडङ्गुलम् ॥ ३२ ॥  
  
द्व्यङ्गुलेन तु विस्तीर्णं वृषणौ चतुरङ्गुलौ ।  
त्रिचतुर्मुष्क(?)सम्पूर्णौ ऊरुदण्डौ ततो द्विज ॥ ३३ ॥  
  
उच्छ्रायेण प्रकर्तव्यौ चतुर्विंशाङ्गुलौ समौ ।  
प्रथुमूलौ क्रमात्क्षामौ संलग्नौ गजपाणिवत् ॥ ३४ ॥  
  
विस्तारेणाथ वा कुर्यादूरुमूलं नवाङ्गुलम् ।  
षट्त्रिंशाङ्गुलमानं स्यादूरुमध्ये तु वष्टनम् ॥ ३५ ॥  
  
ऊरुभ्यामवसाने तु वेष्टितञ्चैकविंशतिः ।  
त्र्यङ्गुलं मुनिशार्दूल परितो जानुमण्डलम् ॥ ३६ ॥  
  
विस्तारेणोन्नतश्वापि जानुभ्यामथ मे शृणु ।  
द्विद्वादशेनाङ्गुलानां जङ्घोच्छ्राय इहोच्यते ॥ ३७ ॥  
  
षडङ्गुलेन विस्तीर्णं जङ्घामूलं प्रकीर्तितम् ।  
जङ्घामध्ये तयोर्नाहो					 ॥ ३८ ॥  
  
जङ्घावसाने विस्तारे ज्ञेयः पञ्चाङ्गुलो मुने ।  
तमेव त्रिगुणीकृत्य तस्यैव परिधिर्भवेत् ॥ ३९ ॥  
  
गुल्फादधस्त्र्यङ्गुलं स्यात्पदोच्छ्रायस्तु नारद ।  
प्। २०२) तत्पार्ष्णिपृष्ठतो यावदङ्गुलाग्रं द्विजोत्तम ॥ ४० ॥  
  
भवेत्पादस्तु दैर्घ्येण अङ्गुलानां द्विसप्तकम् ।  
षडङ्गुलेन विततः कूर्मपृष्ठोन्नतः क्रमात् ॥ ४१ ॥  
  
चतुरङ्गुलदैर्घ्येण अङ्गुष्ठं द्व्यङ्गुलं ततः ।  
त्रिगुणं वेष्टनं तस्य दैर्घ्यात्तत्पादतोऽधिका ॥ ४२ ॥  
  
पादप्रदेशिनी कार्या तत्समीपस्थिताङ्गुलिः ।  
अङ्गुष्ठस्य समा कार्या तत्पादोना त्वनामिका ॥ ४३ ॥  
  
अनामिकायाः पादेन हीना पादकनीयसी ।  
त्र्यंशेन विद्धि सर्वासां पर्वमानं तु नारद ॥ ४४ ॥  
  
पर्वार्धेन नखाः कार्या अर्धेन्दुसदृशाः शुभाः ।  
षट्त्रिंशदङ्गुलं मानं पृष्ठमंसावधि स्मृतम् ॥ ४५ ॥  
  
गोमुखं वा क्रमान्निम्नं यावद्विंशाङ्गुलं भवेत् ।  
मध्यप्रदेशाद्विततः पृष्ठवंशोन्नतः क्रमात् ॥ ४६ ॥  
  
सुश्लक्ष्णश्चाविभक्तश्च विभक्तश्च यथा मुने ।  
सम्मीलनं मीनयुक्तं कक्षा पञ्चाङ्गुला स्मृता ॥ ४७ ॥  
  
सुवर्त्तुलौ स्फिजौ कार्यौ विस्तारात्षोडशाङ्गुलौ ।  
सुविभक्ते च पीने च करिकुम्भोपमे शुभे ॥ ४८ ॥  
  
अधस्तात् स्कन्धशीर्षस्य बाहुः स्याद्द्वादशाङ्गुलः ।  
अष्टादशाङ्गुलं विद्धि उपबाहुं द्विजोत्तम ॥ ४९ ॥  
  
मणिबन्धप्रदेशस्तु तत्र त्र्यङ्गुल उच्यते ।  
मध्यमाङ्गुलिपर्यन्तं मणिबन्धावसानतः ॥ ५० ॥  
  
द्वादशाङ्गुलमानं तु स्कन्धं स्यात्परिवर्त्तुलम् ।  
चतुरङ्गुलविस्तीर्णं परिधेस्त्रिगुणं स्मृतम् ॥ ५१ ॥  
  
मूलतश्चोपबाहुर्वै पञ्चाङ्गुलमुदाहृतम् ।  
त्रिगुणं च तथा नाहं तं क्रमाद्ध्रासयेन्मुने ॥ ५२ ॥  
  
गोपुच्छसदृशाकृत्या तथा स्यात्र्यङ्गुलं मुने ।  
मणिबन्धप्रदेशस्तु विस्तारेण च वेष्टनात् ॥ ५३ ॥  
  
नवाङ्गुलप्रमाणेन पाणेर्मानमतः शृणु ।  
मणेरङ्गुलिमूलान्तं विद्धि सप्ताङ्गुलं सदा ॥ ५४ ॥  
  
पञ्चाङ्गुलप्रमाणेन तिर्यग्विस्तरमुच्यते ।  
प्। २०३) निम्नं करतलं कुर्याच्छुभरेखाविभूषितम् ॥ ५५ ॥  
  
तत्र मध्याङ्गुलिं विद्धि विप्र पञ्चाङ्गुलं तु वा ।  
तस्या द्वे पार्श्वतोऽङ्गुल्यावूने त्वर्धाङ्गुलेन वै ॥ ५६ ॥  
  
तत्पञ्चमांशहीनां च नित्यं कुर्यात्कनीयसीम् ।  
सार्धत्र्यङ्गुलमङ्गुष्ठं द्विपर्व परिकीर्तितम् ॥ ५७ ॥  
  
त्रिपर्वाङ्गुलयः शेषाः पर्वार्धेन नखाः स्मृताः ।  
गोपुच्छसदृशः कार्या अङ्गुल्योऽङ्गुलमानतः ॥ ५८ ॥   
  
पादहीना कनिष्ठा स्यात्सपादश्चाङ्गुलोङ्गुलाः (?) ।  
स्वकप्रमाणविस्तारात्रिगुणं विद्धि वेष्टनम् ॥ ५९ ॥  
  
कूर्मपृष्ठनखाः सर्वे अग्रतश्चार्धचन्द्रवत् ।  
लिङ्गाकृतिं (?) मूलदेशान्मानमेषामनिश्चितम् ॥ ६० ॥  
  
सलोमदन्तकेशानां मानं शोभाविकल्पितम् ।  
केशैरलकजालं तु ललाटोपरि शोभितम् ॥ ६१ ॥  
  
ललाटोर्ध्वाङ्गुलच्छादि कुर्यात्रिवलिसंयुतम् ।  
मनोहरा ह्यवयवाः सर्वे कार्याः सुलक्षणाः ॥ ६२ ॥  
  
समानविषमा विप्र सक्तासक्ता विशेषतः ।  
मानेनानेन वै कुर्यात् बिम्बं विप्र सुलक्षणम् ॥ ६३ ॥  
  
शतमष्टोत्तरं पूर्णमङ्गुलानां स्वकाङ्गुलैः ।  
उच्छ्रायेण द्विजश्रेष्ठ मूर्ध्नः पादतलावधि ॥ ६४ ॥  
  
हारनूपुरकेयूरमेखलामौलिशोभितम् ।  
पीनाङ्गमध्यदेशाच्च समानवलिशोभितम् ॥ ६५ ॥  
  
शेषं ध्यानोदितं सर्वमुक्तानुक्तं प्रकल्पयेत् ।  
  
[अथ बिम्बद्रव्यविधानम्]  
  
कुर्यादनेन मानेन सौवर्णं वाथ राजतम् ॥ ६६ ॥  
  
बिम्बमाराधनार्थं तु आरकूटमयं तु वा ।  
शिलामृद्दारुजं वाऽथ यथा सम्भवतो मुने ॥ ६७ ॥  
  
[सिद्ध्यभिकाङ्क्षिणां गृहे शैलजादिप्रतिषेधः]  
  
सम्भवे सति यः कुर्याच्छैलमृद्दारुजं गृहे ।  
चिरेण सिद्धयस्तस्य प्रवर्तन्ते महामते ॥ ६८ ॥  
  
प्। २०४) निर्विघ्नेन भवेन्मोक्षो ह्यतस्सिध्यभिकाङ्क्षिभिः ।  
न कार्यं शैलजं गेहे दारुजं वाथ मृण्मयम् ॥ ६९ ॥  
  
[अथ पीठमानम्]  
  
बिम्बमानाद्यथा पीठं कुर्याद्देवस्य तच्छृणु ।  
  
[तत्र पीठद्वैविध्यम्]  
  
चतुरश्रं तु तद्विद्धि चरुरश्रायतं तथा ॥ ७० ॥  
  
[चतुरश्रपीठलक्षणम्]  
  
बिम्बोच्छ्रायसमं पीठं परितश्चैव विस्तृतम् ।  
तदर्धेनोच्छ्रितं कुर्यादेतत्सामान्यलक्षणम् ॥ ७१ ॥  
  
चतुरश्रस्य पीठस्य कथितं च महामुने ।  
  
[चतुरश्रायतपीठलक्षणम्]  
  
चतुरश्रायतस्याथ प्रमाणमवधारय ॥ ७२ ॥  
  
बिम्बार्धेन तु विस्तीर्णं तत्प्रमाणेन चोन्नतम् ।  
समं देवस्य दैर्घ्येण चतुरश्रायतं तु तत् ॥ ७३ ॥  
  
कुर्यात्तुङ्गालयस्थानां देवतानां सदैव हि ।  
  
[चलार्चायागृहार्चायाश्च पीठमानम्]  
  
चलानां वेश्मसंस्थानां बिम्बानां पीठमन्यथा ॥ ७४ ॥  
  
कुर्थात्स्कन्धसमं दैर्घ्यात् स्तनमानान्वितं तु वा ।  
आपादाज्जानुपर्यन्तं विस्तारेणोच्छ्रयेण च ॥ ७५ ॥  
  
ऊ(तदू ?)र्ध्वेनाथ वा कुर्यात् विस्तारं चापिचोन्नतिम् ।  
उक्तोन्नतेर्वा विप्रेन्द्र स्यादर्धेन तु विस्तृतिः ॥ ७६ ॥  
  
तच्चतुर्भागहीनं तु त्रिभागं चार्धमेव वा ।  
तुङ्गत्वं विहितं पीठे चलबिम्बस्य सर्वदा ॥ ७७ ॥  
  
धातुद्रव्यस्य चाभावात्स्थिराणामेवमेवहि ।  
  
[अथोपपीठलक्षणम्]  
  
कृत्वा तु तदधः कुर्यादुपपीठं प्रमाणतः ॥ ७८ ॥  
  
त्रिभागेनाथ पीठस्य प्रणालं मध्यतो भवेत् ।  
तन्मानेन तु तद्दिर्घं स्वमानादग्रतः पुनः ॥ ७९ ॥  
  
त्र्यंशमानेन विस्तीर्णं तस्यापि त्र्यंशमन्तरात् ।  
खातव्यमग्रतो मूलात्तत्कुर्यान्मकराननम् ॥ ८० ॥  
  
प्। २०५) वराहकूर्मवक्त्रं वा सुश्लक्ष्णमथ केवलम् ।  
उच्छ्रायं नवधा युञ्ज्याच्चतुरश्रं तु मण्डलम् ॥ ८१ ॥  
  
भागद्वयेन भूस्पर्शं कुर्याज्जान्वङ्घ्रिसञ्ज्ञितम् ।  
घण्टा(टा ?)कारं तदूर्ध्वे तु वृत्तं भागद्वयोन्नतम् ॥ ८२ ॥  
  
वृत्तोपरि ततः कुर्यात्कण्ठभागद्वयोच्छ्रितम् ।  
तं च भागेन परितः सम्प्रवेशयेत् ॥ ८३ ॥  
  
अर्धभागेन निष्क्रान्तामेकांशेन तदूर्ध्वतः ।  
कुर्याद्वै मेखलां विप्र भागेनार्धेन कुम्भवत् ॥ ८४ ॥  
  
सार्धेनोपरि भागेन चतुरश्रां तु मेखलाम् ।  
जलाधारः स विज्ञेयो द्विगुणञ्चोर्ध्वविस्तृतम्(तः ?) ॥ ८५ ॥  
  
तल्यंशेन तुलापीठं निम्नखातेन खातयेत् ।  
तदूर्ध्वे कमलं कुर्यान्नातिनिम्नं च नोन्नतम् ॥ ८६ ॥  
  
देवतास्तत्र कर्तव्या दलस्थाः पूर्वचोदिताः ।  
तासां वा पूजनार्थं तु केवलं विततच्छ्रदम् ॥ ८७ ॥  
  
पीठोच्छ्रायात्तु पादेन तदूर्ध्वे कमलोच्छितम् ।  
सम्भवे सति वै भिन्ना(न्न ?)मभिन्नां(न्नं ?) सत्यसम्भवे ॥ ८८ ॥  
  
[बिम्बपीठयोः सजातीयविजातीयद्रव्यत्वविकल्पः]  
  
सजातीयं हि यत्पीठं बिम्बस्य मुनिसत्तम ।  
तदनन्तफलं विद्धि क्षेमारोग्यसुभिक्षदम् ॥ ८९ ॥  
  
बिम्बेन सह यत्पीठं भिन्नं तच्छोभनं भवेत् ।  
मोक्षदं कीर्त्तिदं चापि दद्यात्परिमितं फलम् ॥ ९० ॥  
  
राजनं(तं ?) हेमबिम्बस्य पीठं भवति शोभनम् ।  
ताम्रजं राजतस्योक्तमीरितं तस्य शैलजम् ॥ ९१ ॥  
  
शैलजं शैलजस्योक्तं दारुजस्यापि दारुजम् ।  
मृण्मयस्य च दारुक्तं शैलजं दारुजस्य च ॥ ९२ ॥  
  
[अथ प्रासादोपपीठः]  
  
चातुर्भागेन वै गर्भाद्भित्तिमानं विधीयते ।  
गर्भमानात्सभित्तीकात्प्रासादस्य तु नारद ॥ ९३ ॥  
  
पादहीनं पुरा पीठं वृत्तं वा चतुरश्रकम् ।  
अर्घन्यूनं तु वै कुर्यात्सङ्क्षिप्तं वा सुसम्मितम् ॥ ९४ ॥  
  
प्। २०६) सोपानपदवीयुक्तं चतुर्दिक्षु तथा मुने ।  
एवमेव समं पीठं सम्पाद्यादौ विचिन्त्य वा ॥ ९५ ॥  
  
[अथ प्रासादलक्षणम्]  
  
प्रासादं च तथा कुर्यात्तस्य लक्षणमुच्यते ।  
  
[तत्र प्रासादपीठः]  
  
देवमानात्पुरा विप्र पीठमानाद्विचिन्तयेत् ॥ ९६ ॥  
  
पीठं दैर्घ्येण वै कुर्यात्प्रासादस्य समन्ततः ।  
गर्भद्विगुणविस्तीर्णं गर्भागारं त(य?)यथाविधम् ॥ ९७ ॥  
  
सिद्धविद्याधराकीर्णं देवद्विजनृपान्वितम् ।  
उद्यानभूधराम्भोधिसम्भवैः परिभूषितम् ॥ ९८ ॥  
  
गजाश्वनृपसिह्माद्यैर्मृगयूथैश्च शोभितम् ।  
तस्मिन्पीठोपरि शुभं प्रासादं परिकल्पयेत् ॥ ९९ ॥  
  
[प्रासादे भेदाः]  
  
चतुरश्रं चतुर्द्वारं वृत्तमष्टाश्रमेव वा ।  
एकद्वारं विचित्रं वा यथाभिमतदिग्गतम् ॥ १०० ॥  
  
प्रागुक्तात्क्षेत्रमानाद्वै तत्सार्धं च(द्वि ?) गुणोन्नतम् ।  
  
[प्रासादपीठरचनाविधानम्]  
  
कृत्वा प्रासादपादार्धमंशकं भित्तिसम्मितम् ॥ १०१ ॥  
  
दत्वा तस्मिंस्ततः कुर्यात्पीठोक्ता(क्तां ?)रचना(नां ?)मुने ।  
  
[प्रासादजङ्घा]  
  
गर्भोक्तोन्नतिमानेन जङ्घामुद्धृत्य यत्नतः ॥ १०२ ॥  
  
स्तम्भाष्टकसमोपेतां प्रागुक्तरचनान्विताम् ।  
नानापत्रलताकीर्णां पुष्पस्तवकभूषिताम् ॥ १०३ ॥  
  
[जङ्घोर्ध्वरचना]  
  
ततः शिष्टं तु शिखरं संविभज्य त्रिपञ्चधा ।  
जङ्घोर्ध्वरचना कार्या एकांशेन महामते ॥ १०४ ॥  
  
सद्गृहाणि विमानानि देवतायतनानि च ।  
नानारूपाणि वै तत्र चतुर्दिक्षु प्रकल्पयेत् ॥ १०५ ॥  
  
[अथ भूमिकापञ्चकविधानम्]  
  
भागत्रिदशकेनाथ कुर्याद्वै भूमिकागणम् ।  
प्। २०७) सङ्कोचमुन्नतिं तासां रचनामवधारय ॥ १०६ ॥  
  
एकीकृत्य पुरा सर्वभूमिकाभागसञ्चयम् ।  
भु(भ ?)ञ्जन्नवतिभिर्भागैस्समैरेकाधिकैर्मुने ॥ १०७ ॥  
  
त्रयोदशभिरङ्गैस्तु कपोतोपरि भूमिका ।  
एकापायेन तन्मानादूर्ध्वान्तं ह्रासयेत्क्रमात् ॥ १०८ ॥  
  
भूमिर्वै मुनिशार्दूल यावदूर्ध्वं तु भूमिका ।  
भवत्येकेन चांशेन अनेन विधिना भवेत् ॥ १०९ ॥  
  
उच्छ्रायह्रासौ भूमीनां पार्श्वसङ्कोच उच्यते ।  
कपोतपालेरूर्ध्वात्तु परितः शिखरं भवेत् ॥ ११० ॥  
  
सप्तविंशतिभिर्भागैरूर्ध्वसूत्रैस्समानतः ।  
कपोतपालेरर्वाक्तु भूमावेकांशमादितः ॥ १११ ॥  
  
परितश्शोधयित्वा वै एकं चोपरि भूमिषु ।  
एकैकमंशं संशोध्य यावदूर्ध्वं तु भूमिका ॥ ११२ ॥  
  
पञ्चधा भूमिकाः कुर्यात्क्रमाद्वै विषमांशतः ।  
एकस्मिन्मेखलास्तिस्रो भागे कार्याह्यधःस्थिते ॥ ११३ ॥  
  
कपोतवद्द्वितीयेऽस्मिन्भागे तु रचना भवेत् ।  
मेखलाद्वितयं कुर्यात्तृतीये च तदूर्ध्वतः ॥ ११४ ॥  
  
चतुर्थं रचयेत्पश्चात्कम्बुभिः चक्रपङ्कजैः ।  
एकैव मेखला कार्या ऊर्ध्वभागे तु पञ्चमे ॥ ११५ ॥  
  
मेखलापत्रपुष्पाद्यै रचनीयाऽथ वा द्विज ।  
सुश्लक्ष्णा केवला कार्या सुवृत्ता अश्रभूषिता ॥ ११६ ॥  
  
एवं तु सर्वभूतानां कृत्वा तु रचनाः शुभाः ।  
ऊर्ध्वस्था ऊर्ध्वभूमौ तु भागः पञ्चदशो हि यः ॥ ११७ ॥  
  
[अथामलसारकविधानम्]  
  
तेनोष्णीषसमायुक्तं कुर्यादमलसारकम् ।  
संविभज्य त्रिधा तद्वै उष्णीषं प्रथमेन वै ॥ ११८ ॥  
  
भूमिकाग्राच्च निष्क्रान्तमीषच्छादनवद्द्विज ।  
ऊर्ध्वात्तु भूमिकातुल्यः(ल्यं ?)सुलक्ष्णं रचनोज्झितम् ॥ ११९ ॥  
  
तदूर्ध्वं नवभिर्भागैः सुसमैः संविभज्य च ।  
प्। २०८) भागेन मध्यतः कण्ठं विस्तीर्णं परिकल्पयेत् ॥ १२० ॥  
  
परितश्चार्धभागेन कण्ठं तु परिवर्त्तुलम् ।  
कण्ठात्त्रितीयभागेन कुर्यात्तच्चापि चोन्नतम् ॥ १२१ ॥  
  
तथाविधं तु कण्ठोर्ध्वे कार्यं दण्डासनं शुभम् ।  
शुक्तिसम्पुटरूपैस्तु शृङ्गैरमलसारकम् (?) ॥ १२२ ॥  
  
[अमलसारकस्योर्ध्वमाणे चक्रविधानम्]  
  
युक्तं कुर्याद्द्विजश्रेष्ठ चक्रं चाथ तदूर्ध्वतः ।  
ध्वजदण्डसमोपेतं द्वादशारं तु धातुजम् ॥ १२३ ॥  
  
एवं विधानि सूक्ष्माणि प्रासादानि च नारद ।  
कुर्याद्वै भूमिकोणेषु द्विपञ्चाशत्कसङ्ख्यया ॥ १२४ ॥  
  
[अथ प्रासादद्वारविधानम्]  
  
द्वारं द्वाराणि वा चास्य कुर्यान्मानयुतानि च ।  
सपीठात्प्रतिमानाच्च(मामानात् ?)दशमांशेन चाधिकम् ॥ १२५ ॥  
  
उच्छ्रितं कल्पयेद्द्वारं उच्छ्रायार्धेन विस्तृतम् ।  
द्वारोच्ल्रायप्रमाणं तु विहीनेन तु कल्पयेत् ॥ १२६ ॥  
  
द्वारशाखाद्वयं चैव तदूर्ध्वाध उदुम्बरौ ।  
नवशाखान्वितं कुर्याच्छाखायुग्ममुदुम्बरे ॥ १२७ ॥  
  
[द्वाराग्रे मण्टपविधानम्]  
  
द्वाराग्रे मण्टपश्चात्र कार्यो द्वारत्रयान्वितः ।  
प्रासादक्षेत्रविस्तीर्णं चतुरश्रं समं ततः ॥ १२८ ॥  
  
कपोतभूमिपर्यन्तमुन्नतस्तत्र मध्यतः ।  
स्तम्भद्वादशकं दद्याद्भित्तिकाद्वादशान्वितम् ॥ १२९ ॥  
  
प्रासादमानयुक्त्या तु भित्तयः स्युश्च नारद ।  
एवं हि कौस्तुभं नाम कृत्वा प्रासादमुत्तमम् ॥ १३० ॥  
  
तन्मध्ये सम्प्रतिष्ठाप्या मन्त्रमूर्तिः सनातना ।  
  
[प्रतिष्ठाकालः]  
  
शुक्लपक्षतिथौ श्रेष्ठे सुशुभे च महाग्रहे ॥ १३१ ॥  
  
स्वानुकूले च नक्षत्रे शुद्धलग्ने स्थिते(रे ?)तथा ।  
आषाढकार्तिके चैत्रे यत्र यत्र स्थिते रवौ ॥ १३२ ॥  
  
प्। २०९) [अधिवासमण्डप विधानम्]  
  
प्राग्वा ह्युदग्वा प्रासादात्त्रिंशद्धस्तैर्द्विजायतम् ।  
द्व्यधिकैर्मण्डपं कुर्यादन्य(?)द्वादशभिः करैः ॥ १३३ ॥  
  
[मण्डपमध्ये वेदिपञ्चककल्पनम्]  
  
स्यात्तुर्यास्रायतं मध्ये वेदीनां तत्र पञ्चकम् ।  
परितः पञ्चहस्तं च हस्ते हस्तेऽन्तरीकृतम् ॥ १३४ ॥  
  
प्रदक्षिणगणोपेतं वितानाद्यैश्च भूषितम् ।  
  
[पञ्चानां वेदीनां विनियोगभेदः]  
  
वेद्यामुत्तरसंस्थायां कुर्यात्कुण्डं सलक्षणम् ॥ १३५ ॥  
  
होमोपकरणं सर्वं तत्रोपरि निवेश्य च ।  
ततोऽपरायां वेद्यां तु नेत्र उन्मील्य नारद ॥ १३६ ॥  
  
मण्डलं मध्यमायां तु वेद्यामप्येकपङ्कजम् ।  
प्रस्तार्य चित्रं शयनं चतुर्थ्यां मुनिसत्तम ॥ १३७ ॥  
  
स्नानकर्म ततः कुर्यात्पञ्चमाया तु दक्षिणे ।  
  
[प्रतिष्ठाविधानोपक्रमः]  
  
एवं कृत्वा समानीय पीठं ब्रह्मशिलान्वितम् ॥ १३८ ॥  
  
जपमानस्तु वाराहं मन्त्रमस्त्रं च देशिकः ।  
भूमिष्ठे भद्रपीठे तु वेदिकायां निवेश्य च ॥ १३९ ॥  
  
आचार्यान्साधकान्वाथ चतुरः परिकल्प्य च ।  
वासुदेवादिभिर्मन्त्रैः कृतन्यासांस्तु पूजयेत् ॥ १४० ॥  
  
वस्त्राद्यैः कर्मशालाश्च यायादस्त्रोदकेन तु ।  
बिम्बमाकारशुध्यर्थं स्नापयित्वा समन्ततः ॥ १४१ ॥  
  
उद्धृत्य मूर्तिपाद्यैस्तु शिल्पिभिर्वा रथस्थितम् ।  
समानीय ततो यत्नाज्जपन्वै नारसिह्मकम् ॥ १४२ ॥  
  
वस्त्रेणाच्छाद्य संस्थाप्य पिण्डिकोपरि साधकः ।  
चक्राभिमन्त्रितान्मूर्ध्नि दद्यात्सिद्धार्थकांस्ततः ॥ १४३ ॥  
  
कृत्वा स्नानं समाचम्य द्वारं सम्पूज्य पूर्ववत् ।  
सम्प्रविश्य च दिग्बन्धं कुर्यात्सिद्धार्थकाक्षतैः ॥ १४४ ॥  
  
प्। २१०) शिष्यस्य दीक्षाविधिना प्रागुक्तं च समापयेत् ।  
बिम्बादिसर्वद्रव्याणामधिवासं यथास्थितम् ॥ १४५ ॥  
  
स्वार्थतो वा परार्थेन साधकः सुसमाहितः ।  
शिष्यवद्देवदेवस्य किं तु बिम्बं निवेदयेत् ॥ १४६ ॥  
  
भगवन्भूतभव्येश त्वय्येवाराधनाय च ।  
इदं बिम्बं करिष्यामि संस्तुत्य रजनिक्षये ॥ १४७ ॥  
  
[शिल्पिदोषविनाशार्थस्नपनविधानम्]  
  
ततः स्नात्वा प्रभाते तु स्नापयेत्प्रतिमां मुने ।  
प्रथमं कर्मशालोत्थ दोषविध्वंसनाय च ॥ १४८ ॥  
  
पञ्चविंश(ति ?)त्तु कोष्ठानि कल्पयित्वा तु पूर्ववत् ।  
नृसिह्ममन्त्रजप्तेन केवलेनोदकेन च ॥ १४९ ॥  
  
ततः प्रागादितो न्यस्य साधकः कलशाष्टकम् ।  
पूर्वं क्षीराम्बुना पूर्णमपरं शुद्धवारिणा ॥ १५० ॥  
  
तृतीयं रत्नतोयेन होमतोयेन चापरम् ।  
गन्धसम्मिश्रितं चान्यत्फलपुष्पोदकान्वितौ ॥ १५१ ॥  
  
शालीबीजाम्भसा पूर्णमष्टमं परिकीर्त्तितम् ।  
सत्याद्यैः पञ्चभिर्मन्त्रैस्त्रिभिः सिंहादिकैः क्रमात् ॥ १५२ ॥  
  
एकैकं सप्तधाऽमन्त्र्य प्रागादौ कलशं द्विज ।  
एकैकस्मिन्विनिक्षिप्य दर्भमृद्गोमयांस्तिलान् ॥ १५३ ॥  
  
ततस्तेषां बहिर्न्यस्य तथादिक्कलशाष्टकम् ।  
धात्रीफलोदकं पूर्वे पथ्यातोयं ततो परे ॥ १५४ ॥  
  
गलूचिक्वाथमन्यस्मिन्विभीतकजलं परे ।  
कुमारिक्वाधितं तोयं व्याघ्रीसलिलमेव च ॥ १५५ ॥  
  
नागरोदकमन्यस्मिन्तथाऽन्यस्मिन्मधूदकम् ।  
एतानि चक्रमन्त्रेण हृदाद्येनाभिमन्त्र्य च ॥ १५६ ॥  
  
पूर्वोक्तैरथ गायत्र्या कलशैः स्नापयेत्क्रमात् ।  
द्वितीयावरणस्थैस्तु उपचारा हृदा मुने ॥ १५७ ॥  
  
केवलेनोदकेनाथ अस्त्रजप्तेन सेचयेत् ।  
प्। २११) शिल्पिदोषविनाशार्थं स्नानमेतदुदाहृतम् ॥ १५८ ॥  
  
[अधिवासस्नपनार्थकलशस्थापनाविधानम्]  
  
विलिख्य तत्र चैशान्यां कमलं षोडशच्छदम् ।  
कर्णिकोपरि संस्थाप्य कलशानां चतुष्ट्यम् ॥ १५९ ॥  
  
पूर्वपत्रात्समारभ्य यावदीशानगोचरम् ।  
षोडशान्यान्प्रतिष्ठाप्य तथैव कलशान्मुने ॥ १६० ॥  
  
परिधाय ततो विप्र वाससी अधरोत्तरे ।  
  
[अथ नेत्रोन्मीलनविधानम्]  
  
द्वितीयवेद्यामूर्ध्वे तु शयनं परिकल्प्य च ॥ १६१ ॥  
  
तत्र पूर्वशिरस्कं च बिम्बं प्रस्वापयेद्द्विज ।  
स्वयं शलाकां सौवर्णीं ग्रहीत्वाऽस्त्राभिमन्त्रिताम् ॥ १६२ ॥  
  
उल्लिखेत्साधको नेत्रे नेत्रमन्त्रेण नारद ।  
स्नातः शुद्धाम्बरधरस्त्वाचार्येणावलोकितः ॥ १६३ ॥  
  
अस्त्रमन्त्रितशस्त्रेण शिल्पी प्रकटतां नयेत् ।  
पीठिका तु यदग्रे स्याद्ब्रह्मपाषाणसंयुता ॥ १६४ ॥  
  
भद्रपीठे समारोप्य तथा बिम्बं तु सुस्थिरे ।  
आधारादिक्रमोपेते सदा लब्धे सुपूजिते ॥ १६५ ॥  
  
निरीक्षेत ततो बिम्बं प्रदीप्तं ज्ञानचक्षुषा ।  
ताडयेदस्त्रपुष्पेण कवचेनावकुण्ठ्य च ॥ १६६ ॥  
  
[नेत्रोन्मीलनाङ्गभूतलघुस्नपनम्]  
  
हृदा वै पञ्चगव्येन ततश्चैव मृदम्बुना ।  
सर्वौषध्युदकेनैव केवलेनाम्भसाऽथ वै ॥ १६७ ॥  
  
सम्मृज्य वाससा चैव सुसितेनाहतेन च ।  
  
[कौतुकविसर्जनम्]  
  
कौतुकं मोचयेत्पश्चात् चक्रमन्त्रेण मन्त्रवित् ॥ १६८ ॥  
  
दत्वा शिरसि चार्घ्यं तु पुष्पोदकसमन्वितम् ।  
संशोध्य धारणाभिस्तु ध्यात्वा तीक्ष्णांशुबिम्बवत् ॥ १६९ ॥  
  
संहृत्य हृदि निक्षिप्य बहिस्थं स्नापयेत्ततः ।  
  
[अधिवासस्नपनविधानम्]  
  
पूजितैर्मन्त्रितैः शुद्धैः कलशैर्द्रव्यपूरितैः ॥ १७० ॥  
  
प्। २१२) चन्दनार्घ्यफलोपेतैर्वृक्षपल्लवशोभितैः ।  
दर्भच्छदधरैः पट्टस्रग्ग्न्धपरिभूषितैः ॥ १७१ ॥  
  
हृद्यैः षोडशभिर्विप्र तत्रैवेशानदिक्स्थितैः ।  
  
[स्नपनकलशेषु पूरणीयद्रव्याणि]  
  
प्रथमं पञ्चगव्येन केवलेन तु पूरयेत् ॥ १७२ ॥  
  
गोमूत्रेण द्वितीयं तु तृतीयं गोमयाम्बुना ।  
त्रेताग्निभूतिना विप्र च (तु ?)र्थं सोदकेन तु ॥ १७३ ॥  
  
गजगोवृषभशृङ्गवल्मीकाख्य (कोत्थ ?) मृदा परम् ।  
शालिक्षेत्रान्नदीमध्यात्पद्मषण्डाच्च पर्वतात् ॥ १७४ ॥  
  
मृद्भिः षष्ठं तु कलशं पूरणीयं ततो द्विज ।  
सप्तमं सर्षपाम्भोभिः सर्वौषधिभिरष्टमम् ॥ १७५ ॥  
  
क्षीरेण नवमं विद्धि दध्ना दशममुच्यते ।  
घृतेन चैकादशकं मधुना द्वादशं द्विज ॥ १७६ ॥  
  
सर्वैस्त्रयोदशं बीजैः फलैस्सर्वैश्चतुर्दशम् ।  
समस्तधान्यैरपरं सर्वगन्धैस्तु षोडशम् ॥ १७७ ॥  
  
हृदाऽभिमन्त्रितं कृत्वा एकैकं कलशं पुरा ।  
स्नपयेन्मूलमन्त्रेण एकैकेन ततः क्रमात् ॥ १७८ ॥  
  
उदकान्तरितेनैव सार्घ्येण मुनिसत्तम ।  
मसूरमाषगोधूमचूर्णैरथ विमृज्य च ॥ १७९ ॥  
  
[बिम्बे मन्त्रन्यासविधानम्]  
  
प्रक्षाल्य चार्च्य शिरसा मूर्तिमन्त्रं न्यसेत्ततः ।  
मूर्ध्नि वक्त्रेऽसयोः कर्णे हृदि नाभौ तु पृष्ठतः ॥ १८० ॥  
  
कटिमूले तथोर्वोश्च जानौ गुल्फे च पादयोः ।  
शेषं मन्त्रगणं प्राग्वद्धस्तन्यासं विना न्यसेत् ॥ १८१ ॥  
  
[सकलीकरणादि विधानम्]  
  
सकलीकरणं कुर्यान्निष्कलीकरणं तथा ।  
ततश्चोभयरूपात्मा(पत्वं ?) सर्वं पूर्वोक्तवद्द्विज ॥ १८२ ॥  
  
[कर्णिकास्थितैः कलशैः स्नपनम्]  
  
सत्यादिमन्त्रैः संस्नाप्य कलशैः कर्णिकास्थितैः ।  
पुष्पोदकेन प्रथमं गन्धस्वर्णोदकेन तु ॥ १८३ ॥  
  
प्। २१३) सर्वरत्नोदकेनाथ मार्जयेदथ वाससा ।  
  
[अथार्घ्यसमर्पणप्रभृतिविज्ञापनान्तमभ्यर्चनम्]  
  
मूलमन्त्राभिजप्तं तु दत्वाऽर्घ्यं मूर्ध्नि नारद ॥ १८४ ॥  
  
समालभ्य ततो बिम्बं चन्दनाद्यैर्विलेपनैः ।  
वाससी परिधायाथ अलङ्कृत्य यथाविधि ॥ १८५ ॥  
  
किरीटनूपुराद्यैश्च दिव्यैराभरणैर्मुने ।  
सुपुष्पधूपदीपादिमधुपर्केण चार्चयेत् ॥ १८६ ॥  
  
नैवेद्यैर्विविधैश्चाथ मात्राताम्बूलदर्पणैः ।  
मुद्रां बध्वा प्रणम्याथ विज्ञाप्य परमेश्वरम् ॥ १८७ ॥  
  
[अथ बिम्बसहिते पीठे समस्ताध्वमयत्वध्यानम्]  
  
विधिनाऽनेन सम्पूज्य पीठं ब्रह्मशिलान्वितम् ।  
स्नापितं सह बिम्बेन यत्पुरा मुनिसत्तम ॥ १८८ ॥  
  
समस्ताध्वमयीं ध्यायेत्पीठिकां विग्रहान्विताम् ।  
  
[पीठे आधारशक्त्यादिध्यानम्]  
  
आधारशक्तिभूतान्तं स्मरेद्ब्रह्मशिलान्वितम् ॥ १८९ ॥  
  
[पीठस्याच्छादनम्]  
  
शिलां सपिण्डिकां पश्चादाच्छाद्य शुभवाससा ।  
  
[अथ नीराजनम्]  
  
निवेद्याचमनं चार्घ्यं कुर्यान्निराजनं ततः ॥ १९० ॥  
  
[अथ रथयात्राविधानम्]  
  
पुण्याहजयघोषेण वेदध्वनियुतेन च ।  
शङ्खवादित्रनिर्घोषपटहैर्गीतिभिस्सह ॥ १९१ ॥  
  
सुशुभैरतुलैर्विप्र समारोप्याचलं यथा(रथे?) ।  
ततः प्रदक्षणीकृत्य ग्रामं प्रासादपूर्वकम् ॥ १९२ ॥  
  
तं रथं रथमार्गेण राजवेश्म प्रवेशयेत् ।  
भक्त्याऽर्घ्यपाद्ये दत्वादौ द्वाराग्रस्थस्य वै ततः ॥ १९३ ॥  
  
[अथ शयनाधिवासविधानम्]  
  
श्वोभूतायां चतुर्थायां कुर्यात्स्वस्तिकमण्डलम् ।  
रजसा वाऽठ कुसुमैः चतुर्वर्णैर्महोज्वलैः ॥ १९४ ॥  
  
प्। २१४) तत्र दर्भस्तरं दत्वालाजादीन्मध्यतः क्षिपेत् ।  
सखट्वालिप्तकां(?) न्यस्य सर्वोपकरणान्विताम् ॥ १९५ ॥  
  
पीठन्यासक्रमेणाथ मूर्ध्नो देशेऽथ नारद ।  
पूर्वलक्षणसंयुक्तं पूजितं कलशं न्यसेत् ॥ १९६ ॥  
  
तस्मिन्निद्रां तथा रात्रिमनन्तं पूजयेच्छ्रियम् ।  
ततः पीठस्थितं देवमवतार्य शनैः शनैः ॥ १९७ ॥  
  
शय्यायामुपरि न्यस्य प्राक्शिरो हृदयेन तु ।  
वर्मणाऽच्छादनपटं दत्वा धृपादिवासितम् ॥ १९८ ॥  
  
मूलेन शयनस्थस्य कुर्यादाप्यायनं ततः ।  
वैभवं देवताचक्रं व्यूहाख्यं तदनन्तरम् ॥ १९९ ॥  
  
सूक्ष्मं चापि मुनिश्रेष्ठ पादयोर्हृदि मूर्धनि ।  
प्रपूज्य पुष्पधूपार्व्यमुद्राभिः प्रणमेदथ ॥ २०० ॥  
  
[स्नपननेत्रोन्मीलनादितत्तत्क्रियाङ्गभूतहोमविधानम्]  
  
गत्वा कुण्डसमीपं तु व्यापारेष्वखिलेषु च ।  
होमं कुर्याद्यथाशक्ति तिलाज्यैः शतपूर्वकम् ॥ २०१ ॥  
  
स्मृत्वैकैकं तु वै कर्म कर्ता मन्त्रोद्रितेन च ।  
हृन्मन्त्रेण समूलेन दत्वा पूर्णाहुतिं ततः ॥ २०२ ॥  
  
आप्रभाताच्च तत्कालं कर्मणां पूरणाय च ।  
  
[शान्त्युदकेन बिम्बशिरसि प्रोक्षणम्]  
  
ततः शान्त्युदकं मूर्ध्नि होमान्ते स्वात्मनो(?)द्विज ॥ २०३ ॥  
  
दत्वाऽथ बिम्बशिरसि मूलेनाष्टकमेव तत् ।  
  
[कर्ममन्त्राणां जपो बलिदानं च]  
  
जपं च कर्ममन्त्राणां यथाशक्ति समाचरेत् ॥ २०४ ॥  
  
भूतानां बलिदानं च कृत्वाऽस्त्रेण तु पूर्ववत् ।  
  
[चतुर्दिक्षु होमः]  
  
प्रासादस्य चतुर्दिक्षु कुण्डेषु सुशुभेषु च ॥ २०५ ॥  
  
मण्डपस्याथवा कुर्याद्धोमं प्रागादि मूर्तिपः ।  
स्वैस्वैर्मन्त्रैः सहस्रं तु शतं वाऽष्टाधिकं मुने ॥ २०६ ॥  
  
तैश्च शान्त्युदकं मूर्ध्नि बिम्बे वै दापयेद्गुरुः ।  
  
प्। २१५) [अथ ध्यानाधिवासनम्]  
  
अथाधिवासनं कुर्याद्विधिदृष्टेन कर्मणा ॥ २०७ ॥  
  
ध्यानाख्यं निष्कलं शुद्धं येन सन्निहितः सदा ।  
मन्त्रोह्यर्चागतो विप्र स्यात्पटस्थोऽथवा पुनः ॥ २०८ ॥  
  
न चोपसंहृतो यावद्गुरुणा तत्त्ववेदिना ।  
प्राक्सर्वमुपसंहृत्य संहारक्रमयोगतः ॥ २०९ ॥  
  
स्वरूपे(ऽ)विकृते शुद्धे गुरुरास्ते च नारद ।  
स्वहृद्रश्मिमये पद्भे स्थितिं कृत्वा पुराऽत्मनः ॥ २१० ॥  
  
एवमेवाविनाशां च निरस्तावयवामथ ।  
बोधिविज्ञानदेहं च बिम्बं सम्भाव्य वै तथा ॥ २११ ॥  
  
द्वौ सुषुम्नात्मकौ मार्गौ प्रज्वलद्भास्वराकृती ।  
हृत्पद्मगोलकापूर्वमेकैकं तौ व्यवस्थितौ ॥ २१२ ॥  
  
मणिप्रभेवचोद्बुद्धौ (र्ध्वाधो ?) व्यापकत्वेन संस्थितौ ।  
यथाऽत्मनि तथा देवे यथा देवे तथाऽत्मनि ॥ २१३ ॥  
  
विभाव्य च ततो यायाद्दक्षिणेन पथा मुने ।  
स्वदेहाद्धृदयं दे(दै?)वं वाममार्गेण संविशेत् ॥ २१४ ॥  
  
यथात्मात्महृदये ह्यनुभूतो ह्यनूपमः ।  
तदा तद्धृदयान्तस्थं स्मरेद्विज्ञानगोलकम् ॥ २१५ ॥  
  
दृष्ट्वा स्वरश्मिखचितमानन्दापूरितं महत् ।  
गमागमैकनिष्ठं तु शक्तौ ब्रह्मण्यथात्मनि ॥ २१६ ॥  
  
देवदेहस्थितेनैव विज्ञानेन सहैकता ।  
निष्पाद्या यावदस्पन्दकालमानं स्वदेहगम् ॥ २१७ ॥  
  
पदं यदात्मना विप्र केवलेनानुभूयते ।  
स्पन्दप्रवर्तितेनाथ कालेनैकात्मना द्विधा ॥ २१८ ॥  
  
कृत्वाऽत्मनि तथा देवे निष्क्रामेदथ साधकः ।  
देवदक्षिणमार्गेण विशेद्वामेन चात्मनः ॥ २१९ ॥  
  
हृदयं भासुराकारं जन्मा(ज्ञाना ?)मृतपरिप्लुतम् ।  
योगोऽयं मुनिशार्दूल बिम्बस्य द्रव्यजस्य च (?) ॥ २२० ॥  
  
आपादान्मूर्धपर्यन्तं नाडीबृन्दस्य व्यञ्जकम् (कः ?) ।  
  
[ईश्वरसन्धानम्]  
  
येन सर्वेशता विप्र बिम्बस्यास्य प्रजायते ॥ २२१ ॥  
  
प्। २१६) तं योगमधुना वच्मि एकाग्रमवधारय ।  
हृत्पुण्डरीकमध्यस्थः साधको वृत्तिवर्जितः ॥ २२२ ॥  
  
स्वमन्त्रोच्चारयोगेन प्राग्वत्पदमनामयम् ।  
यायादूर्ध्वं प्रवाहेण तावद्भूयः प्रवर्तते ॥ २२३ ॥  
  
अनिच्छन्नव्यथोऽक्षुब्धः स्वेच्छया क्षोभमेति च ।  
यथाऽसन्नतरो दीपो ह्यकम्पः कम्पमेति च ॥ २२४ ॥  
  
कोशकारो यथा तन्तुं गृहीत्वा सम्प्रवर्तते ।  
विज्ञानशक्तिमालम्ब्य एवं भूयो हृदम्बुजम् ॥ २२५ ॥  
  
स्वकीयं माययाऽचार्यः पूर्ववत्संविशेत्ततः ।  
देवस्य हृदयाम्भोजं विलोक्य सह तेन वै ॥ २२६ ॥  
  
भावयित्वाऽथ विज्ञानं बोधशक्त्या ततो व्रजेत् ।  
तद्द्वादशान्तमागत्य ज्ञेयाख्यं न च नान्तरम् ॥ २२७ ॥  
  
तत्पदात्पूर्वयुक्त्याऽथ दैवं हृदयमाश्रयेत् ।  
ततो वै देवहृदयात्प्रविश्य हृदयं स्वकम् ॥ २२८ ॥  
  
सह मार्गेण हृदयादेत्य स्वं नेत्रगोलकम् ।  
एवं देवेऽनुसन्धाय निरीक्ष्य च परस्परम् ॥ २२९ ॥  
  
देवालोकेन चात्मानमनुसिद्धिं च संस्मरेत् ।  
आत्मालोकेन देवेशं भिन्नं सर्वत्र भावयेत् ॥ २३० ॥  
  
एतदीश्वरसन्धानं भिन्नमेकान्तलक्षणम् ।  
सर्वैश्वर्यप्रदं विद्धि सर्वदा प्रतिमासु वै ॥ २३१ ॥  
  
[शब्दानुसन्धानम्]  
  
अथशब्दानुसन्धानमनेकाद्भुतदर्शनम् ।  
वक्ष्यामि चैव मन्त्रात्मा बिम्बेनैकाङ्गतां व्रजेत् ॥ २३२ ॥  
  
निष्कम्पबोधसामान्यरूपो भूत्वा पुनःस्वयम् ।  
ये शब्दजनिता भावाः सूक्ष्मैः(क्ष्माः ?)सूक्ष्मतराखिलाः ॥ २३३ ॥  
  
सामान्याबोधशब्देन तान्पश्येदेकतां गतान् ।  
सङ्कल्पपूर्वपूर्वोत्थशब्दमात्रेण वर्जितान् ॥ २३४ ॥  
  
सचाभिमुखमायाति सङ्कल्पादुत्थितस्य च ।  
शब्दरूपपदार्थस्य शब्दः स परमो द्विज ॥ २३५ ॥  
  
प्। २१७) सङ्कल्पपदवीरूढः स्फुरत्यन्तस्थितः स्फुटम् ।  
पदार्थोपरि यः शब्दो मध्यमं विद्धि तं मुने ॥ २३६ ॥  
  
हृत्पद्मकर्णिकासंस्थः प्रयत्नपदवीषु च ।  
विज्ञानकरणोत्थासु यश्चाभिव्यक्तिमेति च ॥ २३७ ॥  
  
वाच्यवाचकरूपेण स शब्दः स्थूल उच्यते ।  
अतिस्थूलपरत्वेन स च वाग्विषये पुनः ॥ २३८ ॥  
  
दृश्यादृश्येषु भावेषु अभिव्यक्तिं प्रयाति च ।  
ततः स्थूलतरः शब्दो व्यवहारेऽखिलः स्थितः ॥ २३९ ॥  
  
तस्माच्छब्दमयो देह इति चेतसि वै पुरा ।  
निष्कम्पं साधकैः कृत्वा बिम्बं भाव्य तदात्मकम् ॥ २४० ॥  
  
शब्दसंहारयोगेन स्वपिण्डं बिम्बसंयुतम् ।  
निष्कम्पबोधशब्दात्मा यो गुरुः सप्रपश्यति ॥ २४१ ॥  
  
पूर्वोक्तक्रमयोगेन शब्दब्रह्मात्मना तु तम् ।  
पश्येत्परिणतं विप्र क्रमाद्बिम्बात्मना तु वै ॥ २४२ ॥  
  
तेन संस्थापितं बिम्बं भुक्तिमुक्तिफलप्रदम् ।  
एवं शब्दानुसन्धानं कृत्वा बिम्बस्य नारद ॥ २४३ ॥  
  
[अथ मन्त्रसन्धानम्]  
  
ततो वै मन्त्रसन्धानमारभेत प्रयत्नतः ।  
अशब्दभेदं शब्दात्म नित्योदितमनाहतम् ॥ २४४ ॥  
  
स्वहृत्पद्मस्थितं मन्त्रमुदितं नादसूत्रवत् ।  
निस्सृतं मध्यमार्गेण बिम्बान्तः संविशन् स्मरेत् ॥ २४५ ॥  
  
स्फुरत्तारकरूपं च मन्त्रैर्व्याप्तं तथाऽखिलैः ।  
मन्त्रात्मानं जगन्नाथं बिम्बं तत्पद्ममध्यगम् ॥ २४६ ॥  
  
संस्मरेत्सृष्टिसंहारौ कुर्वन्तं साधकोत्तमः ।  
परः स एव बोद्धव्यः सुसूक्ष्मः स च निष्कलः ॥ २४७ ॥  
  
सकलं निष्कलं चैव बोद्धव्यमुभयात्मकम् ।  
  
[भगवतो निद्रानुसन्धानप्रकारः]  
  
विज्ञानरजनीमध्ये ज्ञेयं निद्रारसान्वितम् ॥ २४८ ॥  
  
प्। २१८) [अथ प्रबोधप्रकारानुसन्धानम्]  
  
तत्त्वग्रामप्रभातेऽथ सम्भोगदिवसोदये ।  
प्रबुद्धं संस्मरेद्देवमवतीर्णं परात्पदात् ॥ २४९ ॥  
  
[बिम्बस्य पीठेन सहैकीकृतत्वभावनम्]  
  
सर्वाध्वभोगभूपीठं तेनाक्रान्तं च भावयेत् ।  
स्थितिराधारशक्तिर्वै विभोर्मन्त्रात्मकस्य च ॥ २५० ॥  
  
तस्माद्ब्रह्मशिलापीठं बिम्बमेकीकृतं स्मरेत् ।  
  
[अथ मन्त्रन्यासपूर्वकमभ्यर्चनम्]  
  
ध्यानाधिवासयोगेन पूजयेत्तदनन्तरम् ॥ २५१ ॥  
  
मन्त्रन्यासं पुरा कृत्वा त्रिधा पूर्वक्रमेण तु ।  
हस्तन्यासं विना विप्र लययुक्ततयाऽखिलम् ॥ २५२ ॥  
  
पाद्येनार्घ्येण पुष्पेण धूपेन च विलेपनैः ।  
मधुपर्केण चान्नेन भक्ष्यैरुच्चावचैस्तथा ॥ २५३ ॥  
  
पवित्रैः पानकै हृद्यैस्तै रसालादिभिः फलैः ।  
मधुराम्बुरसैः सर्वैर्मूर्तैर्भोगैरनेकशः ॥ २५४ ॥  
  
समस्तधातुभिर्बीजैर्वाद्यैर्गेयैस्तथाऽखिलैः ।  
वसनच्छत्रवस्त्रैस्तु दर्पणाञ्जनवाहनैः ॥ २५५ ॥  
  
उपानट्पादुकाभ्यां च चामरैः पादपीठकैः ।  
प्रतिग्रहेण ताम्बूलैर्वासोभिर्ध्वजभूषणैः ॥ २५६ ॥  
  
उद्यानवेश्मप्रासादरचनारचितैः शुभैः ।  
शयनैरासनैः सर्वैः गृहोपकरणैस्तथा ॥ २५७ ॥  
  
पताकाभिर्वितानैश्च शस्त्रैश्शास्त्रैस्तथाऽखिलैः ।  
मात्रागोभिस्तथा ग्रामैः पशुभिः पक्षिभिस्तथा ॥ २५८ ॥  
  
अन्तर्मानैरनन्तैश्च सम्पूर्णैरप्यकृत्रिमैः ।  
वध्वा कामदुधां मुद्रां स्वमन्त्राभोगरूपिणीम् ॥ २५९ ॥  
  
भोगमन्त्रेण चैकैकं गायत्त्र्या विनिवेद्य च ।  
ततो जितन्ते स्तोतव्यो दत्वा धूपं मुहुर्मुहुः ॥ २६० ॥  
  
[पूर्वादिषु चतुर्षु दिक्षु पश्चिमाद्यभिमुखमवस्थितैर्ब्राह्मणैः   
क्रमादृगादिमन्त्रपठनम्]  
  
पूर्वे प्रत्यङ्मुखं कृत्वा आसनस्थं द्विजोत्तमम् ।  
प्। २१९) पुष्पमाल्यैस्तथोष्णीषैर्भूषणैस्त्वङ्गुलीयकैः ॥ २६१ ॥  
  
ऋङ्मन्त्रान्पाठयेत्पूर्वं वीक्ष्यमाणमुदग्दिशम् ।  
यजुर्बृन्दं वैष्णवं यत्पाठयेद्देशिकस्तु तत् ॥ २६२ ॥  
  
गायेत्सामानि शुद्धानि सामज्ञः पश्चिमस्थितः ।  
भक्तश्चोदक्स्थितो ब्रूयाद्दक्षिणस्थो(णास्यो ?)ह्यथर्वणम् ॥ २६३ ॥  
  
स्वशाखोक्तांस्तथा मन्त्रान् ज्ञातलिङ्गानशेषतः ।  
एकैकं शिष्यवर्गेण वृतो याज्यक्रमेण तु ॥ २६४ ॥  
  
[आप्ताद्यनुयायिभिः सह ईशादिविदिक्षु स्थितैः यत्यादिभिः   
एकायनीयशाखामन्त्रपठनम्]  
  
भगवद्भाविनो ये च यतयः पाञ्चरात्रिकाः ।  
चतुर्भिराप्तैर्विप्राद्यैर्युक्तांस्त्वीशदिशि न्यसेत् ॥ २६५ ॥  
  
एकान्तिनस्तथाऽप्तैश्च(ऽनाप्तैः ?)युक्तानाग्नेयदिग्गतान् ।  
निवेश्य विप्र नैऋत्यां भक्तान्वैखानसैः(सान् ?)सह ॥ २६६ ॥  
  
चतुर्भिरञ्जलीकैस्तु ततो वायव्यगोचरे ।  
सारम्भिणस्सात्वतांश्च तत्काले भगवन्मयान् ॥ २६७ ॥  
  
चत्वारोऽथ चतुर्दिक्षु योज्याश्च शिखिनो मुने ।  
तेषां चैवानुयायित्वाच्चत्वारस्तु प्रवर्तिनः ॥ २६८ ॥  
  
ब्राह्मणाः क्षत्रिया वैश्याः शूद्राश्च मुनिसत्तम ।  
एकायनीयशाखोत्थान्मन्त्रान्परमपावनान् ॥ २६९ ॥  
  
पाठयेच्च यतीनाप्तान् पूर्वान्वै पाञ्चरात्रिकान् ।  
स्वानुष्ठानैः स्वकान्मन्त्रान्जपतः संशितव्रतान् ॥ २७० ॥  
  
[प्रागादिषु चतुर्षु दिक्षु गुर्वादीनां स्थितिः]  
  
प्रागादौ चोन्तरान्तं च चत्वारो गुरुपूर्वकाः ।  
बहवः समयज्ञान्ताः द्वावेको वा स्वशक्तितः ॥ २७१ ॥  
  
कृतन्यासास्तथा ध्यानमुद्रालङ्कृतपाणयः ।  
स्ववाससि स्वकां मुद्रां छन्नां कुर्युः परस्परम् ॥ २७२ ॥  
  
गीतनृत्तपराश्चान्ये अग्रतः स्तोत्रपाठकाः ।  
वन्दिबृन्दयुता बाह्ये तथा दुन्दुभिवादिनः ॥ २७३ ॥  
  
प्रतिकर्म ततः कुर्याद्धोमं शक्त्या तु साधकः ।  
  
प्। २२०) [ब्रह्मशिलापीठयोस्तत्त्वसंशोधनादि]  
  
दीक्षाविधिक्रमेणैवं सकलां तत्त्वपद्धतिम् ॥ २७४ ॥  
  
संशोध्य परभावस्थ आचार्यः सुसमाहितः ।  
आधारशक्तिमन्त्रेण जुहुयाद्ब्रह्मसञ्ज्ञिताम् ॥ २७५ ॥  
  
सन्तर्प्य पीठिकां शक्त्याधारमन्त्रेण नारद ।  
लयात्मरूपी भगवानाज्येन बहुना ततः ॥ २७६ ॥  
  
[शान्त्युदकप्रोक्षणम्]  
  
दद्याच्छान्त्युदकं मूर्ध्नि क्रमेणैव तु त्रिष्वपि ।  
मूलमन्त्रेण विधिवद्धृदयाद्रेचितेन तु ॥ २७७ ॥  
  
भगवन्तं कृते त्त्वेवं बिम्बस्थं श्रावयेद्गुरुः ।  
मनसा सुविशुद्धेन इमं मन्त्रमुपस्थितम् ॥ २७८ ॥  
  
[सान्निध्यप्रार्थनम्]  
  
त्वया सन्निहितेनात्र भवितव्यमथोक्षज ।  
मत्पूर्वाणां हि भक्तानां सिद्धिहेतोर्निरञ्जन ॥ २७९ ॥  
  
ततः स भगवान्मन्त्रप्रबुद्धः कमलेक्षणः ।  
  
[उत्थापनसम्मुखीकरणादि]  
  
बिम्बमुत्थाप्य तु ध्येय आचार्येण तु सम्मुखम् ॥ २८० ॥  
  
कृत्वा तु पादपतनमष्टाङ्गेन तु साधकः ।  
  
[लयभोगविधानेन यजनम्]  
  
अत्यौत्सुक्याच्च यागस्थमवतार्य यजेत्ततः ॥ २८१ ॥  
  
लयभोगात्मना सम्यक् पूर्वोक्तविधिना ततः ।  
  
[वह्निस्थस्य पूजनम्]  
  
तथा क्रमेण वह्निस्थं पूजयित्वा प्रतर्प्य च ॥ २८२ ॥  
  
[शान्तिहोमविधानम्]  
  
चतुर्द्रव्यमयं होमं ततः साधक आचरेत् ।  
तत्त्वानां च समस्तानां विभवस्याखिलस्य च ॥ २८३ ॥  
  
व्यूहस्य सूक्ष्मसञ्ज्ञस्य मन्त्रस्यानेकरूपिणः ।  
मन्त्रातिरिक्तशक्तेस्तु शक्तीशस्यायुतस्य च ॥ २८४ ॥  
  
एकसन्धानकरणं विन्यस्यापि(स्तानां ?) ततो मुने ।  
प्। २२१) संहारस्थितियोगेन यथा तदवधारय ॥ २८५ ॥  
  
बिम्बात्मनो विभोः स्पृष्ट्वा घृतेन चरणद्वयम् ।  
तद्धृतं होमयेद्विप्र शतसङ्ख्याष्टसंयुतम् ॥ २८६ ॥  
  
अन्ते निक्षिप्य पादाभ्यां दर्भकूर्चेन चोपरि ।  
तथैव दध्ना होमं च स्पृष्ट्वा नाभिं समाचरेत् ॥ २८७ ॥  
  
क्षीरहोमं ततः कुर्याद्धृद्देशे स्पर्शने सति ।  
अथोत्तमाङ्गं संस्पृश्य होमयेत्केवलं मधु ॥ २८८ ॥  
  
एकीकृत्याथ वै सर्वं समभागेन नारद ।  
सर्वगात्राणि संस्पृश्य होमयेत्तदनन्तरम् ॥ २८९ ॥  
  
अनिरुद्धादिसत्यान्तैर्मन्त्रैः पादादि होमयेत् ।  
दत्वा घृतेन वै पश्चात्पूर्णां मूलेन नारद ॥ २९० ॥  
  
[शान्तिहोमान्ते मध्वादिचतुर्द्रव्यैर्भोजनविधानं दक्षिणादानं   
च]  
  
भोजयेन्मूर्त्तिमन्त्रेण मध्वाज्यघृतपायसैः ।  
दक्षिणां च यथाशक्ति दद्याद्धेमादिकं ततः ॥ २९१ ॥  
  
[अथ लग्नकालप्रतीक्षायां कालापनोदनक्रमः]  
  
प्रतीक्षेल्लग्नकालं तु यावन्नायाति स द्विज ।  
तावद्विनोदैर्होमैश्च हासैः पाठैश्च सङ्क्षिपेत् ॥ २९२ ॥  
  
[अथ प्रतिष्ठासमये सन्निहिते प्रथमं कर्तव्यः प्रार्थनाप्रकारः]  
  
प्राप्ते लग्नोदये विप्र सन्निरोध्य जगत्प्रभुम् ।  
क्षणं क्षमस्व भगवन्सर्वज्ञ करुणास्पद ॥ २९३ ॥  
  
निवेशयामि ते यावत्प्रासादे ब्रह्मपीठिकाम् ।  
  
[शयनस्थस्य भगवतो निद्रायमाणत्वेन स्मरणम्]  
  
स्मरेन्निद्रायमाणं तु शयनस्थं जगद्गुरुम् ॥ २९४ ॥  
  
[प्रासादप्रवेशविघ्नप्रशमनादिविधानम्]  
  
ततो मूर्तिधरैः सार्धं प्रासादं संव्रजेद्गुरुः ।  
हन्याच्चक्रेण तत्रस्थान् विघ्नान्सास्त्रेण नारद ॥ २९५ ॥  
  
प्रक्षाल्य च तमस्त्रेण स्मरेद्ब्रह्मशिलां ततः ।  
  
[ब्रह्मशिलास्थापनविधानम्]  
  
किञ्चित्पीठतलन्यूनां समां श्लक्ष्णां दृढां द्विज ॥ २९६ ॥  
  
प्। २२२) कृत्वा नवपदां पूर्वं पद्मं तस्यां पदे पदे ।  
विलिख्य रेखया सम्यक् खनेत्सर्वेषु कर्णिकाम् ॥ २९७ ॥  
  
सप्तधा तु ततः कुर्यात्प्रासादं सुसमैः पदैः ।  
द्वारात्पश्चिमभित्यन्तमेकद्वारेण नारद ॥ २९८ ॥  
  
द्वारदेशात्समारभ्य त्यक्त्वा भागचतुष्टयम् ।  
द्वाभ्यां पदाभ्यां मध्ये तु न्यसेद्ब्रह्मशिलां मुने ॥ २९९ ॥  
  
द्वारान्मध्यं न सन्त्याज्यं देवस्थापनकर्मणि ।  
चतुर्द्वारे तु भवने मध्येऽथ विनिवेश्य च ॥ ३०० ॥  
  
त्रिधा कृते चतुर्दिक्षु तत्र ब्रह्मशिलां दृढाम् ।  
ब्रह्मशीलाक्षेपादौ सति गर्भे लभेर्चनम्(?) ॥ ३०१ ॥  
  
ततो ब्रह्मशिलामानं बाहुव्यायामयोः खनेत् ।  
तत्पूर्वं सूत्रमार्गेण सञ्चाल्योत्तरदिङ्नयेत् ॥ ३०२ ॥  
  
श्वभ्रं तत्रापि मध्ये तु शुभं कुर्यात्षडङ्गुलम् ।  
तस्मिंस्तु रत्नसम्पूर्ण हेमजं वाऽथ ताम्रजम् ॥ ३०३ ॥  
  
चतुरङ्गुलमात्रं तु कलशं कम्बुरूपिणम् ।  
हृन्मन्त्रेण तु सम्मन्त्र्य गायत्र्या च निवेश्य च ॥ ३०४ ॥  
  
सपिधानं तु तत्कृत्वा सुधालेपं तथोपरि ।  
दत्वा ब्रह्मशिलां न्यस्येत्प्राङ्मन्त्रपरिभाविताम् ॥ ३०४ ॥  
  
व्यापकत्वं समालम्ब्य स्वयमेव तदा गुरुः ।  
तां शिलां व्यापिकां ध्यायेदाधाराधेयविग्रहाम् ॥ ३०५ ॥  
  
तत्र सर्वोर्ध्वगं न्यासं मूलमन्त्रेण भावयेत् ।  
एवं तत्सन्निधिं कृत्वा पश्चात्तत्रोपरि द्विज ॥ ३०६ ॥  
  
[रत्नादिन्यासः]  
  
न्यासं रत्नादिकं कुर्याद्यथा तदवधारय ।  
हैममग्निं तथाऽनन्तं राजतं हेमजां धराम् ॥ ३०७ ॥  
  
अष्टलोहमयं पद्मं मध्ये ब्रह्मशिलोपरि ।  
प्राच्यादौ पद्मगर्भेषु क्रमादीशानगोचरम् ॥ ३०८ ॥  
  
वज्रं च सूर्यकान्तं च इन्द्रनीलं तथैव च ।  
महानीलं मुनिश्रेष्ठ मुक्ताफलमतः परम् ॥ ३०९ ॥  
  
पुष्यरागमतश्चैव पद्मरागमतः परम् ।  
प्। २२३) ऐशान्ये न्यस्य वैडूर्यं मध्यतः स्फटिकं न्यसेत् ॥ ३१० ॥  
  
प्रागादौ रजतं ताम्रं त्रपु वङ्गमतीरुतम् ।  
लोहं तथायसं कांस्यं मध्ये हेम निवेश्य च ॥ ३११ ॥  
  
तालं मनश्शिलां चापि रजनीं कुष्ठमेव च ।  
स्त्रोतोऽञ्जनं तु दरदं सौराष्ट्रं हेमगैरिकम् ॥ ३१२ ॥  
  
मध्ये तु राजपाषाणं पारदं चाथ सर्वतः ।  
गोधूमांश्च यवान्वन्यान्मुद्गमाषांस्तथैव च ॥ ३१३ ॥  
  
चणकान्मुनिशार्दूल कुलुत्थं च मसूरकम् ।  
क्रमादष्टसु विन्यस्य मध्ये सिद्धार्थकांस्तिलान् ॥ ३१४ ॥  
  
ह्रीबेरं रजनीं मांसीं सहदेवीं वचां ततः ।  
विष्णुक्रान्तां वलां मोटां श्यामाकं शङ्खपुष्पकम् ॥ ३१५ ॥  
  
प्रागादौ मध्यपर्यन्तं विन्यसेन्मूलसन्ततिम् ।  
अभावात्सर्ववस्तूनां हेमं सर्वत्र विन्यसेत् ॥ ३१६ ॥  
  
तदभावात्तु तारं तु न्यसेन्मुक्ताफलानि च ।  
घृतेन पयसा वाथ प्रापितेन पुरैव तु ॥ ३१७ ॥  
  
प्रदद्याल्लेपनं विप्र सर्वगर्तेषु चैव हि ।  
अहतं सुसितं पश्चात्तत्रोपरि दुकूलकम् ॥ ३१८ ॥  
  
[ब्रह्मशिलोपरि पीठन्यासविधानम्]  
  
ततः श्लक्ष्णं सुधालेपं दत्वा पीठं तु विन्यसेत् ।  
सन्धाय पूर्ववत्तच्च शिलया सह नारद ॥ ३१९ ॥  
  
पीठश्वभ्रेऽथ विन्यस्य सौवर्णं गरुडं मम(मुने) ।  
क्षीरं दधि घृतं लाजं मधुपुष्पफलानि च ॥ ३२० ॥  
  
सर्वगन्धानि विप्रेन्द्र सर्वौषधियुतानि च ।  
भावयेत्पूर्ववत्पीठे धर्माद्यैरखिलैर्युतम् ॥ ३२१ ॥  
  
चिदासनमयीं व्याप्तिं पुनस्तत्रोपरि न्यसेत् ।  
हृदाऽथ विष्णुगायत्त्र्या एकैकमभिमन्त्र्य च ॥ ३२२ ॥  
  
विन्यस्य कुर्याद्धवनं यस्मिन्यस्मिंस्तु कर्मणि ।  
पीठन्यासविधिं यावत्ततः पूर्णाहुतिं जुहेत् ॥ ३२३ ॥  
  
[अथ प्रबोधनम्]  
  
प्राप्ते लग्नोदये विप्र शयनस्थं प्रबोधयेत् ।  
प्। २२४) मन्त्रात्मन् रूपमात्मीयमाग्नेयमुपसंहर ॥ ३२४ ॥  
  
समाश्रयस्व सौम्यत्वं स्थित्यर्थं परमेश्वर ।  
नमस्तेऽस्तु हृषीकेश उत्तिष्ठ परमेश्वर ॥ ३२५ ॥  
  
मदनुग्रहहेत्वर्थं पीठभूमिं समाक्रम ।  
  
[देवस्य प्रासादे प्रवेशनम्]  
  
उद्धृत्य मूर्त्तिपैः सम्यक् पृष्ठे वा साधकोऽग्रतः ॥ ३२६ ॥  
  
यायात्प्रक्षिपमाणस्तु सार्ध्यार्थं(?)रत्नकं बहु ।  
प्रदक्षिणं ततः कुर्यात्प्रासादस्य च नारद ॥ ३२७ ॥  
  
शनैः प्रवेशयेद्देवं यथोर्ध्वं तु न संस्पृशेत् ।  
पार्श्वद्वयं तु द्वारीयं  
  
[अथ पीठे देवस्य स्थापनम्]  
  
				पीठमध्येऽथ विन्यसेत् ॥ ३२८ ॥  
  
हृदा सम्पुटयोगेन मूलमन्त्रेण नारद ।  
तत्र तं चाग्रतः स्थाप्य तत्पार्श्वे पृष्ठतोऽपि च ॥ ३२९ ॥  
  
वज्रलेपेन गायत्र्या पीठस्यैकात्म्यतां नयेत् ।  
तारकं पूर्वमुच्चार्य गुरुः प्रणतमस्तकः ॥ ३३० ॥  
  
[विज्ञापनम्]  
  
आराधितोऽसि भगवन्साधकानां हिताय च ।  
त्वयाऽप्यनुग्रहार्थं च वस्तव्यमिह सर्वदा ॥ ३३१ ॥  
  
त्वं तिष्ठसि प्रभो यत्र तत्र सिद्धिर्न दूरतः ।  
भवेद्वै साधकेन्द्राणामित्युक्तं च पुरा त्वया ॥ ३३२ ॥  
  
तस्माध्रुवं सदा तुष्टस्सानुकम्पापरो महान् ।  
सदा ह्यनुग्रहपरस्तिष्ठस्वाचन्द्रतारकम् ॥ ३३३ ॥  
  
एवमुक्त्वा ततो दद्यादर्घ्यं शिरसि पादयोः ।  
  
[अथ तत्त्वसंस्थापनम्]  
  
तत्त्वसंस्थापनं कुर्यात्प्रकृतिस्थापनादनु ॥ ३३४ ॥  
  
विज्ञानानन्दकल्लोलज्ञेयभासां तथा रवैः ।  
अनेकाह्लादजनितैराचारादिभिरा(राचाधाराच्छिरो ?)वधि ॥ ३३५ ॥  
  
पश्येन्मन्त्रमयं बिम्बमनेकाद्भुतविग्रहम् ।  
एवं सर्वसमुत्पत्तिस्थाने सङ्कल्पसिद्धिदम् ॥ ३३६ ॥  
  
प्। २२५) [बिम्बस्य मन्त्रमयवृक्षत्वेन भावनं]  
  
बिम्बं मन्त्रमयं वृक्षं प्रतिष्ठाप्यामलात्मना ।  
तद्विज्ञानमयीं शाखां प्रवरायाति चो(मायतो ?)न्नताम् ॥ ३३७ ॥  
  
अनन्तगगनाक्रान्तां भावयेत्साधको द्विज ।  
प्रभूतेन तु वै तस्मादनौपम्यामृतेन तु ॥ ३३८ ॥  
  
मन्त्रबिम्बमयं वृक्षं सरसं भावयेत्सदा ।  
यथा भौमेन तोयेन गगनोत्थेन नारद ॥ ३३९ ॥  
  
मन्दारपुष्पविटपी तद्वदेव हि नान्यथा ।  
  
[बिम्बपीठादिषु न्यस्तस्य मन्त्रचक्रस्य लयभोगादिविधानेन   
पूजनविधानम्]  
  
ततः सम्पूजयेत्तत्र लययागेन चाखिलम् ॥ ३४० ॥  
  
पीठस्थं भोगयागेन मन्त्रचक्रं यजेत्पुनः ।  
पीठमूलं समाश्रित्य लोकेशान्सायुधान्यसेत् ॥ ३४१ ॥  
  
पीठीयमन्त्रसङ्घं च विलोमेनाथ पूजयेत् ।  
आधारशक्तिपर्यन्तं सृष्टिन्यासेन नारद ॥ ३४२ ॥  
  
[प्रतिष्ठादिवसे कर्तव्यं प्रतिष्ठानन्तरं स्नपनम्]  
  
पूजयित्वा ततो देवं स्नापयेत्  
  
[चतुःस्थानार्चनम्]  
  
				मण्डले पुनः ।  
  
प्रपूज्य पूर्वविधिना मण्डलानुक्रमेण तु ॥ ३४३ ॥  
  
होमान्तं निखिलं कृत्वा दद्यात्पूर्णाहुतिं ततः ।  
  
[सुप्रतिष्ठितत्वाभिशंसनम्]  
  
स्वामीति च स्वनामान्तं रूढिशब्दं प्रकल्प्य च ॥ ३४४ ॥  
  
ताल(र ?)शब्दयुतं सर्वैरेवमस्त्विति चोच्चरन् ।  
पुष्पाक्षताञ्जलिं पूर्णं क्षिपमाणाश्च नारद ॥ ३४५ ॥  
  
सर्वे वदेयुस्तत्रस्था भगवान्सुप्रतिष्ठितः ।  
  
[स्तुतिजयोद्घोषः]  
  
ततः सर्वैस्स भगवान्स्तोतव्यो जगतः पतिः ॥ ३४६ ॥  
  
जितन्तेनोच्चया वाचा ततो जयजयेति च ।  
प्। २२६) जीवभूतेन वै तेन विभुना मन्त्रमूर्त्तिना ॥ ३४७ ॥  
  
प्रतिष्ठितेन विप्रेन्द्र विद्धि सर्वं प्रतिष्ठितम् ।  
  
[प्रदक्षिणप्रणामौ]  
  
आमूलाद्धजपर्यन्तं प्रासादे यः पुराकृतः ॥ ३४८ ॥  
  
देवं प्रदक्षणीकृत्य अष्टाङ्गेन प्रणम्य च ।  
  
[बलिदानम्]  
  
ग्रहीत्वा चार्घ्यपात्रं तु यायाद्देवगृहाद्बहिः ॥ ३४९ ॥  
  
प्रभूतानां च भूतानां बलिदानं समापयेत् ।  
गृह्णन्तु भगवद्भक्ता भूताः प्रासादबाह्यगाः ॥ ३५० ॥  
  
बलिं मन्त्रपवित्राश्च(त्रं च ?) तेषामनुचराश्च ये ।  
सोदकेन तु पात्रेण दत्वा देवं प्रणम्य च ॥ ३५१ ॥  
  
[न्यूनाधिकशान्त्यर्थपूर्णाहुतिः]  
  
व्रजेद्यागगृहं पश्चात्पूर्णहोमं समाचरेत् ।  
ऊनाधिकनिमित्तं च दद्यात्पूर्णाहुतिं ततः ॥ ३५२ ॥  
  
[अथ फलश्रुतिः]  
  
आदेवालयभूभागाद्ध्वजान्ताच्चापि मण्डपात् ।  
सर्वोपकरणोपेतात्परमाणुषु नारद ॥ ३५३ ॥  
  
यावती जायते सङ्ख्या तावत्कर्ता समावसेत् ।  
भोगभुग्विष्णुलोके च यात्यन्ते परमं पदम् ॥ ३५४ ॥  
  
[प्रतिष्ठाकर्मणि वृतानां पूजनम्]  
  
ततः सम्पूज्य विधिवत्क्रमात्सर्वान्पुरोदितान् ।  
गन्धार्घ्यपुष्पधूपेन माल्यैश्चैवानुलेपनैः ॥ ३५५ ॥  
  
भोजनैर्विविधैश्शक्त्या दक्षिणाभिर्महामुने ।  
  
[अथ रात्रौ जागरणम्]  
  
रात्रौ जागरणं कुर्यान्नृत्तगीतैर्महोत्सवम् ॥ ३५६ ॥  
  
[प्रतिष्ठादिनाद्यावद्दिनचतुष्टयं होमस्य कर्तव्यता]  
  
अव्युच्छिन्नोदितं होमं कुर्याद्दिनचतुष्टयम् ।  
क्षणवारानुसारेण (?)बहिः कुण्डेषु चान्तरे ॥ ३५७ ॥  
  
यथा दिनचतुष्कं तु धूमच्छेदो न तत्र वै ।  
  
प्। २२७) [प्रतिष्ठादिनाच्चतुर्थदिने स्नपनादिविधानम्]  
  
चतुर्थेऽहनि सम्प्राप्ते संस्नाप्य परमेश्वरम् ॥ ३५८ ॥  
  
प्रपूज्य पूर्वविधिना होमं कुर्याच्च शक्तितः ।  
समग्रमन्त्रजालस्य दत्वा पूर्णाहुतिं ततः ॥ ३५९ ॥  
  
[अथ विष्वक्सेनपूजनम्]  
  
प्रागुक्तेन विधानेन प्रासादाभ्यन्तरे द्विज ।  
ऐशान्यां चलपीठस्थं कुम्भे वा तोयपूरिते ॥ ३६० ॥  
  
प्रपूज्य विष्वक्सेनं च पूजितव्याश्च मूर्तिपाः ।  
  
[शिष्टद्रव्यविनियोगप्रकारः]  
  
निर्वर्त्य सर्वसम्भारं स्वगुरोर्विनिवेद्य च ॥ ३६१ ॥  
  
स्वयं वा यः प्रतिष्ठानमाचार्यस्त्वाचरेद्द्विज ।  
यत्नाद्विभजनीयं तन्मूर्त्तिपादिष्वनुक्रमात् ॥ ३६२ ॥  
  
[अवभृथः]  
  
सिद्धिमुक्त्योरभीप्सार्थं स्नायादवभृथेन च ।  
इत्येतत्साधकस्योक्तं मन्त्राराधनकाङ्क्षिणः ॥ ३६३ ॥  
  
मन्त्रमूर्त्तिप्रतिष्ठानं यत्रस्थः सिद्धिमाप्नुयात् ।  
  
[चित्रप्रतिष्ठायां विशेषः]  
  
लेपभित्तिपटस्थानां स्नानाद्यं दर्पणे मुने ॥ ३६४ ॥  
  
कुर्यान्निरवशेषं च पुष्पैः पूजां जलोज्झितैः ।  
  
[तत्र रत्नन्यासप्रतिषेधः]  
  
भित्तिगानां पटस्थानां बिम्बानां स्थापने द्विज ॥ ३६५ ॥  
  
पीठब्रह्मशिलारत्नन्यासाख्यो न भवेद्विधिः ।  
  
[अन्यत्र धातुजादिषु तद्विधानम्]  
  
समानयोनिपीठानां धातुजानां तु नारद ॥ ३६६ ॥  
  
चलानां लघुदेहानां बिम्बानां तु समाचरेत् ।  
शैलमृद्दारुजानां तु एवमेवहि नान्यथा ॥ ३६७ ॥  
  
निस्सारे सति वै पीठे अन्तस्सारे स्मरेद्धिया ।  
  
[अथ जीर्णोद्धारविधानम् तत्र जीर्णबिम्बस्याभ्यर्चनप्रतिषेधः]  
  
पटे कुड्ये परिक्षीणे भग्ने बिम्बे प्रमादतः ॥ ३६८ ॥  
  
प्। २२८) नार्चनं विहितं विप्र न सुशोभनमर्चनम् ।  
तस्मात्कृत्वाऽर्चनं होमविशेषेण महामते ॥ ३६९ ॥  
  
दानपूजा यतीनां च भगवत्तत्ववेदिनाम् ।  
अवतारक्रमेणैव निखिलं हृदि चारभेत् ॥ ३७० ॥  
  
आधारनिचयं न्यस्तं पूर्वोक्तविधिना मुने ।  
  
[धातुद्रव्योद्भवादन्यस्य भग्नबिम्बस्य जलाशये प्रक्षेपविधानम्]  
  
विष्वक्सेनस्य मन्त्रेण न्यासपूजामिव क्षिपेत् ॥ ३७१ ॥  
  
जलाशये ह्यगाधे च धातुद्रव्योद्भवं विना ।  
यस्मात्त ----------बिम्बकर्मणि संस्कृतिम् ॥ ३७२ ॥  
  
इत्येतदेकदेहानां बिम्बानां परिकीर्तितम् ।  
  
[पीठेन सहसन्धिङ्गभितेषु बिम्बेषु विशेषाः]  
  
अन्योन्यैकीकृतानां तु वज्रबन्धेन मे शृणु ॥ ३७३ ॥  
  
[तत्र किञ्चित्पीठभङ्गे निर्दोषत्वम्]  
  
किञ्चित्पीठविभङ्गे तु न दोष उपजायते ।  
  
[ईषदङ्गक्षते सन्धानम्]  
  
ईषदङ्गक्षते कुर्याद्बिम्बस्य स्वर्णघर्षणम् ॥ ३७४ ॥  
  
[पीठस्य भङ्गाधिक्ये तत्त्यागः]  
  
बृहद्भङ्गे समुत्थाप्य पीठाद्बिम्बं तु तं क्षिपेत् ।  
कृत्वा चाभिनवं पीठं तत्र संस्थापयेत्पुनः ॥ ३७५ ॥  
  
[बिम्बस्य भङ्गाधिक्ये तत्त्यागः]  
  
भग्ने बिम्बे शुभे पीठे सति बिम्बं नवं स्मृतम् ।  
  
[अविज्ञाते बीजन्यासे प्रणवेन विधानम्]  
  
बीजन्यासे ह्यविज्ञाते ब्रह्मतत्त्वं हि तद्गतम् ॥ ३७६ ॥  
  
तत्त्ववित्प्रोद्धरेद्यत्नात्प्रणवेनात्र कर्मणि ।  
सर्वज्ञानानि तत्स्थाने मन्त्राश्च प्रणवे स्थिताः ॥ ३७७ ॥  
  
वाच्यवाचकसम्बन्धस्ताभ्यां नान्यस्य वै यतः ।  
अनेन विधिना विप्र कृतमायतनस्य यत् ॥ ३७८ ॥  
  
तिष्ठत्यविषयं कालं नान्तर्धानं व्रजेत्पुनः ।  
  
प्। २२९) [देशभङ्गाद्युपद्रवे अवधानेन संरक्ष्यता]  
  
देशभङ्गे तु मरणे दुर्भिक्षे चातिसङ्कटे ॥ ३७९ ॥  
  
अनावृष्टिभयात्स्थानं निरीक्ष्यं यदि तद्भवेत् ।  
प्राधान्यात्सन्निधानस्य नाशुद्धिं विम्बमाप्नुयात् ॥ ३८० ॥  
  
तस्करादिषु संस्पर्शात्तस्मिन्वेशाभिषेवणात् । (?)  
यो यो मन्त्र(न्त्रि ?)वरो भक्तः साधकः कृतनिश्चयः ॥ ३८१ ॥  
  
स सोऽत्र सिद्धिमचिरात्प्राप्नुयान्मानसेप्सिताम् ।  
  
[महोत्सवस्य कर्तव्यताविधानम्]  
  
सनक्षत्रं दिनं शुभ्रं सौम्यग्रहसमन्वितम् ॥ ३८२ ॥  
  
देशकर्त्तृनृपादीनामनुकूलं च मन्त्रिणः ।  
समाश्रित्य नृपः कुर्यात्कर्त्ता धन्योऽपि वैष्णवः ॥ ३८३ ॥  
  
महानिमित्तमुद्दिश्य त्रीन्वारान्वत्सरं प्रति ।  
स्वदेशविहितेनैव विधिना च महोत्सवम् ॥ ३८४ ॥  
  
कर्मबिम्बं विमानस्थं हित्वा चक्रादिकं तु वा ।  
नृत्तगीतस्वनैर्गीतैर्वाद्यदानपुरस्सरम् ॥ ३८५ ॥  
  
बलिकर्मसमोपेतं भ्रमणीयं सुशान्तये ।  
सर्वग्रामादिवीधीनां कीर्तिपुण्यफलाप्तये ॥ ३८६ ॥  
  
इति श्रीपाञ्चरात्रे जयाख्यसंहितायां प्रतिष्ठाविधिर्नाम विंशः   
पटलः ॥ २० ॥  
  
  
अथ पवित्रविधानं नाम एकविंशः पटलः  
  
नारदः   
  
[अनुष्ठानलोपे निष्कृतिप्रकारप्रश्नः]  
  
नियमस्थस्य भगवन्साधकस्याभियोगिनः ।  
मोहाद्वा देशभङ्गाच्च ज्वरादिव्याधिपीडितात् ॥ १ ॥  
  
अनुष्ठानमसम्पन्नं कदाचित्कर्मदोषतः ।  
किं कार्यं तेन वै नाथ किं वा तस्य भवेद्वद ॥ २ ॥  
  
श्रीभगवान्   
  
[पवित्रारोपणस्य निष्कृतित्वविधानम्]  
  
क्रियया जपहोमेन कृतेन --------------------- ।  
क्रियाजपार्चनादीनां लुप्तानां साधकस्य च ॥ ३ ॥  
  
प्। २३०) पवित्रारोपणाद्विप्र ऋते नान्या भवेद्गतिः ।  
  
नारदः   
  
[पवित्रारोपणविधानप्रकारप्रश्नः]  
  
पवित्रारोपणं विष्णोः श्रोतुमिच्छामि तत्त्वतः ॥ ४ ॥  
  
येनाहं कृतकृत्यः स्यां क्रियासक्तः सदैव हि ।  
  
श्रीभगवान्   
  
[पवित्रारोपणकालविधानम्]  
  
कर्कटस्थे द्विजादित्ये सिह्मकन्यातुलास्थिते ॥ ५ ॥  
  
द्वादश्यां शुक्लपक्षे तु राकायां यत्र रोचते ।  
जपहोमक्रियालोपशान्तये विधिपूर्वकम् ॥ ६ ॥  
  
यागं पवित्रकोद्देशे कृत्वा पूर्वोदितश्च(तं च ?)यः ।  
  
[सूत्रादिद्रव्याणामधिवासकालविधानम्]  
  
दशम्यामधिवासं तु द्रव्याणां विधिपूर्वकम् ॥ ७ ॥  
  
कुर्याच्चैव ससूत्राणां  
  
[सूत्राणां कौशेयत्वादिविकल्पः]  
  
				तत्सूत्रं विद्धि पट्टजम् ।  
  
कार्पासमथ वा क्षौमं श्लक्ष्णं दृढकृत्रिमम् ॥ ८ ॥  
  
तस्य शुद्धिं पुरा कृत्वा दहनाप्यायनेन च ।  
पञ्चभूतात्मकं ध्यात्वा व्यापकत्वेन तत्पुनः ॥ ९ ॥  
  
[अथ सूत्रैः पवित्रनिर्माणविधानम्]  
  
पुरा तत्त्रिगुणं कृत्वा ततः कुर्याच्चतुर्गुणम् ।  
समतां सर्वभावानां द्विजोत्पादयते यतः ॥ १० ॥  
  
अतो न विषमैः कुर्यात्तन्तुभिः सूत्रमेव तत् ।  
तेन सूत्रेण विप्रेन्द्र पवित्राण्यारभेत्ततः ॥ ११ ॥  
  
[मण्डले प्रतिमन्त्रं समर्पणीयपवित्रसङ्ख्या]  
  
मूलमन्त्रादिसर्वस्य मन्त्रचक्रस्य नारद ।  
त्राणि त्रीण्यथवा द्वे द्वे एकैकं सत्यसम्भवे ॥ १२ ॥  
  
पवित्रकं तु प्रत्येकमनुकल्पेषु नारद ।  
  
प्। २३१) [तेषां पवित्राणां व्यासमानग्रन्धिसख्यादिविधानम्]  
  
व्यासादर्धसमैः (?) कुर्याद्धाराकारं च तन्तुभिः ॥ १३ ॥  
  
शतेनाष्टोत्तरेणाद्यं द्विगुणेन द्वितीयकम् ।  
त्रिगुणेन तृतीयं तु व्यासमेवं तु तन्नयेत् ॥ १४ ॥  
  
षट्त्रिंशद्ग्रन्धिकं चाद्यं द्वितीयं द्विगुणं स्मृतम् ।  
तृतीयं त्रिगुणं विप्र  
  
[प्रवित्रगन्धीनां रञ्जनादिविधानम्]  
  
					ग्रन्धिं वै कुङ्कुमेन तु ॥ १५ ॥  
  
रञ्जयेच्चन्दनाद्येन यथा शोभानुरूपतः ।  
ग्रन्धियुक्तेन तुल्येन मृदुना सुसितेन तु ॥ १६ ॥  
  
पूरयेद्ग्रन्धयोर्मध्ये शङ्खाकारं यथा भवेत् ।  
मण्डले मन्त्रमूर्त्तीनां पूजनार्थं तु नारद ॥ १७ ॥  
  
व्यासमानं तु कथितं पवित्राणां च सर्वदा ।  
  
[बिम्बस्य शिरःप्रभृत्यवयवभेदेन   
पवित्राणामाकृतिभेदमानभेदविधानम्]  
  
प्रतिष्ठितस्य बिम्बस्य परादौ(?) धातुजस्य वा ॥ १८ ॥  
  
मालाकृतिं च शिरसि यथेच्छग्रन्धिपूरकैः ।  
द्वितीयमंसयोर्यावल्लम्बितं जानुमण्डले ॥ १९ ॥  
  
मूर्ध्नः पादावधिर्यावन्त्रितीयमतिविस्तृतम् ।  
  
[पीठपवित्रप्रमाणविधानम्]  
  
पृथक्पीठस्य वै कुर्यात्स्वप्रमाणेन शोभनम् ॥ २० ॥  
  
[प्रतिसराणां व्यासानियमः]  
  
बिम्बप्रतिसराणां च व्यासश्चानियतः स्मृतः ।  
सूत्रमानं च पूर्वोक्तं द्विगुणं सम्भवे सति ॥ २१ ॥  
  
त्रिगुणं वा मुनिश्रेष्ठ आलभेत्पूरयेत्ततः ।  
त्र्यङ्गुलान्तरिता देयास्सर्वेषां ग्रन्धयः समाः ॥ २२ ॥  
  
सङ्ख्यानेन विना सम्यङ्मातुलुङ्गोपमाः शुभाः ।  
  
[कुम्भादिपवित्रनिर्माणप्रकारविधानम्]  
  
कुम्भोत्तमाभ्यामग्रे तु विद्यापीठस्य चैव हि ॥ २३ ॥  
  
प्। २३२) स्रुक्स्रुवाभ्यां च घण्डायामक्षसूत्रे च नारद ।  
अर्घ्यपात्रस्य चैककं सूत्रगर्भेर्यथेच्छया ॥ २४ ॥  
  
[गुर्वादीनां षण्णां यथाक्रमं पवित्रविधानप्रकारभेदः]  
  
गुर्वादिसमयज्ञानां यतीनां भावितात्मनाम् ।  
कुडुम्बिनां क्रमात्कुर्यात्तन्तुभिर्मुनिसत्तम ॥ २५ ॥  
  
चतुर्विंशतिभिश्चैव सूत्रैः षोडशभिस्तथा ।  
ततो द्वादशभिर्ब्रह्मन्नष्टभिस्तदनन्तरम् ॥ २६ ॥  
  
षड्भिस्त्रिभिस्ततो देया ग्रन्धयः सूत्रसङ्ख्यया ।  
रञ्जयेत्पूर्वविधिना न कुर्याद्गर्भपूरणम् ॥ २७ ॥  
  
[पवित्राधिवासाख्यकर्मविधानम्] (तत्र पवित्रासादन प्रकारः)  
  
संस्थाप्य वै दले भाण्डे पलाशपुटकेऽथवा ।  
आच्छाद्य वाससा पश्चात्सुसितेनाहतेन तु ॥ २८ ॥  
  
मध्ये तु यागद्रव्याणां तद्भाण्डं विनिवेश्य च ।  
  
[नित्यार्चनपूर्वकविशेषयजनविधानम्]  
  
स्नात्वा तु पूर्वविधिना कुर्यान्नित्यार्चनं हरेः ॥ २९ ॥  
  
ततो विशेषयजनं दीक्षाख्येन क्रमेण तु ।  
द्वारयागादिकं कृत्वा सर्वं कलशपूर्वकम् ॥ ३० ॥  
  
संविधानं मुनिश्रेष्ठ हवनेन समन्वितम् ।  
एवं हि पूजनं कृत्वा मन्त्रसन्तर्पणं पुरा ॥ ३१ ॥  
  
मुद्राबन्धजपान्तं च दद्यात्पूर्णाहुतिं ततः ।  
पुरा यस्मिन्दिने विप्र अतिते वत्सरे कृतः ॥ ३२ ॥  
  
पवित्रकोपसंहारस्तद्दिनादादितः स्मरेत् ।  
अर्घ्यपुष्पादिबलिभिः पूजयेत्सर्वमध्वरम् ॥ ३३ ॥  
  
समाचम्य स्मरेत्सर्वं मन्त्रबृन्दं क्रमेण तु ।  
पुरा प्रतिष्ठितं बिम्बं स्वयमन्य(कृ)तन्तु वा ॥ ३४ ॥  
  
निर्गत्य स्नापयेद्भक्त्या पूर्वोक्तविधिना ततः ।  
प्। २३३) पूजयित्वा विशेषेण दत्वाऽर्घ्यं पुनरेव च ॥ ३५ ॥  
  
संस्मृत्य मूलमन्त्रं तु जपमुद्रासमन्वितम् ।  
स्मरेत्कृताकृतं सर्वं पूर्ववद्वासरीयकम् ॥ ३६ ॥  
  
कृत्वा प्रदक्षिणं यायाद्भूयो यागनिकेतनम् ।  
  
[चतुःस्थानार्चनविधानम्]  
  
स्थलस्थस्य च वै तत्र मन्त्रमूर्तेर्निवेद्य च ॥ ३७ ॥  
  
ताम्बूलदन्तकाष्ठं च पञ्चगव्यपुरस्सरम् ।  
अग्रतो देवदेवस्य सिह्ममूर्त्तौ तु दक्षिणे ॥ ३८ ॥  
  
प्रदीपं च तथा धूपं दर्पणं हेमसूत्रकम् ।  
पश्चिमे कापिले मूर्त्तौ हेमपात्रं तु नारद ॥ ३९ ॥  
  
निवेद्य हविषा पूर्णं वाराहे चोत्तरे ततः ।  
माल्यान्यथौषधीस्तोयं क्षीरं माक्षिकमेव च ॥ ४० ॥  
  
फलानि शालिबीजानि त्वन्येषां दन्तधावनम् ।  
ताम्बूलेन समायुक्तं ततः प्रतिसरं मुने ॥ ४१ ॥  
  
निवेद्य पात्रतः कृत्वा कुम्भेऽग्नावेवमेव हि ।  
बाह्यतः प्रतिमायां च सर्वं प्रतिसरान्तकम् ॥ ४२ ॥  
  
[आमन्त्रणम्]  
  
ततो निमन्त्रयेन्मन्त्रमिष्टं येन क्रमेण तु ।  
आमन्त्रितोऽसि देवेश कृतो यागो यथाविधि ॥ ४३ ॥  
  
तमाहरस्व भगवन्सर्वकर्मप्रपूरणम् ।  
एवं संश्रावयित्वा तु मनुभेदस्थितं विभुम् ॥ ४४ ॥  
  
[सूत्रेण यागसदनवेष्टनम्]  
  
सर्वं सितेन सूत्रेण त्रिरावृत्तेन चान्तरा ।  
सेषुणा यागसदनं वेष्टयेत्तदनन्तरम् ॥ ४५ ॥  
  
पिधाय पात्रैः सुदृढैः पवित्राणि पृथक् पृथक् ।  
  
[पूर्वोक्तप्रकारेण प्रासादवेष्टनम्]  
  
तथैव वेष्टयेद्विप्र प्रासादं बाह्यतस्ततः ॥ ४६ ॥  
  
[भूतबलिः]  
  
सम्यग्भूतबलिं दद्यादस्त्रमन्त्रेण नारद ।  
  
[पञ्चगव्यप्राशनादिविधानम्]  
  
पञ्चगव्यं पुरा पीत्वा भुक्त्वा चान्नं चरुस्थितम् ॥ ४७ ॥  
  
प्। २३४) सञ्चर्व्य दन्तकाष्ठं तु ताम्बूलं वा यथेच्छया ।  
आचम्य न्यासपूर्वन्तु सकलीकृत्य विग्रहम् ॥ ४८ ॥  
  
स्थलस्थमुद्धरेन्मन्त्रं कलशे न्यस्य वाऽत्मनि ।  
  
[रात्रौ जागरणस्य मण्डलकर्मणः समापनस्य च विधान]  
  
रात्रौ जागरणं कुर्यान्मण्डलं च समापयेत् ॥ ४९ ॥  
  
रात्रिक्षये ततः स्नायाद्विभवेनाच्युतं यजेत् ।  
  
[पवित्रारोपणप्रकारविधानम्  तत्र नित्यार्चनपूर्वक   
चतुस्स्थानार्चनम्]  
  
नित्यकर्म पुरा कृत्वा कुम्भस्थं तु यजेत्क्रमात् ॥ ५० ॥  
  
मण्डलस्थं ततः पश्चादग्निस्थं तदनन्तरम् ।  
स्नानपूर्वं तु बिम्बस्थं प्रासादाभ्यन्तरे द्विज ॥ ५१ ॥  
  
[प्रथमं कलशस्थस्य पवित्रारोपणप्रकारः]  
  
प्रविश्य यागसदनं गत्वा कलशसन्निधिम् ।  
पूजयित्वा समुद्घाट्य पात्रं प्रातिसरीयकम् ॥ ५२ ॥  
  
अवलोक्य समादाय तस्मिन्ध्यायेद्द्विजाखिलम् ।  
संवत्सरं तु यत्कर्म आप्रभातान्निशान्तकम् ॥ ५३ ॥  
  
ध्यानोत्थं निष्कलं सम्यगपवर्गपदं तु यत् ।  
संस्मृत्य निष्कलं मन्त्रं शुद्धोच्चारक्रमेण तु ॥ ५४ ॥  
  
मन्त्रं सन्धाय तत्सूत्रं सूत्रे मन्त्रं तथैव च ।  
एकीकृत्यात्मना सार्धं दद्याद्वै मन्त्रमूर्धनि ॥ ५५ ॥  
  
समादाय परं सूत्रं तस्मिन्सकलनिष्कलम् ।  
ज्ञानकर्मस्वरूपं तु कर्म ध्यायेच्च वत्सरम् ॥ ५६ ॥  
  
स्मृत्वा चोभयरूपं तु मन्त्रं कलशपूजितम् ।  
पूर्ववच्चानुसन्धानं कृत्वा दद्यात्पवित्रकम् ॥ ५७ ॥  
  
ततः प्रतिसरं विप्र तृतीयं च समाहरेत् ।  
बाह्यं सांवत्सरं कर्म सकलं चाखिलं स्मरेत् ॥ ५८ ॥  
  
पूजयन्तं स्वमात्मानमाधाराच्च परावधिम् ।  
लयभोगाधिकाराख्यक्रमेण सकलात्मना ॥ ५९ ॥  
  
सकलं मन्त्रनाथं तु लयभोगादिविग्रहम् ।  
स्मृत्वा कृत्वा च सन्धानं दद्यात्प्रतिसरं ततः ॥ ६० ॥  
  
प्। २३५) अर्घ्यैः पुष्पैस्तथा माल्यैः धूपान्तैश्च विलेपनैः ।  
अन्तरान्तरयोगेन पूजां कुर्यात्त्रिधा तथा ॥ ६१ ॥  
  
मूलमन्त्रस्य विप्रेन्द्र गायत्र्योपहृतात्मना ।  
दत्वैवं कलशस्थस्य पुत्रा विप्र पवित्रकम् ॥ ६२ ॥  
  
[मण्डलस्थस्य पवित्रारोपणम्]  
  
अनेन विधिना दद्यान्मण्डलस्थस्य वै पुरा ।  
पवित्रकत्रयं शुभ्रं भोगस्थाने च नारद ॥ ६३ ॥  
  
दद्यात्समस्तमन्त्राणां त्रीण्येकं वा यथेच्छया ।  
  
[अग्निस्थस्य ततो बिम्बस्थस्य च पवित्रारोपणम्]  
  
पूजयित्वा ततोऽग्निस्थं विभुं बिम्बगतं ततः ॥ ६४ ॥  
  
कलशोक्तप्रयोगेण भूषणैस्तु त्रिभिस्त्रिभिः ।  
  
[अग्निस्थस्य समर्पणे विशेषनिरुपणम्]  
  
अग्नौ निवेदयेद्विप्र भूषणं न तु होमयेत् ॥ ६५ ॥  
  
यस्मात्सन्यासमूर्ध्वे तु विहितं भूषणस्य च ।  
नाहर्तुं युज्यते दग्धुं दोषमाहरणं विना ॥ ६६ ॥  
  
पवित्रकावधेरूर्ध्वं साधकानां तु नारद ।  
  
[महामन्त्रजपविधानम्]  
  
पश्चात्पद्मासनं बध्वा देवस्याभिमुखस्थितः ॥ ६७ ॥  
  
सकृज्जपं महामन्त्रं सर्वकर्मप्रवर्धनम् ।  
नाशनं सामयानां च दोषाणां स्मरणादपि ॥ ६८ ॥  
  
[अथ विज्ञापनम्]  
  
ततः संश्रावयेद्देवं त्रिस्थानस्थं क्रमेण तु ।  
कामतोऽकामतो वाऽपि न कृतं नियतार्चनम् ॥ ६९ ॥  
  
केनचिद्विघ्नदोषेण मया यत्परमेश्वर ।  
तेन मे मनसाऽतीव सन्तापो दहनात्मकः ॥ ७० ॥  
  
यतः समयदोषेण बाधितोऽस्मि जनार्दन ।  
त्वयोद्दिष्टं पुरा नाथ भक्तानां हितकाम्यया ॥ ७१ ॥  
  
दोषविध्वंसकृच्छुद्धं पवित्रं तत्कृतं मया ।  
प्रसीद मे कुरु त्राणं जहि कोपं हि लोपजम् ॥ ७२ ॥  
  
प्। २३६) निमज्जतो भवाम्भोधौ समयप्रच्युतस्य च ।  
नमो नमस्ते मन्त्रात्मन् प्रसीद परमेश्वर ॥ ७३ ॥  
  
पाहि पाहि त्रिलोकेश केशवार्त्तिविनाशन ।  
त्वत्प्रसादाच्च मे मास्तु दोषः समयसञ्ज्ञि(श्रि ?)तः ॥ ७४ ॥  
  
अद्यास्तु कर्मसम्पत्तिर्नित्यनैमित्तिकी प्रभो ।  
श्रुत्वैवमादरात्तस्य संसारार्तस्य मन्त्रराट् ॥ ७५ ॥  
  
पूर्णभावं नयच्छ्रीघ्रं हन्ति दोषांश्च सामयान् ।  
  
[अथ गुरोः पूजनम्]  
  
एवं कृत्वा ततो भक्त्या पूजयेद्विष्णुवद्गुरुम् ॥ ७६ ॥  
  
दक्षिणाभिर्यथाशक्ति विविधैः पानभोजनैः ।  
प्राप्ता नियन्त्रिताश्चान्ये भगवद्भाविनस्तु वै ॥ ७७ ॥  
  
[पवित्रोत्सवान्ते कृतस्य यत्यादिभ्यो दानस्य फलाधिक्यकथनम्]  
  
पञ्च वैखानसान्ताश्च यतिपूर्वाश्च नारद ।  
आप्तादिपञ्चभेदेन चत्वारो ब्राह्मणादयः ॥ ७८ ॥  
  
पञ्च योगरताद्यास्तु शास्त्रसन्धारणान्तिमाः ।  
असङ्ख्यं यतये दत्तं वैष्णवाय प्रकीर्तितम् ॥ ७९ ॥  
  
विद्धि कोटिगुणञ्चैव दत्तमेकान्तिने तु यत् ।  
तस्माद्दशशतांशोनं दत्तं यच्छिखिने तु वै ॥ ८० ॥  
  
सात्वताय शतांशोनं दशांशोनं तु नारद ।  
विद्धि वैखानसे दत्तं दानं प्रतिसरावधौ ॥ ८१ ॥  
  
चतुर्विधे द्विजाप्ते तु एवमेवमुदाहृतम् ।  
आकोटेर्दानह्रासस्तु अनाप्तानामतः शृणु ॥ ८२ ॥  
  
अनाप्ते लक्षगुणितं ब्राह्मणे परिकीर्तितम् ।  
एवमेव तु दत्तं च बुहुशो बहुभोजनन् ॥ ८३ ॥  
  
यो निरस्यति विप्रेन्द्र साधको वाऽप्यसाधकः ।  
तस्याशु भवते सिद्धिरिह लोके परत्र च (?) ॥ ८४ ॥  
  
इत्येतत्साधकानां च क्रियासम्पूरणं मया ।  
कथितं मुनिशार्दूल तत्सहस्रशतांशतः ॥ ८५ ॥  
  
शतांशोनं तदंशेन दत्तमेव नृपादितः ।  
प्। २३७) लक्षार्धत्रिगुणं दानं ततस्तामेति नारद ॥ ८६ ॥  
  
अञ्जलीयकविप्राय यद्दत्तं विधिपूर्वकम् ।  
सहस्रांशशतांशेन ------------------ह्रसेच्च तत् ॥ ८७ ॥  
  
नृपादिशूद्रपर्यन्तं वक्ष्ये त्वारम्भिणामतः ।  
लक्षपादगुणं दानं विप्रायारम्भिणे मतम् ॥ ८८ ॥  
  
सहस्रांशाद्दशांशोनं विद्धि क्षत्रादिपूर्वकम् ।  
अथायुतगुणं दानं ब्राह्मणे सम्प्रवर्तिनि ॥ ८९ ॥  
  
नृपे सहस्रगुणितं वाऽपि तच्छतसञ्ज्ञकम् ।  
अतो दशगुणं विद्धि योगज्ञादिष्वतः शृणु ॥ ९० ॥  
  
कोटिकोटिगुणं दानं भगवद्योगवेदिनि ।  
विप्रे वेदविदां श्रेष्ठे तत्सहस्रांशवर्जितम् ॥ ९१ ॥  
  
क्षत्रिये वैश्यजातौ तु शतांशोनं तदेव तु ।  
दशांशहीनं तच्छूद्रे भगवद्योगसेविनि ॥ ९२ ॥  
  
कोटिलक्षगुणं चैव जपनिष्ठे द्विजोत्तमे ।  
सहस्रांशशतांशोनं दशांशोनं नृपादिषु ॥ ९३ ॥  
  
कोटिसाहस्रगुणितं ब्राह्मणे विष्णुतापसे ।  
प्राग्वदूनं सहस्रादेस्तत्क्षत्रादिषु नारद ॥ ९४ ॥  
  
नारायणागमज्ञे तु दानं द्विजवरे तु यत् ।  
दत्तं काले पवित्रे तु कोटीशतगुणं स्मृतम् ॥ ९५ ॥  
  
राजन्यवैश्यशूद्राणां पूर्ववत्कल्पयेच्च तत् ।  
धत्ता(धृता ?)गमानां यो विप्रो वैष्णवानां च भक्तितः ॥ ९६ ॥  
  
कोटीदशगुणं दानं तद्दत्तं भवतीति च ।  
क्षत्रादिष्वेव विहितं तत्सहस्रादितो भवेत् ॥ ९७ ॥  
  
[वैष्णवमात्रस्य पूज्यता]  
  
यः कश्चिद्वैष्णवस्तस्मिन्काले तत्रावतिष्ठते ।  
स पूजनीयो विप्रेन्द्र यथाशक्ति च भक्तितः ॥ ९८ ॥  
  
स्वभाववैष्णवो जन्तुरास्तां तावन्महामुने ।  
  
[वैष्णवलिङ्गधारिमात्रस्य पूज्यता]  
  
गृहीत्वा वैष्णवं लिङ्गं भक्तो यः कश्चिदागतः ॥ ९९ ॥  
  
अर्थ्यहं वैष्णवो देहि ब्रूते ह्येवमभीक्ष्णशः ।  
प्। २३८) सोऽपि यत्नाद्यथाशक्ति पूज्योऽज्ञातोऽपि नारद ॥ १०० ॥  
  
[आरोपितानां पवित्राणां यावदपनयनकालं तथैव मण्डलादौ   
संस्थाप्यता]  
  
एकरात्रं त्रिरात्रं वा सप्तरात्रं तु वा द्विज ।  
पवित्रकं स्थापनीयं मण्डलेऽर्चागतं तथा ॥ १०१ ॥  
  
अथवाऽर्च्चागतं विप्र तद्वत्संस्थाप्य भूषणम् ।  
यावदेकादशी शुक्ला सम्प्राप्ता कार्तिकस्य तु ॥ १०२ ॥  
  
[पुष्पमात्रस्य प्रत्यहमपनीयता]  
  
पुष्पपूजापनयनं कृत्वा वै प्रत्यहं पुनः ।  
पवित्रकं योजनीयं सम्प्राप्ते कालवासरे ॥ १०३ ॥  
  
[पवित्रविसर्जनप्रकारविधानम्]  
  
अपनीय गुरोर्भक्त्या निवेद्य ब्राह्मणस्य वा ।  
पञ्चकालप्रसक्तस्य तदभावात्तु नारद ॥ १०४ ॥  
  
षट्कर्मसम्प्रसक्तस्य विष्णुभक्तस्य तत्त्वतः ।  
विशेषयागं होमान्तं कृत्वाऽचार्यप्रपूजनम् ॥ १०५ ॥  
  
वैष्णवाः पूर्ववत्पूज्या दद्यादाच्छादनं ततः ।  
तेषां चैव यथाशक्ति अभावादथ नारद ॥ १०६ ॥  
  
युग्ममेकं तु वा वस्त्रमेकस्यावश्यमेव हि ।  
उपवीतानि चान्येषां सोत्तरीयाणि योजयेत् ॥ १०७ ॥  
  
[यतीनां सन्निधौ प्रार्थना]  
  
प्रार्थना च ततः कार्या यतीनां संयतात्मनाम् ।  
युष्मत्प्रसादसामर्थ्यान्ममास्तु परिपूर्णता ॥ १०८ ॥  
  
क्रियाङ्गानां च सर्वेषां मा मेऽस्तु समयच्युतिः ।  
  
[अथ यत्यादीनां प्रतिवचनम्]  
  
एवमस्त्विति वक्तव्यं सर्वैस्तालसमन्वितम् ॥ १०९ ॥  
  
सांवत्सरः क(त ?)दाऽकृत्यदोषः समयपूर्वकः ।  
नाशमायाति वै क्षिप्रं पवित्रारोहणान्मुने ॥ ११० ॥  
  
[पवित्रशब्दनिर्वचनम्]  
  
पाति यस्मात्सदोषं हि पतनात्परिरक्षति ।  
विशेषेण द्विजां स्त्राति पूर्णं कर्म करोति च ॥ १११ ॥  
  
प्। २३९) साधके च क्रियाहीने तस्मादुक्तो मया महान् ।  
याग एष पवित्राख्य उक्तलक्षणलक्षितः ॥ ११२ ॥  
  
[पवित्रकर्मविधानानन्तरं पालनीया विशेषनियमाः]  
  
कृते पवित्रके विप्र भक्तैर्मन्त्रक्रियापरैः ।  
कश्चिद्विशेषनियमः पालनीयः प्रयत्नतः ॥ ११३ ॥  
  
यावदेकादशी शुक्ला कार्तिकस्यातिपुण्यदा ।  
भूयस्तदादि विप्रेन्द्र प्रयत्नाद्दिनपञ्चकम् ॥ ११४ ॥  
  
कुर्याद्व्रतपरं किञ्चिद्दानपूजनपूर्वकम् ।  
समस्तदोषशमनं समस्तसुखवर्धनम् ॥ ११५ ॥  
  
मधुमांसमसत्यं च मैथुनं मृगयान्वितम् ।  
तैलाभ्यङ्गं च मत्स्यं च बहुशो बहुभोजनम् ॥ ११६ ॥  
  
यो निरस्यति विप्रेन्द्र साधको वाऽप्यसाधकः ।  
तथाऽस्य भवते सिद्धिरिह लोके परत्र च ॥ ११७ ॥  
  
इत्येतत्साधकानां च क्रियासम्पूरणं मया ।  
कथितं मुनिशार्दूल पवित्रं पापनाशनम् ॥ ११८ ॥  
  
मन्त्राराधनसक्तानामचिरात्सिद्धिदं महत् ।  
मन्त्रतन्त्रविहीनानां भक्तानां भुवनत्रये ॥ ११९ ॥  
  
पवित्रस्य फलं शश्वत्प्रददाति समापनात् ।  
  
नारदः   
  
कोऽसौ मन्त्रो जगत्कर्त्तर्यो जप्तव्यः क्रियापरैः ॥ १२० ॥  
  
पूजावसानकाले तु यथावत्कथयस्व मे ।  
  
श्रीभगवान्   
  
[पवित्रकर्मावसाने जप्तव्यतया पूर्वमुक्तो महामन्त्रः]  
  
ओङ्कारत्रितयं पूर्वं प्रथमं केवलस्ततः ॥ १२१ ॥  
  
पवित्र ऋतधामाऽथ परा प्रकृतिरेव च ।  
ताललक्ष्मा तदन्ते तु बुद्धिरानन्दचिह्निता ॥ १२२ ॥  
  
आकारेणाङ्कितं दद्याद्रेफं च तदनन्तरम् ।  
केवलोऽथ यकारश्च शास्ता तद्वद्द्विजोत्तम ॥ १२३ ॥  
  
त्वां प्रपन्नोऽस्मि तदनु रक्षरक्ष पदान्वितम् ।  
ततो मकारमादाय व्योमेशानन्दभूषितम् ॥ १२४ ॥  
  
प्। २४०) स(श?)र्ववज्रद्वयञ्चान्ते दमनो विक्रमीयुतः ।  
नृसिह्मः सिद्धिदश्चान्तो यकारस्त्र्यश्रभूषितः ॥ १२५ ॥  
  
हलायुधोऽप्यकारस्थो विसर्गेण विभूषितः ।  
ततः सकारमादाय वरुणस्थस्ततोऽनलः ॥ १२६ ॥  
  
सकारश्च मकारश्च सुसूक्ष्मस्तदनन्तरम् ।  
ॐयुक्तो विबुधाद्यस्तु वकारो विग्रहान्वितः ॥ १२७ ॥  
  
गकारोऽथ यकारस्थ आकारेण विभूषितः ।  
तृप्तिं च वरुणारूढमुद्धरेत्कालपावकम् ॥ १२८ ॥  
  
सकारः केवलश्चाथ परा संवित्ततोऽनलः ।  
गकारोऽथ सकारश्च पारूढश्चानलः स्मृतः ॥ १२९ ॥  
  
एकारेणाङ्कितश्चैव शान्तोऽथ वरुणः स्थितः ।  
रेफं च केवलं दद्यात्सर्वशक्तपदं ततः ॥ १३० ॥  
  
सर्वाधारपदोपेतं सर्वान्तर्बहिरेव च ।  
स्थितेवर्णद्वयं दद्यात्सर्ववर्णद्वयं ततः ॥ १३१ ॥  
  
परां प्रकृतिमादाय रेफं च तदधो न्यसेत् ।  
इष्टेनाप्यङ्कयेत्तच्च यकारं चोद्धरेत्ततः ॥ १३२ ॥  
  
आकारेण समायुक्तमेकदंष्ट्रमथोद्धरेत् ।  
गकारं तदधो दद्यादाकारं च ततो मुने ॥ १३३ ॥  
  
इकारेणाङ्कितं दद्यान्नरं तदनु नारद ।  
द्विधा मकारं तदनु पूरयेति पदं ततः ॥ १३४ ॥  
  
सर्वाणि पदमादाय ङकारस्तदनन्तरम् ।  
उत्तमं तदधो न्यस्याद्द्विधा नारायणं ततः ॥ १३५ ॥  
  
आकारेणाङ्कयेत्पूर्वमिकारेण परं द्विज ।  
द्विधा मकारस्तदनु प्रकाशय पदं द्विधा ॥ १३६ ॥  
  
सर्वाणि करणानीति पदं कालं ततो द्विधा ।  
स्वात्मलाभे पदं चाथ नियोजय पदं द्विधा ॥ १३७ ॥  
  
भगवंस्त्र्यक्षरमिति त्र्यक्षरं भवहेति च ।  
भूतात्मानमथादाय तदधस्थं गदाधरम् ॥ १३८ ॥  
  
प्। २४१) गोपनेनाङ्कितं मूर्ध्नो रेफं वै योजयेत्ततः ।  
वैराजोपरिसंस्थं च ॐकारेणाङ्कयेच्च तम् ॥ १३९ ॥  
  
व्योमेशाढ्यो हकारश्च शङ्खश्चानन्दभूषितः ।  
आदाय चञ्चलं विप्र ईश्वरं तदधो न्यसेत् ॥ १४० ॥  
  
आनन्देनाङ्कितं कुर्याज्जिते पाणिपदं ततः ।  
चतुरर्णं तु संयोज्य मकारं च ततो न्यसेत् ॥ १४१ ॥  
  
व्योमेशाकारसम्भिन्नं सत्यं तदनु चोद्धरेत् ।  
तदन्तेऽभयदं न्यस्य गकारं तदनन्तरम् ॥ १४२ ॥  
  
व्योमेशभिन्नो वैकुण्ठो वाराहस्त्विनभूषितः ।  
शार्ङ्गभृद्वरुणारूढो न्यस्यो व्योमेशचिह्नितः ॥ १४३ ॥  
  
संस्कारोऽथ(?)यकारश्च लिप्तोऽस्मि त्र्यक्षरं पदम् ।  
सकारोऽथ मकारश्च यकारस्तदनन्तरम् ॥ १४४ ॥  
  
ततो धरेशमादाय ॐकारेण विभूषितम् ।  
पकारश्च वकारश्च लक्षणं केवलास्त्वमी ॥ १४५ ॥  
  
विश्वभावकमादाय कमलोपरिसंस्थितम् ।  
शिरसाऽविग्रहाख्येन वर्णेन परिभूषितम् ॥ १४६ ॥  
  
नकारं केवलं चाथ पदं निर्मलमित्यथ ।  
मापादय पदं दद्यात्सकलेति पदं द्विज ॥ १४७ ॥  
  
उद्दामस्थं गकारं तु लकारं केवलं ततः ।  
आदिदेवान्वितः पन्था रामोपेतश्च माधवः ॥ १४८ ॥  
  
पकारश्च तकारश्च यकारोऽविग्रहान्वितः ।  
द्विधा जहि पदं देयं कालं त्र्यश्रेन चाङ्कितम् ॥ १४९ ॥  
  
चतुर्गतिसमारूढं वैराजमथ योजयेत् ।  
आनन्दाख्येन चाक्रान्तं न्यसेद्रेफमतो द्विज ॥ १५० ॥  
  
वैराजोपरिसंस्थं तु सोमेशाख्यं स्थितं पुनः ।  
पदं तु मानसं तेदं(दोषं?) दद्यात्पञ्चाक्षरं द्विज ॥ १५१ ॥  
  
वाचिकांस्त्र्यक्षरं चातो दुरुक्तान् कायिकांस्ततः ।  
षडक्षरं कुवृत्तीन्वै त्र्यक्षरं तदनु न्यसेत् ॥ १५२ ॥  
  
प्। २४२) परमेश्वरशब्दं तु दद्यात्पञ्चाक्षरं मुने ।  
ततः परममूर्तौ(र्ते?)च प्रसीद पदमेव च ॥ १५३ ॥  
  
मे प्रपन्नस्य च पदं न्यसेत्पञ्चाक्षरं मुने ।  
आदेशाच्छलविध्वंसी इकारेण विभूषितः ॥ १५४ ॥  
  
रामोपेतं नरं दद्यान्माधवं तदधो न्यसेत् ।  
भिन्धि संसारमिति च दद्यात्पञ्चाक्षरं मुने ॥ १५५ ॥  
  
दकारं भुवनारूढं विसर्गेण समन्वितम् ।  
विश्वभावनमादाय केवलं च तदन्तगम् ॥ १५६ ॥  
  
उद्धरेद्द्विजशार्दूल शाश्वतं तदनन्तरम् ।  
व्योमेशानन्तसम्भिन्नं वामनं प्रोद्धरेत्ततः ॥ १५७ ॥  
  
पन्थानं माधवारूढं व्योमेशानन्तभूषितम् ।  
ककारश्चैव रेफश्च द्वावेतौ भुवनोपरि ॥ १५८ ॥  
  
एकारेणाङ्कितः कालो वैराजो रामभूषितः ।  
सर्वेभ्योऽनुग्रहं चैव पदं सप्ताक्षरं ततः ॥ १५९ ॥  
  
ज्ञानात्मनो पदं दद्यात्पुरुषोत्तमसंयुतम् ।  
महातमः प्रविष्टस्य पदमष्टाक्षरं त्विदम् ॥ १६० ॥  
  
---------------मादाय जगद्योनिविभूषितम् ।  
विज्ञानालोकशब्दं तु प्रदाने त्र्यक्षरं पदम् ॥ १६१ ॥  
  
हकारञ्च मकारं च सर्वदेहमथोद्धरेत् ।  
क्रमात् त्रयाणां योक्तव्या ना(रा?)मोद्दामोऽपि विक्रमी ॥ १६२ ॥  
  
भकारश्च वकारश्च व्यापकः केवलास्त्वमी ।  
रारूढः पद्मनाभस्य(श्च?)स्रग्धरो रामभूषितः ॥ १६३ ॥  
  
हकारश्च तकारश्च पुण्डरीकश्च केवलः ।  
वैराजस्थोऽथ कमलश्शङ्खस्त्र्यश्रेण चाङ्कितः ॥ १६४ ॥  
  
परमात्माऽथ सूक्ष्मस्थः पुण्डरीकश्च केवलः ।  
रामस्ततस्तकारस्थः सूक्ष्मस्थश्चामृतस्ततः ॥ १६५ ॥  
  
कालश्चैकारसम्भिन्नस्समुद्धरपदं ततः ।  
अजितस्तु पदं त्र्यर्णं मम जन्मपदं द्विज ॥ १६६ ॥  
  
प्। २४३) केवलश्च ततो ह्रस्वो नकारस्त्रासनस्थितः ।  
त्र्यैलोक्यैश्वर्यदोपेतो घातयेति पदं द्विधा ॥ १६७ ॥  
  
ज्ञानैश्वर्य एदं दद्याल्लीलासक्तपदं त्वनु ।  
पद्मनाभश्च रारूढः कमलो[ऋ]तथात्म(धाम?)गः ॥ १६८ ॥  
  
इष्टोपेतस्तु कमलो वैराजं भुवनोर्ध्वगम् ।  
केवलः पद्मनाभस्तु धन्वी चानङ्गभूषितः ॥ १६९ ॥  
  
हकारश्च नकारश्च वकारो रामभूषितः ।  
आह्लादस्थं ततो भानुं मदनेन समन्वितम् ॥ १७० ॥  
  
त्र्यैलोक्यैश्वर्यदोपेतं परमात्मानमुद्धरेत् ।  
स्रग्धरं वरुणारूढं त्र्यैलोक्यैश्वर्यदान्वितम् ॥ १७१ ॥  
  
मम त्राता पदं योज्यं सकलेति पदं ततः ।  
जकारश्च नकारश्च शरणेति पदं ततः ॥ १७२ ॥  
  
शरणागतोऽक्षरं(?)दद्यात्पदं विप्र षडक्षरम् ।  
त्र्यश्रान्वितं च वैराजं कुरुवीप्सापदं ततः ॥ १७३ ॥  
  
दकारं केवलं शङ्खं गोपनेनाङ्कितं न्यसेत् ।  
नकारं च द्विधा दद्यादन्त्यं वै गोपनाङ्कितम् ॥ १७४ ॥  
  
देयो भुवनपालश्च सकारः शङ्खसंस्थितः ।  
पन्था गोपनसम्भिन्नः केवलः सर्वरोधकः ॥ १७५ ॥  
  
पुण्डरीकाक्षशब्दं तु परमं त्र्यक्षरं पदम् ।  
पदं कराणि(कारुणि?)केत्युक्त्वा ततो भक्तजनेन(ति ?) च ॥ १७६ ॥  
  
पदं वत्सलमादाय पिण्डभावनसंयुतम् ।  
विश्वात्मा च ततः शब्दं विश्वेश्वरपदं ततः ॥ १७७ ॥  
  
हृषीकेशपदं दद्यान्मोक्षलक्ष्मीपदं ततः ।  
पद्मनाभश्च रेफस्थो दकारः केवलस्ततः ॥ १७८ ॥  
  
भगवन्सर्वमन्त्रात्मन् पदमष्टाक्षरं शुभम् ।  
नरस्त्र्यश्रेण सम्भिन्नस्सर्वमन्त्रपदं ततः ॥ १७९ ॥  
  
केवलं पुण्डरीकं च रेफं वै विष्णुनाऽङ्कितम् ।  
भूयस्तं विक्रमीयुक्तं त्र्यैलोक्यैश्वर्यदान्वितम् ॥ १८० ॥  
  
प्। २४४) नमो नमःपदोपेतं पञ्चधाऽथ त्रिकं न्यसेत् ।  
क्रमेण द्विजशार्दूल कूट(?)सूर्यामृताभिधाम् ॥ १८१ ॥  
  
विसर्गेणाङ्कयेत्पूर्वं व्योमेशेन पदं ततः ।  
तृतीयमौर्वसञ्ज्ञेन चतुर्थं छादनेन तु ॥ १८२ ॥  
  
पञ्चमं योगधात्रा तु योज्यः षष्ठेन नारद ।  
अविग्रहः सप्तमे तु देवदत्तं नियोजयेत् ॥ १८३ ॥  
  
तारकं त्वष्टमे विप्र विष्टरं नवमे ततः ।  
दशमे ऋतधामानमूर्जमेकादशं मुने ॥ १८४ ॥  
  
द्वादशेऽभ्युदयं विद्धि न्यसेद्विष्णुं त्रयोदशे ।  
रामं द्विसप्तमे विप्र विन्यसेत्तदनन्तरम् ॥ १८५ ॥  
  
आनन्दं पञ्चदशमे बीजे तदनु नारद ।  
प्रणवस्सनमस्कोऽन्ते तदन्ते प्रणवः पुनः ॥ १८६ ॥  
  
भूयः प्रणवमादाय भगवत्पदमेव च ।  
ममेति द्व्यक्षरं शब्दं विवेकपदमेव च ॥ १८७ ॥  
  
पकारं केवलं दद्याद्दकारं गोपनाङ्कितम् ।  
ताललक्ष्माणमन्ते तु अप्रमेयोज्झितं मुने ॥ १८८ ॥  
  
समयोत्थानतः शब्दं दोषं ज्ञानाङ्कुशेन वै ।  
पदं सप्ताक्षरं दद्यात्कमलं केवलं ततः ॥ १८९ ॥  
  
विश्वरूपसमारूढं दण्डधारं न्यसेत्ततः ।  
तदन्ते कमलं दद्याद्दण्डधारमथोद्धरेत् ॥ १९० ॥  
  
वृषकर्मा च तदधः अकरालस्ततो द्विज ।  
अखण्डविक्रमी देयस्तदधस्थः प्रतर्दनः ॥ १९१ ॥  
  
शश्वच्छब्दस्ततो विप्र चन्द्रांशुश्छन्दपृष्ठतः ।  
आनन्देनाङ्कितः कार्यो व्योमेशेनाङ्कितेन तु ॥ १९२ ॥  
  
रामाङ्कं स्रग्धरं चाधो मापादय पदं ततः ।  
कालत्र्यश्राङ्कितं दद्यान्नरं रामाङ्कितं ततः ॥ १९३ ॥  
  
अनलं वरुणं चैव केवलं योजयेत्क्रमात् ।  
पुण्डरीकोऽग्निरूपश्च वैकुण्ठस्तु तृतीयकः ॥ १९४ ॥  
  
छन्दस्त्र्यश्राङ्कितो (तं?) योज्यश्च(ज्यञ्च?)न्द्रांशुं   
प्रोद्धरेत्ततः ।  
छन्दःपतिसमारूढमानन्देनाथ चाङ्कयेत् ॥ १९५ ॥  
  
प्। २४५) गकारं केवलं दद्याद्वैकुण्ठं व्योमराड्युतम् ।  
पूजयेति वदेद्वीप्सां सूर्यं तदनु चोद्धरेत् ॥ १९६ ॥  
  
सामदाम(फाठ?)कमस्यान्ते दीप्तिमन्तमनन्तरम् ।  
उत्फुल्लनयनश्चान्ते चतुर्णां योजयेत्क्रमात् ॥ १९७ ॥  
  
त्र्यैलोक्यैश्वर्यदं मूर्ध्नि प्रज्ञाधारमथासने ।  
ततो झषं समादाय ज्वालारूढं तु नारद ॥ १९८ ॥  
  
व्योमेशेन समायुक्तं धर्मांशुं प्रोद्धरेत्ततः ।  
तस्यासने तु लिङ्गात्मा योजनीयोऽवसानतः ॥ १९९ ॥  
  
अप्रमेयोज्झितः स्रग्वी आधेयश्चाथ लाङ्गली ।  
आसने भगवानस्य वैराजस्तस्य पूर्वकम् ॥ २०० ॥  
  
द्विधाऽनलं समुद्धृत्य न्यस्यस्ताभ्यामथ क्रमात् ।  
लाङ्गली विश्वरूपश्च व्यापी बाह्यात्तु मस्तके ॥ २०१ ॥  
  
प्रथमस्यासने योज्यं नाम्ना वर्णं प्रसारणम् ।  
दीर्घघोणं द्वितीयस्य योजयेत्तदनन्तरम् ॥ २०२ ॥  
  
अथानलं द्विजादाय तदधः सामफाठकम् ।  
अशेषभुवनाधाररूढं कृत्वाऽस्य मूर्धनि ॥ २०३ ॥  
  
ऐश्वर्यसंवृतं व्योम न्यसेदेकं द्विधा मुने ।  
ततोऽनलं समादाय सूर्यं न्यस्येदधस्ततः ॥ २०४ ॥  
  
अस्य चाधोऽनलं चोर्ध्वे व्योमचैरावणस्थितम् ।  
ततस्तु रेफमादाय झषोपरि गतं मुने ॥ २०५ ॥  
  
तदधोपरि तेजस्वी तदधो ह्यनलं पुनः ।  
लोकेशोपरिसंस्थं तु अङ्कारश्चास्य मूर्धनि ॥ २०६ ॥  
  
पट्कारद्वितयं चान्ते केवलो लाङ्गली ततः ।  
रामाङ्कितो दण्डधरः स्रग्वी तेनैव चाङ्कितः ॥ २०७ ॥  
  
महामन्त्रेति च पदं शब्देनेति पदं ततः ।  
विघ्नोऽयमिति वै देयं समयेति पदं ततः ॥ २०८ ॥  
  
दोषहृद्दन्त(वृन्दं न ?)दन्ते तु अविद्यानिचयं ततः ।  
बधरीभूतमिति वै शीघ्रं कुरु कुरु द्विज ॥ २०९ ॥  
  
ततः प्रणवमादाय सूर्यो योज्यस्ततो मुने ।  
प्। २४६) सूपर्णं च तदन्ते तु प्राणस्तदनु नारद ॥ २१० ॥  
  
कूटस्तदवसाने तु सर्वलोकेशसंस्थितः ।  
व्योमेशभूषितश्चैव भगवन्मे पदं ततः ॥ २११ ॥  
  
सम्पूर्णे च पदं दद्याद्दानवर्णयुतं ततः ।  
कर्मणिशब्दमथ च सम्पादय पदं द्विधा ॥ २१२ ॥  
  
तदन्ते कौस्तुभपदं ॐभगवन्पदं ततः ।  
ततश्चामृतमूर्ते वै समस्तपदमेव हि ॥ २१३ ॥  
  
पदं मन्त्रगणं चातो यकारः केवलस्ततः ।  
नारायणः प्रधानस्थश्शान्तिदः केवलस्ततः ॥ २१४ ॥  
  
नरोऽथ भुवनारूढो रारूढोऽथ गदाधरः ।  
ओतदेहाङ्कितप्राणश्शङ्खस्थश्चाथ शान्तिदः ॥ २१५ ॥  
  
व्योमेशयुक्तो वैराजः स्रग्धरः केवलस्ततः ।  
ताललक्ष्मा तदन्ते तु तृप्तिं च तदधो न्यसेत् ॥ २१६ ॥  
  
तस्याप्यधो वराहं तु पिण्डोऽयं गोपनाङ्कितः ।  
नारायणोऽथ चैकाकी भूयस्स दमनोर्ध्वगः ॥ २१७ ॥  
  
आदिदेवेन चाक्रान्तो मन्दरोऽथाङ्कुशस्थितः ।  
औकारसंयुतः स्रग्वी त्र्यश्रयुक्तोऽथ दीप्तिमान् ॥ २१८ ॥  
  
केवलश्च ततः पन्थास्सन्तर्पयपदं द्विधा ।  
सोमोऽथ वरुणारूढो द्विधा देयश्च नारद ॥ २१९ ॥  
  
व्यापी चान्द्री तथाऽनन्दो योज्यस्तदनु वै द्वयोः ।  
वराहोऽथामृतस्थस्तु तदधः पुरुषेश्वरः ॥ २२० ॥  
  
उद्दामो ह्यथ तस्याधो व्यापी चान्द्री च मूर्धनि ।  
एतदेव पुनर्दद्याद्भुवनार्णेन वर्जितम् ॥ २२१ ॥  
  
विष्णुनाऽलङ्कृतं किं तु सानन्दममृतं ततः ।  
तदधश्चामृताधारं शङ्खं तस्याप्यधो न्यसेत् ॥ २२२ ॥  
  
विश्वाप्यायकरानन्दं त्रैलोक्यैश्वर्यदान्वितम् ।  
परमेश्वरसंयुक्तं न्यसेत्सोममथ द्विधा ॥ २२३ ॥  
  
वरुणो भूधरोपेतस्त्वग्निरूपोऽथ केवलः ।  
दण्डधारस्ततो देयः प्रणवेनाङ्कितो मुने ॥ २२४ ॥  
  
प्। २४७) नमो नमस्ततः स्वाहा मन्त्रोऽयं त्रिदशार्चितः ।  
शतानि पट् च वर्णानां वर्णा द्वादश च द्विज ॥ २२५ ॥  
  
अर्धाक्षराणि वै पञ्च इत्येतत्कथितं मुने ।  
  
[अस्य महामन्त्रस्य प्रशंसा]  
  
मन्त्रोऽयं सूचितः प्राग्वै रक्षणीयः प्रयत्नतः ॥ २२६ ॥  
  
छिन्नानामपि भिन्नानां मन्त्राणां चारुरूपिणाम् ।  
एषा(षां?) मन्त्रवरः श्रेष्ठस्सर्वेषामपि पूरयेत् ॥ २२७ ॥  
  
तेजसाऽपि च वीर्येण सौम्यत्वेन सदैव वा ।  
समस्तदोषशमनो विघ्नविध्वंसकृन्महान् ॥ २२८ ॥  
  
मन्त्रोऽयं मुनिशार्दूल गोपनीयः प्रयत्नतः ।  
सामान्यं साधकानां च सच्छासननिषेविणाम् ॥ २२९ ॥  
  
अनेकवक्त्रनयनमनेकाङ्घ्रिकरान्वितम् ।  
अनेकाद्भुतदातारमनेकाभरणभूषितम् ॥ २३० ॥  
  
अनेकगन्धपुष्पाढ्यमनेकायुधधारिणम् ।  
अनेकदीप्तनयनमनेकफलभूषितम् ॥ २३१ ॥  
  
अनेकमन्त्रकोटीभिस्संस्मरेत्सेवितं सदा ।  
यस्तु नैमित्तिके यागे नित्ये वानन्यमानसः ॥ २३२ ॥  
  
सोऽचिरात्प्राप्नुयात् सिद्धीर्नावसीदति कर्हिचित् ।  
  
इति श्रीपाञ्चरात्रे जयाख्यसंहितायां पवित्रकविधानं   
नामैकविंशः पटलः ॥ २१ ॥  
  
  
अथ वैष्णवाचारलक्षणं नाम द्वाविंशः पटलः  
  
  
नारदः   
  
[यतिप्रभृतीनां वैष्णवानांस्वरूपप्रश्नः]  
  
श्रोतुमिच्छामि भगवन्वैष्णवानां च लक्षणम् ।  
सर्वेषां यतिपूर्वाणामाचारं च विशेषतः ॥ १ ॥  
  
दानं प्रदानं द्विविधं येषामुक्तं त्वया फलम् ।  
तानहं तु कथं नाम वेद्मि वै लक्षणं विना ॥ २ ॥  
  
श्रीभगवान्   
  
[भागवतधर्मैकनिष्ठानां साम्येऽपि भेदे कारणम्]  
  
भगवद्धर्मतन्त्राणां पञ्चकालनिषेविणाम् ।  
प्। २४८) अप्रतिग्राहकाणां च कणभिक्षाभिवर्तिनाम् ॥ ३ ॥  
  
बाह्याभ्यन्तरतुल्यानां श्रद्धासंयमसेविनाम् ।  
नारायणैकनिष्ठानां येऽस्मिन्जाता महाकुले ॥ ४ ॥  
  
ऊनाधिकेन विप्रेन्द्र कर्मणाऽनुष्ठितेन च ।  
कालह्रासवशाच्चैव वैषम्यमुपयान्ति च ॥ ५ ॥  
  
[यतीनां लक्षणम्]  
  
संस्कृताश्च निषेकाद्यैः पित्रा वा गुरुणा त्वनु ।  
स्वयं विवेकभावस्था ब्रह्मचारिगुणैर्युताः ॥ ६ ॥  
  
सर्वभूतस्थितं विष्णुं पश्यन्त्यमलया धिया ।  
सर्वे भूतास्तदन्तस्था भावयन्तीति सर्वदा ॥ ७ ॥  
  
कर्मणा मनसा वाचा यजन्त्येकमधोक्षजम् ।  
आद्यद्विजेन्द्रवेश्मभ्यस्तदभावान्महामते ॥ ८ ॥  
  
षट्कर्मरतविप्रेभ्यो नित्यं चायाचितेन तु ।  
सिद्धान्नेन च वर्तन्तो मुण्डितश्मश्रुमस्तकाः ॥ ९ ॥  
  
काषायवासोधर्त्तारो दण्डमात्रपरिग्रहाः ।  
ते विप्रा यतयः शुद्धाः सत्वस्था वैष्णवाः स्मृताः ॥ १० ॥  
  
[एकान्तिलक्षणम्]  
  
भ्रान्त्वा मिक्षां च षट्कर्मनिरतेभ्यस्तु सत्कृताम् ।  
अपरिग्रहवान्यो वै तया सम्पूजयेत्प्रभुम् ॥ ११ ॥  
  
पुमान्गोप्तारमव्यक्तमष्टाङ्गविधिना महत् ।  
गुणिना सह शिष्येण वसत्येको विचारधीः ॥ १२ ॥  
  
कुलक्रमेणाधिकारी स एकान्तीह वैष्णवः ।  
  
[वैखानसलक्षणम्]  
  
यः परिग्रहवान्विप्रः पूजयेत्परमेश्वरम् ॥ १३ ॥  
  
याचितेन द्रिजेन्द्राच्च प्राप्तेनायाचितेन तु ।  
धनेन क्षत्रियाद्वैश्यात्कुटुम्बमपि पालयन् ॥ १४ ॥  
  
विद्धि वैखानसः सोऽपि जटी छत्री सिताम्बरः ।  
  
[कर्मसात्त्वतस्य लक्षणम्]  
  
मुख्यत्वेन क्रियार्थं यः कुटुम्बस्य च पालने ॥ १५ ॥  
  
प्। २४९) आत्मनो भरणे चापि इत्यु(उद्यु?)क्तश्चोपसर्पति ।  
वृत्त्यर्थमपि राजानं स विप्रः कर्मसात्त्वतः ॥ १६ ॥  
  
[शिखिनो लक्षणम्]  
  
स्फुरत्यविरतं यस्य वैष्णवं यजनं हृदि ।  
प्राधान्येनाथ पित्र्यादि तदर्थं कृषिपूर्वकम् ॥ १७ ॥  
  
समाचरति वै कर्म शिखी साक्षाद्विजोत्तमः ।  
मय्यपेक्षावशेनैव यद्यप्युत्कृष्टतां गतः ॥ १८ ॥  
  
तथापि चातुराश्रम्यं सर्वेषां विहितं सदा ।  
  
[वैखनसादिभ्यो वैष्णवेभ्यो   
भगवत्पूजनशेषभूतवृत्तिप्रदानां फलविशेषः]  
  
भगवत्पूजनार्थं तु त्रणायां यः प्रयच्छति ॥ १९ ॥  
  
मठं सायतनं कृत्वा वृत्तिपूर्वमकण्टकम् ।  
दासीकर्मकरोपेतं शुद्धवेदवरान्वितम् ॥ २० ॥  
  
ते यान्ति भगवत्स्थानं भक्तानां सदनं महत् ।  
  
[गृहस्थेभ्यो वैष्णवेभ्यो ग्रामादिदाने फलम्]  
  
भगवद्यजनार्थं वा सात्त्विकेन तु चेतसा ॥ २१ ॥  
  
मठायतनभिन्नं च ग्रामभूद्रविणं महत् ।  
गृहाश्रमरतानां च वैष्णवानां निवेदयेत् ॥ २२ ॥  
  
न्यायोपायविधिप्राप्तं यस्स मोक्षमवाप्नुयात् ।  
  
[ब्राह्मणादन्यतो वृत्तिग्रहणप्रतिषेधः]  
  
अलाभाच्चैव भिक्षाणामसामर्थ्यात्तथाऽत्मनः ॥ २३ ॥  
  
स्वकर्मणि ह्यलोपार्थं पुत्रादेर्भरणाय च ।  
अत्यापद्यपि जातायां कुटुम्बी वैष्णवो द्विजः ॥ २४ ॥  
  
ब्राह्मणादेव गृह्णीयाद्वृत्तिं देवमठाश्रिताम् ।  
केवलां ग्रामपूर्वां वा याचितायाचितात्तथा ॥ २५ ॥  
  
आप्रभातान्निशान्तेन कर्मणा वैष्णवेन च ।  
क्रियमाणेन तदुत तदर्थमघमेति वै ॥ २६ ॥  
  
इत्येतद्यतिपूर्वाणां वैष्णवानां च लक्षणम् ।  
कथितं मुनिशार्दूल आप्तादीनामथो शृणु ॥ २७ ॥  
  
[आप्तलक्षणम्]  
  
ये यजन्ति क्रमाद्देवं पञ्चकाल्येन कर्मणा ।  
प्। २५०) द्विजातीनां चतुर्णां तु अधिकारं ददत्यपि ॥ २८ ॥  
  
शुद्धे तु भगवन्मार्गे सत्त्वस्थास्सात्त्वताश्च ते ।  
असङ्कीर्णा द्विजश्रेष्ठ ब्रह्मरुद्रेन्द्रपूर्वकैः ॥ २९ ॥  
  
विशेषदेवतायागैरमुख्यैर्नातिनिर्मलैः ।  
वासुदेवं विना [चातुरात्म्यं त] त्प्रभवादिना ॥ ३० ॥  
  
सन्न्यासकर्म (कर्मसन्न्यास ?) योगेन फलसम्पद्विनैव हि ।  
वेदान्तविधि(न्तार्थवि ?)शेषज्ञाश्चतुर्णामुपरि स्थिताः ॥ ३१ ॥  
  
मोक्षार्थमपि विप्रेन्द्र स्थितास्तेऽञ्जलिकारिणः ।  
प्रतिभात्यधिकं येषां यत्स्यात्संस्थापने हरेः ॥ ३२ ॥  
  
धनं समार्ज्य यत्नेन प्रतिष्ठामचरन्ति ये ।  
वैष्णवीं भक्तियुत्केन चेतसा कीर्तयन्ति च ॥ ३३ ॥  
  
भगवद्भाविनो विप्रा इत्याप्तास्समुदाहृताः ।  
  
[अनाप्तलक्षणम्]  
  
वर्णधर्ममनुज्झित्य ह्याप्तादिष्टेन कर्मणा ॥ ३४ ॥  
  
यजन्ति श्रद्धया देवमनाप्तास्ते प्रकीर्तिताः ।  
  
[आरम्भिलक्षणम्]  
  
विना तेनार्थसिध्यर्थं विश्वात्मानं यजन्ति ये ॥ ३५ ॥  
  
आरम्भिणस्ते बोद्धव्या वैष्णवा ब्राह्मणादयः ।  
  
[सम्प्रवर्तिलक्षणम्]  
  
श्रद्धया ये प्रवर्तन्ते स्वयं सम्पूजने हरेः ॥ ३६ ॥  
  
अमार्गेण तु विप्रेन्द्र विद्धि तान्सम्प्रवर्तिनः ।  
लिङ्गैरेतैस्तु बोद्धव्यास्सदैवाप्तादयो मुने ॥ ३७ ॥  
  
अथातो योगिपूर्वाणां वैष्णवानां समासतः ।  
विप्रादिमौद्गलान्तानां लक्षणं चावधारय ॥ ३८ ॥  
  
[योगिनां लक्षणम्]  
  
शय्यासनपथिस्थश्च हृद्गतं संस्मरेत्प्रभुम् ।  
निष्कलादिप्रभेदेन अथवायतने हरेः ॥ ३९ ॥  
  
प्। २५१) निमीलिताक्षोपविष्टस्समाधिं चाभ्यसेत्सदा ।  
नमो नारायणायेति वासुदेवेति वा वदेत् ॥ ४० ॥  
  
कर्मणा मनसा वाचा नानिष्टं कस्यचित्स्मरेत् ।  
लिङ्गैरेतैस्तु बोद्धव्या भगवद्योगसेविनः ॥ ४१ ॥  
  
[जपनिष्ठानां लक्षणम्]  
  
यो नु शुद्धश्शान्तमना दण्डी काषायवस्त्रभृत् ।  
भगवद्भाविजन्तूनां साभिलाषं निरीक्षते ॥ ४२ ॥  
  
पौत्रदीपकपद्माक्षस्फाटिकेनामलेन वा ।  
गणित्रेण करस्थेन भजमानो जपेद्धरिम् ॥ ४३ ॥  
  
मनसा मुनिशार्दुल विष्णोरर्चापरः स्थितः ।  
जपेदुपांशुना मन्त्रमादराद्वा स्तुतिं पठेत् ॥ ४४ ॥  
  
जपनिष्ठं तु तं विद्धि वैष्णवे शासने स्थितम् ।  
  
[तापासलक्षणम्]  
  
यत्किञ्चिद्व्रतमातिष्ठेत्तत्तद्भगवदाश्रितम् ॥ ४५ ॥  
  
चान्द्रायणपराकादीनेकादश्यादिकं चरेत् ।  
सदैवायतने विष्णोस्तदभावे गृहस्थितः ॥ ४६ ॥  
  
उत्तिष्ठन्संस्मरेद्विष्णुमुपविष्टस्तथैव च ।  
मासोपवासी भिक्षाशी विष्ण्वायतनलोलुपः ॥ ४७ ॥  
  
व्रतान्ते पत्रपुष्पाद्यैः पूजयेद्भगवन्मयान् ।  
औदकीमाचरेच्छुद्धिमेकद्वित्रिजलाप्लवः ॥ ४८ ॥  
  
क्षालनं वसनाभ्यां वा ताभ्यां वा परिवर्तनम् ।  
समीपवर्तिनां(नो ?)नित्यमुद्धोधयति यत्नतः ॥ ४९ ॥  
  
नक्तोपवासपूजायामेकादश्यां प्रयत्नतः ।  
यस्त्वेवमादि सततमाचरेत्प्रयतात्मवान् ॥ ५० ॥  
  
वैष्णवस्तापसः प्रोक्तः पयोमूलफलाशनः ।  
  
[शास्त्रज्ञलक्षणम्]  
  
पुराणं धर्मशास्त्राणि इतिहासांश्च वैष्णवान् ॥ ५१ ॥  
  
वेत्ति वेदान्तसिद्धान्तान् शृणुयाद्व्याकरोत्यपि ।  
प्रणष्टपाठवाक्यानां कृत्वा वस्तुविचारणम् ॥ ५२ ॥  
  
प्। २५२) तज्ज्ञैस्सह प्रयत्नाद्वै ह्यागमं संस्करोति यः ।  
अतन्द्रितः सदा विद्धि तं शास्त्रज्ञं हि वैष्णवम् ॥ ५३ ॥  
  
[शास्त्रधारकलक्षणम्]  
  
श्रद्धया यः समुच्चित्य यत्र कुत्रचिदागमम् ।  
ब्रह्म ध्यायंस्तथा पश्चात्सन्धारयति यत्नतः ॥ ५४ ॥  
  
पूजयत्यर्घ्यपुष्पाद्यैश्शास्त्रापीठं क्रमेण तु ।  
ददाति वैष्णवानां च गोपयत्यकृतात्मनाम् ॥ ५५ ॥  
  
अन्यदर्शनभत्कानां विद्धि तं शास्त्रधारकम् ।  
इत्येतत्कथितं विप्र वैष्णवानां च लक्षणम् ॥ ५६ ॥  
  
[उक्तलक्षणलक्षितानां वैष्णवानां यागपूजार्हत्वविधानम्]  
  
यजस्व पूजयस्वैतान् भक्त्या भावेन नारद ।  
समुद्दिश्य निमित्तं यच्छ्राद्धं यजति वैष्णवे ॥ ५७ ॥  
  
यत्यादिपञ्चकेवाऽथ ह्यनाप्ते ब्राह्मणे द्विज ।  
तस्मिन्नञ्जलिकारे वाऽरम्भिणेऽथ प्रवर्तिने ॥ ५८ ॥  
  
तदक्षयं पितॄणां तु विशेषान्मन्त्रसंस्कृतम् ।  
षडेतेऽर्हाश्च विप्रेन्द्र पितृकर्मणि सर्वदा ॥ ५९ ॥  
  
जपहोमव्रतादीनामासत्काः षडिमे त्वपि ।  
दानकर्मणि दिव्ये च प्रायः क्षत्रादयः स्मृताः ॥ ६० ॥  
  
भवन्ति यादृशाश्चैव तापसा जपिनस्तु वा ।  
दैवे पित्र्ये द्विजश्रेष्ठ योगी चार्हति सर्वदा ॥ ६१ ॥  
  
यद्वयः पूर्णमासीत्तु किं तु योगपरो यदि ।  
तस्य ब्रह्ममयो देहो विशेषाद्वैष्णवस्य च ॥ ६२ ॥  
  
तस्मात्स पूजनीयो हि यथाशक्ति च सर्वदा ।  
दुर्लभा भगवद्यागा भाविनो भुवि मानवाः ॥ ६३ ॥  
  
तद्दर्शनात्तदालापात्सुलभं शाश्वतं पदम् ।  
  
नारदः   
  
एको हि श्रूयते देव कालो लोके न चापरः ॥ ६४ ॥  
  
पञ्च कालास्त्वयोद्दिष्टाः किमेतन्मेऽत्र संशयः ।  
  
प्। २५३) श्रीभगवान्   
  
[पञ्चकालभेदः तत्र कर्तव्यकर्मभेदश्च]  
  
एकस्यैव हि कालस्य वासरीयस्य नारद ॥ ६५ ॥  
  
आप्रभातान्निशान्तं वै पञ्चधा परिकल्पना ।  
पृथक्कर्मवशात्कार्या न काला बहवः स्थिताः ॥ ६६ ॥  
  
नारदः   
  
एककालस्थितानां च कर्मणां लक्षणं वद ।  
परिज्ञातैस्तु यैस्सम्यक्कृतकृत्यो भवाम्यहम् ॥ ६७ ॥  
  
श्रीभगवान्   
  
ब्राह्मान्मुहूर्तादारभ्य प्रागंशं विप्र वासरे ।  
जपध्यानार्चनस्तोत्रैः कर्मवाक्चित्तसंयुतैः ॥ ६८ ॥  
  
अभिगच्छेज्जगद्योनिं तच्चाभिगमनं स्मृतम् ।  
ततः पुष्पफलादीनामुत्थायार्जनमाचरेत् ॥ ६९ ॥  
  
भगवद्यागनिष्पत्तिकारणं प्रहरं परम् ।  
तदुपादानसञ्ज्ञं वै कर्मकालपदाश्रितम् ॥ ७० ॥  
  
ततोऽष्टाङ्गेन यागेन पूजयेत्परमेश्वरम् ।  
सार्धं तु ? प्रहरं विप्र इज्याकालस्तु स स्मृतः ॥ ७१ ॥  
  
श्रवणं चिन्तनं व्याख्या ततः पाठसमन्विता ।  
अध्यायसञ्ज्ञं तं विद्धि कालांशं मुनिसत्तम ॥ ७२ ॥  
  
दिनावसाने सम्प्राप्ते पूजां कृत्वा समभ्यसेत् ।  
योगं निशावसाने च विश्रमैरन्तरीकृतम् ॥ ७३ ॥  
  
पञ्चमो योगसञ्ज्ञोऽसौ कालांशो ब्रह्मसिद्धिदः ।  
  
नारदः   
  
श्रुतो मयाऽखिलः पूर्वं भगवद्याग उत्तमः ॥ ७४ ॥  
  
तस्याङ्गानि विभागेन श्रोतुमिच्छाम्यहं पुनः ।  
  
श्रिभगवान्   
  
अन्तःकरणयागादि यावदात्मनिवेदनम् ॥ ७५ ॥  
  
तदाद्यमङ्गं यागस्य नाम्नाऽभिमनं महत् ।  
प्। २५४) पूजनं चार्घ्यपुष्पाद्यैर्भोगैर्यदखिलं मुने ॥ ७६ ॥  
  
बाह्योपचारैस्तद्विद्धि भोगसञ्ज्ञं तु नारद ।  
मध्वाज्याक्तेन दध्ना वै पूजा च पशुनाऽपि वा ॥ ७७ ॥  
  
तत्तृतीयं हि यागाङ्गं तुर्यमन्तेन पूजनम् ।  
निवेदितस्य यद्दानं पूर्वोक्तविधिना मुने ॥ ७८ ॥  
  
सम्प्रदानं तु तन्नाम यागाङ्गं पञ्चमं स्मृतम् ।  
वह्निसन्तर्पणं षष्ठं पितृयागस्तु सप्तमः ॥ ७९ ॥  
  
प्राणाग्निहवनं नाम्ना त्वनुयागस्तदष्टमम् ।  
इत्येतत्कथितं सम्यक् यत्त्वया परिचोदितम् ॥ ८० ॥  
  
प्रददात्यचिराद्यद्वै तन्निष्ठानां परं पदम् ।  
  
इति श्रीपाञ्चरात्रे जयाख्यसंहितायां वैष्णवाचारलक्षण नाम   
द्वाविंशः पटलः ॥ २२ ॥  
  
यहा तक भेजा गया है   
  
  
  
  
अथ श्राद्धविधानं नाम त्रयोविंशः पटलः  
  
नारदः   
  
विधानमादिश विभो निमित्तं श्राद्धकर्मणि ।  
दीक्षितैर्भगवद्भत्केः कथं कार्यं क्रियापरैः ॥ १ ॥  
  
श्रीभगवान्   
  
[दीक्षितैरपि श्राद्धस्यावश्यं कर्तव्यता]  
  
कर्मणा मनसा श्राद्धं यत्नात्कार्यं सदैव हि ।  
सऋणैरऋणैः सर्वैंर्यावद्देहान्तिमं द्विज ॥ २ ॥  
  
विविक्तं धर्ममेतावत्सिद्धानामपि देहिनाम् ।  
  
[सिद्धैरपि लोकसङ्ग्रहार्थं धर्मस्य कर्तव्यता]  
  
नाचरेद्योऽपि वै सिद्धो लौकिकं धर्ममग्रतः ॥ ३ ॥  
  
उपप्लवमसिद्धास्तु कुर्वन्त्यविरतं महत् ।  
उपप्लवाच्च धर्मस्य ग्लानिर्भवति नारद ॥ ४ ॥  
  
विवेकज्ञैरतस्तस्माल्लोकाचारो यथास्थितः ।  
आदेहपाताद्यत्नेन रक्षणीयः प्रयत्नतः ॥ ५ ॥  
  
[धर्मेषु श्राद्धस्य श्रैष्ठ्यम्]  
  
आचाराणां हि सर्वेषां धर्माणां मुनिसत्तम ।  
श्राद्धं मे रोचते यादृक् तादृक् न परमं तु वै ॥ ६ ॥  
  
प्। २५५) [श्राद्धनिमित्तभूतकालादिनिरूपणम्]  
  
तस्य कालं विधानं च यथा तदवधारय ।  
सितासिते च द्वादश्यावमावास्या च पुर्णिमा ॥ ७ ॥  
  
राहुसन्दर्शनं चैव सूर्यसङ्क्रमणं तथा ।  
श्राद्धं तत्र प्रयत्नेन काम्यं कुर्याच्च भक्तितः ॥ ८ ॥  
  
अष्टकान्वष्टकाभ्यां च श्राद्धपक्षे विशेषतः ।  
पितॄक्षे त्वमावास्यात्रयोदश्योस्तथैव च ॥ ९ ॥  
  
नवान्नप्राशने चैव सुतसंस्कारकर्मणि ।  
गुरोर्वा वं(?) प्रवृद्धे तु तद्भ्रातरि गृहागते ॥ १० ॥  
  
शुद्धेऽर्थे पात्रतो लब्धे तीर्थे वाऽयतने हरेः ।  
प्राप्ते क्षेत्रेऽथ संसिद्धे प्रतिष्ठायां पवित्रके ॥ ११ ॥  
  
वापीकूपतटाकानां वृक्षाणां परिमोक्षणे ।  
गोदानादौ वृषत्यागे व्रतारम्भे तदन्ततः ॥ १२ ॥  
  
शास्त्रश्रवणनिष्पत्तावारम्भे च तहैव हि ।  
वत्सरे वत्सरे विप्र मि(पि !)त्रादीनां कुटुम्बिनाम् ॥ १३ ॥  
  
श्राद्धं कार्यं दीक्षितेन लौकिकीषु तिथिष्वपि ।  
  
[श्राद्धविधानप्रकारः]  
  
पूजयित्वा पुरा देवं तर्पयित्वा हुताशनम् ॥ १४ ॥  
  
प्रागुक्तेन विधानेन ततस्त्वाहूय वैष्णवान् ।  
प्रक्षालिताङ्घ्रीन्स्वाचान्तान् प्रोक्षितानस्त्रावारिणा ॥ १५ ॥  
  
[तत्र  आमन्त्रितानां वैष्णवानामासनपरिकल्पनविधानम्]  
  
सम्मुरवान्मन्त्रनाथस्य उत्तराभिमुखानपि ।  
आसनेषु विविक्तेषु परिच्छिन्नेषु नारद ॥ १६ ॥  
  
गायत्र्या भस्मरेखासु शङ्कुनाऽस्त्रान्वितेन वा ।  
हृदाऽस्त्रपरिजप्तानि आसनानामथोर्ध्वतः ॥ १७ ॥  
  
सतिलानि च दर्भाणि निक्षिप्याम्बुयुतानि च ।  
  
[गुरुवर्गे पितृवर्गे मातृवर्गे च तेषां स्थापनप्रकारविधानम्   
स्थापनीयवैष्णवसङ्ख्याप्रदर्शनं च]  
  
गुरोर्वा गुरुवर्गस्य मूलमन्त्रेण नारद ॥ १८ ॥  
  
प्। २५६) प्रतिष्ठाप्यासने पूर्वमेकमादौ तु वैष्णवम् ।  
हृद्युक्तेनाथ तेनैव स्वधा सम्भूषितेन च ॥ १९ ॥  
  
पितुः पङ्क्यवसाने तु नाम्नाऽन्यमुपवेशयेत् ।  
शिरसा संयुतेनाथ गृहीत्वा पाणिना द्विज ॥ २० ॥  
  
नाम्ना पितामहीयेन प्रतिष्ठाप्यासने परम् ।  
नेत्रे [ण] स्वावसानेन त्र्यक्षेरेण समूर्त्तिना ॥ २१ ॥  
  
प्रपितामहनाम्ना तु वैष्णवं चापरं न्यसेत् ।  
चत्वार एव वै पूर्वं मन्त्रपीठस्य सन्मुखाः ॥ २२ ॥  
  
देवीमन्त्रचतुष्केण मातुर्वास्य कुलस्य वा ।  
अस्त्रेण पितृवर्गस्य उत्तराभिमुखं द्वयम् ? ॥ २३ ॥  
  
[पित्रादौ जीवति तत्स्थाने पितामहादीनां नियोज्यता]  
  
विद्यमाने तु पितरि पितुर्योज्यः पितामहः ।  
सत्यां मातर्यपि मुने तत्पितर्यपि तेन वै ॥ २४ ॥  
  
मातुः पितामहो योज्यो मातुर्मन्त्रेण सर्वदा ।  
  
[वैष्णवानामलाभे सङ्कोचविधानम्]  
  
पितृमातृकुलाभ्यां द्वौ वंशकैकमथोभयोः ॥ २५ ॥  
  
[पित्रादिस्थाने वृतानां तेपां देहन्यासविधानं]  
  
मनसा मुनिशार्दुल द्वादशार्णेन कल्पयेत् ।  
देहन्यासं च सर्वेषां न्यस्यो हस्ततलेऽस्त्रराट् ॥ २६ ॥  
  
[तेषां ध्यानप्रकारः]  
  
सर्वे चतुर्भुजा ज्ञेयाः शङ्खचक्रगदाधराः ।  
किरीटकौस्तुभधरा वैनतेयासने स्थिताः ॥ २७ ॥  
  
प्रोद्यता इव चोद्धर्तुं प्रेतीभूतस्य नारद ।  
  
[पितणां  पाद्यार्ध्यदानविधानम्]  
  
ततो हृदयमन्त्रेण अर्घ्यपात्रोदकेन तु ॥ २८ ॥  
  
सिञ्चेत्क्रमेणाङ्घियुग्ममेकैकस्मिन्महामते ।  
मूलमन्त्रेण तदनु पाणिभ्यां तु तिलोदकम् ॥ २९ ॥  
  
[अर्घ्यसंस्रावस्य पितृपात्रेण ग्रहणविधानम्]  
  
दत्वा दत्वा समाहृत्य पात्रे ह्यस्त्राभिमन्त्रिते ।  
एकैकस्यापिधायाथ पूज्यत्र्यर्णेन नारद ॥ ३० ॥  
  
प्। २५७) [तन्मध्ये पितॄणां विष्णुरूपाणां ध्यानम्]  
  
संस्थाप्य भगवदग्रे तन्मध्ये मनसा स्मरेत् ।  
तान्पितॄन् विष्णुरूपांश्च भासा भास्वरविग्रहान् ॥ ३१ ॥  
  
पितृमन्त्रेण तदनु पितृमातृमयान्पितॄन् ।  
त्रिस्सप्तकुलसंस्थापनोक्तानत्रैव भावयेत् ॥ ३२ ॥  
  
अर्थयित्वा ततोऽनुज्ञां गृहीत्वा शिरसा ततः ।  
पात्रासनस्थितेभ्यस्तु पित्रर्थं यागमाचरेत् ॥ ३३ ॥  
  
[मन्त्रेशसन्निधावभ्यर्थनम्]  
  
भगवन्पितृयागार्थं यजामि त्वां विशेषतः ।  
तेषामनुग्रहार्थं तु यागमाहर मेऽच्युत ॥ ३४ ॥  
  
एवं विज्ञाप्य मन्त्रेशं  
  
[चरुसाधनम्]  
  
				चरुं क्षीरेण साधयेत् ।  
संस्कृतेऽग्नौ पुरा यद्यत्सिद्धं तच्चावलोकयेत् ॥ ३५ ॥  
  
प्रोक्षयेदस्त्रमन्त्रेण भक्तं सव्यञ्जनादिकम् ।  
संस्कृतेनाग्निना ताप्य कृत्वा मधुघृताप्लुतम् ॥ ३६ ॥  
  
तिलदर्भान्वितं पश्चात्प्राग्वदाप्याय्य निर्दहेत् ।  
सर्वं यत्साधितं किञ्चित् भक्ष्यपानादिभोजनम् ॥ ३७ ॥  
  
चेतसा कल्पयेत्सर्वं पितॄणां तर्पयेत्तु तत् ।  
  
[साधितेन भक्ष्यभोज्यादिना देवस्य यजनम्]  
  
ततस्तेन यजेद्देवमर्घ्यपुष्पादिकेन तु ॥ ३८ ॥  
  
यथा निवेशिताः पूर्वं मण्डलेष्वथ नारद ।  
तेषां तृप्त्यर्थमुद्धृत्य सम्पूर्णं तु फलादिकैः ॥ ३९ ॥  
  
दधिक्षीरान्नपात्रं तु क्रमादस्योद्धृतं च यत् ।  
अर्घ्यपुष्पैस्तथा धूपलेपनाञ्जनदीपिकैः ॥ ४० ॥  
  
तद्वीर्यमूष्मणा सार्धं तस्मिन्परिणतं स्मरेत् ।  
तेन तं भावयेत्तृप्तमतीव मुनिसत्तम ॥ ४१ ॥  
  
सर्वेषामन्नवीर्यं हि एवं परिणतं नयेत् ।  
  
प्। २५८) [पितृसन्तर्पणमन्त्रः]  
  
प्रणवेनामृतेनैव व्योमेशेनान्वितेन तु ॥ ४२ ॥  
  
स्वनाम्ना च स्वधाऽन्तेन ततो नारायणात्मने ।  
तदन्ते तु नमस्कुर्यान्मन्त्रोऽयं पितृतर्पणे ॥ ४३ ॥  
  
[अथाग्नौ होमविधानम्]  
  
ततो नारायणाग्नौ तु यायादग्रं च नारद ।  
तभिन्धनेन शुष्केण सम्बोध्याज्ययुतेन च ॥ ४४ ॥  
  
दक्षिणाग्रान् न्यसेत्तत्र दर्भान्भूयः स्तरोपरि ।  
पूर्ववत्पूजयित्वाऽग्निं पितॄन् तेन तु तत्स्थितम् ॥ ४५ ॥  
  
मन्त्रमूर्तिं यजेत्पश्चाद्बलिदानेन वै पुनः ।  
त्र्यक्षरेण तु मन्त्रेण दद्यादन्नाहुतित्रयम् ॥ ४६ ॥  
  
मध्येऽग्नि मन्त्रनाथस्य मध्याद्बाह्येऽग्निमध्यतः ।  
प्रदक्षिणक्रमेणैव द्वादशाप्याहुतीस्ततः ॥ ४७ ॥  
  
मूर्तिमन्त्रात्तु वर्णेन एकैकेन तु नारद ।  
ओमादिना स्वधाऽन्तेन ततोऽस्त्रेण तथा बहिः ॥ ४८ ॥  
  
[अथ पितृभ्यः पिण्डदानविधानम्]  
  
प्रदक्षिणे च प्रागादौ स्तरस्योपरि सोदकम् ।  
दत्वा बल्य(?)ष्टकं चाथ अग्नावग्रे तिलं क्षिपेत् ॥ ४९ ॥  
  
हृन्मन्त्रेण पुरा विप्र पितृभ्यस्तत्र वै क्रमात् ।  
गायत्र्या च स्वनाम्ना वै स्वधायुक्तेन पूर्ववत् ॥ ५० ॥  
  
पाणिना त्वपसव्येन बलिदानं समाचरेत् ।  
तद्वीर्यं पूर्ववत्तेषां पितॄणां परिभावयेत् ॥ ५१ ॥  
  
तिलोदकं ततो दद्यादाद्यन्तेन हृदा द्विज ।  
स्वधाप्रणवयुक्तेन नाम्ना गोत्रान्वितेन च ॥ ५२ ॥  
  
राजाऽथ(?)सगुणध्यानचेतसा भावितेन वै ।  
अग्रतो मन्त्रमूर्तौ तु वह्नावपि ततः क्रमात् ॥ ५३ ॥  
  
[अथ पितॄणामन्नसंविभजनविधानम्]  
  
पूजयेदुपविष्टांश्च पुष्पधूपानुलेपनैः ।  
नैवेद्यहुतशेषं च तेषामन्नं विभज्य च ॥ ५४ ॥  
  
प्। २५९) व्यञ्जनादिफलोपेतं यत्किञ्चित्साधितं पुरा ।  
स्वधान्वितेन मूलेन मूर्तिना भूषितेन तु ॥ ५५ ॥  
  
पात्रं पूर्णेन्दुवद्ध्यायेत्तन्मध्ये तं तु संस्मरेत् ।  
मन्त्रेशममृताकारं तृप्तिसञ्जननं महत् ॥ ५६ ॥  
  
[भुञ्जानेषु पितृषु जपध्यानविधानम्]  
  
भुञ्जानेषु तथैतेषु दश दिक्ष्वस्त्रमास्मरेत् ।  
जपेत् ध्यायेच्च मन्त्रेशं नारसिह्मं महामुने ॥ ५७ ॥  
  
[भोजनान्ते दक्षिणादानम्]  
  
भक्त्या सम्प्रीणयद्देवं दद्याच्छक्त्या च दक्षिणाम् ।  
नैवेद्यमपि सन्धार्यं तावदेव हि नारद ॥ ५८ ॥  
  
यावद्भुजिक्रियान्तस्तु तदन्ते प्रतिपाद्य च ।  
  
[शेषान्नसंविभजनम्]  
  
स्वं स्वमेव हि सर्वस्य अन्नस्याभ्यागतस्य च ॥ ५९ ॥  
  
तेषु वा संविभज्यादौ एकं तत्रैव वर्जयेत् ।  
यत्पिताअमहनाम्ना तु हरेः पूर्वं निवेदितम् ॥ ६० ॥  
  
तद्गृहाश्रमिणो दद्यात् जायायां सुतवृद्धये ।  
अथ पूर्णाहुतिं दद्याद्देवदेवं विसृज्य च ॥ ६१ ॥  
  
उपसंहृत्य चैवाग्रे ------------------------------------ ।  
  
नारदः   
  
कव्यं श्राद्धविधानं तु इदं ज्ञातं मया विभो ॥ ६२ ॥  
  
और्ध्वदेहिकसञ्ज्ञं तु ज्ञातुमिच्छामि वै प्रभो ।  
  
श्रीभगवान्   
  
संस्कृत्य वैष्णवं प्रेतं विधिदृष्टेन कर्मणा ॥ ६३ ॥  
  
[प्रेतश्राद्धविधानम्]  
  
[तत्र प्रथमेऽहनि कर्तव्यविधिः]  
  
ततस्तस्य क्रिया कार्या स्वाश्रमे वा जलाशये ।  
दिक् विदिक् सिह्ममन्त्रं तु सास्त्रं न्यस्य पुरा ततः ॥ ६४ ॥  
  
तदन्तरे कुटिं ध्यायेद्वर्ममन्त्रं स्वमुद्रया ।  
कृतन्यासं ततोऽस्त्रेण प्रोक्षयेदस्त्रवारिणा ॥ ६५ ॥  
  
प्। २६०) उत्तराभिमुखां चुल्लीं तत्रास्त्रेणानलं क्षिपेत् ।  
वर्मणाऽभिनवां स्थालीं क्षालयित्वोपलिप्य च ॥ ६६ ॥  
  
हृदयेनाम्भसाऽपूर्य तेनैव क्षाल्य तण्डुलम् ।  
समारोप्य च संसाध्य गायत्र्या तं चरुं द्विज ॥ ६७ ॥  
  
मधुक्षीराज्यसम्मिश्रं सिद्धमुत्तारयेत्ततः ।  
आमूलादस्त्रपर्यन्तैस्तन्मन्त्रैरभिमन्त्र्य च ॥ ६८ ॥  
  
वीक्षमाणो दिशं ह्यग्नेस्ततोऽस्त्रेणोपलिप्य च ।  
मण्डलं भूतले रम्ये केशकण्टकवर्जिते ॥ ६९ ॥  
  
कृत्वाऽर्घ्यपात्रं तदनु प्रोक्षयेत्तज्जलेन तु ।  
तत्रास्त्रेण तिलान् दर्भान्विकिरेन्मध्य(?)मिश्रितान् ॥ ७० ॥  
  
तत्र भद्रासनं चैवावतार्यास्त्राभिमन्त्रितम् ।  
तत्रोपर्यथवा भूमौ मन्त्रपीठं प्रकल्पयेत् ॥ ७१ ॥  
  
निष्कलं लययागेन मन्त्रेशं पूजयेत्ततः ।  
अर्घ्यपुष्पादिना पूर्वं विना न्यासक्रमेण तु ॥ ७२ ॥  
  
वह्निपूजावसानं च शश्वन्नातीव विस्तरम् ।  
हृन्मन्त्रमन्त्रिते पात्रे राजते वाऽथ ताम्रके ॥ ७३ ॥  
  
चरुस्थमुद्धरेदन्नं पात्राभावे च पिण्डवत् ।  
संस्थाप्य भगवत्यग्रे हृन्मन्त्रेण तु नारद ॥ ७४ ॥  
  
ततो नैवेद्यमध्यस्थं हृद्बीजं प्रणवान्वितम् ।  
प्रेतनाम्ना समायुक्तं नमस्कारपदान्वितम् ॥ ७५ ॥  
  
प्रेतरूपानुकारं च ध्यात्वाऽतो देवतात्मना ।  
स्वधाऽन्तेन स्वनाम्ना वै पूजयेत्तदनन्तरम् ॥ ७६ ॥  
  
अर्घ्यपुष्पैस्तथा दीपैर्लेपनाभ्यञ्जनाञ्जनैः ।  
वाससा मधुपर्केण अन्नेन त्वर्हणादिना ॥ ७७ ॥  
  
तर्पणेनाथ मात्राभिः प्रणम्य परमेशवत् ।  
एवं कृत्वा तु मन्त्रेशो निष्कलस्तत्र यः स्थितः ॥ ७८ ॥  
  
लयदेहश्च विप्रेन्द्र तं किञ्चित् खप्लुतं स्मरेत् ।  
ततस्तिलेन मधुना दध्नाऽन्नेनोदकेन तु ॥ ७९ ॥  
  
प्। २६१) पूरयित्वाऽञ्जलिं पात्रं राजतं वाऽर्घ्यसंयुतम् ।  
नैवेद्यस्यापसव्येन परितः प्रक्षिपेद्बहिः ॥ ८० ॥  
  
नमस्कृत्य यथान्यायं क्षान्त्वा चाथावसज्य च ।  
मुद्रया सह मन्त्रेण पूर्वोद्दिष्टेन नारद ॥ ८१ ॥  
  
पूर्णं हृदाऽम्भसा कृत्वा कलशं सतिलं द्विज ।  
नैवेद्यान्नसमायुक्तं ब्राह्मणस्य निवेद्य च ॥ ८२ ॥  
  
गोषु वा तदभावाच्च तदभावे जले क्षिपेत् ।  
ततस्तिलोदकं दत्वा हृन्नाम्ना तु स्वधां सह ॥ ८३ ॥  
  
प्रक्षाल्य पाणिपादं तु आचम्य तदनन्तरम् ।  
संहृत्य पीठन्यासं तु पूजास्थानं द्विजाम्भसा ॥ ८४ ॥  
  
प्लावयित्वोपलिप्याऽथ कृतन्यासो विशेद्गृहान् ।  
पूर्ववत्कृतरक्षस्तु भुञ्जीयात् पावनं लघु ॥ ८५ ॥  
  
तदन्ते नृहरिं ध्यायेद्यथाशक्ति तु सञ्जपेत् ।  
दिनान्तेऽस्त्रेण सिद्धार्थान् क्षिप्त्वा शयनमाचरेत् ॥ ८६ ॥  
  
विधानमेतदखिलमाचर्तव्यं प्रयत्नतः ।  
  
[द्वितीयदिनमारभ्य यावद्दशमदिनं कर्तव्यविधिः]  
  
दिनानि दश मेधावी प्रेतानुग्रहकाम्यया ॥ ८७ ॥  
  
आरभ्य शिरसो यावदस्त्रमन्त्रैस्तु नारद ।  
अथोर्ध्वमनिरुद्धादिवासुदेवावसानकम् ॥ ८८ ॥  
  
दशाहमेवं निर्वर्त्त्य प्राप्ते त्वेकादशे दिने ।  
  
[एकादशेऽहनि कर्तव्यश्राद्धविधानम्]  
  
श्राद्धकर्म तु वै कुर्यात्सम्पन्ने त्वाह्निके सति ॥ ८९ ॥  
  
तदर्थमभ्यर्थ्य गुरुं गुरुपुत्रं तु वा द्विज ।  
साधकं तदभावात्तु पुत्रकं सामयं तु वा ॥ ९० ॥  
  
प्रागुक्तं यतिपूर्वं वा वैष्णवं त्वेकमेव हि ।  
प्रक्षालिताङ्घ्रि स्वाचान्तं कृत्वा तं सम्प्रवेश्य च ॥ ९१ ॥  
  
दत्वासनं तु संस्थाप्य उत्तराभिमुखं तु तम् ।  
पूजयेच्च ततो देवं शक्त्यङ्गावयवान्वितम् ॥ ९२ ॥  
  
आचार्यस्य ततो विप्र कुर्यान्मण्डलकं शुभम् ।  
प्। २६२) तत्रासनवरं दद्यात्पूजितं व्याप्तिभावितम् ॥ ९३ ॥  
  
विनिवेश्याथ वै तत्र प्रेतनाम्नाऽभिमन्त्रितम् ।  
पूर्वोक्तेन विधानेन न्यास आवाहनं भवेत् ॥ ९४ ॥  
  
अर्घ्यपाद्ये ततो दद्यान्नामगोत्रेण नारद ।  
पुष्पधूपार्चितं कुर्याद्यथाशक्त्यम्बरादिभिः ॥ ९५ ॥  
  
मृतोपकरणं सर्वं तस्यैव विनिवेद्य च ।  
अनुज्ञां पूर्ववल्लब्ध्वा पित्रर्थं (प्रेतार्थं ?) यागमारभेत् ॥ ९६ ॥  
  
पूर्वोक्तेन विधानेन किञ्चित्तत्रापि चोच्यते ।  
नैवेद्यपिण्डं गायत्र्या निवेद्यामृतगोलवत् ॥ ९७ ॥  
  
ध्यात्वाह्लादकराकीर्णं स्थितं धामत्रयोपरि ।  
तन्मध्ये मूलमन्त्रेण स्वधाशब्दान्वितेन तु ॥ ९८ ॥  
  
मूर्तिं प्रेतमयीं ध्यायेन्नारायणकलोद्भवाम् ।  
लक्ष्म्याद्यमखिलं तत्र लयन्यासं प्रकल्पयेत् ॥ ९९ ॥  
  
तमर्घ्याद्यैरथो भोगैर्मूलमन्त्रेण पूजयेत् ।  
मुद्रां बध्वा जपित्वा च वह्निस्थे चाग्रतो हरेः ॥ १०० ॥  
  
दक्षिणाग्रेषु दर्भेषु एकमेव समाचरेत् ।  
तिलोदकान्तं सकलमाचार्यं भोजयेत्ततः ॥ १०१ ॥  
  
भुञ्जानस्य मुने तस्य अग्रस्थो नृहरिं जपेत् ।  
तद्भोजनावसाने नु मन्त्रपीठस्य चाग्रतः ॥ १०२ ॥  
  
अर्घ्यपात्रेण विप्रेन्द्र भूयो दद्यात्तिलोदकम् ।  
भुक्तशेषं तु सिद्धान्नं गृहीत्वाऽर्घ्योदकान्वितम् ॥ १०३ ॥  
  
भूतानां तर्पणार्थाय विकिरेत्पूर्ववद्बलिम् ।  
सन्तृप्तस्याग्रतश्चैव हृन्मन्त्रेणामृतेन तु ॥ १०४ ॥  
  
परमेश्वरयुक्तेन नमोऽन्तेनामलादिना ।  
सम्पन्नमिति सम्पृष्ट्वा दद्यादाचमनं ततः ॥ १०५ ॥  
  
उच्छिष्टमुपसंहृत्य अस्त्रेणाभ्युक्षयेत्क्षितिम् ।  
भगवत्प्रीणनं कुर्याद्गृहीत्वा दक्षिणां तु वै ॥ १०६ ॥  
  
वह्निस्थस्य तु मन्त्रस्य दद्यात्पूर्णाहुतिं द्विज ।  
हृदयाम्बुजमध्ये तु तेजःपुञ्जप्रभं महत् ॥ १०७ ॥  
  
प्। २६३) मन्त्रेशमुपसंहृत्य पीठपिण्डाग्निमध्यगम् ।  
विधिनाऽनेन वै कुर्यान्मासं मासं महामुने ॥ १०८ ॥  
  
[अथ प्रेतत्वनिवर्तकमाब्दिकश्राद्धम्]  
  
वत्सरे चैव निष्पन्ने मासे चैव त्रयोदशे ।  
प्रेतत्वस्योपशान्त्यर्थं पितृश्राद्धं समाचरेत् ॥ १०९ ॥  
  
स्नानाद्यं होमपर्यन्तं कुर्यादादौ द्विजाह्निकम् ।  
संस्कृतेऽग्नौ तु सिद्धेऽग्नौ घृतक्षीरमधुप्लुते ॥ ११० ॥  
  
आहूय भगवद्भक्तानाचार्यांश्च क्रियापरान् ।  
चतुरोदङ्मुखान् न्यस्य पीठन्यासक्रमेण तु ॥ १११ ॥  
  
द्वावन्यौ पूर्ववक्त्रौ च विनिवेश्यासनद्वये ।  
चतुर्णामनिरुद्धाद्यैर्मन्त्रैर्न्यासं समाचरेत् ॥ ११२ ॥  
  
मूलीयमङ्गषट्कं तु ह्येकैकस्याथ विन्यसेत् ।  
आपादान्मूर्धपर्यन्तं द्वाभ्यामस्त्रं तु देहगम् ॥ ११३ ॥  
  
जातियुक्तं तदेवास्त्रं स्वसञ्ज्ञापरिभूषितम् ।  
ताभ्यां षडङ्गन्यासार्थं कृत्वा देहे करे न्यसेत् ॥ ११४ ॥  
  
यदर्थं क्रियते श्राद्धं सञ्ज्ञा तस्यानिरुद्धकी ।  
पितुः सञ्ज्ञां च विन्यस्य प्रद्युम्नस्यामितात्मनः ॥ ११५ ॥  
  
सङ्कर्षणं तु मन्त्रेशं कल्पयेच्च पितामहम् ।  
प्रपितामहसञ्ज्ञं तु वासुदेवं प्रकल्पयेत् ॥ ११६ ॥  
  
विधिनाथाप्ययाख्येन अर्घ्यपुष्पादिभिर्यजेत् ।  
प्रार्थयित्वा ततोऽनुज्ञां मन्त्रेशं प्रतिमागतम् ॥ ११७ ॥  
  
विभवेनार्चयित्वा तु स्नानाद्येन महामते ।  
चन्दनाभरणस्रग्भिर्वस्त्रैर्धूपैस्तथाऽञ्जनैः ॥ ११८ ॥  
  
दीपेन मधुपर्केण परमान्नेन मात्रया ।  
स्तोत्रमन्त्रनमस्कारैः सुमनोभिरनन्तरम् ॥ ११९ ॥  
  
तमेवानलमध्ये तु सन्निधीकृत्य पूजयेत् ।  
ततोऽस्त्रमन्त्रजप्तेषु पात्रेषूद्धृत्य भक्तितः ॥ १२० ॥  
  
पितृसन्धानसिद्ध्यर्थं नैवेद्यान्नचतुष्टयम् ।  
व्यञ्जनादिसमायुक्तं मध्वाज्यतिलभावितम् ॥ १२१ ॥  
  
प्। २६४) सम्प्रोक्ष्य चानिरुद्धाद्यैर्मूलमन्त्रेण वै विभोः ।  
संहारक्रमयोगेन एकैकं विनिवेद्य च ॥ १२२ ॥  
  
ततोऽन्नपात्रमेकैकमानयेत्संस्कृतं पुरा ।  
तथारूपं तु तं ध्यायेच्चतुर्धा भेदभावितम् ॥ १२३ ॥  
  
बहुभिन्नाऽन्नशक्तिभ्य उत्तरोत्तरतां गताः ।  
अनिरुद्धादिभेदेन वासुदेवावसानतः ॥ १२४ ॥  
  
रसशक्तिश्च या चासौ साऽनिरुद्धो महामते ।  
प्रद्युम्नो वीर्यशक्तिः स्यात् धृतिशक्तिस्ततोऽच्युतः ॥ १२५ ॥  
  
आनन्दशक्तिर्याऽन्नोत्था वासुदेवस्तु स स्मृतः ।  
एवं स्मृत्वा ततो ध्यात्वा मन्त्रैः स्वैः स्वैः पृथक् पृथक् ॥ १२६ ॥  
  
न्यासमन्नशरीराणां देवानां विद्धि पूर्ववत् ।  
हृदाद्यस्त्रावसानं च एवं मूर्तिमयं द्विज ॥ १२७ ॥  
  
तन्नैवेद्यचतुष्कं तु लोलीभूतं गतं त्वपि ।  
मन्त्रमित्यन्नभेदेन अर्घ्यपात्रादिना यजेत् ॥ १२८ ॥  
  
नामगोत्रादिना प्राग्वद्देवेशं प्रीणयेत्ततः ।  
ततोऽग्निस्थाच्युतस्याग्रे तृप्तस्याज्यादिना पुरा ॥ १२९ ॥  
  
एवमेव चतुर्धा वै कृत्वा चान्नमयीं क्रियाम् ।  
तत्रापि प्रीणनं कृत्वा पितृनाथस्य वै प्रभोः ॥ १३० ॥  
  
त्वदग्रे प्रीतये पीत्वा पितृयागमिदं मया ।  
कृतं मन्त्रात्मने हि त्वां --- स्वधा ॐ नमोनमः(?) ॥ १३१ ॥  
  
हृन्मन्त्रेण ततो दद्यादेकैकस्य तिलोदकम् ।  
अग्रतोऽन्नशरीरस्य मन्त्रमूर्त्यात्मनः पितॄन् ॥ १३२ ॥  
  
अथाप्ययेन विधिना अन्नवीर्यमयान्पितॄन् ।  
देवतामन्त्रचैतन्ये शान्तभावं गतान्स्मरेत् ॥ १३३ ॥  
  
कर्मवाङ्मनसाभ्यां च यथा तदवधारय ।  
किञ्चिच्च पूर्वं नैवेद्यादादायान्नं तु पाणिना ॥ १३४ ॥  
  
तदूर्ध्वस्थेऽन्नकवले पूर्वमुच्चार्य मेलयेत् ।  
नामगोत्रावसानं च पितृमन्त्रं पुरोदितम् ॥ १३५ ॥  
  
अधीशमन्त्रं तदनु स्वधाम्नि व्रज वै पदम् ।  
प्। २६५) नमस्कारान्वितेनैवमुक्त्वैवं भावयेत्ततः ॥ १३६ ॥  
  
प्रद्युम्नात्मनि संलीनमन्नवीर्यं(र्ये ?) शशिप्रभम्(भे ?) ।  
पितरं(?) तारकाकारमनिरुद्धं ज्वलत्प्रभम् ॥ १३७ ॥  
  
चिद्धर्मविभवोपेतमेवं कृत्वा ततो द्विज ।  
मेलयेद्विधिनाऽनेन अन्नं प्रद्युम्नभावितम् ॥ १३८ ॥  
  
सङ्कर्षणे महाधाम्नि वासुदेवे च तं पुनः ।  
वासुदेवोऽपि भगवान् परस्मिन्नव्यये पदे ॥ १३९ ॥  
  
शान्तेऽनन्ते तु पूर्वोक्ते यत्रस्थो न भवेत्पुनः ।  
कृत्वैवं पितृसन्धानं हरेरग्रेऽग्निसन्निधौ ॥ १४० ॥  
  
भोजनं च ततो दद्यात्पूजितानां पुरा द्विज ।  
यथाक्रमं ततः पृच्छेत्तृप्तिमन्नपरां तु तान् ॥ १४१ ॥  
  
स्वाचान्तानन्ततो दद्याद्विष्णोरग्रे तु दक्षिणाम् ।  
हृन्मन्त्रेण तु तैर्वाच्या प्रीतिर्नारायणी परा ॥ १४२ ॥  
  
ततः पूर्णाहुतिं दद्यात् क्षन्तव्यो द्विज मन्त्रराट् ।  
  
[पैतामहान्नशेषस्य जायायै प्रदानम्]  
  
प्राग्वन्ममेति(?)नैवेद्यं मूलमन्त्राभिमन्त्रितम् ॥ १४३ ॥  
  
प्रयतायां तु जायायां दद्यात् क्षीराज्यभावितम् ।  
सुतत्वेन तु संसिद्धिं तत्कुक्षौ चोपयान्ति च ॥ १४४ ॥  
  
अथ तेनोदकेनैव लक्ष्मीसौभाग्यभाजनम् ।  
  
[शेषान्नसंविभजनम्]  
  
ज्ञानधर्मक्रियासक्तस्सत्यव्रतपरायणः ॥ १४५ ॥  
  
नियोजनादि वै कुर्यान्नैवेद्यस्यैव पूर्ववत् ।  
  
[पितॄणां विसर्जनप्रकारः]  
  
पादा(द्या ?)र्घ्यपात्रमुत्पाद्य हृन्मन्त्रेण तु वै पुरा ॥ १४६ ॥  
  
स्वमन्त्रेण पितॄन्सर्वांस्तत्रस्थान् खगतान् स्मरेत् ।  
  
[नेत्रावमार्जनम्]  
  
अथ तेनोदकेनैव नेत्रमन्त्रेण लोचने ॥ १४७ ॥  
  
प्। २६६) अवमार्ज्योदकं तद्वै स्थाने निक्षिप्य पावने ।  
इति मन्त्रमयश्राद्धं कुरुते सुगतिप्रदम् ॥ १४८ ॥  
  
[गुर्वादिश्राद्धस्य समयज्ञादिभिः कर्तव्यता]  
  
समयज्ञादिकैः कार्यं गुरूणामात्मसिद्धये ।  
पित्रादीनां च स्वसुतैर्गुरुभिश्चानुकम्पया ॥ १४९ ॥  
  
समयव्रतपूर्वाणां शिष्याणां भावितात्मनाम् ।  
यद्यप्यनुप्रयोज्यं स्याच्छ्राद्धं सद्दीक्षितस्य च ॥ १५० ॥  
  
क्रियासञ्ज्ञेन तत्रापि कार्यमात्महिताप्तये ।  
दीक्षासममिदं श्राद्धं कुगतेः सुगतिप्रदम् ॥ १५१ ॥  
  
सदैव दीक्षितानां च यागे यज्ञे च वैष्णवे ।  
तस्मात्सर्वप्रयत्नेन यथालब्धेन केनचित् ॥ १५२ ॥  
  
वस्तुनाऽपि पवित्रेण इदं श्राद्धं समापयेत् ।  
  
[श्राद्धानुष्ठानस्य प्रशंसा]  
  
कदन्नेन कुदेशे च अपात्रे चापि नारद ॥ १५३ ॥  
  
ध्यानविज्ञानमन्त्राद्यैः सम्पाद्यं विद्धि शाश्वतम् ।  
देशकाले तथा पात्रे श्रद्धापूतं तु किं पुनः ॥ १५४ ॥  
  
वैष्णवः परमं पात्रं देश आयतनं हरेः ।  
द्वादशी सर्वकालानामुत्तमा परिकीर्तिता ॥ १५५ ॥  
  
इति श्रीपाञ्चरात्रे जयाख्यसंहितायां श्राद्धविधानं नाम   
त्रयोविंशः पटलः ॥ २३ ॥  
  
  
  
  
अथ संस्काराख्यानं नाम चतुर्विंशः पटलः  
  
नारदः   
  
काम्यं (कव्यं ?) प्रेतं पितृश्राद्धं त्वत्प्रसादान्मया श्रुतम् ।  
इदानीं श्रोतुमिच्छामि गतासूनां च संस्कृतिम् ॥ १ ॥  
  
त्वच्छासनप्रपन्नानां कथयस्व समासतः ।  
उदीरितं त्वया पूर्वं नोदितं च परिस्फुटम् ॥ २ ॥  
  
भगवान्   
  
विपन्नं दीक्षितं ज्ञात्वा प्रार्थनीयो महागुरुः ।  
स्नेहेन कृपया वाऽथ सह शिष्यैः कृतात्मभिः ॥ ३ ॥  
  
प्। २६७) यायात्कृताह्निकः शश्वदभुक्तान्नो विशेषतः ।  
  
[शवसंस्कारविधानम्]  
  
प्रागुक्तया पुरा दृष्ट्या अवलोक्य च तं द्विज ॥ ४ ॥  
  
[शवस्य स्नपनालङ्करणे]  
  
दत्वाऽज्ञां तु समुत्थाप्य स्नापयेत्तु मृतं पुरा ।  
अस्त्रमन्त्राभिजप्तेन गोमयेन मृदम्भसा ॥ ५ ॥  
  
सुगन्धामलकैः स्नाप्य सर्वौषध्युदकेन च ।  
चन्दनेन समालिप्य सबाह्लीकेन नारद ॥ ६ ॥  
  
सकषाये सिते वाऽथ वाससी ह्यधरोत्तरे ।  
परिधाप्योपवीतं च सोत्तरीयं तथा नवम् ॥ ७ ॥  
  
पवित्रकद्वयं तत्र योज्याङ्गुल्योः कुशैः कृतम् ।  
पुष्पस्रग्भूषितं कृत्वा स्थाप्य यन्त्रे पटावृते ॥ ८ ॥  
  
[शवस्य संस्कारस्थाननयनम्]  
  
गृहीत्वाऽथ स्वजातीयैर्दीक्षितैर्वाऽप्यदीक्षितैः ।  
तन्नयेत्संस्कृतिस्थानमस्थ्यङ्गारादिवर्जितम् ॥ ९ ॥  
  
[संस्कृतिस्थानसमीकरणम्]  
  
उपलिप्य पुरा तद्वै समीकृत्य यथाविधि ।  
  
[भैक्षपात्रादिद्रव्याणां तदीयानां तच्छवेन सह नयनम्]  
  
भैक्षपात्रं तथा दण्डं स्रुक्स्रुवौ चाक्षसूत्रकम् ॥ १० ॥  
  
पादुके आसनं चैव योगपट्टं तथैव च ।  
दारवं भद्रपीठं च सार्ध्यपात्रं कमण्डलुम् ॥ ११ ॥  
  
मात्रोपकरणं सर्वं तदीयं मुनिसत्तम ।  
  
[तत्र वर्ज्यद्रव्याणि]  
  
हिरण्यवस्त्रशास्त्रैश्च घण्टया च विवर्जितम् ॥ १२ ॥  
  
तच्छ्राद्धकाले दातव्यं तत्प्रीत्यर्थं हि कस्यचित् ।  
  
[प्रेतसंस्कारोपकरणद्रव्याणामग्रतो नयनम्]  
  
नयेत्तस्याग्रतः पुष्पमर्घ्याम्बुकुसुमादिकम् ॥ १३ ॥  
  
उपयोज्यं च यत्तत्र अर्चने होमकर्मणि ।  
प्। २६८)  अश्वत्थतरुसम्भूता अष्टौ तीक्ष्णा हि शङ्कवः ॥ १४ ॥  
  
अयत्नलब्धा विप्रेन्द्र अन्यस्माद्यतिनः स्वयम् ।  
छिन्द्यादश्वत्थवृक्षं तु पालाशाद्यमभावतः ॥ १५ ॥  
  
पीतं वा सुसितं सूत्रं क्षौमं कार्पासजं तु वा ।  
समस्तधान्यानि तिलाः कृष्णास्सिद्धार्थकैर्युताः ॥ १६ ॥  
  
प्रभूतमिन्धनं शुष्कं पालाशाद्यं च पावनम् ।  
तत्र चैशानदिग्भागमासाद्योपविशेद्गुरुः ॥ १७ ॥  
  
[गुरुणाऽप्ययक्रमेण स्वाङ्गन्यासस्य कर्तव्यता]  
  
समलङ्कृत्य चात्मानमापादाच्च शिरोन्तिमम् ।  
मन्त्रेणाप्यययुक्त्या वै षडङ्गविधिना पुरा ॥ १८ ॥  
  
[मृतेन योऽनुष्ठितो मन्त्रस्तेन प्रथमं पूजनस्य कर्तव्यता]  
  
तदनुष्ठानसञ्ज्ञेन प्रारम्भे पूजयेद्द्विज ।  
परिशिष्टस्य वाऽन्यस्य आचार्यस्यापि कस्यचित् ॥ १९ ॥  
  
शासनस्थस्य भक्तस्य मन्त्रे चाविदिते सति ।  
  
[तदपरिज्ञाने नारसिह्ममन्त्रेण पूजनाविधिः]  
  
प्रणवाद्यन्तरुद्धेन सामान्येन महात्मना ॥ २० ॥  
  
नारसिह्मेण चोग्रेण तस्योङ्कारः पुरा भवेत् ।  
नमो भगवते कृत्वा नारसिह्माय वै ततः ॥ २१ ॥  
  
द्वादशाक्षरमन्त्रोऽयं सर्वैः सर्वत्र शस्यते ।  
तन्नामपूर्ववर्णं तु दीर्घैः षड्भिर्विभेदितम् ॥ २२ ॥  
  
तेषामाद्यावसाने तु प्रणवञ्चापि योजयेत् ।  
प्रकल्प्य चाङ्गषट्कं तु सामान्यस्य च सञ्ज्ञया ॥ २३ ॥  
  
[कुम्भस्थापनतत्पूजनविधिः]  
  
अन्तःस्थं पूजयित्वाऽदौ बहिस्तदनु पूजयेत् ।  
प्रणवेन पुरा पीठं साधारं परिकल्पयेत् ॥ २४ ॥  
  
तत्रार्चिते न्यसेत्पृष्ठे कलशं वारिपूरितम् ।  
समायं (सामयं ?) विन्यसेन्मन्त्रं विलोमोच्चारयोगतः ॥ २५ ॥  
  
अस्त्राद्यमङ्गषट्कं तद्वैपरीत्येन विन्यसेत् ।  
प्। २६९) हृद्यस्त्रं हृदयं चास्त्रे यथा भवति नारद ॥ २६ ॥  
  
कृत्वैवःxx०  
म् कलशे न्यासं तं यजेद्विधिना ततः ।  
तत्रास्त्रकलशं कुर्यादासनं तत्र कल्पयेत् ॥ २७ ॥  
  
फट्कारेण तु चक्राख्यं केवलं रक्तरूपधृक् ।  
नाभिनेमिविहीनं तु तदूर्ध्वे कलशं न्यसेत् ॥ २८ ॥  
  
पुष्पार्घ्यधूपैर्लिप्त्वा च अस्त्रमन्त्रं तदन्तरे ।  
विसर्गफट्पदाद्यं तु वैपरीत्येन चोच्चरेत् ॥ २९ ॥  
  
बलिदानावसानं तत्पूजयित्वा ततो द्विज ।  
  
[अथ मण्डले (स्थण्डिले) पूजनाविधानम्]  
  
तदग्रे भद्रपीठं तु योजयेत्तदभावतः ॥ ३० ॥  
  
भूमावुपरि विन्यस्य आधारं प्रणवेन तु ।  
ऐश्वर्याद्यं तदूर्ध्वे तु धर्मान्तं चाथ विन्यसेत् ॥ ३१ ॥  
  
हृन्मन्त्रेण तदूर्ध्वे तु शेषं सप्रणवेन तु ।  
कल्पयेन्मुनिशार्दूल रत्नपुञ्जनिभं महत् ॥ ३२ ॥  
  
हृदयाच्चैव तत्पृष्ठे मन्त्रमावाह्य विन्यसेत् ।  
केवलं लयदेहं तु पूर्वोच्चारक्रमेण तु ॥ ३३ ॥  
  
[कुण्डे हवनविधानम्]  
  
पूजयित्वा यथान्यायं तदग्रेऽथ प्रकल्पयेत् ।  
प्रमाणरहितं कुण्डमेकं मेखलयाऽन्वितम् ॥ ३४ ॥  
  
तत्संस्कृत्य पुरा तत्र गगनादवतार्य च ।  
सूर्यकान्तेन मणिना वैष्णवं जातवेदसम् ॥ ३५ ॥  
  
लौकिकं तदभावाच्च आनाय्य तु तथा स्मरेत् ।  
तत्र दर्भास्तरं दद्यात्त्रिधा दिक्ष्वन्तरा ग्रहम् (?) ॥ ३६ ॥  
  
संस्कृत्य पावकं प्राग्वन्नमोऽन्तं जुहुयात्ततः ।  
  
[होमः]  
  
मूलमन्त्रं शतं साष्टं तिलैराज्येन वै तथा ॥ ३७ ॥  
  
संहारक्रमयोगेन स्मृत्वा मन्त्रं ततोऽन्तगम् ।  
दद्यात्पूर्णाहुतिं विप्र ततश्चार्घ्याम्बुना तु वै ॥ ३८ ॥  
  
प्। २७०) [अथ शवस्य प्रोक्षणादि]  
  
तं शवं प्रोक्षणीयं च ताडयित्वाऽवलोक्य च ।  
चक्षुषा ज्ञानपूर्णेन करुणानुगतेन च ॥ ३९ ॥  
  
दत्वाऽर्घ्यपुष्पे शिरसि दुरस्थश्चास्पृशंश्च तम् ।  
आनाय्य पृष्ठदेशं तु कलशाभ्यां द्विजोत्तम ॥ ४० ॥  
  
आसने त्वपकृष्टे तु कायं सन्धाय केनचित् ।  
तं वीक्षमाणः कुण्डस्थो गुरुस्तूपविशेषत्ततः ॥ ४१ ॥  
  
प्राक्कर्मपरिशुद्धं तु मृतं संस्कारवर्जितम् ।  
  
[आह्लानपूर्वकं जीवस्य शवशरीरे योजनविधानम्]  
  
जीवं च केवलीभूतं सामीप्यपदवीगतम् ॥ ४२ ॥  
  
मन्त्रेणाहूय देहस्थं कृत्वा तदनु योजयेत् ।  
पूर्ववच्छवपिण्डे तु रत्नदीपोज्ज्वलप्रभम् ॥ ४३ ॥  
  
[जीवाह्वानमन्त्रः]  
  
प्रणवान्तं (न्ते ?) शिखाबीजं सञ्ज्ञां तदनु योजयेत् ।  
तदन्ते तु शिखाबीजं प्रभा(ण ?)वान्तं न्यसेत्पुनः ॥ ४४ ॥  
  
आगच्छ -----नेतस्य प्रविश्या(शा ?)थ नियोजयेत् ।  
एवं स्वस्थानगं कृत्वा जीवं शुक्रगतं त्विह ॥ ४५ ॥  
  
[स्वस्थानं गमितस्य जीवस्य परतत्त्वे संयोजनविधानम्]  
  
व्यापारशक्तिसंयुक्तं काष्ठस्थमिव पावकम् ।  
दीक्षाख्येन क्रमेणास्य लयहोमस्तु केवलः ॥ ४६ ॥  
  
कर्तव्यो गुरुणा सम्यक् प्रथिव्यादिक्रमेण तु ।  
परे तत्त्वे तु संयोज्य पूर्णाहुत्या तु पूर्ववत् ॥ ४७ ॥  
  
[अथ चिताकल्पनविधानम्]  
  
दक्षिणेनात्मनश्चाथ प्रोक्ष्य क्ष्मामस्त्रवारिणा ।  
तिलैः सिद्धार्थकैर्धान्यैर्मिश्रीभूतैस्तु नारद ॥ ४८ ॥  
  
नाभिनेमिविहीनं च कालचक्रं समापयेत् ।  
वामावर्तद्विषट्कारं त्रिकोणं तद्बहिः पुरः ॥ ४९ ॥  
  
तद्देहवर्णज्वालाढ्यं स्वस्तिकत्रितयान्वितम् ।  
तद्बहिश्चतुरश्रं च पञ्चरङ्गोज्ज्वलं पुरम् ॥ ५० ॥  
  
प्। २७१) पञ्चरेखान्वितं कुर्याद्वज्राष्टकविभूषितम् ।  
विलोमगत्या वामेन पाणिना पातयेद्रजः ॥ ५१ ॥  
  
विमानवच्चितिं काष्ठैर्विचिन्वीयात्पुराऽहृतैः ।  
गोमयैर्वा द्विजारण्यसम्प्राप्तैः कुशमिश्रितैः ॥ ५२ ॥  
  
अन्तकाशादितश्चाथ नैरृत्यान्तं तु शङ्कवः ।  
रोपणीया हि सूत्रेण त्रिरावृत्तेन वेष्टयेत् ॥ ५३ ॥  
  
[सर्वस्य पूजाद्रव्यस्योपसंहृतस्य कुण्डाग्नौ प्रक्षेपः]  
  
पूजाद्रव्यं समस्तं च नैवेद्यान्तं हि नारद ।  
उपसंहृत्य जुहुयादग्नौ कुण्डगते ततः ॥ ५४ ॥  
  
[कुम्भादिस्थानान्मन्त्रस्योत्सर्जनम्]  
  
विसर्ज्य मन्त्रं कुम्भस्थं भद्रपीठाग्निमध्यगम् ।  
खात्वा तु सेचयेद्भूमिं कलशस्थेन चाम्भसा ॥ ५५ ॥  
  
[शवस्य चितायामारोपणम्]  
  
सासनं च ततः शावं दक्षिणाभिमुखं ततः ।  
चितोपरि स्थितं कुर्यात्  
  
[योगपट्टादीनां शवस्य कण्ठादिस्थानविशेषे स्थापनम्]  
  
				तस्य कण्ठे विनिक्षिपेत् ॥ ५६ ॥  
  
विततं योगपट्टं च दक्षिणे चाक्षसूत्रकम् ।  
वामहस्तेऽर्घ्यपात्रं तु प्रणीतां च कमण्डलुम् ॥ ५७ ॥  
  
वामतः पादुके छत्रं उष्णीषं दक्षिणे न्यसेत् ।  
अग्रतो भद्रपीठं च शङ्खमुद्रादिकं च यत् ॥ ५८ ॥  
  
सम्पूज्य पुष्पधूपाद्यैश्चन्दनेन तु तां चिताम् ।  
  
[चिताप्रज्ज्वालनं पूर्णाहुतिश्च]  
  
प्रज्ज्वाल्य दर्भपुञ्जीलं कुण्डस्थेन तु वह्निना ॥ ५९ ॥  
  
ज्वालयेद्दक्षिणाशां च वीक्षमाणस्तु तां चिताम् ।  
गुरुश्चाभिमुखः स्थित्वा तस्य पूर्णाहुतिं क्षिपेत् ॥ ६० ॥  
  
मूर्ध्नि वा वक्त्रविवरे त्यजेत्तत्रैव स्रुक्स्रुवौ ।  
  
[चितापरिभ्रमणपूर्वकमस्त्रकलशस्य वियति प्रक्षेपविधिः]  
  
ततोऽस्त्रकुम्भमादाय वरुणाशादितो द्विज ॥ ६१ ॥  
  
विक्षिपन्नौदकीं धारां वामतश्च परिभ्रमेत् ।  
दिशि क्षिपेद्दक्षिणस्यां कलशं गगनोपरि ॥ ६२ ॥  
  
प्। २७२) [अथ स्नानविधानम्]  
  
तत्र संरक्षकान्दत्वा गुरुर्यायाज्जलाशयम् ।  
सचेलं जलमाविश्य मनसा चोपसंहरेत् ॥ ६३ ॥  
  
पूर्वोक्तं विग्रहन्यासं स्नात्वाऽथ विधिना ततः ।  
स्नानमाचमनाद्यं तु कृत्वा दद्याज्जलाञ्जलिम् ॥ ६४ ॥  
  
उत्तीर्य परिधायान्यदम्बरं शुचि निर्मलम् ।  
  
[गुर्वादिभिः कर्तव्यो जपविधिः]  
  
प्राङ्मुखस्त्वासने स्थित्वा मनसा नृहरिं मुने ॥ ६५ ॥  
  
जपेदष्टाधिकं भक्त्या सहस्रं ध्यानसंयुतम् ।  
वोढारस्तु तदर्धं च तदर्धं भाण्डवाहकाः ॥ ६६ ॥  
  
[नक्तं भगवतो यजनस्य कर्तव्यता]  
  
प्राप्ते नक्तं जपान्ते वा विशेषादच्युतं यजेत् ।  
जपहोमावसाने च समश्नीयात्ततो गुरुः ॥ ६७ ॥  
  
तद्बान्धवैः स्वशिष्यैस्तु संवृतः शोकशान्तये ।  
  
[अस्थिसञ्चयनम्]  
  
अस्थिसङ्घटनं कुर्यात्तृतीयेऽह्नि समागते ॥ ६८ ॥  
  
इष्टा(ष्ट्वा ?)पूर्तीश्वरीं(?)पूर्वं पुष्पार्घ्यबलिधूपकैः ।  
विमलाम्भसि निक्षिप्य अगाधे वा नदीजले ॥ ६९ ॥  
  
भूमावथ कृते खाते ह्यधस्ताद्विनिवेशयेत् ।  
न दीक्षितानां विप्रेन्द्र क्षिपेदस्थि ततस्ततः ॥ ७० ॥  
  
इत्येष वैष्णवानां च सद्भक्तानां मयोदितः ।  
  
[शवसंस्कारस्य सर्वैरवश्यकर्तव्यता]  
  
देहपातिकसंस्कारो ह्यपवर्गफलप्रदः ॥ ७१ ॥  
  
अनुष्ठेयस्ततस्तस्माच्छिष्याणां गुरुणा सदा ।  
सच्छिष्यैर्वा गुरूणां तु स्त्रीणामथ महामते ॥ ७२ ॥  
  
दीक्षितानां महायागे मात्रोपकरणं विना ।  
संस्काराश्चाखिला मन्त्राः पित्राऽथ गुरुणाऽथवा ॥ ७३ ॥  
  
आत्मजेनाथ पत्न्या वा कार्यश्चादीक्षितैरपि ।  
कृपयाऽघविघातार्थमसन्दिग्धतया धिया ॥ ७४ ॥  
  
प्। २७३) [यतिधर्राश्रयाणां दाहे विशेषः]  
  
यतिधर्माश्रयाणां तु कर्मसन्यासिनां च वै ।  
दाहमात्रं तु विहितं मन्त्रपूजाविवर्जितम् ॥ ७५ ॥  
  
[परोक्षतो मृतानां संस्कारविधानप्रकारः]  
  
परोक्षतो विपन्नानां विधानमधुनोच्यते ।  
येन याति पदं विष्णोः पदं योऽन्यतरस्थितः ॥ ७६ ॥  
  
यदैव दीक्षितस्तिष्ठेच्छासनेऽस्मिन्मयोदिते ।  
तदैवाप्तं मुनिश्रेष्ठ तैः पदं विमलं मम ॥ ७७ ॥  
  
किं तु ये दीक्षिताः पूर्वं न निर्व्यूढास्सदाऽर्चने ।  
म्रियन्ते चाकृतार्थाश्च समयज्ञास्तु पुत्रकाः ॥ ७८ ॥  
  
ते स्वकर्मवशं यान्ति किञ्चित्स्थानमशाश्वतम् ।  
भूयस्तस्माच्चीरेणैव केनचिद्विग्रहात्मना ॥ ७९ ॥  
  
काले शुभे शुभे देशे उत्पद्यन्तेऽशुभेऽथवा ।  
पुण्यं कुर्वन्ति वा पापं देशे काले तयोर्वशात् ॥ ८० ॥  
  
शुभेन कर्मणा स्वर्गमशुभेनाप्नुवन्त्यधः ।  
एवमस्थितिमाप्नोति उपसंहृत्य दीक्षितः ॥ ८१ ॥  
  
मृतश्चापि परोक्षे तु यदा वै गुरुणा तदा ।  
कृपात्मना समर्थेन कार्यमुद्धरणं महत् ॥ ८२ ॥  
  
शरीरधर्मसंस्थेन यथा तदवधारय ।  
विधिवन्मरणं ज्ञात्वा पुरा भक्तस्य कस्यचित् ॥ ८३ ॥  
  
स्वकाह्निकावसाने तु यजेदर्चादिषु प्रभुम् ।  
विशेषविहितेनैव कर्मणा होमपश्चिमम् ॥ ८४ ॥  
  
श्वेतां मृदमथालोड्य पञ्चगव्येन चाम्भसा ।  
द्वादशाङ्गुलमात्रं तु मूर्तिं कृत्वा तदाकृतिम् ॥ ८५ ॥  
  
आपादाच्चूलिकान्तं च सर्वाङ्गावयवान्विताम् ।  
पलाशाश्वत्थवल्कोत्थदारुणा पल्लवेन वा ॥ ८६ ॥  
  
तामग्नेः कुण्डदेशस्थां कृत्वा यन्त्रकृतां पुरा ।  
प्रणवेन तु सास्त्रेण प्रोक्षयेत्सप्तधाऽम्बुना ॥ ८७ ॥  
  
अर्घ्यपात्रोद्धृतेनैव त्रिधाऽथ द्वादशात्मना ।  
प्। २७४) फडन्तेन द्विधा ताड्यं त्र्यक्षरेणार्घ्यतण्डुलैः ॥ ८८ ॥  
  
कुसुमैरथ पत्रैर्वा दर्भकाण्डयुतेन तु ।  
ततोऽवलोकनं कुर्यान्मन्त्रवित् ज्ञानचक्षुषा ॥ ८९ ॥  
  
साधिभूतमथाध्यात्मस्वरूपं तत्त्वसङ्ग्रहम् ।  
ततः सृष्टिक्रमेणैव विनिवेश्य यथा पुरा ॥ ९० ॥  
  
स्थानलक्ष्यक्रमेणापि ध्यानमार्गेण देशिकः ।  
होमं कृत्वा यथान्यायं त्रिद्व्येकाहुतिभिस्तु वा ॥ ९१ ॥  
  
तत्त्वार्णमभिधायुक्तं मूलसम्पुटयोगतः ।  
आयाहिपदसम्मिश्रं ज्ञात्वा देहि(ह्य ?)भिसन्धये ॥ ९२ ॥  
  
तत्त्वं तत्त्वं क्रमेणैव प्रागुक्तविधिना मुने ।  
ततो हृत्पुण्डरीकस्थं मन्त्रं ध्यायेच्च सर्वगम् ॥ ९३ ॥  
  
तज्जिवानयने सम्यक् बन्धकक्ष्यसमन्वितम् ।  
करुणानन्दसम्पूर्णं महामाणिक्कदीधितिम् ॥ ९४ ॥  
  
विज्ञाप्य मनसा तूर्णं त्रिधा स्मृत्वा पुराऽमलम् ।  
महाविभूते षाङ्गुण्यशरीर परमेश्वर ॥ ९५ ॥  
  
तदन्ते मूलमन्त्रस्तु संस्मरेन्मूर्तिसंयुतम् ।  
यत्र कुत्रचिदादाय पदञ्चावस्थितं ततः ॥ ९६ ॥  
  
तदन्तेऽमृतबीजं तु व्योमेशे भूषितं स्मरेत् ।  
आनयेति द्विधा योज्यं तत्सञ्ज्ञां तदनु द्विज ॥ ९७ ॥  
  
नमस्कारान्वितं मन्त्रमिदं वै रोचयेद्बहिः ।  
स्मरेत्सम्पूरितं तेन यदूर्ध्वे यच्च विद्यते ॥ ९८ ॥  
  
तिर्यक् पृष्ठे पुरस्ताच्च आब्रह्मभवनान्तिमम् ।  
स्वतेजसा समाकृष्य जीवं दूरस्थितं त्वपि ॥ ९९ ॥  
  
क्षिप्रं द्विज स्वसामर्थ्यात्पतङ्गं पावके यथा ।  
ततस्तमात्मसात्कुर्यान्मन्त्रं जीवसमन्वितम् ॥ १०० ॥  
  
मन्त्रमात्मनि संशोध्य जीवं प्रतिकृतौ न्यसेत् ।  
प्राग्वत्सन्धानयोगेन प्रतिष्ठोक्तेन नारद ॥ १०१ ॥  
  
ततस्तस्य विधानेन तत्त्वदीक्षां समापयेत् ।  
प्रागुक्तेनाथ योगेन योजयेच्छाश्वते पदे ॥ १०२ ॥  
  
पूर्णाहुतिप्रदानेन ततः प्रतिकृतिं दहेत् ।  
तस्माच्चैवाग्निकुण्डात्तु मन्त्रे चोत्थापिते सति ॥ १०३ ॥  
  
पश्चात्स्नानादिकं सर्वं पूर्वोक्तं तु समाचरेत् ।  
समस्तदोषशान्त्यर्थं प्रायश्चित्तं चरेत्ततः ॥ १०४ ॥  
  
स्वस्थोऽन्यस्मिन्दिने विप्र समर्थो वाऽथ तद्दिने ।  
  
इति श्रीपाञ्चरात्रे जयाख्यसंहितायां संस्काराख्यानं नाम   
चतुर्विंशः पटलः ॥ २४ ॥  
  
  
  
अथ प्रायश्चित्तविधिर्नाम पञ्चविंशः पटलः ।  
  
नारदः   
  
भगवन् श्रोतुमिच्छामि प्रायश्चित्तविनिर्णयम् ।  
कृताकृतानां सर्वेषां शान्तये वैष्णवस्य च ॥ १ ॥  
  
श्रीभगवान्   
  
मार्गस्थो मुनिशार्दूल लुप्ताचारो व्रजत्यधः ।  
पालनीयस्त्वतस्तस्मादाचारः साधुसेवितः ॥ २ ॥  
  
दैवाद्रोगात्तथा मोहवशाद्दोष उपागतः ।  
जपेन क्षालनीयोऽसौ दानेन हवनेन  च ॥ ३ ॥  
  
तपसाऽपि मुनिश्रेष्ठ ज्ञात्वा कर्मबलाबलम् ।  
  
[सन्ध्यालोपे प्रायश्चित्तम्]  
  
आरम्भसन्ध्यालोपेषु मूलमङ्गसमन्वितम् ॥ ४ ॥  
  
सत्यादिपञ्चकोपेतं सरुजश्च सकृत्सकृत् ।  
अरुजः सत्यबीजं तु शतमष्टाधिकं जपेत् ॥ ५ ॥  
  
जपावसानात्तत्कुर्यात्सन्ध्याकर्म द्विजाखिलम् ।  
  
[सन्ध्यात्रयलोपे प्रायश्चित्तम्]  
  
लुप्ते सन्ध्यात्रये चैव नीरुजस्तु जपेत्सदा ॥ ६ ॥  
  
षट्शतानि तु मूलस्य मूर्तिमन्त्रान्वितस्य च ।  
सरुजश्चाङ्गषट्काढ्यं मूलमूर्तियुतं त्रिधा ॥ ७ ॥  
  
जपेद्वा नित्यशान्त्यर्थमन्येषां दोषमाप्नुयात् ।  
  
[अनेकदिनेषु सन्ध्यालोपे प्रायश्चित्तम्]  
  
अनेकदिनशो भ्रंशः सरुजस्य यदा भवेत् ॥ ८ ॥  
  
प्। २७६) स्नात्वा निवृत्तरोगोऽसौ पूजयित्वा जगत्प्रभुम् ।  
जपित्वैकसहस्रं च भूयः पूजाग्नितर्पणम् ॥ ९ ॥  
  
कुर्याच्चैव जपार्धेन नीरुजस्याथ कीर्त्यते ।  
द्विस्त्रिस्तथैकरात्रं वा यथाशक्त्याऽथ मन्त्रराट् ॥ १० ॥  
  
जप्योऽयुतद्वयं पश्चात्पूजा कार्या विशेषतः ।  
तिलानामाज्यसिक्तानां सहस्रैकं तु होमयेत् ॥ ११ ॥  
  
वैष्णवान्भोजयेत्पश्चाच्छक्त्या त्रिद्द्व्येकसङ्ख्यया ।  
  
[प्रमादादशुचिसंस्पृष्टान्नभक्षणे अन्यस्त्रीसेवने च प्रायश्चित्तम्]  
  
प्रमादाद्यदि विप्रेन्द्र अज्ञात्वा भक्षितं पुरा ॥ १२ ॥  
  
स्पृष्टमन्नादिकं चैव मदिरासेवकादिभिः ।  
रेतोमूत्रपुरीषैर्वा शुककाकावलीढितम् ॥ १३ ॥  
  
विड्वराहैरथो गृध्रगोमायुकपिकुक्कुटैः ।  
संस्पृष्टमन्त्यजेनापि शूद्राद्युच्छिष्टदूषितम् ॥ १४ ॥  
  
अभोज्यान्नं तु वा भुक्त्वा सेवित्वाऽन्यस्त्रियं तु वा ।  
स्नात्वा भुक्त्वा त्वहोरात्रं पञ्चगव्यं समाचरेत् ॥ १५ ॥  
  
सहस्रं प्रतिसन्ध्यं च सिह्ममन्त्रं जपेद्बुधः ।  
दिनत्रयं नक्तभोजी त्रिस्नायी ध्यानतत्परः ॥ १६ ॥  
  
इष्ट्वा देवं चतुर्थेऽह्नि सहस्रं होमयेत्ततः ।  
पूर्ववद्भोजनं दत्वा नक्ताशी शुध्यते द्विजः ॥ १७ ॥  
  
[तत्र क्षत्रियवैश्यशूद्राणां विशेषाः]  
  
नारायणैकचित्तस्य नृपस्यैवं विनिर्दिशेत् ।  
द्विधा स्नानं तु वैश्यस्य सकृच्छूद्रस्य कीर्तितम् ॥ १८ ॥  
  
क्रमतो द्विगुणो जापः सर्वेषां परिकीर्तितः ।  
  
[उक्तप्रायश्चित्ताङ्गभूतपञ्चगव्यविधानम्]  
  
क्षीरं दधि घृतं चैव गोमूत्रं गोशकृत्कुशान् ॥ १९ ॥  
  
तोयं ताम्रमये पात्रे कृत्वाऽथ परिजप्य च ।  
एकैकं शतजापेन मूलाद्यस्त्रावसानिकैः ॥ २० ॥  
  
स्नात्वा पीत्वा त्रिरात्रं तु कृत्वा योन्तो (न्योऽ ?)पि तं पिबेत् ।  
ध्यायेज्जपेत् नृसिंहं तु पूजयेच्चापि नारद ॥ २१ ॥  
  
प्। २७७) तस्यापि नाशमायाति महापातकसञ्चयः ।  
स्तेयं गुरुस्त्रीसम्भोगः सुरापानादिकं च यत् ॥ २२ ॥  
  
[कामतो ब्राह्मणवधे प्रायश्चित्तम्]  
  
कामतो ब्राह्मणं हत्वा गवां मध्यस्थितो जपेत् ।  
अतन्द्रितः सिंहमन्त्रमनिशं वत्सरद्वयम् ॥ २३ ॥  
  
अयाचितान्नलध्वाशी त्रिस्नायी न्यासकृत्सदा ।  
वत्सरद्वितयस्यान्ते तीर्थं वाऽयतनं व्रजेत् ॥ २४ ॥  
  
ततः कुर्याद्व्रतं शक्त्या कृच्छ्रचान्द्रायणादिकम् ।  
व्रतान्ते नवनाभेन दीक्षयेत्पुनरेव हि ॥ २५ ॥  
  
सर्वस्वं च गुरोर्दद्याद्भक्तानां च तदाज्ञया ।  
  
[सुरापानप्राश्चित्तम्]  
  
सुरां पीत्वा तु तामन्ते जपेत्सत्यमहर्निशम् ॥ २६ ॥  
  
त्र्यहं त्वनश्नन्नन्ते तु कं पिबेत् सिह्मतापितम् ।  
स्थित्वा चायतने विष्णोः सहस्रैकं जपेद्बुधः ॥ २७ ॥  
  
[स्वर्णस्तेयादौ प्रायश्चित्तम्]  
  
स्तेयं च कामतः कृत्वा हेमभूम्यादिकं तु वै ।  
ज्ञात्वाऽनुतापसन्तप्तो मन्त्रेशं कापिलं जपेत् ॥ २८ ॥  
  
पञ्चायुतप्रमाणेन विजनस्थः समाहितः ।  
पयोमूलफलाहारः शुध्यत्यन्तेऽर्चने हुतौ ॥ २९ ॥  
  
कामतः सन्त्यजेद्भूयो द्रव्यमेतत्समाहृतम् ।  
द्विगुणं तदभावाच्च जपं पूर्वोदिताच्चरेत् ॥ ३० ॥  
  
[गुरुपत्नीगमने प्रायश्चित्तम्]  
  
सिह्मं गुरुस्त्रीगमने ह्यकामाज्जनवर्जिते ।  
भैक्षाहारो जपेन्मौनी शुद्धये त्वयुतत्र(द्व?)यम् ॥ ३१ ॥  
  
प्रख्यातौ कामतो लक्षस्सकामश्च रहस्यपि ।  
अयुतद्वितयं सार्धं जप्त्वा शुध्यति नान्यथा ॥ ३२ ॥  
  
एकान्ते कामतो गत्वा सार्धं चैवायुतद्वयम् ।  
अकामतः प्रकाशे तु जप्त्वाऽयुतचतुष्टयम् ॥ ३३ ॥  
  
अप्रकाशे प्रकाशे वा तु कामतोऽकामतोऽपि वा ।  
जपान्ते यागहोमौ च कृत्वा शुध्यति नान्यथा ॥ ३४ ॥  
  
प्। २७८) दीक्षोपकरणादीनामभावाद्द्विजसत्तम ।  
गुर्वङ्गनाप्रसक्तश्च लक्षजापाच्च शुध्यति ॥ ३५ ॥  
  
[रजस्वलास्पृष्टान्नभक्षणे प्रायश्चित्तम्]  
  
अन्नं रजस्वलास्पृष्टं भुक्तं चेद्यदि कामतः ।  
जप्त्वाऽस्त्रमन्त्रं साष्टं च शतं चैवाभिशुध्यति ॥ ३६ ॥  
  
कामतस्त्रिगुणं चैव जपं कुर्यादतन्द्रितः ।  
  
[लिङ्गमूर्तये विनियुक्तान्नस्य भक्षणे प्रायश्चित्तम्]  
  
यल्लिङ्गमूर्तौ रुद्रस्य दत्तमश्नाति वैष्णवः ॥ ३७ ॥  
  
तत्स्पृष्टं वा प्रमादेन सिह्मपञ्चशतं जपेत् ।  
कामतो द्विगुणश्चैव स्नातो होमाच्च शुध्यति ॥ ३८ ॥  
  
[विष्णुनिवेदितस्यान्नस्यायोग्ये देशे पात्रे वा प्रक्षेपे प्रायश्चित्तम्]  
  
विष्णोर्निवेदितं प्राश्यं निक्षिपेद्यत्र कुत्रचित् ।  
अयोग्यस्याथ वा दद्यात्सिंहस्याष्टशतं जपेत् ॥ ३९ ॥  
  
[आशौचान्नभक्षणे प्रायश्चित्तम्]  
  
मृतके मुनिशार्दूल भुक्त्वा चैवाथ सूतके ।  
कामतः सिंहमन्त्रं तु सहस्रं परिवर्तयेत् ॥ ४० ॥  
  
अकामतस्तदर्धं वै जपेत्तन्नियतः शुचिः ।  
  
[पतिताद्यन्नभक्षणे प्रायश्चित्तम्]  
  
भक्तं च पतितानां तु गणिकानां च वै द्विज ॥ ४१ ॥  
  
गणान्नमथवा भुक्तं पञ्च षट् सप्त वै शतम् ।  
नृसिह्मकपिलक्रोडमन्त्राणां क्रमशो जपः ॥ ४२ ॥  
  
[सीमन्तादिसंस्कारान्नभक्षणे प्रायश्चित्तम्]  
  
यः सीमन्ते प्रभुङ्क्ते तु स च नक्तागमे जपेत् ।  
द्वे शते अनिरुद्धाख्यबीजस्य ध्यानतत्परः ॥ ४३ ॥  
  
नामधेयाख्यसंस्कारे प्रद्युम्नं द्विशतं जपेत् ।  
अन्नप्राशनसंस्कारे जपेत्सङ्कर्षणम् शतम् ॥ ४४ ॥  
  
शेषेषु वासुदेवाख्यं बीजमावर्तयेच्छतम् ।  
  
[सद्यःश्राद्धाद्यन्नभोजने प्रायश्चित्तम्]  
  
यः पञ्चत्वं प्रयातस्य भुङ्क्तेः संवत्सरावधि ॥ ४५ ॥  
  
सद्यःश्राद्धात्समारभ्य स सिंहस्यायुतं जपेत् ।  
  
प्। २७९) [सच्छूद्रान्नभक्षणे प्रायश्चित्तम्]  
  
कामतोऽकामतो वाऽपि सच्छूद्रान्नस्य भक्षणात् ॥ ४६ ॥  
  
सहस्रमर्धं क्रमशो ह्यस्त्रमन्त्रं जपेद्बुधः ।  
एतच्चतुर्गुणं विद्यादसच्छूद्रान्नभक्षणात् ॥ ४७ ॥  
  
वान्ते मन्त्रं तु वाराहं त्रिशतं परिवर्तयेत् ।  
स्नात्वा तन्मन्त्रितं पीत्वा पञ्चगव्यं तु वा द्विज ॥ ४८ ॥  
  
अवैष्णवप्रतिष्ठायां यज्ञे वाऽवैष्णवे त्वपि ।  
भुङ्क्ते हृदयमन्त्रस्य जपेत्पञ्चशतं तु वै ॥ ४९ ॥  
  
[आरामादौ भोजनप्रायश्चित्तम्]  
  
आरामवृक्षकूपेषु बाह्ये वा सुगतालये ।  
प्रपातटाकयोर्मोक्षे गोदाने वृषमोक्षणे ॥ ५० ॥  
  
विवाहे वरणे वाऽथ भुङ्क्ते गत्वा परे गृहे ।  
जपेत्साष्टशतं मन्त्री सिह्ममन्त्रमतन्द्रितः ॥ ५१ ॥  
  
अवैष्णवाग्रतो भुक्त्वा पथि साष्टशतं जपेत् ।  
  
[नैष्ठिकाद्यन्नभक्षणे प्रायश्चित्तम्]  
  
कामतो नैष्ठिकान्नं तु वणिगन्नं तु वा द्विज ॥ ५२ ॥  
  
भुक्त्वा जपेन्मूर्तिमन्त्रं सहस्रपरिसङ्ख्यया ।  
अकामतस्तदर्धं तु लिङ्गिनामेवमेव हि ॥ ५३ ॥  
  
[मधुमांसयोर्दर्शने प्रायश्चित्तम्]  
  
निषेधान्मधुमांसाभ्यां प्रमादाद्दर्शनं कृतम् ।  
सिह्मस्याष्टशतं जापात्स दोषः शतधा व्रजेत् ॥ ५४ ॥  
  
[नियमात्प्रच्यवे प्रायश्चित्तम्]  
  
मैथुनाहारपानादिनियमस्याप्यरक्षणात् ।  
अस्त्रमन्त्रशतं सार्धं जपन्यासे कृते सति ॥ ५५ ॥  
  
भैक्षान्नभक्षलोभाच्च एवमेव प्रकीर्तितम् ।  
अधश्शयनसङ्कल्पलोपादस्त्रं जपेच्छतम् ॥ ५६ ॥  
  
गृहभूतपिशाचादिविच्छेदे तु कृते सति ।  
मूलमन्त्रं शतं साष्टं जपेधृत्सम्पुटीकृतम् ॥ ५७ ॥  
  
[ज्ञानप्राप्त्यादेरन्यत्र नृत्तगीतादिकरणे प्रायश्चित्तम्]  
  
ज्ञानप्राप्तौ प्रतिष्ठायां प्रक्रान्ते विष्णुजागरे ।  
प्। २८०) प्राप्ते चायतने तीर्थे शास्त्रे सन्मार्गदर्शने ॥ ५८ ॥  
  
गुरोर्विपत्तिश्रवणात्स।प्राप्ते दशमे पुनः ।  
एभिर्विना नृत्तगीते कृत्वा सत्यशतं जपेत् ॥ ५९ ॥  
  
उपरोधादथ स्नेहात्कृत्वा शान्तिकपौष्टिके ।  
शतत्रयं च वाराहं जप्त्वा मन्त्रेशमर्चयेत् ॥ ६० ॥  
  
[सूतकादौ शान्तिकादिकर्मसु पूजास्वीकारे प्रायश्चित्तम्]  
  
सूतके मृतके चैव वर्तमाने तु नारद ।  
कामतः पूजितो मन्त्री शान्तिकादौ तु कुत्रचित् ॥ ६१ ॥  
  
जपेत्पञ्चशतं [चात्र] सिह्ममन्त्रस्य भक्तितः ।  
शतत्रयमकामश्च प्रायश्चित्तविधौ जपेत् ॥ ६२ ॥  
  
[उच्चाटनादिकरणे प्रायश्चित्तम्]  
  
उच्चाटनादीन्कृत्वा वै इच्छयाऽस्त्रं द्विजोत्तम ।  
अयुतार्धं पुरावर्त्यं तदर्धं चाप्यकामतः ॥ ६३ ॥  
  
न मारणं तु मन्त्रेण कुर्यान्मन्त्री कदाचन ।  
  
[चैत्यादिषु देवप्रतिष्ठाकरणे प्रायश्चित्तम्]  
  
देवप्रतिष्ठां दीक्षां च कृत्वा चैत्यादिषु त्रिषु ॥ ६४ ॥  
  
सङ्कर्षणादिकांस्त्रीन्वै क्रमशः परिवर्तयेत् ।  
एकद्वित्रिशतैः साष्टैः कुर्याद्धवनपूजने ॥ ६५ ॥  
  
[पट्टादिप्रतिग्रहे प्रायश्चित्तम्]  
  
पट्टः कार्पासकौर्णश्च क्षौममार्जं तु वेष्टनम् ।  
चर्म प्रतिग्रहेणैव गृहीत्वा यत्र कुत्रचित् ॥ ६६ ॥  
  
हृदाद्यस्त्रावसानं षट् जपेद्वै षट्शतादितः ।  
क्रमशस्त्वेकहान्या तु एकैकस्मिंस्तु नारद ॥ ६७ ॥  
  
कामतोऽकामतश्चैव अर्धमर्धं पुरोदितात् ।  
  
[क्षीरादिप्रतिग्रहे प्रायश्चित्तम्]  
  
क्षीरं दधि घृतं चैव तदुत्थमपि यद्द्विज ॥ ६८ ॥  
  
लवणं मधु तैलं च सर्वमिक्षुसमुद्भवम् ।  
गृहीत्वाऽस्त्रसमायुक्तं वराहं त्रिशतं जपेत् ॥ ६९ ॥  
  
प्। २८१) [रत्नादिपरिग्रहे प्रायश्चित्तम्]  
  
रत्नानि रजतं हेम विद्रुमं मौक्तिकं तथा ।  
गृहीत्वा कापिलं मन्त्रं जपेत्कामाच्छतत्रयम् ॥ ७० ॥  
  
अकामाच्च तमेकं तु जपेद्ध्यानपरायणः ।  
ताम्रादिलोहमादाय नृपशैलादिधातुकान् ॥ ७१ ॥  
  
कामतोऽकामतो जप्यो नृसिह्मो द्वे शते शतम् ।  
  
[गवादिप्रतिग्रहे प्रायश्चित्तम्]  
  
गामश्वं वृषभं हस्तिं स्त्रियोऽवाश्वतरं तु वा ॥ ७२ ॥  
  
गृहीत्वा नृहरिर्जप्यः कामतोऽष्टशतं मुने ।  
शतत्रयमकामेन सोपवासस्त्वसौ जपेत् ॥ ७३ ॥  
  
[शाल्यादिप्रतिग्रहे प्रायश्चित्तम्]  
  
सस्यानि शालयः सर्वे गृहीताश्च प्रतिग्रहाः ।  
शतत्रयं द्वयं चैव कामाकामे ह्युदङ्मुखः ॥ ७४ ॥  
  
[भूदानप्रतिग्रहे प्रायश्चित्तम्]  
  
केवलाल्पावनिं चैव गृहीत्वा नृहरिं जपेत् ।  
सहस्रसङ्ख्यया चैव सम्पन्नां फलशालिभिः ॥ ७५ ॥  
  
कुर्याद्द्विगुणमेतं वै कामतोऽकामतो जपम् ।  
मठप्रतिग्रहेऽप्येवमर्धं वेश्मप्रतिग्रहे ॥ ७६ ॥  
  
[पापसङ्करे प्रायश्चित्तम्]  
  
पापानामप्यनेकानां सङ्करे सति नारद ।  
मूलमन्त्रं जपेत्साङ्गं शतमष्टाधिकं तु वै ॥ ७७ ॥  
  
ततः सत्यादिकाः पञ्च परावृत्या शतं शतम् ।  
जपेत्सप्ताक्षरं मन्त्रं शतमष्टाधिकं द्विज ॥ ७८ ॥  
  
अन्नसङ्करदोषाच्च शुद्धिमायाति तत्क्षणात् ।  
एवमेव जपं कुर्यादुत्पन्ने भाण्डसङ्करे ॥ ७९ ॥  
  
योनिसङ्करशुध्यर्थं जपेत्सत्यं शतत्रयम् ।  
  
[काष्ठादिहरणे प्रायश्चित्तम्]  
  
काष्ठोपलतृणादीनां हरणे सति नारद ॥ ८० ॥  
  
कामतोऽकामतश्चैव शिखामन्त्रं जपेच्छतम् ।  
  
प्। २८२) [शास्त्रादिहरणे प्रायश्चित्तम्]  
  
परतश्छद्मना ज्ञानं हृतं शास्त्रं तु वा मुने ॥ ८१ ॥  
  
मूर्तिमन्त्रायुतं मूलं जपेदयुतसङ्ख्यया ।  
  
[गुरुदारादिनिन्दने प्रायश्चित्तम्]  
  
गुरोः स्त्रियं सुतां वाऽपि निन्दन्वै यस्तु मोहितः ॥ ८२ ॥  
  
शतं शतं च देवानां जप्यमस्त्रं यथाक्रमम् ।  
  
[प्राणिघाते प्रायश्चित्तम्]  
  
सतेजःप्राणिघाते तु निरस्थिनि हते सति ॥ ८३ ॥  
  
कामतोऽकामतो द्विर्वा सत्यमन्त्रं सकृत्स्मरेत् ।  
आखुघाते च दशधा मार्जारे शतधा तु वै ॥ ८४ ॥  
  
श्वशृगालवधे चैव द्विगुणं कपिकुक्कुटे ।  
सर्पाद्यण्डजघाते तु हंसादिशकुनिष्वपि ॥ ८५ ॥  
  
सिंहादिमगघाते च अजादिपशुघातने ।  
शताच्चतुश्शतान्तं तु नृसिह्मं वै जपेत्क्रमात् ॥ ८६ ॥  
  
[श्वशृगालादिदंशे प्रायश्चित्तम्]  
  
श्वशृगालादिसर्वेषां यदि दंशः प्रमादतः ।  
स्नात्वा शीताप्सुमध्यस्थो गारुडं द्विशतं जपेत् ॥ ८७ ॥  
  
[असत्प्रतिग्रहे प्रायश्चित्तम्]  
  
कामतोऽकामतो वापि असक्त(त?)श्च प्रतिग्रहम् ।  
गृहीतं मुनिशार्दूल सिह्मजापी विशुध्यति ॥ ८८ ॥  
  
शतत्रयाच्चाचिरेण स्नानध्यानेन नारद ।  
  
[श्वपाकादिस्पर्शे प्रायश्चित्तम्]  
  
श्वपाकम्लेच्छचण्डालकरङ्कनृकपालिभिः ॥ ८९ ॥  
  
स्पर्शने सोमकृद्यूपश्मशानद्रुमपुल्कसैः ।  
कृत्वा स्नानं सचेलं तु सिह्ममन्त्रं शतं जपेत् ॥ ९० ॥  
  
[वैष्णवादिनिन्दादौ प्रायश्चित्तम्]  
  
निन्दनाद्वैष्णवानां च दीक्षितानां विशेषतः ।  
गुर्वाज्ञालङ्घनाच्चैव गुरुद्रव्य उपेक्षणात् ॥ ९१ ॥  
  
सत्यं बीजं जपेत्साष्टशतं वै मुनिसत्तम ।  
  
प्। २८३) [अपशकुने प्रायश्चित्तम्]  
  
वामाङ्गस्पन्दने चैव तथा दुःस्वप्नदर्शने ॥ ९२ ॥  
  
वासुदेवं जपेन्मन्त्रं पञ्चविंशतिसङ्ख्यया ।  
  
[अरिष्टचिन्तनादौ प्रायश्चित्तम्]  
  
अरिष्टचिन्तनाच्चैव भाषणादनृतस्य च ॥ ९३ ॥  
  
कर्मणा वाङ्मनोभ्यां तु सत्यं चाष्टशतं जपेत् ।  
  
[रेतःस्पन्दने प्रायश्चित्तम्]  
  
अकामतः प्रसुप्तस्य शुक्रादेः स्पन्दने सति ॥ ९४ ॥  
  
स्नात्वा पुरा सचेलं तु अस्त्रमन्त्रशतं जपेत् ।  
  
[गर्भपाते प्रायश्चित्तम्]  
  
कामतो गर्भपाताच नृसिह्मस्यायुतं जपेत् ॥ ९५ ॥  
  
[धेनुवधे प्रायश्चित्तम्]  
  
धेनुं प्रमादतो हत्वा अयुतं त्रियुतं जपेत् ।  
त्रिः स्नायाद्द्विगुणं कामात्तज्जपे मुनिसत्तम ॥ ९६ ॥  
  
यागं कृत्वा तथा होमं दद्याद्धेनुद्वयं गुरोः ।  
  
[वृक्षच्छेदे प्रायश्चित्तम्]  
  
विश्शेषपादच्छेदे पञ्च सत्यादयः क्रमात् ॥ ९७ ॥  
  
जप्याः शतं शतं चैव त्वल्पतश्छेदने द्विज ।  
द्वे शते चास्त्रमन्त्रस्य परावर्तेत्प्रयत्नतः ॥ ९८ ॥  
  
वामे वा दक्षिणे वाऽपि विच्छिन्ने सति मण्डले ।  
भुक्त्वा पदेस्तु शूद्रस्य कामतोऽकामतो द्विज (?) ॥ ९९ ॥  
  
शतत्रयं सिंहमन्त्रं परावर्त्त्यं द्वयं तथा ।  
  
[गुरोः खेदावहवादाद्याचरणे प्रायश्चित्तम्]  
  
कर्मणा मनसा वाचा यो गुरुं परिखेदयेत् ॥ १०० ॥  
  
समाचरेच्च वादं वा निर्वेदजनकं तथा ।  
कृत्वा पुरा त्रिरात्रं तु वासुदेवं जपेधृदि ॥ १०१ ॥  
  
प्रत्यहं मुनिशार्दूल त्रैकाल्यात्तु शतत्रयम् ।  
  
[देवालयादौ मूत्रोत्सर्गादिकरणे प्रायश्चित्तम्]  
  
देवालये तु यः कुर्यात्पुरीषं मूत्रमेव वा ॥ १०२ ॥  
  
प्। २८४) देवतायतनारामे वैष्णवे तु विशेषतः ।  
  
[वैष्णवारामतः क्रीडार्थं फलपुष्पादिहरणे प्रायश्चित्तम्]  
  
क्रीडार्थं तु तदारामात्पत्रपुष्पफलहृतिम् ॥ १०३ ॥  
  
यः कुर्यात्स द्विजश्रेष्ठ सिंहस्याष्टशतं जपेत् ।  
  
[नग्नीभूय स्नानाचरणे प्रायश्चित्तम्]  
  
वीक्षमाणो दिवि दिशोऽक्रमे स्नायाद्दिगम्बरः ॥ १०४ ॥  
  
हृन्मन्त्रं तु शतं साष्टं जपेत्स मुनिसत्तम ।  
  
[वृद्ध गुर्वपचारे प्रायश्चित्तम्]  
  
वृद्धानां च गुरूणां च सन्निधौ वा तदाऽसने ॥ १०५ ॥  
  
उपविष्टः शतं साष्टं प्रद्युम्नं च जपेधृदि ।  
गुरूणामपहासे तु कृते वाऽश्लीलभाषणे ॥ १०६ ॥  
  
[दुष्टेन मनसा गुरुभार्या सुतयोर्दर्शने प्रायश्चित्तम्]  
  
दुष्टेन मनसा दृष्ट्वा गुरोर्भार्यां सुतामथ ।  
सिंहमन्त्रं जपेन्मन्त्री स्नातः पञ्च शतानि वै ॥ १०७ ॥  
  
[स्त्रीशूद्रादिवधे प्रायश्चित्तम्]  
  
स्त्रीशूद्रबालकान्हत्वा कामतोऽकामतोऽपि वा ।  
द्वेऽयुते ह्ययुतं साष्टं जप्त्वा यागेन शुध्यति ॥ १०८ ॥  
  
सच्छूद्रघातनाच्चैव पूर्वोक्तद्विगुणं क्रमात् ।  
  
[आलये चण्डालप्रवेशे प्रायश्चित्तम्]  
  
चण्डालपूर्वकः कश्चित्प्रविष्टो यदि मन्दिरम् ॥ १०९ ॥  
  
सन्त्यजेन्मृण्मयान्सर्वान् भाण्डानप्यस्त्रवारिणा ।  
प्रोक्षणीयकृतस्नानस्तत्रस्थः कपिलं जपेत् ॥ ११० ॥  
  
शतानि द्वादश मुने तत्र सर्वं च शुध्यति ।  
  
[रजकादीनां गृहे प्रवेशे प्रायश्चित्तम्]  
  
रजकश्चर्मकारश्च कामतोऽकामतो गृहे ॥ १११ ॥  
  
संविशेदस्त्रतोयेन प्रोक्षयेच्च शतं जपेत् ।  
  
[नियतानुष्ठानस्य विष्णुमयस्य सिद्धस्य   
सद्यःशुद्ध्यादिविशेषकथनम्]  
  
सूतके मृतके चैव नित्यं विष्णुमयस्य च ॥ ११२ ॥  
  
प्। २८५) सानुष्ठानस्य विप्रेन्द्र सद्यः शुद्धिः प्रजायते ।  
तत्रापि वासुदेवाख्यमन्त्रं पञ्चशतं जपेत् ॥ ११३ ॥  
  
स्पर्शनं भोजनं दानं दशाहं तस्य वर्जयेत् ।  
तत्सम्पर्काद्भवेद्दोषः सिद्धस्यापि महामुने ॥ ११४ ॥  
  
[ब्राह्मणादीनां सूतकमृतकयोर्जपाद्यनुष्ठानानर्हता]  
  
नाधिकारो(री?) ह्यनुष्ठाने सदशाहं भवेद्द्विज(ः ?) ।  
द्वादशाहं नृपश्चैव वैश्यः पञ्चदशान्तिकम् ॥ ११५ ॥  
  
निवर्तन्ते जपध्यानात् शूद्रो मासं प्रयत्नतः ।  
  
[उच्छिष्टसङ्करे प्रायश्चित्तम्]  
  
स्वजातिदीक्षितस्यापि उच्छिष्टोच्छिष्टसङ्करात् ॥ ११६ ॥  
  
स्नात्वा जपेन्मूलमन्त्रं शतमष्टाधिकं द्विज ।  
विजातेश्चोपवासस्तु विहितस्त्वीदृशो जपः ॥ ११७ ॥  
  
[अदीक्षितावलोकने प्रायश्चित्तम्]  
  
यदि चादीक्षितः पश्येत्पूज्यमानं प्रभुं द्विज ।  
अक्षसूत्रं तु वा मुद्रां जपेदथ (अस्त्र?) शतं जपेत् ॥ ११८ ॥  
  
[गुरु देवनाम्ना शपथाचरणे प्रायश्चित्तम्]  
  
आपत्तावथ जातायां शपथं गुरुसञ्ज्ञितम् ।  
न कुर्याद्भगवत्सञ्ज्ञं प्रमादाच्च कृतं यदि ॥ ११९ ॥  
  
तदर्थं निर्वहेद्यत्नादन्ते पूजाजपाहुतीः ।  
अनिर्वाहाच्च कार्यस्य यदर्थं शपथं कृतम् ॥ १२० ॥  
  
प्रायश्चित्तं जपेद्विप्र सहस्रं त्र्यक्षरस्य तु ।  
होमं कुर्यात्तदर्धेन सोपवासश्च पूजनम् ॥ १२१ ॥  
  
यो मोहाच्चापि वा पृष्टो गुरुणा शपथं भजेत् ।  
ददाति चान्यो दुष्टात्मा व्रजेतां नरकं तु तौ ॥ १२२ ॥  
  
[सङ्करप्रायश्चित्तम्]  
  
सङ्करेषु च सर्वेषु चेतसश्शुद्धिकारणम् ।  
सिंहमन्त्रं जपेन्मन्त्री यावच्चित्तं प्रसीदति ॥ १२३ ॥  
  
[स्तेयादौ प्रायश्चित्तम्]  
  
स्तेयेष्वेवं मूलमन्त्रमुपघातेषु नारद ।  
प्। २८६) सिंहमन्त्रमशेषासु शुद्धिष्वस्त्रं तथैव च ॥ १२४ ॥  
  
शपथेषु च हृद्बीजं भोज्याभोज्येषु चास्त्रकम् ।  
सर्वद्रोहेषु वाराहं सर्वशान्तिषु नारद ॥  १२५ ॥  
  
देवीमन्त्रचतुष्कं तु चित्तशुध्यर्थकारणम् ।  
येन येन कृते चेह विपरीतेन कर्मणा ॥ १२६ ॥  
  
मालिन्यमात्मनो विप्र जायते तत्प्रशान्तये ।  
जपेद्ध्यायेच्च जुहुयान्मूलं भावः प्रसीदति ॥ १२७ ॥  
  
यावल्लोकापवादस्तु तच्छुद्धौ विनिवर्तते ।  
किल्बिषेणापवादेन मोहतामेति नारद ॥ १२८ ॥  
  
सामर्थ्यान्मन्त्रजापस्य शतधा किल्बिषं व्रजेत् ।  
विनिवृत्तोऽशुभाज्जन्तुर्ध्यानेन तपसा तु वा ॥ १२९ ॥  
  
तीर्थेन मन्त्रजापाच्च पूजया हवनेन च ।  
मेघरिक्तो यथा भानुस्तद्वल्लोके प्रकाशते ॥ १३० ॥  
  
तस्मादघनिवृत्त्यर्थं प्रायश्चित्तं समाचरेत् ।  
सर्वथाऽकीर्तिशान्त्यर्थं लोके धर्मव्यवस्थितेः ॥ १३१ ॥  
  
नारदः   
  
[मन्त्रोपघाते प्रायश्चित्तप्रश्नः]  
  
मन्त्रोपघाते चोत्पन्ने ह्यर्चादौ गृहमेधिनाम् ।  
नृपारितोयलोकानां सकाशात्तस्करस्य च ॥ १३२ ॥  
  
किं कार्यं वद देवेश भक्तैर्भवभयाकुलैः ।  
यस्मात्त्वयोक्तमन्यत्र मन्त्रः शास्त्राक्षसूचितः ॥ १३३ ॥  
  
प्रतिमाकिङ्कणीसंस्थो यागोपकरणे परे(?) ।  
अपूजितश्च विधिना कल्पोक्तेन दिने दिने ॥ १३४ ॥  
  
सङ्क्रुद्धः शापयन्त्या तु (त्याशु?)शश्वत्सिद्धिं न गच्छति ।  
रोगशोकावघातांश्चोद्वेगां[श्च]जनयेद्बहून् ॥ १३५ ॥  
  
श्रीभगवान्   
  
अर्चाद्याधारका मन्त्रा न्यस्तास्ते सन्निधिं सदा ।  
सानुष्ठानस्य कुर्वन्ति विशेषाद्भावितात्मनः ॥ १३६ ॥  
  
आधारस्थास्तु ये मन्त्राः पुराऽचार्यैर्निबोधिताः ।  
प्। २८७) उपप्लवे समुत्पन्ने विसर्जनविधिं सदा (विना ?) ॥ १३७ ॥  
  
सामर्थ्यात्स्वप्रभावाच्च आश्रयन्ति स्वकारणम् ।  
तदाधारोपघाताच्च भ्रंशत्यायुर्जनस्य हि ॥ १३८ ॥  
  
[मन्त्राधारभूतार्चोपघातजनितदोषशान्त्यर्थ-  
प्रायश्चित्तविधानम्]  
  
सुमहद्दोषशान्त्यर्थमाचर्तव्यमिदं मुने ।  
यदि सन्निहितस्यैतदक्लिष्टस्य भवेत्तदा ॥ १३९ ॥  
  
प्रयत्नेन दिनात्तस्माद्यमाचरणमारभेत् ।  
ज्ञातं वाऽथ दिने यस्मिंस्तदादौ सम्प्रवर्तते ॥ १४० ॥  
  
अथ सामर्थ्यविरहात् स्वतन्त्रत्वं च वा विना ।  
प्रत्यहं तु यथाशक्ति स्वमन्त्रं भक्तितो जपेत् ॥ १४१ ॥  
  
प्राप्तः प्रतिपदं यावत्तद्दिनादौ समाचरेत् ।  
दशैकाहमभुञ्जानो ह्यश्नन्वा क्षीरसर्पिषी ॥ १४२ ॥  
  
ईषद्वा फलमूलानि भूशायी न्यस्तविग्रहः ।  
ध्यानं तु मण्डलं पूजां जपहोममतन्द्रितः ॥ १४३ ॥  
  
एकादशाहेऽतिक्रान्ते दश द्वौ भगवन्मयान् ।  
आचार्यान्पूजयेद्भक्त्या दानं द्वादशकं ततः ॥ १४४ ॥  
  
प्रदद्याच्छक्तिपूर्वं च सर्वमूलं पृथक् पृथक् ।  
गवान्नहेमरत्नानि ग्रामाणि रजतं तिलान् ॥ १४५ ॥  
  
धान्यं गजाश्ववासांसि मधुरादीन्रसानपि ।  
अभावाच्च गजाश्वाभ्यां कार्यौ सौवर्णराजतौ ॥ १४६ ॥  
  
समर्थानां सवित्तानां भक्तानां कथितं त्विदम् ।  
अल्पार्थानामशक्तानामतृप्तं नक्तभोजनम् ॥ १४७ ॥  
  
दधिक्षीरघृताक्तं च युक्तं गोवैष्णवादिकम् (?) ।  
हिरण्यतिलदानं च तेष्वपि द्वादशे दिने ॥ १४८ ॥  
  
दत्वा तत्सन्निधौ भूयो मात्राग्रहणमाचरेत् ।  
पूर्वोक्तेन विधानेन लब्धानुज्ञस्ततस्तदा ॥ १४९ ॥  
  
ब्रह्मचारीवनस्थानां यतीनां केवलात्तु वै ।  
स्नानाद्ध्यानात्तथा शौचाज्जपस्याप्ययुतत्रयात् ॥ १५० ॥  
  
शुद्धिः स्यादन्यथा याति पातित्यं पातकात्स तु ।  
प्। २८८) न पातकं विना यस्मान्मात्राहानिः प्रजायते ॥ १५१ ॥  
  
पूर्वजन्मार्जितस्यैव पापस्योत्पद्यते क्षयः ।  
यत्प्रभावान्मनस्तापो भक्तानां जायते महान् ॥ १५२ ॥  
  
समकालमृतस्यान्ते विधिका क्षेत्रजन्मनः (?) ।  
पूजनीयास्तथाऽचार्या वैश्येन त्रयि(त्र्यधि?)कौ तु सः ॥ १५३ ॥  
  
चतुर्हरन्तिकान्तेन द्विगुणं द्विगुणं जपेत् ।  
यस्य वै प्रकटा लोके ख्यातिर्यात्वार्यसंसदि ॥ १५४ ॥  
  
तस्यैतत्कथितं चैव अकीर्त्यशुभशान्तये ।  
यस्माल्लोकापवादो वै संयतानां विगर्हितः ॥ १५५ ॥  
  
सम्यक्सिद्धस्य किं लोकैः कारणं मुनिसत्तम ।  
न लोके प्रथितो यस्य मात्राभ्रंशो मनागपि ॥ १५६ ॥  
  
जप्तव्यं तेन रहसि स्वमन्त्रस्यायुतत्रयम् ।  
ब्रह्मचार्युदितेनैव विधिना पुनरेव तु ॥ १५७ ॥  
  
मात्रासङ्घट्टनं कुर्याद्येन शान्तिमवाप्नुयात् ।  
प्रणष्टायां तु मात्रायां यदि लाभो भवेत्पुनः ॥ १५८ ॥  
  
प्रायश्चित्तादियत्नार्थं वासमाचरेत् ।  
सर्वनाशात्तु यद्येको मन्त्रांशः प्राप्यते पुनः ॥ १५९ ॥  
  
संस्कृत्य प्राप्य भुक्त्वा च जप्त्वा मन्त्रं तदाहरेत् ।  
  
इति श्रीपाञ्चरात्रे जयाख्यसंहितायां प्रायश्चित्तविधिर्नाम   
पञ्चविंशः पटलः ॥ २५ ॥  
  
  
अथ साधकस्य मूलमन्त्रसाधनं नाम सड्विंशः पटलः  
  
  
नारदः   
  
मुक्तिमार्गस्त्वया प्रोक्तो दीक्षा मम यथाक्रमम् ।  
अधुना भुक्तिमार्गं तु यथावत्कथयस्व मे ॥ १ ॥  
  
श्रीभगवान्-  
  
शृणु कर्माणि दिव्यानि मन्त्रराजस्य सुव्रत ।  
सङ्क्षेपात्कथयिष्यामि पातालोत्थानसाधने ॥ २ ॥  
  
खट्फट्काञ्जनकाशङ्गु गुलिकादिप्रसाधने ।  
  
प्। २८९) [मन्त्रसाधने देशवैलक्षण्यादिनियमः]  
  
साधकः संयतो भूत्वा मन्त्रव्रतपरायणः ॥ ३ ॥  
  
महोत्साहः शुभाचारो धीरस्सर्वगुणान्वितः ।  
पुण्यक्षेत्रेषु तीर्थेषु नदीनां सङ्गमेषु च ॥ ४ ॥  
  
देवता ऋषिजुष्टेषु कुर्यात्स्थानपरिग्रहम् ।  
पवित्राहारसम्पन्नः सङ्करैः परिवर्जितः ॥ ५ ॥  
  
जपेल्लक्षत्रयं धीरो मन्त्रार्पितमनाः सुधीः ।  
पूर्वोक्तेन विधानेन अखिलेन द्विजोत्तमः ॥ ६ ॥  
  
सन्त्यज्यानेककर्माणि सुसिद्धस्तु ददाति च ।  
नियोजितः करोत्याशु वश्याकर्षणमारणान् ॥ ७ ॥  
  
ग्रहज्वरविषादीनां भूतानां च प्रमर्दनम् ।  
डाकिनीनां च सर्वासां ह्रासने मन्त्रनायकम् ॥ ८ ॥  
  
यथा नियोजयेत्सम्यक् तथा शृणु समाहितः ।  
  
[मूलमन्त्रस्य भूतोपशमनादौ विनियोगप्रकारः]  
  
कृत्वा तु मण्डलं दिव्यं तत्र कुम्भं निवेशयेत् ॥ ९ ॥  
  
पूर्वोक्तेन विधानेन इष्ट्वा देवं जनार्दनम् ।  
स्थापयेत्पुरतस्तस्य शुचिमातुरमासने ॥ १० ॥  
  
परिजप्य तु पुष्पाणि सिद्धार्थसहितानि तु ।  
शताष्टपरिजप्तानि हस्ताभ्यामातुरस्य च ॥ ११ ॥  
  
स्वहस्ते मण्डलं ध्यायेत्त्रिकोणे वह्निलाञ्छितम् ।  
तन्मध्ये देवदेवेशं तेजोरूपं विचिन्तयेत् ॥ १२ ॥  
  
दीप्तचक्रगदापाणिं सर्वदुष्टांश्च तर्जयेत् ।  
तद्धस्तं दर्शयेत्साध्ये क्षिप्रमावेशकारकम् ॥ १३ ॥  
  
तं दृष्ट्वा सर्वभूतानि आविशन्ति भयार्दिताः ।  
प्रविष्टमात्रं दृष्ट्वा तं शङ्खबन्धं तु कारयेत् ॥ १४ ॥  
  
मूलमन्त्रेण मन्त्रज्ञः सार्णं सम्पुटितेन तु ।  
भस्मना चास्त्रजप्तेन दिग्बन्धं चात्र कारयेत् ॥ १५ ॥  
  
अस्त्रजप्तेन मन्त्रेण भस्मना ताडयेद्बुधः ।  
ताडयेत्सप्तजप्तैस्तु कुशैः सिद्धार्थकैः पुनः ॥ १६ ॥  
  
प्। २९०) त्रिजप्तं गुग्गुलं धूपं प्रदद्यात्मनः स तु ।  
शीताद्भिः शरदण्डैर्वा सप्तजप्तैस्तु ताडयेत् ॥ १७ ॥  
  
जयां मुद्रां ततो बध्वा मन्त्रमस्त्रयुतं जपेत् ।  
यथेष्टं निग्रहं चास्य मन्त्रेणानेन कारयेत् ॥ १८ ॥  
  
गदया ताडयेन्मूर्ध्नि कर्णं करविलिप्तये ? ।  
अथवा प्रतिमां कुर्याद्गोमयेन गृहस्य तु ॥ १९ ॥  
  
चक्रेणाङ्गानि कृन्तेत्तु यदि क्षिप्रं न मुञ्चति ।  
मुञ्चामीति यदा ब्रूयात् शपथं कारयेत्सदा ॥ २० ॥  
  
विसर्जयेद्बलिं दत्वा शिखादिग्बन्धमोक्षणात् ।  
कर्मणा मनसा चैव तथा वाचापि मोक्षयेत् ॥ २१ ॥  
  
[विषप्रशामनप्रकारः]  
  
ठकारोदरगं मन्त्रं कलाषोडशसंयुतम् ।  
स्रवन्तममृतं ध्यायेच्चन्द्रमण्डलसन्निभम् ॥ २२ ॥  
  
वामहस्ते विचिन्त्यैवं साध्यमूर्ध्नि निवेशयेत् ।  
तेनामृतेन सम्पूर्य विग्रहं त्वातुरस्य च ॥ २३ ॥  
  
हरेद्विषाण्यशेषाणि विधिनाऽनेन योजितः ।  
  
[वशीकरणप्रकारः]  
  
सप्त जप्तानि पुष्पाणि सुगन्धाक्तानि दापयेत् ॥ २४ ॥  
  
वामहस्तेन नारीणां पाणौ तासां च दक्षिणे ।  
वामपाणौ तु विप्रेन्द्र नॄणां दक्षिणपाणिना ॥ २५ ॥  
  
सद्यस्तद्वशतां यान्ति मन्त्रस्यास्य प्रभावतः ।  
चन्द्रमण्डलमध्यस्थं मन्त्रं ध्यात्वा करोदरे ॥ २६ ॥  
  
यस्य तद्दर्शयेद्धस्तं क्षिप्रं तं वशमानयेत् ।  
न्यासं कृत्वा तु पूर्वोक्तं कान्तं रूपं विचिन्तयेत् ॥ २७ ॥  
  
क्रुद्धस्याप्यग्रतः स्थित्वा क्षिप्रं तं वशमानयेत् ।  
पत्रं पुष्पं फलं वाऽपि त्रिजप्तं यस्य दीयते ॥ २८ ॥  
  
वशमायाति स क्षिप्रं मन्त्रस्यास्य प्रभावतः ।  
रोचनाकुङ्कुमाभ्यां वा भस्मना चन्दनेन वा ॥ २९ ॥  
  
प्रजप्य तिलकं कृत्वा विशेद्राजकुलं यदि ।  
प्। २९१) प्रा यान्महतीं पूजां दर्शनान्नात्र संशयः ॥ ३० ॥  
  
[उच्चाटनप्रकारः]  
  
वायव्यभुवनान्तस्थं मन्त्रं नीलाम्बुदप्रभम् ।  
निराधारं तदन्तस्थं ध्यायेत्साध्यं कृशं महत् ॥ ३१ ॥  
  
नीलाम्बरधरं कृष्णं शुक्लवर्णसमं लघु ।  
देवं (व ?) नासानिलेनैव पूर्यमाणं नभस्थले ॥ ३२ ॥  
  
भ्राम्यमाणं निराधारे उच्चाटत्यचिराच्च सः ।  
  
[विद्वेषणविधानम्]  
  
आग्नेयभुवनान्तस्थं चाषपक्षसमद्युतिम् ॥ ३३ ॥  
  
ध्यात्वा मन्त्रेश्वरं क्षिप्रं तत्पाद गो(द्वयगौ?)स्मरेत् ।  
द्वौ साध्यौ हुतभुग्रूपौ वीक्षमाणौ परस्परम् ॥ ३४ ॥  
  
पादं पदा ताडयन्तावभीक्ष्णं चातिवेगतः ।  
करोति विप्र विद्वेषं ध्यानमात्रान्न संशयः ॥ ३५ ॥  
  
[आकर्षणम्]  
  
सूर्यमण्डलमध्यस्थं ध्यायेन्मन्त्रेश्वरं द्विज ।  
भग्नराजोपलाभं तु घ्राणाग्रस्थेन वायुना ॥ ३६ ॥  
  
कर्षयन्तं सुदूराच्च साध्यं भास्वरविग्रहम् ।  
विधिनाऽनेन भगवान् ध्यान(त?)स्त्वाकर्सणे सदा ॥ ३७ ॥  
  
आकृष्य भवनं सर्वं साधकस्य ददाति च ।  
  
सितपद्मोत्तरस्थं तु मन्त्रं ध्यात्वा खगासनम् ॥ ३८ ॥  
  
वर्णतः सितरक्ताभं तत्पाणिद्वयगौ तु वै ।  
द्वौ तु साध्यौ तदाकारौ पतन्तौ तौ तु संस्मरेत् ॥ ३९ ॥  
  
हृष्टतुष्टप्रसन्नात्मा प्रीत्यर्थं मुनिसत्तम ।  
नयेत् पथञ्चैव विधिनाऽनेन मन्त्रराट् ॥ ४० ॥  
  
हुताशसलिले द्वे तु किं पुनर्मानवान्प्रति ।  
  
[मारणम्]  
  
वायुवह्निपुराभ्यां तु मध्ये चक्रोदितं प्रभुम् ॥ ४१ ॥  
  
संस्मरेत्कृष्णरक्तं तु साध्यं तत्पादतो हतम् ।  
निष्पीड्यमानं वेगेन चक्रक्षेप्रैर्गतासुवत् ॥ ४२ ॥  
  
प्। २९२) ध्यायेद्विलुप्तशक्तिं च निमीलितविलोचनम् ।  
मारयत्यचिरेणैव विपक्षो यस्य साधकः ॥ ४३ ॥  
  
[स्तम्भनम्]  
  
माहेन्द्रमण्डलान्तस्थं कुङ्कुमोदकसन्निभम् ।  
प्रपीडयन्तं पादाभ्यामाधारं यन्त्रसंस्थितम् ॥ ४४ ॥  
  
स्तम्भयत्यचिरेणैव यं यमिच्छति साधकः ।  
  
[पुष्टिविधानम्]  
  
चन्द्रमण्डलमध्यस्थं पीतं पीताम्बरं प्रभुम् ॥ ४५ ॥  
  
वमन्तममृतं वक्त्रात्तत्पीयूषं द्विजाधिप ।  
विशन्तं ब्रह्मरन्ध्रेण स्मरेत्साध्यस्य हृद्गतम् ॥ ४६ ॥  
  
सर्वाङ्गानि च तत्स्थेन आक्रान्तानि च भावयेत् ।  
पुष्टाङ्गो जायते शश्वद्विधिनानेन मानवः ॥ ४७ ॥  
  
[शान्तिकविधानम्]  
  
सितपद्मयुगान्तस्थं सम्पूर्णं च शशिप्रभम् ।  
विचिन्त्यैकमजस्योर्ध्वे द्वितीयमधरस्थितम् ॥ ४८ ॥  
  
निशाम्बुकणसङ्काशं स्वच्छन्दं मध्यतः स्थितम् ।  
मुञ्चन्तं सलिलं देहाच्छीतलं क्षीरवत्स्थितम् ॥ ४९ ॥  
  
सिच्यमानं स्मरेत्साध्यं तेन तं तदधःस्थितम् ।  
जायते शान्तिकं सम्यग्यस्य यस्य द्विजेच्छसि ॥ ५० ॥  
  
[पु(तु?)ष्टिविधानम्]  
  
कुङ्कुमोदकसङ्काशं पूर्णचन्द्रान्तरस्थितम् ।  
ध्यात्वा मन्त्रं पुरा विप्र वमन्तममृतं मुखात् ॥ ५१ ॥  
  
वर्णतः सितपीताभं तदग्रस्थं च भावयेत् ।  
पिबन्तं पाणियुग्मेन आत्मानमथवातुरम् ॥ ५२ ॥  
  
पु(तु?)ष्टिरुत्पद्यते शश्वन्मन्त्रराजप्रभावतः ।  
एतत्पूर्वोक्तजापस्य फलमुक्तं समासतः ॥ ५३ ॥  
  
अनुक्तान्यपि कर्माणि कुरुते चात्र योजितः ।  
योज्यं कर्मपदं चैव परिकर्मणि यत्नतः ॥ ५४ ॥  
  
कुरु वीप्सासमेतं च ध्यानेन परिभावितम् ।  
पूर्वोक्ताद्द्विगुणाज्जापाच्चैव सिद्धिमवाप्नुयात् ॥ ५५ ॥  
  
प्। २९३) [वैखरीसिद्धिः]  
  
विवरद्वारमासाद्य स्थण्डिलं चोपलेपयेत् ।  
इष्ट्वा तु विधिना मन्त्रं कुर्याद्धोमं समाहितः ॥ ५६ ॥  
  
तिलेन तु घृताक्तेन महिषाक्षेण वै पुनः ।  
क्षीरवृक्षसमिद्भिर्वा दूर्वाकाण्डैरभावतः ॥ ५७ ॥  
  
लक्षमात्रे हुते ह्याशु वैखरीं सिद्धिमाप्नुयात् ।  
भित्वा तु सत्वयन्त्राणि प्रविशेद्विवरोत्तमम् ॥ ५८ ॥  
  
पीत्वा रसायनं दिव्यं नारायणबलो भवेत् ।  
क्रीडने कन्यकायुक्ते यावदाभूतसप्लवम् ॥ ५९ ॥  
  
[खड्गसाधनम्]  
  
भूमिभागे समे लिप्ते रोचनां कुङ्कुमैर्युताम् ।  
लिखेत् त्रिंशाङ्गुलं खड्गं स्पष्टं साङ्गं मनोरमम् ॥ ६० ॥  
  
पूर्वोक्तेन विधानेन इष्ट्वा तत्र जनार्दनम् ।  
मुष्टिस्थाने करं स्थाप्य जपेल्लक्षं समाहितः ॥ ६१ ॥  
  
युक्ताहारविहारो हि युक्तस्वप्नो ह्यखेदवान् ।  
यावदुत्तिष्ठते खड्गो मुष्टिना ग्राहयेत्ततः ॥ ६२ ॥  
  
तं गृहीत्वा तु सर्वेषां विद्यानामधिपो भवेत् ।  
विद्याधराणां सर्वेषां चक्रवर्तित्वमाप्नुयात् ॥ ६३ ॥  
  
[अञ्जनादिसाधनम्]  
  
पूर्वोक्तेन विधानेन पूजयेन्मन्त्रनायकम् ।  
रोचनां शङ्खशुक्तौ तु गृहीत्वा शङ्खमुद्रया ॥ ६४ ॥  
  
तावत्परिजपेन्मन्त्रं यावज्ज्वालां प्रमुञ्चति ।  
तन्मध्ये दृश्यते कान्ता कन्यका कामरूपिणी ॥ ६५ ॥  
  
सिद्धास्मीति वदेत्सा तु कुरु कार्यं यथेप्सितम् ।  
अनेनैव विधानेन अञ्जनादीनि साधयेत् ॥ ६६ ॥  
  
[गुलिकासाधनम्]  
  
रोचनां कुङ्कुमं चैव हरितालं मनश्शिलाम् ।  
चक्राङ्कां चौषधीं तत्र पञ्चमां विनियोजयेत् ॥ ६७ ॥  
  
प्। २९४) सूक्ष्मपिष्टां तु तां कृत्वा आलोड्य मधुरैस्त्रिभिः ।  
एकादश्यां समभ्यर्च्य मण्डले मन्त्रनायकम् ॥ ६८ ॥  
  
तत्राधिवासयेत्तां तु गुलिकां यन्त्रसम्पुटे ।  
सितार्कस्य विधानेन द्वादश्यां तु जपेत्ततः ॥ ६९ ॥  
  
दशायुतं तु तन्मन्त्री ततः सिद्धा तु सा भवेत् ।  
तया करस्थया मन्त्री विधिवद्गगनान्तरे ॥ ७० ॥  
  
पाताले वा महीपृष्ठे लोकपालपुरेषु च ।  
चक्रपाणिर्यथा विष्णुरधृष्यः सर्वदैवतैः ॥ ७१ ॥  
  
जायते साधकेन्द्रस्तु मन्त्रस्यास्य प्रभावतः ।  
  
[रसायनादिसाधनम्]  
  
ब्राह्मणं क्षत्रियं वाऽपि निर्व्रणं लक्षणैर्युतम् ॥ ७२ ॥  
  
युवानमेकं दिवसं संस्थितं तु समानयेत् ।  
शून्ये गृहे समावेश्य स्नापयेदर्चयेत्ततः ॥ ७३ ॥  
  
यथा विधानतो मन्त्री मन्त्रं सम्पूज्य मण्डले ।  
उपविष्टं शवं कृत्वा मन्त्रं तस्याग्रतो जपेत् ॥ ७४ ॥  
  
ताडयेत्सर्षपाणां तु शतेनाष्टोत्तरेण तु ।  
ततो वेगात्समुत्थाय ब्रवीति प्रणतो वचः ॥ ७५ ॥  
  
किं करोमि तवाद्याहं ममाज्ञा सम्प्रदीयताम् ।  
पादमूले रसं सिद्धं रसायनमपि द्विज ॥ ७६ ॥  
  
यच्चान्यन्मनसोऽभीष्टं दद्ददात्यविकल्पतः ।  
  
[यक्षिणीसाधनम्]  
  
कौशेयवस्त्रमानीय लिखेत्तत्र च यक्षिणीम् ॥ ७७ ॥  
  
सर्वाभरणसंयुक्तां सुरूपां मनसेप्सिताम् ।  
यथोक्तेन विधानेन मन्त्रं सम्पूज्य पूर्ववत् ॥ ७८ ॥  
  
उपोषितश्चार्धरात्रे दद्याद्धूपं सगुग्गुलुम् ।  
सप्ताहमेवं कुर्वीत जपेच्चाप्ययुतं सदा ॥ ७९ ॥  
  
सप्तमे ह्यर्धरात्रे तु सशद्बः कम्पते पटः ।  
प्रत्यक्षमास्ते विप्रेन्द्र रूपैश्वर्येण संयुता ॥ ८० ॥  
  
प्। २९५) यदा तु न क्षुभेन्मन्त्री तदा सिद्धाऽस्य सा भवेत् ।  
माता वा भगिनी भार्या का भवामीति भाषते ॥ ८१ ॥  
  
तस्या यथेष्टं वक्तव्यं निर्विकल्पेन चेतसा ।  
सा सिद्धा सर्वकार्याणि साधयत्याशु मन्त्रिणः ॥ ८२ ॥  
  
कामं ददाति विविधं नानारूपैर्यथेप्सितम् ।  
जायात्वेन द्विजश्रेष्ठ यदा चाङ्गीकृता पुरा ॥ ८३ ॥  
  
निधीनथाक्षयान् शश्वद्भगिनीत्वे प्रयच्छति ।  
लोकालोकान्तरालोकं दर्शयत्यविचारतः ॥ ८४ ॥  
  
औषधीश्च तदा दिव्या रसांश्च विविधानपि ।  
शास्त्राणि विविधान्याशु साधयेच्छान्तिसिद्धये ॥ ८५ ॥  
  
ददाति सम्यक् सिद्धा सा सुसिद्धीर्जननी यथा ।  
  
[परसैनिकप्रणाशनम्]  
  
सङ्ग्रामकाले सम्प्राप्ते आयुधान्यभिमन्त्रयेत् ॥ ८६ ॥  
  
परसैनिक(?)पूर्वोक्तमभिमन्त्र्य च सर्षपान् ।  
अस्त्रसम्पुटितेनैव तेनैव त्र्यक्षरेण तु ॥ ८७ ॥  
  
मन्त्रेणाग्निप्रभावेन ज्वालामालाकुलेन तु ।  
गत्वा परबलास्त्रं तु क्रोधसंरक्तलोचनः ॥ ८८ ॥  
  
प्रक्षिपेत्सैन्यमध्ये च नाशयेत्परसैनिकम् ।  
  
[दिव्यानां स्तम्भनम्]  
  
रोचनाकुङ्कुमैर्युक्तो नाममन्त्रविदर्भितम् (?) ॥ ८९ ॥  
  
लिखेत्कौस्तुभमध्ये तु कलाषोडशसंयुते ।  
एकैका तु कला विप्र पुरा युक्ताऽमृतेन तु ॥ ९० ॥  
  
साऽमृतानां कलानां च योजयेच्च तथोपरि ।  
विश्वाप्यायस्थितं वापि चन्द्ररश्मिसमप्रभम् ॥ ९१ ॥  
  
तद्बाह्येऽष्टदलं पद्मं विलिखेच्च सकर्णिकम् ।  
देव्योऽङ्गानि यथार्चायां दलेष्वभ्यन्तरे लिखेत् ॥ ९२ ॥  
  
स्तम्भयेत्सर्वदिव्यानि खात्केशां(खेचरां?)श्च निवारयेत् ।  
पूजनाद्धवनाद्ध्यानाच्चन्दनोदकसेचनात् ॥ ९३ ॥  
  
प्। २९६) [उत्पातप्रशमनम्]  
  
लिखितं भूर्जपत्रे तु क्षीराम्भोविनिवेशितम् ।  
उत्पातानि महोग्राणि साभिचाराणि नाशयेत् ॥ ९४ ॥  
  
[विषशस्त्रादिभयप्रशमनम्]  
  
त्रिलोहवेष्टितं कृत्वा पुष्यर्क्षे लिखितं तु वै ।  
द्वादश्यां शुक्लपक्षे वा मध्यन्दिनगते रवौ ॥ ९५ ॥  
  
बाह्वोः कण्ठे तथा मूर्ध्नि यस्तु धारयते सदा ।  
विषशस्त्राग्निभूतेभ्यो भयं तस्य न जायते ॥ ९६ ॥  
  
[चक्रयन्त्रसाधनम्]  
  
रोचनाचन्दनेनैव भूर्जे वा सितकर्पटे ।  
चक्रं कुर्याद्द्विषट्कारं नाभिनेमिसमन्वितम् ॥ ९७ ॥  
  
तन्मध्ये कमलं कुर्यात् षोडशच्छदभूषितम् ।  
त्र्यर्णेन मूलमन्त्रेण नामसम्पुटयोगतः ॥ ९८ ॥  
  
विलिख्य तद्बहिर्दद्यान्मन्त्रं यो द्वादशाक्षरम् ।  
परिवेषप्रयोगेण पत्रे पत्रे लिखेत्ततः ॥ ९९ ॥  
  
देवीनां हार्दकं बीजं चतुर्धा केसरावधौ ।  
अष्टाष्टकं तु बीजानां यावदेकत्र सङ्ख्यया ॥ १०० ॥  
  
ततः सर्वदलाग्रस्थः प्रणवो लिख्यते द्विज ।  
पुष्पपत्रात्समारभ्य हकाराद्यं च विन्यसेत् ॥ १०१ ॥  
  
क्रमान्मकारपर्यन्तं ततः पद्मस्य बाह्यतः ।  
शिरः शिखां च कवचं नाभित्रितयगं लिखेत् ॥ १०२ ॥  
  
परिवेषप्रयोगेण चक्रारेषु लिखेत्ततः ।  
अस्त्रा द्वादशधा विप्र एकैकस्यान्तरे ततः ॥ १०३ ॥  
  
नेत्रमन्त्रं त्रिधा दद्यान्नाभिवन्नेमिमण्डले ।  
यन्त्रोऽयं मुनिशार्दूल सर्वोपद्रवनाशनः ॥ १०४ ॥  
  
धारणात्स्मरणाद्ध्यानान्नास्ति तद्यन्न साधयेत् ।  
  
[शङ्खयन्त्रम्]  
  
शङ्खोदरगतं पद्मं लिखित्वा द्वादशच्छदम् ॥ १०५ ॥  
  
समदेन तुषारेण कुङ्कुमेन तथैव च ।  
विलिख्य कर्णिकामध्ये त्र्यक्षरं मूर्तिसंयुतम् ॥ १०६ ॥  
  
प्। २९७) वलयाकृतियोगेन नाम तन्मध्यतो लिखेत् ।  
नारसिह्मादयो मन्त्रास्त्रयो लेख्या दलत्रये ॥ १०७ ॥  
  
भूयो भूयश्चतुर्वारं बाह्यपद्मं च वेष्टयेत् ।  
क्रमात्पद्मादिकैर्मन्त्रैस्सर्पकुण्डलयोगतः ॥ १०८ ॥  
  
वक्त्रदेशेऽथ शङ्खस्य क्रमाल्लोकेश्वरा दश ।  
अस्त्रमन्त्रास्तथा सख्यः शङ्खस्याथो निवेशयेत् ॥ १०९ ॥  
  
इदं यन्त्रं मुनिश्रेष्ठ सर्वमन्त्रैरधिष्ठितम् ।  
सर्वकर्मकरं प्रोक्तं सर्वोपप्लवनाशकम् ॥ ११० ॥  
  
सर्वरोगविघातं च सर्वामयविनाशनम् ।  
  
[तिथिनक्षत्रविशेषात्फलभेदः]  
  
सर्वमङ्गलकृत्सम्यक् पुष्यर्क्षलिखितं भवेत् ॥ १११ ॥  
  
द्वादश्यामथ शुक्लायां पूजयित्वा यथाविधि ।  
अभिषेकविधानेन शान्तिके पौष्टिके लिखेत् ॥ ११२ ॥  
  
रक्षार्थं सर्वभूतेभ्यो योज्यं सर्वत्र सर्वदा ।  
  
[आहुतिद्रव्यभेदात् आहुतिसङ्ख्याभेदाच्च फलभेदः]  
  
लक्षाहुतिप्रदानेन तिलानां कृष्णवर्चसाम् ॥ ११३ ॥  
  
पूजयेद्वत्सरं यत्तु होमान्तेऽथ घृताहुतीः ।  
आपाद्य द्वादशशतं स्रुचा सम्यङ्महामुने ॥ ११४ ॥  
  
ददाति तस्य भगवान् यत्किञ्चिन्मनसेप्सितम् ।  
एकादश सहस्राणि कमलानां तु नारद ॥ ११५ ॥  
  
जुहुयाच्च घृताक्तानामेकान्ते विजने तु यः ।  
समुद्धृत्योदकात्सद्यस्तस्य लक्ष्मीं प्रयच्छति ॥ ११६ ॥  
  
योऽयुतं चाथ बिल्वानां घृताक्तानां तु होमयेत् ।  
तस्य क्षिप्रं ददात्येष मन्त्रेशो विपुलं धनम् ॥ ११७ ॥  
  
ग्रामानश्वान्सुवर्णं च दर्शयेत्तु कृताकृतम् ।  
आयुः पुत्रानथारोग्यं सौभाग्यं सर्वतोमुखम् ॥ ११८ ॥  
  
यस्या अग्रे देवताया इमं मन्त्रेश्वरं जपेत् ।  
सा तस्मै सकलान्कामान्प्रसन्ना सम्प्रयच्छति ॥ ११९ ॥  
  
साधितो मन्त्रसिद्धिर्हि(द्ध्या हि?) मन्त्रराजः करोति च ।  
प्रसादितश्च पूजाद्यैः कर्मणा चाग्निकेन तु ॥ १२० ॥  
  
प्। २९८) सामान्यमपि यत्किञ्चिद्भूतले कर्म विद्यते ।  
स्मरणात्सर्वमेवाशु साधकानां प्रयच्छति ॥ १२१ ॥  
  
[मन्त्रराजस्य महिमाविशेषः]  
  
इदमन्यत्प्रवक्ष्यामि मुनिश्रेष्ठ निबोध मे ।  
मन्त्रराजस्य यद्वीर्यं माहात्म्यं प्रभविष्णुता ॥ १२२ ॥  
  
येनायं पूजितः सम्यक् ज्ञातो ध्यातः सकृत्स्मृतः ।  
तस्य सिद्धिः परा दिव्या मानुषी सम्प्रवर्तते ॥ १२३ ॥  
  
न चास्य सदृशो मन्त्रो मन्त्रराजस्य विद्यते ।  
सुखसौभाग्यसम्पत्तेरपवर्गप्रसिद्धये ॥ १२४ ॥  
  
इमं मन्त्रेश्वरं जप्त्वा भक्तिश्रद्धापरस्तु यः ।  
तच्चित्तो विजने स्थाने सर्वान्कामानवाप्नुयात् ॥ १२५ ॥  
  
किमन्यैस्तस्य विप्रेन्द्र मन्त्रकोटिशतैरपि ।  
स तु चिन्तामणिप्रख्यो यस्यायं हृदि वर्तते ॥ १२६ ॥  
  
सर्वकामप्रदः सद्यो देहान्तेऽपि च मोक्षदः ।  
इमं मन्त्रेश्वरं जप्त्वा सर्वान्कामानवाप्नुयात् ॥ १२७ ॥  
  
न चास्य सदृशो मन्त्रो मन्त्रैः कोटिशतैरपि ।  
एवं मन्त्रवरं लब्ध्वा धुनेत्सर्वं फलाफलम् ॥ १२८ ॥  
  
चिन्तामणिर्यथा लोके सर्वाभीष्टं प्रयच्छति ।  
एवं मन्त्रेश्वरो ह्येष साधकाय प्रयच्छति ॥ १२९ ॥  
  
ऐहिकामुष्मिकं सर्वं सम्यगाराधितः सदा ।  
लक्षायुतायुते जप्ते पूजाहोमादिकैर्विना ॥ १३० ॥  
  
प्रयच्छत्यणिमादीनि जपान्ते मन्त्रराड् द्विज ।  
प्राणायामादिसंयुक्तो धारणाध्यानतत्परः ॥ १३१ ॥  
  
विना हवनपूजाभ्यां लक्षं लक्षं स्थितो जपेत् ।  
साक्षात्पश्यति देवेशं विष्णुं परमरूपिणम् ॥ १३२ ॥  
  
एतदुद्देशतो विप्र कर्म मन्त्रेश्वरस्य तु ।  
भक्त्यर्थं साधकेन्द्राणां कथितं नातिविस्तृतम् ॥ १३३ ॥  
  
तन्नास्ति यन्न मन्त्रेशः साधयेत्परितोषितः ।  
  
इति श्रीपाञ्चरात्रे जयाख्यसंहितायां साधकस्य   
मूलमन्त्रसाधनं नाम सड्विंशः पटलः ॥ २६ ॥  
  
  
  
अथ शक्तिमन्त्रसाधनं नाम सप्तविंशः पटलः  
  
श्रीभगवान्   
  
अनुक्रमेणाथ मुने लक्ष्म्यादीनां च साधनम् ।  
विविधानि च कर्माणि मन्त्रेभ्यो ह्यवधारय ॥ १ ॥  
  
[लक्ष्म्यादिषु अनन्ताद्यासनस्य साधारण्यम्]  
  
अनन्तं च तदूर्ध्वे तु धर्माद्यं यच्चतुष्टयम् ।  
पद्मं धामत्रयोपेतं सर्वमन्त्रगणस्य च ॥ २ ॥  
  
सामान्यमासनं विद्धि पूजाकाले तु सर्वदा ।  
  
[तत्र द्वारयागादेः साधारण्यम्]  
  
द्वारयागो गणेशादिपूजनं मुनिसत्तम ॥ ३ ॥  
  
लोकेश्वरास्त्रयागश्च सर्वत्र विहिताः सदा ।  
देवीचतुष्कयागे तु षट्के तु हृदयादिके ॥ ४ ॥  
  
नृसिह्मकपिलक्रोडयागेषु च यजेद्द्विज ।  
  
[लक्ष्म्यादियागादन्यत्र विष्वक्सेनपूजनप्रतिषेधः]  
  
विष्वक्सेनस्तु नान्यत्र पूजनीयः कदाच ॥ ५ ॥  
  
[तत्तन्मन्त्राणां तत्तद्धृदयेनैवोपचारः]  
  
यं यं प्रपूजयेन्मन्त्री मन्त्रं सिद्धिपरायणः ।  
तन्मन्त्रं हृदयेनैव तं तमेवोपचार्य च ॥ ६ ॥  
  
नोपचारिकमन्त्रान्वै पूर्वोक्तान्विनिवेशयेत् ।  
  
[जपसूत्रे विशेषः]  
  
न मूलमन्त्रसंरुद्धं सूत्रं तु जपकर्मणि ॥ ७ ॥  
  
तन्मन्त्रेण तु संस्कृत्य पुरा सन्धाय चापरम् ।  
  
[धूपघण्टादीनां साधारण्यम्]  
  
सामान्यं सर्वमन्त्राणां धूपघण्टा पुरोदिता ॥ ८ ॥  
  
यागागारं तथा कुण्डं स्रुक्स्रुवौ मुनिसत्तम ।  
अथाङ्गषट्कं व्याख्यास्ये लक्ष्म्याद्यादौ तु लक्षणम् ॥ ९ ॥  
  
चतुर्णां तु सखीनां च बीजमन्त्रचतुष्टयम् ।  
चतुर्णामनुगानां तु क्रमेण च यथास्थितम् ॥ १० ॥  
  
प्। ३००) [लक्ष्म्या अङ्गमन्त्रः]  
  
आदाय पुण्डरीकं तु धरेशं तदधो न्यसेत् ।  
अनलं तदधःस्थं च कृत्वा षोढा नियोज्य च ॥ ११ ॥  
  
क्रमेण योजयेदेषामानन्दं प्रथमस्य च ।  
विष्णुमूर्जमथैश्वर्यं भूधरं परमेश्वरम् ॥ १२ ॥  
  
चान्द्री व्योमेशसंयुक्तां सर्वेषामुपरि न्यसेत् ।  
विद्धि षड् हृदयादीनि  
  
[लक्ष्म्याः सखीमन्त्रः]  
  
				सखीनामधुना शृणु ॥ १३ ॥  
  
आदाय केवलं सत्यं तत्स्थितं वरुणं ततः ।  
मायायुक्तं ततः सोमं वरुणं रामभूषितम् ॥ १४ ॥  
  
चान्द्री व्यापी क्रमाद्योज्यौ सर्वेषां मूर्ध्नि वै ततः ।  
ऋद्धिः वृद्धिः समृद्धिश्च विभूतिरपि सा सखी ॥ १५ ॥  
  
[लक्ष्म्या अनुचरमन्त्रः]  
  
लकारस्त्वादिदेवस्थस्सोमोऽथ भुवनस्थितः ।  
द्विधाऽमृतं समादाय भूधरेण समन्वितम् ॥ १६ ॥  
  
पूर्ववच्चिरसंयुक्तमेतत्कुर्याच्चतुष्टयम् ।  
लावण्यः सुभगो नाम्ना सौभाग्यश्च तृतीयकः ॥ १७ ॥  
  
चतुर्थस्सौमनस्यश्च चत्वारोऽनुचराः स्मृताः ।  
सर्वेषां प्रणवं पूर्वं नामस्वाहानमोनुगम् ॥ १८ ॥  
  
[मण्डलम्]  
  
चतुरस्रं चतुर्द्वारं कृत्वा पूर्वोदितं पुरम् ।  
तन्मध्येऽष्टदलं पद्मं लिखेच्छुक्लारुणप्रभम् ॥ १९ ॥  
  
सितानि चतुरालिख्य कोणेषु स्वस्तिकानि च ।  
  
[न्यासः]  
  
व्यापकत्वेन तु पुरा मणिबन्धमुखादिगम् ॥ २० ॥  
  
विन्यस्य मूलमन्त्रं तु हस्ते देहे च केवलम् ।  
पश्चादादौ तु हस्ताभ्यां लक्ष्मीमन्त्रं तथा न्यसेत् ॥ २१ ॥  
  
प्। ३०१) तदङ्गानि हृदादीनि हस्ते देहे च विन्यसेत् ।  
तस्यानुगचतुष्कं यद्देवीनां तदनु न्यसेत् ॥ २२ ॥  
  
प्रदेशिन्यादितो हस्ते देहे तदनु विन्यसेत् ।  
उत्तमाङ्गेऽथ हृन्मध्ये ऊर्वोर्जानुद्वये तथा ॥ २३ ॥  
  
लावण्याद्याश्च चत्वारो ह्यनामादौ करद्वये ।  
अङ्गुष्ठान्तं करे न्यस्य देहे तदनु नारद ॥ २४ ॥  
  
दक्षिणे च तथा वामे स्कन्धे पक्षद्वये तथा ।  
  
[लक्ष्म्या मानसयागः]  
  
न्यासं कृत्वा यथान्यायं श्रीकामोऽथ यजेद्धृदि ॥ २५ ॥  
  
लययागप्रयोगेण लक्ष्मीमन्त्रं तु केवलम् ।  
कृत्वाऽवलोकनाद्यं तु ततो बाह्ये तु विन्यसेत् ॥ २६ ॥  
  
[बाह्ययागार्थो मण्डले विन्यासः]  
  
मूर्तिमन्त्रयुतं मूलं कर्णिकोपरि नारद ।  
सकलाकलदेहं च सर्वमन्त्रात्मकं प्रभुम् ॥ २७ ॥  
  
तदुत्सङ्गगतां लक्ष्मीं स्वमन्त्रेणावतार्य च ।  
पूर्वोक्तध्यानसंयुक्तां भोगमोक्षप्रसिद्धये ॥ २८ ॥  
  
तदाग्नेये तदीशाने वायवीये च नैऋते ।  
चत्वारि हृदयादीनि नेत्रं केसरसन्ततौ ॥ २९ ॥  
  
तदग्रे दक्षिणे पृष्ठे वामपत्रे क्रमान्न्यसेत् ।  
चतुष्टयं तु शुद्धा(ऋद्ध्या?)द्यं द्विभुजं तु तदाकृति ॥ ३० ॥  
  
पद्मगौरप्रतीकाशं श्रीवृक्षचमराङ्कितम् (?) ।  
पद्मासने चोपविष्टं प्रेक्षमाणं तदाननम् ॥ ३१ ॥  
  
स्वस्तिकानां तदीशादिकोणस्थाने निवेश्यते ।  
लावण्याद्यचतुष्कं तु पीतवर्णं चतुर्भुजम् ॥ ३२ ॥  
  
नीलकौशेयवसनं पद्मकुम्भकरान्वितम् ।  
नलिनीध्वजहस्तं च सफलामलवृक्षधृत् ॥ ३३ ॥  
  
द्वारेष्वस्त्रं चतुर्दिक्षु न्यस्य पूज्य यथा पुरा ।  
  
[जपहोमादिविधिः]  
  
मूलमन्त्रयुतां देवीं लक्ष्मीं लक्ष्मीप्रदां द्विज ॥ ३४ ॥  
  
प्। ३०२) जप्त्वा कृत्वा ततो होमं सघृतैस्तु तिलाक्षतैः ।  
सामलैः श्रीफलैश्चैव सक्तुलाजैस्तु पङ्कजैः ॥ ३५ ॥  
  
यथाशक्ति ह्यसङ्ख्यैस्तु होमान्ते च ततो द्विज ।  
लक्ष्मीरूपधरो भूत्वा साधकः कृतनिश्चयः ॥ ३६ ॥  
  
जपेल्लक्षाणि वै पञ्च शुद्धाहारो जितेन्द्रियः ।  
होमं कुर्याज्जपान्ते तु क्रमाद्बिल्वफलाम्बुजैः ॥ ३७ ॥  
  
पयोमधुघृताक्तैस्तु अयुतायुतसङ्ख्यया ।  
  
[लक्ष्मीमन्त्रसिद्धिजं सामर्थ्यम्]  
  
ददाति दर्शनं विप्र होमान्ते परमेश्वरी ॥ ३८ ॥  
  
पुत्र सिद्धाऽस्मि ते ब्रूहि यत्ते मनसि चेप्सितम् ।  
कुरु कर्माण्यभीष्टानि मन्मन्त्रेणाखिलानि च ॥ ३९ ॥  
  
अद्य प्रभृति निश्शङ्को द्वन्द्वोपद्रववर्जितः ।  
एवमुक्त्वा तु सा देवी याति यत्रागता तु वै ॥ ४० ॥  
  
ततः कर्माणि वै कुर्याल्लक्ष्म्योक्तानि तु साधकः ।  
तुष्टाऽभीष्टां श्रियं दद्यादर्थिनामर्थकामिनाम् ॥ ४१ ॥  
  
सङ्क्रुद्धो निर्धनं कुर्याद्वाङ्मात्रेण धरेश्वरम् ।  
शुद्धं कुर्यात्सकृद्ध्यानान्मन्त्रजापाच्च हाटकम् ॥ ४२ ॥  
  
पूरयित्वाऽम्भसा कुम्भं क्षीरेण मधुनाऽथवा ।  
निधाय दक्षिणे हस्ते वामं तदुपरि न्यसेत् ॥ ४३ ॥  
  
शतमष्टाधिकं मन्त्रं जपेद्ध्यानसमन्वितम् ।  
रसेच्छासुनिवेशस्थो ह्येकचित्तः समाहितः ॥ ४४ ॥  
  
रसेन्द्रत्वं समायाति यत्कुम्भे त्वाहृतं जलम् ।  
सरसो लक्षवेधी स्याच्छस्त्रादीनां भवेद्विज ॥ ४५ ॥  
  
करोति कायमजरं जरारोगविवर्जितम् ।  
अङ्गुष्ठोदरमात्रं तु पुरा पाषाणमाहरेत् ॥ ४६ ॥  
  
दक्षिणेन च हस्तेन वामे च बदरीसमम् ।  
अभिमन्त्र्य तु द्वौ मुष्टी द्वे शते षोडशाधिके ॥ ४७ ॥  
  
दक्षिणस्थं तु पाषाणं रत्नत्वमुपयाति च ।  
वामे मुक्ताफलत्वं च महामूल्ये तु ते उभे ॥ ४८ ॥  
  
प्। ३०३) यद्यदिच्छति जात्या वै तत्तद्रत्नं भवेत्तदा ।  
तथा मुक्ताफलं यद्यत्प्रतिभाति करोति तत् ॥ ४९ ॥  
  
गोगजाश्वसमुद्भूतमस्थि चादाय पाणिना ।  
शतार्धमन्त्रितं कृत्वा प्रवालत्वं प्रयाति तत् ॥ ५० ॥  
  
शताभिमन्त्रितं कृत्वा त्रपुसीसे तथाऽयसम् ।  
जायते कलधौतं तु रजतं वाऽथ निर्मलम् ॥ ५१ ॥  
  
यद्यद्गृहीत्वा विप्रेन्द्र यं यं वा तु समीहते ।  
क्रुद्धो वा परितुष्टश्च तत्तत्कुर्यात्तु नान्यथा ॥ ५२ ॥  
  
एवमश्ममयानां तु अन्यत्वमुपपद्यते ।  
या या मनसि वै यस्य विभूतिं प्रददाति च ॥ ५३ ॥  
  
तां तां ददाति तस्याशु धनधान्यगवादिकम् ।  
लिखित्वा भूर्जपत्रे तु यागन्यासक्रमेण तु ॥ ५४ ॥  
  
रोचनाकुङ्कुमाभ्यां तु सन्धारयति यः सदा ।  
सुवर्णवेष्टितं चाङ्गे लक्ष्मीमन्त्रं तु नारद ॥ ५५ ॥  
  
तस्यायुषश्श्रियो वृद्धिस्सर्वसत्त्वाश्रयो महान् ।  
प्राप्नुयान्महतीं पूजां यत्र यत्र च संविशेत् ॥ ५६ ॥  
  
इदमाराधनं प्रोक्तं श्रीकामानां समासतः ।  
  
[कीर्तिमन्त्रसाधनप्रकारः]  
  
कीर्तिमन्त्रविधानं तु साम्प्रतं मेऽवधारय ॥ ५७ ॥  
  
विलिख्य कमलं षोढा अनलासनसंस्थितम् ।  
अङ्कयेच्छिरसा विप्र लाक्ष्म्यमङ्गगणं यथा ॥ ५८ ॥  
  
सर्वत्र चास्त्रमन्त्रस्य तच्चिह्नं परिवर्जयेत् ।  
  
[कीर्तेः सखीमन्त्राः]  
  
शान्तिदं च ततस्सोमं मर्दनं शङ्करं ततः ॥ ५९ ॥  
  
क्रमेणालिख्य चतुरः कालपावकसंस्थितान् ।  
व्यापी चान्द्री ततो माया एकैकस्मिंस्तु मूर्धनि ॥ ६० ॥  
  
द्युतिः सरस्वती मेधा धृतिः कीर्तिः सखीगणः ।  
  
प्। ३०४) [कीर्तेरनुचरमन्त्राः]  
  
आनन्दयुक्तं वरुणमप्रमेयं च केवलम् ॥ ६१ ॥  
  
पवित्रमनलारूढं स्रग्धरं च तथाविधम् ।  
आनन्देनापि चाक्रान्तं चतुर्णां मूर्ध्नि योजनम् ॥ ६२ ॥  
  
विश्वाप्यायकरो व्यापी क्रमादनुचरास्त्वमी ।  
वागीशो ह्यभयश्चैव प्रसादस्त्राणसञ्ज्ञितः ॥ ६३ ॥  
  
[पूर्ववन्मण्डलादिविधानम्]  
  
न्यासो हृत्पद्मयागश्च सर्वं विद्धि पुरोदितम् ।  
पूर्वोक्तं मण्डलं कृत्वा सितपीतं तदन्तरे ॥ ६४ ॥  
  
किं तु वै पङ्कजं कुर्याद्विन्यसेत्तदनन्तरम् ।  
विभोरुत्सङ्गगां कीर्तिं हृदादीनि यथा पुरा ॥ ६५ ॥  
  
[सखीनामनुचराणां च ध्यानप्रकारः]  
  
क्रमाद्ध्यानं सखीनां च शृणुष्वानुचरेष्वपि ।  
द्विभुजा हेमवर्णाश्च कीर्तिरूपाः स्मिताननाः ॥ ६६ ॥  
  
सुपुस्तकं करे वामे दक्षिणे चामरं करे ।  
ध्यायेत्किंशुकवर्णास्ताः कान्तरूपा मनोहराः ॥ ६७ ॥  
  
तदाऽनुगचतुष्कं तु चतुर्हस्तं सिताम्बरम् ।  
वामदक्षिणहस्ताभ्यां मुख्याभ्यां तेषु चिन्तयेत् ॥ ६८ ॥  
  
शङ्खमिन्दुशताभं च कदम्बाख्यं महाद्रुमम् ।  
सुपुष्पं षट्पदोपेतं पराभ्यां च निबोध मे ॥ ६९ ॥  
  
पूर्णचन्द्रोपमं वामे दर्पणं दक्षिणे द्विज ।  
मयूरव्यजनं शुभ्रं ध्यात्वैवं पूजयेत्ततः ॥ ७० ॥  
  
[होमजपयोर्विधिः]  
  
अर्घ्यपुष्पादिकाः सम्यक् दत्वा शक्त्याऽथ होमयेत् ।  
तिलानि चाज्यसिक्तानि गन्धधूपान्वितानि च ॥ ७१ ॥  
  
देवीरूपं तु होमान्ते कृत्वा पुष्पाञ्जनाम्बरैः ।  
एकान्ते विजने स्थित्वा मौनी मूलफलाशनः ॥ ७२ ॥  
  
जपेल्लक्षत्रयं मन्त्री जपान्ते होममाचरेत् ।  
लक्षैकसङ्ख्यं विप्रेन्द्र तण्डुलैस्तिलमिश्रितैः ॥ ७३ ॥  
  
प्। ३०५) कापिलेन घृतेनैव क्षीरमिश्रेण नारद ।  
एकैकं च घृतादीनां सहस्रं चाथ होमयेत् ॥ ७४ ॥  
  
दद्यात्पूर्णाहुतिं पश्चात् क्षीरेणाज्यान्वितेन च ।  
पतितायां तु पूर्णायामायाति परमेश्वरी ॥ ७५ ॥  
  
साधु साध्विति वै ब्रूते स्थित्वाऽग्रे साधकस्य च ।  
एह्येहि परमं धाम त्यजेदं भौतिकं पुरम् ॥ ७६ ॥  
  
उपभुङ्क्ष्व परान्भोगानक्षमध्यगतो महान् ।  
मदीयेनाखिलं कर्म मन्त्रेण कुरु साधक ॥ ७७ ॥  
  
एवमुक्त्वा तु सा देवी गगनं च व्रजेत्ततः ।  
साधकः कीर्तिमन्त्रेण कुर्यात्कर्म यथेप्सितम् ॥ ७८ ॥  
  
[कीर्तिमन्त्रसिद्धिजन्यं सामर्थ्यम्]  
  
ददाति यस्य यत्किञ्चित्तस्य तच्चाक्षयं भवेत् ।  
तेनासौ लभते कीर्तिं यावच्चन्द्रार्कतारकम् ॥ ७९ ॥  
  
प्रचण्डानां मनुष्याणां मध्यस्थो यदि बुध्यते ।  
वक्ति संसदि वा किञ्चित् प्राप्नुयाद्विपुलं यशः ॥ ८० ॥  
  
अभिभूय जनान्सर्वानुत्कृष्टत्वं प्रयाति च ।  
जप्त्वा सिद्धान्नभाण्डं तु स्वल्पं कालेऽन्नसङ्कटे ॥ ८१ ॥  
  
यथेच्छानां जनानां तु यथेच्छमशनं द्विज ।  
ददाति चाक्षयं तस्मात्सप्ताहमनिशं यदि ॥ ८२ ॥  
  
प्राप्नुयान्महतीं कीर्तिं यावदाभूतसम्प्लवम् ।  
सुभिक्षे लवमात्रं तु प्रदाय कनकस्य च ॥ ८३ ॥  
  
परिजप्य सहस्रं तु विधिना परिसंस्थितम् ।  
प्रयाति तत्प्रभूतत्वं दीयतेऽर्थिजनाय च ॥ ८४ ॥  
  
अविच्छिन्नं द्विसप्ताहं सङ्क्षयं नाधिगच्छति ।  
तेनासौ महतीं कीर्तिं प्राप्नुयाच्छाश्वतीं द्विज ॥ ८५ ॥  
  
आदाय तोयकलशं नागेन्द्रभवनाद्द्विज ।  
प्रयायान्मरुभूमिं वै तत्र निम्ने तु भूतले ॥ ८६ ॥  
  
निक्षिप्य पर्वताग्रे वा सहस्रपरिमन्त्रितम् ।  
स पन्नगेश्वरस्तत्र परिचारान्वितो द्विज ॥ ८७ ॥  
  
रक्षन्नुदकमातिष्ठेद्यावत्तिष्ठति मेदिनी ।  
प्। ३०६) तेनासौ महतीं लोके कीर्तिं प्राप्नोति नारद ॥ ८८ ॥  
  
काले तु बीजरोहीये यदि देवो न वर्षति ।  
आदाय मृत्कणं हस्ते तटाकाज्जलमर्दितम् ॥ ८९ ॥  
  
तं मध्यस्थभयक्लिन्नं (?) परिजप्य शतत्रयम् ।  
कख (मुख ?) श्वासैस्तु सन्तप्तं कृत्वा मन्त्रमनुस्मरेत् ॥ ९० ॥  
  
प्रक्षिपेद्गगने तद्वन्मेघत्वमुपयाति च ।  
पूरयेन्मेदिनीं सर्वां जलेन जलदस्तु सः ॥ ९१ ॥  
  
तदाज्ञया वसेत्तावत् तस्मिन्देशे स मेघराट् ।  
वर्षं तदुपयोग्यं च यावत्सम्पद्यतेऽखिलम् ॥ ९२ ॥  
  
तेनासौ महतीं कीर्तिं प्राप्नुयाच्च त्रिलौकिकीम् ।  
सम्पादयति विप्रेन्द्र यस्य यन्मनसेप्सितम् ॥ ९३ ॥  
  
प्रभावान्मन्त्रराजस्य प्रसादादच्युतस्य च ।  
लिखितं पूर्ववद्बध्वा वस्त्रे वा दक्षिणे भुजे ॥ ९४ ॥  
  
प्राप्नुयान्महतीं वृद्धिं पूर्णां कीर्तिं सरस्वतीम् ।  
एतत्सङ्क्षेपतः प्रोक्तं कीर्तिमन्त्रस्य नारद ॥ ९५ ॥  
  
[जयामन्त्रसाधनप्रकारः]  
  
संविधानमपूर्वं च सन्ततेरपि भूतिदम् ।  
जयाख्यमधुना विद्धि विधानं विष्णुभाविनाम् ॥ ९६ ॥  
  
[जयाया अङ्गमन्त्रः]  
  
आदाय शाश्वतं षोढा कृत्वा चानलगं क्रमात् ।  
आक्रान्तं पूर्ववत्कुर्यादङ्गषट्कस्य सिद्धये ॥ ९७ ॥  
  
[जयायाः सखीमन्त्रः]  
  
अजितं विष्णुना युक्तं वाराहं रामवेष्टितम् ।  
व्यापकं केवलं चाऽथ सोमं रामसमन्वितम् ॥ ९८ ॥  
  
शिरसा चिह्नयेत्प्राग्वच्चतुरः क्रमशो मुने ।  
सख्यो जयन्ती विजया तृतीया त्वपराजिता ॥ ९९ ॥  
  
सिद्धिश्चतुर्थी विज्ञेया शृणुष्वानुचराननु ।  
  
प्। ३०७) [जयाया अनुचरमन्त्रः]  
  
आरूढः पद्मनाभस्तु शाश्वतः केवलो द्विज ॥ १०० ॥  
  
प्रधानं च तथोद्दामं क्रमेणैतानि योजयेत् ।  
येषामुपरि वैनेयश्चान्द्री व्योमसमन्वितः ॥ १०१ ॥  
  
प्रतापी जयभद्रश्च तृतीयस्तु महाबलः ।  
उत्साहाख्यश्चतुर्थस्तु कृत्वा न्यासं तु पूर्ववत् ॥ १०२ ॥  
  
इष्ट्वा भुवननाथं तु पूजयेच्च ततो बहिः ।  
  
[मण्डलादिविधानम्]  
  
मण्डलं पूर्ववत्कृत्वा तन्मध्ये पङ्कजं लिखेत् ॥ १०३ ॥  
  
नीलोत्पलाभातुल्येन रजसा च स (चाष्ट ?) पत्रकम् ।  
तत्रोत्सङ्गगतां विष्णोर्हृदयाद्योजयेज्जयाम् ॥ १०४ ॥  
  
शेषमन्त्रगणन्यासान्पूर्वपूर्वक्रमेण तु ।  
कर्तुः (कुर्यात् ?) ध्यानं च सर्वेषां समासादवधारय ॥ १०५ ॥  
  
[जयायाः सखीनामनुचराणां च ध्यानप्रकारः]  
  
हृदादीनां पुरा प्रोक्तं मूलमन्त्रप्रसङ्गतः ।  
नीलनीरजवर्णाश्च प्रसन्नवदनेक्षणाः ॥ १०६ ॥  
  
पीताम्बरधराः सर्वाः सख्यः कनककुण्डलाः ।  
सितचामरहस्ताश्च चित्रपत्रफलोद्यताः ॥ १०७ ॥  
  
निरीक्षमाणा वदनं जयाया अजितस्य च ।  
कुन्दकुङ्मलवर्णाभाः प्रसन्नमुखपङ्कजाः ॥ १०८ ॥  
  
रक्ताम्बरधराश्चैव चतुर्हस्ता महाबलाः ।  
धनुर्बाणकराश्चैव गदाचक्रधरा द्विज ॥ १०९ ॥  
  
चत्वारोऽनुचरा ध्येयाः पुष्पाभरणभूषिताः ।  
पूजयेच्च ततो भक्त्या होमं कुर्यादनन्तरम् ॥ ११० ॥  
  
[होमादिविधिः]  
  
तिलैः सिद्धार्थकोपेतैः हविषा गुग्गुलेन च ।  
होमावसाने विप्रेन्द्र कृत्वा रूपं जयात्मकम् ॥ १११ ॥  
  
जयाऽहमिति वै बुद्ध्वा चेतसोपस्थितं महत् ।  
प्। ३०८) वीरस्थानं समासाद्य निश्शङ्को जनवर्जितम् ॥ ११२ ॥  
  
वर्मणाऽस्त्रेण दिग्बन्धं कृत्वा दुष्टनिबर्हणम् ।  
प्रारभेत् जपं पश्चात् पयोऽन्नफलभुक्सदा ॥ ११३ ॥  
  
युक्तोऽन्तरसहायेन मौनी ध्यानपरायणः ।  
प्रणिपत्य हरिं मूर्ध्ना प्राक् स्वमन्त्रेण नारद ॥ ११४ ॥  
  
जपेल्लक्षचतुष्कं तु जपान्ते होममाचरेत् ।  
समित्प्रादेशमात्रा तु रक्तचन्दनसम्भवा ॥ ११५ ॥  
  
तासामयुतहोमस्तु घृताक्तानां तु होमयेत् ।  
सिद्धार्थकायुते द्वे च मधुमिश्रा महामुने ॥ ११६ ॥  
  
अयुतत्रितयं चाथ जुहुयादसितैस्तिलैः ।  
मधुत्रितयसम्पृक्तैरन्ते पूर्णाहुतित्रयम् ॥ ११७ ॥  
  
मधुक्षीरगृतैर्विप्र क्रमेण परिहोमयेत् ।  
ततो भगवती विप्र समायाति जया स्वयम् ॥ ११८ ॥  
  
[जयायाः प्रसादः]  
  
सुसिद्धाऽस्मि च ते पुत्र मन्मन्त्रेण समाचर ।  
यदभीष्टं तु वै कार्यं निश्शङ्को विगतज्वरः ॥ ११९ ॥  
  
उक्त्वेत्यदर्शनं याति देवी नारायणात्मिका ।  
  
[जयामन्त्रसिद्धिजन्यं सामर्थ्यम्]  
  
ततः कर्माणि कुर्वीत विविधानि त्वनेकशः ॥ १२० ॥  
  
लोकेऽस्मिन्यान्यभीष्टानि आत्मनश्च परस्य वा ।  
तत्राप्युद्देशतो वक्ष्ये शृणु तत्त्वेन नारद ॥ १२१ ॥  
  
ज्वालाभद्रासनां ध्यायेद्देवीमन्त्रेण साधकः ।  
उद्ग्राहयति वै यस्य यस्मिन्यस्मिंस्तु वस्तुनि ॥ १२२ ॥  
  
निर्जित्य न्यायतस्तं वै जयमाप्नोत्ययत्नतः ।  
गजाश्वशस्त्रभृत्पूर्णं परसैन्यं बलान्वितम् ॥ १२३ ॥  
  
दृष्ट्वाऽन्यस्य समायातं हन्तुमभ्युद्यतं रणे ।  
परिजप्य धनुः खड्गं खेटकं बाणपञ्चकम् ॥ १२४ ॥  
  
प्रेरयेद्यस्य वै दत्वा स गत्वा च चमूमुखम् ।  
विदारयति चैकाकी जयमाप्नोति शाश्वतम् ॥ १२५ ॥  
  
प्। ३०९) ध्यात्वा दक्षिणपाणिस्थं त्रिकोणं वह्निमण्डलम् ।  
तन्मध्ये चिन्तयेद्देवीं परिवारसमन्विताम् ॥ १२६ ॥  
  
मत्तेभसिंहसर्पाणामशनीनां च दर्शयेत् ।  
क्षिप्रं पराङ्मुखा यान्ति दृष्ट्वा हस्ततलं तु तत् ॥ १२७ ॥  
  
खादिरं मुसलं स्पृ(सृ?)ष्ट्वा आदाय शतमन्त्रितम् ।  
कृत्वा गत्वा बिलद्वारं चातुर्वर्ण्यजनान्वितम् ॥ १२८ ॥  
  
मुसलाहननान्यष्टौ दद्यात्तत्र शनैः शनैः ।  
देवीमन्त्रे च (ण?) विप्रेन्द्र अस्त्रसम्पुटितेन तु ॥ १२९ ॥  
  
फट्कारान्तेन तु ततो बिलयन्त्रं व्रजेदधः ।  
समस्तजनसंयुक्तो विशेषात्साधकोत्तमः ॥ १३० ॥  
  
भित्वा यन्त्राण्यनेकानि जित्वा दानवपुङ्गवान् ।  
जनानां योजनं तत्र कृत्वा कान्तागणैः सह ॥ १३१ ॥  
  
दत्वा रसात्मकं पानं स्वहस्तेन महाबलः ।  
स निर्याति स्वमार्गेण तेनैव स्वनिवेशनम् ॥ १३२ ॥  
  
करोति यदि विप्रेन्द्र मतिं मन्त्री जगत्त्रये ।  
जयं प्रत्यविचारेण गदाचक्रधरोद्यतः ॥ १३३ ॥  
  
पाशाङ्कुशधरो वाऽथ जयं प्राप्नोति नान्यथा ।  
लिख्य योजनया भूर्जे कुङ्कुमेन घनेन च ॥ १३४ ॥  
  
सम्पुटीकृत्य वै नाम विधाय जनमध्यगम् ।  
सदाऽसौ जयमाप्नोति दिव्यैः सर्वैस्तु लीलया ॥ १३५ ॥  
  
विलिख्य चन्दनेनैव पयसा कुङ्कुमेन च ।  
धारयेद्यो गले वस्त्रे भुजे वामेऽथ दक्षिणे ॥ १३६ ॥  
  
स सर्वत्र जयं विप्र सम्प्राप्नोत्यविचारतः ।  
जयार्थं मुनिशार्दूल मन्त्रं वै यत्र कुत्रचित् ॥ १३७ ॥  
  
मन्त्री प्रयोजयेच्छश्वत्तत्र तत्राप्नुयाज्जयम् ।  
जयाविधानमित्येतत्समासात्परिकीर्तितम् ॥ १३८ ॥  
  
[मायामन्त्रसाधनप्रकारः]  
  
मायाख्यमधुना वच्मि संविधानं यथास्थितम् ।  
  
प्। ३१०) [मायाया अङ्गमन्त्रः]  
  
षोढा प्रधानमादाय कालपावकसंस्थितम् ॥ १३९ ॥  
  
ततस्तच्चाङ्कयेत्प्राग्वत्स्वरैः प्राक् शिरसा तदा ।  
षडेतान् हृदयादीन्वै विद्धि शेषं महामुने ॥ १४० ॥  
  
[सखीमन्त्राः]  
  
प्रधानोऽथ ध्रुवो रस्थो पद(दम ?)नो पोऽनलोर्ध्वगः ।  
आदेयास्त्वथ सर्वेषामोदनानन्दकौ क्रमात् ॥ १४१ ॥  
  
भुवनो योगघाता च व्यापी चान्द्री चतुर्ष्वपि ।  
मोहिनी भ्रामणी दुर्गा प्रेरणी च महामुने ॥ १४२ ॥  
  
मायासख्यः स्मृता ह्येताश्चत्वारो रक्तभासुराः ।  
  
[सखीनां ध्यानप्रकारः]  
  
लावण्येन तु वीर्येण सौन्दर्येण च तेजसा ॥ १४३ ॥  
  
मायाख्येन तु संयुक्ताः सितवस्त्रानुलेपनाः ।  
चामराङ्कुशहस्ताश्च बद्धपद्मासनस्थिताः ॥ १४४ ॥  
  
[मायाया अनुचरमन्त्राः]  
  
प्रधानं गोपनोपेतं तं तु वै केवलं त्वतः ।  
शङ्करं कमलं चैव क्रमाद्दद्याच्च केवलौ ॥ १४५ ॥  
  
सर्वेषामुपरि ब्रह्मन् व्यापीं चान्द्रीं च विन्यसेत् ।  
प्रागेकैकस्य चोङ्कारमन्ते सञ्ज्ञानमोयुतम् ॥ १४६ ॥  
  
मायामयो महामोहः शम्बरश्च कलीश्वरः ।  
चत्वारोऽनुचरा ह्येते ध्येयास्त्वलिकुलप्रभाः ॥ १४७ ॥  
  
[मायानुचराणां ध्यानप्रकारः]  
  
चतुर्भुजा महाकायाः सौम्यवक्त्राः स्मिताननाः ।  
केयूराभरणोपेताः पीताम्बरधरास्तु वै ॥ १४८ ॥  
  
हारनूपुरसंयुक्ता नानाकुसुमभूषिताः ।  
तुषारधूलिधवलाः खड्गपाशसमुद्यताः ॥ १४९ ॥  
  
बाणं कार्मुकमन्यस्मिन्नातपत्रं करद्वये ।  
एवमुद्धृत्य विधिवन्मायीयां मन्त्रसनतिम् ॥ १५० ॥  
  
[न्यासविधिः]  
  
स्वहस्ते पूर्ववन्न्यस्य विग्रहे तदनन्तरम् ।  
प्। ३११) हृदयान्तर्गतं चेष्ट्वा बाह्यतश्चावतार्य च ॥ १५१ ॥  
  
[बाह्ययागविधिः]  
  
मन्त्रोत्सङ्गता न्यस्याः प्राग्वच्चाङ्गादयोऽखिलाः ।  
  
[मुद्राविधानम्]  
  
प्रपूज्य विधिवद्देवीं स्वां मुद्रां दर्शयेत्ततः ॥ १५२ ॥  
  
प्रागुक्तानां चतुर्णां तु भिन्नानामपि सा स्मृता ।  
सर्वासां देवतानां च मुद्रासङ्घर्षसङ्गिकम् ॥ १५३ ॥  
  
मूलमन्त्रोदितं विद्धि देवताङ्गैः समन्वितम् ।  
साधारणं सखीनां च षोडशानां तु नारद ॥ १५४ ॥  
  
स्वमन्त्रयोजितामेकां मुद्रामप्यवधारय ।  
  
[महायोनिमुद्रा]  
  
सम्मुखौ तु करौ कृत्वा तथा वै सम्प्रसारितौ ॥ १५५ ॥  
  
कनिष्ठानामिकाभ्यां वै युगलं युगलं द्विज ।  
मेलयेन्नखदेशाच्च यथा स्यादेकपिण्डवत् ॥ १५६ ॥  
  
अङ्गुलीभिश्च तिसृभिः पाणिमध्ये निराश्रयम् ।  
अङ्गुष्ठौ दण्डवत्कृत्वा प्रान्तलग्नौ प्रसारितौ ॥ १५७ ॥  
  
अङ्गुलीनां चतसॄणां विश्रान्तौ चोदरावधि ।  
सर्पकुण्डलवत्कृत्वा प्रयत्नात्तर्जनीद्वयम् ॥ १५८ ॥  
  
प्रसार्य चाग्रतो लग्ने मध्यमे द्वे महामुने ।  
नीता सा जन्मभूमेस्तु समारभ्य करद्वयम् ॥ १५९ ॥  
  
कुर्याच्चैवातिसंलग्नं मणिबन्धावसानतः ।  
ईषदस्पृष्टमूलेन मणिबन्धं करद्वयात् ॥ १६० ॥  
  
कुर्याद्विकसितं चैव मुद्रैषा मुनिसत्तम ।  
महायोन्यभिधाना च त्रिलोकजननी पुरा ॥ १६१ ॥  
  
वशीकुर्याज्जगत्सर्वं कामतो यदि योजयेत् ।  
अत्रानुष्ठानसक्ता स्त्री बध्वा दूरात्प्रदर्शयेत् ॥ १६२ ॥  
  
मुनीनां गतसङ्गानां क्षोभमायान्ति ते क्षणात् ।  
पुरुषोऽत्राभियुक्तो वा दर्शयेद्वनितासु च ॥ १६३ ॥  
  
निवृत्तकामधर्मासु अबलास्वथवा मुने ।  
प्। ३१२) क्षुभ्यन्ति मदनार्ताश्च सकामासु च का कथा ॥ १६४ ॥  
  
[अनुचरमुद्रा]  
  
वक्ष्येऽथानुचराणां तु षोडशानां समासतः ।  
द्विजैरमुद्रां(?)सामान्यां सन्निधीकरणे शुभाम् ॥ १६५ ॥  
  
पृष्ठलग्नौ करौ कृत्वा मोक्षयेत्तदनन्तरम् ।  
प्रादेशिनीयुगं चैव कन्यासायुगलं तथा ॥ १६६ ॥  
  
अधोमुखं तु सुस्पष्टं ताभ्यां मध्यान्महामुने ।  
कनिष्ठिकाद्वयं लग्नं विरलं तर्जनीद्वयम् ॥ १६७ ॥  
  
मध्यमानामिकानां तु युग्मं युग्मं तु धारयेत् ।  
एकलग्नं नखोद्देशाद्यावत्पर्व तु मध्यमम् ॥ १६८ ॥  
  
ऊर्ध्ववक्त्रं मुनिश्रेष्ठ समेन धरणेन तु ।  
सुस्पष्टौ लम्बमानौ च अङ्गुष्ठौ चाप्यधोमुखौ ॥ १६९ ॥  
  
परस्परं तु दूरस्थौ मुद्रैषा सर्वकामदा ।  
स्वमन्त्रसंयुतां चैव पूजाकाले प्रदर्शयेत् ॥ १७० ॥  
  
चतुर्भुजानुकारा च (?) सर्वेषां सिद्धिकामदा ।  
एवं मुद्रागणं दत्वा जप्त्वा च तदनन्तरम् ॥ १७१ ॥  
  
[होमादिविधानम्]  
  
होमं तदनु वै कुर्यात्तिलैः सिद्धार्थकान्वितैः ।  
सकुङ्कुमघृतक्षीरसम्प्लुतैस्तण्डुलादिभिः ॥ १७२ ॥  
  
ततो नियममाश्रित्य कृत्वा तदनु नारद ।  
देवीरूपं स्वमात्मानं भावनाप्यु (द्यु ?) पचारतः ॥ १७३ ॥  
  
प्रयायाद्विजनस्थानं प्रौढयुक् स्वासनान्वितः ।  
जपेल्लक्षाणि वै सप्त पूर्वोक्तविधिना व्रती ॥ १७४ ॥  
  
क्षीरमूलफलाहारो देशकालवशात्तथा ।  
अयाचितैकभिक्षाशी तदभावाच्च नारद ॥ १७५ ॥  
  
स्वशिष्यसाधितं चान्नं मन्त्रपूतमसैन्धवम् ।  
तैलमांसविनिर्मुक्तं सन्ध्याकालेऽप्युपस्थिते ॥ १७६ ॥  
  
अतृप्तमपि भुञ्जीत भावितं मधुसर्पिषा ।  
जपान्ते विधिवन्मन्त्री होमं कुर्यात्प्रयत्नतः ॥ १७७ ॥  
  
प्। ३१३) बलां मोदां तथा मांसीं चक्राङ्गीं नागकेसरम् ।  
कुङ्कुमं चन्दनं क्षोदं रजनीचूर्णमेव तु ॥ १७८ ॥  
  
मेलयेत्सुस्थि(सि?)तानां च तिलानां मधुना तथा ।  
भावयेत्सघृतेनैवं त्रिलक्षं जुहुयात्ततः ॥ १७९ ॥  
  
मध्यमानामिकाभ्यां च अङ्गुष्ठाग्रेण नारद ।  
अन्तेऽयुतत्रयं चैव समिधां परिहोमयेत् ॥ १८० ॥  
  
प्राग्राजार्कतरूत्थानां खादिराणां ततोऽपरम् ।  
सुरदारुमयीनां च तृतीयमयुतं ततः ॥ १८१ ॥  
  
दद्यात्पूर्णाहुतिं चैव विशुद्धेनान्तरात्मना ।  
पतितायां तु पूर्णायामायाति परमेश्वरी ॥ १८२ ॥  
  
परिवारान्विता देवी भाषते साधु साध्विति ।  
कुरु कार्यमभीष्टं च मन्त्रेण त्वधुना व्रज ॥ १८३ ॥  
  
इदमुक्त्वा व्रजेत्तूर्णं देवी विष्णुनिकेतनम् ।  
  
[सिद्धिज सामर्थ्यम्]  
  
ततः स साधकवरः कर्माणि विविधानि च ॥ १८४ ॥  
  
प्रारभेन्मनसा विप्र यान्यभीष्टानि सर्वदा ।  
आत्मार्थे वा परार्थे वा लेशतः शृणु नारद ॥ १८५ ॥  
  
प्रजप्यामलकं बिल्वं सकृन्नृपगृहं विशेत् ।  
कोशस्याग्रे विनिक्षिप्य यत्र कुत्र स्थितस्य च ॥ १८६ ॥  
  
गगनात्पतिते (तति?) तूर्णं यद्यदुक्तं समीहते ।  
यद्यच्चाभरणं विप्र यद्यद्वा वसनं शुभम् ॥ १८७ ॥  
  
एवं वै व्रीहिगुलिकं तथैव तिलतण्डुलम् ।  
क्षिपेद्धान्यखले पूर्णे कोष्ठागारेऽथ खातके ॥ १८८ ॥  
  
राजकीये तथा स्वर्णं (?) यत्र यत्र स्थितस्ततः ।  
यद्यत्समीहते धान्यं सस्यं वा तण्डुलान्वितम् ॥ १८९ ॥  
  
तत्तदग्रेऽथ गगनात्पतत्यथ यथेप्सितम् ।  
एवमेव तु सिद्धान्नं गुलिकां परिजप्य च ॥ १९० ॥  
  
क्षिप्त्वा महानसोद्देशे सिद्धान्नं वर्षयेत्क्षणात् ।  
गुलिकां गोमयेनैव कृत्वा बदरसम्मिताम् ॥ १९१ ॥  
  
प्। ३१४) निक्षिप्य गोव्रजस्यान्तस्सप्तवाराभिमन्त्रिताम् ।  
ध्यानमात्रात्क्षणस्यान्ते दधिक्षीराज्यपूरिताः ॥ १९२ ॥  
  
भाण्डाश्च पृष्ठतः पश्येद्यत्र तत्र स्थितो व्रती ।  
प्रजप्य बदरं विप्र फलमन्यत्तु वा क्वचित् ॥ १९३ ॥  
  
क्षिपेन्मधुवने राज्ञः फलाकृष्टिं करोति च ।  
प्रपुष्पवाटिकायां तु पुष्पमेकं विनिक्षिपेत् ॥ १९४ ॥  
  
जप्त्वा वारत्रयं मन्त्री पुष्पाण्याकर्षयेत्क्षणात् ।  
यत्र यत्र तदङ्गोत्थं सप्तजप्तं विनिक्षिपेत् ॥ १९५ ॥  
  
तत्र तत्र च तत्तिष्ठेत्सङ्कल्पे तु कृते सति ।  
यथेच्छं तु समाकृष्टं तत्र तत्र च तद्व्रजेत् ॥ १९६ ॥  
  
न चापि साधकवरस्संविण्णो (ग्नो?) जायते क्वचित् ।  
कृत्वाऽङ्गारकणं चैव शतजप्तं तु नारद ॥ १९७ ॥  
  
क्षिपेत्सलिलमध्ये तु ज्वलन्तं (प्रज्वलत् ?) तत्प्रदृश्यते ।  
कुशाग्रस्थं जलकणं शतवाराभिमन्त्रितम् ॥ १९८ ॥  
  
कृत्वा हुताशराशौ तु ज्वलमाने विनिक्षिपेत् ।  
भवेत्पानीयमिव च स वह्निर्दृश्यते क्षणात् ॥ १९९ ॥  
  
वालुकापरिपूर्णं तु अरण्यं च तृणोज्झितम् ।  
दृष्ट्वा तत्र विनिक्षिप्य तृणं च शतमन्त्रितम् ॥ २०० ॥  
  
पुष्पपत्रसमाकीर्णं पत्रपल्लवसङ्कुलम् ।  
कुर्यान्नन्दनतुल्यं तं तोयशालिसमावृतम् ॥ २०१ ॥  
  
नानाविहगसम्पूर्णं पत्तनोपवनान्वितम् ।  
पुरप्राकारसम्पूर्णं देवतायतनान्वितम् ॥ २०२ ॥  
  
गेयदेवध्वनियुतं ललनाभिश्च शोभितम् ।  
नृपाणामेतदाश्चर्यं दर्शनीयं सदैव हि ॥ २०३ ॥  
  
अनोकहेष्वरण्येषु नीरसेषु सदैव हि ।  
इच्छयाऽपस्तथाऽन्नानि भोगांश्च विविधानि च ॥ २०४ ॥  
  
करोति मन्त्रितैर्लोष्ठैर्गोमयेनाष्टसङ्ख्यया ।  
अरिवर्गे मुनिश्रेष्ठ सम्मुखे संस्थिते सति ॥ २०५ ॥  
  
क्रोधाच्चैव वधोद्युक्ते एकाकी यदि तिष्ठति ।  
जपमानस्तु वै सम्यक् सङ्कल्प्य मनसा महत् ॥ २०६ ॥  
  
प्। ३१५) आत्मीयं च बलं विप्र सैनिकायुधसङ्कुलम् ।  
तस्य सम्पद्यते क्षिप्रं चमूः घोरपराक्रमा ॥ २०७ ॥  
  
स तन्त्रं तु गजाश्वं च नानाशस्त्रविभासितम् ।  
दृष्ट्वा पराङ्मुखं याति हतौजस्कं रिपोर्बलम् ॥ २०८ ॥  
  
करोति विप्र यत्किञ्चिन्मनसा मन्त्रमुच्चरन् ।  
व्यलीकं सत्यभूतं च तत्तथा परिदृश्यते ॥ २०९ ॥  
  
सुशुष्कं पादपं दृष्ट्वा ताडयेच्चरणेन तु ।  
जपमानो महामन्त्रं तस्य पुष्पफलान्वितम् ॥ २१० ॥  
  
रसपुष्पफलोपेतं पाणिभ्यां मन्त्रमुच्चरन् ।  
पीडयेत्पादपं मन्त्री शोषितं सोऽधिगच्छति ॥ २११ ॥  
  
पर्वताग्रस्थिथो मन्त्रं नाशार्थं सञ्जपेद्यदि ।  
व्रजेदधस्तात्तद्विप्र यावदिच्छति साधकः ॥ २१२ ॥  
  
तुष्टः प्रोत्थापयेत्पश्चात्पातालात्पर्वतं पुनः ।  
चन्दनेन रसेनैव मन्त्रं पद्मोदरे लिखेत् ॥ २१३ ॥  
  
पत्रेष्वङ्गानि चालिख्य सुशोभनदिने ततः ।  
पूजयित्वाऽर्घ्यपुष्पाद्यैर्वेष्टयेदथ पूर्ववत् ॥ २१४ ॥  
  
धारयेद्यो महामन्त्रं तस्य सर्वा विभूतयः ।  
सम्यगाविर्भवन्त्यत्र लोके निष्कण्टकः स च ॥ २१५ ॥  
  
सुशोभनश्च दीर्घायुः परत्र शुभमाप्नुयात् ।  
देवीचतुष्टयस्यैष सिद्धिसङ्घस्समासतः ॥ २१६ ॥  
  
किञ्चिदुद्देशतः प्रोक्तः साधकानां हिताय च ।  
नानाविधानि दिव्यानि प्रयच्छन्ति शुभानि च ॥ २१७ ॥  
  
कर्माण्यतुलवीर्याणि अन्ते तु परमं पदम् ।  
प्रकाशयति भक्तानां वैष्णवानां विशेषतः ॥ २१८ ॥  
  
इति जयाख्यसंहितायां शक्तिमन्त्रसाधनं नाम सप्तविंशः   
पटलः ॥ २७ ॥  
  
  
  
अथाङ्गमन्त्रसाधनं नामाष्टाविंशः पटलः  
  
  
श्रीभगवान्   
  
अङ्गानां शृणु विप्रेन्द्र साधनं सिद्धिदं महत् ।  
येन विज्ञातमात्रेण साधकः सुखमृच्छति ॥ १ ॥  
  
[हृन्मन्त्रसाधनप्रकारः]  
  
व्यापकत्वेन हृन्मन्त्रं विन्यसेत्तु करद्वये ।  
न्यस्य देहे च तदनु इष्ट्वा हृत्पद्ममध्यगम् ॥ २ ॥  
  
विलिख्य च ततो बाह्ये चतुरस्रस्य मध्यतः ।  
चतुर्द्वारस्य सुसितमष्टपत्रं कुशेशयम् ॥ ३ ॥  
  
न्यस्य तत्कर्णिकायां तु ध्यात्वा मन्त्रेण पूर्ववत् ।  
पूजयित्वा विधानेन जुहुयात्सुसितैस्तिलैः ॥ ४ ॥  
  
तदन्ते हार्दकं रूपं कृत्वा तु विजनं व्रजेत् ।  
जपेल्लक्षत्रयं तत्र लक्षषट्कं तु होमयेत् ॥ ५ ॥  
  
सितचन्दनलिप्तानामाज्याक्तानां तथैव च ।  
सुगन्धिजातिपुष्पाणां दद्यात्पूर्णाहुतिं ततः ॥ ६ ॥  
  
पश्येत् स्वहृद्गतं मन्त्रं प्रबुद्धोत्फुल्ललोचनम् ।  
इति मत्वा ममेदं वै सिद्धं तु हृदयेश्वरम् ॥ ७ ॥  
  
ततः कर्माणि वै कुर्यात्तेन मन्त्रेण नारद ।  
  
[हृदयमन्त्रसिद्धिजं सामर्थ्यम्]  
  
शान्तिकं पौष्टिकं चैव स्वप्नस्थोऽथ शुभाशुभम् ॥ ८ ॥  
  
आदिशत्यभियुक्तस्य तत्स्वार्थघटनोद्यतः ।  
स्वप्नस्थानां नृपादीनां वनितानां विशेषतः ॥ ९ ॥  
  
कृत्वा तु हृदये पादं राका (ब्रूया ?)च्चोत्तिष्ठ दुर्मते ।  
प्रसादयामुकं गत्वा साधकं च धनादिकैः ॥ १० ॥  
  
स तथेति च वै मत्वा प्रबुद्धो निश्चितेन तु ।  
यायादभ्यर्थयेत्तस्य साधकस्यामलात्मनः ॥ ११ ॥  
  
स्नात्वा घनरसाभ्यां तु नाम हृत्सम्पुटीकृतम् ।  
अम्भोजकर्णिकामध्ये सप्तम्यां सितपक्षतः ॥ १२ ॥  
  
अर्धरात्रे समुत्थाय नैशेन सलिलेन तु ।  
प्। ३१७) हार्दकं मूर्तिमन्त्रं तु सह नाम्ना दले दले ॥ १३ ॥  
  
लिखेद्दूर्वाङ्कुरेणैव पुष्येणानशनो व्रती ।  
समस्तदोषशान्त्यर्थं समस्तसुखवृद्धये ॥ १४ ॥  
  
समस्तापद्विमोक्षाय समस्तवनिताप्तये ।  
एतद्धृदयमन्त्रस्य साधनं कथितं मया ॥ १५ ॥  
  
[शिरोमन्त्रसाधनप्रकारः]  
  
अधुना साधनं वक्ष्ये शिरोमन्त्रस्य नारद ।  
न्यस्य हस्ते तथा देहे पूजयित्वा हृदन्तरे ॥ १६ ॥  
  
लाक्षारसाक्तवर्णेन साब्जमालिख्य मण्डलम् ।  
तन्मध्ये तु शिरोमन्त्रं प्राग्वद्ध्यात्वा यजेत्ततः ॥ १७ ॥  
  
ताम्रं स्वर्णं तु जुहुयात् सघृतान्वै तिलानथ ।  
भूत्वा रक्ताम्बरधरस्तन्मन्त्राकृतिविग्रहः ॥ १८ ॥  
  
आक्रम्य गिरिमध्यं तु जपेल्लक्षाणि पञ्च वै ।  
तदन्ते जुहुयान्मन्त्री लक्षत्रयमनन्यधीः ॥ १९ ॥  
  
रक्तपाटलपुष्पाणां सुगन्धानां तु नारद ।  
कुङ्कुमागरुलिप्तानां घृताक्तानां विशेषतः ॥ २० ॥  
  
दद्यात्पूर्णाहुतिं पश्चात्कुङ्कुमेन घृतेन च ।  
साकारं तु भ्रुवोर्मध्ये पश्येन्मन्त्रं जगत्प्रभुम् ॥ २१ ॥  
  
ततः कर्माणि वै कुर्याल्लब्धसंवित् सुसाधकः ।  
वशीकुर्याज्जगत्सर्वमात्मना च धनेन च ॥ २२ ॥  
  
[सिद्धिजं सामर्थ्यम्]  
  
प्रजप्य शतवारं तु बाह्लीकं हेमभूषितम् ।  
अङ्गुष्ठानामिकाग्रेण मर्दयित्वा निशाम्बुना ॥ २३ ॥  
  
ललाटे तिलकं कुर्याद्द्विजानामिकया परम् ।  
तदधोऽङ्गुष्ठसंस्थेन रजसा बन्धयेद्धृदि ॥ २४ ॥  
  
दिनत्रयं यथासङ्ख्यं जपन्सन्ध्यात्रयं चरेत् ।  
चतुर्थेऽहनि सम्प्राप्ते मण्डलीको नराधिपः ॥ २५ ॥  
  
३१८) समेत्य प्रार्थयेत्तस्य प्रसादं कुरु मे प्रभो ।  
गृहाण मे धनं राष्ट्रं दासीदासगजादिकम् ॥ २६ ॥  
  
तस्मिन्नेव क्षणस्यान्ते समायाति रसातलात् ।  
शतशो नागकन्याश्च रसायनकरोद्यताः ॥ २७ ॥  
  
पिबेदं सुशुभं पानमस्माकं रमयस्व च ।  
याताच्चतुर्थदिवसादारभ्येदं क्षणं प्रभो ॥ २८ ॥  
  
न प्राप्नुमो धृतिं तत्र पाताले भवतो विना ।  
किन्नर्यश्चाथ यक्षिण्यस्तथा विद्याधरस्त्रियः ॥ २९ ॥  
  
साभिलाषाः समायान्ति साधकं प्रार्थयन्ति च ।  
क्रीडते चेच्छया तासां स्ववशः स च नारद ॥ ३० ॥  
  
यावदात्मसमीहा च पीत्वा पानवरं च तत् ।  
शताभिमन्त्रितं कृत्वा निर्मलं भाजने जलम् ॥ ३१ ॥  
  
अत्रानुसन्धयेन्मन्त्रमिमं सम्पूज्य यत्नतः ।  
भविष्यद्भूतभव्येषु संशयो यस्य कस्यचित् ॥ ३२ ॥  
  
तत्तद्दर्शयते मन्त्रः स्वदेशोत्थैः स्फुटाक्षरैः ।  
माम्न अन्तर्गतं मन्त्रं वशीकारे तु नारद ॥ ३३ ॥  
  
जपेदाकर्षसिद्धौ वा साष्टं सूर्योदये शतम् ।  
यःकश्चित्पुरुषो विप्र नारी वा मनसेप्सिता ॥ ३४ ॥  
  
जपान्ते द्रुतमायाति मन्त्रस्यास्य प्रभावतः ।  
लिखेन्मृगमदेनैव पयसा कुङ्कुमेन तु ॥ ३५ ॥  
  
सितकर्पटखण्डे वै दूर्वाकाण्डैर्दिनोदये ।  
त्रिकोणपुरमध्यस्थं त्रिपत्रकमलं मुने ॥ ३६ ॥  
  
हृदयाद्यं तु संयुक्तमभिधानं तदन्तिके ।  
तन्मूर्तिमन्त्रसंयुक्तं दद्यात्पत्रत्रये तथा ॥ ३७ ॥  
  
यो धारयति विप्रेन्द्र रक्तसूत्रेण वेष्टितम् ।  
वस्त्रैर्वा वा(र्बाहौ?) गले वाऽथ लम्बमानं तु वा हृदि ॥ ३८ ॥  
  
यत्र तत्र जयस्तस्य पूजा भवति पुष्कला ।  
व्यालैर्व्याधैर्गजैश्चैव तस्करैर्घोरविक्रमैः ॥ ३९ ॥  
  
प्। ३१९) न शक्यतेऽभिभवितुं मन्त्रस्यास्य प्रभावतः ।  
एतन्मूर्द्धाख्यमन्त्रस्य विधानं कथितं मया ॥ ४० ॥  
  
[शिखामन्त्रसाधनप्रकारः]  
  
वक्ष्येऽधुना शिखाकल्पं सङ्क्षेपाच्छृणु नारद ।  
कृत्वा न्यासं तु हृद्यागं बहिरालिख्य मण्डलम् ॥ ४१ ॥  
  
चतुरस्रं चतुर्द्वारं रेखापञ्चकभूषितम् ।  
द्वाराणि सितवर्णानि रक्तवर्णानि चाश्रयः ॥ ४२ ॥  
  
तन्मध्ये पङ्कजं कुर्याद्भिन्नाञ्जनसमप्रभम् ।  
तत्रावतार्य हृदयाद्विन्यस्य च यजेत्ततः ॥ ४३ ॥  
  
होमावसानं कृत्वा तु कृष्णाम्बरधरो व्रजेत् ।  
शिखरप्रान्तभूभागं जपेल्लक्षत्रयं ततः ॥ ४४ ॥  
  
जपान्ते जुहुयात्तत्र रक्तपुष्पायुतत्रयम् ।  
रक्तचन्दनसंयुक्तं तदन्ते चायुतत्रयम् ॥ ४५ ॥  
  
जुहुयाच्चन्दनेद्धानां मध्वाक्तानां तु नारद ।  
दद्यात्पूर्णाहुतिं चान्ते चन्दनेन घृतेन च ॥ ४६ ॥  
  
तदन्ते मन्त्रराट् सम्यक् ब्रह्मरन्ध्रोर्ध्वगो वदेत् ।  
गच्छ त्वं कुरु कर्माणि विविधानि महामते ॥ ४७ ॥  
  
परितुष्टाऽस्मि ते सम्यक् होमेन च जपेन् च ।  
  
[मन्त्रसिद्धिजं सामर्थ्यम्]  
  
ततस्साधकमुख्योऽसौ कुर्यात्कर्म यदीप्सितम् ॥ ४८ ॥  
  
मन्त्रेणाद्यन्तरुद्धेन जपेन्नागवराभिधाम् ।  
समायाति फणीन्द्रोऽपि हस्ते कृत्वा रसायनम् ॥ ४९ ॥  
  
दर्शयेत्स्थाननिचयं निधीनां क्ष्मातले स्थितम् ।  
तदाज्ञया वसेच्चैव दुर्गे तु गिरिमस्तके ॥ ५० ॥  
  
प्रददज्जलमक्षय्यं स्वादुयुक्तं सुशीतलम् ।  
क्षीरवृक्षलतायुग्मं स्फुटमादाय चोन्नतम् ॥ ५१ ॥  
  
मन्त्रोदकेन संस्नाप्य बध्नीयात्तद्घटद्वये ।  
स्तम्भद्वयेऽथवा विप्र मुञ्जाद्यैर्मन्त्रितैस्तृणैः ॥ ५२ ॥  
  
प्रजप्य गुग्गुलं धूपं शिखामन्त्रेण सप्तधा ।  
प्। ३२०) लताभ्यां मध्यतो दद्यात्प्रकम्पेत शनैः शनैः ॥ ५३ ॥  
  
तन्मध्ये जपमानं तु (नस्तु ?) पुष्पं सन्धार्य पाणिना ।  
गृहीत्वा मनसा चिन्तां या यस्य परिरोचते ॥ ५४ ॥  
  
ऋतं तद्यदि विप्रेन्द्र कुसुमं करमध्यगम् ।  
समाहरेत्तत्तु बलादनृतं यदि तद्भवेत् ॥ ५५ ॥  
  
प्रयाते (ति ?) दूरतो वेगाच्चालयित्वा घटद्वयम् ।  
प्रणष्टद्रव्यसन्देहे चारेणापहृते तु वै ॥ ५६ ॥  
  
कुर्यादेतल्लताकर्म परमर्मावघट्टने ।  
अथवा मुनिशार्दूल दृष्ट्वा निकटवर्तिनम् ॥ ५७ ॥  
  
समं घटद्वयं भूमावेकजातिं सुलक्षणम् ।  
स्थितं लताद्वयं ताभ्यां मनसा परिकल्प्य च ॥ ५८ ॥  
  
चिन्तां कृत्वा जपेन्मन्त्री वीक्षमाणो लताद्वयम् ।  
प्रणष्टद्रव्यसञ्ज्ञेन --------------------- तत्र वै ॥ ५९ ॥  
  
सत्यविज्ञापनार्थं तु समागम्य परस्परम् ।  
वेष्टयित्वात्मनात्मानमनृतज्ञापनाय च ॥ ६० ॥  
  
नत्वाऽवनिं शनैर्विप्र संस्पृशेत्तां पुनः पुनः ।  
मुसलद्वितयं वाऽथ भूमौ संरोप्य नारद ॥ ६१ ॥  
  
हस्तद्वयान्तरेणैव साध्यं सम्पूज्य धूपयेत् ।  
पुरोदितं परिज्ञेयमथ विप्र शरद्वयम् ॥ ६२ ॥  
  
निधाय भूमौ तन्मध्ये करमात्रं परित्यजेत् ।  
ताभ्यां कृत्वा तु संस्कारं प्रागुक्तपरिशुद्धये ॥ ६३ ॥  
  
विलिख्य लोहकीलेन पूरयेच्च महामते ।  
सुस्पष्टं कुङ्कुमेनैव नाममन्त्रपुटीकृतम् ॥ ६४ ॥  
  
पक्वमृत्कर्पराणां तु शङ्कार्थं यत्रकुत्रचित् ।  
जलमध्ये तु निक्षिप्य ------- सञ्ज्ञाप्य कर्परम् ॥ ६५ ॥  
  
प्लुतमास्ते जलोर्ध्वे तु निश्शङ्कं तदधो वसेत् ।  
यत्स्व(द्वा ?)व्रीह्यादयश्चैव कार्यास्सप्ताभिमन्त्रिताः ॥ ६६ ॥  
  
तस्कराणां तु शङ्कार्थं प्रदेया वामपाणिना ।  
दक्षिणे तु करे तेषां मुष्टिं संवेशयेत्ततः ॥ ६७ ॥  
  
प्। ३२१) शतैकसङ्ख्यया तिष्ठेज्जपन्मन्त्रं तु नारद ।  
प्रदह्यन्ते च चोराणां बीजानि करकानि च ॥ ६८ ॥  
  
धारयेत्पूर्वविधिना भूर्जे वा सितकर्पटे ।  
ददात्यभीष्टं भक्तानां निर्विघ्नेन तु नारद ॥ ६९ ॥  
  
एतच्छिखाख्यमन्त्रस्य संविधानं मयोदितम् ।  
  
[कवचमन्त्रसाधनप्रकारः]  
  
कवचस्याधुना विप्र किञ्चिदुद्देशतः शृणु ॥ ७० ॥  
  
न्यस्य चेष्ट्वा च हृदये मण्डलं च ततो लिखेत् ।  
तन्मध्ये पङ्कजं कुर्यात्पीतकृष्णोज्ज्वलेन तु ॥ ७१ ॥  
  
तन्मिश्रितेन रजसा तन्मध्ये चावतार्य वै ।  
प्रपूज्य पूर्वविधिना कुण्डस्थमथ तर्पयेत् ॥ ७२ ॥  
  
सितकृष्णैस्तथा ताम्रैस्तिलैर्मध्वाज्यभावितैः ।  
दत्वा पूर्णाहुतिं कृत्वा रूपं कवचसञ्ज्ञितम् ॥ ७३ ॥  
  
प्रयायाद्भूगृहं विप्र गुहां वाऽप्यथ पार्वतीम् ।  
तत्र लक्षद्वयं जप्त्वा होमं तदनु चाचरेत् ॥ ७४ ॥  
  
द्रव्यैः पूर्वोदितैः सर्वैः कृष्णागरुविभावितैः ।  
जपार्धसङ्ख्यामानेन ततः पूर्णाहुतिं चरेत् ॥ ७५ ॥  
  
आज्येन मधुमिश्रेण तदन्ते मन्त्रनायकम् ।  
दशदिक्षु स्थितं पश्येत्साधकस्येदमाह च ॥ ७६ ॥  
  
गच्छ सिद्धोऽसि ते कर्माण्यभीष्टानि प्रसादय ।  
तदाज्ञां शिरसा कृत्वा साधयेन्मनसेप्सितान् ॥ ७७ ॥  
  
[मन्त्रसिद्धिजं सामर्थ्यम्]  
  
गत्वा वन(नं?) पुरान्तं तु वामपाणिस्थितं जपेत् ।  
सितं सिद्धार्थकं चैव प्रहरार्धमुदङ्मुखः ॥ ७८ ॥  
  
निक्षिपेद्वनभूमौ तु तदधोर्ध्वं विदिक्ष्वपि ।  
ततो हि ताः (ऽभितः ?) समायान्ति तदग्रे वनदेवताः ॥ ७९ ॥  
  
ममाज्ञां देहि मन्त्रज्ञ किमर्थं तापिताऽस्मि वै ।  
अभीष्टान्याहरस्वेमान्यौषधानि सहस्रशः ॥ ८० ॥  
  
समस्तकर्मसिद्ध्यर्थं क्षुज्जराविनिवृत्तये ।  
प्। ३२२) अथौषधानि दिव्यानि सर्वकर्मकराणि च ॥ ८१ ॥  
  
गृहीत्वा च वनोद्देशात्प्रयायात्साधकेश्वरः ।  
आदाय कदलीपत्रं तमालच्छदमेव वा ॥ ८२ ॥  
  
विततं भूर्जपत्रं वा मन्त्रेशं तत्र संलिखेत् ।  
तत्तनुत्रत्वमायाति वेष्टितं च यदा यदा ॥ ८३ ॥  
  
शत्रुशस्त्रविनाशार्थमग्निज्वालापनुत्तये ।  
घर्मांशुतापशान्त्यर्थं शीतानां नाशनाय च ॥ ८४ ॥  
  
लोष्ठकण्टकशीकर्यः स्थूलत्वमुपयान्ति च ।  
यदि दत्वा च तं भूमौ स्वपेदुपविशेच्च वा ॥ ८५ ॥  
  
दृष्ट्वाऽग्रस्थं चोरसैन्यं समुद्यतवरायुधम् ।  
भीमं मृगारिं सिंहं वा हालाहलगणं महत् ॥ ८६ ॥  
  
मदोद्धतं करीन्द्रं वा आरण्यमहिषादिकम् ।  
नदीनदान्तरस्थं वा प्राणिग्राहादिकं महत् ॥ ८७ ॥  
  
हन्तुकामं च साधूनां सदामिवजिघृक्षया ।  
दण्डाग्रस्थं तु तत्पत्रं कृत्वा दक्षिणपाणिना ॥ ८८ ॥  
  
सार्धाग्रस्थं (स्थो ?) भ्रामयेत्तु तत्समुत्थेन वायुना ।  
कल्पान्तसदृशेनाशु यान्ति सर्वे इतस्ततः ॥ ८९ ॥  
  
अथवा साधकेन्द्रेऽसौ चेतसा चानु सन्धयेत् ।  
गुप्तिं प्राकारतुल्येन कवचेनानलात्मना ॥ ९० ॥  
  
चक्षुर्बन्धश्च दुष्टानां तत्क्षणा [दुपजायते] ।  
तन्मन्त्रेण तु नग्नस्य जप्त्वा दद्याद्वटच्छदम् ॥ ९१ ॥  
  
शीतकाले निदाघे वा अम्बरत्वं प्रयाति सः ।  
समुत्थिते महामेघे ग्रामे वा विषयेऽखिले ॥ ९२ ॥  
  
स्मरेत् शस्त्र ------------ तत्पत्रं दण्डपृष्ठगम् ।  
शतधा साशनिर्याति तानुत्रेण तु तेजसा ॥ ९३ ॥  
  
बध्वा तनुत्रमन्त्रं च लिखितं पीतकर्पटे ।  
क्षीरेण कुङ्कुमेनैव ---------- मिश्रितेन तु ॥ ९४ ॥  
  
कर्णिकामध्यगं मन्त्रं द्विधा सञ्ज्ञा तदन्तगा(?) ।  
युक्तं कर्मपदेनैव पत्रे पत्रे तु मन्त्रपम् ॥ ९५ ॥  
  
प्। ३२३) लिखित्वा [तच्च] सूत्रेणावेष्ट्य ताम्रपुटान्तरे ।  
कृत्वा बध्वा भुजे वामे मन्त्री यद्यत्समीहते ॥ ९६ ॥  
  
तत्तदेव परा(समा?)प्नोति दत्वा वाऽन्यस्य कस्यचित् ।  
ग्रहभूतादयः सर्वे न बाधन्ते च तं नरम् ॥ ९७ ॥  
  
प्रयच्छति सदाऽरोग्यं मन्त्रस्यास्य प्रभावतः ।  
  
[नेत्रमन्त्रसाधनप्रकारः]  
  
अधुना नेत्रमन्त्रस्य विधानं वच्मि सिद्धिदम् ॥ ९८ ॥  
  
पूर्वोक्तेन विधानेन हृद्यागे तु कृते सति ।  
मण्डलान्तर्गतं कृत्वा पीतरक्तं तु पङ्कजम् ॥ ९९ ॥  
  
आहूय तत्र मध्ये तु नेत्रं हार्दाम्बुजस्थितम् ।  
होमावसानं सम्पूज्य होममाज्येन शस्यते ॥ १०० ॥  
  
पीतैसिर्द्धाथकैश्चैव ताम्रवर्णं तिलान्वितैः ।  
पूर्णां हुत्वा ततः कृत्वा तद्रूपं विजनं व्रजेत् ॥ १०१ ॥  
  
दिक्चक्रं भ्रममाणस्य वीक्षमाणो दिवाऽनिशम् ।  
सूर्यस्य मुनिशार्दूल जपेल्लक्षत्रयं व्रती ॥ १०२ ॥  
  
होमं कुर्याज्जपान्ते तु केवलेन घृतेन तु ।  
अयुतद्वितयं मन्त्री सुरदारुरसेन च ॥ १०३ ॥  
  
मधुमिश्रेण चान्ये द्वे एकं सिद्धार्थकैस्तिलैः ।  
ततः पूर्णां समापाद्य समांशोत्थैर्घृतादिकैः ॥ १०४ ॥  
  
अवसाने तु पूर्णायाः पश्येन्मन्त्रेश्वरं तु तम् ।  
दीप्तलोचनमार्गस्था(मग्रस्थ?)माज्ञां दत्वाऽथ स व्रजेत् ॥ १०५ ॥  
  
ततोऽखिलानि वै कुर्यान्मन्त्री कर्माणि भूतले ।  
  
[नेत्रमन्त्रसिद्धिजं सामर्थ्यम्]  
  
स्रोतोऽञ्जनं समादाय कृत्वा द्विशतमन्त्रितम् ॥ १०६ ॥  
  
सप्तवारं च सौवर्णीं शलाकामभिमन्त्र्य च ।  
स्वनेत्रयुगलं तेन रञ्जयेदञ्जनेन तु ॥ १०७ ॥  
  
पश्येद्भूमिगतं सर्वं यत्किञ्चिन्निघिपूर्वकम् ।  
समुद्रतोयमध्यस्थं नागलोकं च पश्यति ॥ १०८ ॥  
  
निश्शेषं रत्ननिचयं समादातुं च तं यदि ।  
व्रजेद्वा नागलोकं च ददाति विवरं जलम् ॥ १०९ ॥  
  
प्। ३२४) पाषाणपादपानां तु मध्यस्थं यक्षिणीगणम् ।  
सम्पश्यत्यचिरेणैतत्तदीयेन यथा मुने ॥ ११० ॥  
  
प्रविश्य क्रीडते सम्यक् तासां द्विज यथेच्छया ।  
अदृश्यभूतो यक्षाणां स तेषामवलोकयेत् ॥ १११ ॥  
  
सर्वदा चेष्टमानानां यक्षयोगानशेषतः ।  
औषधो(ध्यो?)र्थास्तु विप्रेन्द्र तत्तन्मन्त्राश्च सर्वशः ॥ ११२ ॥  
  
स्वयं वा यक्षकान्तानां सकाशादाहृतानि च ।  
निर्याति(?) च प्रपन्नानां भक्तानां भावितात्मनाम् ॥ ११३ ॥  
  
साधने ह्यसमर्थानां सम्प्रयच्छति साधकः ।  
ते यक्षयन्त्रयोगानां सामर्थ्यान्मनसीप्सितम् ॥ ११४ ॥  
  
सम्प्राप्नुवन्ति चाकृष्टाः प्रभावात्साधकस्य च ।  
पुनरभ्यञ्जयन्नेत्रे पूर्वोक्तविधिना यदि ॥ ११५ ॥  
  
ईक्षते गगनान्तस्थान् सिद्धसङ्घाननेकशः ।  
पूजयन्ति च ते तस्य साधकस्य महात्मनः ॥ ११६ ॥  
  
अभीप्सितं प्रयच्छन्ति स्वपथं वा नयन्ति च ।  
उपसन्नस्य भक्तस्य वैष्णवस्य विशेषतः ॥ ११७ ॥  
  
शताभिमन्त्रितं कृत्वा ह्यञ्जनं तु शलाकया ।  
दद्यान्नेत्रद्वये यस्य स पश्यत्यखिलं मुने ॥ ११८ ॥  
  
एकदेशस्थितश्चैव निखिलं विषयं तु तत् ।  
नगाद्यैरपि विच्छिन्नं योगयोगेश्वरान्वितम् ॥ ११९ ॥  
  
डाकिनीभूतवेतालगणं चादर्शनस्थितम् ।  
प्रहृष्टा दृष्टमात्रास्ते प्रभावात्साधकस्य च ॥ १२० ॥  
  
धनाधिकं प्रयच्छन्ति उदासीनस्थितस्य च ।  
सप्ताभिमन्त्रितं कृत्वा नेत्रमन्त्रेण चाञ्जनम् ॥ १२१ ॥  
  
प्रदद्यान्नेत्रयुग्मे स्वे अरिमध्यगतो नरः ।  
स यायाद्दर्शनं शश्वद्यत्र यत्र विशेच्च वा ॥ १२२ ॥  
  
शताभिमन्त्रितं कृत्वा अदृष्टेच्छापथस्थितः ।  
अन्यस्य यदि युञ्जीयात्सोऽपि यायाददर्शनम् ॥ १२३ ॥  
  
अदर्शनगतो मन्त्री किं न कुर्याच्च भूतले ।  
घृष्ट्वा निशाम्बुतोयेन अञ्जनं रोचनान्वितम् ॥ १२४ ॥  
  
प्। ३२५) विलिख्य बर्हिपत्रेण नामयुक्तं च पूर्ववत् ।  
कर्णिकामध्यगं मन्त्रं दलस्थं विधिपूर्वकम् ॥ १२५ ॥  
  
दशाङ्गुले नेत्रखण्डे चतुरश्रेऽथ वर्तुले ।  
बध्वा सन्धारयेन्मन्त्री सर्वस्मिन्जायते प्रियः ॥ १२६ ॥  
  
सर्वसम्पत्करो मन्त्रो ध्याय्यन्यस्य वारणात्(?) ।  
नेत्रस्यैतत्समाख्यातं विधानमतिशोभनम् ॥ १२७ ॥  
  
[अस्त्रमन्त्रसाधनप्रकारः]  
  
अथेदानीं समासेन अस्त्रराजस्य मे शृणु ।  
कृत्वा न्यासं पुरा सम्यक् हृद्यागं तदनन्तरम् ॥ १२८ ॥  
  
चतुरश्रं चतुर्द्वारं कृत्वा यागं महामुने ।  
तन्मध्ये राजपाषाणतुल्येन रजसाम्बुजम् ॥ १२९ ॥  
  
केसराणि सुरक्तेन तस्य पीतेन कर्णिकाम् ।  
तत्रावतार्थ सम्पूज्य ततो होमं समाचरेत् ॥ १३० ॥  
  
हविषा गुग्गुलेनैव तिलैः सह सितासितैः ।  
दत्वा पूर्णाहुतिं पश्चात् कृत्वाऽस्त्रसदृशीं तनुम् ॥ १३१ ॥  
  
प्रयायान्निर्जनं स्थानं जपेल्लक्षत्रयं सुधीः ।  
जपान्ते होमयेन्मन्त्री गुग्गुलैरयुतद्वयम् ॥ १३२ ॥  
  
बदराण्डप्रमाणेन एकं सिद्धार्थकस्य च ।  
रक्तचन्दनवृक्षोत्थमिध्मानमयुतद्वयम् ॥ १३३ ॥  
  
घृतस्यायुतमेकं तु दद्यात्पूर्णाहुतिं तु वै ।  
ततः सहस्रसूर्याभं द्वादशान्तेऽस्त्रनायकम् ॥ १३४ ॥  
  
पश्यत्यमलवद्दृष्ट्या इदमाह च सोऽस्त्रराट् ।  
गच्छ त्वं साधकश्रेष्ठ विचरेह यथासुखम् ॥ १३५ ॥  
  
कुर्वन् कर्माण्यशेषाणि दिव्यमर्त्यान्यनेकशः ।  
तदाज्ञया स विप्रेन्द्र सिद्धिं चाप्यनुसाधयेत् ॥ १३६ ॥  
  
प्रजप्योपलखण्डं तु कालं तु घटिकाभिधम् ।  
क्ष्मातलं वीक्षमाणस्तु तेन सन्ताडयेत्क्षितिम् ॥ १३७ ॥  
  
सा पीताङ्गी स्वरूपेण स्थित्वाऽग्रे साधकस्य तु ।  
प्रयच्छत्यचिरात्सर्वं यदभीप्सितमस्य तु ॥ १३८ ॥  
  
प्। ३२६) [अस्त्रमन्त्रसिद्धिजं सामर्थ्यम्]  
  
अकालशालयस्सर्वे तथाऽकालफलानि च ।  
सर्वाण्यकालपुष्पाणि गन्धाश्च विविधा अपि ॥ १३९ ॥  
  
बिलद्वाराण्यसङ्ख्यानि विविधानि सहस्रशः ।  
रसायनानि दिव्यानि स्वयङ्ग्राहाणि सर्वशः ॥ १४० ॥  
  
सप्तपातालसंस्थानि भावा नानाविधास्तथा ।  
ये स्वर्गे ये च भूलोके दुर्लभास्तु सहस्रशः ॥ १४१ ॥  
  
सर्वाणि तानि विप्रेन्द्र प्रकटीकुरुते तथा ।  
आदाय खादिरं हस्ते लगुडं शतमन्त्रितम् ॥ १४२ ॥  
  
चतुष्पथस्थितं वृक्षं तेन सन्ताडयेद्बलात् ।  
निर्यान्ति विह्वलीभूताः शाकिन्यो भूतमातरः ॥ १४३ ॥  
  
किं किं साधकराजेन्द्र आज्ञां देहि यथेप्सिताम् ।  
अशक्येषु च कार्येषु भूतानां प्रेरयेत्तदा ॥ १४४ ॥  
  
विदेशवृत्तकं सर्वं गूढं सुप्रकटं तथा ।  
गत्वा ज्ञात्वा यथाभूतमागत्य ह्यचिरेण तु ॥ १४५ ॥  
  
निवेदयन्ति तत्सर्वं डाकिन्यो मन्त्रपीडिताः ।  
प्रयान्ति मातरोभताः क्षणेन गगनान्तरम् ॥ १४६ ॥  
  
चेष्टितं च कृतं वृत्तं यत्तद्गगनचारिणाम् ।  
ज्ञात्वा निवेदयन्त्याशु साधकस्य यथास्थितम् ॥ १४७ ॥  
  
भूतैर्गृहीतमनुजं ताडयेच्च लतादिना ।  
समानयेन्नयेच्चाथ तदग्रस्थस्य तां लताम् ॥ १४८ ॥  
  
यायादभीप्सितं वेगाद् द्रुतमायाति तत्क्षणात् ।  
कृत्वा तु मातरं तस्माद्दूरदेशं व्रजन्ति च ॥ १४९ ॥  
  
यत्र यत्र क्षिपेन्मन्त्री जप्त्वा सिद्धार्थकानि तु ।  
सन्निधिं तत्र कुर्वन्ति देवयोन्युषि(दि ?)ता ग्रहाः ॥ १५० ॥  
  
अभीप्सितं चानयन्ति पानान्नवसनादिकम् ।  
अस्त्रेण मन्त्रितं कृत्वा शस्त्रं परबलं व्रजेत् ॥ १५१ ॥  
  
ध्वस्तायुधं करोत्याशु तन्मध्ये तत्क्षिपेद्यदि ।  
अभेद्यमपि चेद्वज्रमस्त्रजप्तबलेन तु ॥ १५२ ॥  
  
प्। ३२७) बहुधा भेदमायाति एवमन्ये नगादयः ।  
क्ष्मामण्डलस्थितं ध्यायेदस्त्रज्वालावलीवृतम् ॥ १५३ ॥  
  
यत्र यत्र नियुक्तं तु स्तम्भं तत्र करोति च ।  
अस्त्राभिमन्त्रितं कृत्वा लोहकाण्डं तु नारद ॥ १५४ ॥  
  
भ्रामयन्गगनस्थं च स्तम्भयेदभिवर्षणम् ।  
यत्र यत्र नियुञ्जीयात्क्रोधसंरक्तलोचनः ॥ १५५ ॥  
  
अस्त्रजप्तं तृणाग्रं तु बकवत्तत्र तत्पतेत् ।  
मनःशिलायुतेनैव कुङ्कुमेन विलिख्य च ॥ १५६ ॥  
  
कर्णिकादौ स्थितं प्राग्वद्दिक्षु वज्राष्टकान्वितम् ।  
धारयेद्यस्तु युक्तात्मा सर्वत्राप्यपराजितः ॥ १५७ ॥  
  
पूजामाप्नोति विपुलां सौभाग्यं चाखिलं तथा ।  
  
इति श्रीपाञ्चरात्रे जयाख्यसंहितायां अङ्गमन्त्रसाधनं   
नामाष्टाविंशः पटलः ॥ २८ ॥  
  
  
  
अथ वक्त्रमन्त्रसाधनं नामैकोनत्रिंशः पटलः  
  
  
श्रीभगवान्   
  
एतद्विधानमङ्गानां कीर्तितं तु यथेप्सितम् ।  
शृणु वक्त्रत्रयस्याथ कल्पं वक्ष्यामि यादृशम् ॥ १ ॥  
  
[नृसिंहवक्त्रमन्त्रसाधनम्]  
  
यत्तन्नृसिंहवदनं कल्पान्तार्कायुतप्रभम् ।  
तस्याङ्गषट्कसंयुक्तं शृणु मूर्तिचतुष्टयम् ॥ २ ॥  
  
युक्तं शक्तिचतुष्केण कल्पान्ताग्निसमद्युति ।  
  
[नृसिंहस्याङ्गमन्त्राः]  
  
आदाय शाश्वतं षोढा सामपाठकसंस्थितम् ॥ ३ ॥  
  
चतुर्गतिधरेशाभ्यामन्तस्स्थेनाथ योजयेत् ।  
उत्तराधरतः पश्चादाङ्गिकैश्चाङ्कयेत्स्वरैः ॥ ४ ॥  
  
कौस्तुभोत्तममध्येन व्योमेशेनाथ भूषयेत् ।  
अङ्गान्येतानि विप्रेन्द्र नृसिह्मस्य महात्मनः ॥ ५ ॥  
  
[नृसिंहस्य मूर्तिमन्त्राः]  
  
कूटान्तश्चैव धा मात्मा(?)शाश्वतावस्थितस्ततः ।  
वेदात्मा परमात्मा च चतुर्णामथ योजयेत् ॥ ६ ॥  
  
प्। ३२८) अथ लोकेश्वरार्णं तु सूक्ष्मान्तस्थं यदक्षरम् ।  
लोकेश्वरोज्झितं तं वै व्योमेशाख्याद(र्ण?)संयुतम् ॥ ७ ॥  
  
चतुर्णामपि मूर्धस्थं चतस्रो मूर्तयो विभोः ।  
सूर्यलोकप्रदश्चाद्यो द्वितीयोऽग्निप्रभाकरः ॥ ८ ॥  
  
अत्युग्रदर्पशमनश्चतुर्थो विश्वसूकरः ।  
  
[नृसिंहानुचरमूर्तीनां ध्यानप्रकारः]  
  
नृसिह्मभूतयः(मूर्तयः?) सर्वे ध्येयास्सर्वे चतुर्भुजाः ॥ ९ ॥  
  
नखप्रहरणाश्चैव विश्वोपप्लवहानिदाः ।  
विस्मयाख्यां स्मरेन्मुद्रां सर्वेषां च करद्वये ॥ १० ॥  
  
करेण तु करं ध्यायेन्मर्दयन्तमतीव हि ।  
अतश्चोद्रिक्तरूपाणां ध्येया मुद्रा परा मुने ॥ ११ ॥  
  
सितरक्तसुवर्णाभं नीलपूर्वाकृतिं स्मरेत् ।  
  
[नृसिंहस्य शक्तिमन्त्राः]  
  
आदायोत्फुल्ल (य फुल्ल ?) नयनमग्निरूपमतः परम् ॥ १२ ॥  
  
दीप्तिमद्विश्वरूपौ च तेषां मूर्धनि विन्यसेत् ।  
अशेषभुवनाधारं मायाव्योमेशभूषितम् ॥ १३ ॥  
  
मायाव्योमेशरहितं तत्तेषामासनं न्यसेत् ।  
युगान्तहुतभुग्ज्वाला विश्वमूर्तिर्महाप्रभा ॥ १४ ॥  
  
जगत्सम्पूरणी नाम्ना चतुर्थी सम्प्रकीर्तिता ।  
  
[नृसिंहशक्तीनां ध्यानप्रकारः]  
  
क्रमेण वर्णमासां तु यथास्वमवधारय ॥ १५ ॥  
  
अलिहेमारुणा -------- द्विभुजाश्चारुकुण्डलाः ।  
उन्नताङ्गा महाकायाः पिङ्गभ्रूयुग्मलोचनाः ॥ १६ ॥  
  
चतस्रश्चापि षड्घ्राणाः प्रलम्बिजठरास्तथा ।  
चक्रचामरहस्ताश्च बद्धपद्मासनस्थिताः ॥ १७ ॥  
  
सर्वासां प्रणवं सञ्ज्ञां नमस्कारपदं न्यसेत् ।  
मूलशक्तिप्रणीतेन न्यायेन न्यासमाचरेत् ॥ १८ ॥  
  
अर्चयित्वा तु हृत्पद्मे षट्कोणे मण्डले बहिः ।  
अष्टपत्रोदरे न्यस्य पूजयेत्परमेश्वरम् ॥ १९ ॥  
  
प्। ३२९) न्यसेद्धृदादिकं प्राग्वत्पत्रप्रान्तचतुष्टये ।  
प्रागाद्ये मूर्तिसङ्घं तु आग्ने याम्येऽथ शक्तयः ॥ २० ॥  
  
इष्ट्वाऽथ मूर्तिमन्त्राणां स्वमुद्रां सम्प्रदर्शयेत् ।  
चक्रं कीर्तिचतुष्कस्य गुग्गुलं च तिलं ततः ॥ २१ ॥  
  
हृतकिंशारुकाणां तु धान्यानामरुणात्मनाम् ।  
तणदोषविमुक्तानामाज्याक्तानां विशेषतः ॥ २२ ॥  
  
गुग्गुलुक्षौद्रमिश्राणां दद्यात्पूर्णाहुतिं ततः ।  
प्रमुञ्चन्वै महानादं त्रैलोक्यजडकृन्महत् ॥ २३ ॥  
  
नृकेसरी समायाति गगनादनलान्तरात् ।  
तन्मन्त्रेण महानादमुत्प्लुत्य गगनं द्रुतम् ॥ २४ ॥  
  
कुर्यात्साधकमुख्यो वै तेजसा मुदितो भवेत् ।  
तदा स भगवान्देवः परितुष्टोऽनुभाषते ॥ २५ ॥  
  
वद साधकराजेन्द्र यत्ते चेतस्यवस्थितम् ।  
इत्युक्त्वाऽदर्शनं याति मन्त्रमूर्तीनृकेसरी ॥ २६ ॥  
  
[नृसिंहमन्त्रसिद्धिजं सामर्थ्यम्]  
  
ततोऽष्टगुणमैश्वर्यं साधको यदि चेच्छति ।  
आत्मनो द्विज वाऽन्यस्य वाङ्मात्रेण तु साधयेत् ॥ २७ ॥  
  
दृष्ट्वा सुलक्षणं पात्रं ब्राह्मणं क्षत्रियं तु वा ।  
कृत्वा तु चेतसा न्यासं पुष्पैरर्घ्यैस्तथाऽम्बुना ॥ २८ ॥  
  
सम्पूज्य रङ्गमध्यस्थमाविष्टस्स वदेत्क्षणात् ।  
भूतं भव्यं भविष्यच्च यस्य यत्प्रतिभाति वै ॥ २९ ॥  
  
न्यस्य तन्मूर्तिमन्त्रांश्च तन्मन्त्रैरथ पूजयेत् ।  
दारकं सोऽपि चेत्सर्वमतीतानागतं वदेत् ॥ ३० ॥  
  
शक्तिमन्त्रचतुष्केण समावेश्य च कन्यकाम् ।  
स्वल्पाऽपि बालभावस्था सा विवक्ति यथेप्सितम् ॥ ३१ ॥  
  
जपमानस्तु मन्त्रेशं तन्मन्त्रेणाथ सङ्क्षिपेत् ।  
सिद्धार्थकान्विशेद्ग्रामान्नगरं वा पुरं महत् ॥ ३२ ॥  
  
तत्क्षणात्क्षोभमायाति सतिर्यङ्नरदैवतम् ।  
---------------------- कृत्वातः सिंहविग्रहम् ॥ ३३ ॥  
  
प्। ३३०) लेपनाभरणाद्यैस्तु संरक्षे खलु कण्टकम् (?) ।  
यायाच्छैलेन्द्रमूर्धानं जपेल्लक्षाष्टकं व्रती ॥ ३४ ॥  
  
वाऽयुतं लक्षयुग्मं तु जपान्ते जुहुयात्ततः ।  
न्यासं कृत्वा विशेन्मध्यमास्ते वाऽन्यस्य सम्मुखे ॥ ३५ ॥  
  
क्षोभमायाति तरसा सगजाश्वायुधान्वितम् ।  
प्रतिष्ठितायामल्पायां यस्यां कस्यां हि नारद ॥ ३६ ॥  
  
जपन्मन्त्रं कृतन्यासो यद्यग्रे तिष्ठति क्षणम् ।  
साऽपि च क्षोभमायाति धावेद्यत्र स साधकः ॥ ३७ ॥  
  
मकरालयकूलं तु समासाद्य महामते ।  
एवमेव हि यस्तिष्ठेत् क्षोभयत्यचिरेण तम् ॥ ३८ ॥  
  
निरीक्षमाणो गगनं यदि मन्त्रमनुस्मरेत् ।  
विघनं निर्मलं चैव तत्क्षणात्क्षोभमेति च ॥ ३९ ॥  
  
जीमूतस्तनितैर्घोरैर्विद्युन्मालाशनीयुतैः ।  
वनं वनस्पतियुतं सिंहव्याघ्राकुलं महत् ॥ ४० ॥  
  
विधिनानेन विप्रेन्द्र क्षोभमायाति चाचिरात् ।  
यं यं क्षोभयते मन्त्री सिंहमन्त्रेण भास्वता ॥ ४१ ॥  
  
स स यच्छति सर्वस्वं भयभीतश्च भक्तितः ।  
यं यं कृत्वा तु मनसा यक्षविद्याधरादिकम् ॥ ४२ ॥  
  
जपेन्मन्त्रवरं मन्त्री स स आयाति शीघ्रतः ।  
आज्ञां स साधयत्याशु साधकस्य महात्मनः ॥ ४३ ॥  
  
तदाज्ञया व्रजेद्भूयः स्वस्थानं भीतमानसः ।  
विलिख्य द्वादशारं तु नाभिनेमिसमन्वितम् ॥ ४४ ॥  
  
सषट्कोणं तु नाभौ तु सपद्मं कुङ्कुमेन तु ।  
तरूत्थितेन पयसा वस्त्रे रोचनया सह ॥ ४५ ॥  
  
कर्णिकान्तर्गतां सञ्ज्ञां मन्त्राद्यन्तं निरोधिताम् ।  
अमृतार्णान्तरस्थां च व्यापी चान्द्रीयुतश्च सः ॥ ४६ ॥  
  
स्वकोऽसौ मूर्तिमन्त्रो यः प्रत्येकस्मिन्दले दले ।  
रक्षामुकपदोपेताः षट्कोणे च हृदादयः ॥ ४७ ॥  
  
प्। ३३१) मूर्तिद्वयं तु प्रथमं सञ्ज्ञाद्यन्तगतं द्विज ।  
चक्रनाभौ द्विधा योज्यं द्वयमेव न (त्व ?)रान्तरे ॥ ४८ ॥  
  
अरान्तरान्तयोगेन एकैकं षट्सु षट्सु च ।  
याऽत्र वै प्रथमा शक्ती रक्षनामपदान्विता ॥ ४९ ॥  
  
अरान्तराले सा योज्या एका द्वादशधा द्विज ।  
नामयुक्तां त्रिधा चान्यां चक्रनेमौ नियोज्य च ॥ ५० ॥  
  
त्रिरष्टधा तृतीया च तथा चक्रप्रथिष्वपि ।  
वा(या?) चतुर्थी विभोश्शक्तिरेकधा चक्रबाह्यगा ॥ ५१ ॥  
  
तन्मयी येन सूत्रेण चक्रं संवेष्ट्य सप्तधा ।  
व्रतोपवासशुद्धात्मा पूजां कृत्वा तथाऽहुतिम् ॥ ५२ ॥  
  
द्वादश्यां सितकृष्णायां गुरोर्वारेऽथ नारद ।  
अथवा जीवनक्षत्रे मुहूर्ते शकुनान्विते ॥ ५३ ॥  
  
विलिख्य च बहिः पक्षे सितरक्तेन वेष्टयेत् ।  
त्रिलोहगर्भगं कृत्वा मन्त्रं यो धारयेद्द्विज ॥ ५४ ॥  
  
तस्यायुः श्रीस्तथाऽरोग्यं सौभाग्यमुचितं बलम् ।  
तृप्तिः कान्तिस्तथा कीर्तिर्विजयस्सर्वतोमुखः ॥ ५५ ॥  
  
मेधाऽभिचारविध्वंसो मन्त्रो योगकृतोऽथ वा ।  
स्थावरं जङ्गमं घोरं शङ्काख्यं कृत्रिमं तथा ॥ ५६ ॥  
  
विषं विनाशमायाति गृहभूतेषु का कथा ।  
कामयेद्वनितानां तु मध्ये भवति वल्लभः ॥ ५७ ॥  
  
यं यं समीहते कामं तं तं प्राप्नोत्ययत्नतः ।  
एतन्नृसिंहमन्त्रस्य वक्त्रभूतस्य नारद ॥ ५८ ॥  
  
[कपिलमन्त्रसाधनप्रकारः]  
  
विधानं कथितं सम्यक् कापिलस्याथ कथ्यते ।  
  
[कपिलस्याङ्गमन्त्रः]  
  
विलेख्यो दीप्तिमान्षोढा ऊर्ध्वाधोऽनलवेष्टितः ॥ ५९ ॥  
  
तन्नृसिंहाङ्गवन्मूर्ध्ना क्रमात्कुर्याच्च योजितम् ।  
एतानि कपिलाङ्गानि चेटकानस्य वै शृणु ॥ ६० ॥  
  
प्। ३३२) [कपिलस्यानुचरमन्त्राः]  
  
चतुष्कं वारुणान्तस्थं शाद्यं कृत्वा क्रमेण तु ।  
धरेशमनलारूढं सलोकेशं चतुर्ष्वधः ॥ ६१ ॥  
  
विश्वाप्यायकरो व्यापी न्यस्यो ह्युपरि सर्वतः ।  
योगेश्वरश्च तत्त्वज्ञो ब्रह्मदत्तो महामतिः ॥ ६२ ॥  
  
सितरक्तारुणः कृष्णश्शान्तदेहश्चतुर्भुजः ।  
  
[कपिलानुचरमूर्तिध्यानप्रकारः]  
  
ब्रह्माञ्जलिकृताः सर्वे बद्धपद्मासनस्थिताः ॥ ६३ ॥  
  
विज्ञानसञ्चयाकारा ह्यक्षसूत्रकरास्तु वै ।  
प्रभाकरसहस्राभा दिव्यमालाम्बरान्विताः ॥ ६४ ॥  
  
दिव्यगन्धानुलिप्ताङ्गा दिव्याभरणभूषिताः ।  
  
[कपिलस्य शक्तिमन्त्राः]  
  
आद्यवर्णचतुष्कं तु शान्तान्तं च लिखेत्क्रमात् ॥ ६५ ॥  
  
अनलस्थं च सर्वेषामधः सोमं च विन्यसेत् ।  
व्यापी चान्द्री ततो माया चतुर्थ्यन्तं नियोजयेत् ॥ ६६ ॥  
  
विमला करुणा शक्तिर्ज्ञानाख्या चेति शक्तयः ।  
  
[कपिलशक्तिध्यानप्रकारः]  
  
पीतश्यामारुणाः शुक्लाः क्रमशो द्विभुजाः स्मृताः ॥ ६७ ॥  
  
वरदाभयहस्ताश्च कपिलाकृतयस्तथा ।  
कृत्वा न्यासं यजेत्पश्चात् वितते हृत्कुशेशये ॥ ६८ ॥  
  
ततः पूर्णेन्दुसङ्काशमेकद्वारं तु वर्तुलम् ।  
सपद्मं मण्डलं कृत्वा तन्मध्ये ह्यवतार्य च ॥ ६९ ॥  
  
शेषमङ्गादिकं प्राग्वन्न्यस्य लीला(द्दले न्यस्य?)तदन्तरे ।  
इष्ट्वा ब्रह्माञ्जलिं मुद्रां योगेशादिषु दर्शयेत् ॥ ७० ॥  
  
वराभयौ तु शक्तीनां मुख्यस्थाङ्गेषु पूर्ववत् ।  
कृत्वा होमं यथाशक्ति तिलैराज्यपरिप्लुतैः ॥ ७१ ॥  
  
दत्वा पूर्णाहुतिं पश्चात् स्थानमासाद्य निर्जनम् ।  
जपेल्लक्षचतुष्कं तु हृदादीनां तु नारद ॥ ७२ ॥  
  
क्रमात्सहस्रमेकैकं ततो होमं समाचरेत् ।  
पयसा मधुमिश्रेण जुहुयादयुतद्वयम् ॥ ७३ ॥  
  
प्। ३३३) निरम्बुनाऽथ वै दध्ना जुहुयादयुतं ततः ।  
मालतीकुसुमानां तु ततश्चायुतपञ्चकम् ॥ ७४ ॥  
  
एकमाज्यस्य जुहुयात्केवलस्य स्रुवेण तु ।  
शतं शतं च सर्वेषां सर्वमेकीकृतं जुहेत् ॥ ७५ ॥  
  
ततः पूर्णाहुतिं दद्याद्दधिमध्वाज्यपूरिताम् ।  
एत्यादित्यपथादग्रे साक्षात्तिष्ठेदधोक्षजः ॥ ७६ ॥  
  
गच्छ साधक सिद्धोऽसि मन्मन्त्रेणाखिलं कुरु ।  
एवमुक्त्वा स भगवान्याति सूर्यपथादतः ॥ ७७ ॥  
  
[कपिलमन्त्रसिद्धिजं सामर्थ्यम्]  
  
तन्मन्त्रेणाथ वै मन्त्री कुर्यात्कर्म यथेप्सितम् ।  
जडानां योजयन्मन्त्रं मुहूर्तं हृत्कुशेशये ॥ ७८ ॥  
  
प्राप्नुवन्ति प्रबोधं च अष्टाक्षरपदान्वितम् ।  
मन्त्रेणाद्यन्तसंरुद्धं यस्य नाम तु नारद ॥ ७९ ॥  
  
जपेच्छतद्वयं मन्त्री स सम्बाधपथं व्रजेत् ।  
मन्त्रेशं जपमानस्तु यदि तिष्ठेत्तपोवने ॥ ८० ॥  
  
लब्धविज्ञानसन्तोषाः पादयोर्निपतन्ति ते ।  
तपस्विनः शान्तचित्ता मन्त्रज्ञस्य महात्मनः ॥ ८१ ॥  
  
महानृपालयाग्रे तु ध्यायेद्वै मन्त्रनायकम् ।  
क्षणमास्ते यदा मन्त्री तदा नृपवरस्तु तम् ॥ ८२ ॥  
  
समेत्य पादमूलं तु निखिलं विनिवेदयेत् ।  
यान्यांश्चेतसि कृत्वा वै जपेन्मन्त्रवरं व्रती ॥ ८३ ॥  
  
समेत्य तेन विप्रेन्द्र मन्त्रज्ञस्य महात्मनः ।  
स्वं स्वं चैव तु विज्ञानं कथयन्ति प्रयत्नतः ॥ ८४ ॥  
  
नागा विद्याधरा यक्षा ये वै गगनगामिनः ।  
विज्ञानसिद्धिं वै सर्वां विशेषेण महात्मनः ॥ ८५ ॥  
  
दत्वा साधकमुख्यस्य यान्ति यत्रागताः पुनः ।  
विज्ञानविषये सिद्धौ सन्दिग्धार्थे तु नारद ॥ ८६ ॥  
  
मन्त्रं ध्यायेज्जपेन्मन्त्री निस्सन्देहपदं व्रजेत् ।  
ध्यात्वा नाभौ तु मन्त्रेशं जपेद्यद्ययुतं प्रति ॥ ८७ ॥  
  
भूतं भव्यं भविष्यच्च वेत्ति सर्वं न संशयः ।  
प्। ३३४) साष्टं शतद्वयं जप्त्वा सर्षपान्करसम्पुटे ॥ ८८ ॥  
  
निक्षिपेद्भूमिमध्ये तु ते स्वयं सङ्घटन्त्यधः ।  
निधिस्थाने तु विप्रेन्द्र स्थाने रासायने तु वा ॥ ८९ ॥  
  
तत्प्राणि(प्ति?)सूचनार्थं तु तत्रावर्तं ददत्यथ ।  
प्राप्तिर्न विद्यते यस्मिन्निधावथ रसायने ॥ ९० ॥  
  
दूरतश्च तदुद्देशात्प्रयान्तीतस्ततो द्विज ।  
बद्धपद्मासनो मन्त्री शून्यधारणया स्थितः ॥ ९१ ॥  
  
जपेद्दशसहस्राणि खेचरत्वमवाप्नुयात् ।  
राजोपलद्युतिमुषं ध्यात्वा मन्त्रं जपेद्यदि ॥ ९२ ॥  
  
तुर्यांशमयुतं ----------- तालुरन्ध्रपथस्थितम् ।  
स्वयमन्यस्य वा विप्र पलितं नाशयेद्यतः ॥ ९३ ॥  
  
पुरन्दरपुरान्तस्थं मन्त्रं मन्त्री जपेद्यदि ।  
ज्वलनाभं तु जिह्वाग्रे रक्षावानीश्वरस्य तु ॥ ९४ ॥  
  
सोऽपि मूकत्वमाप्नोति किं पुनर्मनुजोऽल्पधीः ।  
निशाम्बुना च क्षीरेण सघनेन रसेन च ॥ ९५ ॥  
  
विलिख्य कुङ्कुमाढ्येन भूर्जे वा सितकर्पटे ।  
षट्पत्रं तु महापद्मं तद्बहिर्द्वादशच्छदम् ॥ ९६ ॥  
  
सनाभिनेमि तद्बाह्ये षोडशारश्च हतिराट् ।  
प्राग्वन्नामसमायुक्तं मन्त्रेशं कर्णिकान्तरे ॥ ९७ ॥  
  
पत्रषट्के षडङ्गं तु नामाक्षरपदान्वितम् ।  
अङ्गानि मूर्तयश्चैव शक्तयोऽथ दलत्रये ॥ ९८ ॥  
  
तान्येवान्येषु पत्रेषु भूयो भूयो विलिख्य च ।  
पद्मं समाप्यते यावन्नाभौ मूलं न्यसेत्पुनः ॥ ९९ ॥  
  
अरान्तराल हृद्बीजमस्त्रबीजमरेषु च ।  
शेषमङ्गचतुष्कं तु मूर्तयश्शक्तयस्तथा ॥ १०० ॥  
  
चक्रनेमौ तु विन्यस्य चक्रबाह्यं तु वै ततः ।  
नवधा शक्तिबीजेन वेष्टनीयं महामते ॥ १०१ ॥  
  
आश्रमावरुणासङ्घशान्तिमन्त्रान्विनिक्षिपेत्(?) ।  
अथवाऽनेन तु व्योम्नि तत्र सूत्रेण वेष्टयेत् ॥ १०२ ॥  
  
प्। ३३५) जाम्बूनदपुटे कृत्वा धारयेद्भक्तिमान्हि यः ।  
तस्य ज्ञानं सविज्ञानमाविर्भवति नारद ॥ १०३ ॥  
  
नदीः सन्तरतस्तस्य अथवोदधिलङ्घने ।  
तोयोत्था दोषसङ्घाश्च ऊर्मयः प्रशमन्ति च ॥ १०४ ॥  
  
यन्त्रसन्धारको यत्र निवसत्यम्बुजन्म च ।  
ज्वलितं वाचकं तत्र गमयत्यचिरेण तु (?) ॥ १०५ ॥  
  
कृत्वा स्थानं तु निर्बाधं मन्त्रस्यास्य प्रभावतः ।  
प्रविशन्ति च घोराणि भौमाद्यानि सहस्रशः ॥ १०६ ॥  
  
न तत्र दैविको बाधः कुतो राजकुलोद्यतः ।  
उदेति पूर्णमतुलं धैर्यं लक्ष्मीः प्रगल्भता ॥ १०७ ॥  
  
विपरीतमतो यद्वै तत्सर्वं नाशमेति च ।  
किमस्य मन्त्रनाथस्य अप्राप्यं भुवनत्रयम् ॥ १०८ ॥  
  
स्यात्समाराधितस्यैवं विधिदृष्टेन कर्मणा ।  
यत्र यत्र च मन्त्रेशं यं यं मन्त्री नियोजयेत् ॥ १०९ ॥  
  
तत्राङ्गशक्तिमूर्तिं चाप्यर्चयेज्जुहुयाज्जपेत् ।  
इत्येतत्कापिलस्योक्तं वाराहस्याधुनोच्यते ॥ ११० ॥  
  
[वराहमन्त्रसाधनप्रकारः तत्र वराहस्याङ्गमन्त्रः]  
  
षोढाऽनन्तेशमादाय प्रधानोपरि संस्थितम् ।  
धरेशं तदधो दद्यात्संयोज्याङ्गोदितस्वरैः ॥ १११ ॥  
  
[वराहस्यानुचरमन्त्राः]  
  
गोविन्दो विबुधाद्यश्च वराहश्च चतुर्गतिः ।  
क्रमाच्चतुष्टयं दद्यात्तेषां चाधो नियोज्य च ॥ ११२ ॥  
  
धरेशश्च गदध्वंसी सूक्ष्मं वरुणमेव च ।  
तदूर्ध्वमनलं पश्चाच्चतुर्णां क्रमशो न्यसेत् ॥ ११३ ॥  
  
[वराहस्य शक्तिमन्त्राः]  
  
अथ शक्तिचतुष्कार्थमादायार्णचतुष्टयम् ।  
ध्रुवो वराहस्त्वनलः परमात्मा महामतेः ॥ ११४ ॥  
  
प्। ३३६) आरूढं सोमबीजं च चतुर्णामासने न्यसेत् ।  
विष्णुनाऽलङ्कृतास्सर्वे ततः स्वहृदयान्मुने ॥ ११५ ॥  
  
सर्वस्मिन्मन्त्रचक्रे तु चान्द्री व्यापी तु मूर्धनि ।  
न्यासं पुरोदितं कृत्वा इष्ट्वा हृदयगोचरे ॥ ११६ ॥  
  
अष्टास्रं तु पुरं कृत्वा द्वाराद्यवयवान्वितम् ।  
तन्मध्ये कमलं शुक्लमष्टपद्मं सकर्णिकम् ॥ ११७ ॥  
  
तत्रावतार्य मन्त्रेशं पूजयेद्भक्तिपूर्वकम् ।  
पूर्ववद्धृदयादीनि ततोऽनुगचतुष्टयम् ॥ ११८ ॥  
  
ध्यात्वा पद्मदलान्तस्थं न्यसेद्ध्यानं निबोध मे ।  
  
[वराहानुचरध्यानप्रकारः]  
  
अतसीपुष्पसङ्काशं प्रथमं धरणीधरम् ॥ ११९ ॥  
  
धराधरं द्वितीयं तु नवमेघसमप्रभम् ।  
प्रियङ्गुमञ्चरीश्यामं तृतीयं पृथिवीधरम् ॥ १२० ॥  
  
चतुर्थं  विश्वधृङ्नाम ध्यायेदलिकुलद्युतिम् ।  
वराहवदनाः सर्वे शङ्खपद्मकरोद्यताः ॥ १२१ ॥  
  
बद्धपद्मासनासीना वरदाभयकास्तु वै ।  
पुष्पाभरणदिग्धाङ्गास्तुषारनिकरान्विताः ॥ १२२ ॥  
  
[वराहशक्तिध्यानप्रकारः]  
  
ततः शक्तिचतुष्कं तु ध्यात्वा ध्यात्वा निवेशयेत् ।  
नवचम्पकवर्णाभां प्रथमां विश्वपूरकीम् ॥ १२३ ॥  
  
राजोपलप्रभामन्यां विश्वसन्धारणीति या ।  
ध्यायेद्बन्धूकपुष्पाभामोजाख्यां तु महाबलाम् ॥ १२४ ॥  
  
चतुर्थीं स्थितिसञ्ज्ञां च तुहिनाचलसन्निभाम् ।  
वराहवदनास्सर्वे द्विभुजाश्चारुकुण्डलाः ॥ १२५ ॥  
  
गदाचक्रकराश्चैव नानापुष्पाम्बरान्विताः ।  
पूजयित्वा ततो दद्यान्मुद्रां मन्त्रगणस्य च ॥ १२६ ॥  
  
मूलस्य हृदयादीनां पूर्वलक्षणलक्षिताम् ।  
वराभयाख्यां मूर्तीनां गदामुद्राङ्गनासु च ॥ १२७ ॥  
  
ततस्तु जुहुयान्मन्त्री मध्वक्तानसितांस्तिलान् ।  
दत्वा पूर्णाहुतिं कृत्वा वाराहं रूपमात्मनः ॥ १२८ ॥  
  
प्। ३३७) यायाज्जलाशयोद्देशमेकान्तं विजनं महत् ।  
तत्र लक्षाष्टकं जप्त्वा जुहुयाद्द्वे च सप्त च ॥ १२९ ॥  
  
तिलानां त्वयुतं चापि अयुतद्वितयं तथा ।  
गव्यस्याज्यस्य जुहुयात् गुल्गुलोरयुतं पुनः ॥ १३० ॥  
  
दद्यात्पूर्णाहुतिं मन्त्री ततो दृष्टिपथं व्रजेत् ।  
स्तूयमानस्सुरैः सर्वैर्वराहो वरदः प्रभुः ॥ १३१ ॥  
  
गच्छ तुष्टोऽस्मि ते शीघ्रमभीष्टं परिसाधय ।  
ततः साधकमुख्योऽसौ साधयेत्प्रभुणोदितम् ॥ १३२ ॥  
  
[वराहमन्त्रसिद्धिजं सामर्थ्यम्]  
  
आरुह्य शिखराग्रे तु दक्षिणाशां निरीक्षयन् ।  
जपेन्मन्त्रवरं रात्रौ निशान्ते चान्तकः स्वयम् ॥ १३३ ॥  
  
विह्वलीभूत आयाति किं मया ते प्रयोजनम् ।  
ब्रूहि वैरिगणः कस्ते यस्याद्य प्रभवाम्यहम् ॥ १३४ ॥  
  
प्रसन्नस्त्ववसन्नो वा यस्यासौ कालमृत्युना ।  
न बाध्यतेऽद्यप्रभृति त्वदीयं शपथं हि मे ॥ १३५ ॥  
  
त्वमिदानीं व्रतधरो गतमृत्युर्न संशयः ।  
यास्यामि देहि चाज्ञां मे याहीत्यस्य ततो वदेत् ॥ १३६ ॥  
  
ध्यात्वा तोयं घटान्तस्थं जप्त्वा सार्धशतं तथा ।  
गर्दभाद्याश्च ये रोगाः प्रशमन्ति च तज्जलात् ॥ १३७ ॥  
  
स्नानात्पानात्तथा सेकात् क्षणेन तु महामुने ।  
निशाम्बुना चन्दनेन नाममन्त्रपुटीकृतम् ॥ १३८ ॥  
  
परिवारयुतं पद्मे लिखित्वा शीतले जले ।  
निधाय तत्क्षणाद्याति ज्वरश्चैकाह्निकादिकः ॥ १३९ ॥  
  
प्रजप्य गुग्गुलुं धूपं सिद्धार्थकसमन्वितम् ।  
ज्वरान्ते धूपितः सम्यक् सुखी भवति तत्क्षणात् ॥ १४० ॥  
  
मृदमादाय सम्मन्त्र्य कृत्वा वामकरस्थिताम् ।  
जलेनालोड्य तदनु लूताक्तं परिलेपयेत् ॥ १४१ ॥  
  
नश्यत्याशु द्विजश्रेष्ठ मन्त्रस्यास्य प्रभावतः ।  
शताभिमन्त्रितं कृत्वा तिलतैलं घृतान्वितम् ॥ १४२ ॥  
  
प्। ३३८) सर्वव्याधिविघातं च अभ्यङ्गात्परिजायते ।  
इच्छासङ्ख्यं करे कृत्वा नीलं दर्भगणं द्विज ॥ १४३ ॥  
  
शताभिमन्त्रितं कृत्वा निक्षिपेत्पृष्ठदेशतः ।  
व्रजमानो महारण्ये चोरातङ्कभयाकुले ॥ १४४ ॥  
  
आस्ते चानुगता तस्य पैशाची यक्षसन्ततिः ।  
निपातयति दोषाणां पथि सर्वसुखप्रदा ॥ १४५ ॥  
  
यं यं समीहते मन्त्री पथि तीर्थान्तरे स्थितः ।  
तं तं यक्षादयश्शश्वत् प्रददन्ते यथेप्सितम् ॥ १४६ ॥  
  
तृप्त्यर्थं तस्य सार्थस्य न श्रमं चाप्यसौ व्रजेत् ।  
यक्षरक्षःपिशाचाश्च तिष्ठन्त्यन्येऽग्रतोऽस्य वै ॥ १४७ ॥  
  
अनुसन्धानमात्रेण तदाज्ञासम्प्रतीक्षकाः ।  
यदा गगनगामित्वमिच्छत्यद्भुतकृद्व्रती ॥ १४८ ॥  
  
तदादाय च माक्षीकं सुभगां च महौषधीम् ।  
तुषारं सूतसहितं कृत्वा ताम्रपुटे त्वमून् ॥ १४९ ॥  
  
गूहयेन्मर्दनेनाथ भूयो हेमपुटे क्षिपेत् ।  
सहस्रं परिजप्याथ कृत्वा च गुलिकां च ताम् ॥ १५० ॥  
  
निक्षिप्य मुखमध्ये तु ततो नभसि चेत्पतेत् ।  
सिद्धविद्याधराः सर्वे आयान्ति भयविह्वलाः ॥ १५१ ॥  
  
किङ्करत्वेन वर्तन्ते मन्त्रज्ञस्य महात्मनः ।  
सप्तद्वीपसमुद्रान्तां यद्यगादवनिं द्विज ॥ १५२ ॥  
  
अन्तरिक्षेण वै मन्त्री न मोहमुपगच्छति ।  
भ्रमत्यविरतं मन्त्री मेरुपृष्ठे गतो यदि ॥ १५३ ॥  
  
दिवौकसां पुराणां तु तत्र चेद्विबुधाङ्गनाः ।  
पूजयन्ति च वै तस्य विबुधाः प्रणमन्ति च ॥ १५४ ॥  
  
आदाय गुटिकां मन्त्री कृत्वा द्वादशमन्त्रिताम् ।  
सप्तलोकोद्भवाः कन्याः सप्तपातालसम्भवाः ॥ १५५ ॥  
  
संलिख्य चेतसा कृत्वा स्वपरार्थकरो यदि ।  
दृश्यन्ते च ततः क्षिप्तं मदाघूर्णितलोचनाः ॥ १५६ ॥  
  
नागाश्च महिषा दान्ता मृगास्सिंहोरगादयः ।  
नरा वा[कि]न्नराश्चान्ये तान् लिखेद्यदि साधकः ॥ १५७ ॥  
  
क्षणेन सत्यङ्कारास्ते प्रोत्तिष्ठन्ते न संशयः ।  
प्। ३३९) मधुना तिलकं कृत्वा युक्तं मृगमदेन तु ॥ १५८ ॥  
  
शताभिमन्त्रितं सम्यक् ललाटे मुनिसत्तम ।  
सान्तःपुरयुतो राजा क्षोभमायाति तत्क्षणात् ॥ १५९ ॥  
  
अभिमन्त्र्य गदां मन्त्री खादिरीमायसीं तु वा ।  
बिलं विना तु भूभागं केवलं ताडयेद्यदि ॥ १६० ॥  
  
सप्तानां तु तलानां वै निर्यन्त्रो(यन्त्रा ?)भूयते गतेः ।  
या या चेतसि वै सिद्धिरभीष्टा साधकस्य तु ॥ १६१ ॥  
  
सा सा मन्त्रबलात्सम्यक् सिध्यति ह्यचिरात्ततः ।  
अष्टयोन्युत्थिता देवी तथा चैवाणिमादयः ॥ १६२ ॥  
  
सामर्थ्यान्मन्त्रनाथस्य साधकानां च नारद ।  
पयसा कापिलेनैव रोचनाकुङ्कुमेन च ॥ १६३ ॥  
  
भूर्जपत्रेऽथवा वस्त्रे अष्टास्रं च लिखेत्परम् ।  
तन्मध्येऽष्टदलं पद्मं षट्कोणं तद्बहिःपुरम् ॥ १६४ ॥  
  
द्वादशारं तु तद्बाह्ये नाभिनेमिप्रथीइयुतम् ।  
मध्ये मन्त्रयुतं ---------- नामबीजान्तरस्थितम् ॥ १६५ ॥  
  
पूजान्यासप्रयोगेण दलानां च हृदादयः ।  
भूयोऽस्त्रबीजं विप्रेन्द्र अष्टास्रास्त्रिषु चाष्टधा ॥ १६६ ॥  
  
तदाशास्वष्टधा भूयो हृन्मन्त्रं योजयेत्ततः ।  
षोढा वै षट्सु कोणेषु बहिरष्टास्रकस्य तु ॥ १६७ ॥  
  
शिखाबीजं तु विन्यस्य तनुत्रं लोचनान्वितम् ।  
प्रपूरणार्थं नाभौ तु असङ्ख्यं बहुशो लिखेत् ॥ १६८ ॥  
  
षट्परावर्तयोगेन चतस्रोऽरेषु मूर्तयः ।  
याऽत्र वै प्रथमा शक्तिश्चतुर्विंशतिधा च ताम् ॥ १६९ ॥  
  
दद्यादरान्तरालेषु द्वितीया नेमिमण्डले ।  
नाभिस्थबीजयुक्ता तु योजनीया निरन्तरम् ॥ १७० ॥  
  
अन्तरान्तरयोगेन शेषं शक्तिद्वयं तु तत् ।  
प्रथिषु न्यसनीयं च बाह्यचक्रे ततो द्विज ॥ १७१ ॥  
  
द्विषट्कधा च शिरसा वेष्टयित्वा त्रयं नयेत् ।  
विष्णुं व्योमेशवर्णेन तद्यन्त्रं परिवेष्टयेत् ॥ १७२ ॥  
  
पञ्चरङ्गेण सूत्रेण क्षिपेत्कनकसम्पुटे ।  
प्। ३४०) दोर्दण्डे दक्षिणे कुर्यात् स्त्री वा स्तनयुगान्तरे ॥ १७३ ॥  
  
प्रियत्वं सततं याति वैरिष्वपि च साधकः ।  
नदीनदान्समुद्रान्वा लीलया परिलङ्घयेत् ॥ १७४ ॥  
  
बह्वर्थं तत्प्रभावाच्च नो मज्जति जलान्तरे ।  
नारण्यवनजानां तु सकाशाद्विद्यते भयम् ॥ १७५ ॥  
  
भजन्ति सानुकूलं च विपरीतस्थिता ग्रहाः ।  
न बाधते विषं घोरमनेकं चातिभीषणम् ॥ १७६ ॥  
  
चोरादिशस्त्रसङ्घातो गात्रसन्धिषु नो विशेत् ।  
यत्रोपलानि गगनात्पतन्ति यदि वै ततः ॥ १७७ ॥  
  
तुल्यानि पुष्पवृष्टीनां वैध(स्युः ?)न्यूनान्यथ द्विज ।  
बालग्रहादयो दूरं त्यक्त्वा बालं प्रयान्ति च ॥ १७८ ॥  
  
यत्रेदं तिष्ठते यन्त्रं किं तु तद्देहगं तु वै ।  
लग्नगर्भा च या नारी सुखं सूते च धारणात् ॥ १७९ ॥  
  
भवेत्पुत्रवती वन्ध्या मृतवत्साऽथ पुत्रिणी ।  
सपत्नी गणमध्ये तु पूजामाप्नोति शाश्वतीम् ॥ १८० ॥  
  
रणे राजकुले द्यूते विवादे चातिसङ्कटे ।  
धारको जयमाप्नोति मन्त्रस्यास्य प्रभावतः ॥ १८१ ॥  
  
तस्मात्संसाधिते मन्त्रे यन्त्रं वै मुनिसत्तम ।  
इह तन्त्रोत्थितं वान्यत्सर्वकर्मकरं भवेत् ॥ १८२ ॥  
  
सर्वसिद्धिप्रदं चैव सर्वसम्पत्समृद्धिकृत् ।  
इदं ते विप्र मन्त्राणां सरहस्यं च कीर्तितम् ॥ १८३ ॥  
  
साधनं भोगकामानां साधकानां महात्मनाम् ।  
नेदं शठानां पापानामभक्तानां प्रकाशयेत् ॥ १८४ ॥  
  
नान्यदर्शनभक्तानां नाशिष्याणां कदाचन ।  
नान्यायमार्गसंस्थानामधर्मनिरतात्मनाम् ॥ १८५ ॥  
  
लीलया चोदकानां च मार्गे वा यत्र कुत्रचित् ।  
यो धर्मं चार्थलाभेन प्रब्रूते ह्युन्नतिं विना ॥ १८६ ॥  
  
धनाभिमानसक्तानां स सिद्धोऽपि व्रजत्यधः ।  
तस्मादिदं रहस्यं च दृष्टादृष्टद्वयार्थिषु ॥ १८७ ॥  
  
न्यायतः प्रतिपन्नेषु वक्तव्यं श्रेय इच्छता ।  
  
इति श्रीपाञ्चरान्त्रे जयाख्यसंहितायां वक्त्रमन्त्रसाधनं नाम   
एकोनत्रिंशः पटलः ॥ २९ ॥  
  
  
  
अथ परिकरसाधनं नाम त्रिंशः पटलः  
  
  
श्रीभगवान्   
  
समासात्कौस्तुभादीनां साधनं शृणु नारद ।  
येन विज्ञातमात्रेण यथेष्टं साधयिष्यति ॥ १ ॥  
  
स्वनाम्नः पूर्ववर्णं च मात्राव्यञ्जनवर्जितम् ।  
आङ्गिको लाञ्छनचयः स्वस्वसञ्ज्ञादयस्तु षट् ॥ २ ॥  
  
साधार(सामान्य ?) मेतत्सर्वेषां नवानामङ्गसिद्धये ।  
विशेषः कौस्तुभादीनामधुनाऽत्रैव वक्ष्यते ॥ ३ ॥  
  
[कौस्तुभमन्त्रसाधनम्]  
  
मण्यक्षरस्यासने तु नियोक्तव्यौ रलौ क्रमात् ।  
कृत्वा न्यासं यजेद्देहे सूर्यवद्वर्तुलं बहिः ॥ ४ ॥  
  
सपद्ममण्डलं कृत्वा इष्ट्वा तत्र महामते ।  
जप्त्वा हुत्वा ततो यायाद्गिरिशृङ्गमपादपम् ॥ ५ ॥  
  
जपेल्लक्षद्वयं पश्चान्मन्दारकुसुमायुतम् ।  
जुहुयात्कुङ्कुमेनैव समध्वाज्यपरिप्लुतम् ॥ ६ ॥  
  
ततश्चम्पकपुष्पाणां जुहुयादयुतत्रयम् ।  
मन्त्रेशः सिध्यति क्षिप्रं सिद्धः सद्रत्नसञ्चयम् ॥ ७ ॥  
  
प्रयच्छत्यचिरेणैव आयुरारोग्यवर्धनम् ।  
कृत्वाऽलक्तकसूत्रेण वेष्टनाच्च यवत्रयम् ॥ ८ ॥  
  
अङ्गुलानि चतुर्दैर्घ्यात् घृताक्तं वर्तिपञ्चकम् ।  
सषडङ्गेन मन्त्रेण ज्वालयित्वा जपेन्मुने ॥ ९ ॥  
  
शतमेकं तु वै सार्धं लोहचक्रोपरि स्थितम् ।  
बिलं रसायनं वित्तं यत्राधस्तात्क्षितौ स्थितम् ॥ १० ॥  
  
चङ्क्रमेज्जपमानस्तु चक्रात्प्लुत्य च भेकवत् ।  
वर्तयो निपतन्त्याशु मन्त्रस्यास्य प्रभावतः ॥ ११ ॥  
  
स्थानं खात्वोत्तरेद्विप्र निधीन्वै सरसायनान् ।  
बिलं कृतं यद्विविक्तं तिष्ठत्याचन्द्रतारकम् ॥ १२ ॥  
  
नरेन्द्रमखिलं तत्र --------------------------------- ।  
रत्नानि ध्यानमात्रेण पणान्याभरणानि च ॥ १३ ॥  
  
प्। ३४२) ददाति मर्त्यलोकेऽस्मिन्दुर्लभानि सदैव हि ।  
यश्चैवं ---------- माद्यैस्तु लिखितं धारयेद्गले ॥ १४ ।  
  
पद्म --- सप्रयोगेण प्रजपन्मन्त्रनायकम् ।  
तस्य सर्वार्थसिध्यर्थं सर्वस्मिन्निधिवस्तुनि ॥ १५ ॥  
  
इत्येतत्कौस्तुभस्योक्तं मालामन्त्रस्य कथ्यते ।  
  
[मालामन्त्रसाधनम्]  
  
अथ स्वनामवर्णस्य क्रमाच्च  लय(यरल ?) त्रयम् ॥ १६ ॥  
  
पूर्वोपकरणेनैव युक्तमङ्गगणं तनौ ।  
न्यस्य कृत्वा तु हृद्यागं बहिरर्धेन्दुमण्डले ॥ १७ ॥  
  
षट्पत्रे पुष्करे ध्यात्वा सम्पूज्य जुहुयात्ततः ।  
वनराजिं समासाद्य लक्षमेकं जपेत्ततः ॥ १८ ॥  
  
जातिचम्पकपुष्पाणां कदम्बानां तु होमयेत् ।  
सर्वौषधिरसाक्तानामयुतञ्चायुतं क्रमात् ॥ १९ ॥  
  
मधुना केवलेनाथ जुहुयादयुतं द्विज ।  
होमान्ते मन्त्रसिद्धिस्स्याद्दैवी लोके तु मानुषे ॥ २० ॥  
  
कृत्वाऽभिमन्त्रितां कण्ठे पुष्पमालां च साधकः ।  
निधायावनिसंस्थायामर्चायामात्मनोऽथवा ॥ २१ ॥  
  
न विप्रमानभावत्वं यात्यसौ यावदिच्छति ।  
करोति चार्चनं विष्णोः स्थाने पुष्पफलोज्झिते ॥ २२ ॥  
  
अकालकुसुमान्याशु तत्राकाशात्पतन्ति च ।  
पूजां (स्रजं) कृत्वा तु तैः पुष्पैस्तान्येव यदि धारयेत् ॥ २३ ॥  
  
उत्तमाङ्गे तु कण्ठे वा भूयो द्विशतमन्त्रिताम् ।  
यायाददर्शनं मन्त्री खगतिर्वाऽथ वायुवत् ॥ २४ ॥  
  
दिव्यगन्धवहो नित्यं दिव्याश्चर्यप्रदर्शकः ।  
कुसुमायुधसादृश्याद्वपुषा परिदृश्यते ॥ २५ ॥  
  
मालाधरस्तु वै मन्त्री अखिले ललनाकुले ।  
मालाकारस्य वै तुष्टो यदि पुष्पवनं द्विज ॥ २६ ॥  
  
निरीक्षते जपन्मन्त्री शुष्कं तत्पुष्पितं भवेत् ।  
प्। ३४३) क्रुद्धोऽपि कुसुमाकीर्णं वनं दृष्ट्वा करोति च ॥ २७ ॥  
  
दावाग्निनेव निर्दग्धं भूयो वा यदि चेच्छति ।  
प्रावृण्माधवकालाभ्यां तुल्यत्वमुपपादयेत् ॥ २८ ॥  
  
ये केचिद्दुर्लभा गन्धाः स्वर्गपातालसम्भवाः ।  
यत्र मालाधरस्तिष्ठेन्मन्त्री तत्र वहन्ति ते ॥ २९ ॥  
  
सुभगस्सर्वभूतानां दर्शनादेव जायते ।  
जयादृते न चाप्नोति कुत्रचित्स पराजयम् ॥ ३० ॥  
  
शान्तिकं पौष्टिकं चैव अयत्नेनाचिरात्तु वै ।  
मालाधरो लभेताशु मन्त्रसन्धारणादपि ॥ ३१ ॥  
  
[कमलमन्त्रसाधनप्रकारः]  
  
मालासाधनमित्येतत्कमलस्याथ कथ्यते ।  
नामार्णस्यासने दद्याज्जीवं वरुणसंस्थितम् ॥ ३२ ॥  
  
प्रागुक्तसंस्कृतं कृत्वा ह्यस्य ध्यात्वा यजेद्धृदि ।  
बहिः पद्मान्तरे पद्मं द्विषट्पत्रे तु षड्दलम् ॥ ३३ ॥  
  
कर्णिकाकेसरोपेतं कृत्वा वृत्तपुरान्तरे ।  
तत्रावतार्य सम्पूज्य होमं कृत्वा तिलादिकैः ॥ ३४ ॥  
  
यायात्पद्मवनोद्देशं पद्ममन्त्रं जपेत्ततः ।  
लक्षमेकं मुनिश्रेष्ठ अयुतं त्रितयान्वितम् ॥ ३५ ॥  
  
होमयेत्कमलानां तु अयुतद्वितयं द्विज ।  
अयुतं स्थलपद्मानां मधुसिक्तं ततोऽयुतम् ॥ ३६ ॥  
  
नागकेसरगन्धानां मन्त्रसिद्धिर्भवेत्ततः ।  
लभेत विपुलां लक्ष्मीं व्याधिरोगविवर्जितः ॥ ३७ ॥  
  
सौभाग्यमतुलं चैव कान्तिं परमशोभनाम् ।  
वलीपलितनिर्मुक्तो धनधान्यसमन्वितः ॥ ३८ ॥  
  
भूर्जपत्रे तु षट्पत्रं कमलं कुङ्कुमेन तु ।  
विलिख्य मन्त्रं तन्मध्ये न्यासयोगेन नारद ॥ ३९ ॥  
  
ददाति धारणात्सर्वं साधितं कमलं पुरा ।  
एतद्विधानं पद्मस्य शङ्खस्याप्यधुनोच्यते ॥ ४० ॥  
  
प्। ३४४) [शङ्खमन्त्रसाधनप्रकारः]  
  
स्वाभिनद्धा (धाना ?) द्यवर्णस्य त्वधस्थौ योजयेद्बलौ ।  
विग्रहं सकलीकृत्य हृद्यागे तु कृते सति ॥ ४१ ॥  
  
बाह्ये शङ्खोदरं पद्मं षट्पत्रं मण्डलस्थितम् ।  
कृत्वा तत्रार्चयेन्मन्त्रं होमं कृत्वा तु नारद ॥ ४२ ॥  
  
निर्झराम्बुयुतं स्थानं प्रयायाद्विजनं द्विज ।  
लक्षाष्टकं जपेन्मन्त्री अयुतं त्रितयोत्तरम् ॥ ४३ ॥  
  
जुहुयात्कुमुदानां तु लक्षषट्कं समाहितः ।  
होमान्ते मन्त्रराट् सम्यक् सिध्यत्यस्य महामते ॥ ४४ ॥  
  
दूराच्छ्रवणविज्ञानं तत्प्रभावात्प्रवर्तते ।  
सर्वभूतरुतं चैव ध्यानजप्यपरो लभेत् ॥ ४५ ॥  
  
प्रभावान्मन्त्रनाथस्य शब्दांश्चाकर्णयेद्बहून् ।  
देवगन्धर्वलोकोत्थान् श्रोत्रेन्द्रियमनोहरान् ॥ ४६ ॥  
  
प्रयुक्तः पूर्वविधिना मन्त्रोऽयं यत्र कुत्रचित् ।  
स साधयति तच्छीघ्रं विघ्नेशेन महामते ॥ ४७ ॥  
  
तुषारक्षीरललितां (ते ?) सुधया चन्दनेन च ।  
रक्तवस्त्रेऽथवा भूर्जे मन्त्रं यो धारयत्यपि ॥ ४८ ॥  
  
तस्योपचयसामग्री सम्मुखत्वं प्रयाति च ।  
विधानमेतच्छङ्खस्य प्रोक्तं चक्रस्य कथ्यते ॥ ४९ ॥  
  
[चक्रमन्त्रसाधनप्रकारः]  
  
कृत्वोर्ध्वे मरणानां च सञ्ज्ञा प्राक् क्षयं तु यत्(?) ।  
कुर्यात्परिकराढ्यं च चक्राङ्गगणसिद्धये ॥ ५० ॥  
  
न्यस्य पाणौ तथा देहे हृत्पद्मे पूजयेत्ततः ।  
द्विषट्कारं लिखेच्चक्रं नाभिनेमिसमन्वितम् ॥ ५१ ॥  
  
तदन्तरे तु षट्पत्रं कमलं रक्तपाण्डुरम् ।  
चक्रं राजोपलाभेन सितधारं ज्वलत्प्रभम् ॥ ५२ ॥  
  
तन्मध्ये चक्रमन्त्रं तु सम्पूज्य जुहुयात्ततः ।  
दत्वा पूर्णाहुतिं चैव समाक्रम्य वनस्थलीम् ॥ ५३ ॥  
  
प्। ३४५) विलिख्य चक्रराण्मन्त्र --------- कं वाथ कुङ्कुमम् ।  
चक्रमस्मीति वै बुद्ध्या स्थितमात्मनि नारद ॥ ५४ ॥  
  
समाक्रम्य तु चक्राक्षं बद्धपद्मासनो विशेत् ।  
जपेल्लक्षत्रयं मन्त्री चक्राङ्कां च महौषधिम् ॥ ५५ ॥  
  
जुहुयाल्लक्षमानेन चक्रलक्षस्थितो व्रती ।  
चक्राङ्के तु शुभे कुण्डे त्रितयं जुहुयाद्धृतम् ॥ ५६ ॥  
  
होमान्ते मुनिशार्दूल चक्रमाक्रम्य साधकः ।  
जपेद्ध्यानस्थितो लक्षं चक्रमुत्पतते ततः ॥ ५७ ॥  
  
प्रयात्यर्कपदं वेगाद्गृहीत्वा साधकं तु वै ।  
लोकान्तरेषु सर्वेषु नयत्यविरतं बलात् ॥ ५८ ॥  
  
न याति यदि वै मोहं मन्त्रसत्वक्षयान्मुने ।  
चक्रमस्मीति वै बुद्ध्या वासना यदि वर्तते ॥ ५९ ॥  
  
मन्त्र्यस्मिन्मानुषे लोके नास्ति तद्यन्न साधयेत् ।  
कर्मणा मनसा वाचा ध्यानात्संस्मरणात्तु वै ॥ ६० ॥  
  
इत्येतच्चक्रमन्त्रस्य विधानमथ नारद ।  
  
[गदामन्त्रसाधनप्रकारः]  
  
वक्ष्ये गदाख्यमन्त्रस्य तद्वर्णस्यासने न्यसेत् ॥ ६१ ॥  
  
लरौ पूर्वोदितं सर्वमूर्ध्वेऽङ्गनिचयो भवेत् ।  
न्यासं कृत्वाऽर्चनं सम्यङ्मनसाऽथ बहिर्द्विज ॥ ६२ ॥  
  
गदाष्टकावृतं कुर्यात्स्फुरन्तं मध्यतोऽम्बुजम् ।  
हेमाभं षड्दलं तत्र गदामन्त्रं तु पूजयेत् ॥ ६३ ॥  
  
होमं कृत्वा ततो यायाद्गुहां विप्र मनोरमाम् ।  
तत्रायुताष्टकं मन्त्रं जपेत्तदनु होमयेत् ॥ ६४ ॥  
  
घृताप्लुतं समिल्लक्षं रक्तचन्दनसम्भवम् ।  
होमान्ते तु गदामन्त्रः सुसिद्धिं सम्प्रयच्छति ॥ ६५ ॥  
  
यान्यभीष्टानि मनसो ह्यात्मनश्च परस्य वा ।  
कृत्वादौ तु गदां मन्त्री द्विहस्तां चन्दनोत्थिताम् ॥ ६६ ॥  
  
प्रपूज्य तां समादाय कृत्वाष्टशतमन्त्रिताम् ।  
घोरान्दुष्टग्रहान्हन्यान्मन्त्री शिरसि ताडनात् ॥ ६७ ॥  
  
प्। ३४६) यत्रेन्द्रजालरोगादीन् (दि ?) स्तम्भा नानाविधाश्च ये ।  
पाणिना भ्राम्यमाणायां गदायां यान्ति हस्तसात् ॥ ६८ ॥  
  
नश्यन्ति करिणो मत्तास्तथान्ये कुक्कुरादयः ।  
घोरा विषधरा क्षुद्रा येऽप्यन्ये दुष्टचेतसः ॥ ६९ ॥  
  
प्रहारैर्भूतलं हन्याद्दशभिर्मन्त्रसंस्कृतैः ।  
पातालवीथीः सर्वाश्च निर्भयः सञ्चरेद्व्रती ॥ ७० ॥  
  
चक्रवल्लिखितं भूर्जे गदामन्त्रं च यो वहेत् ।  
त्रिलोहवेष्टितां कृत्वा स सर्वसुखभाग्भवेत् ॥ ७१ ॥  
  
उक्तमेतद्गदाख्यस्य कर्म मन्त्रस्य नारद ।  
  
[गरुडमन्त्रसाधनप्रकारः]  
  
गरुडस्याधुना शीघ्रमेकाग्रमवधारय ॥ ७२ ॥  
  
वर्णेऽभिधानपूर्वे तु वेदात्मानं नियोजयेत् ।  
ऊर्ध्वाधो ह्यनलं भूयो युक्तं तत्पूर्ववत्स्वरैः ॥ ७३ ॥  
  
कृत्वा न्यासं तु हृद्यागं चतुरस्रे तु मण्डले ।  
षट्पत्रं वज्रमध्ये तु कुर्यात्पद्मं सुपीतलम् ॥ ७४ ॥  
  
सम्पूज्य तत्र गरुडं होमं कृत्वा यथाविधि ।  
यायाद्वरगिरेः शृङ्गं जपेल्लक्षचतुष्टयम् ॥ ७५ ॥  
  
त्रिलक्षं जुहुयात्पश्चाद्घृताक्तानां महामते ।  
श्यामातण्डुलयुक्तानां तिलानामेकमानसः ॥ ७६ ॥  
  
ततोऽस्य खगराट् सम्यक् परितोषं प्रयच्छति ।  
अभीष्टमापादयति साधकस्य कृतात्मनः ॥ ७७ ॥  
  
निरीक्षमाणो दिक्चक्रं प्रदक्षिणमुपक्रमन् ।  
जपेन्मन्त्रं यदा मन्त्री आस्ते रात्रौ सिताष्टमीम् ॥ ७८ ॥  
  
तदाऽष्टौ कुलनागा ये नागवृन्दायुतान्विताः ।  
प्रधानान्वै मणींश्चैव प्रधानं च रसायनम् ॥ ७९ ॥  
  
गृहीत्वा भयभीताश्च तस्य तिष्ठन्ति चाग्रतः ।  
निस्सर्पः स भवेद्देशो यत्र मन्त्र्यवतिष्ठते ॥ ८० ॥  
  
स्थावराणि विषाणां चाभ्यन्तराणां तु का कथा ।  
लूताविस्फोटकानां तु गर्दभानां महामते ॥ ८१ ॥  
  
प्। ३४७) नामनाशो भवेत्तत्र यावत्तत्सन्तते (त ?) स्थितिः ।  
लीलया याहि याहीति दष्टमेघस्य(?)भाषते ॥ ८२ ॥  
  
स याति च तथा नूनमरणेषूषरेषु च ।  
विषभारसहस्रं च योऽत्ति वै कालिकोदये ॥ ८३ ॥  
  
भक्त्या स्मृत्वा मन्त्रिणं तं तत्तन्नामग्रहेण वा ।  
यश्च धारयते मन्त्रं ललाटे कुङ्कुमेन तु ॥ ८४ ॥  
  
स सर्वदोषनिर्मुक्तः ख आस्ते पक्षिराजवत् ।  
गरुडस्य च मन्त्रस्य उक्तमुद्देशतो मया ॥ ८५ ॥  
  
[पाशमन्त्रसाधनप्रकारः]  
  
माहात्म्यमथ पाशाख्यमन्त्रस्य शृणु नारद ।  
विनियोगं तदाद्यर्णे विश्वरूपानलौ त्वधः ॥ ८६ ॥  
  
तदङ्कयेच्च शिरसि षोढा कृत्वा तु पूर्ववत् ।  
न्यस्य हस्ते तथा देहे हृत्पद्मे पूजयेत्ततः ॥ ८७ ॥  
  
कृत्वा पाशोदरे पद्मं षट्पत्रं वह्निमण्डले ।  
तत्र सम्पूज्य तन्मन्त्रं होमं कुर्यात्तिलाक्षतैः ॥ ८८ ॥  
  
जप्त्वा मन्त्रायुतान्यष्टौ जुहुयाद्वाजसर्षपान् ।  
सितसर्षपतैलाक्तान् जपार्धेन महामते ॥ ८९ ॥  
  
तदन्ते तु घृतैः कुर्यात्तिलैर्होमं तु नारद ।  
एकायुतप्रमाणेन ततः सिध्यति मन्त्रराट् ॥ ९० ॥  
  
मर्त्यलोकस्थितो मन्त्री पातालस्थांश्च कर्षयेत् ।  
पातालसंस्थितो मन्त्री स्वर्ग्यान्वै निखिलान्मुने ॥ ९१ ॥  
  
वश्याकर्षणशोषांश्च प्रयुक्तश्चैव मन्त्रराट् ।  
करोति नात्र सन्देहो ध्यातश्च लिखितस्तु वा ॥ ९२ ॥  
  
वरपाशयुतं मन्त्रं नियुञ्जीयान्महामते ।  
विधिनाऽराधितं प्राग्वत्तत्तदाप्नोत्ययत्नतः ॥ ९३ ॥  
  
रोचनाकुङ्कुमेनैव लिखितं च निशाम्बुना ।  
संवेष्ट्य पीतसूत्रेण यो धारयति नारद ॥ ९४ ॥  
  
यां यां निरीक्षते सौम्य तां तां (कान्तां ?)सुस्निग्धया दृशा ।  
सकृच्चामरणान्तं तु सा सा तस्यानुगा भवेत् ॥ ९५ ॥  
  
प्। ३४८) यया दृष्टोऽथ वा मन्त्री दूराद्विप्र श्रुतोऽपि वा ।  
सा स्वस्थानं परित्यज्य धावेद्यत्र स तिष्ठति ॥ ९६ ॥  
  
अपि चेत्किन्नरी नारी यक्षिणी देवकन्यका ।  
नारी विद्याधरी चैव गन्धर्वी सिद्धसञ्ज्ञिता ॥ ९७ ॥  
  
तां चेतसाऽनुसन्धाय रात्रौ मन्त्रवरं जपेत् ।  
निशान्ते विह्वलीभूता पाशाकृष्टेव तिष्ठते ॥ ९८ ॥  
  
एतत्पाशस्य कथितमङ्कुशस्याधुनोच्यते ।  
  
[अङ्कुशमन्त्रसाधनप्रकारः]  
  
अकरालमधश्चोर्ध्वे अनलार्णेन योजयेत् ॥ ९९ ॥  
  
युक्तं कुर्यात्स्वरैः प्राग्वन्न्यस्य सम्पूज्य हृद्गतम् ।  
कृत्वा शशिकलाकारं पुरं तन्मध्यतोऽम्बुजम् ॥ १०० ॥  
  
सिन्दूरपुञ्जवर्णाभं तन्मध्ये हृदयं न्यसेत् ।  
पूजयित्वा विधानेन जुहुयात्तदनन्तरम् ॥ १०१ ॥  
  
प्रियङ्गुना यथाशक्ति श्यामाकेन तिलेन च ।  
ततोऽङ्कुशोऽहं भाव्यं च व्रजेत्पर्वतमस्तकम् ॥ १०२ ॥  
  
जपेल्लक्षत्रयं तत्र ततो लक्षं तु होमयेत् ।  
रक्तानामरपुष्पाणां(?)कृष्णानामपरं तु वै ॥ १०३ ॥  
  
अयुते द्वे च समिधां खदिराणां महामते ।  
कटुतैलाप्लुतानां च दद्यात्पूर्णाहुतिं ततः ॥ १०४ ॥  
  
आज्येन च सुगन्धेन ततो मन्त्रः प्रसिध्यति ।  
ततः प्रभृति कालाच्च कुर्यात्कर्माण्यशेषतः ॥ १०५ ॥  
  
साधकोऽङ्कुशमन्त्रेण लीलया चाप्रयत्नतः ।  
वश्याकर्षणविद्वेषौ मारणोच्चाटने तथा ॥ १०६ ॥  
  
ध्यात्वाऽकृष्टश्च वित्तेशो मन्त्रेणानेन वै यदि ।  
प्रयच्छत्यखिलं वित्तमभयं चान्तकस्तु वै ॥ १०७ ॥  
  
शक्रः प्रयच्छते राज्यं मारुतः शीघ्रगामिताम् ।  
निःशेषविद्याकथनमीशस्तेजो हुताशनः ॥ १०८ ॥  
  
वरुणः शान्तिपुष्टी च समाकृष्टः करोति च ।  
यक्षेशः किन्नरत्वं च पन्नगेशो रसायनम् ॥ १०९ ॥  
  
प्। ३४९) आकृष्टः खगतिं दद्याद्ध्रुवो ब्राह्मणविग्रहम् ।  
विद्याधराश्च गुलिकां सिद्धाश्चैवाञ्जनं महत् ॥ ११० ॥  
  
प्रयच्छन्ति सदाऽकृष्टा मन्त्रस्यास्य प्रभावतः ।  
प्रागुक्ता गुलिका कार्या राज्ञां च सपरिच्छदाः (?) ॥ १११ ॥  
  
मन्त्री चाङ्कुशमन्त्रेण ध्यानयुक्तेन साधयेत् ।  
ध्यानाज्जपात्तथालेख्याद्धवनात्पूजनान्मुने ॥ ११२ ॥  
  
करोत्यङ्कुशमन्त्रस्तु अभीष्टमपरे तथा ।  
कौस्तुभाद्याश्च वै प्रोक्तास्त्वखण्डविधिसाधिताः ॥ ११३ ॥  
  
निखिलं सम्प्रयच्छन्ति भावशुद्धिसमन्विताः ।  
युगशक्त्यनुसारेण सुसहायगुणेन च ॥ ११४ ॥  
  
कृते एतच्च मन्त्राणामुक्तं संसाधनं मया ।  
त्रेतायां द्विगुणं विद्धि त्रिगुणं द्वापरे स्मृतम् ॥ ११५ ॥  
  
कलौ चतुर्गुणं चैव भावज्ञस्य च वै पुनः ।  
प्रीतिभक्तिसहायस्य श्रद्धानिष्ठस्य तत्त्वतः ॥ ११६ ॥  
  
सदा सदा -------- ---------- विद्धि जपहोमादिकं तु यत् ।  
तस्माद्भावं तथा भक्तिमेकत्र कुरु नारद ॥ ११७ ॥  
  
साधनं सर्वमेकत्र समं तत्रापि वा न वा ।  
  
इति श्रीपाञ्चरात्रे जयाख्यसंहितायां परिकरसाधनं नाम   
त्रिंशः पतलः ॥ ३० ॥  
  
  
  
अथ उपाङ्गसाधनं नाम एकत्रिंशः पटलः  
  
[सत्यमन्त्रसाधनप्रकारः]  
  
श्रीभगवान्   
  
कदम्बगोलकाकारं नानावर्णविभूषितम् ।  
सपद्मं मण्डलं कृत्वा पुरा तदनु नारद ॥ १ ॥  
  
सत्येन सकलीकृत्य स्वमात्मानं यजेद्धृदि ।  
ततोऽवतार्य हृदयान्मण्डले पूर्वकल्पिते ॥ २ ॥  
  
चित्रैः पवित्रैः सुस्वादैरिष्ट्वा मूलफलादिकैः ।  
हुत्वा तिलाद्यैर्विप्रेन्द्र ततो यायाच्छुभं वनम् ॥ ३ ॥  
  
तत्र लक्षचतुष्कं तु स्वस्थानावस्थितं मुने ।  
जप्तव्यं ध्यायमानेन द्विलक्षमथ होमयेत् ॥ ४ ॥  
  
प्। ३५०) शर्करामधुराज्यं च क्षीरं च तिलतण्डुलान् ।  
एकीकृत्य समासेन मुद्रां बध्वा मृगाननाम् ॥ ५ ॥  
  
[मृगीमुद्रा]  
  
मध्यमानामिकाङ्गुष्ठत्रयाणामग्रमेलनात् ।  
प्रदेशिनी कनिष्ठा च प्रोन्नता विरला द्विज ॥ ६ ॥  
  
कृत्वा मुद्रां नाम्नां सर्वत्र विहिताऽहुतौ ।  
ततः पूर्णाहुतिं दद्यान्मन्त्रेशः सिध्यति द्विज ॥ ७ ॥  
  
ददाति सिद्धिं दिव्यां च स्वेच्छया विधियोजितः ।  
विज्ञानभूमिकाः सर्वाः प्रकटीकुरुते प्रभुः ॥ ८ ॥  
  
[वासुदेवमन्त्रसाधनप्रकारः]  
  
एवमेव द्विजश्रेष्ठ सकलीकृत्य विग्रहम् ।  
वासुदेवाख्यबीजेन केवलेन महात्मना ॥ ९ ॥  
  
पूजयित्वा तु मनसा बहिः कृत्वाऽथ मण्डलम् ।  
सुवृत्तं पूर्णचन्द्राभं श्वेतपत्रोदरं महत् ॥ १० ॥  
  
तत्रावतार्य सम्पूज्य सितैः पुष्पानुलेपनैः ।  
नैवेद्यभेदैः सुसितैः जुहुयात् क्षीरतण्डुलैः ॥ ११ ॥  
  
ततो यायाद्वनं रम्यं सितपुष्पद्रुमाकुलम् ।  
सत्योक्तं जपहोमं तु कृत्वा क्षीराज्यतण्डुलैः ॥ १२ ॥  
  
होमान्ते वासुदेवस्तु सर्वाः सिद्धीश्च शाश्वताः ।  
ददाति च प्रयुक्तस्तु स्वपदं मोक्षसिद्धिदम् ॥ १३ ॥  
  
प्रकटीकुरुते शश्वत्प्रसन्नः परमेश्वरः ।  
  
[सङ्कर्षणमन्त्रसाधनप्रकारः]  
  
न्यस्य हस्ते पुरा देहे ---- नं सङ्कर्षणं मुने ॥ १४ ॥  
  
पूजयित्वा तु हृत्पद्मे बाह्ये कुर्याच्च मण्डलम् ।  
रजसा सत्त्वमिश्रेण पाण्डुरेण तु नारद ॥ १५ ॥  
  
व्यक्तं भास्वरबिम्बाभं रक्ततामरसोदरम् ।  
तत्रारुणैस्तु नैवेद्यैस्तथा पुष्पानुलेपनैः ॥ १६ ॥  
  
अवतार्य यजेद्भक्त्या जुहुयात्तदनन्तरम् ।  
प्। ३५१) तिलानाज्येन संसिक्तान् दत्वा पूर्णाहुतिं व्रजेत् ॥ १७ ॥  
  
अशोकवनमध्यं तु तत्र लक्षचतुष्टयम् ।  
जप्त्वाऽथ रक्तपुष्पाणां जुहुयाल्लक्षमेव हि ॥ १८ ॥  
  
लक्षं कुङ्कुमपुष्पाणां दद्यात्पूर्णाहुतिं ततः ।  
ततः सिध्यति मन्त्रेशः सिद्धः सिद्धिं प्रयच्छति ॥ १९ ॥  
  
स्वयमप्यप्रयुक्तस्तु यद्यन्मनसि रोचते ।  
विज्ञायते गतिर्मान्त्री सौषुप्ताख्या तु याखिला ॥ २० ॥  
  
स्वयं स भगवान्देवः स्वपदे निष्कलात्मना ।  
व्यक्तिमभ्येति भक्तानां मोक्षमार्गे नियोजयेत् ॥ २१ ॥  
  
[प्रद्युम्नमन्त्रसाधनप्रकारः]  
  
अथ प्रद्युम्नमन्त्रेण कृत्वा स्वं मन्त्रविग्रहम् ।  
हृत्तामरसमध्ये तु कृत्वा यागं तु चेतसि ॥ २२ ॥  
  
बहिः कदम्बपुष्पाभं रजसा हेमरूपिणम् ।  
सपद्ममण्डलं कृत्वा तत्राहूय जगत्पतिम् ॥ २३ ॥  
  
उपचारेण पीतेन यजेत्पुष्पादिना तु वै ।  
रजनीपूर्णसम्मिश्रं सतिलं जुहुयाद्धृतम् ॥ २४ ॥  
  
दत्वा पूर्णाहुतिं यायात्कदलीकाननान्तरम् ।  
जपं पूर्वोक्तसङ्ख्यातं तत्र कृत्वा तु नारद ॥ २५ ॥  
  
मिश्रितं कुङ्कुमेनैव प्राक्कृत्वा निस्तुषं तिलम् ।  
सुगन्धिशालिसम्मिश्रं लक्षमानेन होमयेत् ॥ २६ ॥  
  
भावितं कुङ्कुमेनाथ क्वथितं च पुरा मुने ।  
अयुतत्रयमानेन पयो गव्यं तु होमयेत् ॥ २७ ॥  
  
बदराण्डप्रमाणानां घृताक्तानामनन्तरम् ।  
अयुतं गुलिकानां तु गुग्गुलोरथ होमयेत् ॥ २८ ॥  
  
ततस्त्वाज्यस्य जुहुयादयुतं केवलस्य च ।  
दद्यात्पूर्णाहुतिं पश्चान्मन्त्रेशस्सिध्यते ततः ॥ २९ ॥  
  
सप्तलोकगतान्भावानप्रयुक्तो ददाति च ।  
योजयेत्सिद्धिमार्गे तु ततो मोक्षपथेन वै ॥ ३० ॥  
  
[अनिरुद्धमन्त्रसाधनप्रकारः]  
  
पुराऽनिरुद्धमन्त्रेण सकलीकृत्य विग्रहम् ।  
प्। ३५२) हृद्यागं विधिवत्कृत्वा मण्डलं निर्वपेद्बहिः ॥ ३१ ॥  
  
अतसीपुष्पसङ्काशं वर्णेन रजसा शुभम् ।  
वृत्तं कदम्बगोलाभं पद्मगं मधुशोभनम् ॥ ३२ ॥  
  
तत्राहूय जगन्नाथमुद्यत्सूर्यसमप्रभम् ।  
पुष्पोपलेपनाद्यैस्तु सुसितैः पावनैर्यजेत् ॥ ३३ ॥  
  
होमं कृष्णतिलैः कृत्वा होमान्ते विजनं वनम् ।  
यायात्तत्र जपं कुर्यात् प्राक्प्रमाणेन नारद ॥ ३४ ॥  
  
होमं कुर्यात्तदर्धेन अतसीपुष्पसन्निभैः ।  
तिलैरप्यसितैर्विप्र कृष्णागरुसमन्वितैः ॥ ३५ ॥  
  
दद्यात्पूर्णाहुतिं पश्चात्ततः स परमेश्वरः ।  
तोषमायाति विप्रेन्द्र तुष्टः सर्वं ददाति च ॥ ३६ ॥  
  
स्वयमेवानिरुद्धात्मा योजयेच्छाश्वते पदे ।  
स बाह्याभ्यन्तरं सर्वं दर्शयेत्साधकस्य च ॥ ३७ ॥  
  
येनासौ कृतकृत्यः स्यादनन्तफलभागपि ।  
बहुनाऽत्र किमुक्तेन पञ्चकृत्यकसंयुतम् ॥ ३८ ॥  
  
[सप्ताक्षरमन्त्रसाधनप्रकारः]  
  
कृत्वा सप्ताक्षरं मन्त्रं विप्रहस्तेन वै पुरा ।  
सकलीकृत्य विप्रेन्द्र प्राग्वद्ध्यात्वा च निष्कलम् ॥ ३९ ॥  
  
हृत्पुण्डरीकमध्ये तु पूजयित्वा जपेत्ततः ।  
एकान्ते निर्जने रम्ये वने पादपसङ्कुले ॥ ४० ॥  
  
सप्तलक्षाणि विप्रेन्द्र आयामत्रितयान्वितः ।  
विना बाह्योपचारेण होमपूजादिकेन तु ॥ ४१ ॥  
  
जपान्ते मुनिशार्दूल सर्वकामानवाप्नुयात् ।  
अणिमाद्यास्तथा सिद्धीर्गुणषट्कं बलादिकम् ॥ ४२ ॥  
  
वाचा ददाति सर्वं च यस्य यन्मनसेप्सितम् ।  
तुष्टः साधकमुख्योऽसौ क्रुद्धो लोकत्रयं दहेत् ॥ ४३ ॥  
  
देवासुरास्तथा नागाः सिद्धाश्चेन्मुक्तिभाजनाः ।  
किङ्करत्वेन वर्तन्ते योगसिद्धाश्च देवताः ॥ ४४ ॥  
  
सप्ताक्षराभियुक्त ------ ----- सत्यस्य महात्मनः ।  
आचन्द्रतारकं कालं वलीपलितवर्जितः ॥ ४५ ॥  
  
प्। ३५३) मन्त्री तिष्ठति देहे स्वे स्वयमन्ते कलेवरम् ।  
त्यक्त्वा तु मुनिशार्दूल यायाद्विष्णोः परं पदम् ॥ ४६ ॥  
  
यद्गत्वा न निवर्तन्ते पुनरस्मिन्भवार्णवे ।  
सत्यादिपञ्चकं विप्र पिण्डस्सप्ताक्षरस्तथा ॥ ४७ ॥  
  
आराधितस्तदर्धेन जपहोमादिकैः शुभैः ।  
न हि सामान्यसिद्धीनां योक्तव्यं मन्त्रवादिना ॥ ४८ ॥  
  
आराधितस्तु विधिना स्वयमेव ददाति च ।  
अभीप्सितं साधकानामन्ते मोक्षं च शाश्वतम् ॥ ४९ ॥  
  
इति श्रीपाञ्चरात्रे जयाख्यसंहितायां उपाङ्गसाधनं नाम   
एकत्रिंशः पटलः ॥ ३१ ॥  
  
  
  
अथ साधनविधिर्नाम द्वात्रिशः पटलः  
  
  
[विघ्नेशमन्त्रसाधनप्रकारः]  
  
यः पुरा कथितश्चैव मन्त्रो वैनायको मया ।  
तस्येदानीं समासेन साधनं शृणु नारद ॥ १ ॥  
  
कृत्वा न्यासं षडङ्गं तु इष्ट्वा हृत्कमलान्तरे ।  
ततः कोणत्रयेणैव युक्तं कुर्याच्च मण्डलम् ॥ २ ॥  
  
द्वारत्रयान्वितं चैव तन्मध्ये त्रिदलं लिखेत् ।  
कमलं तत्र तन्मध्ये पूर्वोक्तविधिना द्विज ॥ ३ ॥  
  
इष्ट्वा हुत्वा ततः कुर्याद्रूपं सम्यक्तयाऽत्मनः ।  
यायाद्वनप्रदेशं तु जपेल्लक्षद्वयं मुने ॥ ४ ॥  
  
लक्षमेकं तु जुहुयात्पुष्पाणां मुनिसत्तम ।  
अयुतं द्वे च समिधां सितार्कस्य विशेषतः ॥ ५ ॥  
  
घृतस्यायुतमेकं तु दद्यात्पूर्णाहुतिं मुने ।  
ततः प्रत्यक्षतामेति साक्षाद्देवो विनायकः ॥ ६ ॥  
  
सिद्धोऽस्मीति च वै ब्रूते कुरु कर्म यथेप्सितम् ।  
तदा च साधकवरस्सर्वं साधयते क्षणात् ॥ ७ ॥  
  
[विघ्नेशमन्त्रसिद्धिजं सामर्थ्यम्]  
  
राजार्कमूलमादाय कृत्वा च शतमन्त्रितम् ।  
गणेशमन्त्रेण ततो मन्त्रयित्वा समापयेत् ॥ ८ ॥  
  
प्। ३५४) अर्धाङ्गुलप्रमाणेन विघ्नेशं पद्मसंस्थितम् ।  
तस्मिन्मन्त्रं सकृन्न्यस्य वेष्टयेन्मदनेन तु ॥ ९ ॥  
  
कृत्वा ताम्रपुटे चैव धारयेच्छिरसा तु तत् ।  
रणे राजकुले द्यूते विवादेऽपि महामते ॥ १० ॥  
  
जयमाप्नोति मन्त्रज्ञो निर्विघ्नेन यथेप्सितम् ।  
न्यासं कृत्वा गणेशेन ------ लाग्यस्यकस्यचित् ॥ ११ ॥  
  
तिष्ठत्यग्रे तु मन्त्रज्ञो निर्विघ्नेन तदाप्नुयात् ।  
शताभिमन्त्रितं कृत्वा फलं पुष्पं च वै रिपोः ॥ १२ ॥  
  
दद्यात्पाणौ तु सर्वत्र विघ्नो भवति तस्य वै ।  
घृष्ट्वा मनश्शिलां मन्त्री भावयेच्च निशाम्बुना ॥ १३ ॥  
  
विमृज्य कापिलेनैव पयसा पीतकर्पटे ।  
लिखेद्वैघ्नेश्वरीं मूर्तिं तत्र हृत्पद्ममध्यगाम् ॥ १४ ॥  
  
दद्याद्विघ्नेशमन्त्रं तु सर्वं यच्छत्य ----- न्वि(भीप्सि ?)तम् ।  
यत्रावतिष्ठते गेहे दिशि प्रागुत्तरे तु वै ॥ १५ ॥  
  
यावन्न चालितो भूयो दृष्टो नान्येन केनचित् ।  
तावत्तत्र गृहे लक्ष्मीर्धनधान्यसमाकुला ॥ १६ ॥  
  
कृषिगोरक्षवाणिज्यं फलत्यविरतं तु वा ।  
कोष्ठागारस्तु कोशो वा न चेत्सङ्ख्यायते पुनः ॥ १७ ॥  
  
व्ययं करोति दानं वा तदक्षय्यं व्यये सति ।  
देशप्राप्तिं तु वा लाभमुत्तमं यदि मन्यते ॥ १८ ॥  
  
मोदकानि घृताक्तानि मन्त्रितानि विधाय यः ।  
हुत्वाऽतङ्कविनिर्मुक्तो यत्र यत्र प्रयाति च ॥ १९ ॥  
  
रात्रौ वा वासरे वाऽपि चोरान्तकभयाकुले ।  
वस्त्राभरणयुक्तोऽपि धनवान्क्रमते हि सः ॥ २० ॥  
  
योजनानां सहस्राणि एकाकी विघ्नवर्जितः ।  
मन्त्राभिमन्त्रितं सम्यक् सितं सिद्धार्थकं करे ॥ २१ ॥  
  
प्रीतियुक्तेन मनसा ददाति स वशं व्रजेत् ।  
यदि विघ्नेशमन्त्रेण होमयेद्राजसर्षपान् ॥ २२ ॥  
  
प्। ३५५) कटुतैलसमायुक्तान्विद्वेषं कुरुते क्षणात् ।  
परस्परं च प्रीतानामप्रीतानां तु का कथा ॥ २३ ॥  
  
जुहुयाद्यस्य नाम्ना वै वायव्याभिमुखस्थितः ।  
सहस्रं काकपक्षाणां सोच्चाटत्यचिरेण तु ॥ २४ ॥  
  
प्रजप्य महिषाक्षं तु सितसिद्धार्थकान्वितम् ।  
जुहुयादयुतार्धं तु नाम्ना यस्य महामते ॥ २५ ॥  
  
आकृष्टो दूरतोऽभ्येति होमान्तेऽपि च देवराट् ।  
लाक्षालक्तकसंयुक्तं करवीरायुतद्वयम् ॥ २६ ॥  
  
जुहुयाद्यस्य नाम्ना तु भवेद्वश्यो हि सोऽवशः ।  
मध्वाज्यं जुहुयान्मन्त्री यद्येकं च तिलायुतम् ॥ २७ ॥  
  
प्रीतिमुत्पादयत्याशु विद्विष्टानां परस्परम् ।  
निम्बपत्रकृतं चूर्णं छागासृग्विषभावितम् ॥ २८ ॥  
  
जुहुयाद्यस्य नाम्ना तु रात्रौ भूतदिनेऽसिते ।  
स याति पञ्चतामाशु होमान्ते तु महामते ॥ २९ ॥  
  
तदर्धं यदि वै कुर्याद्धोमं तु मधुसर्पिषा ।  
एकायुतप्रमाणेन होमे तं जीवयेत्पुनः ॥ ३० ॥  
  
शान्तिं पुष्टिं तथाऽरोग्यं घृतक्षीरतिलैः क्रमात् ।  
ददाति होमान्मन्त्रेशो निर्विघ्नेन महामते ॥ ३१ ॥  
  
रोचनालिखितं भूर्जे साङ्गमष्टदलाम्बुजे ।  
यो धारयति रक्षार्थं स दुःखैर्मुक्तिमाप्नुयात् ॥ ३२ ॥  
  
नश्यन्ति हिंसकास्तस्य ब्रह्मरक्षोमुखा मुने ।  
हन्यादपस्मृतिमयं मन्त्रसन्धारतो भवेत् (?) ॥ ३३ ॥  
  
येऽन्ये अतिग्रहाद्याश्च तथा स्कन्दग्रहादयः ।  
विघ्नेशमन्त्रो हन्त्येतान् जपाद्ध्यानाच्च पूजनात् ॥ ३४ ॥  
  
तस्मात्सन्धारणीयं च सर्वविघ्नोपशान्तये ।  
मन्त्रस्समस्तभूत्यर्थं साधकैः सिद्धिलालसैः ॥ ३५ ॥  
  
वैनायकस्य मन्त्रस्य संविधानमिदं मया ।  
उक्तं वागीश्वरीयस्य शृणुष्वावहितो मुने ॥ ३६ ॥  
  
प्। ३५६) [वागीश्वरीमन्त्रसाधनप्रकारः]  
  
न्यासं षडङ्गकं कृत्वा मूलमन्त्रादितः क्रमात् ।  
इष्ट्वा हृत्कमले त्वादौ बाह्ये चन्द्रार्करूपधृक् ॥ ३७ ॥  
  
सपद्मं मण्डलं कृत्वा देवीं तत्रावतार्य च ।  
इष्ट्वा सितादिकैः सर्वैर्नैवेद्यैः कुसुमादिकैः ॥ ३८ ॥  
  
होमं कृत्वा तिलैः शुक्लैर्नवनीतेन नारद ।  
दत्वा पूर्णाहुतिं पश्चात्कुर्याद्देहं तदाकृतिम् ॥ ३९ ॥  
  
कदम्बवनमध्ये तु यायादञ्चितलोचनः ।  
जपेल्लक्षचतुष्कं तु होमं तदनु चाचरेत् ॥ ४० ॥  
  
लक्षसङ्ख्याप्रमाणेन सितशर्करया मुने ।  
शालिभिश्च सुगन्धाभिर्नवनीतेन चैव हि ॥ ४१ ॥  
  
घृतक्षीरविमिश्रेण तथा गुग्गुलुना मुने ।  
एकैकमयुतं मन्त्री एकैकस्य क्रमान्मने ॥ ४२ ॥  
  
जुहुयाद्वितरेत्पूर्णां ततो वागीश्वरी स्वयम् ।  
समेत्य वदने तस्य प्रविशत्यचिरेण तु ॥ ४३ ॥  
  
अशीतोदकधारेव वेद्यते त्वङ्गना त्वसौ ।  
  
[वागीश्वरीमन्त्रसिद्धिजं सामर्थ्यम्]  
  
तदा शीघ्रतरेणैव कालेन तु महाकविः ॥ ४४ ॥  
  
जायते साधकेन्द्रस्तु शास्त्रार्थं वेत्ययन्त्रितः ।  
संस्कृतं प्राकृतं वाऽपि अपभ्रंशानुनासिकम् ॥ ४५ ॥  
  
नानादेशविभागोत्थं त ---- ------- ------ बलात् ।  
अतीतानागतं वेत्ति सकृद्गृह्णाति चाश्रुतम् ॥ ४६ ॥  
  
ऋग्यजुस्सामशब्दांश्च निस्सृतांश्च द्विजाननात् ।  
तुल्यकालत्रयाणां च पृथग्भेदे तु का कथा ॥ ४७ ॥  
  
बहूनां वा यथायोगं वागीशेष्वधिकात्मनाम् ।  
विपक्षपदसंस्थानामुद्ग्राहयति लीलया ॥ ४८ ॥  
  
एकैकस्य पृथग्रूपं यदि वर्षशतं मुने ।  
क्षयं न वाक्प्रमेयाभ्यां स संयाति द्विजोत्तम ॥ ४९ ॥  
  
अथवा प्रतिपक्षोत्थभूतानां भावितात्मनाम् ।  
प्। ३५७) ध्यायेज्जिह्वादिसंस्थां चा वागीशीं रक्तभास्वराम् ॥ ५० ॥  
  
वज्रपञ्जरमध्यस्थां वाक्स्तम्भमुपपादयेत् ।  
ध्यायेत्सम्प्रतिपन्नस्य जिह्वामध्यगतां यदा ॥ ५१ ॥  
  
चन्द्रमण्डलमध्यस्थां तुषारनिचयप्रभाम् ।  
स्रवन्तीममृतं वक्त्रात्तेन तस्य च विग्रहम् ॥ ५२ ॥  
  
संसिक्तं तु स्मरेद्विप्र तत्क्षणात्स कविर्भवेत् ।  
पुष्पमण्डलमध्ये तु कृत्वा कुम्भं तु राजतम् ॥ ५३ ॥  
  
मध्वम्मःपयसा पूर्णं तन्मध्ये परमेश्वरीम् ।  
पूजयित्वा तु सप्ताहं सितपुष्पानुलेपनैः ॥ ५४ ॥  
  
अष्टमेऽहनि वै यस्य दद्यात्तोयाञ्जलित्रयम् ।  
स्वहस्तेन तु पानार्थं पीत्वाऽसौ बुद्धिमान्भवात् ॥ ५५ ॥  
  
शन्तिकं पौष्टिकं वाऽपि तत्स्नानादवगाहनात् ।  
जायते जडबुद्धीनामस्वस्थानां विशेषतः ॥ ५६ ॥  
  
शताभिमन्त्रितं कृत्वा वचां यः प्रत्यहं द्विज ।  
भक्षयेत्तत्र सप्ताहं स वाग्मी मतिमान्भवेत् ॥ ५७ ॥  
  
इष्ट्वा देवीं त्रिसप्ताहं सिततामरसोदरे ।  
निवेद्य सघृतं भक्त्या परमान्नं चरुस्थितम् ॥ ५८ ॥  
  
तच्चोष्मणा युतं तृप्तं भुङ्के निश्शोषतस्तु यः ।  
बालो बालाऽथवा कन्या नानाशास्त्रार्थविद्भवेत् ॥ ५९ ॥  
  
वक्त्रादविरतं चापि शास्त्राण्युद्गिरते महत् ।  
भवत्योजः क्षयो दूरात्पण्डितानां महामते ॥ ६० ॥  
  
कृत्वाऽभ्यासं तु गनसा सबाह्याभ्यन्तरं तु वै ।  
उदासीनस्य मूर्खस्य अपूर्वस्य च संसदि ॥ ६१ ॥  
  
सोऽपि वेदाहरेच्छास्तां तदाज्ञापरिचोदितः ।  
सर्वार्थसिद्धिदा देवी सिद्धा वागीश्वरी भवेत् ॥ ६२ ॥  
  
धनकामस्य धनदा पुत्रकामस्य पुत्रदा ।  
राज्यदा राज्यकामस्य भोगकामस्य भोगदा ॥ ६३ ॥  
  
जयदा जयकस्मस्य शान्तिकामस्य शान्तिदा ।  
पुष्टिदा पुष्टिकामस्य तुष्टिकामस्य तुष्टिदा ॥ ६४ ॥  
  
प्। ३५८) ज्ञानदा ज्ञानकामस्य मोक्षकामस्य मोक्षदा ।  
-------------------------------- स कामानां च कामदा ॥ ६५ ॥  
  
[वागीश्वरीयन्त्रविधानम्]  
  
पद्ममष्टदलं कृत्वा तदन्ते नामसंयुता ।  
देवीषडङ्गषट्कं तु बहिस्संस्थं यदा पुरा ॥ ६६ ॥  
  
तद्बहिश्चापरं पद्मं द्विरष्टदलभूषितम् ।  
दले दले त्रिधा दद्यात् हृद्बीजं केसरावधौ ॥ ६७ ॥  
  
तदस्त्रबीजं पत्राणां षोडशानां नियोजयेत् ।  
लिखेत्षोडशपत्रस्य बाह्येऽब्जं द्वादशच्छदम् ॥ ६८ ॥  
  
शिरश्शिरवा च कवचं केसरार्धदले दले ।  
नेत्रमन्त्रदलान्तस्थं दद्याद्द्वादशधा मुने ॥ ६९ ॥  
  
अकारादिक्षकारान्तं पद्मबाह्ये तु मातृकाम् ।  
लिखेत्कुण्डलयोगेन शिरसा चाथ वेष्टयेत् ॥ ७० ॥  
  
सप्तधा मुनिशार्दूल परमात्माऽथ तद्बहिः ।  
व्योमेशाह्लादसंयुत्को ह्यष्टदिक्षु महामते ॥ ७१ ॥  
  
ततो वायव्यभवनं यकाराष्टकभूषितम् ।  
परस्परं यकाराभ्यामन्तरं परिपूरयेत् ॥ ७२ ॥  
  
त्रैलोक्यैश्वर्यदेनैव सङ्ख्याहीनेन नारद ।  
ततस्त्रिकोणभवने शिखामन्त्रेण दीपितम् ॥ ७३ ॥  
  
कुर्यात्कोणद्वायाद्विप्र दिक्त्रयात्स्वस्तिकान्वितम् ।  
अशेषभुवनाधारं व्योमेशेन समन्वितम् ॥ ७४ ॥  
  
मरीचिपदसङ्ख्यं तु त्रिकोणस्य बहिर्लिखेत् ।  
तद्बाह्ये वारुणं दद्यान्मण्डलं चार्धचन्द्रवत् ॥ ७५ ॥  
  
चतुष्पत्रैश्चतुष्पद्मैस्संयुतं तेषु संलिखेत् ।  
कर्णिकामध्यसंस्थं तु कवचं पत्रगं शिखा ॥ ७६ ॥  
  
अन्तरालानि पद्मानां वराहार्णेन पूरयेत् ।  
चान्द्री व्योमेशयुक्तेन तद्बहिः पार्थिवं पुरम् ॥ ७७ ॥  
  
युक्तं वज्राष्टकेनैव चतुरङ्गुलभूषितम् ।  
वज्रोदरगतं चास्त्रं भूयश्चास्त्रेण रश्मिमयत्(?) ॥ ७८ ॥  
  
प्। ३५९) पूरयेत्सकलं बाह्याच्चतुरस्रं पुरं तु तत् ।  
रजनीरसमादाय पद्मषण्डमथोदकम् ॥ ७९ ॥  
  
रोचनारसकर्पूरैर्नैशं चोदकमेव च ।  
सुदिने पूजयित्वाऽदौ वागीशं विलिखेत्ततः ॥ ८० ॥  
  
भूर्जे नेत्रेऽथ वा वस्त्रे सौवर्णोत्थशलाकया ।  
त्रिलोहवेष्टितं कृत्वा यन्त्रं यो धारयेद्द्विज ॥ ८१ ॥  
  
तस्याशु वाचि भूतिश्च धनमानौ रिपुक्षयः ।  
अक्षयश्च महाघोरे सङ्ग्रामे स भवेद्द्विज ॥ ८२ ॥  
  
न भयं विद्यते तस्य विषाहिज्वलनादितः ।  
पूरयेदखिलान्कामान् धारणस्मरणादिभिः ॥ ८३ ॥  
  
तस्मादेतत्प्रयत्नेन कुर्याद्बाह्वोर्गलेऽथ वा ।  
सर्वकालजयार्थी वै पुमान्सद्वैष्णवः सदा ॥ ८४ ॥  
  
इति श्रीपाञ्चरात्रे जयाख्यसंहितायां साधनविधिर्नाम   
द्वात्रिंशः पटलः ॥ ३२ ॥  
  
  
  
अथ योगाख्यानं नाम त्रयस्त्रिंशः पटलः  
  
श्रीभगवान्   
  
अथ योगविभूत्यर्थं योगं युञ्जीत वैष्णवः ।  
सुगुप्ते विजने देशे निर्द्वन्दे शुभलक्षणे ॥ १ ॥  
  
जितदर्पां मतिं कृत्वा सर्वभूतहिते स्थितः ।  
देवाग्निगुरुभक्तश्च सच्छास्त्राभिरतस्सदा ॥ २ ॥  
  
भूतद्रोहपरित्यागी आस्ते यः संयतेन्द्रियः ।  
आसने चोपविष्टस्तु सुशुभे लक्षणान्विते ॥ ३ ॥  
  
शुभदारुसमुत्थे तु चतुर्विंशाङ्गुलायते ।  
द्वादशाङ्गुलकोत्सेधे सुधौतेनापि वाससा ॥ ४ ॥  
  
कुशैश्च मृदुभिश्छन्ने पवित्रेणाथ चर्मणा ।  
तत्रोपविष्टः सततं योगाङ्गानि समभ्यसेत् ॥ ५ ॥  
  
[प्राणायामस्य त्रैविध्यम्]  
  
रेचकादिचतुर्भिस्तु मात्राभेदकृतैस्तु सः ।  
कनीयान्मध्यमो ज्येष्ठः प्राणायामः प्रकीर्तितः ॥ ६ ॥  
  
प्रत्याहारं ततः कुर्याच्चित्तसंयमनं तु सः ।  
बुद्धिर्मनस्त्वहङ्कारस्त्रिभिश्चित्तं प्रकीर्तितम् ॥ ७ ॥  
  
प्। ३६०) तथापि मनसः कुर्यात्प्रत्याहारं प्रयत्नतः ।  
मनश्चतुर्विधं प्रोक्तं प्रत्याहारेण निर्जितम् ॥ ८ ॥  
  
तिष्ठते लक्ष्यमार्गे तु अ(ना?)न्यथा तु कदाचन ।  
ध्यानं लक्ष्यस्य निष्पत्तिश्चिन्तनं तत्प्रकिर्तितम् ॥ ९ ॥  
  
धारणा तु ततो धार्या शीतदाहापनुत्तये ।  
पञ्चधा पूर्ववत्सा तु प्रतिमन्त्रव्यवस्थया ॥ १० ॥  
  
जपं निमीलिताक्षेण कुर्यान्मन्त्रं तु वाचकम् ।  
वाच्यस्य प्रतिपत्त्यर्थं पिण्डबीजपदात्मकम् ॥ ११ ॥  
  
त्रिविधं वै समुद्दिष्टं प्रागुक्तविधिभावितम् ।  
योगोऽपि त्रिविधः प्रोक्तस्तं च कार्त्स्येन मे शृणु ॥ १२ ॥  
  
प्राकृतं पौरुषं चैव ऐश्वर्यं च तृतीयकम् ।  
ऊहस्तु कीर्त्यते तर्कस्तच्च सिद्धिविचारकम् ॥ १३ ॥  
  
समाधिस्त्वात्मलाभः स्यादात्मजः परिकीर्तितः ।  
स तु लक्ष्यं परित्यज्य मन्त्रोच्चारणवर्जितम् ॥ १४ ॥  
  
सदा विभज्यते ब्रह्मन् कलांशविधिवर्जितम् ।  
समाधौ परिनिष्पन्ने परमाप्नोति पूरुषम् ॥ १५ ॥  
  
प्राणायामादितो यावत्समाध्यन्तं प्रकीर्तितम् ।  
द्विगुणं त्रिगुणं चैव मात्राभेदेन संस्थितम् ॥ १६ ॥  
  
योगासनस्थः कुर्वीत विधिमेव यथोदितम् ।  
योगासनानि चत्वारि योगपट्टेन बन्धयेत् ॥ १७ ॥  
  
पर्यङ्कं कमलं वाऽपि भद्रं वा स्वस्तिकं दृढम् ।  
एषामेकतमे स्थित्वा ऋजुकायोर्ध्वतः क्रमात् ॥ १८ ॥  
  
स्पष्टाङ्गसन्धिः कुर्वीत विस्तीर्णोरुः स(सु?)कन्धरः ।  
बाहू परिसमौ कृत्वा किञ्चिदाकुञ्चयेच्छिरः ॥ १९ ॥  
  
नाभौ जघनमध्ये वा हस्तौ कच्छपसंस्थितौ ।  
सव्यस्य चोपरिस्थं तु वामे सव्यमथापि वा ॥ २० ॥  
  
उत्तानौ तु करौ कृत्वा कच्छपीतां (?) नियोजयेत ।  
ग्रीवां तु बिभृयाद्यत्नान्नातिस्तब्धां न कुञ्चिताम् ॥ २० ॥  
  
किञ्चिन्निमीलयेन्नेत्रे नासाग्रमवलोकयेत् ।  
समुद्भवत्पिधायास्यं दन्तैर्दन्तानसंस्पृशन् ॥ २२ ॥  
  
प्। ३६१) सगर्भं योगमातिष्ठेन्निर्गर्भं वा सुयन्त्रितः ।  
ततः प्रमथयेद्वायुं प्राणाख्यं चित्तसंयुतम् ॥ २३ ॥  
  
रेचकादिचतुर्भेदैः प्राणायामः प्रकीर्तितः ।  
चित्तं जयेत्सदा यत्नाद्दुर्जयं देवदानवैः ॥ २४ ॥  
  
यद्यप्यभ्यासवैराग्यैश्चित्तं संयम्यते बलात् ।  
तथापि यत्नादातिष्ठेत्पूर्वाधीनं तु वर्जयेत् ॥ २५ ॥  
  
द्विविधास्ते तु विज्ञेयास्सन्निकृष्टा मनोगताः ।  
सन्निकृष्टाः स्थानगताश्चित्तोपा(श्चैत्ता वा ?)सनया कृताः ॥ २६ ॥  
  
न दंशमशकाकीर्णे निश्शब्दे गन्धवर्जिते ।  
निमीलिताक्षस्सन्तिष्ठेत्सर्वेन्द्रियविवर्जितः ॥ २७ ॥  
  
एवं परित्यजेत्सर्वानुपाधीन्सन्निकर्षजान् ।  
वासनोत्थांश्च विविधान्सम्यग्लक्ष्यं समास्थितः ॥ २८ ॥  
  
प्रत्याहरेत् सदा चित्तं विक्षिप्तं सर्ववस्तुषु ।  
तामसं तत्तु बोद्धव्यं चित्तं सर्वत्रगं सदा ॥ २९ ॥  
  
गतं रागादितो ज्ञेयमभ्यासाद्राजसं तु तत् ।  
सात्विकं कथ्यते चित्तं संश्लिष्टं लक्ष्यगोचरे ॥ ३० ॥  
  
संलीनं च ततो ज्ञेयं गुणातीतं तपोधन ।  
ध्यानमेवंविधं कुर्यात्सगर्भं प्राणनिग्रहे ॥ ३१ ॥  
  
उच्यते च ततो भूयस्त्रिविधं योगिनां हितम् ।  
सकलं निष्कलं विष्णुं तृतीयं पररूपिणम् ॥ ३२ ॥  
  
अन्यत्र त्रिविधं ज्ञेयं शब्दं व्योम सविग्रहम् ।  
विग्रहं देवरूपस्य लक्ष्यरूपं विचिन्तयेत् ॥ ३३ ॥  
  
ध्यानमेवं समुद्दिष्टं यावद्व्योमान्तिमं भवेत् ।  
तावच्च भावयेल्लक्ष्यं यावल्लक्ष्यं न भावयेत् ॥ ३४ ॥  
  
भावे ह्यभावमापन्ने स्वस्वभावः परः स्मृतः ।  
स्थूलं पूर्वं समभ्यस्येत्ततः सूक्ष्मं ततः परम् ॥ ३५ ॥  
  
एवं विलीयते चित्तं लक्ष्यं चोपाधिभिस्सह ।  
विग्रहं देवदेवस्य ध्यायेद्धृत्पद्मगोचरे ॥ ३६ ॥  
  
ततोऽन्यच्चिन्तयेल्लक्ष्यं स्थूलं सूक्ष्मं ततः परम् ।  
एवमभ्यस्यमानस्य गुणोत्कर्षः प्रजायते ॥ ३७ ॥  
  
प्। ३६२) चन्द्रार्काग्निमयं बिम्बं रविमण्डलसन्निभम् ।  
शुक्लरूपधरञ्चापि गुणोत्कर्षप्रदायकम् ॥ ३८ ॥  
  
ततः सूक्ष्मतरं बिन्दुं राजमुद्गसमप्रभम् ।  
तं विद्यात्सर्वमन्त्राणामूर्ध्वमाक्रम्य तिष्ठति ॥ ३९ ॥  
  
ततस्तु राजकाबीजप्रमाणं चिन्तयेत्क्रमात् ।  
उत्पादकमथास्यापि यस्यान्ते नादमाश्रितः ॥ ४० ॥  
  
तं विलीय समुत्पन्नमश्ववालप्रमाणकम् ।  
यस्सदा गच्छति व्योम्नि मनश्चागच्छते हृदि ॥ ४१ ॥  
  
ततो विचिन्तयेत्सूक्ष्मं शिरोवालप्रमाणकम् ।  
ब्रह्मनाडीमनेनाशु पश्यन्ति ध्यानसेचनात् ॥ ४२ ॥  
  
ततोऽङ्गरोममात्रं तु बिसवालसमं ततः ।  
ध्यायेन्नियममास्थाय ब्रह्मनाडीप्रकाशकम् ॥ ४३ ॥  
  
तदा सा दृश्यते नाडी सादृश्यरहिता परा ।  
तया यायात्परं स्थानं ब्रह्मरन्ध्रपथेन तु ॥ ४४ ॥  
  
एवं तु निष्कलं ध्यायेत्सोऽपि लीनः परे पदे ।  
परं त्वभ्यसमानस्य उन्मनस्त्वं प्रजायते ॥ ४५ ॥  
  
ततस्तु व्यज्यते सत्ता स्वकीया ब्रह्मरूपिणी ।  
शब्दरूपं तु वा ध्यायेदेवं सकलनिष्कलम् ॥ ४६ ॥  
  
नारायणात्मकं मन्त्रं प्रणवादिनमोन्तकम् ।  
ध्यायेच्छब्दमयो ह्येष सकलः परमेश्वरः ॥ ४७ ॥  
  
निष्कलं वर्णमेकं तु क्षौं ह्रीं(?)वाऽपि चिन्तयेत् ।  
ततोऽपि निष्कलं बिन्दुं तन्मूर्धस्थं त्रिदैवतम् ॥ ४८ ॥  
  
सा शक्तिस्तत उत्पन्ना प्रमाणार्धप्रमाणका ।  
सा शक्तिर्लीयते नादे नादो याति लयं परे ॥ ४९ ॥  
  
एवं हि ध्यानयोगेन परं पश्यन्ति शाश्वतम् ।  
अथ वाऽलोकशब्दौ हि प्रथयित्वा विचिन्तयेत् ॥ ५० ॥  
  
स्वयं विलीनो यत्रैव तत्रैव परमं पदम् ।  
प्। ३६३) अथवा व्योमरूपं तु ध्येयं तत्त्वं सनातनम् ॥ ५१ ॥  
  
बाह्यान्तस्थं शिखातीतं त्रिव्योमं चिन्तयेत्सदा ।  
मुख्येऽन्तस्थं परं ध्यात्वा न भूयो भवभाक्मवेत् ॥ ५२ ॥  
  
एवं ध्यात्वा भवेन्मुक्तिर्भुक्तिस्तु सकले स्थिता ।  
सकलो देवदेवस्य विग्रहो विष्णुरूपिणः ॥ ५३ ॥  
  
शङ्खपद्मधरो देवो गदापद्मविभूषितः ।  
चतुर्भुजश्चतुर्मूर्तिश्चतुर्वक्त्रः सुलोचनः ॥ ५४ ॥  
  
लक्ष्मीवक्षाः खगारूढः सर्वरत्नोपशोभितः ।  
कृष्णस्सुरोत्तमो विष्णुर्जिष्णुस्सर्वत्रगो हरिः ॥ ५५ ॥  
  
हलहेतिर्हयग्रीवो हरिरूपधरः प्रभुः ।  
नृहरी क्रोडरूपी च शक्त्यङ्गश्च महेश्वरः ॥ ५६ ॥  
  
एवमास्थाय नियमं पिण्डवत्त्वं परित्यजेत् ।  
परिज्ञाय पुरा पिण्डं(ण्ड?)पाक(त ?)लक्षणमुत्तमम् ॥ ५७ ॥  
  
निरुद्धं सन्धिमार्गं तु कृत्वा देहसमीरणम् ।  
मुक्त्वा सद्ब्रह्मरन्ध्रेणोत्क्रान्तिकरणेन तु ॥ ५८ ॥  
  
ध्यात्वा परित्यजेद्देहं नित्याभ्यासरतो यदि ।  
स ब्रह्मपरमभ्येति वासुदेवाख्यमव्ययम् ॥ ५९ ॥  
  
नारदः   
  
भगवन् श्रोतुमिच्छामि एतत्सङ्क्षेपतस्त्वहम् ।  
लक्षणं देहपातस्य वायोर्गतिनिरोधनम् ॥ ६० ॥  
  
श्रीभगवान्   
  
युक्ताहारविहारस्य क्रियासक्तस्य नारद ।  
युक्तस्वप्नावबोधस्य समधातोः सदैव हि ॥ ६१ ॥  
  
निर्वर्तते सदाशब्दो हृद्गतो दुन्दुभिस्स्वनः ।  
सृजच्छीतातपे काले न जानात्युष्णशीतलौ ॥ ६२ ॥  
  
ध्यात्वा ज्योतिर्भ्रुवोर्मध्ये द्वादशान्तेऽथ नारद ।  
प्रत्य (स्त)मेति वै शब्दो न चोदेत्यथवा मुने ॥ ६३ ॥  
  
प्। ३६४) न जानाति समाधिस्थो ह्रादमाब्जं यदान्तरे ।  
परिशुष्यति गात्रस्थं शोणितं श्लेष्मलक्षणम् ॥ ६४ ॥  
  
न वेत्ति पार्थिवं गन्धं स बाह्याभ्यन्तरे यदा ।  
पिण्डपातस्तदा विप्र बोद्धव्यो न चिरेण तु ॥ ६५ ॥  
  
पार्थिव्या संस्थितश्चैव धारणायां समाहितः ।  
न वेत्ति शब्दं प्रागुक्तं पञ्चाहात्पञ्चमे क्षणे ॥ ६६ ॥  
  
स्थितस्समाधौ वाऽप्येतौ शीतोष्णौ नानुविन्दति ।  
पतेद्दिनचतुष्केण पिण्डस्तत्कलिते क्षणे ॥ ६७ ॥  
  
रूपध्यानं समासाद्य पूर्वोक्तविधिना यदि ।  
न भाति हृदयाकाशे बहिर्वा ज्योतिषां पतिः ॥ ६८ ॥  
  
पिण्डपातो ह्यवश्यं स्यात्तृतीयेऽह्नि तथा क्षणे ।  
समाधौ यदि वायव्ये योगी नारद वर्तते ॥ ६९ ॥  
  
न वेत्ति परमाह्लादं तृषितः परिकम्पते ।  
दिनद्वयेन पिण्डस्य पातः स्याद्द्वितये क्षणे ॥ ७० ॥  
  
स्थितो गगनभावे तु प्रागुक्तविधिना यदि ।  
न वेत्ति विविधं गन्धमन्तर्बाह्ये शुभाशुभम् ॥ ७१ ॥  
  
तत्रैवास्य दिने पातः क्षणे प्रथमलक्षणे ।  
ध्यात्वैवं मुनिशार्दूल योगी ध्यानैकमानसः ॥ ७२ ॥  
  
स्वयमुत्क्रमते पिण्डाद्यायाद्ब्रह्मनिकेतनम् ।  
प्रविशेत्पिण्डमन्यं वा प्राग्वत्सन्धानयोजितः ॥ ७३ ॥  
  
कालो यद्देहपातस्य लक्षणेन समासतः ।  
कथितः सारभूतस्य वायोस्संरोध उच्यते ॥ ७४ ॥  
  
सगर्भं हृदयावासादुद्धृत्य कतलावधि ।  
अप्रमेयविहीनं तु विकरालं नियोजयेत् ॥ ७५ ॥  
  
प्रधानं कण्ठकूपे तु न याति हृदयं पुनः ।  
स्मरेद्विजन्मपुटके(?)प्रधानं व्यापकोज्झितम् ॥ ७६ ॥  
  
पन्धानं नन्द ----------- येत्प्रन थमवर्जितम् ।  
रोधमार्गद्वयस्यैवं दद्यात्सव्येतरस्य तु ॥ ७७ ॥  
  
प्। ३६५) नेत्रनासाननाख्यस्य ततश्चाव्यक्तभास्वरम् ।  
मन्त्रान्ते केवलं वाऽथ वषड् ध्यायेत्खरन्ध्रगम् ॥ ७८ ॥  
  
प्राक्रमेत्परमात्मानं त्यक्त्वा पिण्डमिमं मुने ।  
परिपक्वसमानं च आश्रयेच्छाश्वतं पदम् ॥ ७९ ॥  
  
इत्येतत्कथितं सर्वं पञ्चरात्रार्थमुत्तमम् ।  
सर्वस्वमिव विप्रेन्द्र रक्षणीयं प्रयत्नतः ॥ ८० ॥  
  
सर्वोत्तमा संहितैषा सर्वविज्ञानदीपिका ।  
नाख्येया दुष्टबुद्धीनां नराणां कलुषात्मनाम् ॥ ८१ ॥  
  
मत्सराणामभक्तानां शठानां छद्मचारिणाम् ।  
गर्वान्मे शास्त्रसद्वस्तुनिन्दकानां विशेषतः ॥ ८२ ॥  
  
मद्भक्तदूषकाणां च शुष्कतर्करतात्मनाम् ।  
शास्त्रापकर्तॄणामन्यदर्शने भावितात्मनाम् ॥ ८३ ॥  
  
देयं विविक्तबुद्धीनां स्वधर्मनिरतात्मनाम् ।  
संसारभयभीतानां मद्भक्तिनिरतात्मनाम् ॥ ८४ ॥  
  
मच्छासनप्रपन्नानां ये पश्यन्ति सदा मुने ।  
मद्भाविनो मत्समयाद्दृष्ट्या चातिविशुद्धया ॥ ८५ ॥  
  
तेषां वाच्यमिदं शास्त्रं दीक्षां कृत्वा यथाविधि ।  
प्रदर्श्य मन्त्रसङ्घं वा पूजितं मण्डलं पुरा ॥ ८६ ॥  
  
शास्त्रार्थमनुवक्तव्यं शास्त्रमादौ प्रपूज्य च ।  
येनाशु विविधा सिद्धिर्द्वयोर्भवति शाश्वती ॥ ८७ ॥  
  
इति श्रीपाञ्चरात्रे जयाख्यसंहितायां योगाख्यानं नाम   
त्रयस्त्रिंशः पटलः ॥ ३३ ॥  
  
  
समाप्तेयं जयाख्यसंहिता ।  
  
  
मुक्तबोद्ह इन्दोलोगिचल् रेसेअर्च्ह् इन्स्तितुते©२०११ मुक्तबोध इन्दोलोगिचल् रेसेअर्छ् इन्स्तितुते  अल्ल् रिघ्त्स् रेसेर्वेद्।ए-तेxत्स् मय् बे विएwएद् ओन्ल्य् ओन्लिने ओर् दोwन्लोअदेद् ड़ोर् प्रिवते स्तुद्य्।ए-तेxत्स् मय् नोत्, उन्देर् अन्य् चिर्चुम्स्तन्चेस्, बे चोपिएद्, रेपुब्लिस्हेद्,रेप्रोदुचेद्, दिस्त्रिबुतेद् ओर् सोल्द्, एइथेर् इन् ओरिगिनल् ओर् अल्तेरेद् ड़ोर्म्, wइथोउत्थे एxप्रेस्स् पेर्मिस्सिओन् ओड़् मुक्तबोध इन्दोलोगिचल् रेसेअर्छ् इन्स्तितुते इन् wरितिन्ग्।दत-एन्तेरेद् ब्य् थे स्तड़्ड़् ओड़् मुक्तबोध उन्देर् थे दिरेच्तिओन् ओड़् मर्क् स्। ग्। द्य्च्ज़्कोwस्कि।          