---
Alternate name:
- śrī upaniṣad brahmayogin
Catalog number: M00110
Commentator:
- brahmayogin
Editor:
- śāstrī mahādeva
Main title: yoga upaniṣads with the commentary of śrī upaniṣad brahmayogin
Publication city:
- Madras
Publication country: India
Publication year:
- '1920'
Publisher:
- Adyar library and research centre
Secondary title:
- maṇḍalabrāhmaṇa upaniṣat
Subjects:
- tantric / āgamic literature
- yoga
- upaniṣad
- yogopaniṣad
- yogopaniṣad
Uniform title: maṇḍalabrāhmaṇopaniṣat
title: मण्डलब्राह्मणोपनिषत्
title_iast: maṇḍalabrāhmaṇopaniṣat

---
  
  
  
मण्डलब्राह्मणोपनिषत्  
  
पूर्णमदः- इति शान्तिः  
  
प्रथमं ब्राह्मणम्  
  
आत्मतत्त्वजिज्ञासा  
  
	याज्ञवल्क्यो ह वै महामुनिरादित्यलोकं जगाम । तमादित्यं   
नत्वा भो भगवन्नादित्यात्मतत्त्वमनुब्रूहीति ॥ १ ॥  
  
विवरणम्  
  
बाह्यान्तस्तारकाकारं व्योमपञ्चकविग्रहम् ।  
राजयोगैकसंसिद्धं रामचन्द्रमुपास्महे ॥  
  
	अथ खलु शुक्लयजुर्वेदप्रविभक्तेयं मण्डलब्राह्मणोपनिषत्   
सूक्ष्माष्टाङ्गयोगप्रकटनपूर्वक   
लक्ष्यत्रयव्योमपञ्चकतारकद्वयादिप्रकाशकराजयोगसर्वस्वं   
प्रकाशयन्ती विजृम्भते । अस्याः स्वल्पग्रन्थतो विवरणमारभ्यते ।   
याज्ञवल्क्यादित्यप्रश्नप्रतिवचनरूपेयमाख्यायिका विद्यास्तुत्यर्था ।   
आख्यायिकामवतारयति- याज्ञवल्क्य इति ॥ १ ॥  
  
सूक्ष्माष्टाङ्गयोगप्रतिज्ञा  
  
	स होवाच नारायणः । ज्ञानसहितयमाद्यष्टाङ्गयोग उच्यते ॥ २   
॥  
  
प्। २७४) याज्ञवल्क्येन एवं पृष्टः तत्प्रश्नमङ्गीकृत्य स होवाच ।   
आदित्यमण्डलान्तर्वर्ती सर्वलोकपरायणरूपोऽसौ   
याज्ञवल्क्यप्रश्नोत्तरमाहेत्यर्थः । किं तदित्याकाङ्क्षायां   
तत्पृष्टात्मतत्त्वोपायतया यमाद्यष्टाङ्गयोगमादावाह- ज्ञानेति ।   
ब्रह्मैव सर्वम्, ब्रह्मातिरिक्तं न किञ्चिदस्ति इति ज्ञानम् उपेयं   
तत्सहितः तद्गर्भित इत्यर्थः ॥ २ ॥  
  
चतुर्विधयमः  
  
	शीतोष्णाहारनिद्राविजयः सर्वदा शान्तिर्निश्चलत्वं   
विषयेन्द्रियनिग्रहश्चैते यमाः ॥ ३ ॥  
  
	अष्टाङ्गेषु चतुर्धाभिन्नयमलक्षणमाह- शीतेति ।   
देहादावात्मात्मीयाभिमानत्यागतः शीतादिविनिवृत्तिः भवति ।   
स्वाप्राप्तं वस्तु नेतीति ज्ञानात् सर्वदा शान्तिः भवति ।   
स्वाभिलषितलक्ष्ये मनसो निश्चलत्वम् । इन्द्रियेन्द्रियार्थेषु वस्तुचिन्तनम्   
इन्द्रियेन्द्रियार्थनिग्रहो भवति । चशब्दः समुच्चयार्थः । एते   
चतुष्प्रकारा यमा इत्यर्थः ॥ ३ ॥  
  
नवविधनियमः  
  
	गुरुभक्तिः सत्यमार्गानुरक्तिः सुखागतवस्त्वनुभवश्च   
तद्वस्त्वनुभवेन तुष्टिर्निःसङ्गता एकान्तवासो मनोनिवृत्तिः   
फलानभिलाषो वैराग्यभावश्च नियमाः ॥ ४ ॥  
  
	नवधा भिन्ननियम उच्यते- गुर्विति । नित्यं अमायया   
स्वाज्ञानमोचकगुरुभजनं गुरुभक्तिः, गुरुभक्तिं सदा कुर्यात्   
श्रेयसे इति श्रुतेः । सत्यं ब्रह्म तत्प्रापकमार्गः तद्बोधः   
तत्रानुरक्तिः आसक्तिः । निरतिशयसुखरूपतया   
श्रुत्याचार्यप्रसादादागतब्रह्मवस्त्वनुभवश्च ।   
तद्वस्त्वनुभवेनैव तुष्टिः न बाह्यविषयानुभवतः । तुष्टावपि   
निःसङ्गता । सदा आदिमध्यान्तभेदेन एकान्तत्रये वासः- विजने   
प्रयत्नपूर्वकं मनोनियमनम् आद्यैकान्तं, विजने  
  
प्। २७५) सजने वापि प्रयत्नपूर्वकमनोनियमनं मध्यैकान्तं, विजने   
सजने वा प्रदेशे अप्रयत्नेन मनोनियमनम् अन्तैकान्तं, यस्य येन   
यदा एकान्तं साधितं स तत्रैव वसेदित्यर्थः । स्वातिरेकेण मनो   
नास्तीति दृढाभिसन्धिः मनोनिवृत्तिः ।   
स्वानुष्ठितकर्मफलानभिलाषः । स्वातिरिक्तविषयसामान्ये   
वान्ताशनमूत्रपुरीषवदिच्छाराहित्यं सर्वत्र वैराग्यभावश्च ।   
सर्वत्र समुच्चयार्थं चशब्दद्वयम् । एते नियमा नवविधाः ॥ ४ ॥  
  
आसनादिषडङ्गविवरणम्  
  
	सुखासनवृत्तिश्चिरवासश्चैवमासननियमो भवति ॥ ५ ॥   
पूरककुम्भकरेचकैः षोडशचतुष्षष्टिद्वात्रिंशत्सङ्ख्यया   
यथाक्रमं प्राणायामः ॥ ६ ॥ विषयेभ्य इन्द्रियार्थेभ्यो   
मनोनिरोधनं प्रत्याहारः ॥ ७ ॥ विषयव्यावर्तनपूर्वकं चैतन्ये   
चेतःस्थापनं धारणं भवति ॥ ८ ॥ सर्वशरीरेषु चैतन्यैकतानता   
ध्यानम् ॥ ९ ॥ ध्यानविस्मृतिः समाधिः ॥ १० ॥  
  
	आसननियम उच्यते- सुखेति । यत्र सुखेनाखण्डाकारात्मिका   
वृत्तिरुदेति सा सुखासनवृत्तिः । निरायासेन यत्र चिरं वसति स   
चिरासनवासः ॥ ५ ॥ प्राणायामलक्षणमाह- पूरकेति ।   
षोडशमात्राकालपरिमितं पूरक, कुम्भक तच्चतुर्गुणितं, रेचकं   
तदर्धमित्यर्थः ॥ ६ ॥ प्रत्याहारलक्षणमाह- विषयेभ्य इति ॥ ७ ॥   
धारणाध्यानसमाधिलक्षणमाह- विषयेति । सर्वत्र विषयेति ॥ ८ ॥   
अनेकघटशरावादिषु भिद्यमानेष्वपि यथा तदवच्छिन्नव्योम्न   
एकत्वं तथेत्यर्थः ॥ ९ ॥ समाधिः निर्विकल्पकसमाधिः   
त्रिपुटीग्रासत्वात् ॥ १० ॥  
  
सूक्ष्मयोगाष्टाङ्गज्ञानफलम्  
  
एवं सूक्ष्माङ्गानि । य एवं वेद स मुक्तिभाग् भवति ॥ ११ ॥  
  
प्। २७६) एवं अष्टाङ्गयोगज्ञानफलमाह- एवमिति । सूक्ष्म- अष्ट-   
अङ्गानि । स्वात्तज्ञानानुरोधेन स मुक्तिभाग् भवति ॥ ११ ॥  
  
इति प्रथमः खण्डः  
  
  
  
देहपञ्चदोषनिरसनम्  
  
देहस्य पञ्च दोषा भवन्ति कामक्रोधनिश्वासभयनिद्राः ॥ १ ॥  
  
तन्निरासस्तु निःसङ्कल्पक्षमालघ्वाहाराप्रसादतातत्त्वसेवनम् ॥ २ ॥  
  
	पञ्चदोषवद्देहावच्छिन्नस्य मुक्तिभाक्त्वं कथमित्याशङ्क्य   
तन्निरसनोपायसत्त्वात् तत्सिद्धिः स्यादित्याह- देहस्येति । के ते इत्यत्र-   
कामेति ॥ १ ॥ क्रमेण तन्निरासस्तु- निःसङ्कल्पतः कामादिनिवृत्तिः,   
क्षमातः क्रोधनिवृत्तिः, लघ्वाहारोपलक्षितप्राणायामतः   
श्वासस्थिरत्वं, सर्वत्र द्वैतधीत्यागतो भयनिवृत्तिः,   
परमार्थतत्त्वसेवनतः स्वाज्ञाननिद्रानिवृत्तिः । एवं   
पञ्चदोषशान्तितो मुक्तिभाक्त्वं स्यादित्यर्थः ॥ २ ॥  
  
तारकावलोकनं तत्फलं च  
  
	निद्राभयसरीसृपं हिंसादितरङ्गं तृष्णावर्तं   
दारपङ्कं सञ्चारवार्धिं तर्तुं सूक्ष्ममार्गमवलम्ब्य   
सत्त्वादिगुणानतिक्रम्य तारकमवलोकयेत् ॥ ३ ॥ भ्रूमध्ये   
सच्चिदानन्दतेजःकूटरूपं तारकं ब्रह्म ॥ ४ ॥  
  
	अपारदुस्तारसंसारवारिधेः सत्त्वात् तत्तरणोपायो   
नास्तीत्याशङ्क्य लक्ष्यत्रयगोचरतारकनौकासत्त्वात् तदाश्रित्य   
तद्वारिधिः तरितुं शक्य इत्याह-  
  
प्। २७७) निद्रेति । संसृतेः सागरत्वं कथमित्यत्र निद्रेत्यादि ।   
उक्तविशेषणविशिष्टं संसारवार्धिं तर्तुं तरितुं   
वक्ष्यमाणसूक्ष्ममार्गम् ॥ ३ ॥ किं तत्तारकमित्यत्र भ्रूमध्य इति ।   
नासाग्रदर्शिनो भ्रूमध्ये ज्योतिर्दृश्यते, सच्चिदानन्दस्य   
सर्वव्यापकत्वेन चक्षुर्मनोविकल्पिततेजःकूटरूपेऽपि व्याप्तत्वात् ।   
भ्रूमध्यविलसितसच्चिदानन्दतेजःकूटरूपस्य परमेश्वररूपत्वेन   
स्वभजद्भक्तपटलस्वातिरिक्तास्तित्वलक्षणसंसारसागरसन्तारणात्   
तारकत्वम् । वस्तुतः स्वमात्रतया बृंहणात् तारकं ब्रह्मेति   
व्यपदिश्यते ॥ ४ ॥  
  
लक्ष्यत्रयावलोकनेन तारकप्राप्तिः  
  
तदाप्त्युपायं तक्ष्यत्रयावलोकनम् ॥ ५ ॥  
  
	तदुपायः क इत्येपेक्षायामाह- तदाप्त्युपायमिति । विद्धि इत्यर्थः   
॥ ५ ॥  
  
अन्तर्लक्ष्यदर्शनम्  
  
	मूलाधारादाब्रह्मरन्ध्रपर्यन्तं सुषुम्ना सूर्याभा ।   
तन्मध्ये तटित्कोटिसमा मृणालतन्तुसूक्ष्मा कुण्डलिनी । तत्र   
तमोनिवृत्तिः । तद्दर्शनात् सर्वपापनिवृत्तिः ॥ ६ ॥   
तर्जन्यग्रोन्मीलितकर्णरन्ध्रद्वये फुत्कारशब्दो जायते । तत्र स्थिते   
मनसि चक्षुर्मध्यनीलज्योतिः पश्यति । एवं हृदयेऽपि ॥ ७ ॥  
  
	लक्ष्यत्रयं किम् इत्यत्र अन्तर्बाह्यमध्यभेदेन तत् त्रिविधम् । तत्र   
अन्तर्लक्ष्यलक्षणं तत्फलं चाह- मूलेति । वीणादण्डमाश्रित्य   
सुषुम्ना वर्तते । तटित्कोटिसमाभा कुण्डलीशक्तिरस्ति । तत्र मनसि   
स्थिरीभूते स्वाज्ञानतमोनिवृत्तिः । कुण्डलिनीमध्ये यदाकाशं   
विद्यते तद्दर्शनात् सर्वपापनिवृत्तिः  
  
प्। २७८) भवति ॥ ६ ॥ कर्णद्वयान्तः तर्जनीद्वयप्रवेशो मुकुन्दमुद्रा   
तया, तर्जनीति । तर्जनीभ्यां कर्णद्वयपिधानात् तत्र   
फूत्कारादिनादः उदेति । तत्र स्थिते मनसि साधकः चक्षुरित्यादि । न   
केवलं नादे, किं तु एवं हृदयेऽपि पश्यति ॥ ७ ॥  
  
बहिर्लक्ष्यदर्शनम्  
  
	बहिर्लक्ष्यं तु नासाग्रे चतुःषडष्टदशद्वादशाङ्गुलीभिः   
क्रमान्नीलद्युतिश्यामत्वसदृग्रक्तभङ्गीस्फुरत्पीतवर्णद्वयोपेतं   
व्योमत्वं पश्यति स तु योगी ॥ ८ ॥ चलदृष्ट्या व्योमभागवीक्षितुः   
पुरुषस्य दृष्ट्यग्रे ज्योतिर्मयूखा वर्तन्ते । तद्दृष्टिः स्थिरा भवति ॥ ९ ॥   
शीर्षोपरिद्वादशाङ्गुलिमानज्योतिः पश्यति तदामृतत्वमेति ॥ १० ॥  
  
	अन्तर्लक्ष्येयत्तामुक्त्वा बहिर्लक्ष्येयत्तामनुक्रामति- बहिरिति । योगी   
स्वदृष्टी समे कृत्वा स्वनासाग्रे स्वकृताभ्यासानुरोधेन   
क्रमाच्चतुरादिद्वादशाङ्गुलिपर्यन्तं व्योमत्वं व्योमभावं   
पश्यति । किंविशिष्टं व्योमेत्यत्र दृश्यमाननीलद्युतिः   
ईषच्छ्यामत्वगुणसदृशा आपाततो रक्तभङ्गी च   
स्फुरत्पीतवर्णविशिष्टा । तत्र नीलपीतवर्णौ प्रधानौ ।   
श्यामादिवर्णस्तु उपसर्जनभूतः । एवं वर्णद्वयविशिष्टं   
व्योमेत्यर्थः । यदा एवं पश्यति तदा अयं योगी भवति ॥ ८ ॥   
एवन्दर्शनान्मनोऽनुगृहीतदृष्टिः स्थिरा भवतीत्याह- चलेति ।   
स्वदृश्यग्रे । मयूखाः किरणाः । उद्दृष्टिः तत्र समारोपिता तद्दृष्टिः   
॥ ९ ॥ मस्तकोपरि ज्योतिर्दर्शनं अमृतत्वफलकमित्याह- शीर्षेति । यदा   
अयं योगी शीर्षोपरि ॥ १० ॥  
  
मध्यलक्ष्यदर्शनम्  
  
	मध्यलक्ष्यं तु   
प्रातश्चित्रादिवर्णसूर्यचन्द्रवह्निज्वालावलीवत्तद्विहीनान्तरिक्षवत्   
पश्यति ॥ ११ ॥ तदाकाराकारी भवति ॥ १२ ॥  
  
प्। २७९) अभ्यासान्निर्विकारं गुणरहिताकाशं भवति ।   
विस्फुरत्तारकाकारगाढतमोपमं पराकाशं भवति ।   
कालानलसमद्योतमानं महाकाशं भवति ।   
सर्वोत्कृष्टपरमाद्वितीयप्रद्योतमानं तत्त्वाकाशं भवति ।   
कोटिसूर्यप्रकाशसङ्काशं सूर्याकाशं भवति ॥ १३ ॥   
एवमभ्यासात् तन्मयो भवति । य एवं वेद ॥ १४ ॥  
  
	अन्तर्बाह्यलक्षणमुक्त्वा मध्यलक्ष्यलक्षणं प्रकटयति-   
मध्येति । योगी नातिदूरदेशपुरोभागान्तरिक्षे प्रातरित्यादि ॥ ११ ॥   
एवन्दर्शनतः किं स्यादित्याशङ्क्य तन्मयत्वं   
व्योमपञ्चकदर्शनं तद्भावापत्तिरपि स्यादित्याह- तदाकारेति ॥ १२-१३   
॥ अभ्यासज्ञानफलमाह- एवमिति ॥ १४ ॥  
  
इति द्वितीयः खण्डः  
  
  
  
तारकामनस्कभेदेन द्विविधो योगः  
  
तद्योगं च द्विधा विद्धि पूर्वोत्तरविधानतः ।  
पूर्वं तु तारकं विद्यादमनस्कं तदुत्तरमिति ॥  
  
	तारकं द्विविधम् । मूर्तितारकममूर्तितारकमिति ।   
यदिन्द्रियान्तं तन्मूर्तितारकम् । यद्भ्रूयुगातीतं   
तदमूर्तितारकमिति ॥ १ ॥  
  
	व्योमपञ्चकाभ्यासतः किं स्यादित्यत्र पर्यवसाने   
तारकामनस्कसिद्धिः स्यादित्याह- तदिति । यद्व्योमपञ्चकाभ्यासयोगः   
उक्तः पर्यवसाने तद्योगम् ।  
  
प्। २८०) किं मूर्तितारकं किममूर्तितारकम् इत्यत्र   
मूलाधारमारभ्याज्ञाचक्रपर्यन्तं मूर्तितारकम्,   
आज्ञाचक्रमारभ्य सहस्रारान्तम् अमूर्तितारकमित्याह- यदिति ॥ १ ॥   
  
मनोयोगविधिः  
  
	उभयमपि मनोयुक्तमभ्यसेत् ।   
मनोयुक्तान्तरदृष्टिस्तारकप्रकाशाय भवति ॥ २ ॥  
  
	लक्ष्यदर्शनस्य चक्षुरधीनत्वात् किं मनसेत्याशङ्क्य   
मनोऽनुगृहीतदृष्टिः अन्तर्दृष्टिर्भूत्वा तारकग्राही भवति न   
केवलदृष्टिरित्याह- मन इति ॥ २ ॥  
  
पूर्वतारकम्  
  
	भ्रूयुगमध्यबिले तेजस आविर्भावः । एतत् पूर्वतारकम् ॥ ३ ॥  
  
पूर्वतारकस्वरूपमाह- भ्रूयुगेति ॥ ३ ॥  
  
उत्तरतारकम्  
  
	उत्तरं त्वमनस्कम् । तालुमूलोर्ध्वभागे महज्ज्योतिर्विद्यते ।   
तद्दर्शनादणिमादिसिद्धिः ॥ ४ ॥  
  
	सफलोत्तरतारकस्वरूपमाह- उत्तरं त्विति । सिद्धिः भवति ॥ ४ ॥  
  
उत्तरतारकस्य शाम्भवीपर्यवसानम्  
  
	लक्ष्येऽन्तर्बाह्यायां दृष्टौ निमेषोन्मेषवर्जितायां च इयं   
शाम्भवी मुद्रा भवति । सर्वतन्त्रेषु गोप्या महाविद्या भवति ।   
तज्ज्ञानेन संसारनिवृत्तिः । तत्पूजनं मोक्षफलदम् ॥ ५ ॥  
  
प्। २८१) उत्तरतारकमेव पर्यवसाने मुक्तिफलप्रदशाम्भवीमुद्रा   
भवतीत्याह- लक्ष्य इति । तथा च श्रुत्यन्तरम्-  
  
अन्तर्लक्ष्यं बहिर्दृष्टिः निमेषोन्मेषवर्जिता ।  
एषा सा शाम्भवीमुद्रा सर्वतन्त्रेषु गोपिता ॥  
  
इति । शाम्भवीज्ञानं संसारनिवर्तकं, तद्योगिपूजनं   
मुक्तिफलदं भवेदित्याह- तदिति ॥ ५ ॥  
  
अन्तर्लक्ष्यलक्षणम्  
  
	अन्तर्लक्ष्यं जलज्योतिःस्वरूपं भवति महर्षिवेद्यं   
अन्तर्बाह्येन्द्रियैरदृश्यम् ॥ ६ ॥  
  
	किं पुनः अन्तर्लक्ष्यमित्यत्र यत्करणग्रामागोचरं तदेव   
अन्तर्लक्ष्यमित्याह- अन्तरिति ॥ ६ ॥  
  
इति तृतीयः खण्डः  
  
  
  
अन्तर्लक्ष्ये वादिविप्रतिपत्तिः  
  
	सहस्रारे जलज्योतिरन्तर्लक्ष्यम् । बुद्धिगुहायां   
सर्वाङ्गसुन्दरं पुरुषरूपमन्तर्लक्ष्यमित्यपरे ।   
शीर्षान्तर्गतमण्डलमध्यगं पञ्चवक्त्रमुमासहायं   
नीलकण्ठं प्रसान्तमन्तर्लक्ष्यमिति केचित् । अङ्गुष्ठमात्रः   
पुरुषोऽन्तर्लक्ष्यमित्येके ॥ १ ॥  
  
प्। २८२) अन्तर्लक्ष्यविषये वादिविप्रतिपत्तिं परमार्थदृष्ट्या   
सर्ववादिविकल्पगोचरलक्ष्यस्यैकत्वं तद्दर्शनतो ब्रह्मनिष्ठत्वं   
चाह- सहस्रार इति । योगिनः बुद्धिगुहायाम्, अपरे वैष्णवाः । केचित्   
शैवाः । एके दहरविद्योपासकाः ॥ १ ॥  
  
सर्वलक्ष्यानुस्यूतात्मदर्शनविधिः  
  
	उक्तविकल्पं सर्वमात्मैव । तल्लक्ष्यं शुद्धात्मदृष्ट्या वा   
यः पश्यति स एव ब्रह्मनिष्ठो भवति ॥ २ ॥  
  
	परमार्थदृष्ट्या योग्यादिभिः उक्तेति । एवमन्तर्लक्ष्यैक्यदर्शी   
ब्रह्मनिष्ठः इत्याह- तल्लक्ष्यमिति ॥ २ ॥  
  
आत्मनिष्ठस्य ब्रह्मभावप्राप्तिः  
  
	जीवः पञ्चविंशकः स्वकल्पितचतुर्विंशतितत्त्वं परित्यज्य   
षड्विंशकः परमात्माहमिति निश्चयाज्जीवन्मुक्तो भवति ॥ ३ ॥   
एवमन्तर्लक्ष्यदर्शनेन जीवन्मुक्तिदशायां स्वयमन्तर्लक्ष्यो   
भूत्वा परमाकाशाखण्डमण्डलो भवति ॥ ४ ॥  
  
	स्वतत्त्वे स्थितो जीवः स्वन्यूनतत्त्वं परित्यज्य   
स्वाधिकतत्त्ववेदनान्मुक्तो भवतीत्याह- जीव इति ।   
ज्ञानकर्माक्षप्राणभूतपञ्चकानि विंशतिः   
अन्तःकरणचतुष्टयं चेति चतुर्विंशतितत्त्वानि । तदुपाधिको जीवः   
पञ्चविंशकः, पञ्चविंश आत्मा भवति इति श्रुतेः ।   
तत्सर्वोपाधिसम्बन्धरहितः षड्विंशक इत्यर्थः ॥ ३ ॥ जीवन्मुक्तः   
कां गतिं भजतीत्याशङ्क्य जीवन्मुक्ताभिमतित्यागानन्तरं   
ब्रह्मैव भवतीत्याह- एवमिति । भूत्वा तदभिमतित्यागसमकालं   
भवति, परमात्मैव भवतीत्यर्थः ॥ ४ ॥  
  
इति चतुर्थः खण्डः  
  
इति प्रथमं ब्राह्मणम्  
  
  
  
द्वितीयं ब्राह्मणम्  
  
सर्वाधारज्योतिरात्मनः अन्तर्लक्ष्यत्वम्  
  
	अथ ह याज्ञवल्क्य आदित्यमण्डलपुरुषं पप्रच्छ ।   
भगवन्नन्तर्लक्ष्यादिकं बहुधोक्तम् । मया तन्न ज्ञातम् । तद् ब्रूहि   
मह्यम् ॥ १ ॥ तदु होवाच पञ्चभूतकारणं तटित्कूटाभं   
तद्वच्चतुःपीठम् । तन्मध्ये तत्त्वप्रकाशो भवति । सोऽतिगूढ   
अव्यक्तश्च ॥ २ ॥  
  
	जानन्नपि याज्ञवल्क्यो मन्दबुद्ध्यारोहाय   
पुनरन्तर्लक्ष्येयत्तां पृच्छतीत्याह- अथेति । किमिति ? भगवन्निति ।   
यथावत् मया ॥ १ ॥ तत्प्रश्नोत्तरं भगवानुवाच । किमिति ? पञ्चेति ।   
अन्तर्लक्ष्यात्मनः पञ्चभूतहेतुत्वात्, आत्मन आकाशः सम्भूतः इति   
श्रुतेः । तटित्कूटाभं तेजः पुञ्जरूपत्वात् । तद्वत्तेजोवदात्मनः   
स्वाज्ञादिदृष्ट्यनुरोधेन तमोरजःसत्त्वगुणसाम्यरूपेण   
जाग्रदाद्यवस्थाचतुष्टयभेदेन   
स्वाविद्यापदस्थूलादिचतुरंशभेदेन वा चत्वारि पीठस्थानानि यस्य   
तत् तद्वत् चतुष्पीठं, जाग्रदादेः विश्वविराडोत्राद्यासनत्वात् ।   
स्वाधिष्ठिताविद्यापादप्रकाशकः स्वयमेवेत्याह- तदिति । तस्य   
अविद्यापादस्य मध्ये तद्गतविशेषजातं ग्रसित्वा तत्त्वप्रकाशः   
तुर्यतुर्यज्योतिः सदा भवति । तादृशश्चेत् प्रकाशः किं न दृश्यत इत्यत   
आह- स इति । स्वावृत्यावृतदृष्टेः सोऽतिगूढ अव्यक्तश्च भवति ॥ २ ॥  
  
ज्योतिरात्मज्ञानफलम्  
  
	तज्ज्ञानप्लवाधिरूढेन ज्ञेयम् । तद्बाह्याभ्यन्तर्लक्ष्यम् ॥ ३ ॥   
तन्मध्ये जगल्लीनम् । तन्नादबिन्दुकलातीतमखण्डमण्डलम् ।   
सगुणनिर्गुणस्वरूपम् । तद्वेत्ता विमुक्तः ॥ ४ ॥  
  
प्। २८४) तत् केन वा ज्ञातुं शक्यते इत्यत आह- तदिति ।   
ज्ञानप्लवाधिरूढेन स्वाज्ञानसागरं तीर्त्वा तत्पारं यत् तत्   
स्वमात्रमिति ज्ञेयम् । तत् कीदृशमित्यत्र तत् बाह्याभ्यन्तर्लक्ष्यं,   
बाह्याभ्यन्तःकलनारोपापवादाधिकरणतया लक्षितत्वात् ॥ ३ ॥ अत एव   
तन्मध्ये जपल्लीनं, लयाधारत्वात् । लयाधारत्वे सविशेषता   
स्यादित्यत आह- तदिति यत् सर्वाधिकरणं तन्नादेति ।   
नादादिविशेषापह्नवसिद्धं   
निष्प्रतियोगिकाखण्डैकरसचिन्मात्रमित्यर्थः । सविशेषं   
तद्भिन्नमित्यत आह- सगुणेति । तद्गतविशेषाविशेषत्वं   
स्वाज्ञादिदृष्टिनिष्ठं न स्वनिष्ठमिति । वेदनफलमाह- तद्वेत्तेति ॥ ४ ॥  
  
शाम्भव्या तदधिगमः  
  
	आदावग्निमण्डलम् । तदुपरि सूर्यमण्डलम् । तन्मध्ये   
सुधाचन्द्रमण्डलम् । तन्मध्येऽखण्डब्रह्मतेजोमण्डलम् ।   
तद्विद्युल्लेखावच्छुक्लभास्वरम् । तदेव शाम्भवीलक्षणम् ॥ ५ ॥  
  
	यद्वेत्ता मुक्तो भवति तदधिगमोपायमाह- आदाविति ।   
सिद्धासनमारुह्य षण्मुखीमुद्राभ्यासयोगिनः वह्निमण्डलादि   
क्रमेण दृश्यते । पर्यवसाने तदेवोन्मन्यवस्थाजनकशाम्भवी   
भवतीत्यर्थः ॥ ५ ॥  
  
पूर्णिमादृष्टिविधिः  
  
	तद्दर्शने त्रयो (तिस्रो) दृष्टय अमा प्रतिपत् पूर्णिमा चेति ।   
निमीलितदर्शनममादृष्टिः । अर्धोन्मीलितं प्रतिपत् । सर्वोन्मीलनं   
पूर्णिमा भवति । तासु पूर्णिमाभ्यासः कर्तव्यः ॥ ६ ॥ तल्लक्ष्यं   
नासाग्रम् तदा तालुमूले गाढतमो दृश्यते ।   
तदभ्यासादखण्डमण्डलाकारज्योतिर्दृश्यते । तदेव सच्चिदानन्दं   
ब्रह्म भवति ॥ ७ ॥  
  
प्। २८५) तद्दर्शनोपायमाह- तद्दर्शन इति । कथं दृष्टेः   
त्रैविध्यमित्यत्र अमेति । तत्र निमीलितेति ॥ ६ ॥ दृष्टित्रयलक्ष्यं किमित्यत्र-   
तल्लक्ष्यमिति । नासाग्रावलोकनतः किं दृश्यत इत्यत्र- तदेति । एवं   
तदभ्यासात् तद्दृष्ट्या तदेव । सच्चिदानन्दब्रह्मातिरिक्तस्य मृग्यत्वात्   
सहजानन्दरूपं तदेवेत्यर्थः ॥ ७ ॥  
  
पूर्णिमादृष्टेः शाम्भवीपर्यवसानम्  
  
	एवं सहजानन्दे यदा मनो लीयते तदा शाम्भवी भवति ।   
तामेव खेचरीमाहुः ॥ ८ ॥  
  
	तत्र मनोलय एव शाम्भवीत्याह- एवमिति । पर्यवसाने   
शाम्भवीखेचर्योः एकलक्ष्यसमाप्तत्वात् ॥ ८ ॥  
  
मुद्रासिद्धिः तच्चिह्नानि च  
  
	तदभ्यासान्मनःस्थैर्यम् । ततो बुद्धिस्थैर्यम् ॥ ९ ॥ तच्चिह्नानि ।   
आदौ तारकवद् दृश्यते । ततो वज्रदर्पणम् । ततः   
परिपूर्णचन्द्रमण्डलम् । ततो रत्नप्रभामण्डलम् । ततो   
मध्याह्नार्कमण्डलम् । ततो वह्निशिखामण्डलं क्रमाद् दृश्यते ॥   
१० ॥  
  
	मुद्राभ्यासेन किं स्यादित्यत आह- तदिति ॥ ९ ॥ तच्चिह्नानि   
तत्सिद्धिचिह्नानि । कानीत्यत आह- आदाविति । तारकवत् नक्षत्रवत् ।   
परिष्कृतवज्रवत् दर्पणवच्चेत्यर्थः । तथा च श्रुतिः-  
  
निहारधूमार्कानलानिलाना खद्योतविद्युत्स्फटिकशशीनाम् ।  
एतानि रूपाणि पुरःसराणि ब्रह्मण्यभिव्यक्तिकराणि योगे ॥  
  
इति ॥ १० ॥  
  
इति प्रथमः खण्डः  
  
  
  
प्रणवस्वरूपप्रत्यक्प्रकाशानुभवः तच्चिह्नानि च  
  
	तदा पश्चिमाभिमुखप्रकाशः स्फटिकधूम्रबिन्दुनादकला-  
नक्षत्रखद्योतदीपनेत्रसुवर्णनवरत्नादिप्रभा दृश्यन्ते । तदेव   
प्रणवरूपम् ॥ १ ॥  
  
	यदैवं चिह्नानि दृष्टानि तदा प्रत्यक्प्रकाशानुभवो भवति ।   
ततः कानि चिह्नानि दृश्यन्त इत्यत्र- स्फटिकेति । दृश्यन्ते   
प्रणवानुसन्धानं कुर्वतः । बिन्दुशब्देन मनस्तत्त्वं,   
नादशब्देन बुद्धितत्त्वं, कलाशब्देन महत्तत्त्वं, शिष्टं स्पष्टम् ।   
तदेतदेवं दृष्टं तत् सर्वं प्रणवरूपमित्याह- तदिति ॥ १ ॥  
  
षण्मुख्या प्रणवाधिगमः  
  
	प्राणापानयोरैक्यं कृत्वा घृतकुम्भको   
नासाग्रदर्शनदृढभावनया द्विकराङ्गुलिभिः षण्मुखीकरणेन   
प्रणवादिध्वनि निशम्य मनस्तत्रलीनं भवति ॥ २ ॥  
  
	षण्मुख्युपायपूर्वकं मनस्तत्कार्यलयाधिकरणं   
प्रणवार्थं ब्रह्मेत्याह- प्राणेति । हठयोगरीत्या प्राणेति ।   
धृतकुम्भको योगी । तत्र नादावसाने ब्रह्मणि ॥ २ ॥  
  
प्रणवविदः कर्मलेपाभावः  
  
	तस्य न कर्मलेपः । रवेरुदयास्तमययोः किल कर्म कर्तव्यम् ।   
एवंविदश्चिदादित्यस्योदयास्तमयाभावात् सर्वकर्माभावः ॥ ३ ॥  
  
प्। २८७) यस्य मनो ब्रह्मणि लीयते तस्य न कर्मलेपः, योगिनो निर्लिप्तत्वात् ।   
कर्तव्यकर्मसु सत्सु कथं तत्र निर्लेपतेत्याशङ्क्य   
कर्मणामादित्योदयास्तमयनिमित्तत्वेन   
योग्यात्मादित्यस्योदयास्तमयाभावात् तन्निमित्तकर्माभावतो   
निर्लिप्तोऽयमित्युक्तिरपि गौणीत्याह- रवेतिरि ।  
  
कर्मणा बध्यते जन्तुः विद्ययामृतमश्नुते ।  
तस्मात् कर्म न कुर्वन्ति यतयः पारदर्शिनः ॥  
  
इति श्रुतेः ॥ ३ ॥  
  
उन्मन्यवस्थाद्वारा अमनस्कसिद्धिः  
  
	शब्दकाललयेन दिवारात्र्यतीतो भूत्वा   
सर्वपरिपूर्णज्ञानेनोन्मन्यवस्थावशेन ब्रह्मैक्यं भवति ।   
उन्मन्या अमनस्कं भवति ॥ ४ ॥  
  
	एवं प्रणवनादलयतः किं स्यादित्यत्र   
सर्वकलनाविरलब्रह्मैक्यं भवतीत्याह- शब्देति ।   
अभिधानाभिधेयात्मकशब्दकाललयेन- शब्दः अभिधानप्रपञ्चः,   
अभिधेयकलनात्मकः कालः, तयोः श्रावणज्ञानतो मिथ्यादृष्ट्या   
सत्ताबाध एव लयः । ततो विज्ञानं जायते । तेन ब्रह्मातिरेकेण   
दिवारात्र्युपलक्षितावस्थात्रयं नास्तीति निश्चयज्ञानतः तदतीतो   
भूत्वा ततो ब्रह्मातिरिक्तसामान्यासम्भवपरिपूर्णसम्यग्ज्ञानेन   
उन्मन्यवस्था जायते । उन्मनी नाम तत्त्वज्ञानम् । तेन   
सर्वापह्नवसिद्धं ब्रह्म निष्प्रतियोगिकस्वमात्रमिति ब्रह्मैक्यं   
भवति । न हि पृथग्भावं गतजीवेशयोरेकत्वमित्यर्थः । उन्मन्या किं   
जायत इत्यत आह- उन्मन्येति । अमनस्कं स्वरूपं तन्न तत्र कलनामलम्   
इति श्रुत्या ब्रह्मैव अमनस्कशब्दार्थः ॥ ४ ॥  
  
अमनस्कपूजाप्रकारः  
  
	तस्य निश्चिन्ता ध्यानम् । सर्वकर्मनिराकरणमावाहनम् ।   
निश्चयज्ञानमासनम् । उन्मनीभावः पाद्यम् । सदामनस्कमर्घ्यम्   
।  
  
प्। २८८) सदा दीप्तिरपारामृतवृत्तिः स्नानम् । सर्वत्र भावना गन्धः ।   
दृक्स्वरूपावस्थानमक्षताः । चिदाप्तिः पुष्पम् । चिदग्निस्वरूपं   
धूपः । चिदादित्यस्वरूपं दीपः । परिपूर्णचन्द्रामृतस्यैकीकरणं   
नैवेद्यम् । निश्चलत्वं प्रदक्षिणम् । सोऽहंसम्भावो नमस्कारः ।   
मौनं स्तुतिः । सर्वसन्तोषो विसर्जनमिति । य एवं वेद ॥ ५ ॥  
  
	यदमनस्कं ब्रह्म तस्य ध्यानाद्युपचारः कथमित्याशङ्क्य   
सोऽहम्भावेन पूजयेत् इति श्रुत्यनुरोधेन तदस्मीत्यनुसन्धानमेव   
तत्पूजेत्याह- तस्येति । दीप्तिमद्ब्रह्मगोचराखण्डाकारवृत्तिरेव   
स्नानमित्यर्थः । सर्वत्र ब्रह्मेति भावना । भ्रूमध्यसहस्रारान्त-  
रालविलसत्परिपूर्णचन्द्रमण्डलनिःसृतामृतस्य एकीकरणम्   
अमृतसागररूपं नैवेद्यम् । सर्वदा सन्तोषः । सोऽयमेवं   
ब्रह्मानुसन्धानतो ब्रह्मैव भवतीत्यर्थः ॥ ५ ॥  
  
इति द्वितीयः खण्डः  
  
  
  
ब्रह्मानुसन्धानेन कैवल्यप्राप्तिः  
  
	एवं त्रिपुट्यां निरस्तायां निस्तरङ्गसमुद्रवन्निवातस्थितदीप-  
वदचलसम्पूर्णभावाभावविहीनकैवल्यज्योतिर्भवति ॥ १ ॥  
  
	ब्रह्मानुसन्धानस्य त्रिपुटीकबलितत्वेन कथं योगी   
ब्रह्मभावमेतीत्याशङ्क्य सर्वापह्नवसिद्ध ब्रह्म   
निष्प्रतियोगिकस्वमात्रमित्यनुसन्धानात्मकसम्यग्ज्ञानस्य   
ध्यात्रादित्रिपुटीग्रासत्वात् ब्रह्मभावापत्तिरिष्यत इत्याह- एवमिति ।   
स्वातिरिक्तमस्ति नास्तीति भावाभावकलनासम्भवप्रबोधसिद्धं   
कैवल्यज्योतिः स्वमात्रमवशिष्यते विद्वानित्यर्थः ॥ १ ॥  
  
प्। २८९) 			ब्रह्मवित्स्वरूपम्  
  
जाग्रन्निद्रान्तपरिज्ञानेन ब्रह्मविद्भवति ॥ २ ॥  
  
	तस्य ब्रह्मत्वं विना ब्रह्मवित्त्वं कुत इत्यत्र   
कृत्स्नब्रह्मवेदनतः ब्रह्मत्वं सिद्धमेव । अकृत्स्नब्रह्मज्ञानतो   
ब्रह्मवित्त्वं स्यादित्याह- जाग्रदिति ॥ २ ॥  
  
सुषुप्तिसमाध्योः भेदः  
  
	सुषुप्तिसमाध्योर्मनोलयाविशेषेऽपि महदस्त्युभयोर्भेदस्तमसि   
लीनत्वान्मुक्तिहेतुत्वाभावाच्च ॥ ३ ॥ समाधौ मृदिततमोविकारस्य   
तदाकाराकारिताखण्डाकारावृत्त्यात्मकसाक्षिचैतन्ये प्रपञ्चलयः   
सम्पद्यते प्रपञ्चस्य मनःकल्पितत्वात् ॥ ४ ॥  
  
	सुषुप्तिसमाध्योः मनोलयसाम्यतः बन्धमुक्तिहेतुत्वम्   
उभयमपि स्यादित्यत आह- सुषुप्तीति । तत् कथम् ? तमसीति ॥ ३ ॥ तत् कथम् ?   
प्रपञ्चस्येति ॥ ४ ॥  
  
ब्रह्मविदो ब्रह्मभावः  
  
	ततो भेदाभावात् कदाचिद्बहिर्गतेऽपि मिथ्यात्वभानात् ।   
सकृद्विभातसदानन्दानुभवैकगोचरो ब्रह्मवित् तदेव भवति ॥ ५ ॥  
  
	मनस्तत्कार्याभावे तत्तदनुस्यूतचैतन्यस्य यत एकत्वं ततः   
बहिर्गतेऽपि मनसि तद्विकल्पितप्रपञ्चस्य मिथ्यात्वभानात् ।   
सर्वप्रकारेण ब्रह्मवित् ब्रह्मैव भवतीत्याह- सकृदिति ।   
सदाद्यावृतित्रयानावृतसकृदित्यादि ॥ ५ ॥  
  
प्। २९०) 	सङ्कल्पत्यागपूर्वकपरमात्मध्यानेन मुक्तिसिद्धिः  
  
	यस्य सङ्कल्पनाशः स्यात् तस्य मुक्तिः करे स्थिता ।   
तस्माद्भावाभावौ परित्यज्य परमात्मध्यानेन मुक्तो भवति ॥ ६ ॥   
पुनःपुनः सर्वावस्थासु ज्ञानज्ञेयौ ध्यानध्येयौ लक्ष्यालक्ष्ये   
दृश्यादृश्ये चोहापोहादि परित्यज्य जीवन्मुक्तो भवति । य एवं वेद ॥ ७ ॥  
  
	सङ्कल्पभावाभावौ बन्धमुक्तिहेतू स्यातामित्याह- यस्येति ।   
यस्मादेयं तस्मात् । सङ्कल्पोऽस्ति नास्तीति तद्भावाभावौ ।   
निष्प्रतियोगिकपरमात्मा स्वमात्रमिति   
ज्ञानाविर्भूतपरमात्मध्यानेन ॥ ६ ॥ इत्थम्भूतज्ञानफलमाह-   
पुनरिति । स्वावशेषधिया ब्रह्मणि ज्ञातेऽपि स्वातिरिक्तधिया यदि   
ज्ञानज्ञेयादिवृत्तिरुदेति तदा पुनःपुनरिति । तत्त्यागाधिकरणं   
ब्रह्मास्मीति य एवं वेद स विद्वान् जीवन्मुक्तो भवेदित्यर्थः ॥ ७ ॥  
  
इति तृतीयः खण्डः  
  
  
  
जाग्रदादिपञ्चावस्थाः  
  
पञ्चावस्थाः जाग्रत्स्वप्नसुषुप्तितुरीयतुरीयातीताः ॥ १ ॥  
  
	बन्धमोक्षहेतुः कः ? इत्यत आह- पञ्चेति । कास्ता इति ?- जाग्रदिति ।   
पञ्चावस्था इत्यर्थः ॥ १ ॥  
  
प्रवृत्तिसङ्कल्पः  
  
	जाग्रति प्रवृत्तो जीवः प्रवृत्तिमार्गासक्तः पापफलनरकादि   
मास्तु शुभकर्मस्वर्गफलमस्त्विति काङ्क्षते ॥ २ ॥  
  
प्। २९१) तत्र जीवप्रवृत्तिनिवृत्तिसङ्कल्पौ प्रतिपादयति- जाग्रतीति ।   
शुभकर्मजस्वर्गफलम् । एवं काङ्क्षन् स्वाज्ञः संसारबद्धो   
भवति ॥ २ ॥  
  
निवृत्तिसङ्कल्पः  
  
	एवं स च स्वीकृतवैराग्यात् कर्मफलजन्मालं   
संसारबन्धनमलमिति विमुक्त्यभिमुखनिवृत्तिमार्गप्रवृत्तो भवति ॥ ३   
॥  
  
	एवं स्थितेष्वनेकेषु   
कश्चिदन्तकोटिजन्मस्वनुष्ठितकर्मफलार्पणसन्तुष्टेश्वरप्रसादतः   
निवृत्तिमार्गप्रवृत्तो भवतीत्याह- एवमिति । य एवंविधसंसारनिर्विण्णो   
भवति सः । इतः कर्मफलजन्म ॥ ३ ॥  
  
संसारतरणमार्गः  
  
	स एव संसारतारणाय गुरुमाश्रित्य कामादि त्यक्त्वा   
विहितकर्माचरन् साधनचतुष्टयसम्पन्नो हृदयकमलमध्ये   
भगवत्सत्तामात्रान्तर्लक्ष्यरूपमासाद्य   
सुषुप्त्यवस्थायामुक्तब्रह्मानन्दस्मृतिं लब्ध्वा एक   
एवाहमद्वितीयः कञ्चित्कालमज्ञानवृत्त्या   
विस्मृतजाग्रद्वासनानुफलेन तैजसोऽस्मीति तदुभयनिवृत्त्या प्राज्ञ   
इदानीमस्म्यहमेक एव स्थानभेदादवस्थाभेदस्य परं तु न हि   
मदन्यदिति जातिविवेकः शुद्धाद्वैतब्रह्माहमिति भिदागन्धं निरस्य   
स्वान्तर्विजृम्भितभानुमण्डलध्यानतदाकाराकारितपरम्ब्रह्माका-  
रितमुक्तिमार्गमारुढः परिपक्वो भवति ॥ ४ ॥  
  
प्। २९२) कामादि पराग्भावप्रवृत्तिं त्यक्त्वा । पुरा स्वाज्ञदशायां   
कञ्चित् कालम् । तैजसोऽस्मीति विश्वभावग्रासतैजसभावमेत्य   
तद्भोगक्षयतो यत् जाग्रत्स्वप्नकलनान्वितं तदुभयेति ।   
जाग्रदादिस्थानभेदात् अवस्थाभेदस्य स्वाज्ञानविकल्पितस्य   
स्वज्ञानतः प्रलयात् यदवशिष्यते तत् परं तु ब्रह्म न हि मदन्यदिति   
जातिविवेकः- ब्रह्मातिरेकेण जायते इति जातिः जन्मादि न कदापि मेऽस्तीति   
विवेकः- उदेति । ततः किमित्यत आह- शुद्धेति । ब्रह्माहमिति विज्ञानेन   
व्यावहारिकभिदागन्धम् । यदा विज्ञानेन भिदागन्धनिरासो भवति   
तदा स्वान्तःप्रत्यग्भानुमण्डलसाक्षात्कारो भवति ।   
तद्ध्यानाभ्यासतः ब्रह्माकाराकारितो यो मुक्तिमार्गः   
सम्यग्ज्ञानाख्यः तमवष्टभ्य परिपक्वः कृतकृत्यो भवतीत्यर्थः ॥   
४ ॥  
  
मनसो बन्धमोक्षहेतुत्वनिरूपणम्  
  
	सङ्कल्पादिकं मनो बन्धहेतुः । तद्वियुक्तं मनो मोक्षाय   
भवति ॥ ५ ॥ तद्वांश्चक्षुरादिबाह्यप्रपञ्चोपरतो   
विगतप्रपञ्चगन्धः सर्वं जगदात्मत्वेन पश्यंस्त्यक्ताहङ्कारो   
ब्रह्माहमस्मीति चिन्तयन्निदं सर्वं यदयमात्मेति भावयन्   
कृतकृत्यो भवति ॥ ६ ॥  
  
	स्वाज्ञादिदशाविजृम्भितबन्धमोक्षहेतुः मन एवेत्याह-   
सङ्कल्पादिकमिति ॥ ५ ॥ एवं निःसङ्कल्पान्तरो योगी   
स्वातिरिक्तास्तित्वभ्रमविरलो भूत्वा ब्रह्ममात्रं निष्प्रतियोगिकमिति   
वेदनसमकालं कृतकृत्यो योगी भवतीत्याह- तद्वानिति ।   
निर्विकल्पकवृत्तिमान् ज्ञानी तद्वान् । ब्रह्मैवेदं सर्वम् इति   
श्रुत्यनुरोधेन सर्वं भावयन् ज्ञानसहितभावनातः ॥ ६ ॥  
  
इति चतुर्थः खण्डः  
  
  
  
निर्विकल्पकसमाध्यभ्यासेन ब्रह्मविद्वरत्वप्राप्तिः  
  
	सर्वपरिपूर्णतुरीयातीतब्रह्मभूतो योगी भवति । तं ब्रह्मेति   
स्तुवन्ति ॥ १ ॥ सर्वलोकस्तुतिपात्रं सर्वलोकसञ्चारशीलः   
परमात्मगमने बिन्दुं निक्षिप्य   
शुद्धाद्वैताजाड्यसहजामनस्कयोगनिद्राखण्डानन्दपदानुवृत्त्या   
जीवन्मुक्तो भवति ॥ २ ॥  
  
	ब्रह्मभूतः भूत्वा ब्रह्ममात्रयोगी । ब्रह्मविदो य एवं   
विद्वान् तम् ॥ १ ॥ उक्तविशेषणविशिष्टो योगी परमात्मगगने बिन्दुं   
निक्षिप्य चिदाकाशे मनोविलयं कृत्वा तद्विलयाधिकरणशुद्धाद्वैतेति   
। मनोलयाधारशुद्धाद्वैते ब्रह्मणि जाड्यजाग्रदाद्यवस्थावैरल्यात्   
अजाड्यसहजामनस्कयोगनिद्रा निर्विकल्पसमाधिः   
तत्राखण्डानन्दतया पद्यत इत्यखण्डानन्दपदं तदनुवृत्त्या   
अनवरतानुसन्धानात् ब्रह्मविद्वरो भवतीत्यर्थः ॥ २ ॥  
  
अपरिच्छिन्नानन्दरूपब्रह्मावाप्तिः  
  
	तच्चानन्दसमुद्रमग्ना योगिनो भवन्ति ॥ ३ ॥ तदपेक्षया   
इन्द्रादयः स्वल्पानन्दाः । एवं प्राप्तानन्दः परमयोगी   
भवतीत्युपनिषत् ॥ ४ ॥  
  
	यद्ब्रह्म निस्तरङ्गानन्दसमुद्रतया विख्यातं तच्च ॥ ३ ॥   
इन्द्रादिरस्मीत्यभिमानात् परिच्छिन्नानन्दत्वं, तद्वैपरीत्येन   
अपरिच्छिन्नब्रह्मभावारूढतया एवम् ॥ ४ ॥  
  
इति पञ्चमः खण्डः  
  
इति द्वितीयं ब्राह्मणम्  
  
  
  
तृतीयं ब्राह्मणम्  
  
शाम्भवीमुद्रान्वितम् अमनस्कम्  
  
	याज्ञवल्क्यो महामुनिर्मण्डलपुरुषं पप्रच्छ   
स्वामिन्नमनस्कलक्षणमुक्तमपि विस्मृतं पुनस्तल्लक्षणं ब्रूहीति ॥   
१ ॥ तथेति मण्डलपुरुषोऽब्रवीत् । इदममनस्कमतिरहस्यम् यज्ज्ञानेन   
कृतार्थो भवति तन्नित्यं शाम्भवीमुद्रान्वितम् ॥ २ ॥  
  
	याज्ञवल्क्यो मन्दबुद्धिवैशद्यार्थं   
अमनस्कलक्षणमादित्यं पृच्छतीत्याह- याज्ञवल्क्य इति । किमिति ?   
स्वामिन्निति ॥ १ ॥ तत्प्रश्नमङ्गीकृत्य तदुत्तरं भगवानाह- तथेति । किं   
तदित्यत्र वक्ष्यमाणविद्यां स्तौति- इदमिति । मनो यत्र विलीयते   
अमनीभावमेति इदम् । योगी यज्ज्ञानेन ॥ २ ॥  
  
परमात्मप्रत्ययलक्ष्यदर्शनेन अमनस्कप्राप्तिः  
  
	परमात्मदृष्ट्या तत्प्रत्ययलक्ष्याणि दृष्ट्वा तदनु   
सर्वेशमप्रमेयमजं शिवं पराकाशं निरालम्बमद्वयं   
ब्रह्मविष्णुरुद्रादीनामेकलक्ष्यं सर्वकारणं परं   
ब्रह्मात्मन्येव पश्यमानो गुहाविहरणमेवं निश्चयेन ज्ञात्वा   
भावाभावादिद्वन्द्वातीतः संविदितमनोन्मन्यनुभवस्तदनन्तर-  
मखिलेन्द्रियक्षयवशादमनस्कसुखब्रह्मानन्दसमुद्रे   
मनःप्रवाहयोगरूपनिवातस्थितदीपवदचलं परं ब्रह्म प्राप्नोति   
॥ ३ ॥  
  
	शाम्भवीमुद्रोपायसिद्धं तुर्यचैतन्यं परमात्मदृष्ट्या ।   
ब्रह्मविष्णुरुद्रादीनामिति तृतीयार्थे षष्ठी, तैः सर्वात्मैक्यधिया   
तक्षितत्वात् ।  
  
प्। २९५) गुहाशब्देन बुद्धिगुहोच्यते । तत्र तद्वृत्तिभासकप्रत्यग्रूपेण   
विहरणात् गुहाविहरणं मनो यत्र उन्मनीभावं निःसङ्कल्पतामेति   
तादृशं ब्रह्मास्मीत्यनुभवो मनोन्मन्यनुभवः । शिष्टं स्पष्टं   
तत्र तत्र व्याख्यातं च ॥ ३ ॥  
  
ततः संसारनिवृत्तिः  
  
	ततः शुष्कवृक्षवन्मूर्च्छानिद्रामयनिश्वासोछ्वासाभा-  
वान्नष्टद्वन्द्वः सदाचञ्चलगात्रः परमशान्तिं स्वीकृत्य मनः   
प्रचारशून्यं परमात्मनि लीनं भवति ॥ ४ ॥  
  
	योगी स्वात्मानमेवं ज्ञात्वा परब्रह्म प्राप्नोतीत्युक्तम् । ततः   
परं योगी पूर्ववत् किं संसरतीत्याशङ्क्य   
संसारकलनानिर्वाहकमानसाभावात् ब्रह्मैव भवतीत्याह- तत इति ।   
प्राणान्तःकरणसरूपविलयो मूर्च्छा निद्रावस्थेत्यर्थः । तन्मयः   
तद्विकारः मूर्च्छास्वापयोरिव   
निश्वासोच्छ्वासकामसङ्कल्पादिव्यापृत्यभावात् नष्टद्वन्द्वः ।   
बाह्यान्तर्व्यापारोपरमात् परमशान्तिं स्वीकृत्य ब्रह्मभूतो विजयते   
दीर्घनिर्विकल्पकसमाधिपरवशो भवति । तदा तत् मनः शून्यं सत् ॥   
४ ॥  
  
तारकमार्गेण करणविलयद्वारा मनोनाशः  
  
	पयःस्रावानन्तरं धेनुस्तनक्षीरमिव सर्वेन्द्रियवर्गे परिनष्टे   
मनोनाशं भवति तदेवामनस्कम् ॥ ५ ॥ तदनु नित्यशुद्धः   
परमात्माहमेवेति तत्त्वमसीत्युपदेशेन त्वमेवाहमहमेव त्वमिति    
तारकयोगमार्गेणाखण्डानन्दपूर्णः कृतार्थो भवति ॥ ६ ॥  
  
	समाधिस्थयोगिनः इन्द्रियग्रामे सति कथं मनोनाश उपपद्यते   
इत्यत आह- पय इति । भवति इति यत् तदेव ॥ ५ ॥ यदि कदाचित्  
  
प्। २९६) विरूपलयमप्राप्य सरूपलयमेत्य तन्मनो बहिः निःसरति तदा   
तदनु । तारकयोगमार्गेण योगी करणग्रामविरूपविलयमेव भजति ।   
ततो योगी अखण्डेति । ब्रह्मैव भवतीत्यर्थः ॥ ६ ॥  
  
इति प्रथमः खण्डः  
  
  
  
उन्मनीप्राप्त्या योगिनो ब्रह्मात्मभवनम्  
  
	परिपूर्णपरमाकाशमग्नमनाः प्राप्तोन्मन्यवस्थः   
सन्न्यस्तसर्वेन्द्रियवर्गः अनेकजन्मार्जितपुण्यपुञ्जपक्वकैवल्य-  
फलोऽखण्डानन्दनिरस्तसर्वक्लेशकश्मलो ब्रह्माहमस्मीति कृतकृत्यो   
भवति ॥ १ ॥  
  
त्वमेवाहं न भेदोऽस्ति पूर्णत्वात् परमात्मनः ।  
इत्युच्चरन्त्समालिङ्ग्य शिष्यं ज्ञप्तिमनीनयत् ॥ २ ॥  
  
	कथं पुनः योगी कृतार्थो भवतीत्यत आह- परिपूर्णेति ।   
प्राप्तोन्मन्यवस्थः सम्प्राप्तदीर्घनिर्विकल्पकावस्थः ॥ १ ॥   
ब्राह्मणोक्तार्थं मन्त्रोऽपि अनुवदति- त्वमेवेति । मण्डलपुरुषो   
याज्ञवल्क्यं प्रति हे याज्ञवल्क्य परमात्मनो मम पूर्णरूपत्वात्   
त्वमेवाहं नावयोः भेदोऽस्ति इत्युच्चरन् स्वशिष्यं याज्ञवल्क्यं   
गाढं समालिङ्ग्य स्वईयां ज्ञप्तिं ब्रह्मैव अस्मीति   
प्रज्ञामनीनयत् ॥ २ ॥  
  
इति द्वितीयः खण्डः  
  
इति तृतीयं ब्राह्मणम्  
  
  
  
चतुर्थं ब्राह्मणम्  
  
व्योमपञ्चकज्ञानं तत्फलं च  
  
	अथ ह याज्ञवल्क्यो मण्डलपुरुषं पप्रच्छ   
व्योमपञ्चकलक्षणं विस्तरेणानुब्रूहीति ॥ १ ॥ स होवाचाकाशं   
पराकाशं महाकाशं सूर्याकाशं परमाकाशमिति पञ्च   
भवन्ति ॥ २ ॥ सबाह्याभ्यन्तरमन्धकारमयमाकाशम् ।   
सबाह्याभ्यन्तरे कालानलसदृशं पराकाशम् ।   
सबाह्याभ्यन्तरेऽपरिमितद्युतिनिभं तत्त्वं महाकाशम् ।   
सबाह्याभ्यन्तरे सूर्यनिभं सूर्याकाशम् । अनिर्वचनीयज्योतिः   
सर्वव्यापकं निरतिशयानन्दलक्षणं परमाकाशम् ॥ ३ ॥   
एवमन्तर्लक्ष्यदर्शनात् तद्रूपो भवति ॥ ४ ॥  
  
	पुनः याज्ञवल्क्यो मन्दबुद्ध्यनुकम्पया   
व्योमपञ्चकलक्षणं पृच्छतीत्याह- अथेति । किमिति ? व्योमेति ॥ १ ॥ स   
होवाच किं तदिति- आकाशमित्यादि ॥ २ ॥ तत्र आकाशं कीदृशमित्यत्र   
जडभूतिरित्याह- सबाह्येति । पराकाशं किमित्यत्र   
जडभूतिग्रासमोहभूतिरित्याह- सबाह्येति । मोहभूतेः   
कृत्स्नजडभूतिव्यापकत्वेन तत्परतया च काशमानत्वात्   
पराकाशत्वम् । महाकाशं किमित्यत्र   
जडमोहभूतिग्रासलीलाभूतिरित्याह- सबाह्येति । लीलाभूतेः   
जडमोहभूतिभ्यां व्यापकत्वेन तदपेक्षया   
अपरिमितद्युतिनिभतत्त्वरूपेण काशमानत्वात् । सूर्याकाशं किमित्यत्र   
जडादिभूतित्रयग्रासनित्यभूतिरित्याह- सबाह्येति । नित्यविभूतेः   
लीलादिभूतित्रयव्यापकत्वेन सर्वावभासकसूर्यवत् काशमानत्वात् ।   
परमाकाशस्वरूपं किमित्यत्र नित्यभूत्यादिव्यापकत्वेन   
अनिर्वचनीयेति । त्रिपाद्भूतेः   
नित्यादिभूतिचतुष्टयगतहेयांशापह्नवसिद्धत्वात्  
  
प्। २९८) निरतिशयादिविशेषणता उपपद्यत इत्यर्थः ॥ ३ ॥   
व्योमपञ्चकात्मकभूतिपञ्चकज्ञानफलमाह- एवमिति ॥ ४ ॥  
  
राजयोगसर्वस्वक्रोडीकरणम्  
  
नवचक्रं षडाधारं त्रिलक्ष्यं व्योमपञ्चकम् ।  
सम्यगेतन्न जानाति स योगी नामतो भवेत् ॥ ५ ॥  
  
	राजयोगसर्वस्वं क्रोडीकृत्योपसंहरति- नवचक्रमिति ।   
मूलाधारादिषट्चक्रं ताल्वाकाशभ्रूचक्रभेदात् चक्रत्रयम्;   
आहत्य नवचक्रम् । लक्ष्यत्रयं व्योमपञ्चकं च व्याख्यातम् ।   
सम्यगेतत् सर्वं यो न जानाति तद्याथात्म्याज्ञानात्   
केवलग्रन्थार्थज्ञानमात्रतो नाममात्रयोगी भवति । यस्तु यथावत्   
जानाति स योगी कृतकृत्यो भवतीत्यर्थः ॥ ५ ॥  
  
इति चतुर्थं ब्राह्मणम्  
  
  
  
पञ्चमं ब्राह्मणम्  
  
परमात्मनि मनोलयाभ्यासविधिः  
  
सविषयं मनो बन्धाय निर्विषयं मुक्तये भवति ॥ १ ॥  
  
	अतः सर्वं चित्तगोचरम् । तदेव चित्तं निराश्रयं   
मनोन्मन्यवस्थापरिपक्वं लययोग्यं भवति ॥ २ ॥ तल्लयं परिपूर्णे   
मयि समभ्यसेत् । मनोलयकारणमहमेव ॥ ३ ॥  
  
प्। २९९) अनाहतस्य शब्दस्य तस्य शब्दस्य यो ध्वनिः ।  
ध्वनेरन्तर्गतं ज्योतिर्ज्योतिरन्तर्गतं मनः ॥ ४ ॥  
  
यन्मनस्त्रिजगत्सृष्टिस्थितिव्यसनकर्मकृत् ।  
तन्मनो विलयं याति तद्विष्णोः परमं पदम् ॥ ५ ॥  
  
	बन्धमोक्षहेतुः किमित्याशङ्क्य विषयसङ्गासङ्गमन   
एवेत्याह- सविषयमिति ॥ १ ॥ यतः एवम् अतः । यच्चितं योगाभ्यासतः   
शुद्धं भवति तदेव निराश्रयं विषयसम्बन्धविरलम् ॥ २ ॥   
लयाधिकरणं किमित्यत्र तल्लयमिति ॥ ३ ॥ यत् सर्वलयास्पदम्   
आधेयसापेक्षाधारगतविशेषापाये तदेव   
निर्विशेषपरमपदमित्याह- अनाहतस्येति ।   
अनाहतभवनादान्तर्गतप्रत्यग्ज्योतिर्विकल्पितं   
स्वातिरिक्तसृष्टिस्थितिनाशनिर्वर्तकं मनो यत्र विलीयते तत्   
लयाधिकरणं परमार्थदृष्ट्या निरधिकरणवैष्णवपदरूपेण   
अवशिष्यत इत्यर्थः ॥ ४-५ ॥  
  
अमनस्काभ्यासेन ब्रह्मावस्थानसिद्धिः  
  
	तल्लयाच्छुद्धाद्वैतसिद्धिर्भेदाभावात् । एतदेव परमतत्त्वम् ॥ ६   
॥ स तज्ज्ञो बलोन्मत्तपिशाचवज्जडवृत्त्या लोकमाचरेत् ॥ ७ ॥   
एवममनस्काभ्यासेनैव नित्यतृप्तिरल्पमूत्रपुरीषमितभोजन-  
दृढाङ्गाजाड्यनिद्रादिग्वायुचलनाभावब्रह्मदर्शनाज्ञातसुख-  
स्वरूपसिद्धिर्भवति ॥ ८ ॥  
  
	यन्मनो द्वैतहेतुः तल्लयात् । तदा प्रत्यक्परयोः भेदाभावात् ।   
यत् त्वया परमतत्त्वमनुब्रूहीति पृष्टम् एतदेव ॥ ६ ॥ मदुक्तप्रकारेण   
य एवं परमतत्त्वं जानाति स तज्ज्ञः । आचरेत्   
स्वमाहात्म्यख्यापनप्रयोजनाभावात् ॥ ७ ॥  
  
प्। ३००) एवममनस्काभ्यासतः का सिद्धिरुदेतीत्यत आह- एवमिति । यदा   
योगी निर्विकल्पकसमाध्यारूढो भवति तदा अतृप्तिहेतुवृत्त्यनुदयात्   
नित्यतृप्तिः समाधितो व्युत्थानेऽपि केवलकुम्भकतो मूत्रपुरीषादेः   
शोषितत्वात् मूत्रादेरल्पत्वम्, उदरे निरवकाशतोऽल्पभोजनं, तथाऽपि   
योगमहिम्ना दृढाङ्गत्वं, पदे पदे जाड्यनिद्राभावादजाड्यनिद्रो   
निर्विकल्पकसमाधिः । तत्र दृग्वायुचलनाभावतो   
निश्चलब्रह्मदर्शनसञ्जातम् अवाङ्मानसगोचरतया   
अज्ञातसुखस्वरूपब्रह्ममात्रावस्थानरूपिणी सिद्धिः भवति ।   
विद्वान् तद्रूपेण अवशिष्यत इत्यर्थः ॥ ८ ॥  
  
अमनस्कसिद्धस्य महिमा  
  
	एवं चिरसमाधिजनितब्रह्मामृतपानपरायणोऽसौ सन्न्यासी   
परमहंसः अवधूतो भवति । तद्दर्शनेन सकलं जगत् पवित्रं   
भवति । तत्सेवापरोऽज्ञोऽपि मुक्तो भवति । तत्कुलमेकोत्तरशतं तारयति ।   
तन्मातृपितृजायापत्यवर्गं च मुक्तं भवतीत्युपनिषत् ॥ ९ ॥  
  
	यः एवंवित् स एव मुख्यावधूतः, तद्दृष्टिपथं गतम् अखिलम्   
अखिलतामेति, तत्सेवया अज्ञोऽपि मुच्यते, तत्कुलमपि कृतार्थत्वं भजतीति   
शास्त्रमुपसंहरति- एवमिति । इत्युपनिषच्छब्दः   
प्रकृतोपनिषत्समाप्त्यर्थः ॥ ९ ॥  
  
इति पञ्चम ब्राह्मणम्  
  
श्रीवासुदेवेन्द्रशिष्योपनिषद्ब्रह्मयोगिना ।  
मण्डलब्राह्मणव्याख्या लिखिता ब्रह्मगोचरा ।  
मण्डलब्राह्मणव्याख्याग्रन्थस्तु त्रिशतं स्मृतः ॥  
  
इति श्रीमदीशाद्यष्टोत्तरशतोपनिषच्छास्त्रविवरणे   
अष्टचत्वारिंशत्सङ्ख्यापूरकं मण्डलब्राह्मणोपनिषद्विवरणं   
सम्पूर्णम्  
  
मुक्तबोद्ह इन्दोलोगिचल् रेसेअर्च्ह् इन्स्तितुते©२०११ मुक्तबोध इन्दोलोगिचल् रेसेअर्छ् इन्स्तितुते  अल्ल् रिघ्त्स् रेसेर्वेद्।ए-तेxत्स् मय् बे विएwएद् ओन्ल्य् ओन्लिने ओर् दोwन्लोअदेद् ड़ोर् प्रिवते स्तुद्य्।ए-तेxत्स् मय् नोत्, उन्देर् अन्य् चिर्चुम्स्तन्चेस्, बे चोपिएद्, रेपुब्लिस्हेद्,रेप्रोदुचेद्, दिस्त्रिबुतेद् ओर् सोल्द्, एइथेर् इन् ओरिगिनल् ओर् अल्तेरेद् ड़ोर्म्, wइथोउत्थे एxप्रेस्स् पेर्मिस्सिओन् ओड़् मुक्तबोध इन्दोलोगिचल् रेसेअर्छ् इन्स्तितुते इन् wरितिन्ग्।दत-एन्तेरेद् ब्य् थे स्तड़्ड़् ओड़् मुक्तबोध उन्देर् थे दिरेच्तिओन् ओड़् मर्क् स्। ग्। द्य्च्ज़्कोwस्कि।          