---
Catalog number: M00263
Manuscript:
- BHU C4243
Publication country: India
Subjects:
- tantric / āgamic literature
Uniform title: candrajñānāgama
title: चन्द्रज्ञानागम
title_iast: candrajñānāgama

---
  
  
  
श्री गुरवे शिवाये नमः ।  
  
ॐ नमः परमात्मने ॥  
  
ॐ नमो गणाधिपतये नमः ॥  
  
ॐ नमो विष्णवे ॥  
  
  
प्। ५५अ) ॐ नमः शिवाय स शिवाय शिवदाय नमो नमः ।  
  
  
अथ चन्द्रज्ञानं लिख्यते ॥  
  
  
ॐ कैलासपिठमध्यस्थं देवदेवं महेश्वरम् ।  
स्कन्दनन्दिगणाकीर्णं विश्वेश्वरसमन्वितम् ॥ १ ॥  
  
ब्रह्मादि कारणैः सार्धमुमया सहितं स्थितम् ।  
महोदरसमायुक्तमप्सरोभिः समावृतम् ॥ २ ॥  
  
महाध्यानस्थितं देवं मुनिभिश्चापि संवृतम् ।  
गन्धर्वादि गणोपेतं सिद्धसङ्घैश्च संयुतम् ॥ ३ ॥  
  
स्रूयमानं सुरवरैः साध्यरुद्रमरुद्घनैः ।  
नारद प्रमुखैश्चैव गीतनृत्तविशारदैः ॥ ४ ॥  
  
आराध्यमानं देवेशं वरदं लोककारणम् ।  
सर्वानुग्रहकर्तारं सर्वपापप्रणाशनम् ॥ ५ ॥  
  
प्। ५५ब्) सर्वमन्त्रवरं नाथं सर्वदेव नमस्कृतम् ।  
तत्रस्थं देवदेवेशमुमयासहितं शिवम् ॥ ६ ॥  
  
दृष्ट्वा तु वरदं देवं ध्यानस्थं तं कपालिनम् ।  
संशया विष्टचित्तस्तु चन्द्रो वेदविदाम्पतिः ॥ ७ ॥  
  
अष्टाङ्गप्रणिपातेन प्रणम्य परमेश्वरम् ।  
रोदमानो ब्रवीद्वाक्यमुच्छसंश्च पुनः पुनः ॥ ॥ ९ ॥  
  
इन्द्रजालं हि पश्यामि असत्यं सत्यतां गतम् ।  
मोहितं मायया सर्वं ब्रहाण्डं स चराचरम् ॥ ९ ॥  
  
देवमानुष्य तिर्यञ्च गन्धर्वोरगराक्षसाम् ।  
सर्वेषां निश्चिता बुद्धिः प्रणष्टा इति मे मतिः ॥ १० ॥  
  
क्षणिकस्य तु रूपस्य तथा शब्दस्य वै प्रभो ।  
त्वयोक्तस्यैव चन्द्रस्य बुद्धि रूपस्य नित्यशः ॥ ११ ॥  
  
प्। ५६अ) आकाशस्य कथं देव प्रणमन्ति विनाशिनः ।  
स्वयमेवमसौनष्टश्चिन्तयायः प्रकल्पितः ॥ १२ ॥  
  
शब्दस्य कृतकं चैव मन्त्रत्वं च कथं भवेत् ।  
प्रयुक्ता च यथा वीणा तन्त्रीस्वर समन्विता ॥ १३ ॥  
  
चित्तेन सार्यते यस्य षड्जमध्यमदैवता ।  
तथा मन्त्रा तदाकारा विद्याश्चैव सहस्रशः ॥ १४ ॥  
  
अप्रबुद्धधियोमूढाः स्वचित्तं ते बहिः स्थिताः ।  
कृतके नैव सन्तुष्टा भ्रामिता मायया पुनः ॥ १५ ॥  
  
असत्यमिन्द्रजालस्य यद्रूपं तत्कथं प्रभो ।  
उच्चार्यमाणा ये मन्त्रा न ते सम्यक् त्वयोदिताः ॥ १६ ॥  
  
मोहिता देवगन्धर्वा मिथ्याज्ञानेन गर्विताः ।  
प्। ५६ब्) मायास्वप्नोपमाः सर्वे मुद्राध्यनादि धारणाः ॥ १७ ॥  
  
न तच्चित्रमिवासत्यं शास्त्रजालं क्रियागमम् ।  
देव्या विनायकस्यैव षण्मुखस्य त्रिलोचनम् ॥ १८ ॥  
  
नन्दिभृङ्गि महाकाल कौबीरोशनसां तथा ।  
वासुकिर्गारुडश्चैव ब्रह्मणो विष्णुरुद्रयोः ॥ १९ ॥   
  
सनत्कुआरप्रमुखादृषीणां भावितात्मनाम् ।  
दुर्वासप्रमुखादीनां मुनीनां यस्तु संहितः ॥ २० ॥  
  
मन्त्राश्च विविधाकारा देव्याश्चापि सहस्रशः ।  
सम्प्राप्ताविविधाकारा विद्याश्चापि सहस्रशः ॥ २१ ॥  
  
कथिताश्च यथापूर्वं युक्ति युक्ताः समासतः ।  
तत्सन्तुष्ट महादेव शिरस्स्थेन मया श्रुतम् ॥ २२ ॥  
  
  
  
  
????????????????????  
  
प्। ५७अ) भ्रामितास्ते मया सर्वे व्यायामेन महेश्वराः ।  
न ज्ञातं कस्यचिज्ज्ञानं शारीरं गूढगोचरम् ॥ १३ ॥  
  
अप्रबुद्धमतित्वाश्च शास्त्रजाले भ्रमन्ति ते ।  
कृतकं नैव सन्तुष्टाः स्वचित्तमुषिताः स्थिताः ॥ १४ ॥  
  
मयाश्रूतागमपथातन्त्रे तन्त्रे त्वया कृताः ।  
सम्भावं कस्यचेन्नोक्तं मोहिताः परमार्थिकाः ॥ १५ ॥  
  
को मन्त्रः कृतको नाम कस्य कर्ममतिस्तथा ।  
दीयते कस्य वा पिण्डं वायुर्वायौ प्रलीयते ॥ १६ ॥  
  
आपस्त्वप्स्वप्रलीयन्ते विशेत् तेजश्च तेजसि ।  
आकाशे तु तथाकाशं मनोबुद्धिरहं तथा ॥ १७ ॥  
  
यथा गताः पुनस्तत्र लीनाः स्वे स्वे पदे तु ते ।  
को यं मांस मयो देहो दग्धो वा प्राणिभक्षितः ॥ १८ ॥  
  
प्। ५७ब्) अमूर्तो निर्गुणो जीवो ह्यनादिश्चाप्यखण्डितः ।  
न रूपं तस्य नो वर्णो न स्थानं न च धारणा ॥ १९ ॥  
  
कस्य कालो यशः कस्य भटाश्चैव सुदारुणाः ।  
नरकाश्शासनाश्चैव प्रेतपुण्यं वसेतकः ॥ २० ॥  
  
सहस्रसङ्ख्याः पुरुषा आहवे ये हतास्तुते ।  
नीयन्ते बहुभिःकालैरेको वा किं बहून्नयेत् ॥ २१ ॥  
  
पक्षिणो विह्वली भूता निर्गतेन लयं गताः ।  
लक्षसङ्ख्याश्च वहवस्तत्र कालःकिमागतः ॥ २२ ॥  
  
एके नैव हि कालेन सहस्राण्यर्बुधानि च ।  
नीयन्ते बहुभिः किं वा एतत्सर्वं वदस्व मे ॥ २३ ॥  
  
शृणु चन्द्र प्रवक्ष्यामि रहस्यं भुविदुर्लभम् ।  
यन्न कस्य चिदाख्यातं निस्संशय करम्परम् ॥ २४ ॥  
  
प्। ५८अ) न मन्त्रो वर्णसंयोगाद्य उपाद्यः क्रियापरः ।  
तानेश परमेशान मोहन्युक्ता तु मातृका ॥ २५ ॥  
  
पशूनां स्थूलमार्गेन स्वात्मविज्ञानवर्त्मनि ।  
सम्भवन्ति यथोवर्णाः स्वरव्यञ्जनसञ्ज्ञकाः ॥ २६ ॥  
  
अक्षरक्षरयोर्यत्तदक्षरं चाक्षराधिकम् ।  
तस्याधिकारणं यत् तद् वाग्भिर्वक्तुं न शक्यते ॥ २७ ॥  
  
तदक्षरं न जानन्ति मिथ्या गर्वेण मोहिताः ।  
तज्ज्ञात्वा बीजराजं तु वरुणानलमध्यगम् ॥ २८ ॥  
  
न जायेत पुनर्गर्भे यद्यपि ब्रह्महा भवेत् ।  
परिवाराङ्ग विस्तारं नामजाति विवर्जितम् ॥ २९ ॥  
  
एकवीरं स्मृतं मन्त्रं सङ्क्षिप्तं विधि साधनम् ।  
शब्दावस्थं परित्यज्य बोधरूपेणसंस्थितम् ॥ ३० ॥  
  
प्। ५८ब्) स्वरमाद्य स्वरं ज्ञेयं तं स्वरं स्वरवर्जितम् ।  
अस्वरं परमं मन्त्रं योगिनां मोक्षदं ध्रुवम् ॥ ३१ ॥  
  
तुटिर्णवनिमेषाश्च तथा काष्ठाः कलास्तथा ।  
शशधवरविद्यां च मुहूर्तदिनरात्रिभिः ॥ ३२ ॥  
  
पक्षमासं त्वयनयोर्यं वत्सर तमः स्मृतः ।  
कीलनाद्द्विजराजैवमेवं कालोभिधीयते ॥ ३३ ॥  
  
कृतस्य कर्मणश्चैव लीनः कालस्सतेन वै ।  
नीयते देहसंस्थेन कर्मणाकालरूपिणा ॥ ३४ ॥  
  
नाकृतिर्विकृतिर्नास्ति कालस्य परमार्थतः ।  
सुखदुःख फलं भुङ्क्ते जीवः स्वस्यैवकर्मणः ॥ ३५ ॥  
  
एकः कृतान्तः संहारी पशु हृद्भवति क्षणात् ।  
आयुः क्षीणाश्च ये भूतास्तिर्यञ्चोमानुषाः सुराः ॥ ३६ ॥  
  
प्। ५९अ) तेषां नियमनार्थाय कालोनामप्रवर्तते ।  
न द्वेषान्न च वैराग्याङ्कालः कर्मेदमुच्यते ॥ ३७ ॥  
  
कालेन नीयते को सौ किं रूपं तस्य शङ्कर ।  
किं विधौ देवदेवेश जीवोनाममहेश्वर ॥ ३८ ॥  
  
कस्मिन् स्थाने वसेज्जीवो म्रियते स कुतः पुनः ।  
कथं कालः प्रशमति जीव स्थाने त्रिलोचन ॥ ३९ ॥  
  
एतत्सर्वं समासेन सद्भावेन वद प्रभो ।  
शृणु तावत् प्रवक्ष्यामि रहस्यं भुवि दुर्लभम् ॥ ४० ॥  
  
जीवो ह्यनादिरमलो निष्कलो विरजः कथम् ।  
शक्तिगर्भ स्थितो नित्यं रूपं ध्यानविवर्जितम् ॥ ४१ ॥  
  
प्रमाणतर्करहितस्त्व हेतुश्च निरञ्जनः ।  
प्। ५९ब्) उपमानवशश्चन्द्र शृणु पात्रस्तु कल्पितः ॥ ४२ ॥  
  
बालाग्रशतभागस्तु वैदिकोरुपगीयते ।  
त्रिविधः स तु विज्ञेयः शाक्तोग्रा कारकः स्मृतः ॥ ४३ ॥  
  
शान्तः शून्यो निराभासस्त्वप्रमेयो निरञ्जनः ।  
सर्वोपमानरहितः कल्पना कालवर्जितः ॥ ४४ ॥  
  
द्वितीयं यस्य यद्रूपं शक्तिः सैवोपगीयते ।  
गुणात्मिका तु विज्ञेया प्रकृतिस्तत्त्व रूपिणी ॥ ४५ ॥  
  
महाभूताः स्मृताः पञ्च मनोबुद्धिरहङ्कृता ।  
एषा प्रकृतिरुत्पना संस्थिता सर्व देहिषु ॥ ४६ ॥  
  
तस्याः क्रिया क्रमं सर्वं पिण्डदानादि लक्षणम् ।  
एतच्छ्रुत्वा ध्व?हासेन चन्द्रो वेदविदाम्बरः ॥ ४७ ॥  
  
विहस्य सुचिरं कालं द्विजराजोभव्र?वेदिदम् ।  
प्। ६०अ) पञ्चभूतात्मकं पिण्डं पञ्चस्थान गतं प्रभो ॥ ४८ ॥  
  
स्वस्थाने च मनोबुद्धिरहङ्कारः प्रलीयते ।  
ये ये भावा यथा यातास्तथा तत्र लयं गताः ॥ ४९ ॥  
  
सर्वज्ञसंशयस्यास्य किं ब्रविहि विनिर्णयम् ॥ ५० ॥  
  
शृणु सद्भाव कथनं रहस्य ममृतोद्भवम् ।  
मूर्तैर्ब्रह्मादिभिश्चैव वेदराजयमेन च ॥ ५१ ॥  
  
वरुणेन तथा चन्द्र अग्निवित्तपवायुना ।  
आत्मार्थं रचितं शास्त्रं क्रियाकाण्डमनुत्तमम् ॥ ५२ ॥  
  
पिण्डं च मासिकश्राद्धं तथा सांवत्शरीयकम् ।  
प्रजार्थं सर्वभूतानां जीवनोपाय हेतुकम् ॥ ५३ ॥  
  
कृतं शास्त्रं प्रजार्थान्नं प्रददन्ति परस्परम् ।  
प्। ६०ब्) अन्नेन जीवलोकोयं वर्तते सर्वसम्भवः ॥ ५४ ॥  
  
सद्भावेन तु जीवस्य अरूपस्याव्ययस्य च ।  
श्राद्धदानादिकं कर्म न च पिण्डोदक क्रिया ॥ ५५ ॥  
  
सर्वोपमानहीनस्य कल्पना रहितस्य च ।  
कुतः पिण्डं कुतः श्राद्धं कुतोदाहादि लक्षणम् ॥ ५६ ॥  
  
ब्रह्माद्यैरचितं श्राद्धं मोहनार्थं द्विजोत्तम ।  
स्थिति कारणहेतुं त्वाद्भूता * * *? त संस्कृतम् ॥ ५७ ॥  
  
कर्मनाम द्विजेन्द्रेन्द्र अस्ति सर्वेषु वस्तुषु ।  
स्वकर्मणा सुखं भुङ्क्ते दुःखं भुङ्क्ते स्वकर्मणा ॥ ५८ ॥  
  
  
यथा च कुरुते कर्म तथैव भुञ्जते पुनः ।  
येन येन स्वभावेन प्रकृतिस्थां त्यजेत् तनुम् ॥ ५९ ॥  
  
तेन ते नैव मार्गेण स्व स्व कर्मोपभुञ्जते ।  
प्। ६१अ) जीवः संसरते देहान्न चासौ म्रियते पुनः ॥ ६० ॥  
  
जन्मार्थे त्यजते कायं क्रियार्थं कायमेव च ।  
न नष्टश्चैव नोत्पन्नो बद्धो मुक्तो न चाप्यसौ ॥ ६१ ॥  
  
शक्तेरभ्यन्तरस्थायी यथासौ जायते पुनः ।  
न कृतिर्गुणपाशैस्तु वेष्टितास्सर्वदेहिनाम् ॥ ६२ ॥  
  
तस्याः कर्म यथासंस्थं च्छाया वदनु तिष्ठति ।  
येन भावेन यो त्यन्तः प्रकृतेर्गच्छते पुनः ॥ ६३ ॥  
  
तेन वै प्रकृतं कर्म तत्र तत्र प्रवर्तते ।  
जीवो द्वन्द्व विनिर्मुक्तः सर्वकर्मसुसंस्थितः ॥ ६४ ॥  
  
न तेन रहितं किञ्चिद्विद्यते भुवन त्रये ।  
यथा वृतौ गतौ वायुः संस्थितस्य द्विजेश्वर ॥ ६५ ॥  
  
तथा सर्वेषु भूतेषु शक्तिर्वै प्राणरूपिणी ।  
प्। ६१ब्) तत्रस्थं यत्परं शून्यं चन्द्रजीवं तु तं विदुः ॥ ६६ ॥  
  
विनष्टकालयोगेन धृतिश्चैव द्विजाधिप ।  
यत् तत् तत्त्वधरं शून्यं स कथं चैव नश्यति ॥ ६७ ॥  
  
यथा नभस्स्थितो वायुर्घटा मध्ये विराजते ।  
सहसा च घटे भिन्ने न वायुर्विद्यते क्वचित् ॥ ६८ ॥  
  
एवं सर्वशरीरस्थो देहपातान्न पच्यति ।  
दर्पणाननसंयोग जलार्क प्रतिबिम्बिते ॥ ६९ ॥  
  
भ्रष्टे च दर्पणे चन्द्र न नष्टं चैव माननम् ।  
जलक्षयाद्यथा चार्को नैव नश्यति वै क्वचित् ॥ ७० ॥  
  
एवं देहक्षयाद् देही न नष्टो न च बध्यते ।  
सर्वगः सर्वकर्ता च सर्वद्वन्द्व बहिष्कृतः ॥ ७१ ॥  
  
न तस्य कालकलना न रागद्वेष एव च ।  
पुष्पैर्गन्धै तिलैस्तैलं क्षीरे सर्पिस्ततो नलः ॥ ७२ ॥  
  
प्। ६२अ) इन्धने च यथा संस्थस्तथासौ सर्वगः परः ।  
शक्तेरभ्यन्तरे जीवः संस्थितो नैव लिप्यते ॥ ७३ ॥  
  
यथा वेश्मान्तर गतं नभः सर्वगतं स्थितम् ।  
चतुष्केन प्रनष्टे तु तन्नभो नैव नश्यति ॥ ७४ ॥  
  
एवं सर्वशरीरस्थः शून्यरूपो ह्यलेपकः ।  
न तस्य कालो मृत्युर्वा न पिण्डः श्राद्धलक्षणम् ॥ ७५ ॥  
  
एतत्सद्भावकथनं मया तेद्यप्रकाशितम् ।  
एतच्छ्रुत्वाद्यवै चन्द्रः प्रफुल्तकमलेक्षणः ॥ ७६ ॥  
  
अपूर्वमद्भुतं देव श्रूतं त्वत्तो मयाद्यवै ।  
प्रकृतिः किं विधा चैव रूपं तस्यास्तु कीदृशम् ।  
मानं तु करणं तस्य प्रमाणं वद भैरव ॥ ७८ ॥  
  
प्। ६२ब्) अनच्छा अशिरेकौराद्विकुब्जा तन्तु रूपिणी ।  
प्राणापानप्रवाहेन गच्छते विशते पुनः ॥ ७९ ॥  
  
सर्पवत्कुटिलाकारा बालाग्रपरिमाणगा ।  
गुणाः सर्वे स्थितास्तस्या उपरागामणेरिव ॥ ८० ॥  
  
मणि रूपापराशक्तिरुपरागोपमा गुणा ।  
तेन तेन स्वभावेन तत्र तत्रावतिष्ठते ॥ ८१ ॥  
  
चतुर्दश विधे सर्गे शक्तिर्नाम परा कला ।  
दर्पणे च यथा च्छाया जलमध्ये तु तारकाः ॥ ८२ ॥  
  
गुणाः प्रकृतिजास्तद्वद्दृश्यन्ते शक्ति मध्यगाः ।  
कर्मणा स्वेन भावेन तं तु भुञ्जन्ति देहिनः ॥ ८३ ॥  
  
शक्तिगर्भ स्थितो जीवो वंशे ध्वनिरिवस्थितः ।  
एवं शक्तिकनिर्जीवः सुखदोह्लादकः स्मृतः ॥ ८४ ॥  
  
प्। ६३अ) आपादाश्चैव मूर्धान्तं सर्वत्रैव व्यवस्थितः ।  
कालाग्न्यादि शिवान्तं च यद्रूपं किञ्चिद् दृश्यते ॥ ८५ ॥  
  
तत्र चाभ्यन्तरे शून्यं संस्थितं चैव स प्रभुः ।  
अश्मान्तरगतश्चैव अस्थिरन्ध्रश्च संस्थितः ॥ ८६ ॥  
  
न तेन रहितः प्राणः प्रकरोति गमागमम् ।  
रहस्यं तेद्य वक्ष्यामि एकाग्रः शृणु तत्परः ॥ ८७ ॥  
  
अत ऊर्द्धं दिशः सर्वा भूमिरापो नलस्तथा ।  
वायुश्चखम्मनोबुद्धिरहङ्कारश्च ये गुणाः ॥ ८८ ॥  
  
सर्वशून्यं निरालम्बं तत्र सर्वे प्रतिष्ठिताः ।  
यत् किञ्चित् सकलं भावं रूपतः केषुसंस्थितम् ॥ ८९ ॥  
  
तदसारतरं चन्द्ररूपं स्वप्नोपमं स्थितम् ।  
भ्रान्तिं त्यज स वै पुत्र सर्वं शून्ये प्रतिष्ठितम् ॥ ९० ॥  
  
प्। ६३ब्) शून्यात् प्रवर्तते शक्तिः शक्तेर्वर्णाः प्रजज्ञिरे ।  
वर्णेभ्यश्च तथा मन्त्रा मन्त्रेभ्यः सृष्टिरव्यया ॥ ९१ ॥  
  
तस्माच्छून्यं जगद्ध्यायेद्यन्ननश्येत् कदाचन ।  
युगादिना ततो अद्य नित्यं सद सतः परम् ॥ ९२ ॥  
  
हृदिस्थो लक्ष्यते नैव सर्वदर्शी ह्यलेपकः ।  
नायं पिण्डेस्ति न श्राद्धं न कालकलना तथा ॥ ९३ ॥  
  
सर्वक्रिया विहीनोसौ संस्थितो नैव लिप्यते ।  
भूतग्रामेषु सर्वेषु शक्त्यन्तर्वसते प्रभुः ॥ ९४ ॥  
  
स बाह्याभ्यन्तरं चैव सर्वं तेन प्रतितिष्ठितम् ।  
स्थितं तदेव भाण्डास्थं सर्वस्य वरवर्णकम् ॥ ९५ ॥  
  
क्रियाभेदगुणानां च भेदो मन्त्रेषु विद्यते ।  
ज्ञानभेदो न विद्येत तेषां शास्त्रागमेषु च ॥ ९६ ॥  
  
प्। ६४अ) अद्यापि न मयाज्ञातमिन्द्रजालस्य लक्षणम् ।  
प्रकृतिर्नामदेवेश आधारधरणी यथा ॥ ९७ ॥  
  
ततः शास्त्रे त्वया पूर्वं जीवं चैव सुगूहितम् ।  
न नष्टा न च सम्भ्रान्तिरद्यापि परमेश्वर ॥ ९८ ॥  
  
सद्भावं वददेवेश यथा जानाम्यहं पुनः ॥ ॥  
  
यथा नभश्च्युताश्चन्द्र तुषारास्स ततोपमाः ।  
सरो मध्ये च पतिता गलिता एकतां गताः ॥ १०० ॥  
  
तथा गुणामरस्था तु शक्तिस्तद्धर्मधारिणी ।  
निर्गुणत्वं गुणं यस्य अरूपं चैव रूपकम् ॥ १०१ ॥  
  
तथा विधं तु यत् किञ्चिच्छक्ति गर्भे व्यवस्थितम् ।  
तेन सर्वमिदं व्याप्तमाब्रह्मभुवनान्तिकम् ॥ १०२ ॥  
  
प्। ६४ब्) ततः क्रियाः प्रवर्तन्ते हेतु प्रोक्तमिदं जगत् ।  
आणवं च तथा शाक्तं बिन्दुनादात्मकं च यत् ॥ १०३ ॥  
  
वायूनां च गमं किञ्चित् प्राणापानक्षणात्मिकम् ।  
सर्वशिवमयं चन्द्र शिवो जीवः प्रकीर्तितः ॥ १०४ ॥  
  
शास्त्रजालं परित्यज्य तर्कजालमथोत्तरम् ।  
अध्यात्मज्ञानसम्बोधं शक्तिगर्भं तु यो भ्यसेत् ॥ १०५ ॥  
  
नैव नश्यत्यसौ चन्द्र न कालश्चास्य विद्यते ।  
अजरामरभूतो वै भवते नात्रसंशयः ॥ १०६ ॥  
  
जीवो न जातो न मृतः परापरगमः स्थितः ।  
कर्मणां चैव महतो गुणानां भूतजस्तथा ॥ १०७ ॥  
  
प्रकृतिस्तु पराशक्तिर्यत्रैव भ्रान्ति लक्षणम् ।  
इदं रहस्यं परमं कथयामि तवाखिलम् ॥ १०८ ॥  
  
अविज्ञाते परे तत्त्वे न त्यजेत् तु क्रिया क्रमम् ।  
प्। ६५अ) पशुत्वं च पतित्वं च द्वौ भेदौ च शरीरिणाम् ॥ १०९ ॥  
  
पशुत्वात् कर्मजालेन गृह्यते ह्यमृतोद्भवम् ।  
यथाभ्रैरर्करश्मिभ्यो दर्पणं च मलेन च ॥ ११० ॥  
  
स्फटिकं पांसुना यद् वत् तथा ज्ञानं तमो वृतम् ।  
अज्ञानाद्दृश्यते जन्तुर्गुणपाशैस्तु यन्त्रितः ॥ १११ ॥  
  
कर्मोपभोगं भुञ्जीत तिष्ठते स्वान्न योनिषु ।  
न देहो म्रियते भुङ्क्ते कर्मभोगेति तस्य वै ॥ ११२ ॥  
  
पतिज्ञानं प्रबुद्धस्तु सर्वज्ञः परमेश्वरः ।  
प्राप्नोति ज्ञानमभ्यासाज्ज्ञानान्मुक्तस्तु मोचकः ॥ ११३ ॥  
  
चण्डालो हीनजन्मा च श्वपचो वापि फुक्कसः ।  
सर्वगं परमं देवं हेतूपाधिविवर्जितम् ॥ ११४ ॥  
  
सम्यग् जानाति यश्चन्द्र स योगी चोत्तमोमतः ।  
प्। ६५ब्) विप्रो वा मूढबुद्धिश्च अज्ञान स्पृश्य एव सः ॥ ११५ ॥  
  
चण्डालो यदि वा ज्ञानी तस्मै देयं प्रतिग्रहम् ।  
तस्य हस्ता तु वै ग्राह्य स च पूज्यो यथा ह्यहम् ॥ ११६ ॥  
  
भ्रान्तिं त्यजस्व वै चन्द्र ह्येतज्ज्ञानं समभ्य स ।  
अज्ञानाच्च क्रियाकाण्डं ज्ञानात् कर्मक्षयो भवेत् ॥ ११७ ॥  
  
नियमो न च वा कालो भ्रान्तिमेतां परित्यज ।  
अज्ञानात् कर्मपाशैस्तु प्रकृतैर्बध्यते पुनः ॥ ११८ ॥  
  
प्रबुद्धानां सदा चन्द्र सर्वज्ञानमयं जगत् ।  
सर्वं जगत् स्वदेहं वा परानन्देन पूरितम् ॥ ११९ ॥  
  
सर्वशङ्काः परित्यज्य शून्यभूमिं भवेत् तु सः ।  
न कालो न यमः कश्चिदेता बाल विभीषकाः ॥ १२० ॥  
  
सर्वोपमा न हीनस्य कल्पना रहितस्य च ।  
प्। ६६अ) कुतः कालः कुतो मृत्युर्नरके शासनाः कथम् ॥ १२१ ॥  
  
सर्वं शून्यमयं ध्यायेच्छरीरा वयवं च यत् ।  
कायं शून्यमयं कृत्वा न किञ्चिदपि चर्चयेत् ॥ १२२ ॥  
  
विकल्प योनिं मज्जन्ति जन्तवः प्रकृतेस्तुते ।  
गुणपाशैर्निबध्यन्ते मूढाः पापरताः पुनः ॥ १२३ ॥  
  
यत्र यत्र हि योन्यन्तर्जायन्ते ते स्वकर्मणा ।  
तत्र तत्राज्ञा भावत्वं पशूनां स्यात् सदोदूप ॥ १२४ ॥  
  
कर्माणि कस्य वै देव ह्येतन् मे वद तत्त्वतः ।  
यदि जीवो हि मुक्तश्च नीरूपः खस्वरूपकः ॥ १२५ ॥  
  
नीरूपस्य कथं कर्म शून्यभूतस्य वै प्रभो ।  
एतदिच्छाम्यहं श्रोतुं त्वत् प्रमादात् कपाल भृत् ॥ १२६ ॥  
  
प्। ६६ब्) शून्यस्य द्विगुणस्यैव कर्म तस्य करोति किम् ।  
प्रकृतिर्गुणसम्पूर्णा म्रियते जायते तथा ॥ १२७ ॥  
  
कृत कर्म तथात्मीयं यथासौ भुञ्जते पुनः ।  
न जीवो भुञ्जते कर्म न चासौ प्रकृतिर्गुणैः ॥ १२८ ॥  
  
बध्यते न च वा मुक्तो नास्थायी स्थान वर्जितः ।  
सर्वज्ञः सर्वगोध्यक्षः खरूपी खमनः खगः  ॥ १२९ ॥  
  
इति मे योगिनो दृष्टाब्रह्मविष्ण्वेन्द्र भार्गवाः ।  
ते पि प्र?मोहमापन्ना जीवं ज्ञानविधौ सदा ॥ १३० ॥  
  
सत्यं च कथयिष्यामि द्विजराजाद्यमे शृणु ।  
प्रवृत्यर्थं तु भूतानां प्रकृतार्थमसंस्थितः ॥ १३१ ॥  
  
तथाबद्धं जगत्सर्वं मूत्रेमणिगणा इव ।  
प्। ६७अ) आधारधरणी शक्तिरशिराहं स रूपिणी ॥ १३२ ॥  
  
तन्मध्ये संस्थितो जीवः खरूपी व्यापकः प्रभुः ।  
यथा वेश्मान्तर गतं नभः सर्वगतं स्थितम् ॥ १३३ ॥  
  
वेश्मपातेन नष्टोसौ जीवश्चाधार पातने ।  
तद् वत् सर्वगतं ब्रह्म सर्वत्रैव सुसंस्थितम् ॥ १३४ ॥  
  
तारकेन्द्र त्यजभ्रान्तिं किमन्यत् कथयामिते ॥ ३५ ॥  
  
अत्यन्तगहनं देव रहस्यं भुविदुर्लभम् ।  
त्वत् प्रसादान्मयाज्ञातं जीवलक्षणमुत्तमम् ॥ ३६ ॥  
  
अद्यमे सफलं जन्म अद्य मे सफलं तपः ।  
अद्य जातोस्म्यहं देव ज्ञानेनानेन भैरव ॥ ३७ ॥  
  
महतास्तोत्रराजेन देवदेवो महेश्वरः ।  
तोषितो वै महादेवश्चन्द्रेण च यथा कृतः ॥ ३८ ॥  
  
प्। ६७ब्) परितुष्टेन देवेन वरं दत्त्वा यथाविधि ।  
ज्ञानभोगी च मद्वाक्यात् पूर्वोक्तम्या मृतोद्भव ॥ ३९ ॥  
  
महाभागि भविष्यैषा मेतन्मेदत्तवान्धरम् ।  
एवमुक्त्वा यदा देवो विरराम महेश्वरः ॥ ४० ॥  
  
चन्द्रश्च प्राप्तवान्ज्ञानं चन्द्रज्ञानमतः स्मृतम् ।  
भक्तायेदं प्रदातव्यं श्रद्धादानाय धीमते ॥ ४१ ॥  
  
योनिन्दयति मोहेन इदं शास्त्रमगौरवम् ।  
स मूढः सर्वदा तिष्टेदात्मज्ञानेनसंयुतः ॥ ४२ ॥  
  
  
मुक्तबोद्ह इन्दोलोगिचल् रेसेअर्च्ह् इन्स्तितुते©२०११ मुक्तबोध इन्दोलोगिचल् रेसेअर्छ् इन्स्तितुते  अल्ल् रिघ्त्स् रेसेर्वेद्।ए-तेxत्स् मय् बे विएwएद् ओन्ल्य् ओन्लिने ओर् दोwन्लोअदेद् ड़ोर् प्रिवते स्तुद्य्।ए-तेxत्स् मय् नोत्, उन्देर् अन्य् चिर्चुम्स्तन्चेस्, बे चोपिएद्, रेपुब्लिस्हेद्,रेप्रोदुचेद्, दिस्त्रिबुतेद् ओर् सोल्द्, एइथेर् इन् ओरिगिनल् ओर् अल्तेरेद् ड़ोर्म्, wइथोउत्थे एxप्रेस्स् पेर्मिस्सिओन् ओड़् मुक्तबोध इन्दोलोगिचल् रेसेअर्छ् इन्स्तितुते इन् wरितिन्ग्।दत-एन्तेरेद् ब्य् थे स्तड़्ड़् ओड़् मुक्तबोध उन्देर् थे दिरेच्तिओन् ओड़् मर्क् स्। ग्। द्य्च्ज़्कोwस्कि।          