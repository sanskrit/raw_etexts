+++
"Catalog number" = "M00347"
"Uniform title" = "vijñānabhairava with commentary Kaumadi"
Commentator = [ "ānandabhaṭṭa",]
Editor = [ "Pandit Mukunda Rama Shastri",]
Subjects = [ "non-dual  śaivism of Kashmir",]
Description = "KSTS Series volume 9"
Publisher = [ "Kashmir Series of Texts and Studies",]
"Publication year" = [ "1936",]
"Publication city" = [ "Jammu and Kashmir State",]
"Publication country" = "India"
title_iast = "vijñānabhairava Kaumadi"
title = "विज्ञानभैरव कौमदि"

+++
  
  
  
  
ॐ नमश्चिद्भैरवात्मने शङ्कराय  
  
अथ  
  
विज्ञानभैरवः  
  
श्रीमद्भट्टानन्दविरचितविज्ञानकौमुदीटीकोपेतः ।  
  
श्रीविद्यां श्रीकण्ठमूर्तिं महेशं  
सोमानन्दं भूतिराजोत्पलेशौ ।  
कालेनास्तंयातशिवागमानां  
प्रोद्धृत्यै ये मर्त्यलोकेऽवतीर्णाः ॥ १ ॥  
  
नामं नामं तत्पदाम्भोजरेणुं  
वाक्कायान्तर्वृत्तिभिर्नुत्तपङ्के ।  
चित्तादर्शे मादृशा दृष्टतत्त्वा-  
वेशाः शोभन्तेऽनिशं सत्सदःसु ॥ २ ॥ (युगलकम्)  
  
श्रीलक्ष्मणाभिनवगुप्तमुखांस्त्रिकार्थ-  
तत्त्वानुशासनमहाम्बुधिशीतरश्मीन् ।  
ध्यात्वा गुरूञ्जडहृदब्जविकासनोद्य-  
द्भास्वत्प्रभान्वितिमिरीकृतविश्वमार्गान् ॥ ३ ॥  
  
शर्वाननाम्बुजविनिःसृतधारणानां  
गूढायनेऽपरविभानवलोकनेन ।  
संरच्यते प्रतिपदं स्खलतापि तावद्-  
विज्ञानभैरवनये पददीपिकेयम् ॥ ४ ॥ (युगलकम्)  
  
प्। २)   
  
तदिह शास्त्रकृत्स्वयं भैरवः नीलपीतादिविचित्राभिरान्तरवाह्यस्वरूपाभिः   
तत्तदर्थक्रियाभिः स्वात्मानमाच्छाद्य ततश्च सूर्यमरीचिनिकरवत्   
बहिर्निःसृता भक्तजना एतज्ज्ञानमार्गद्वारा स्वात्मस्वरूपोपलब्ध्या पुनः   
प्रविशन्तु तदैक्यमुपयान्तु च इति प्रयोजनमुद्दिश्य   
स्वविज्ञानस्फारज्ञान-क्रियादिशक्तिद्वारा प्रष्टृरूपात्मना आह  
  
श्रीभैरव्युवाच ।  
  
इत्यादि  
  
श्रुतं देव मया सर्वं यामलादिषु भाषितम् ।  
त्रिकभेदमशेषेण सारात्सारविभागशः ॥ १ ॥  
  
अद्यापि न निवृत्तो मे संशयः परमेश्वर ।  
किं रूपं तत्त्वतो देव शब्दराशिकलात्मकम् ॥ २ ॥  
  
किं वा नवात्मभेदेन भैरवे भैरवाकृतौ ।  
त्रिशिरोभेदभिन्नं वा किं वा शक्तित्रयात्मकम् ॥ ३ ॥  
  
नादबिन्दुमयं वापि किं चन्द्रार्धनिरोधकम् ।  
चक्रारूढमनच्कं वा किं वा शक्तिस्वरूपकम् ॥ ४ ॥  
  
परापरायाः सकलमपरायाश्च वा पुनः ।  
पराया यदि तद्वत्स्यात्परत्वं तद्विरुध्यते ॥ ५ ॥  
  
नहि वर्णविभेदेन देहभेदेन वा भवेत् ।  
परत्वं निष्कलत्वेन सकलत्वेन वा भवेत् ॥ ६ ॥  
  
प्। ३)   
  
प्रसादं कुरु मे नाथ निःशेषं छिन्धि संशयम् ।  
  
यत्र यत्किञ्चित् यामलादिषु शिवशक्तिसङ्घट्टनात्महेतुषु शास्त्रेषु   
ब्रह्मविष्णुरुद्रभैरवाख्ययामलेषु तदाख्येषु आगमेषु यत्किञ्चित्   
भवन्मुखात् श्रुतं तदैक्योपपत्त्या श्रुतपूर्वमेवास्ति   
दर्पणप्रतिबिम्बितन्यायेन तदनतिरिक्तं तदतिरिक्तं वा आन्तरतश्चैक्यतया   
बाह्यतश्च त्रिकभेदनरशक्तिशिवात्मकतया वा इत्यनेनासाधारणतया   
साधारणतया च श्रुतं श्रुतपूर्वमेवास्ति । इदानीमपि मम सन्देहो न   
निवर्तते । मम भैरवीस्वरूपेण मायादिशक्तिस्वरूपे तदाश्यानतया   
तत्स्वरूपतादात्म्यात् मम भैरवीति नाम गीयत इत्यर्थः । तस्या मम न   
सन्देहनिवृत्तिः - इदानीमपि न मम त्वदैक्योपपत्तिः सञ्जातेति भावः ।   
स्वात्मभित्तिसंलग्नत्वेन तदुल्लासाद्विश्वभत्रीं विश्वमयत्वेनैव सर्वत्र   
स्फुरणात्तद्धियमाणा वा संसारभीरूणामभयप्रदत्वेन हितकर्त्री भिया   
संसारत्रासेन रवतां जनितपरामर्शरूपाक्रन्दवतां हृद्भूमौ स्फुरन्ती   
वा इत्यादि निरुक्तनिर्दिष्टार्था भैरवी इत्युच्यते । तदेतत्सर्वम्   
प्रश्नोत्तरतत्त्वनिर्णयं भैरवीभैरवयोः   
सामरस्यात्मसङ्घट्टयामलस्वरूपप्रतिपादनं च   
तन्त्रालोकपरात्रिंशिकादौ वितत्य प्रोक्तं नास्माभिरिह वितन्यते   
रहस्यतस्करताप्रसङ्गात् । प्रकृतमनुसरामः - तस्य चानुत्तररूपस्य   
किं रूपं तत्त्वतः सत्यतः तदेव वदेति भावः । तत्र किं   
शब्दराशिकलात्मकं शब्दब्रह्मात्मकं  
  
शब्दब्रह्मणि निष्णातः परं ब्रह्माधिगच्छति ।  
  
इति । अथ वा अकारादि-क्षकारान्तशब्दतया अहमिति स्वरूपतया च वा अ क्ष   
इत्यात्मतया चेति किं वा नवतत्त्वात्मतया नववामादिशक्तिस्वरूपतया च   
भैरवे सच्चिदानन्दलक्षणपूर्णाहं-  
  
प्। ४)   
  
भावस्वरूपभूते भैरवाकृतौ पञ्चकृत्यस्वभावभूते चित्तत्त्वे वा   
नरशक्तिशिवात्मना त्रिशिरोभेदभिन्नं वा तत् तत्त्वं   
मातृमानमेयादिव्यापारत्रयात्मना वा इच्छादिशक्तित्रयव्यापारात्मना च   
वा नादबिन्दुमयेन   
शिवशक्त्यात्मकशब्दप्रत्ययरूपज्ञानक्रियाशक्त्यात्मना वा   
प्रणवाङ्गामाख्यार्धचन्द्रनिरोधात्मकव्यापारेण वा   
षट्पत्रादिचक्रस्थितं किञ्चित्तत्त्वं कुण्डलिन्याकृतिसार्धत्रिवलयस्फुरितं वा   
अकारादिक्षकारान्तचक्रारूढस्वभावम् अहमिति स्फुरणं वा अनच्कम्   
अकारादिषोडशस्वरराहित्येन ककारादिक्षकारान्तरूपं क् ख् ग् घ् ङ् इत्यादि   
स्वरूपं वा अथ च ॐ नमः श्रीविद्यापादुकाभ्यः इत्येवं   
स्वरव्यञ्जनसंयुक्तं रूपम् उच्चारवर्जितं निष्कलं रूपम् अ उ म् न् अ मः " र् ई   
व् इ द् य् आ प् आ द् उ क् आ भ् यः इत्येवं रूपं वा तत् सर्वं वद वा पराया वाचः   
स्वरूपं वा अपराया वाचः स्वरूपं वा परापराया वाचः स्वरूपमस्ति ?   
स्वातन्त्र्यशक्तिरेव हि परा सैव क्रमं स्रष्टुमिच्छन्ती अपरा सैव च   
क्रमरूपा सती परापरेति कथिता । तथा च तन्त्रालोके   
  
स्वातन्त्र्यशक्तिः क्रमसंसिसृक्षा  
क्रमात्मता चेति विभोर्विभूतिः ।  
तदेव देवीत्रयमन्तरास्ता-  
मनुत्तरं मे प्रथयत्स्वरूपम् ॥  
  
इत्यादिना । इत्येवमपरायाः वा परापरायाश्च स्वरूपस्य तादात्म्यात् पराया अपि   
यदि तद्वदेव स्यात् परत्वं तदिविरुध्येत । परापरापराभेदयोर्भेदोपपत्त्यां   
तत्राभेदस्वभावात् तत् परत्वं परास्वरूपे विरुध्येतेति तथा   
परापरापरास्वरूपयोर्हि सकलमेव वेद्यराशिपतितं विरुध्येत परायामिति   
भावः । अत्र परायां तदभे-  
  
प्। ५)   
  
ओद्पपादनादिति विरुद्धमेतत् न च ब्राह्मणक्षत्रियवैश्यशूद्रादिभेदेन न च   
देहभेदेन वा न च सुरनरतिर्यगादीनां नानाशरीररचनया तत्परत्वं   
निष्कलत्वेन सकलत्वेन वा भवेत् ? - इत्येवं   
वाक्कायमनसामेकीभावनया मम प्रसादं कुरु प्रसाददृष्टिं ददस्व   
किमिदं किमिदमित्यादिभावनया सर्वं विहाय एककोटिस्पर्शनात्   
परौन्मुख्यत्यागात् प्रमेयपरिहारात् वा प्रमातृतत्त्वाहम्भावनया वा   
यत्किञ्चित् प्रमातृतत्त्वं तदेवोपपादयेति भावः । यच्च मम हृदि   
संशयः किमयम् किमयम् किमिदं किं वा इदम् किमन्यथा इत्यादि   
भेददशापन्ने निर्णयं वद - एकमेव यत् प्रमातृतत्त्वं स्वप्रकाशं   
तदेव मे दर्शय येन दर्पणप्रतिबिम्बितन्यायेन स्वात्मनि   
सर्वस्यास्यानतिरिक्तताप्रसङ्गात् अभेदोपपत्त्या अहमिति स्वरूपविश्रान्तेः   
सर्वमिदं मत्स्वरूपमिति निर्णयः स्यात् । प्रकर्षेणासादनं प्रसादः   
भेदापसरणेनाभेदोपपत्त्या स्वात्मैक्यताप्रतिपादनयुक्तिं विरचयेति   
तात्पर्यम् ॥ १-६ ॥  
  
तदेवं स्वाभिन्नस्वसंविद्भैरवीरूपेणानुयुक्तस्य तत्त्वविषयागमस्य   
निर्णायकपदस्थः स्वयं परमेश्वरः सिद्धान्तोपदेष्टा  
  
भैरव उवाच   
  
इत्यादिना तत्र भैरवशब्दार्थस्तदभिन्नस्वरूपत्वेन निर्दिष्टभैरवीशब्दे   
प्राङ्निर्वाहितः अथ च भैर्भीमादिभिरवति इति भैरवः अहमिति स्फुरणात्   
इदन्ताया विनाशात् आश्यानस्येव हिमघृतादेरिति भावः । उवाचेति   
स्वाभिन्नस्वरूपां संविच्छक्तिमभिमुखीकृत्य प्रतिशृणोति ।  
  
साधु साधु त्वया पृष्टं तन्त्रसारमिदं प्रिये ॥ ७ ॥  
  
प्। ६)   
  
गूहनीयतमं भद्रे तथापि कथयामि ते ।  
यत्किञ्चित्सकलं रूपं भैरवस्य प्रकीर्तितम् ॥ ८ ॥  
  
तदसारतया देवि विज्ञेयमिन्द्रजालवत् ।  
मायास्वप्नोपमं चैव गन्धर्वनगरभ्रमम् ॥ ९ ॥  
  
ध्यानार्थं भ्रान्तबुद्धीनां क्रियाडम्बरवर्तिनाम् ।  
केवलं वर्णितं पुंसां विकल्पनिहतात्मनाम् ॥ १० ॥  
  
तत्त्वतो न नवात्मासौ शब्दराशिर्न भैरवः ।  
न चापि त्रिशिरा देवो न च शक्तित्रयात्मकः ॥ ११ ॥  
  
नादबिन्दुमयो वापि न चन्दार्धनिरोधकः ।  
न चक्रक्रमसम्भिन्नो न च शक्तिस्वरूपकः ॥ १२ ॥  
  
अप्रबुद्धमतीनां हि चैता बालविभीषिकाः ।  
मातृमोदकवत्सर्वं प्रवृत्त्यर्थमुदाहृतम् ॥ १३ ॥  
  
दिक्कालकलनातीता देशोद्देशाविशेषिणी ।  
व्यपदेष्टुमशक्या सा न कथ्या परमार्थतः ॥ १४ ॥  
  
अन्तःस्वानुभवानन्दा विकल्पोन्मुक्तगोचरा ।  
यावस्था भरिताकारा भैरवी भैरवात्मनः ॥ १५ ॥  
  
तद्वपुस्तत्त्वतो ज्ञेयं विमलं विश्वपूरणम् ।  
एवंविधे परे तत्त्वे कः पूज्यः कश्च तृप्यति ॥ १६ ॥  
  
प्। ७)   
  
एवंइधा भैरवस्य यावस्था परिगीयते ।  
सा परापररूपेण परा देवी प्रकीर्तिता ॥ १७ ॥  
  
शक्तिशक्तिमतोर्यस्मादभेदः सर्वदा स्थितः ।  
अतस्तद्धर्मधर्मित्वात्परा शक्तिः परात्मनः ॥ १८ ॥  
  
न वह्नेर्दाहिका शक्तिर्व्यतिरिक्ता विभाव्यते ।  
केवलं ज्ञानसत्तायां प्रारम्भोऽयं प्रवेशने ॥ १९ ॥  
  
शक्त्यवस्थाप्रविष्टस्य निर्विभागेन भावना ।  
तदासौ शिवरूपी स्याच्छैवी मुखमिहोच्यते ॥ २० ॥  
  
यथालोकेन दीपस्य किरणैर्भास्करस्य वा ।  
ज्ञायते दिग्विभागादि तद्वच्छक्त्या शिवस्य च ॥ २१ ॥  
  
हे देवि यत् त्वया पृष्टं तत् साधु साधु परमेष्टत्वात् पुनरुक्त्या साधु   
साधु निर्देशः यत् त्वया तन्त्राणां निश्चयानां सारं पृष्टं तत् त्वया   
गूहनीयं स्वात्मनि अभेदेन ध्यातव्यमिति भावः न तु वाचा वैखर्यादिना   
ततोऽपि अहमपि वदामि नान्यथा । यच्च भैरवस्य द्वैविध्येन सकलं निष्कलं   
च रूपं प्रसिद्धमेतत्सकलं जगद्रूपं नीलानीलघटादिनानावैचित्र्येण तत्   
सर्वं गन्धर्वनगरवदिन्द्रजालतुल्यमिति शेषः - भुक्त्वा पीत्वा   
सुखमहमस्वाप्समित्यत्र स्वप्नोपमदृष्टतुल्यं गन्धर्वनगरतुल्यं चेति   
- तथा अप्रबुद्धमतीनां भ्रान्तमतीनां   
कर्मप्रधानफलाभिसन्धिवर्तिनां स्थूलध्यानयोगार्थम् अहं विष्णुं   
यजामि अहं गणपतिं यजामीति स पुत्रं दास्यति   
  
प्। ८)   
  
मह्यम् इति विकल्पनिहतात्मनां पुंसां वर्णितम् । तत्त्वतो न नवात्मासौ -   
नवतत्त्वस्वरूपः न वा वामादिनवशक्तिस्वरूपः न चापि नरशक्तिशिवात्मा   
न वा इच्छाज्ञानक्रियाशक्तित्रयात्मा च न च शिवशक्तिस्वरूपः नादः शक्तिः   
बिन्दुश्च शिव इति शब्दप्रत्ययरूपं ज्ञानक्रियात्मकं वा न च   
अमाख्यार्धचन्द्रनिरोधात्मकं च प्रणवस्य न च षट्चक्रादिभेदगं   
कुण्डलिन्यादिरूपेण वा - अकारादिक्षकारान्तवर्णचक्रग-अहमिति   
स्वरूपं न वा कुण्डलिन्यादिशक्तिस्वरूपभाक् - परं तु मूढमतीनाम्   
एता बालविभीषिकाः अभिनिवेशादिप्रशमाय बालो हि विभीषिकाभिर्लाल्यत एव   
स्वमात्रा अथ चौषधादिभक्षणार्थं स्वमात्रा मोदकं वा शर्करां   
दास्यामीति लाल्यते । एवं सा परावस्था दिक्षु कालेषु भूतादिषु कलनातीता या आसीत्   
सास्ति भविष्यति चेति दूरासन्नादिनानात्वेन अविशेषिणी उपदेष्टुमशक्यापि तव   
उपदिशामिति शेषः । पूर्णाहन्ता स्वप्रकाशैकस्वरूपा निर्विकल्पपरमार्था च   
पूर्णस्वरूपस्य भैरवस्य या भरिताकारावस्था अहमिति विश्रान्तिमयी तदेव   
भैरवं वपुर्विज्ञेयमिति भावः । एवमस्मिन् भैरवे तत्त्वे कः पूज्यः को वा   
तृप्तः वा तृप्यति । एवमनेन रूपेण परावस्था भैरवस्य प्रकीर्तिता ।   
यतश्चानयोः शक्तिशक्तिमतोरभेदस्तस्मात् इयं परा शक्तिरिति कथ्यते । अत्र च   
दृष्टान्तोऽपि - यथा वह्नेर्दाहिका शक्तिर्न भिन्ना तथेयं शक्तिरपि परा   
इति एतन्मुखेन भैरवसाम्मुख्यं स्यादिति भावः । पुनरपि च दृष्टान्तोऽत्र   
- यथा हि वक्त्रेणैव अयमिति लभ्यते तथा शक्त्यैव शिवोऽयमिति व्यपदेशः   
। अपरोऽपि च दृष्टान्तः - यथा दीपप्रकाशेन वा सूर्यालोकेन च   
दिग्विभागादि ज्ञायत एव एवं शक्त्या शिवावभसनमिति सिद्धम् ॥ ७-२१ ॥  
  
प्। ९)  
  
श्रीभैरवी उवाच   
  
देवदेव त्रिशूलाङ्क कपालकृतभूषण ।  
दिग्देशकालशून्या च व्यपदेशविवर्जिता ॥  
या शक्तिर्भरिताकारा भैरवस्योपलभ्यते ।  
कैरुपायैर्मुखं तस्याः परा देवी कथं भवेत् ॥  
यथा सम्यगहं वेद्मि तथा ब्रूहि मम प्रभो ॥  
  
इच्छाज्ञानक्रियात्मशक्तित्रय-भरितस्वरूपसत्तया उपलक्षित ?   
विश्वस्य च संहारेण स्वात्मनि तत्स्थित्या अस्थिशेषतया विश्वस्य धारणं   
कपालपाणित्वं सिद्धमीश्वरस्य । दिक्षु दशसु देशे काले भूतादौ शून्या   
तदविभागा परेति नाम्ना लक्ष्यते तन्मुखं तद्दर्शनं च केनोपायेन   
भवेदिति शेषः । यथा चाहं त्वत्स्वरूपतया भवामि त्वदभेदोपपत्तेः   
तथैव मे ब्रूहि - तत्रैव प्रवेशय इति भावः ॥  
  
श्रीभैरव उवाच   
  
ऊर्ध्वे प्राणो ह्यधो जीवो विसर्गात्मा परोच्चरेत् ।  
उत्पत्तिद्वितयस्थाने भरणाद्भरितस्थितिः ॥ २४ ॥  
  
ऊर्ध्वे द्वादशान्ते प्राणः प्राणनरूपः जीवनाख्यः चित्तवृत्तिविशेषः   
संस्थाप्यः अधश्च - हृदि हृदयस्थाने जीवोऽपानः - जीव्यतेऽनेन इति   
जीवः भक्षणपानादेरधोमार्गप्रसरणात् जीव इति उच्यते तदुपाधिवान् अत एव   
जीव इति विसर्गात्मा अन्तर्बहिर्भावकरणरूप आत्मा यस्य तेनापि परैव   
उच्चारमायाति अहमैति अन्तश्चकारूढा एतयोर्द्वयोर्विभेदापत्त्या अहमिति   
प्रकाशनात्   
  
प्। १०)   
  
उत्पत्तौ द्वादशान्ते द्वितीये हृदि च धारणात् । तत्र स्थित्या भरितस्थितिः स्यादेव   
इति सर्वोपाधिविस्मरणात् अहमिति विमर्शवान् स्यात् इति सम्बन्धः । इति प्रथमा   
धारणा ॥ २४ ॥  
  
अथ द्वितीयामाह  
  
मरुतोऽन्तर्बहिर्वापि वियद्युग्मानुवर्तनात् [युग्मानिवर्तनात् भैरव्या   
भैरवस्य इति च पाठः] ।  
भैरवं भैरवस्येत्थं भैरवि व्यज्यते वपुः ॥ २५ ॥  
  
प्राणापानरूपस्य मरुतोऽन्तर्बहिर्वियद्युग्मे द्वादशान्ते हृदये चातुवर्तनात्   
- अनुन्मेषनिमेषणात् । हे भैरवि ? भैरवस्य परमात्मनः वपुः   
शरीरं स्वरूपं व्यज्यते प्रकाशत एव ॥ २५ ॥  
  
तृतीयां धारणामाह   
  
न व्रजेन्न विशेच्छक्तिर्मरुद्रूपा विकासते [विकासिते भैरवरूपता इति   
च पाठः] ।  
निर्विकल्पतया मध्ये तया भैरवरूपधृत् ॥ २६ ॥  
  
हृदि यः प्राणः स तु न व्रजेत् तत्स्थानात् नापि विशेत् यत्रैवास्ति   
निर्विकल्परूपस्तत्रैवास्तु अस्पन्दात्मा । एवमेव द्वादशान्तेऽपि   
स्पन्दास्पन्दराहित्येन निर्विकल्पसमाधौ तन्मध्ये भैरवरूपाभिव्यक्तिः ॥ २६   
॥  
  
चतुर्थी धारणां निरूपयति   
  
कुम्भिता रेचिता वापि पूरिता वा यदा भवेत् ।  
तदन्ते शान्तनामासौ शक्त्या शान्तः प्रकाशते ॥ २७ ॥  
  
प्। ११)   
  
शास्त्रमार्गानुसारेण कुम्भकं रेचकं वा पूरकं विधाय   
तत्तदभ्यासपरिशीलनेन च चक्रभ्रमिवत् शान्तवेगानुभवेन   
प्रकाशमात्रावस्थोदये परापरस्वभावः प्रकाशत एव । तथा च तिष्ठति   
संस्कारवशात् चक्रभ्रमिरिव धृतशरीर इत्यन्तेन प्रकाशः प्रकाशत एव ।   
प्रत्यभिज्ञायां चैतत्प्रपञ्चितम्   
  
इदमित्यस्य विच्छिन्नविमर्शस्य कृतार्थता ।  
या स्वस्वरूपे विश्रान्तिर्विमर्शः सोऽहमित्ययम् ॥  
  
इत्यादिना ॥ २७ ॥  
  
इदानीं पञ्चमीमाह  
  
आ मूलात्किरणाभासां सूक्ष्मात्सूक्ष्मतरात्मिकाम् ।  
चिन्तयेत्तां द्विषट्कान्ते शाम्यन्तीं भैरवोदयः ॥ २८ ॥  
  
आ मूलात् हृदयात् किरणैर्भासमानां चन्द्रार्कबिम्बवत् भासनस्वभावां   
क्रमात् क्रमं तनुतां तनुतां श्रयन्तीं च अत एव च सूक्ष्मात् सूक्ष्मतरां   
नामरूपातीतां द्विषट्कान्ते द्वादशान्ते सञ्चिन्त्य सुसूक्ष्मतमस्यापि   
ध्येयाकारस्य गलनात् भैरवरूपो भवेदिति शेषः तां च शाम्यन्तीं सतीं   
सन्त्यज्येति भावः ॥ २८ ॥  
  
एतदेव दर्शयति षष्ठ्या  
  
उद्गच्छन्तीं तडिद्रूपां प्रतिचक्रं क्रमात्क्रमम् ।  
ऊर्ध्वं मुष्टित्रयं यावत्तावदन्ते महोदयः ॥ २९ ॥  
  
कन्दादिब्रह्मरन्ध्रान्तं क्रमात् क्रमेण उद्गच्छन्तीं तडिदाकारसन्निभां   
प्रोज्ज्वलद्रूपां तद्रूर्ध्वं च चतुरङ्गुलपरिमितां मुष्टिं यावद्-  
  
प्। १२)   
  
द्वादशान्तं तावदन्ते महोदयः मुष्टित्रयशेषेण महोदयः   
अहमित्यवमर्शः स्यादेवेति । तथा च श्रीभगवता गीतम्   
  
अहं सर्वस्य प्रभवो मत्तः सर्वं प्रवर्तते ।  
  
इत्यादिना । तथा च   
  
सर्वो ममायं विभव इत्येवं परिजानतः ।  
विश्वात्मनो विकल्पानां प्रसरेऽपि महेशता ॥  
  
इत्यादिना प्रत्यभिज्ञायामपि ॥ २९ ॥  
  
सप्तमीमाह  
  
क्रमद्वादशकं सम्यग्द्वादशाक्षरभेदितम् ।  
स्थूलसूक्ष्मपरस्थित्या मुक्त्वा मुक्त्वा ततः [मुक्त्वान्तत इति   
पाठः] शिवः ॥ ३० ॥  
  
जन्माग्रमूलकन्दनाभिहृत्कण्ठतालुभ्रूमध्यललाटरन्ध्रशक्तिव्यापिन्या  
ख्यं यत् चक्राणां द्वादशकं द्वादशस्थाननामभिः प्रसिद्धं तच्च   
आदौ ध्यानेन स्फुटं ततश्च स्पन्दमानं ततोऽपि ज्योतीरूपतां प्राप्तं   
सूक्ष्मं परमित्यभिधीयते तदभिधानेन च सर्वजित्त्वात् सर्वत्रावभासकः   
शिव एव प्रकाशते परमार्थतः ॥ ३० ॥  
  
इदानीमष्टमीमाह  
  
तथापूर्याशु [तयापूर्येति पाठः] मूर्धान्तं भङ्क्त्वा   
भ्रूक्षेपसेतुना ।  
निर्विकल्पं मनः कृत्वा सर्वोर्ध्वे सर्वगोद्गमः ॥ ३१ ॥  
  
प्। १३)   
  
जन्मादिचक्रेभ्य ऊर्ध्वोर्ध्वक्रमेण प्राणेन मूर्धान्तं द्वादशान्तं   
पूरयित्वा उपारोहितयोर्भ्रुवोर्भङ्गेन सेतुनेव वारिप्रवाहं मनो भङ्क्त्वा   
त्यक्तचापलं विधाय अत एव निर्विकल्पं तन्मनः कृत्वा सर्वोर्ध्वे   
द्वादशान्तादपि चोर्ध्वे परमाकाशे सर्वव्यापकत्वं स्यादेव इति निश्चयः ॥   
३१ ॥  
  
इदानीं नवमीमाह  
  
शिखिपक्षैश्चित्ररूपरिमण्डलैः शून्यपञ्चकम् ।  
ध्यायतोऽनुत्तरे शून्ये प्रवेशो हृदये भवेत् ॥ ३२ ॥  
  
यथाहि शिखिपक्षैर्मयूरपुच्छैश्चित्ररूपैरनेकवर्णैरिव   
पञ्चेन्द्रियमण्डलानि चित्रवत् भासमानानि चित्रमेतत् शून्यमेव इति   
ध्यायतोऽनुत्तररूपे शून्ये परमधामनि प्रवेशः परमा गतिः स्यादिति   
निश्चयः । गन्धर्वनगरतुल्यं चित्रमिवेदम् इति निश्चयेन परमार्थसिद्धिः   
स्यादेवेति भावः ॥ ३२ ॥  
  
इदानीं दशमीमाह  
  
ईदृशेन क्रमेणैव यत्र यत्रापि चिन्तयेत् [चिन्तना इति पाठः] ।  
शून्ये कुड्ये परे पात्रे स्वयं लीना वरप्रदा ॥ ३३ ॥  
  
एवं क्रमेण ध्यायतः परे स्वात्मनि वा अन्यत्र कुड्यादौ वा परपात्रे च   
एकाग्रभावनादार्ढ्यावाप्तौ मरुच्छक्तिः स्वयं लीना स्यात् - यत्र तत्र   
परपदपरामर्शैक्यभावेन अहंरूपतादात्म्यताभिमानः स्यादित्यर्थः ।   
तथा च श्रीस्पन्दे   
  
प्। १४)   
  
यस्मात्सर्वमयो जीवः सर्वभावसमुद्भवात् ।  
तत्संवेदनरूपेण तादात्म्यप्रतिपत्तितः ॥  
  
तेन शब्दार्थचिन्तासु न सावस्था न या शिवः ।  
भोक्तैव भोग्यभावेन सदा सर्वत्र संस्थितः ॥  
  
इति वा यस्य संवित्तिः क्रीडात्वेनाखिलं जगत् ।  
सम्पश्यन्सततं युक्तो जीवन्मुक्तो न संशयः ॥  
  
इत्यादिना निरूपितम् ॥ ३३ ॥  
  
एकादशीमाह  
  
कपालान्तर्मनो न्यस्य तिष्ठेन्मीलितलोचनः [तिष्ठन्मीलितेति   
पाठः] ।  
क्रमेण मनसो दार्ढ्याल्लक्षयेल्लक्ष्यमुत्तमम् ॥ ३४ ॥  
  
कपालकुहरान्तः - शिरःकवाटमध्ये   
मीलितलोचनोऽन्तःसङ्कुचितहृदयादिबाह्यान्तरिन्द्रियवर्गः   
सुषुम्नायामस्तङ्गतप्राणापानादिचारेण तद्दार्ढ्यात् यत् लक्ष्यमस्ति तदेव   
लक्षयेत् घटोऽयमितिवत् प्रत्यक्षत उत्तमं ज्योतिः पश्यतीत्यर्थः ॥ ३४ ॥  
  
द्वादशीमाह  
  
मध्यनाडी मध्यसंस्था बिससूत्राभरूपया ।  
ध्यातान्तर्व्योमया देव्या तया देवः प्रकाशते ॥ ३५ ॥  
  
बिसतन्तुतनीयसी इति लक्षिताया ध्यातमन्तर्व्योम यस्यास्तादृश्या भैरव्याः   
शून्यं रूपं ध्यातं सत् दृष्टिमात्रतो देवः स्वयम्प्रकाशः प्रकाशत   
इति भावः । स्पन्दे च   
  
प्। १५)   
  
तदा तस्मिन्महाव्योम्नि प्रलीनशशिभास्करे ।  
सौषुप्तपदवन्मूढः प्रबुद्धः स्यादनावृतः ॥  
  
इत्यादिना वितत्य दर्शितम् ॥ ३५ ॥  
  
त्रयोदशीमाह  
  
कररुद्धदृगस्त्रेण भ्रूभेदाद्द्वाररोधनात् ।  
दृष्टे बिन्दौ क्रमाल्लीने तन्मध्ये परमा स्थितिः ॥ ३६ ॥  
  
कराभ्यां रुद्धानि दृगुपलक्षितानि मुखरन्ध्राणि येन एतादृशस्य योगिनो   
भ्रूमध्यग्रन्थिविदारणात् बिन्दौ दृष्टे क्रमात् एकाग्रताप्रकर्षेण लीने   
तन्मध्ये परमा स्थितिः - परभैरवाभिव्यक्तिः स्यादित्यर्थः ॥ ३६ ॥  
  
चतुर्दशीमाह  
  
धामान्तःक्षोभसम्भूतसूक्ष्माग्नितिलकाकृतिम् ।  
बिन्दुं शिखान्ते हृदये लयान्ते ध्यायतो लयः ॥ ३७ ॥  
  
धाम्नो लोचनवर्तिनस्तेजसोऽन्तःक्षोभेण अत्यन्तनिष्पीडनादिना सम्भूतम् ।   
यद्वा धाम्नो दीपादेस्तेजोमयस्यान्ते निर्वाणताप्राप्तिसमये यः   
क्षोभश्चाञ्चल्यं ततः सम्भूतं सूक्ष्माग्नितिलकाकृतिं बिन्दुं   
ध्यायतः शिखान्ते द्वादशान्ते हृदये गलितलयान्तरे लयः   
तदैक्योपपत्तिर्भवेत् । गलिते विकल्पे तदवसाने च परमतेजस्तत्त्वसमावेशः   
स्यादित्यर्थः ॥ ३८ ॥  
  
प्। १६)  
  
पञ्चदशीमाह  
  
अनाहतेऽपात्रकर्णेऽभग्नशब्दे सरिद्द्रुते ।  
शब्दब्रह्मणि निष्णातः परं ब्रह्माधिगच्छति ॥ ३८ ॥  
  
यत् दशधोपलक्षितं शब्दब्रह्म तत्रनिष्ठत्वेन परं ब्रह्मावाप्तिः । शब्दे   
कथम्भूते न वहिः प्रसरणरूपैर्नीलादिभिराहते व्याप्ते अत एव च न पात्रे   
कर्णौ यस्येति स्थूलशब्दादिव्यतिरिक्तत्वात् अतश्च अभग्नशब्दे न भग्नः   
शब्दो यस्य अनाहते शब्दे नादभट्टारकशब्दब्रह्मरूपे सरिद्द्रुते च   
वेगवाहिनि तत्र च दृढनिष्ठः सन् ब्रह्मत्वमाप्नुयादिति भावः ॥ ३८ ॥  
  
षोडशीं धारणामाह  
  
प्रणवादिसमुच्चारात्प्लुतान्ते शून्यभावनात् ।  
शून्यया परया शक्त्या शून्यतामेति भैरवि ॥ ३९ ॥  
  
प्रणवादीनां लघूच्चारात् तदनन्तरं च दीर्घोच्चारात् तदनन्तरं   
प्लुतोच्चाराच्च कुक्कुटरुतवत् व्याप्तेः तदनन्तरं विजित्य तां   
शून्यावस्थालम्बनेन शून्यातिशून्योच्चारेण शून्यतामुल्लङ्घ्य   
अन्तर्मुखताभ्यासात् परमा गतिः करबिल्ववत् सम्भाव्या नान्यथा ॥ ३९ ॥  
  
सप्तदशीमाह  
  
यस्य कस्यापि वर्णस्य पूर्वान्तावनुभावयेत् ।  
शून्यया शून्यभूतोऽसौ शून्याकारः पुमान्भवेत् ॥ ४० ॥  
  
प्। १७)   
  
पूर्वं शिक्षा ततस्तदनुभवः ततोऽपि गुरुप्रसादादिना तदन्ते तन्निश्चयः   
ततोऽन्तर्नाडीचक्रादिपरीक्षा ततश्च शून्यातिशून्ययोजनया ओमिति निश्चित्य तं च   
परब्रह्मणि ततश्च शून्यातिशून्यतामेति - सर्वमिदं   
गन्धर्वनगरादितुल्यवृत्तान्तं यदन्यत् तद्ब्रह्म इति बुद्ध्या अतिरिच्यते ॥ ४० ॥  
  
अष्टादशीमाह  
  
तन्त्र्यादिवाद्यशब्देषु दीर्घेषु क्रमसंस्थितेः ।  
अनन्यचेताः प्रत्यन्ते परव्योमवपुर्भवेत् ॥ ४१ ॥  
  
शब्दानुरणनन्यायेन पानकचर्वणन्यायेन च पश्चात् अनुभाव्य किमिदं   
किमत्र प्रयोजनं वा दे-व-द-ता इति प्रहरप्रहरोच्चारिता वर्णा   
नानुभवमधिरोहन्ति पश्चात् देवदत्त इति सामीप्यतया उच्चारात् अस्ति किञ्चिदिति   
तत्पश्चात् ज्ञानान्तरात् ज्ञानस्य सम्भवेन देवदत्तो नाम कश्चित् ब्राह्मण इति   
तदनन्तरं च पौर्वः पाश्चात्यः दाक्षिणः औत्तरो वा इति तदनन्तरं   
वेदाध्ययनशीलः तदनन्तरमयं वामनदत्तपुत्रः तदनन्तरं च   
सुखदत्तभ्राता तदनन्तरं च पृथूदर्याः पुत्रः इति जातिनामादियुक्ततया   
उपलभ्यत एव । तद्वत् तन्त्र्यादिवाद्यभूतेषु क्रमेषु अनन्यचेताः लयत्व##-  
ब्रह्मैव भवति - परव्योमतनुः स्यादिति भावः शब्दब्रह्मणि निष्णातः   
परं ब्रह्माधिगच्छति इति प्रागुक्तदिशा । अथ वा शब्दब्रह्मातिवर्तते इति ॥ ४१ ॥  
  
प्। १८)   
  
इदानीमेकोनविंशीमाह  
  
पिण्डमन्त्रस्य सर्वस्य स्थूलवर्णक्रमेण तु ।  
अर्धेन्दुबिन्दुनादान्तशून्योच्चाराद्भवेच्छिवः ॥ ४२ ॥  
  
पूर्वोक्तनवात्मादेः वामादिशक्त्यादिना वा नवतत्त्वादेः अकारादि##-  
पाश्चात्यरूपमेव निश्चयेन निश्चित्य पर्यवसानेन शून्योच्चारात् शिवो   
भवेदिति भावः ॥ ४२ ॥  
  
इदानीं विंशतितमीं धारणामाह  
  
निजदेहे सर्वदिक्कं युगपद्भावयेद्वियत् ।  
निर्विकल्पमनास्तस्य वियत्सर्वं प्रवर्तते ॥ ४३ ॥  
  
यदि निर्विकल्पमना एकाग्रमनाः स्यात् सर्वासु पूर्वादिदिक्षु वियदेव भावयन्   
- सर्वत एव शून्यतां भावयन् न नीलपीतादिकं किमप्यस्तीति शुक्ताविदं   
रजतम् इतिवत् अविषयम् इत्येवं भावनया परमशून्यः स्यादिति यतस्तस्य   
शून्यादिविकल्प एव । तथा च प्रत्यभिज्ञायामेतन्निर्दिष्टमस्ति  
  
चित्तत्त्वं मायया हित्वा भिन्न एवावभाति यः ।  
देहे बुद्धावयः प्राणे कल्पिते नभसीव वा ॥  
  
प्रमातृत्वेनाहमिति विमर्शोऽन्यव्यपोहनात् ।  
विकल्प एव स परप्रतियोग्यवभासजः ॥  
  
प्। १९)   
  
इत्यादिना यत्परं शून्यातिशून्यं शिवतत्त्वं तदेव ज्ञेयमिति भावः ।   
यतश्च तत्रैव  
  
शून्याद्यबोधरूपास्तु कर्तारः प्रलयाकलाः ।  
तेषां कार्ममलोऽप्यस्ति मायीयस्तु विकल्पितः ॥  
  
इति निर्धारितम् ॥ ४३ ॥  
  
इदानीमपरां धारणामाह  
  
पृष्ठशून्यं मूलशून्यं युगपद्भावयेच्च यः ।  
युगपन्निर्विकल्पत्वान्निर्विकल्पोदयस्ततः ॥ ४४ ॥   
[पृष्ठशून्यं मूलशून्यं युगपद्भावयेश यः ।  
शरीरनिरपेक्षिण्या शक्त्या शून्यमना भवेत् ॥  
पृष्ठशून्यं मूलशून्यं हृच्छून्यं भावयेत्स्थिरम् ।  
युगपन्निर्विकल्पत्वान्निर्विकल्पोदयस्ततः ॥  
  
इत्यादिपाठः पद्यद्वयात्मा उद्योते मूलेऽस्ति ।  
  
अनुमीयते च यदेतन्मध्यमं पादचतुष्टयं श्रीशिवोपाध्यायेर्व्याख्यातं   
च पुनरुक्ततयाधिकं सम्भवति अत एवास्मिन्पुस्तके वस्तुतोऽविद्यमानं स्यादिति ।  
]  
  
ऊर्ध्वाधो दक्षिणतोत्तरतः सर्वतोऽपि शून्यमेव ध्यात्वा   
  
सर्वं खल्विदं ब्रह्म ।  
  
इति भावनया विचिन्त्य शिवतत्त्वं करस्थविल्ववत् आभाति इति नाश्चर्यम् ॥ ४४ ॥  
  
अपरामाह  
  
तनूदेशे शून्यतैव क्षणमात्रं विभावयेत् ।  
निर्विकल्पे निर्विकल्पो निर्विकल्पस्वरूपभाक् [निर्विकल्पं निर्विकल्पो निर्विकल्पे   
वा इति पाठः] ॥ ४५ ॥  
  
प्। २०)   
  
शिवतत्त्वं विना न किमपि सर्वमेतत् चिद्विलासास्पदमाश्यानतया चित्रितमिव   
विभाति । तथा च सिद्धान्तमुक्तावल्यां  
  
पश्यामि चित्रमिव सर्वमिदं द्वितीयं  
तिष्ठामि निष्कलवदेक अनेकरूपः ।  
आत्मानमद्वयमनन्तसुखैकरूपं  
स्मरामि दग्धरशनामिव सुप्रपञ्चम् ॥  
  
आश्चर्यमप्यनुभवामि करस्थबिल्व-  
तुल्यं शरीरमहिनिर्लुयनीव वीक्षे ।  
एवं च जीवनमपि प्रतिभासनं च  
निःश्रेयसोऽधिगमनं च मम प्रसिद्धम् ॥  
  
इत्यादिना आम्नातमस्ति । इत्येवं गन्धर्वनगरादिवत् प्रसिद्धमप्रतिष्ठितम् इति   
सिद्धम् ॥ ४५ ॥  
  
अपरामपि आह   
  
सर्वं देहगतं द्रव्यं वियद्व्याप्तं मृगेक्षणे ।  
विभावयेत्ततस्तस्य भावना सा स्थिरा भवे ॥ ४६ ॥  
  
शून्यव्याप्तं सर्वमिदं रज्जुभुजङ्गवत् असत्यस्वरूपसाध्यत्वाद्वा   
गन्धर्वनगरादिवत् इत्येवं धारणया यत् देहगतं मांसादि द्रव्यं तत्   
शून्यतया प्रसिद्धम् इति दृढभावनास्थित्या प्रकाशमानप्रकाशः   
स्यादित्यर्थः ॥ ४६ ॥  
  
प्। २१)  
  
अपरमाहा  
  
देहान्तरे दिग्विभागं भित्तिमात्रं विचिन्तयेत् ।  
न किञ्चिदन्तरे तस्य ध्यायन्न ध्येयभाग्भवेत् ॥ ४७ ॥  
  
पञ्चभूतपञ्चीकरणयुक्त्या सम्बद्धं सत् शरीरमुद्भूतं यच्च स्थूलं   
विनश्यत्स्वभावं करिकर्णाग्रचपलं च इति नात्र स्थिरता आसीत् अस्ति स्याद्वा इति   
तथा दिग्विभागादि नास्ति बाह्यजहभित्तिमात्रमिदं दक्षिणपार्श्वम् इदं   
वोत्तरम् इत्यादिना तस्मात् असदिति समीक्षयेत् । प्रमाता च सदिति सन्निश्चयेन   
ज्ञानीत्युच्यते ॥ ४७ ॥  
  
अपरामाह  
  
हृद्याकाशे निलीनाक्षः पद्मसम्पुटमध्यगः ।  
अनन्यचेताः सुभगे परं सौभाग्यमाप्नुयात् ॥ ४८ ॥  
  
हृत्पद्मे बद्धबाह्याभ्यन्तरेन्द्रियचक्रः तत्पद्मपुटमध्यगश्च अत   
एवानन्यचेताः परं सौभाग्यमाप्नुयात् - बाह्यविषयोपरमात्   
आभ्यन्तरोदयः सम्भवेदित्यर्थः ॥ ४८ ॥  
  
अपरामाह   
  
सर्वतः स्वशरीरस्य द्वादशान्ते मनोलयात् ।  
दृढबुद्धेर्दृढीभूतं तत्त्वलक्ष्यं प्रवर्तते [त्वग्विभागं   
भित्तिभूतमिति ध्यायनध्येय इति च पाठः] ॥ ४९ ॥  
  
प्। २२)   
  
दृढबुद्धेर्योगिनः दृढीभूतं प्राप्तैकाग्र्यं परप्रकाशरूपं   
तत्त्वलक्ष्यं प्रवर्तते द्वादशान्ते शून्यातिशून्ये मनसो लयात् वासनाक्षयात् ।   
अथ वा मध्यधाम्नि सुषुम्नायाम् । तथा च   
  
सौषुम्नेऽध्वन्यस्तमितौ हित्वा ब्रह्माण्डगोचरम्   
  
इत्यादिना स्पन्दे विशदीकृतम् ॥ ४९ ॥  
  
अपरामाह  
  
यथा तथा यत्र तत्र द्वादशान्ते मनः क्षिपेत् ।  
प्रतिक्षणं क्षीणवृत्तेर्वैलक्षण्यं दिनैर्भवेत् ॥ ५० ॥  
  
एवमेव पूर्वोक्तेन प्रकारेण प्रशान्तचाञ्चल्यस्य   
असामान्यपरभैरवताभिव्यक्तिः स्यादेवेत्यर्थः ॥ ५० ॥  
  
अपरामाह  
  
कालाग्निना कालपुरादुत्थितेन स्वकं पुरम् ।  
प्लुष्टं विचिन्तयेदन्ते शान्ताभासः प्रजायते [कालपदादिति   
शान्ताभासस्तदा भवेदिति च पाठः] ॥ ५१ ॥  
  
दक्षपादाङ्गुष्ठात् उत्थितेन कालाग्निना देहं दग्धं योगतो विभाव्य   
योगिनः चिन्मयमूर्तिमान् विभावसुः प्रकाशत इत्यर्थः ॥ ५१ ॥  
  
पपरामाह  
  
एवमेव जगत्सर्वं दग्धं ध्यात्वा विकल्पतः ।  
अनन्यचेतसः पुंसः पुम्भावः परमो भवेत् ॥ ५२ ॥  
  
प्। २३)   
  
एवमेवेति दक्षपादाङ्गुष्ठोद्भवकालाग्निरुद्रज्वालया सर्वं देहस्थं   
बाह्याभ्यन्तरं दग्धं विभाव्य निर्विकल्पचेतसः पुरुषार्थत्वं   
परोत्कृष्टतया भवेदिति शेषः ॥ ५२ ॥  
  
अपरामाह  
  
स्वदेहे जगतो वापि सूक्ष्मसूक्ष्मान्तराणि च ।  
तत्त्वानि यानि निलयं ध्यात्वान्ते व्यज्यते परा ॥ ५३ ॥  
  
पृथिव्यादीनि पञ्चभूतानि तद्विकाराणि मांसास्थ्यादीनि यानि च सन्ति तेषां   
लयं - स्वस्वकारणेषु लीनतां ध्यात्वा पर्यन्ते परा देवी प्रकटा स्यात्   
मयूराण्डरसन्यायेन परा सर्वमेतदन्तः स्थित-मेव बहिः   
प्रकाशयेदिति भावः । अयमत्र तात्पर्यार्थः - सर्वभेदाभेदगलनात्   
पराप्रसादमन्त्रवान् परोदयः स्यादेवेति ॥ ५३ ॥  
  
अपरामाह  
  
पीनां च दुर्बलां शक्तिं ध्यात्वा द्वादशगोचरे ।  
प्रविश्य हृदये ध्यायन्मुक्तःस्वातन्त्र्यमाप्नुयात् ॥ ५४ ॥  
  
प्राणशक्तिमादौ पीनाम् - अन्नपानादिभोजनदिशा पीनत्वं प्राप्तां ततोऽपि   
गुरूपदेशमार्गेण कुम्भकादिना सूक्ष्मां भवन्तीं ध्यात्वा ततस्तामेव   
हृदयादौ प्रावेश्य द्वादशान्ते वा ततः स्वतन्त्रपरमेश्वररूपः स्यादिति   
निश्चयः ॥ ५४ ॥  
  
प्। २४)   
  
अपरामाह  
  
भुवनाध्वादिरूपेण चिन्तयेत्क्रमशोऽखिलम् ।  
स्थूलसूक्ष्मपरस्थित्या यावदन्ते मनोलयः ॥ ५५ ॥  
  
भुवनतत्त्वकलापदमन्त्रवर्णाख्यो यः षोढा वाच्यवाचकरूपोऽध्वा   
तस्याध्वनः स्थूलसूक्ष्मिक्यरूपताभ्यसनात् ततस्तन्त्रैव मनोलयात्   
पराकाष्ठावगतिरिति भावः । तथा च मालिनीविजये  
  
अध्वातीतो भवेच्छिवः  
  
इत्यादिनानुशिष्टमस्ति ॥ ५५ ॥  
  
अपरामाहा  
  
अस्य सर्वस्य विश्वस्य पर्यन्तेषु समन्ततः ।  
अध्वप्रक्रियया तत्त्वं ध्यात्वा शैवं महोदयः ॥ ५६ ॥  
  
अध्वषट्केषु भुवनाध्वपर्यन्तेषु सामान्यतया विशेषतया वा न किमपि   
शिवतत्त्वं विना सारभूतम् इति विज्ञाय महोदयः - परमशिवावभासः   
स्यादित्यर्थः । एतदेव   
  
अध्वषट्कादि सन्त्यज्य जित्वा चेन्द्रियमण्डलम् ।  
कारणैः कृतकृत्योऽसौ राजते सूर्यवद्भुवि ॥  
  
इत्यादिना मालिनीकल्पोत्तरेऽप्यादिष्टमस्ति ॥ ५६ ॥  
  
अपरामाह  
  
विश्वमेतन्महादेवि शून्यभूतं विचिन्तयेत् ।  
तत्रैव च मनो लीनं ततस्तल्लयभाजनम् ॥ ५७ ॥  
  
प्। २५)   
  
एतत् सर्वं विश्वं चराचरभूतं न किञ्चित् गन्धर्वनगरादितुल्यम्   
अध्यासात्मकम् असदित्याद्याख्यं नामरूपादिहीनं मायागहनं च यदस्ति तत्   
स्वप्रकाशात्मकं सदिति लक्षितं च सारं लयभाजनं चेति भावः ॥ ५७ ॥  
  
अपरामाह  
  
घटादिभाजने दृष्टिं भित्तिस्त्यक्त्वा विनिक्षिपेत् ।  
तल्लयं तत्क्षणाद्गत्वा तल्लयात्तन्मयो भवेत् ॥ ५८ ॥  
  
अन्तःसुषिरे घटादिवस्तुनि दक्षिणोत्तरपार्श्वादि त्यक्त्वा तत्र आकाशे   
विश्रान्तत्वात् परमशून्यातिशून्ये मनो लीनं विभाव्य   
परम्ब्रह्मसमाविष्टः सन् ब्रह्मैव सम्पद्यत इति भावः ॥ ५८ ॥  
  
अपरामाह  
  
निर्वृक्षगिरिभित्त्यादिदेशे दृष्टिं विनिक्षिपेत् ।  
विलीने मानसे भावे वृत्तिक्षीणः प्रजायते ॥ ५९ ॥  
  
पर्वतादौ शून्ये मरुद्देशादौ वा तुङ्गादिविषयादौ वा दृष्टिमात्रं   
निक्षिप्य तत्तदालम्भनाभावात् गलिते मानसे क्षीणसमस्तवृत्तिः प्रजायते ##-  
  
अपरामाह  
  
उभयोर्भावयोर्ज्ञाने ज्ञात्वा मध्यं समाश्रयेत् ।  
युगपच्च द्वयं त्यक्त्वा मध्ये तत्त्वं प्रकाशते ॥ ६० ॥  
  
घटोऽयं पटोऽयं तटोऽयमित्यादिनानात्वेन वेद्यराशिपतितस्य सारं विहाय   
वा तन्मध्ये च ज्ञातृत्वावगमनं कृत्वा अत्र कश्चित्   
  
प्। २६)   
  
वेदकोऽस्तीति तेन च ज्ञातृज्ञानज्ञेयादिनानात्वेन अनानात्वं विधाय   
विभागकल्पनात्यागात् ऐकाग्र्यमेव प्रमातृतत्त्वाख्यं तत्त्वमसि इति वत्   
निर्विकल्पदशामासाद्य विभागत्यागात् ऐकाग्र्यतापत्तिरिति सुष्ठु प्रोक्तमिति ॥ ६० ॥  
  
अथापरामपि आह  
  
भावे त्यक्ते [भावे न्यक्ते इति पाठः न्यक्ते अन्तर्हिते इत्यर्थः]   
निरुद्धा चिन्नैव भावान्तरं व्रजेत् ।  
तदा तन्मध्यभावेन विकसत्यति भावना ॥ ६१ ॥  
  
एकस्मिन् वस्तुनि स्वीकृते निरुद्धा चित् नैव भावान्तरं व्रजेत् अन्यद्वस्तुनि न   
व्रजेत् तत्र तन्मध्ये शून्यरूपस्थित्या भावना अतिविकसति अद्भुतफुल्लन्यायेन   
मनश्चातिविकासत्वं यायात् - ब्रह्मैव सम्पद्यत इत्यर्थः ॥ ६१ ॥  
  
अपरामाह   
  
सर्वं देहं चिन्मयं हि जगद्वा परिभावयेत् ।  
युगप्न्निर्विकल्पेन मनसः परमा [मनसा परमोदय इति पाठः]   
गतिः ॥ ६२ ॥  
  
आ पादात् केशान्तं चिद्रूपं सर्वमिदं जगत् परिभावयेत् अक्रमेण च   
स्फुरच्चिच्चमत्कारव्याप्त्या मनसो गतिः परमा उत्कर्षरूपा गतिरस्तीति तात्पर्यम्   
॥ ६२ ॥  
  
अपरामाह  
  
सर्वं जगत्स्वदेहं वा स्वानन्दभरितं स्मरेत् ।  
युगपत्स्वामृतेनैव परानन्दमयो भवेत् ॥ ६३ ॥  
  
प्। २७)   
  
आनन्दादेव खलु इमानि भूतानि जायन्ते आनन्दे प्रवर्तन्ते आनन्द एव प्रलीयन्त   
इति इत्थं दृष्ट्या कृतकृत्यो भवेदिति भावः ॥ ६३ ॥  
  
अपरामाह  
  
आयुद्वयस्य सङ्घट्टादन्तर्वा बहिरन्ततः ।  
योगी समत्वविज्ञानसमुद्गमनभाजनम् ॥ ६४ ॥  
  
प्राणापानरूपस्य योजनात् हृदये द्वादशान्ते चान्तःप्रवेशनिर्गमने   
पर्यवसाने योगी प्रबुद्धः समत्वविज्ञानेन समुद्गमनभाजनं   
रहस्यस्थानपर्यवसायिप्राणापानादिगोचरः स्यादिति भावः तेन च   
परमसिद्धिभाग्भवेदित्यर्थः ॥ ६४ ॥  
  
अपरामाह  
  
कुहनेन प्रयोगेन सद्य एव मृगेक्षणे ।  
समुदेति महानन्दो येन तत्त्वं प्रकाशते ॥ ६५ ॥  
  
विस्मापकाद्भुतमायादिप्रयोगेन अद्भुतप्रयोगमयः परमानन्दोदयः   
स्यादिति भावः अहमेव परो हंसः इत्यादिकया युक्त्या पिपीलिकास्पर्शमात्रात्   
परमोदयव्याप्तिरिति शेषः ॥ ६५ ॥  
  
अपरामाह  
  
सर्वस्रोतोनिरोधेन [स्रोतोनिबन्धेनेति पाठः] प्राणशक्त्योर्ध्वया   
शनैः ।  
पिपीलस्पर्शवेलायां प्रथते परमं सुखम् ॥ ६६ ॥  
  
प्। २८)   
  
पञ्चेन्द्रियगुह्योपस्थरन्ध्रनिरोधेन आधारात् द्वादशान्तं यावत् ऊर्ध्वं   
क्रमेण वहन्त्या प्राणशक्त्या  
  
पिपीलिकास्पर्शमात्रात्प्रथते परमं सुखम्   
  
इत्येतद्भावनया अन्तर्मुखारामो भवतीत्यर्थः । द्वादशान्त   
आत्मविषयानुभवसमये पिपीलिकाया इव शनैः शनैः चरतः प्राणस्य यः   
मूलाधारादिस्थानसकाशात् कन्दादिस्थानपर्यन्तः स्पर्शः तद्वेलायां हि   
परीक्षन्ते योगिनः अमुतः स्थानात् उत्थाय अमुकस्थानं प्राप्तः प्राणः इति   
निश्चितमेव इत्येतादृगुक्तभावनयोद्दिष्टसुखसिद्धिरिति भावः ॥ ६६ ॥  
  
अपरामाह  
  
वह्नेर्विषस्य मध्ये तु चित्तं सुखमयं क्षिपेत् ।  
केवलं वायुपूर्णं वा स्मरानन्दे न [स्मरानन्देन इति   
तदनुसारेणार्थापितः समस्तः पाठः] युज्यते ॥ ६७ ॥  
  
तद्धारणया सुखधारणया वह्नौ वा विषेऽपि कठिनतरे च सुखभावनयैव   
चित्तं क्षिपेत् प्राणस्य वा अपानस्य च मध्येऽपि कामानन्दे सर्वविषयविस्मारके   
न युज्यते कामधारणायां सर्वविषयविस्मरणात् अथ वा वायुपूर्णं   
केवलं प्राणायामवर्जितमपि तत्रापि भेदगलनेन अभेदापत्तिरिति भावः ।   
यस्मात् दुःखे वह्निविपादौ सुखसन्धारणमेव परमार्थ इति   
परमार्थविदः । स्त्रीसङ्गेन विना स्त्रिया य आनन्दानुभवः स एव परमार्थ इति   
कथ्यते ॥ ६७ ॥  
  
अपरामाह  
  
शक्तिसङ्गमसङ्क्षुब्धशक्त्यावेशावसानिकम् ।  
यत्सुखं ब्रह्मतत्त्वस्य तत्सुखं स्वाक्यमुच्यते ॥ ६८ ॥  
  
प्। २९)   
  
स्त्रीसङ्गमेन य आनन्दोऽनुभूयते तमेव स्त्रियं विना ध्यात्वा आनन्दमयो   
भवेदित्याद्युक्तम् । उक्तं च   
  
जायया सम्परिष्वक्तो न बाह्यं वेत्ति चान्तरम् ।  
निदर्शनं श्रुतिं प्राह मूढस्तं मन्यते परम् ॥  
  
न सृष्टिर्जायते लिङ्गान्न भगान्नापि रेतसः ।   
आनन्दोच्छलिता शक्तिः सृजत्यात्मानमात्मना ॥  
  
इत्याद्युक्तरीत्या स्त्रीसङ्गानन्दाविर्भूतानन्दशक्तिसमावेशान्ते यत् सुखं   
स्त्रीपुरुषादिपर्यालोचनं स्वात्ममात्रनिष्ठं तत् स्वकम् - आत्मन एव   
सम्बन्धि नान्यत आयातं भावयेत् स्त्रीसङ्गमस्तु व्यक्तिकारणमेव इत्यादिना   
प्रोक्तं चान्यत्र अलं चातिविस्तरेण ॥ ६८ ॥  
  
अपरामाह  
  
लेहनामन्थनाकोटैः स्त्रीसुखस्य भरात्स्मृतेः ।  
शक्त्यभावेऽपि देवेशि भवेदानन्दसम्प्लवः ॥ ६९ ॥  
  
परिचुम्बनालिङ्गनदन्तक्षतनखक्षतादिभिर्विशेषैः स्त्रीसुखस्यानुभूतस्य   
पूर्वं तद्ध्यानमात्रेण इदानीमपि शक्त्यभावेऽपि करसौन्दर्यादौ   
ध्यातमात्रे य आनदः प्रत्यक्षतयैव सर्वविषयविस्मारकः स एवानन्दोदय   
इति स्थितम् यतोऽनुभूते स्मरणं प्रत्यक्षतयैव प्रसिद्धमित्याचार्याः ॥ ६९ ॥  
  
अपरामाह   
  
आनन्दे महति प्राप्ते दृष्टे वा बान्धवेऽचिरात् ।  
आनन्दमुद्गतं ध्यात्वा तल्लयस्तन्मना भवेत् ॥ ७० ॥  
  
प्। ३०)   
  
एवमेव बान्धवे वा सुहृदादौ चिरकालानन्तरं प्रिये वा दृष्टे   
उद्गतमात्रमेवानन्दं गृहीत्वा तद्भावनान्तर्मनस्कत्वेन परानन्दोदये   
विश्रान्तः स्यादेवेत्यर्थः । तथा च स्पन्दे  
  
अतिक्रुद्धः प्रहृष्टो वा किं करोमीति वा मृशन् ।  
धावन्वा यत्पदं गच्छेत्तत्र स्पन्दः प्रतिष्ठितः ॥  
  
इत्यादिना अभिहितमस्ति ॥ ७० ॥  
  
अपरामाह  
  
जग्धिपानकृतोल्लासरसानन्दविजृम्भणात् ।  
भावयेद्भरितावस्थां महानन्दस्ततो भवेत् ॥ ७१ ॥  
  
अयमत्राशयः - मिष्टान्नपानभोजनक्षीरादिपानाशनाभ्याम् उल्लसद्रसो   
य आनन्दस्तदनुभवेन आनन्दपूर्णत्वावस्थायां भावयत एकाग्रचित्तस्य   
परमानन्दप्राप्तिरिति सिद्धम् ॥ ७१ ॥  
  
अपरामाह  
  
गीतादिविषयास्वादासमसौख्यैकतात्मनः ।  
योगिनस्तन्मयत्वेन मनोरूढेस्तदात्मता ॥ ७२ ॥  
  
गीतादिविषयस्य वंशवीणादेर्मधुरसूक्ष्मशब्दविषयस्य आस्वादात्   
तच्चर्वणाद्यः परमानन्दोदयः स्यात् तालक्रियाशब्दादिसाम्यं स एव   
परपरमानन्दोदय इति कथ्यते तत्काले शुभाशुभचिन्तादिविस्मरणादित्यलम् ।   
अनेन च वेद्यराशेर्विस्मरणात् वेदकसत्तामात्रस्थितौ   
शान्तमेयमानादिव्यापृतौ महानन्दोदय इति निश्चितम् ॥ ७२ ॥  
  
प्। ३१)   
  
यत्र यत्र मनस्तुष्टिर्मनस्तत्रैव धारयेत् ।  
तत्र तत्र परानन्दस्वरूपः सम्प्रकाशते [स्वरूपं सम्प्रवर्तते इति   
पाठः] ॥ ७३ ॥  
  
अयमत्र भावः - यत्र यत्र पञ्चेन्द्रियादिगुणेषु मनो रज्यते   
एतच्छुभमेतदशुभम् इत्यादिना तत्रैव शुभे वाशुभे विश्रान्तः सन्   
परपरानन्दमयः स्यात् इति निश्चयः । यत्र शुभे वाशुभे मनो लगति तत्समये   
परविमर्शविस्मृतेस्तत्रैवानन्दोदय इति निश्चयः ॥ ७३ ॥  
  
अपरामाह  
  
अनागतायां निद्रायां प्रणष्टे बाह्यगोचरे ।  
सावस्था मनसा गम्या परा देवी प्रकाशते ॥ ७४ ॥  
  
निद्रा जागरणरूपोन्मग्नावस्था परावस्थेति कथ्यते सैव च   
स्फुटीकरणावस्था चितेरिति हि स्थितम् । तथाहि  
  
निद्रादौ जागरस्यान्ते यो भाव उपजायते ।  
तं भावं भावयन्साक्षादक्षयानन्दमश्रुते ॥  
  
इत्यादिना निरूपितमस्ति ॥ ७४ ॥  
  
अपरामाह  
  
तेजसा सूर्यदीपादेराकाशे शबलीकृते ।  
दृष्टिर्निवेश्या तत्रैव स्वात्मरूपं प्रकाशते ॥ ७५ ॥  
  
दिवा सूर्यकिरणप्रकाशेन रात्रौ च चन्द्रज्योत्स्नया शबलीभूतम-  
  
प्। ३२)   
  
हाकाशसम्बन्ध्यूर्ध्वाधोवर्तिस्थानविशेषे   
गृहैकदेशवर्तिदीपप्रकाशव्याप्तकोष्ठाकाशचित्रस्थाने वा   
अव्यग्रमनस्कतया दृष्टिबन्धमभ्यस्यतः स्वस्वरूपचिदाकाशैकीभावेन   
स्वात्मरूपाभिव्यक्तिर्जायते यत्फलं चतुर्दशभुवनज्ञानं   
ताराव्यूहपरमनोभावाभिज्ञानं च समुत्पद्यते इति ॥ ७५ ॥  
  
अपरामाह  
  
करङ्किण्या क्रोधनया भैरव्या लेलिहानया ।  
खेचर्या दृष्टिकाले च परा व्याप्तिः [परावाप्तिरिति पाठः]   
प्रकाशते ॥ ७६ ॥  
  
विगतचेष्टं करङ्कमात्रं शवमिव विश्वं पश्यन्त्या क्रोधव्यग्रया   
दृक्शक्त्या भोक्तुमेकाग्रया वा दूरमाकाशदर्शनार्थं प्रसृतया वा   
दृष्टिकाले परा व्याप्तिः प्रकाशत इति भावः ॥ ७६ ॥  
  
अपरामाह  
  
मृद्वासने स्फिजैकेन हस्तपादौ निराश्रये ।  
विधाय तत्प्रसङ्गेन परा पूर्णा मतिर्भवेत् ॥ ७७ ॥  
  
निराश्रये यथाभवति तथा पादौ हस्तौ च कृत्वा सर्वाङ्गेषु   
प्रत्यंशसाकल्येन चेतयन्ती विगलिततमोरजस्का सत्त्वमयी भवेद्बुद्धिरिति   
तात्पर्यार्थः । मृद्वासने कोमलासने कटिप्रोथैकेन । कठिनासने   
उपवेशनेन हि तुङ्गकुब्जाद्युपाधेः समाधिचाञ्चल्यापत्तिरिति हि स्थितम् ॥ ७७ ॥  
  
प्। ३३)   
  
अपरामाह  
  
उपविश्यासने सम्यग्बाहू कृत्वावकुञ्चितौ [कृत्वार्थकुञ्चिताविति   
पाठः] ।  
कक्षव्योम्नि निराकुर्वञ्छममायाति तल्लयात् ॥ ७९ ॥  
  
आसने उपविश्य बाहू कक्षव्योम्नि सङ्कुचितौ कृत्वा तल्लयेन शममायाति ॥ ७९   
॥  
  
अपरामाह  
  
स्थूलरूपस्य भावस्य स्तब्धां दृष्टिं निपात्य च ।  
अचिरेण निराधारं मनः कृत्वा शिवं व्रजेत् ॥ ८० ॥  
  
विनोन्मेषनिमेषाभ्याम् अत एव स्तब्धां दृष्टिमवष्टभ्य मनो निराधारं   
कृत्वा किञ्चिदप्यचिन्तयन् शिवं - परमात्मैक्यतां व्रजेदिति भावः ॥ ८०   
॥  
  
अपरामाह  
  
मध्यजिह्वे स्फारितास्ये मध्ये निक्षिप्य चेतनाम् ।  
होच्चारं मनसा कुर्वंस्ततः शान्ते प्रलीयते ॥ ८१ ॥  
  
मध्य अन्तराल एव जिह्वा यस्य ईदृशे विस्तारिते चास्ये सति तन्मध्ये बुद्धिं   
निक्षिप्य मनसैव ह इत्युच्चारं कुर्वन् शान्तात्मा प्रकाशत इत्यर्थः ॥ ८१ ॥  
  
प्। ३४)   
  
अपरामाह  
  
आसने शयने स्थित्वा निराधारं विभावयेत् [विभावयन् स्वदेहं   
क्षणात्क्षीणाशय इति पाठः ।  
लीनं मूर्ध्नि इति (८४) पद्यादनन्तरम् उ० मू०  
आकाशं विमलं पश्यन्कृत्वा दृष्टिं निरन्तराम् ।  
स्तब्धात्मा तत्क्षणाद्देवि भैरवं वपुराप्नुयात् ॥  
इति पद्यमधिकं वर्तते ।] ।  
स्वदेहे मनसि क्षीणे क्षणाद्भूताशयो भवेत् ॥ ८२ ॥  
  
देहे नैव आसने देहस्यापि निराधारभावनात् शयने स्थित्वा नाहं देहो न मे   
देहो इति समानाधारभूतस्य नाधारादिकल्पना इत्येवं परिकल्पनेन क्षीणे   
मनसि गलिते वेद्यराशौ भूताशयो भूतसिद्धार्थो भवेदिति सम्बन्धः ॥ ८२ ॥  
  
अपरामाह  
  
चलासने स्थितस्याथ शनैर्वा देहचालनात् ।  
प्रशान्ते मानसे भावे देवि दिव्यौघमाप्नुयात् ॥ ८३ ॥  
  
चलासन अश्वादौ शनैर्देहचालनं कुर्वन् प्रशान्ते च मानसे भावे   
दिव्यानां लोकानां परमयोगिनाम् ओघं समूहं सम्भूय   
तत्तेजस्तत्त्वमाप्नुयात् प्राप्नुयादिति भावः ॥ ८३ ॥  
  
अपरामाह  
  
लीनं मूर्ध्नि वियत्सर्वं भैरवत्वेन भावयेत् ।  
तत्सर्वं भैरवाकारं तेजस्तत्त्वं समाविशेत् ॥ ८४ ॥  
  
प्। ३५)   
  
लीनं श्लिष्टं सर्वं यन्नीलपीतादि तत्सर्वं शिवमयम् इति भावयतो ब्रह्म   
प्रकाशत इति भावः ॥ ८४ ॥  
  
अपरामाह  
  
किञ्जिज्ज्ञात्वा [किञ्चिज्ज्ञातमिति ज्ञात्वानन्तेति च पाठः] द्वैतदायि   
बाह्यालोकस्तमः पुनः ।  
विश्वादि भैरवं रूपं ध्यात्वानन्तप्रकाशभृत् ॥ ८५ ॥  
  
आधौ भेदमयं ध्यात्वा स्थाणुर्वा पुरुषो वा इति ततश्च   
बाह्यश्चासावालोकः चन्द्रसूर्यादिः ततश्च तमः एतत्सर्वं भैरवरूपं   
ध्यात्वा नानात्वादनन्तप्रकाशमयो भैरवो भवति ॥ ८५ ॥  
  
अपरामाह  
  
एवमेव दुर्निशायां कृष्णपक्षागमे चिरम् ।  
तैमिरं भावयेद्रूपं [भावयन्रूपमिति पाठः] भैरवं   
रूपमेष्यति ॥ ८६ ॥  
  
मेघच्छन्ना रत्रिर्दुर्निशा तस्यामन्धतामिस्रमहातामिस्रतामिस्ररूपायां   
यत् कालश्यामलादि भयङ्कररूपं भैरवमुद्रितं भैरवमुद्राङ्कितं   
भयङ्करत्वाददृश्यं तत् भावयन् अक्षयानन्दमाप्नुयात् - तद्रूपस्य   
आश्चर्यकारित्वात् ॥ ८६ ॥  
  
अपरामाह  
  
एवमेव निमिल्यादौ नेत्रे कृष्णाभमग्रतः ।  
प्रसार्य भैरवं रूपं भावयेत्तन्मयो [भावयंस्तन्मय इति   
पाठः] भवेत् ॥ ८७ ॥  
  
प्। ३६)   
  
स्वनेत्रे च निमील्य कृष्णपाक्षिकरात्र्यभावेऽपि कृष्णाभं तमोरूपं   
ज्ञात्वा किमेतत् इत्याश्चर्यकारि एतदेव भैरवं रूपम् एतद्रूपेण   
तन्मयीभावः स्यादिति ॥ ८७ ॥  
  
अपरामाह  
  
यस्य यस्येन्द्रियस्यादौ [यस्य कस्येन्द्रियस्यापि इति तत्रैवात्मेति च   
पाठः] व्याघाताच्च निरोधतः ।  
प्रविष्टस्याद्वये शून्ये तदैवात्मा प्रकाशते ॥ ८८ ॥  
  
बाह्याधिकारनिवृत्तेरज्ञत्वात् तत एव च व्याघातात् विरुद्धसमुच्चयात् अथ च   
निरोधतः निरोधनाच्च अद्वये द्वयरहिते शून्ये अत एव प्रविष्टः सन्   
अन्तर्मुखपदाश्रयणेन आत्मा प्रकाशत इति भावः ॥ ८८ ॥  
  
अपरामाह  
  
अबिन्दुमविसर्गं च अकारं जपतो महान् ।  
उदेति देवि सहसा ज्ञानौघः परमेश्वरः ॥ ८९ ॥  
  
अम् इत्यत्र अः इत्यत्र च बिन्दुविसर्गौ परित्यज्य कुम्भकस्थस्य अ इत्येवमेव   
केवलं जपतः परमेश्वरो ज्ञानौघ उदेति । सर्वविकल्पराहित्येन विकल्पादीन्   
सन्त्यज्य यच्छिष्यते तदेव भवतीत्यर्थः । तत्त्वमसि इत्यादिवत् ॥ ८९ ॥  
  
अपरामाह  
  
सविसर्गस्य वर्णस्य विसर्गान्ते [विसर्गान्तमिति पाठः] चितिं कुरु ।  
निराधारेण चित्तेन स्पृशेद्ब्रह्म सनातनम् ॥ ९० ॥  
  
प्। ३७)   
  
पुनश्चात्र अ इत्येवमेव परित्यज्य यश्च अमित्यत्र अः इत्यत्र च (।)   
(ः) बिन्दुविसर्गौ परिशिष्टौ तयोरनिर्वचनीयत्वात् प्राप्ता तत्र परा   
निर्वृतिरिति सिद्धम् ॥ ९० ॥  
  
अपरामाह  
  
व्योमाकारं स्वमात्मानं ध्यायेद्दिग्भिरनावृतम् ।  
निराश्रया चितिः शक्तिः स्वरूपं दर्शयेत्तदा ॥ ९१ ॥  
  
अहमेव परो हंसः परमात्मा परात्परः ।  
  
इति व्योमाकारं स्वमात्मानं कृत्वा तथा   
दिग्भिर्नीलपीतादिभिरुपाधिभिर्विवर्जितं कृत्वा चितिशक्तिर्निराश्रया स्वं रूपं   
दर्शयेदिति भावः ॥ ९१ ॥  
  
अपरामाह  
  
किञ्चिदङ्गं विभिद्यादौ तीक्ष्णसूच्यादिना ततः ।  
तत्रैव चेतना युक्ता भैरवी निर्मला गतिः ॥ ९२ ॥  
  
तीक्ष्णसूच्यादिना वा अग्निना शरीरं प्रमथ्य तत्सहनादिना या सहनशक्तिः   
सैव चेतना इत्यभिधीयते ।  
  
अच्छेद्योऽयमदाह्योऽयमक्लेद्योऽशोष्य एव च ।  
  
इत्यादिभगवद्वाक्यस्मरणात् भैरवसारूप्याप्तिरिति भावः ॥ ९२ ॥  
  
अपरामाह  
  
चित्ताद्यन्तःकृतिर्नास्ति ममान्तर्भावयेद्यदि [भावयेदितीति   
पाठः] ।  
विकल्पानामभावेऽपि विकल्पैरुज्झितो भवेत् ॥ ९३ ॥  
  
प्। ३८)   
  
चित्ताद्यन्तःकरणवर्गो ममान्तर्नास्ति अस्त्यपि नास्त्येव इत्येवं   
बाह्यविषयोपरमाद्दृढभावनस्ततो विकल्पानामभावेन   
विकल्पैरुज्झितस्त्यक्तः निर्विकल्पतया शुद्धचैतन्यो भवेदित्यर्थः ॥ ९३ ॥  
  
अपरामाह  
  
माया विमोहिनी नाम कलायाः कलनं स्थितम् ।  
इत्यादिधर्मं तत्त्वानां कलयन्ना पृथग्भवेत् [कलयन्न पृथगिति   
पाठः] ॥ ९४ ॥  
  
इयं माया विमोहिनी नाम तत्त्वानां च इत्यादिधर्मं कलायाः कलनं स्थितम्   
इत्येवं कलयन् ना पुरुषः पृथक् भवेत् - सर्वोत्तिर्णः कूटस्थ इत्याख्यः   
स्यादित्यर्थः ॥ ९४ ॥  
  
अपरामाह  
  
झगितीच्छां समुत्पन्नामवलोक्य शमं नयेत् ।  
यत एव समुद्भूता ततस्तत्रैव लीयते ॥ ९५ ॥  
  
एवमन्तर्मुखतया विमृश्य यत एव क्षोभमयान्मनस उत्थिता तत्रैव   
शमं नयेत् प्रापयेत् ।  
  
तरङ्गा इव तोयेषु बुद्बुदा इव सागरे ।  
  
इत्यादिवत् ऐक्यमाश्रित्य तत्सर्वं च प्रशमय्य ब्रह्म सम्पद्यते तदा   
स्वयमेव ॥ ९५ ॥  
  
अपरामाह  
  
यदा ममेच्छा नोत्पन्ना ज्ञानं वा कस्तदास्मि वै ।  
तत्त्वतोऽहं तथाभूतस्तल्लीनस्तन्मना भवेत् ॥ ९६ ॥  
  
प्। ३९)   
  
इच्छाज्ञानक्रियादिसन्दोहे समुत्पन्नेऽपि अहं करोमि गच्छामीत्यादिना तेन च   
ज्ञानं वा समुत्पन्नमपि तत्त्वतोऽहंस्वरूपम् एवाहम् तस्मिंल्लीने तन्मयो   
भवेदिति गुरवः । तथा च स्पन्दे  
  
गुणादिस्पन्दनिःष्यन्दाः सामान्यस्पन्दसंश्रयात् ।  
लब्धात्मलाभाः सततं स्युर्ज्ञस्यापरिपन्थिनः ॥  
  
अप्रबुद्धधियस्त्वेते स्वस्थितिस्थगनोद्यताः ।  
पातयन्ति दुरुत्तारे घोरे संसारवर्त्मनि ॥  
  
अतः सततमुद्युक्तः स्पन्दतत्त्वविविक्तये ।  
जाग्रदेव निजं भावमचिरेणाधिगच्छति ॥  
  
इत्यादिना सुस्पष्टतया प्रतिपादितम् ॥ ९६ ॥  
  
अपरामाह  
  
इच्छायामथवा ज्ञाने जाते चित्तं निवेशयेत् ।  
आत्मबुद्ध्यानन्यचेतास्ततस्तत्त्वार्थदर्शनम् ॥ ९७ ॥  
  
जातमात्रायामिच्छायां जातमात्रे ज्ञाने वा सति   
सर्वस्मिन्स्वात्मरूपदृढभावनया अनन्यचेतसस्तत्त्वात्मदर्शनं   
स्यादेवेति निश्चयः सर्वं खल्विदं ब्रह्म इत्यभ्यसनादिति भावः ॥ ९७ ॥  
  
अपरामाह  
  
निर्निमित्तं भवेज्ज्ञानं निराधारं भ्रमात्मकम् ।  
तत्त्वतः कस्यचिन्नैतदेवम्भावी शिवः प्रिये ॥ ९८ ॥  
  
भ्रममात्रान्निर्निमित्तं शुक्ताविदं रजतमित्यादिवत् भ्रममात्रस्वभावं   
सर्वं दृश्यजातम् अत एव च निराधारमनाश्रयात्मकम्   
  
प्। ४०)   
  
हि सर्वं चिन्मात्रम् चिद्व्यतिरिक्तस्यान्यस्याभावात् इत्येवम्भावनादार्ढ्यात्   
शिव एव स्यादिति भावः ॥ ९८ ॥  
  
अपरामाह  
  
चिद्धर्माः सर्व देहेषु विशेषो नस्ति कुत्रचित् ।  
अतश्च तन्मयं सर्वं भावयन्भवजिज्जनः ॥ ९९ ॥  
  
देवासुरनरतिर्यक्स्थावरजङ्गमादिषु मूर्तिषु चिद्धर्माः सामान्येन सन्ति न   
च तत्र विशेषोऽस्ति कुत्रचित् देहादेरेव विशेषोऽस्ति न तु चितेः इति भावयन् सर्वत्र   
चिदेव जृम्भते इत्यनुभवदार्ढ्यात् सोहमस्मीति भावयन् भवजित्   
दुस्तरसंसारोत्तिर्णो जनो भवति ॥ ९९ ॥  
  
अपरामाह  
  
कामक्रोधलोभमोहमदमात्सर्यगोचरे ।  
बुद्धिं निस्त्मितां कृत्वा तत्तत्त्वमवशिष्यते ॥ १०० ॥  
  
कामक्रोधादिषु मात्सर्यपर्यन्तेषु बुद्धिमेकाग्रां विधाय विकारानधिगमात्   
निस्पन्दां कृत्वा तत्तत्त्वं चिन्मात्रबोधमवशिष्यत इति शेषः ॥ १०० ॥  
  
अपरामाह  
  
इन्द्रजालमयं विश्वं न्यस्तं वा चित्रकर्मवत् ।  
भ्रमतो ध्यायतः [भ्रमद्वा ध्यायत इति पाठः] सर्वं   
पश्यतश्च सुखोद्गमः ॥ १०१ ॥  
  
प्। ४१)   
  
इत्येवं ज्ञानानुभवयुक्त्या निश्चितया बुद्ध्या सर्वमिदमिन्द्रजालनिभं   
विश्वं विभाव्य स्वस्पन्दारोहणेन सर्वमिदं भ्रमन्नपि ध्यायन्नपि   
पश्यन्नपि अक्षयसुखीभवति - सर्वमिदं ब्रह्म इति पश्यन् मुच्यत   
इत्यर्थः ॥ १०१ ॥  
  
अपरामाह  
  
न चित्तं निक्षिपेद्दुःखे न सुखे वा परिक्षिपेत् ।  
भैरवि ध्यायतां मध्ये किं तत्त्वमवशिष्यते ॥ १०२ ॥  
  
सुखदुःखादिविभवे सर्वं सुखं वा दुःखमेव वेदं सर्वं विज्ञाय   
तदैकाग्र्यतया हे भैरवि ध्यायतां तन्मध्ये भैरवोदयः स्यादित्यर्थः ॥   
१०२ ॥  
  
अपरामाह  
  
विहाय निजदेहास्थां सर्वमस्मीति भावयेत् ।  
दृढेन मनसा दृष्ट्या नान्येक्षिण्या सुखी भवेत् ॥ १०३ ॥  
  
निजदेहप्रमातृतां विहाय - न देहोऽहमित्यादिना   
पश्चात्सर्वमिदमहमेव इति भावयन् सुखी सर्वत्र सर्वदा ॥ १०३ ॥  
  
अपरामाह  
  
घटादौ यच्च विज्ञानमिच्छाद्यं वा ममान्तरे ।  
नैव सर्वगतं जातं भावयन्निति सर्वगः [सर्वत्रामस्मीति भावयन् इति   
पाठः] ॥ १०४ ॥  
  
प्। ४२)   
  
सदा सर्वत्र सवास्ववस्थासु यत् दृश्यमानं घटादिविज्ञानेन   
घटोऽयमित्यादिना तदन्तरे या चेच्छा एवं करोमीत्यादिना तत्सर्वं जातमपि   
किमपि न भवति निःसारत्वादिति भावयन् सर्वत्र प्रकाशस्वरूपः स्यादिति   
भावः ॥ १०४ ॥  
  
अपरामाह  
  
ग्राह्यग्राहकसंवित्तिः सामान्या सर्वदेहिनाम् ।  
योगिनां तु विशेषोऽयं [विशेषोऽस्तीति पाठः] सम्बन्धे सावधानता   
॥ १०५ ॥  
  
सर्वदेहिनां सदाशिवादिकीटान्तानाम् इदं ग्राह्यम् अयं ग्राहक इत्यादिना यो   
व्यवहारः स सामान्य एव सर्वदेहिनां यदेको जानाति तदपरोऽपि जानाति इत्यनेन   
सामान्या परन्तु योगिनामयमेव विशेषः - सम्बन्धे   
ग्राह्यग्राहकस्वरूपावधारणे ग्रहीतृरूपाविस्मरणमित्यर्थः अहं स्मर्तेति   
सर्वदा प्रकाशस्वरूपः अन्यद्वेद्यमनित्यमसदित्युच्यते ॥ १०५ ॥  
  
अपरामाह  
  
स्ववदन्यशरीरेऽपि संवित्तिमनुभावयेत् ।  
अपेक्षां स्वशरीरस्य त्यक्त्वा व्यापी दिनैर्भवेत् ॥ १०६ ॥  
  
तस्य शरीरभूतं जगदिदमिति सर्वं विभावयन् केवलं भिन्नतया   
स्वशरीरापेक्षां विहाय इदं मम शरीरं नास्तीतरस्मादन्यत्   
  
प्। ४३)   
  
इत्यनेन परस्मिन्सर्वस्मिन्स्वात्मसंविन्मात्रदृढभावनेन व्यापकरूपोऽसौ   
तद्दिनैरेव भवेदिति भावः ॥ १०६ ॥  
  
अपरामाह  
  
निराधारं मनः कृत्वा विकल्पान्न विकल्पयेत् ।  
तदात्मपरमात्मत्वे भैरवो मृगलोचने ॥ १०७ ॥  
  
सर्वमेतत्त्याज्यं स्वस्वभावाध्यासरूपं स्थाणुर्वा पुरुषो वा इति##-  
स्वात्मनः परमात्मत्वे निष्ठां प्राप्य परमात्मनि च लीनतां सम्प्राप्य वा   
विभाव्य भैरवरूपः परमात्मैव भवतीत्यर्थः ॥ १०७ ॥  
  
अपरामाह  
  
सर्वज्ञः सर्वकर्ता च व्यापकः परमेश्वरः ।  
स एवाहं शैवधर्मा इति दार्ढ्याच्छिवो भवेत् ॥ १०८ ॥  
  
स एवाहमहमेव सः शिवस्यायं शैव स एव धर्मो यस्य स्वातन्त्र्यादिर्मम   
सर्वोस्ति अनेन दृढभावनेन परमशिवताद्रूप्यं गम्यते ॥ १०८ ॥  
  
अपरामाह  
  
जलस्येवोर्मयो वह्नेर्ज्वालाभङ्ग्यः प्रभा रवेः ।  
ममैव भैरवस्यैता विश्वभङ्ग्यो विभेदिताः ॥ १०९ ॥  
  
यथा जलोर्मयः जलादेव वह्नेर्वा ज्वालाः रवेर्वा प्रभाः तथा भैरवस्यैता   
विश्वभङ्ग्यो गमनागमनभोजनाहवनदानप्रसारणनिर्गमनादीनि सन्तीति   
भावयेदिति शेषः ॥ १०९ ॥  
  
प्। ४४)  
  
अपरामाह  
  
भ्रान्त्वा भ्रान्त्वा शरीराणि [शरीरेणेति पाठः] त्वरितं भुवि   
पातनात् ।  
क्षोभशक्तिविरामेण परा सञ्जायते दशा ॥ ११० ॥  
  
प्रदक्षिणक्रियावत् सहस्रजन्मजन्मान्तरमासाद्य   
मानुष्यदेवासुरतिर्यगादियोनिषु ततश्च सद्गुरुदृष्टिपातात् क्षीणशोकस्य परा   
दशा प्रादुर्भवति इत्यर्थः । तथैव   
  
यदा क्षोभः प्रलीयेत तदा स्यात्परमं पदम् । (९ उ।)  
  
इत्यादिना स्पन्दे प्रतिपादितमस्ति ॥ ११० ॥  
  
अपरामाह  
  
आधारेष्वथ वा शक्त्या ध्यानाच्चित्तलयेन [शक्त्याऽज्ञानाच्चितेति   
पाठः]   
सम्प्रदायं ११२ पद्यादनन्तरम् उ० मू०  
सङ्कोचं कर्णयोः कृत्वा ह्यधोद्गारे तथैव च ।  
अनच्कमहलं ध्यायन्विशेद्ब्रह्म सनातनम् ॥ ११४ ॥  
इति पद्यमधिकमस्ति ।] वा ।  
जातशक्तिसमावेशक्षोभान्ते भैरवं वपुः ॥ १११ ॥  
  
पदार्थेषु ज्ञातुमशक्यत्वात् वा ज्ञानादेरभावतो यश्चित्तस्य लयस्तेन यो   
जातोऽनाश्रितायां शक्तौ समावेशक्षोभस्तदन्ते भैरवं वपुर्व्यज्यत   
एवेत्यर्थः ॥ १११ ॥  
  
अपरामाह  
  
सम्प्रदायमिमं भद्रे शृणु सम्यग्वदाम्यहम् ।  
कैवल्यं जायते सद्यो नेत्रयोः स्तब्धमात्रयोः ॥ ११२ ॥  
  
प्। ४५)   
  
सर्वस्यास्य भेदाभेदमयस्य जगतो विस्मरणादन्तरात्मनि च   
दत्तदृष्टेर्योगिनो यत्र तत्र चित्तप्रकाशः स्यादेवेत्यर्थः   
सर्वेषूक्तवक्ष्यमाणानुशासनेष्वेतेषु   
चिन्मात्रावधारणचित्तैकाग्र्याभ्यसनमभिप्रेतमस्ति ॥ ११२ ॥  
  
अपरामाह  
  
कूपादिके महागर्ते स्थिते परिनिरीक्षणात् [स्थित्वोपरीति पाठः] ।  
अविकल्पमतेः सम्यक्सद्यश्चित्तलयः स्फुटम् ॥ ११३ ॥  
  
यद्येवं परिस्फुरति नास्त्यत्र किमपि वेद्यावेद्यपतितं नीलपीतादि परं तु   
घोरतरं भैरवं वपुरत्राभासमानं भासत इति तात्पर्यार्थः ॥ ११३ ॥  
  
अपरामाह  
  
यत्र यत्र मनो याति बाह्ये वाभ्यन्तरे प्रिये ।  
तत्र तत्र शिवावस्था व्यापकत्वात्क्व यास्यति ॥ ११४ ॥  
  
यत्र यत्र मनो याति स्वतश्चञ्चलमस्थिरम् ।  
ततस्ततो नियम्यैतदात्मन्येव वशं नयेत् ॥  
  
इत्यादिभगवन्मुखोक्त्या यत्र यत्र नीलपीतादौ मनो याति अन्तरात्मतया तत्र तत्र   
शिवावस्था इति निश्चयाद्भैरवाभिव्यक्तिः सञ्जायते । तथा च श्रीस्पन्दे  
  
प्। ४६)   
  
यस्मात्सर्वमयो जीवः सर्वभावसमुद्भवात् ।  
तत्संवेदनरूपेण तादात्म्यप्रतिपत्तितः ॥  
  
तेन शब्दार्थचिन्तासु न सावस्था न या शिवः ।  
भोक्तैव भोग्यभावेन सदा सर्वत्र संस्थितः ॥  
  
इति वा यस्य संवित्तिः क्रीडात्वेनाखिलं जगत् ।  
सम्पश्यन्सततं युक्तो जीवन्मुक्तो न संशयः ॥ (२८-२९-३०)  
  
इत्यादिना प्रतिपादितमस्ति ॥ ११४ ॥  
  
अपरामाह  
  
यत्र यत्राक्षमार्गेण चैतन्यं व्यज्यते विभोः ।  
तस्य तन्मात्रधर्मित्वाच्चिल्लयाद्भरितात्मता ॥ ११५ ॥  
  
यत्र यत्र शिवावस्थाध्यानेन चैतन्यं व्यज्यते विभोः तस्य च   
तन्मात्रधर्मत्वात् दर्पणप्रतिबिम्बिताभासवैचित्र्येण   
चैतन्यमात्रस्वभावत्वात् चितौ लयाद्विश्रान्तेर्भरितात्मता अहमेव विश्वमयो   
महच्चैतन्यभरित इत्यनुभूततात्त्वकावस्थः सम्पद्यते   
आश्यानीभूतहिमघृतादिवत् जलमयत्वापत्तेरिति भावः ॥ ११५ ॥  
  
अपरामाह  
  
क्षुताद्यन्ते भये शोके गह्वरे वा रणद्रुते [रणाद्द्रुते सत्तामयी दशा   
इति च पाठः] ।  
कुतूहले क्षुधाद्यन्ते ब्रह्मसत्ता समीपगा ॥ ११६ ॥  
  
अतिक्रुद्धः प्रहृष्टो वा किं करोमीति वा मृशन् ।  
धावन्वा यत्पदं गच्छेत्तत्र स्पन्दः प्रतिष्ठितः ॥ (२२)  
  
प्। ४७)   
  
इत्यादिस्पन्दोक्तदिशा निर्दिष्टस्य भैरवरूपस्यामर्शनात् क्षुतादिषु   
गुरुमुखश्रुतयुक्त्या विभाव्य कृतकृत्यो भवत्येवेत्यर्थः । एतच्च   
तन्त्रालोकादौ वितत्य निर्णीतमस्ति तत एवावधार्यम् । ग्रन्थविस्तरभयान्नेह   
प्रतन्यते तद्दिङ्मात्रेण उदाहृतमिति ॥ ११६ ॥  
  
अपरामाह  
  
वस्तुषु स्मर्यमाणेषु दृष्टे देशे मनस्त्यजेत् ।  
स्वशरीरं निराधारं ततः प्रसरति [कृत्वा प्रसरतीति पाठः]   
प्रभुः ॥ ११७ ॥  
  
स्मरणादिशक्त्या दृष्टे देशेऽनुभवशक्तौ स्वाधारभूतायां मनस्त्यजेत्   
ऐकाग्र्येणादद्यात् स्वशरीरं च निराधारमहिकञ्चुकवदसङ्गं विभातयेत्   
ततः प्रादुर्भवति स्वयमेव प्रभुरिति निश्चयः । अत्रायं भावः -   
अनुभवात् स्मरणादौ सूत्र इव मणिगणः प्रोतश्चैतन्यप्रसर इति सिद्धम्   
अतस्तमेव ध्यायेदिति शेषः ॥ ११७ ॥  
  
अपरामाह  
  
क्वचिद्वस्तुनि विन्यस्य शनैर्दृष्टिं निवर्तयेत् ।  
तज्ज्ञानं चित्तसहितं देवि शून्यालयो भवेत् ॥ ११८ ॥  
  
कुत्रचित् दृष्टिं कृत्वा घटोऽयमिति तद्वस्त्वनुभवं तद्वासनायुक्तं चित्ते   
निधाय शून्यमतिर्भवेत् - ब्रह्म सम्पद्यत इत्यर्थः ॥ ११८ ॥  
  
अपरामाह   
  
भक्युद्रेकाद्विरक्तस्य यादृशी जायते मतिः ।  
सा शक्तिः शाङ्करी नित्यं भावयेत्तां ततः शिवः ॥ ११९ ॥  
  
प्। ४८)   
  
भक्त्यतिशयेन विरक्तस्य शान्तचित्तस्य चित्ते चित्तसमाधानेन यादृशी   
मतिर्जायते सा शाङ्करी शक्तिरिति गीयते इति तामेव भावयेत् येन तन्मयः स्यात् ॥   
११९ ॥  
  
अपरामाह  
  
वस्त्वन्तरे वेद्यमाने शनैर्वस्तुषु शून्यता ।  
तामेव मनसा ध्यात्वा विचित्तोऽपि [विदितोऽपीति पाठः] प्रशाम्यति ॥   
१२० ॥  
  
अयमत्राशयः - एकस्मिन्वस्तुनि चित्स्वरूपत्वेन ज्ञायमाने अन्यत्र   
चाभावबुद्धिः - सर्वस्यास्य जगत् एकरूपत्वापत्तेः तस्मात् एकस्यैव   
वस्तुनोऽपि चित्स्वभावात् सर्वस्वरूपप्रसङ्गापत्तेरिति तत्सर्ववेद्यशून्यतां   
ध्यात्वा विचित्रतया सङ्कल्पविकल्पराहित्येन मुक्तः स्यादिति निश्चयः ॥ १२० ॥  
  
अपरामाह   
  
किञ्चिज्ञैर्या स्मृता शुद्धिः सा शुद्धिः शम्भुदर्शने ।  
न शुचिर्ह्यशुचिस्तस्मान्न्रिविकल्पः शिवो भवेत् ॥ १२१ ॥  
  
धर्मशास्त्रविद्भिः  
  
कृत्वालं पादशौचं विमलमथ जलं त्रिः पिबेत् ।  
  
इत्यादिना शुद्धिः कथिता सा चैव शुद्धिः निर्विकल्पसमाधिस्थस्य न   
शुचिर्नाप्यशुचिरभेदापत्तेरिति पारमार्थिकपरमार्थः । तथा च   
  
प्। ४९)   
  
तनुं त्यजतु काश्यां वा श्वपचस्य गृहेऽथ वा ।  
तज्ज्ञः कलङ्कं नाप्नोति हेम पङ्कगतं यथा ॥  
  
इत्यादिना स्मृतमस्ति ॥ १२१ ॥  
  
अपरामाह  
  
सर्वत्र भैरवो भावः सामान्येष्वपि गोचरः ।  
न च तद्व्यतिरेकेण परोऽस्तीत्यद्वया गतिः ॥ १२२ ॥  
  
दर्पणबिम्बे यद्वन्नगरग्रामादि चित्रमविभागि ।  
भाति विभागेनैव च परस्परं दर्पणादपि च ॥ (प० सा० १२)  
  
इत्यादिना सर्वत्र सर्वदा बाह्याभन्तरेषु पदार्थेषु भैरवो भावः स्फुट इति   
न च तद्व्यतिरिक्तं किञ्चित् इति सम्बोधाप्त्या द्वयातीता गतिरद्वैतज्ञानं स्यात्   
तद्व्यतिरेके हि प्रकाशमानत्वाभावापत्तेः ॥ १२२ ॥  
  
अपरामाह  
  
समः शत्रौ च मित्रेच समो मानापमानयोः ।  
ब्रह्मणः परिपूर्णत्वादिति ज्ञात्वा सुखी भवेत् ॥ १२३ ॥  
  
यच्च श्रीभगवता गीतं  
  
विद्याविनयसम्पन्ने ब्राह्मणे गवि हस्तिनि ।  
शुनि चैव श्वपाके च पण्डिताः समदर्शिनः ॥  
  
प्। ५०)   
  
तथा च शान्तरसादिनिदर्शने  
  
अहौ वा हारे वा कुसुमशयने वा दृषदि वा  
मणौ वा लोष्टे वा बलवति रिपौ वा सुहृदि वा ।  
तृणे वा स्त्रैणे वा मम समदृशो यान्तु दिवसाः  
कदा पुण्येऽरण्ये शिवशिवशिवेति प्रलपतः ॥  
  
पुनश्च सिद्धान्तमुक्तावल्यां  
  
स्नातं तेन समस्ततीर्थसलिले दत्ता च सर्वावनि-  
र्यज्ञानां च कृतं सहस्रमखिला देवाश्च सन्तर्पिताः ।  
संसाराच्च समुद्धृताः स्वपितरस्त्रैलोक्यपूज्योऽप्यसौ   
यस्य ब्रह्मविचारणे क्षणमपि स्थैर्य मनः प्राप्नुयात् ॥  
  
इत्येवम् इच्छाज्ञानक्रियोल्लासं चिन्मयमेव विश्वप्रपञ्चं विज्ञाय सुखी   
भवतीति भावः ॥ १२३ ॥  
  
एवं सति अपरामाह  
  
न द्वेषं भावयेत्क्वापि न रागं भावयेत्क्वचित् ।  
रागद्वेषविनिर्मुक्तौ मध्ये ब्रह्म प्रसर्पति ॥ १२४ ॥  
  
सर्पादौ द्वेषं हारादौ च रागः तद्विनिर्मुक्तस्वभावापत्तौ ब्रह्म   
सम्पद्यत इति भावः ॥ १२४ ॥  
  
अपरामाह  
  
यदवेद्यं यदग्राह्यं यच्छून्यं यदभावगम् ।  
तत्सर्वं भैरवं भाव्यं तदन्ते बोधसम्भवः ॥ १२५ ॥  
  
यतो वाचो निवर्तन्ते ह्यप्राप्य मनसा सह ।  
आनन्दं ब्रह्मणो विद्वान्न विभेति कुतश्चन ॥  
  
प्। ५१)   
  
न तत्र सूर्यो भाति न चन्द्रतारकं  
नेमा विद्युतो भान्ति कुतोऽयमग्निः ।  
तमेव भान्तमनुभाति सर्वं  
तस्य भासा सर्वमिदं विभाति ॥  
  
आनन्दात्खल्विमानि भूतानि जायन्ते आनन्देन  
जातानि जीवन्ति आनन्दं प्रयन्ति अभिसंविशन्ति । (तै० ३०३-६)  
  
इत्यादिना प्रतिपादितं सर्वमेतद्ब्रह्मैव भवति इति दृढानुभवबलात् सर्वत्र   
भैरवस्वरूपबोधवान् भैरव एव भवति - ब्रह्म सम्पद्यते इत्यर्थः ॥   
१२५ ॥  
  
अपरामाह  
  
नित्ये निराश्रये शून्ये व्यापके कलनोज्झिते ।  
बाह्याकाशे मनः कृत्वा निराकाशे समाविशेत् ॥ १२६ ॥  
  
इत्येवं नित्यत्वव्यापकत्वानुभूते बाह्याकाश एव शून्यधारणातिशयेन   
तदभ्यासातिशयाच्छून्यातिशून्यभूतं यद्धाम तत्रैव समाविशतीति   
भावः ॥ १२६ ॥  
  
अपरामाह  
  
यत्र यत्र मनो याति तत्तत्तेनैव तत्क्षणम् ।  
परित्यज्यानवस्थित्या निस्तरङ्गस्ततो भवेत् ॥ १२७ ॥  
  
प्। ५२)   
  
अविकल्पसंवेदनरूपेण मनसा तत्क्षणे तत्सर्वं परित्यज्य   
निरालम्बनप्राप्तियुक्त्या परभैरवस्वरूपवान् भवेदिति भावः ॥ १२७ ॥  
  
अपरामाह  
  
भिया सर्वं रवयति सर्वगो व्यापकोऽखिले ।  
इति भैरवशब्दस्य सन्ततोच्चारणाच्छिवः ॥ १२८ ॥  
  
विश्वमिदमखिलं भिया रवयति विमृशति अथ वा अवति रक्षति   
नीलानीलसुखासुखवेद्यराशेः सर्वस्याहमिति विमर्शनात् - बाह्यान्तरे   
सर्वत्र अहमस्मि इत्यनुभवदार्ढ्याधिगमाच्छिवः सम्पद्यते । तथा च न   
सावस्था न या शिवः इत्यादिना एतदाम्नातमस्ति ॥ १२८ ॥  
  
अपरामाह  
  
अहं मम मयेत्यादिप्रतिपत्तिप्रसङ्गतः ।  
निराधारे मनो याति तद्ध्यानप्रेरणाच्छमी ॥ १२९ ॥  
  
अहमिदं मम मया इत्यादिप्रसङ्गेषु निराधारं मनः कृत्वा नेदं   
नानास्ति किञ्चित् इति इत्यनेन तद्ध्यानाभ्यसनेन प्रेरणात्   
अहंविमर्शबलाधिगमात् शमी शान्तद्वन्द्वोऽवाप्तपरनिर्वाणो जायत इत्यर्थः   
॥ १२९ ॥  
  
अपरामाह  
  
नित्यो विभुर्निराधारो व्यापकश्चाखिलाधिपः ।  
शब्दान्प्रतिक्षणं ध्याय्न्प्रकृतार्थानुरूपतः ॥ १३० ॥  
  
प्। ५३)   
  
विभुः सर्वज्ञः सर्वत्र शिव एव इत्येवं प्रतिक्षणं ध्यायन्   
प्रकृतार्थानुरूपतया पदार्थदृष्ट्या कृतकृत्यो भवत्येवेत्यर्थः   
जानामि करोमि इत्यत्रैव मुक्तस्वभावः स्यादिति भावः । तथा च स्पन्दे  
  
गुणादिस्पन्दनिःष्यन्दाः सामान्यस्पन्दसंश्रयात् ।  
लब्धात्मलाभाः सततं स्युर्ज्ञस्यापरिपन्थिनः ॥ १९ ॥  
  
अप्रबुद्धधियस्त्वेते स्वस्थितिस्थगनोद्यताः ।  
पातयन्ति दुरुत्तारे घोरे संसारवर्त्मनि ॥ २० ॥  
  
अतः सततमुद्युक्तः स्पन्दतत्त्वविविक्तये ।  
जाग्रदेव निजं भावमचिरेणाधिगच्छति ॥ २१ ॥  
  
इत्यादिना निर्णीतमस्ति ॥ १३० ॥  
  
अपरामाह  
  
अतत्त्वमिन्द्रजालाभमिदं सर्वं व्यवस्थितम् ।  
किं तत्त्वमिन्द्रजालस्य चेति दार्ढ्याच्छमं व्रजेत् ॥ १३१ ॥  
  
अतत्त्वमसारम् इन्द्रजालवदिति प्रतीत्या - सर्वमिदमिन्द्रजालतुल्यमेव   
तत्परं सद्वस्तु व्यपदेश्यं प्रमातृतत्त्वमिति भावनादार्ढ्येन तत्त्वविदः   
निर्वाणपदावाप्तिर्भवेदिति भावः ॥ १३१ ॥  
  
अपरामाह  
  
आत्मनो निर्विकारस्य क्व ज्ञानं क्व च वा क्रिया ।  
ज्ञानायत्ता बहिर्भावा अतः शून्यमिदं जगत् ॥ १३२ ॥  
  
प्। ५४)   
  
ज्ञानक्रियादिशक्त्ययोगाज्ज्ञेयादिकल्पना कुतः न कुतश्चन । अतो   
निर्विकल्पात्मकस्य निर्विकल्पमेवेदं जगत्प्रतिभासते इति भावः । तथाच   
मालिनीविजये  
  
या सा शक्तिर्जगद्धातुः कथिता समवायिनी ।  
इच्छात्वं तस्य सा देवि सिसृक्षोः प्रतिपद्यते ॥  
  
सैकापि सत्यनेकत्वं यथा गच्छति तच्छृणु ।  
एवमेतदिति ज्ञेयं नान्यथेति सुनिश्चितम् ॥  
  
ज्ञापयन्ती जगत्यत्र ज्ञानशक्तिर्निगद्यते ।  
एवं भवत्विदं सर्वमिति कार्योन्मुखी यदा ॥  
  
जाता तदैव तत्तद्वत्कुर्वत्यत्र क्रिया मता ।  
एवं यथा द्विरूपैव पुनर्भेदैरनेकधा ॥  
  
अर्थोपाधिवशाद्याति चिन्तामणिरिवेश्वरी ।  
तत्र तावत्समापन्ना मातृभावं विभिद्यते ॥  
  
द्विधा च नवधा भेदैः पञ्चाशद्धा च मालिनी ।  
  
इत्यादिना प्रकाशितोऽयमर्थः ॥ १३२ ॥  
  
अपरामाह  
  
न मे बन्धो न मे मोक्षो बालस्यैता विभीषिकाः ।  
प्रतिबिम्बमिदं बुद्धेर्जलेष्विव विवस्वतः ॥ १३३ ॥  
  
मायापरिग्रहवशाद्बोधो मलिनः पुमान्पशुर्भवति । (प० सा० १६)  
  
इत्यादिना निर्णीतोऽयमर्थः परमार्थसारे सुस्पष्टः । अथ च तत्रैव   
  
गच्छति गच्छति जल इव हिमकरबिम्बं स्थिते स्थितिं याति ।  
तनुकरणभुवनवर्गे तथायमात्मा महेशानः ॥ (प० सा० ७)  
  
प्। ५५)   
  
इत्यादिना एतत्सर्वं बुद्धेः प्रतिबिम्बितमेव सूर्याचन्द्रमसोरिव   
जलप्रतिबिम्बादौ । इत्थं दृष्टान्तदार्स्टान्तिकयोर्योज्यमिति भावः ॥ १३३ ॥  
  
अपरामाह  
  
इन्द्रियद्वारकं सर्वं सुखदुःखादिसङ्गतम् ।  
इतीन्द्रियाणि सन्त्यज्य स्वस्थः स्वात्मनि वर्तते ॥ १३४ ॥  
  
द्रष्टा दृश्यं दर्शनं च इति भेदकल्पनात्यागादात्मनि स्वस्थः -   
स्वात्मैव भवति इत्यर्थः ॥ १३४ ॥  
  
अपरामाह  
  
ज्ञानप्रकाशकं सर्वमात्मा चैव प्रकाशकः ।  
एवमेकस्वभावत्वाज्ज्ञानं ज्ञेये विभाव्यते ॥ १३५ ॥  
  
प्रकाशमानं न पृथक्प्रकाशात्  
स च प्रकाशो न पृथग्विमर्शात् ।  
नान्यो विमर्शोऽहमिति स्वरूपा-  
दहं विमर्शोऽस्मि चिदेकरूपः ॥  
  
इति नीत्या न किमपि प्रकाशाद्व्यतिरिक्तं भाति वर्तते वा  
  
ज्ञानं ज्ञेयं तथा ज्ञाता त्रितयं नास्ति वास्तवम् ।  
  
इत्यादिलक्षणेन च सर्वं चिन्मयमेव विभाव्य यज्ज्ञानं तदेव ज्ञेयादि   
इत्यादि तत्त्वज्ञाननिष्ठः सम्भवति इति भावः ॥ १३५ ॥  
  
अपरामाह  
  
मानसं चेतना शक्तिरात्मा चेति चतुष्टयम् ।  
यदा प्रिये परिक्षीणं तदा तद्भैरवं वपुः ॥ १३६ ॥  
  
प्। ५६)   
  
मानसं मनः चेतना बुद्धिः शक्तिः प्राणशक्तिः आत्मा च एतदुपाधिमयो   
जीव इति कथ्यते इत्येतच्चतुष्टयमुपाधिमयं मायीयोपाधिगलितं यदा क्षीणं   
- यदा क्षीयते तदा चिच्छेषतया हिमनिर्मुक्तभास्करवत् प्रकाशमानः   
प्रकाश एवावशिष्यते - इति दृढानुभवसमधिगमात् साक्षाद्भैरव   
एव भवतीति भावः ॥ १३६ ॥  
  
अपरामाह  
  
निस्तरङ्गोपदेशानां शतमुक्तं समासतः ।  
द्वादशाभ्यधिकं देवि यज्ज्ञात्वा ज्ञानविज्जनः ॥ १३७ ॥  
  
इत्थं मया धारणोपदेशानां द्वादशाभ्यधिकं शतमुक्तम् एतदेव   
विज्ञाय साक्स्।आद्भैरवसारूप्यमेवैतीति तात्पर्यम् ॥ १३७ ॥  
  
अत्र चैकतमे युक्तो जायते भैरवः स्वयम् ।  
वाचा करोति कर्माणि शापानुग्रहकारकः ॥ १३८ ॥  
  
एतासु धारणास्वन्यतमनिष्ठावान्   
मायीयोपाधिसंव्लितवेद्यराशिपतितेन्द्रियगणोऽपि वाचा कथनमात्रेण   
शापानुग्रहादिकर्माणि करोति तत्रापि तथैव समाध्येकीभावनया तत्तदुज्झित्य   
निस्तरङ्गप्रकाशवान् भैरवः साक्षाद्भवतीति निश्चयः ॥ १३८ ॥  
  
अजरामरतामेति सोऽणिमादिगुणैर्युतः ।  
योगिनीनां प्रभुर्देवि सर्वमेलापकारकः ॥ १३९ ॥  
  
अपाम सोमममूता अभूम  
  
इत्यादिनोक्तधारणाभ्यासदार्ढ्येन अजरामरतां सम्प्राप्य विज्ञाना-  
  
प्। ५७)   
  
त्मकसोमपानात् योगिनीनां - ज्ञानक्रियानन्दादिशक्तीनां प्रभुः स्वामी   
सर्वत्र मेलापकृत् सकलस्यास्य वेद्यवेदकादिराशेः   
खिलीकृतस्वभावोऽत्यन्तनिर्मलचिद्वपुरद्वैतप्रकाशमयः परमात्मा   
भैरवः सम्पद्यते इति तात्पर्यार्थः ॥ १३९ ॥  
  
जीवन्नपि विमुक्तोऽसौ कुर्वन्नपि न लिप्यते ।  
  
जीवन्मुक्त एवासौ पश्यन्नपि शृण्वन्नपि जिघ्रन्नपि - इत्यादिक्रियाः   
कुर्वन्न लिप्यते । तथा च भगवान्  
  
पश्यञ्छृण्वन्स्पृशन् जिघ्रन्नश्नन्गच्छन्स्वपञ्श्वसन् ।  
प्रलपन्विसृजन्गृह्नन्नुन्मिषन्निमिषन्नपि । (५-८)  
  
ब्रह्मण्यादाय कर्माणि सङ्गं त्यक्त्वा करोति यः ।  
लिप्यते न स पापेन पद्मपत्रमिवाम्भसा । (५-१०)  
  
इत्यादिना समादिशति । तथा च स्पन्दे  
  
गुणादिस्पन्दनिःष्यन्दाः सामान्यस्पन्दसंश्रयात् ।  
लब्धात्मलाभाः सततं स्युर्ज्ञस्यापरिपन्थिनः ॥ (१९)  
  
इत्यादिना निर्णीतमस्ति । तस्मात् कर्माणि कुर्वन्नपि च न लिप्यते इति सिद्धम् ॥  
  
ताद्रूप्येण भेदं सन्दिहानेव पुनरपि पृच्छन्ती  
  
श्रीभैरवी उवाच   
  
इदं यदि वपुर्देव परायाश्च महेश्वर ॥ १४० ॥  
  
एवमुक्त्वव्यवस्थायां जप्यते को जपश्च कः ।  
ध्यायते को महादेव पूज्यते कश्च तृप्यति ॥ १४१ ॥  
  
प्। ५८)  
  
हूयते कस्य वा होमो यागः कस्य च किं कथम् ।  
  
स्पष्टमेतत् ॥  
  
उक्तानुयोगनिर्धारणां समादिशन्  
  
श्रीभैरव उवाच  
  
एषात्र प्रक्रिया बाह्या स्थूलेत्येव मृगेक्षणे ॥ १४२ ॥  
  
भूयो भूयः परे भावे भावना भाव्यते हि या ।  
  
प्रक्रिया बाह्या - जपपाठतीर्थाटनादिक्रिया परे तत्त्वे बाह्येति कथ्यते ॥  
  
जपः सोऽत्र स्वयं नादो मन्त्रात्मा जप्य ईदृशः ॥ १४३ ॥  
  
ध्यानं या निश्चला बुद्धिर्निर्विकारा निराश्रया ।  
  
सोऽहं ब्रह्मेति शब्दस्य अनाहताख्यस्य श्रवणाज्जपः ईदृङ्मन्त्रात्मतया   
जपाङ्गश्च मन्त्रः वेद्यावेद्यपतितापि समाधानबलान्निवातदीपवद्या   
निश्चला बुद्धिस्तद्ध्यानमिति कथ्यते अत एव निर्विकारा निराश्रया चेति ॥  
  
न तु ध्यानं शरीरस्य मुखहस्तादिकल्पना ॥ १४४ ॥  
  
पूजा नाम न पुष्पाद्येर्या मतिः क्रियते दृढा ।  
निविकल्पे परे व्योम्नि सा पूजा ह्यादराल्लयः ॥ १४५ ॥  
  
प्। ५९)  
  
परे व्योम्नि परचिदाकाशे लयः विश्रान्तिरेव तत्त्वतः पूजेति भावः ॥ १४५ ॥  
  
अत्रैकतमयुक्तिस्थे योत्पद्येत दिनाद्दिनम् ।  
भरिताकारता सात्र तृप्तिरत्यन्तपूर्णता ॥ १४६ ॥  
  
अत्र प्रोक्तधारणासु एकतमयुक्तिस्थे सिद्धसमाधानदार्ढ्ये योगिनि   
उत्तरोत्तरं निर्विकल्पसमाधिरसास्वादाद्या पूर्णस्वात्मस्वरूपोपलब्धिपूर्णता   
सा तृप्तिरित्यर्थः ॥ १४६ ॥  
  
महाशून्यालये वह्नौ भूतादिविषयादिकम् ।  
हूयते मनसा सार्धं स होमश्चेतना स्रुचा ॥ १४७ ॥  
  
महाशून्यालये शून्यातिशून्यरूपे परभैरवस्वरूपे वह्नौ   
भूतेन्द्रियतत्त्वादिरूपं सर्वं जगत् सङ्कल्पविकल्पात्मकं   
विभागकल्पनाहेतुना मनसा सह यत्र चैतनैव स्रुक् तया हूयते स   
होमस्तत्त्वत इति ॥ १४७ ॥  
  
यागोऽत्र परमेशानि तुष्टिरानन्दलक्षणा ।  
क्षपणात्सर्वपाशानां त्राणात्सर्वस्य पार्वति ॥ १४८ ॥  
  
रुद्रशक्तिसमावेशस्तत्क्षेत्रं भावना परा ।  
  
उक्तसमाधानोत्थानन्देन तुष्टिरेव यागो देवपूजा   
पाशक्षपणभवत्राणधर्मत्वादनाश्रितशक्त्यावेश एव क्षेत्रं न च   
पुनः कुरुक्षेत्रधर्मक्षेत्रादिगमनादि । रुद्रशक्तिसमावेशः -   
सर्वज्ञत्वादिषटशक्तिप्रादुर्भावश्चेति ॥ १४८ ॥  
  
प्। ६०)   
  
अन्यथा तस्य तत्त्वस्य का पूजा कश्च तृप्यति ॥ १४९ ॥  
  
प्रकारान्तरेणाद्वैतसत्तत्त्वस्य पूजनतर्पणादिकर्म व्यतिरिक्तं न सम्भवतीति   
भावः ॥ १४९ ॥  
  
सदाचारेषु मुख्यतयानुष्ठेयं स्नानमपि निर्दिशति  
  
स्वतन्त्रानन्दचिन्मात्रसारः स्वात्मा हि सर्वतः ।  
आवेशनं तत्स्वरूपे स्वात्मनः स्नानमीरितम् ॥ १५० ॥  
  
निगदितधारणाभ्यासेनाद्वैतस्वात्मस्वरूपस्य   
स्वतन्त्रानन्दचिन्मात्रसारतयानुभवात्तत्स्वरूपे लयभावनैव मुख्यं   
स्नानमित्यर्थः ॥ १५० ॥  
  
यैरेव पूज्यते द्रव्यैस्तर्प्यते वा परापरः ।  
यश्चैव पूजकः सर्वः स एवैकः क्व पूजनम् ॥ १५१ ॥  
  
यैरेव द्रव्यैः कुसुमादिभिः पूज्यते क्षीरखण्डादिभिर्वा तर्प्यते परापर इति   
परादेव्या सहितः परः भैरवः इति यश्चैव पूजकः स एव पूज्य इत्येने न   
तत्त्वज्ञानेन क्व पूजनम् स्थूलमार्गेण यत् सर्वस्य   
पूज्यपूजादेस्तदेकस्वरूपतया क्वापि भिन्नता नेति भावः ॥ ५१ ॥  
  
व्रजेत्प्राणो विशेज्जीव इच्छया कुटिलाकृतिः ।  
दीर्घात्मा सा महादेवी परं क्षेत्रं परात्परा ॥ १५२ ॥  
  
प्राणप्रवेशनसमये अपानस्य सङ्घट्टनात् हृदयादौ । अस्य पद्यस्य   
विस्तृतो रहस्यार्थस्तन्त्रालोकादौ निगदितस्तत एवावधार्यः तत्रापि   
  
प्। ६१)   
  
गुरुमुखत एव समाधेयतया नास्माभिरिह वितानित इति क्षन्तव्यम् ॥ १५२ ॥  
  
अस्यामनुचरंस्तिष्ठन्महानन्दमयेऽध्वरे ।  
तया देव्या समाविष्टः परं भैरवमाप्नुयात् ॥ १५३ ॥  
  
षट्शतानि दिवारात्रौ सहस्राण्येकविंशतिः ।  
हंस-हंसेति-मन्त्रेण जीवो जपति नित्यशः ॥ ५४ ॥  
  
जपो देव्याः समुद्दिष्टः प्राणस्यान्ते सुदुर्लभः ।  
  
प्राणस्यान्ते पर्यवसानावस्थायाम् ॥  
  
इत्येतत्कथितं देवि परमामृतमुत्तमम् ॥ १५५ ॥  
  
एतच्च नैव कस्यापि प्रकाश्यं तु कदाचन ।  
परशिष्ये खले क्रूरे चाभक्ते गुरुपादयोः ॥ १५६ ॥  
  
निर्विकल्पमतीनां तु वीराणामुन्नतात्मनाम् ।  
  
निर्विकल्पमतीनां वीराणां च्छिन्नसंशयानाम् उन्नतात्मनां   
शुद्धविद्याप्रधानमायोत्तीर्णानाम् ॥  
  
भक्तानां गुरुवर्गस्य दातव्यं निर्विशङ्कया ॥ १५७ ॥  
  
दिव्यौघ-सिद्धौघ-मानवौघादिगुरुपङ्क्तिभक्तानाम्   
प्रदेयमेतद्रहस्यज्ञानमिति ॥ १५७ ॥  
  
ग्रामं राज्यं पुरं देशं पुत्रदाराकुटुम्बकम् ।  
सर्वमेतत्परित्यज्य ग्राह्यमेतन्मृगेक्षणे ॥ १५८ ॥  
  
प्। ६२)   
  
किमेभिरस्थिरैर्देवि स्थिरं परमिदं धनम् ।  
प्राणा अपि प्रदादव्या न देयं परमामृतम् ॥ १५९ ॥  
  
राज्याद्यस्थिराननुगामिद्रव्यसम्पत्त्यागेनैतदक्षयमनुवर्तमानमनुत्तरसु  
खफलं स्थिरधनं सङ्ग्राह्यं यत्सर्वथादेयं निर्दिष्टापात्रेभ्य इति ॥   
१५८-१५९ ॥  
  
श्रीभैरवी  
  
देव देव महादेव परितृप्तास्मि शङ्कर ।  
रुद्रयामलतन्त्रस्य सारमद्यावधारितम् ॥ १६० ॥  
  
सर्वशक्तिप्रभेदानां हृदयं ज्ञातमद्य च ।  
इत्युक्त्वानन्दिता देवी कण्ठे लग्ना शिवस्य तु ॥ १६१ ॥  
  
इत्येतानि पद्यानि स्पष्टव्याख्यानानि तस्मादलं विवरणेन ॥ १६०-१६१ ॥  
  
इति श्री विज्ञानभैरवं नाम योगशास्त्रं समाप्तम् ।  
  
प्। ६३)   
  
श्रीविद्यानुग्रहावाप्तप्रेक्षालेशस्त्रिकागमान् ।  
आलोड्यालोच्य तत्तत्त्वसङ्ग्रहार्थं सुविस्तृतम् ॥ १ ॥  
  
विज्ञानभैरवे गूढपथे पदप्रबोधिनीम् ।  
दुर्ध्वान्तभवदुःश्वभ्रविभ्रंशात्पालनोदिताम् ॥ २ ॥  
  
वेदसप्तर्षिवेदान्त्ययुगाब्दमधुपक्षतौ ।  
विज्ञानकौमुदीमेतां भट्टानन्दो व्यकासयत् ॥ ३ ॥  
  
समाप्तेयं विज्ञानकौमुदी नाम विज्ञानभैरवटीका ।  
कृतिस्तत्रभवत्काश्मीरिकभट्टारकानन्दकस्य ॥  
  
  
सद्विद्यानां संश्रय ग्रन्थविद्वद्-  
व्यूहे ह्रासं कालवृत्त्योपयाते ।  
तत्तत्सद्धर्मोद्दिधीर्षैकतान-  
सत्प्रेक्षौजःशालिना कर्मवृत्त्यै ॥ १ ॥  
  
श्रीमत्कश्मीराधिराजेन मुख्यै-  
र्धर्मोद्युक्तैर्मन्त्रिभिः स्वैर्विवेच्य ।  
प्रत्यष्ठापि ज्ञानविज्ञानगर्भ-  
ग्रन्थोद्धृत्यै मुख्यकार्यालयो यः ॥ २ ॥  
  
प्। ६४)   
  
तत्राजीवं निर्विशद्भिर्मुकुन्द-  
रामाध्यक्षत्वाश्रितैः सद्भिरेषः ।  
पूर्त्या शुद्ध्या व्याख्यया संस्कृतः स्तात्  
पूर्णो ग्रन्थः श्रेयसे सज्जनानाम् ॥ ३ ॥ (तिलकम्)  
  
श्रीस्वात्मशिवार्पणमस्तु ॥  
  
  
  
  
