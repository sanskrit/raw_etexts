---
Catalog number: M00244
Commentator:
- abhinavagupta
Description: The Bhagavadgītā with the commentary of Abhinavagupta.  Edited by Lakṣmaṇa  Raina
  Brahmacārī (Laksman Joo).
Editor:
- lakṣmaṇa ṛaina Brahmacārī
Main title: bhagavadgītārthasaṃgraha
Publication city:
- Shrinigar
Publication country: India
Publication year:
- '1933'
Publisher:
- Kashmiri Pratap Steam Press
Secondary title:
- Bhagavadgīta with the Commentary of Abhinavagupta
Subjects:
- tantric / āgamic literature
Uniform title: bhagavadgītā
title: भगवद्गीता
title_iast: bhagavadgītā

---
  
  
गीतार्थसङ्ग्रह   
  
य एष विततस्फुरद्विविधभावचक्रात्मकः   
परस्परविभेदवान्विषयतामुपागच्छति । यदेकमयभावनावशत   
एत्यभेदान्वयं स शम्भुरशिवापहो जयति बोधभासां निधिः   
॥ १-१ ॥   
  
द्वैपायनेन मुनिना यदिदं व्यधायि सास्त्रं   
सहस्रशतसम्मितमत्र मोक्षः । माधान्यतः फलतया   
प्रथितस्तदन्य- धर्मादि तस्य परिपोषयितुं प्रगीतम् ॥ १-२ ॥   
  
मोक्षश्च नाम सकलाप्रविभागरूपे   
सर्वज्ञसर्वकरणादिशुभस्वभावे । आकाङ्क्ष्य विरहिते   
भगवत्यधीशे नित्योदिते लय इयान्प्रथिः समासात् ॥ १-३ ॥   
  
यद्यप्यन्यप्रसङ्गेषु मोक्षो नामात्र गीयते । तथापि   
भगवद्गीताः सम्यक्तत्प्राप्तिदायिकाः ॥ १-४ ॥   
  
तास्वन्यैः प्राक्तनैर्व्याख्याः कृता यद्यपि भूयसा ।   
न्याय्यस्तथाप्युद्यमो मे तद्गूढार्थप्रकाशकः ॥ १-५ ॥   
  
भट्टेन्दुराजादाम्नाय विविच्य च चिरं धिया ।   
कृतोऽभिनवगुप्तेन सोऽयं गीतार्थसङ्ग्रहः ॥ १-६ ॥   
  
अथ प्रथमोऽध्यायः   
  
विद्याविद्यात्मनोर्द्वयोरभिभाव्याभिभावकात्मकत्वं   
प्रदर्शयितुं प्रथमाध्यायप्रस्तावः ।   
नह्यनुत्पन्नविद्यालेशावकाश उपदेशभाजनम् नापि   
निर्मूलितसमस्ताविद्याप्रपञ्चः एककोटिविश्रान्तस्य तु ततः   
कोटेश्च्यावयितुमशक्यत्वात् । अज्ञविपर्यस्तयोस्तु उपदेश्यत्वं   
यदुच्यते तत्क्वचिदेव । तथात्वौन्मुख्योपदेष्टव्येऽर्थे   
सन्दिग्धतैव । अत एव संशयनिर्णोदक एवोपदेश इति   
विद्याविद्याङ्गसङ्घट्टमयः संशय उच्यते ।   
देवासुरसृष्टिश्च विद्याविद्यामयीति तत्कथोपक्रमणमेव   
मोक्षमार्गोपदेशनम् । ज्ञानं च प्रधानं कर्माणि   
चापहर्तव्यानीति कर्मणां ज्ञाननिष्ठतया क्रियमाणानामपि   
न बन्धकत्वमिति ज्ञानप्राधान्यम् नान्तरीयकत्वं तु कर्मणाम्   
न तु ज्ञानकर्मणी समशीर्षकतया समुञ्चीयेते इत्यत्र   
तात्पर्यम् । एवमेव च मुनेरभिप्रायं यथास्थानं   
प्रतिपादयिष्याम इति   
किमन्यैस्तत्त्वदर्शनविघ्नमात्रफलैर्वाग्जालैः ॥   
  
धृतराष्ट्र उवाच   
  
धर्मक्षेत्रे कुरुक्षेत्रे सर्वक्षत्रसमागमे । मामकाः   
पाण्डवाश्चैव किमकुर्वत सञ्जय ॥ १-१ ॥   
  
अत्र केचिद्व्याख्याविकल्पमाहुः-कुरूणां-करणानां   
यत्क्षेत्रं-अनुग्राहकम् अत एव सांसारिकधर्माणां सर्वेषां   
क्षेत्रं-उत्पत्तिनिमित्तत्वात्   
  
अयं स परमो धर्मो यद्योगेनात्मदर्शनम् (याज्ञव० स्मृ०)   
  
इत्यस्य च धर्मस्य क्षेत्रम् समस्तधर्माणां   
क्षयादपवर्गप्राप्त्या त्राणभूतम् तदधिकारि शरीरम् ।   
सर्वक्षेत्राणां क्षदेर्हिंसार्थत्वात्   
परस्परवध्यघातकभावेन वर्तमानानां   
रागवैराग्यक्रोधक्षमाप्रभृतीनां समागमो यत्र तस्मिन्   
स्थिता ये मामकाः-अविद्यापुरुषोचिता अविद्यामयाः सङ्कल्पाः ।   
पाण्डवाः-शुद्धविद्यापुरुषोचिता विद्यात्मनः । ते   
किमकुर्वत-कैः खलु के जिता इति यावत् । ममेति कायतीति   
मामकः अविद्यापुरुषः । पाण्डुः शुद्धः ॥ १ ॥   
  
सञ्जय उवाच   
  
दृष्ट्वा तु पाण्डवानीकं व्यूढं दुर्योधनस्तदा ।   
आचार्यमुपसङ्गम्य राजा वचनमब्रवीत् ॥ १-२ ॥   
  
पश्यैतां पाण्डुपुत्राणामाचार्य महतीं चमूम् । व्यूढां   
द्रुपदपुत्रेण तव शिष्येण धीमता ॥ १-३ ॥   
  
अत्र शूरा महेष्वासा भीमार्जुनसमा युधि । युयुधानो   
विराटश्च द्रुपदश्च महारथः ॥ १-४ ॥   
  
धृष्टकेतुश्चेकितानः काशिराजश्च वीर्यवान् । पुरुजित्   
कुन्तिभोजश्च शैव्यश्च नरपुङ्गवः ॥ १-५ ॥   
  
युधामन्युश्च विक्रान्त उत्तमौजाश्च वीर्यवान् । सौभद्रो   
द्रौपदेयाश्च सर्व एव महारथाः ॥ १-६ ॥   
  
अस्माकं तु विशिष्टा ये तान्निबोध द्विजोत्तम । नायका मम   
सैन्यस्य सञ्ज्ञार्थं तान् ब्रवीमि ते ॥ १-७ ॥   
  
सैन्ये महति ये सर्वे नेतारः शूरसम्मताः । भवान् भीष्मश्च   
कर्णश्च कृपः शल्यो जयद्रथः अश्वत्थामा विकर्णश्च   
सौमदत्तिश्च वीर्यवान् ॥ १-८ ॥   
  
अन्ये च बहवः शूरा मदर्थे त्यक्तजीविताः ।   
नानाशस्त्रप्रहरणा नास्ति नानायुद्धविशारदाः ॥ १-९ ॥   
  
किंवानेन परिगणनेन इदं तावद्वस्तुतत्त्वमित्याह   
  
अपर्याप्तं तदस्माकं बलं भीमाभिरक्षितम् । पर्याप्तं   
त्विदमेतेषां बलं भीष्माभिरक्षितम् ॥ १-१० ॥   
  
भीमसेनाभिरक्षितं पाण्डवीयं बलम्   
अस्माकमपर्याप्तं-जेतुमशक्यम्   
अथवा-अपर्याप्तं-कियत्तदस्मद्वलस्येत्यर्थः । इदं तु   
भीष्माभिरक्षितं बलमस्माकं सम्बन्धि   
एतेषां-पाण्डवानां पर्याप्तं-जेतुं शक्यम् यदि वा   
पर्याप्तं-बहु न समरे जय्यमेतैरिति ॥ १-१० ॥   
  
अयनेषु च सर्वेषु यथाभागमवस्थिताः ।   
भीष्ममेवाभिरक्षन्तु भवन्तः सर्व एव हि ॥ १-११ ॥   
  
तस्य सञ्जनयन् हर्षं कुरुवृद्धः पितामहः । सिंहनादं   
विनद्योच्चैः शङ्खं दध्मौ प्रतापवान् ॥ १-१२ ॥   
  
ततः शङ्खाश्च भीर्यश्च पणवानकगोमुखाः ।   
सहसैवाभ्यहन्यन्त स शब्दस्तुमुलोऽभवत् ॥ १-१३ ॥   
  
ततः श्वेतैर्हयैर्युक्ते महति स्यन्दने स्थितौ । माधवः   
पाण्डवश्चैव दिव्यौ शङ्खौ प्रदध्मतुः ॥ १-१४ ॥   
  
पाञ्जजन्यं हृषीकेशो देवदत्तं धनञ्जयः । पौण्ड्रं   
दध्मौ महाशङ्खं भीमकर्मा वृकोदरः ॥ १-१५ ॥   
  
अनन्तविजयं राजा कुन्तीपुत्रो युधिष्ठिरः । नकुलः   
सहदेवश्व सुघोषमणिपुष्पकौ ॥ १-१६ ॥   
  
काश्यश्च परमेष्वासः शिखण्डी च महारथः ।   
धृष्टद्युम्नो विराटश्च सात्यकिश्चापराजितः ॥ १-१७ ॥   
  
पाञ्चालश्च महेष्वासो द्रौपदेयाश्च पञ्च ये । सौभद्रश्च   
महाबाहुः शङ्खान्दध्मुः पृथक् पृथक् ॥ १-१८ ॥   
  
स घोषो धार्तराष्ट्राणां हृदयानि व्यदारयत् । नभश्च   
पृथिवीं चैव तुमुलो व्यनुनादयन् ॥ १-१९ ॥   
  
अथ व्यवस्थितान्दृष्ट्वा धार्तराष्ट्रान्कपिध्वजः । प्रवृत्ते   
शस्त्रसम्पाते धनुरुद्यम्य पाण्डवः ॥ १-२० ॥   
  
हृषीकेशं तदा वाक्यमिदमाह महीपते ।   
  
अर्जुन उवाच   
  
सेनयोरुभयोर्मध्ये रथं स्थापय मेऽच्युत ॥ १-२१ ॥   
  
यावदेतान्निरीक्षेऽहं योद्ध्रुकामानवस्थितान् । कैर्मया सह   
योद्धव्यमस्मिन् रणसमुद्यमे ॥ १-२२ ॥   
  
योत्स्यमानानवेक्षेऽहं य एतेऽत्र समागताः ।   
धार्तराष्ट्रस्य दुर्बुद्धेर्युद्धे प्रियचिकीर्षवः ॥ १-२३ ॥   
  
सञ्जय उवाच   
  
एवमुक्तो हृषीकेशो गुडाकेशेन भारत ! । सेनयोरुभयोर्मध्ये   
स्थापयित्वा रथोत्तमम् ॥ १-२४ ॥   
  
भीष्मद्रोणप्रमुखतः सर्वेषां च महीक्षिताम् । उवाच पार्थ   
पश्यैतान्समवेतान्कुरूनिति ॥ १-२५ ॥   
  
तत्रापश्यत्स्थितान्पार्थः पितृनथ पितामहान् ।   
आचार्यान्मातुलान्भ्रातॄन्पुत्रान्पौत्रान्सखींस्तथा ॥ १-२६ ॥   
  
श्वशुरान्सुहृदश्चैव सेनयोरुभयोरपि ॥ १-२७ ॥   
  
तान्समीक्ष्य स कौन्तेयः सर्वान् बन्धूनवस्थितान् । कृपया   
परयाविष्टो सीदमानोऽब्रवीदिदम् ॥ १-२८ ॥   
  
अर्जुन उवाच   
  
दृष्ट्वेमान्स्वजनान्कृष्ण युयुत्सून्समुपस्थितान् । सीदन्ति मम   
गात्राणि मुखं च परिशुष्यति ॥ १-२९ ॥   
  
वेपथुश्च शरीरे मे रोमहर्षश्च जायते । गाण्डीवं स्रंसते   
हस्तात्त्वक्चैव परिदह्यते ॥ १-३० ॥   
  
न च शक्नोम्यवस्थातुं भ्रमतीव च मे मनः । निमित्तानि च   
पश्यामि विपरीतानि केशव ! ॥ १-३१ ॥   
  
न च श्रेयोऽनुपश्यामि हत्वा स्वजनमाहवे । न काङ्क्षे विजयं   
कृष्ण ! न च राज्यं सुखानि च ॥ १-३२ ॥   
  
किं नो राज्येन गोविन्द ! किं भोगैर्जीवितेन वा । येषामर्थे   
काङ्क्षितं नो राज्यं भोगाः सुखानि च ॥ १-३३ ॥   
  
त इमेऽवस्थिता युद्धे प्राणांस्त्यक्त्वा धनानि च । आचार्याः   
पितरः पुत्रास्तथैव च पितामहाः ॥ १-३४ ॥   
  
मातुलाः श्वशुराः पौत्राः स्यालाः सम्बन्धिनस्तथा । एतान्न   
हन्तुमिच्छामि घ्नतोऽपि मधुसूदन ! ॥ १-३५ ॥   
  
अपि त्रैलोक्यराज्यस्य हेतोः किमु महीकृते ।   
  
अमी आचार्यादयः इति विशेषबुद्ध्या बुद्धावारोप्यमाणा   
वधकर्मतयावश्यं पापदायिनः । तथा   
भोगसुखादिदृष्टार्थमेतद्युद्धं क्रियते इति बुद्ध्या   
क्रियमाणं युद्धेष्ववध्यहननादि तदवश्यं पातककारीति   
पूर्वपक्षाभिप्रायः । अत एव स्वधर्ममात्रतयैव   
कर्माण्यनुतिष्ठ न विशेषधिया-इत्युत्तरं दास्यते ॥ ३५ ॥   
  
निहत्य धार्तराष्ट्रान्नः का प्रीतिः स्याज्जनार्दन ! ॥ १-३६ ॥   
  
पापमेवाश्रयेदस्मान् हत्वैतानाततायिनः । तस्मान्नार्हा वयं   
हन्तुं धार्तराष्ट्रान्स्वबान्धवान् ॥ १-३७ ॥   
  
निहत्येति आततायिनां हनने पापमेव कर्तृ । अतोऽयमर्थः   
पापेन तावदेतेऽस्मच्छत्रवो हताः परतन्त्रीकृताः तांश्च   
निहत्यास्मानपि पापमाश्रयेत् । पापमत्र लोभवशात्   
कुलक्षयादिदोषादर्शनम् ॥ १-३६ ॥   
  
अत एव कुलक्षयादिधर्माणामुपक्षेपं करोति अर्जुनः स्वजनं   
हि कथं इत्यादिना   
  
स्वजनं हि कथं हत्वा सुखिनः स्याम माधव ! । यद्यप्येते न   
पश्यन्ति लोभोपहतचेतसः ॥ १-३८ ॥   
  
कुलक्षयकृतं दोषं मित्रद्रोहे च पातकम् । कथं न   
ज्ञेयमस्माभिः पापादस्मान्निवर्तितुम् ॥ १-३९ ॥   
  
कुलक्षयकृतं दोषं प्रपश्यद्भिर्जनार्दन ! । कुलक्षये   
प्रणश्यन्ति कुलधर्माः सनातनाः ॥ १-४० ॥   
  
धर्मे नष्टे कुलं कृत्स्नमधर्मोऽभिभवत्युत ।   
अधर्माभिभवात् कृष्ण ! प्रदुष्यन्ति कुलस्त्रियः ॥ १-४१ ॥   
  
स्त्रीषु दुष्टासु वार्ष्णेय ! जायते वर्णसङ्करः । सङ्करो   
नरकायैव कुलघ्नानां कुलस्य च ॥ १-४२ ॥   
  
पतन्ति पितरो ह्येषां लुप्तपिण्डोदकक्रियाः । दोषैरेतैः   
कुलघ्नानां वर्णसङ्करकारकैः ॥ १-४३ ॥   
  
उत्साद्यन्ते जातिधर्माः कुलधर्माश्च शाश्वताः ।   
उत्सन्नकुलधर्माणां मनुष्याणां जनार्दन ! ॥ १-४४ ॥   
  
नरके नियतं वासो भवतीत्यनुशुश्रुम ।   
  
विशेषफलबुद्ध्या हन्तव्यादिविशेषबुद्ध्या च हननं   
महापातकमिति । एतदेव सङ्क्षिप्याभिधातुं   
परितापातिशयसूचनायात्मगतमेवार्जुनो वचनमाह   
  
अहो वत महत्पापं कर्तुं व्यवसिता वयम् । यद्राज्यसुखलोभेन   
हन्तुं स्वजनमुद्यताः ॥ १-४५ ॥   
  
वयमिति - कौरवपाण्डवभेदभिन्नाः सर्व एवेत्यर्थः ॥ १-४५ ॥   
  
एवं सर्वेष्वविवेकिषु मम विवेकिनः किमुचितम् उचितं   
तावद्युद्धान्निवर्तनम् एतत्तूचिततरमित्याह   
  
यदिमामप्रतीकारमशस्त्रं शस्त्रपाणयः । धार्तराष्ट्रा   
रणे हन्युस्तन्मे क्षेमतरं भवेत् ॥ १-४६ ॥   
  
सञ्जय उवाच   
  
एवमुक्त्वार्जुनः सङ्ख्ये रथोपस्थ उपाविशत् । विसृज्य सशरं   
चापं शोकसंविग्नमानसः ॥ १-४७ ॥   
  
अत्र सङ्ग्रहश्लोकः   
  
विद्याविद्योभयाघातसङ्घट्ट विवशीकृतः युक्त्या द्वयमपि   
त्यक्त्वा निर्विवेको भवेन्मुनिः ॥ १-१ ॥   
  
इति   
श्रीमहामाहेश्वराचार्यवर्यराजानकाभिनवगुप्तपादविरचिते   
श्रीमद्भवद्गीतार्थसङ्ग्रहे प्रथमोऽध्यायः । १ । इति शिवम्   
  
अथ द्वितीयोऽध्यायः   
  
सञ्जय उवाच   
  
तं तथा कृपयाविष्टमश्रुपूर्णाकुलेक्षणम् ।   
विषीदन्तमिदं वाक्यमुवाच मधुसूदनः ॥ २-१ ॥   
  
श्रीभगवानुवाच   
  
कुतस्त्वा कश्मलमिदं विषमे समुपस्थितम् ।   
अनार्यजुष्टमस्वर्ग्यमकीर्तिकरमर्जुन ॥ २-२ ॥   
  
आदौ लोकव्यवहाराश्रयेणैव श्रीभगवानर्जुनं प्रतिबोधयति   
क्रमात्तु ज्ञानं करिष्यतीति अतः अनार्यजुष्टम् इत्याह ॥ २-२   
॥   
  
क्लैव्यादिभिर्निर्भर्त्सनमभिदधदधर्मे तव   
धर्माभिमानोऽयमित्यादि दर्शयति   
  
मा क्लैब्यं गच्छ कौन्तेन नैतत्त्वय्युपपद्यते । क्षुद्रं   
हृदयदौर्बल्यं त्यक्त्वोत्तिष्ठ परन्तप ॥ २-३ ॥   
  
अर्जुन उवाच   
  
कथं भीष्ममहं सङ्ख्ये द्रोणं च मधुसूदन इषुभिः   
प्रतियोत्स्यामि पूजार्हावरिसूदन ॥ २-४ ॥   
  
गुरूनहत्वा हि महानुभावा- ञ्छ्रेयश्चर्तुं भैक्षमपीह लोके   
। न त्वर्थकामस्तु गुरून्निहत्य भुञ्जीय भोगान् रुधिरप्रदिग्धान्   
॥ २-५ ॥   
  
भीष्मं द्रोणं च इत्यादिना भुञ्जीय भोगान् इत्यनेन च   
कर्मविशेषानु-सन्धानं फलविशेषानुसन्धानं च हेयतया   
पूर्वपक्षे सूचयति ॥ ५ ॥   
  
नैतद्विद्मः कतरन्नो गरीयो यद्वा जयेम यदि वा नो जयेयुः ।   
यानेव हत्वा न जिजीविषाम- स्ते नः स्थिताः प्रमुखे   
धार्तराष्ट्राः ॥ २-६ ॥   
  
नैतद्विद्यः-इत्यनेन च कर्मविशेषानुसन्धानमाह ।   
निरभिसन्धानं तावत्कर्म नोपपद्यते । न च   
पराजयमभिसन्धाय युद्धे प्रवर्तते । जयोऽपि चायमनर्थ एव   
। तदाह अहत्वा गुरून् भैक्षमपि चर्तुं श्रेयः । एतच्च   
निश्चेतुमशक्यम्-किं जयं काङ्क्षामः किं वा पराजयम्   
जयोऽपि बन्धूनां विनाशात् ॥ ६ ॥   
  
कार्पण्यदोषोपहतस्वभावः पृच्छामि त्वां   
धर्मसम्मूढचेताः । यच्छ्रेयः स्यान्निश्चितं ब्रूहि तन्मे   
शिष्यस्तेऽहं शाधि मां त्वां प्रपन्नम् ॥ २-७ ॥   
  
न हि प्रपश्यामि ममापनुद्या- द्यः शोकमुच्छोषणमिन्द्रियाणाम्   
। अवाप्य भूमावसपत्नमृद्धं राज्यं सुराणामपि चाधिपत्यम्   
॥ २-८ ॥   
  
सञ्जय उवाच   
  
एवमुक्त्वा हृषीकेशं गुडाकेशः परन्तप । न योत्स्यानिति   
गोविन्दमुक्त्वा तूष्णीं बभूव ह ॥ २-९ ॥   
  
तमुवाच हृषीकेशः प्रहसन्निव भारत । सेनयोरुभयोर्मध्ये   
सीदमानमिदं वचः ॥ २-१० ॥   
  
सेनयोरुभयोर्मध्ये-इत्यनेनेदं सूचयति-संशयाविष्टोऽर्जुनो   
नैकपक्षेण युद्धान्निवृत्तो यत एवमाह स्म-शाधि मां त्वां   
प्रपन्नम् इति ॥ २-१० ॥   
  
अत उभयोरपि ज्ञानाज्ञानयोर्मध्यगः श्रीभगवतानुशिष्यते   
  
श्रीभगवानुवाच   
  
त्वं मानुष्येणोपहतान्तरात्मा विषादमोहाभिभवाद्विसञ्ज्ञः   
। कृपागृहीतः समवेक्ष्य बन्धू- भिप्रपन्नान्मुखमन्तकस्य ॥   
२-११ ॥   
  
मानुष्यं-मनुष्यभावः । अन्तकमुखं स्वयमेते प्रविष्टा इति   
तव को बाधः ॥ ११ ॥   
  
अशोच्यानन्वशोचस्त्वं प्रज्ञवन्नाभिभाषसे ।   
गतासूनगतासूंश्च नानुशोचन्ति पण्डिताः ॥ २-१२ ॥   
  
शोचितुमशक्यं कलेवरं-सदा नश्वरत्वात् अशोचनार्हमात्मानं   
च शोचसि । न कश्चित् गतासुः - मृतः अगतासुः - जीवन्वा   
शोच्योऽस्ति । तथाहि-आत्मा तावदविनाशी नानाशरीरेषु   
सञ्चरतः कास्य शोच्यता । न च देहन्तरसञ्चारे एव शोच्यता ।   
एवं हि यौवनादावपि शोच्यता भवेत् ॥ २-१२ ॥   
  
एवमर्थद्वयमाह   
  
नह्येवाहं जातु नासं न त्वं नेमे जनाधिपाः । न चैव न   
भविष्यामः सर्वे वयमितः परम् ॥ २-१३ ॥   
  
देहिनोऽस्मिन्यथा देहे कौमारं यौवनं जरा । तथा   
देहान्तरप्राप्तिर्धीरस्तत्र न मुह्यति ॥ २-१४ ॥   
  
अहं हि नैव नासम् अपि तु आसम् । एवं त्वम् अमी च राजानः ॥ १३   
॥ आकारान्तरे च सति यदि शोच्यता तर्हि कौमारात् यौवनावाप्तौ   
किमिति न शोच्यते । यो धीरः स न शोचति । धैर्यं च   
एतच्छरीरेऽपि यस्यास्था नास्ति तेन सुकरम् । अतस्त्वं   
धैर्यमन्विच्छ ॥ २-१४ ॥   
  
अधीरास्तु मात्राशब्दवाच्यैरर्थैर्ये कृताः स्पर्शा   
इन्द्रियद्वारेणात्मना सम्बन्धाः तत्कृता याः   
शीतोष्णसुखदुःखाद्यावस्था अनित्याः तास्वपि शोचन्ति । न   
त्वेवं धीरा इत्याह   
  
मात्रास्पर्शास्तु कौन्तेय शीतोष्णसुखदुःखदाः ।   
आगमापायिनोऽनित्यास्तांस्तितिक्षस्व भारत ! ॥ २-१५ ॥   
  
अथवा-मात्राभिः-इन्द्रियैर्येषां स्पर्श्ॐ न तु   
साक्षात्परमात्मना । आगमः-उत्पत्तिः । अपायो-विनाशः ।   
एतद्युक्रांस्तितिक्षस्व-सहस्व ॥ १५ ॥   
  
यं हि न व्यथयन्त्येते पुरुषं पुरुषर्षभ ! ।   
समदुःखसुखं धीरं सोऽमृतत्वाय कल्पते ॥ २-१६ ॥   
  
ननु यत एवागमापायिन एते सर्वे दशाविशेषास्तत एव शोच्यन्ते   
? मैवम् । तथाहि कोऽयमागमो नाम ? उत्पत्तिरिति चेत् । सापि का ?   
असत आत्मलाभः सा इति त्वसत् । असत्स्वभावता हि   
निःस्वभावता निरात्मता । निरात्मा च निःस्वभावः कथं स   
स्वभावीकर्तुं शक्यः अनीलं हि न नीलीकर्तुं   
शक्यम्-स्वभावान्तरापत्तेर्दुष्टत्वात् । तथा च शास्त्रम्   
  
नहि स्वभावो भावानां व्यावर्तेतौष्ण्यवद्रवेः ।   
  
इति । अथ सत एवात्मलाभ उत्पत्तिः तदा लब्धात्मनोऽस्य जात्वपि   
अनभावात् नित्यतैवेत्यागमे का शोच्यता । एवमपायोऽपि सतोऽसतो   
वा । असत्तावदसदेव । सत्स्वभावस्यापि कथमसत्तास्वभावः ।   
द्वितीये क्षणेऽसावसत्स्वभावः-इति चेत् आद्येऽपि तथा स्यादिति   
न कश्चिद्भावः स्यात् स्वभावस्यात्यागात् । अथ मुद्गरादिनास्य   
नाशः क्रियते । स यदि व्यतिरिक्तः भावस्य किं वृत्तम् ? न   
दृश्यते-इति चेत् मा नाम दर्शि भावः । न त्वन्यथाभूतः   
पटावृत इव । अव्यतिरिक्तस्तु नासावित्युक्तम् । तदेतत्सङ्क्षिप्याह   
  
नासतो विद्यते भावो नाभावो विद्यते सतः । उभयोरपि   
दृष्टोऽन्तस्त्वनयोस्तत्त्वदर्शिभिः ॥ २-१७ ॥   
  
अथ च लोकवृत्तेनेदमाह-असतो-नित्यविनाशिनः शरीरस्य न   
भावः-अनवरतमवस्थाभिः परिणामित्वात् ।   
नित्यसतश्च-परमात्मनो नास्ति   
कदाचिद्विनाशोऽपरिणामधर्मत्वात् । तथा च वेदः   
  
अविनाशी वा अरेऽयमात्मानुच्छित्तिधर्मा इति । (बृ० आ० ४। ५ । १४)   
  
अनयोः सदसतोरन्तः-प्रतिष्ठापदं यत्रानयोर्विश्रान्तिः ॥ १७   
॥   
  
यस्तत्त्वदर्शिभिदृष्टः स खलु नित्योऽनित्यो वा-इत्याशङ्क्याह   
  
अविनाशि तु तद्विद्धि येन सर्वमिदं ततम् । विनाशमव्ययस्यास्य   
न कश्चित्कर्तुमर्हति ॥ २-१८ ॥   
  
तुश्चार्थे । आत्मा च अविनाशी ॥ १८ ॥ तुश्चार्थे । आत्मा च   
अविनाशी ॥ १८ ॥   
  
अन्तवन्त इमे देहा नित्यस्योक्ताः शरीरिणः ।   
विनाशिनोऽप्रमेयस्य तस्माद्युद्ध्यस्व भारत ! ॥ २-१९ ॥   
  
निरुपाख्यताकाले स्थूलविनाशयोगिनः तदन्यथानुपपत्तेरेव च   
विनाशिनः-प्रतिक्षणमवस्थान्तरभागिनः । यदुक्तं   
  
अन्ते पुराणतां दृष्ट्वा प्रतिक्षणं नवत्वहानिरनुमीयते ।   
  
इति । मुनिनापि   
  
कलानां पृथगर्थानां प्रतिभेदः क्षणे क्षणे । वर्तते   
सर्वभावेषु सौक्ष्म्यात्तु न विभाव्यते ॥   
  
इति । पृथगर्थानामिति-पृथगर्थक्रियाकारित्वादिति यावत् ।   
देहा अन्तवन्तो विनाशिनश्च । आत्मा तु नित्यः यतोऽप्रमेयः ।   
प्रमेयस्य तु जडस्य परिणामित्वं न त्वजडस्य चिदेकरूपस्य   
स्वभावान्तरायोगात् । एवं देहा नित्यमन्तवन्तः इति   
शोचितुमशक्याः । आत्मा नित्यमविनाशी तेन न शोचनार्हः ।   
तन्त्रेणायमकेः कृत्यप्रत्ययो द्वयोरर्थयोर्मुनिना दर्शित   
अशोच्यान् इति ॥ १९ ॥   
  
य एनं वेत्ति हन्तारं यश्चैनं मन्यते हतम् । उभौ तौ न   
विजानीतो नायं हन्ति न हन्यते ॥ २-२० ॥   
  
य एनमात्मानं देहं च हन्तारं हतं च वेत्ति तस्य अज्ञानम्   
अत एव स बद्धः ॥ २० ॥   
  
न जायते म्रियते वा कदाचि- न्नायं भूत्वा भविता वा न   
भूयः । अजो नित्यः शाश्वतोऽयं पुराणो न हन्यते हन्यमाने   
शरीरे ॥ २-२१ ॥   
  
एतदेव स्फुटयति-नायं भूत्वा-इति । अयमात्मा न न भूत्वा   
भविता अपितु भूत्वैव । अतो न जायते । न च म्रियते-यतो भूत्वा   
न न भविता अपितु भवितैव ॥ २१ ॥   
  
वेदाविनाशिनं नित्यं य एनमजमव्ययम् । कथं स पुरुषः   
पार्थ हन्यते हन्ति वा कथम् ॥ २-२२ ॥   
  
य एनमात्मानं प्रबुद्धत्वाज्जानाति न स हन्ति न स हन्यते इति   
तस्य कथं बन्धः ॥ २२ ॥   
  
वासांसि जीर्णानि यथा विहाय नवानि गृह्णाति नरोऽपराणि ।   
तथा शरीराणि विहाय जीर्णा- न्यन्यानि संयाति नवानि देही   
॥ २-२३ ॥   
  
यथा वस्त्राच्छादितस्तद्वस्त्रनाशे समुचितवस्त्रान्तरावृतो न   
विनश्यति एवमात्मा देहान्तरावृतः ॥ २३ ॥   
  
नैनं छिन्दन्ति शस्त्राणि नैनं दहति पावकः । न चैनं   
क्लेदयन्त्यापो न शोषयति मारुतः ॥ २-२४ ॥   
  
अच्छेद्योऽयमदाह्योऽयमक्लेद्योऽशोष्य एव च । नित्यः सर्वगतः   
स्थाणुरचलोऽयं सनातनः ॥ २-२५ ॥   
  
अव्यक्तोऽयमचिन्त्योऽयमविकार्योऽयमुच्यते । तस्मादेवं विदित्वैनं   
नानुशोचितुमर्हसि ॥ २-२६ ॥   
  
नास्य नाशकारणं शस्त्रादि किञ्चित्करम्   
चिदेकस्वभावस्यानाश्रितस्य निरपेक्षस्य निरंशस्य स्वतन्त्रस्य   
स्वभावान्तरापत्त्याश्रयविनाशावयवविभागविरोधिप्रादुर्भाव   
अदि-क्रमेण नाशयितुमशक्यत्वात् । न च   
देहान्तरगमनमस्यापूर्वम् । देहान्वितोऽपि सततं देहान्तरं   
गच्छति तेन संवध्यत इत्यर्थः देहस्य   
क्षणमात्रमप्यनवस्थायित्वात् । एवम्भूतं विदित्वैनमात्मानं   
शोचितुं नार्हसि ॥ २६ ॥   
  
अथवैनं नित्यजातं नित्यं वा मन्यसे मृतम् । तथापि त्वं   
महाबाहो नैनं शोचितुमर्हसि ॥ २-२७ ॥   
  
अथाप्येनं देहं मन्यसे नित्यजातं प्रवाहस्याविनाशात् तथापि   
न शोच्यता । क्षणिकप्रक्रियया वा नित्यविनाशिनम् तथापि का   
शोच्यता । एवं यदि आत्मनस्तद्देहसंयोगवियोगाभ्यां   
नित्यजातत्वं नित्यमृतत्वं वा मन्यसे तथापि सर्वथा शोचनं   
प्रामाणिकानामयुक्तम् ॥ २७ ॥   
  
न चैतदन्यथा नित्यत्वानित्यत्वमुपपत्तिमत्-यतः   
  
जातस्य हि ध्रुवो मृत्युर्ध्रुवं जन्म मृतस्य च ।   
तस्मादपरिहार्येऽर्थे न त्वं शोचितुमर्हसि ॥ २-२८ ॥   
  
जन्मन एवानन्तरं नाशो नाशादनन्तरं जन्म इति चक्रवदयं   
जन्ममरणसन्तान इति किं परिमाणं शोच्यतामिति ॥ २८ ॥   
  
अपिच   
  
अव्यक्तादीनि भूतानि व्यक्तमध्यानि भारत ! अव्यक्तनिधनान्येव   
तत्र का परिदेवना ॥ २-२९ ॥   
  
नित्याः सन्तु अनित्या वा यस्तावदस्य शोचकस्तं प्रत्येव   
आदावव्यक्तः अन्ते चाव्यक्तः मध्येतस्य व्यक्तता विकार इति   
प्रत्युत विकारे शोचनीयं न स्वभावे । किञ्च   
यत्तन्मूलकारणं किञ्चिदभिमतं तदेव यथाक्रमं   
विचित्रस्वभावतया स्वात्ममध्ये   
दर्शिततत्तदनन्तसृष्टिस्थितिसंहृतिवैचित्र्यं नित्यमेव ।   
तथास्वभावेऽपि कास्य शोच्यता ॥ २९ ॥   
  
एवंविधं च   
  
आश्चर्यवत् पश्यति कश्चिदेन- माश्चर्यवद्वदति तथैनमन्यः ।   
आश्चर्यवच्चैनमन्यः शृणोति श्रुत्वाप्येनं वेद न चैव कश्चित्   
॥ २-३० ॥   
  
ननु यद्येवमयमात्मा अविनाशी किमिति सर्वेण तथैव नोपलभ्यते   
? यतोऽद्भुतवत्कश्चिदेव पश्यति । श्रुत्वापि न कश्चिदेनं   
जानाति-वेत्ति ॥ ३० ॥   
  
देही नित्यमवध्योऽयं देहे सर्वस्य भारत । तस्मात्सर्वाणि   
भूतानि न त्वं शोचितुमर्हसि ॥ २-३१ ॥   
  
अतो नित्यमात्मनोऽविनाशित्वम् ॥ ३१ ॥   
  
स्वधर्ममपि चावेक्ष्य न विकम्पितुमर्हसि । धर्म्याद्धि   
युद्धाच्छ्रेयोऽन्यत्क्षत्रियस्य न विद्यते ॥ २-३२ ॥   
  
स्वधर्मस्य चानपहार्यत्वात् युद्धविषयः कम्पो न युक्तः ॥ ३२   
॥   
  
यदृच्छया चोपपन्नं स्वर्गद्वारमपावृतम् । सुकृतात्क्षत्रियाः   
पार्थ लभन्ते युद्धमीदृशम् ॥ २-३३ ॥   
  
अन्येऽपि ये काममयाः क्षत्रियास्तैरपि ईदृशं युद्धं   
स्वर्गहेतुत्वान्न त्याज्यम् किं पुनर्यस्य ईदृशं   
ज्ञानमुपदिष्टमिति तात्पर्यम् । न पुनः स्वर्गपर्यवसायी   
श्लोकः ॥ ३३ ॥   
  
यद्भयाच्च भवान् युद्धान्निवर्तेत तदेव   
शतशाखमुपनिपतिष्यति भवत इत्याह   
  
अथ चेत्त्वमिमं धर्म्यं सङ्ग्रामं न करिष्यसि । ततः   
स्वधर्मं कीर्तिं च हित्वा पापमवाप्स्यसि ॥ २-३४ ॥   
  
अकीर्तिं चापि भूतानि कथयिष्यन्ति तेऽव्ययाम् । सम्भावितस्य   
चाकीर्तिर्मरणादतिरिच्यते ॥ २-३५ ॥   
  
भयाद्रणादुपरतं मंस्यन्ते त्वां महारथाः । येषां च   
त्वं बहुमतो भूत्वा यास्यसि लाघवम् ॥ २-३६ ॥   
  
अवाच्यवादांश्च बहून्वदिष्यन्ति तवाहिताः । निन्दन्तस्तव   
सामर्थ्यं ततो दुःखतरं नु किम् ॥ २-३७ ॥   
  
हतो वा प्राप्स्यसि स्वर्गं जित्वा वा भोक्ष्यसे महीम् ।   
तस्मादुत्तिष्ठ कौन्तेय युद्धाय कृतनिश्चयः ॥ २-३८ ॥   
  
श्लोकपञ्चकमिदमभ्युपगम्य वादरूपमुच्यते यदि लौकिकेन   
व्यवहारेणास्ते भवांस्तथाप्यवश्यानुष्ठेयमेतत् ॥ ३८ ॥   
  
सुखदुःखे समे कृत्वा लाभालाभौ जयाजयौ । ततो युद्धाय   
युज्यस्व नैवं पापमवाप्स्यसि ॥ २-३९ ॥   
  
तव तु स्वधर्मतयैव कर्माणि कुर्वतो न कदाचित्पापसम्बन्धः   
॥ ३९ ॥   
  
एषा तेऽभिहिता साङ्ख्ये बुद्धिर्योगे त्विमां शृणु । बुद्ध्या   
युक्तो यया पार्थ कर्मबन्धं प्रहास्यसि ॥ २-४० ॥   
  
एषा च तव साङ्ख्ये-सम्यग्ज्ञाने बुद्धिः-निश्चयात्मिका उक्ता ।   
एषैव च यथा योगे-कर्मकौशले योज्यते तथैव शृणु । यया   
बुद्ध्या कर्मणां बन्धकत्वं त्यक्ष्यसि । नहि कर्माणि स्वयं   
बध्नन्ति-जडत्वात् अतः स्वयमात्मा   
कर्मभिर्वासनात्मकैरात्मानं बध्नाति ॥ ४० ॥   
  
नेहातिक्रमनाशोऽस्ति प्रत्यवायो न विद्यते । स्वल्पमप्यस्य   
धर्मस्य त्रायते महतो भयात् ॥ २-४१ ॥   
  
अस्यां बुद्धौ अतिक्रमेण-अपराधेन प्रमादेन नाशो न   
भवति-प्रमादस्याभावात् । यथा च परिमितेन श्रीखण्डकणेन   
ज्वालायमानोऽपि तैलकटाहः सद्यः शीतीभवति एवमनया   
स्वल्पयापि योगबुद्ध्या महाभयं संसाररूपं विनश्यति ॥ ४१   
॥   
  
न चैषा बुद्धिरपूर्वानीयते किन्तर्हि   
  
व्यवसायात्मिका बुद्धिरेकैव कुरुनन्दन । बहुशाखा ह्यनन्ताश्च   
बुद्धयोऽव्यवसायिनाम् ॥ २-४२ ॥   
  
व्यवसायात्मिका सर्वस्यैकैव सहजा धीः । निश्चेतव्यवशात्तु   
बहुत्वं गच्छति ॥ ४२ ॥   
  
तथाच   
  
यामिमां पुष्पितां वाचं प्रवदन्त्यविपश्चितः ।   
वेदवादरताः पार्थ नान्यदस्तीतिवादिनः ॥ २-४३ ॥   
  
कामात्मानः स्वर्गपरा जन्मकर्मफलेप्सवः ।   
क्रियाविशेषबहुला भोगैश्वर्यगतीः प्रति ॥ २-४४ ॥   
  
भोगैश्वर्यप्रसक्तानां तयापहृतचेतसाम् । व्यवसायात्मिका   
बुद्धिः समाधौ न विधीयते ॥ २-४५ ॥   
  
ये कामाभिलाषिणस्ते स्वयमेतां वाचं वेदात्मिकां   
पुष्पितां-भविष्यत्स्वर्गफलेन व्याप्तां वदन्ति । अत एव   
जन्मनः कर्मैव फलमिच्छन्ति तेऽवपिश्चितः । ते च   
तयैव-स्वयङ्कल्पितया वेदवाचा अपहृतचित्ता   
व्यवसायबुद्धियुक्ता अपि न समाधियोग्याः-तत्र   
फलनिश्चयत्वादिति श्लोकत्रयस्य तात्पर्यम् ॥ २-४५ ॥   
  
अत एव च   
  
त्रैगुण्यविषया वेदा निस्त्रैगुण्यो भवार्जुन । निर्द्वन्द्वो   
नित्यसत्त्वस्थो निर्योगक्षेम आत्मवान् ॥ २-४६ ॥   
  
वेदास्त्रैगुण्येन करणेन विशेषेण सिन्वन्ति-बध्नन्ति न तु   
बन्धकाः । यस्मात् सुखदुःखमोहबुद्ध्या कर्माणि वैदिकानि   
क्रियमाणानि बन्धकानि अतस्त्रैगुण्यं-कामरूपं त्याज्यम् । यदि   
तु वेददूषणपरमेतदभविष्यत् प्रकृतं युद्धकरणं   
व्यघटिष्यत-वेदादन्यस्य स्वधर्मनिश्चायकत्वाभावात् ।   
येषां तु फलाभिलाषो विगलितस्तेषां न वेदा बन्धकाः ॥ ४६   
॥   
  
यतो वेदाः परं तेषां सम्यग्ज्ञानोपयोगिनः अत आह   
  
यावानर्थ उदपाने सर्वतः सम्प्लुतोदके । तावान्सर्वेषु वेदेषु   
ब्राह्मणस्य विजानतः ॥ २-४७ ॥   
  
यस्य स्वधर्ममात्रे ज्ञाने च प्राधान्यं परिमितादपि   
वेदभाषितात्कार्यम् ॥ ४७ ॥   
  
अतश्च   
  
कर्मण्यस्त्वधिकारस्ते मा फलेषु कदाचन । मा   
कर्मफलहेतुभूर्मा ते सङ्गोऽस्त्वकर्मणि ॥ २-४८ ॥   
  
कर्ममात्रे त्वं व्यापृतो भव नतु कर्मफलेषु । ननु कर्मणि   
कृते नान्तरीयकतयैव फलमापतति इति ? मैवम् । तत्र हि यदि   
त्वं फलकामना-कालुष्यव्याप्तो भवसि तदा कर्मणां फलं   
प्रति हेतुत्वम् । यदप्रार्थ्यमानं फलं तत् ज्ञानम् ।   
नानिच्छोस्तदिति कर्माभावेन यः सङ्गः स एव गाढग्रहरूपो   
मिथ्या-ज्ञानस्वरूपः इति त्याज्य एव ॥ २-४८ ॥   
  
किन्तर्हि   
  
योगस्थः कुरु कर्माणि सङ्गं त्यक्त्वा धनञ्जय ।   
सिद्ध्यसिद्ध्योः समो भूत्वा समत्वं योग उच्यते ॥ २-४९ ॥   
  
योगे स्थित्वा कर्माणि कुरु । साम्यं च योगः ॥ ४९ ॥   
  
यस्य सर्वे समारम्भ निराशीर्बन्धनास्त्विह । त्यागे यस्य हुतं   
सर्वं स त्यागी स च बुद्धिमान् ॥ २-५० ॥   
  
यस्य सर्वे व्यापारा आशीरूपेण बन्धनेन न युक्ताः ।   
अभिलाषो हि बन्धकः ॥ ५० ॥   
  
दूरेण ह्यवरं कर्म बुद्धियोगाद्धनञ्जय । बुद्धौ   
शरणमन्विच्छ कृपणाः फलहेतवः ॥ २-५१ ॥   
  
बुद्धियोगात्किल हेतोरवरं-दुष्टफलं रिक्तं कर्म दूरीभवति   
। अतस्तादृश्यां बुद्धौ शरणमन्विच्छ-प्रार्थयस्व येन सा   
बुद्धिर्लभ्यते ॥ ५१ ॥   
  
बुद्धियुक्तो जहातीह उभे सुकृतदुष्कृते । तस्माद्योगाय युज्यस्व   
योगः कर्मसु कौशलम् ॥ २-५२ ॥   
  
उभे इति परस्परव्यभिचारं दर्शयति । तस्मात्-यथाहि   
सुकृत्तदुष्कृते नश्यतस्तथाकरणमेव परमं कौशलमिति   
भावः ॥ ५२ ॥   
  
कर्मजं बुद्धियुक्ता हि फलं त्यक्त्वा मनीषिणः ।   
जन्मबन्धविनिर्मुक्ताः पदं गच्छन्त्यनामयम् ॥ २-५३ ॥   
  
योगबुद्धियुक्ताः कर्मणां फलं त्यक्त्वा जन्मबन्धं   
त्यजन्तिब्रह्मसत्तामवाप्नुवन्ति ॥ ५३ ॥   
  
यदा ते मोहकलिलं बुद्धिर्व्यतितरिष्यति । तदा गन्तासि निर्वेदं   
श्रोतव्यस्य श्रुतस्य च ॥ २-५४ ॥   
  
श्रुतिविप्रतिपन्ना ते यदा स्थास्यति निश्चला । समाधावचला   
बुद्धिस्तदा योगमवाप्स्यसि ॥ २-५५ ॥   
  
तत्र च योगबुद्धिप्राप्त्यवसरे व स्फुटमेवेदमभिज्ञानम्   
श्रोतव्यस्य श्रुतस्याभिलष्यमाणस्य च आगमस्य उभयस्यापि   
निर्वेदभाक्त्वम् । अनेन   
चेदमुक्तम्-अविद्यापदनिपतितप्रमात्रनुग्राहकशास्त्रश्रवणसंस्क्   
आर-विप्रलम्भमहिमा अयं - यत्तवास्थाने   
कुलक्षयादिदोषदर्शनम् तत्तु तथा शासनबहुमानविगलने   
विगलिष्यतीति ॥ ५५ ॥   
  
अर्जुन उवाच   
  
स्थितप्रज्ञस्य का भाषा समाधिस्थस्य केशव । स्थिरधीः   
किं प्रभाषेत किमासीत व्रजेच्च किम् ॥ २-५६ ॥   
  
यदा स्थास्यति बुद्धिः-इत्यनेन वचसा समाधिस्थस्य योगिनो यः   
स्थितप्रज्ञशब्दस्तत्र वाचक उक्तस्तस्य का भाषा-किं   
प्रवृत्तिनिमित्तं भाष्यते येन निमित्तेन शब्दैरर्थ इति कृत्वा   
योगिनः स्थितप्रज्ञशब्दः किं रूढ्या वाचकोऽन्वर्थतया वा   
इति एकः प्रश्नः । यद्यपि रूढौ शङ्कैव नास्ति   
तथाप्यन्वर्थतां लब्धामपि स्वरूपलक्षणनिमित्तनिरूपणेन   
स्फुटीकर्तुमेष प्रश्नः । स्थिरधीरिति   
शब्दपदार्थकोऽर्थपदार्थकश्च तत्र स्थिरधीशब्दः किं   
प्रयोगलक्षणमेवार्थमाह आहो तपस्विनमपि इति द्वितीयः   
प्रश्नः । स च स्थिरधीर्योगी किमासीत्-किमभ्यस्येत्-क्वास्य   
स्थैर्यं स्यात् इति तृतीयः । अभ्यस्यंश्च किमाप्नुयात् इति   
चतुर्थः ॥ ५६ ॥   
  
एतदेव प्रश्नचतुष्टयं क्रमेण निर्णीयते श्रीभगवता   
  
श्री भगवानुवाच   
  
प्रजहाति यदा कामान्सर्वान्पार्थ मनोगतान् । आत्मन्येवात्मना   
तुष्टः स्थितप्रज्ञस्तदोच्यते ॥ २-५७ ॥ स्थिता रूढा प्रज्ञा   
यस्य । रूढिश्च नित्यमात्मरूढित्वे सति विषयविक्षेपकृतस्य   
कामरूपस्य भ्रमस्य निवृत्तत्वात् योगिनो यः   
स्थितप्रज्ञ-शब्दोऽन्वर्थः स चेत्थंयुक्त इत्येकः प्रश्नो   
निर्णीतः ॥ ५७ ॥   
  
दुःखेष्वनुद्विग्नमनाः सुखेषु विगतस्पृहः ।   
वीतरागभयक्रोधः स्थिरधीर्मुनिरुच्यते ॥ २-५८ ॥   
  
सुखदुःखयोर्यस्य रागद्वेषरहिता वृत्तिः स मुनिरेव   
स्थिरप्रज्ञो नान्यः ॥ ५८ ॥   
  
युक्तं चैतत् यतः   
  
यः सर्वत्रानभिस्नेहस्तत्तत्प्राप्य शुभाशुभम् । नाभिनन्दति न   
द्वेष्टि तस्य प्रज्ञा प्रतिष्ठिता ॥ २-५९ ॥   
  
शुभाशुभप्राप्तौ तस्याह्लादतापौ न भवतः ॥ ५९ ॥   
  
यदा संहरते चायं कूर्मोऽङ्गानीव सर्वशः ।   
इन्द्रियाणीन्द्रियार्थेभ्यः स्थिरप्रज्ञस्तदोच्यते ॥ २-६० ॥   
  
न चास्य पाचकवद्योगरूढित्वम् यदा यदा किलायमिन्द्रियाणि   
संहरते-आत्मन्येव कूर्म इवाङ्गानि क्रोडीकरोति विषयिभ्यो   
विषयान्निवार्य तदा तदा स्थिरप्रज्ञः ।   
यद्वा-इन्द्रियार्थेभ्यः प्रभृति इन्द्रियाणि आत्मनि   
संहरते-विषयेन्द्रियादिकं सर्वमात्मसात्करोति ॥ २-६० ॥   
  
ननु तपस्विनोऽपि कथं स्थिरप्रज्ञशब्दो न प्रवर्तते ? उच्यते-   
  
विषया विनिवर्तन्ते निराहारस्य देहिनः । रसवर्जं रसोऽप्यस्य   
परं दृष्ट्वा निवर्तते ॥ २-६१ ॥   
  
यद्यपि आहार्यैः-रूपादिभिर्विषयैः सम्बन्धोऽस्य नास्ति   
तथापि तस्य विषया अन्तःकरणगतमुपरागलक्षणं रसं   
वर्जयित्वा निवर्तन्ते । अतो नासौ स्थिरप्रज्ञः । योगिनस्तु   
परमेश्वरदर्शनादुपरागो न भवति अन्यस्य तु तपस्विनो नासौ   
निवर्तते ॥ ६१ ॥   
  
यत्तस्यापि हि कौन्तेय पुरुषस्य विपश्चितः । इन्द्रियाणि   
प्रमाथीनि हरन्ति प्रसभं मनः ॥ २-६२ ॥   
  
यत्-यस्मात् तस्यापि-तपस्विनो मन इन्द्रियैर्हियते अथवा   
यत्तस्य-सयत्नस्यापि । योगिना च मन एव जेतव्यम् इति द्वितीयो   
निर्णीतः ॥ ६२ ॥   
  
तानि संयम्य मनसा युक्त आसीत मत्परः । वशे हि   
यस्येन्द्रियाणि तस्य प्रज्ञा प्रतिष्ठिता ॥ २-६३ ॥   
  
य एवं मनसा इन्द्रियाणि नियमयति नतु अप्रवृत्त्या स एव   
स्थिरप्रज्ञः । स च मत्पर एवासीत-मामेव चिदात्मानं   
परमेश्वरं अभ्यस्येत् ॥ ६३ ॥   
  
ध्यायतो विषयान्पुंसः सङ्गस्तेषूपजायते । सङ्गात्   
सञ्जायते कामः कामात्क्रोधोऽभिजायते ॥ २-६४ ॥   
  
क्रोधाद्भवति सम्मोहः सम्मोहात्स्मृतिविभ्रमः ।   
स्मृतिभ्रंशाद्बुद्धिनाशो बुद्धिनाशात् प्रणश्यति ॥ २-६५ ॥   
  
तपस्विनो विषयत्याग एव विषयग्रहणे पर्यवस्यति । ध्यात्वा हि   
ते त्यज्यन्ते । ध्यानकाल एव च सङ्गादय उपजायन्ते-इत्यनुपायो   
विषयत्यागः स्थिरप्रज्ञस्य ॥ ६५ ॥   
  
रागद्वेषविमुक्तैस्तु विषयानिन्द्रियैश्चरन् ।   
आत्मवश्यैर्विधेयात्मा प्रसादमधिगच्छति ॥ २-६६ ॥   
  
प्रसादे सर्वदुःखानां हानिरस्योपजायते । प्रसन्नचेतसो ह्याशु   
बुद्धिः पर्यवतिष्ठते ॥ २-६७ ॥   
  
नास्ति बुद्धिरयुक्तस्य न चायुक्तम्य भावना । न चाभावयतः   
शान्तिरशान्तस्य कुतः सुखम् ॥ २-६८ ॥   
  
इन्द्रियाणां हि चरतां यन्मनोऽनुविधीयते । तदस्य हरति   
प्रज्ञां वायुर्नावमिवाम्भसि ॥ २-६९ ॥   
  
तस्माद्यस्य महाबाहो निगृहीतानि सर्वशः ।   
इन्द्रियाणीन्द्रियार्थेभ्यस्तस्य प्रज्ञा प्रतिष्ठिता ॥ २-७० ॥   
  
यस्तु मनसो नियामकः स विषयान्सेवमानोऽपि न   
क्रोधादिकल्लोलैरभिभूयते इति स एव स्थिरप्रज्ञो योगी-इति   
तात्पर्यम् ॥ ७० ॥   
  
योगी च सर्वव्यवहारान् कुर्वाणोऽपि लोकोत्तरः-इति निरूपयता   
परमेश्वरेण सङ्क्षिप्यास्य स्वरूपं कथ्यते   
  
या निशा सर्वभूतानां तस्यां जागर्ति संयमी । यस्यां   
जाग्रति भूतानि सा रात्रिः पश्यतो मुनेः ॥ २-७१ ॥   
  
या सर्वेषां भूतानां निशा-मोहनी माया तस्यां   
मुनिर्जागर्ति-कथमियं हेयेति । यस्यां च दशायां लोको   
जागर्ति-नानाविधां चेष्टां कुरुते सा मुनेः रात्रिः यतोऽसौ   
व्यवहारं प्रत्यबुद्धः । एतदुक्तं भवति-येयं माया खलु   
तस्या मोहकत्वं नामरूपं सुखतन्त्रताभासनं च ।   
तत्र-लोकः प्राच्यं स्वरूपमस्या अपरामृश्यैव द्वितीयस्मिन्रूपे   
निबद्धस्मृतिरास्ते । योगी तु तद्विपरीतस्तदीयं मोहकत्वं   
तदुन्मूलनाय पश्यति सुखतन्त्रतां तु नाद्रियते । पश्यन्   
सम्यग्ज्ञानी मिथ्याज्ञानोपघाताच्च सुखतन्त्रतानादरः ।   
पश्यत एव सा रात्रिरिति चित्रम् । विद्यायां चावधत्ते योगी यत्र   
सर्वो विमूढः । अविद्यायां त्वबुद्धः यत्र जनः   
प्रबुद्धः-इत्यपि चित्रम् ॥ ७१ ॥   
  
अत एव   
  
आपूर्यमाणमचलप्रतिष्ठं समुद्रमापः प्रविशन्ति यद्वत् ।   
तद्वत्कामा यं प्रविशन्ति सर्वे स शान्तिमाप्नोति न कामकामी ॥   
२-७२ ॥   
  
योगी न कामार्थं बहिर्धावति अपि त्विन्द्रियधर्मतया । तं   
विषया अनुप्रविशन्तो न तरङ्गयन्ति नदीवेगा इवोदधिम् । एवं   
तृतीयो निर्णीतः ॥ ७२ ॥   
  
विहाय कामान्यः सर्वान्पुमांश्चरति निस्पृहः । निर्ममो   
निरहङ्कारः स शान्तिमधिगच्छति ॥ २-७३ ॥   
  
स योगी सर्वकामसन्न्यासित्वात् शान्तिरूपं मोक्षमेति ॥ ७३ ॥   
  
एषा ब्राह्मी स्थितिः पार्थ नैनां प्राप्य विमुह्यति ।   
स्थित्वास्यामन्तकालेऽपि ब्रह्मनिर्वाणमृच्छति ॥ २-७४ ॥   
  
एषासौ ब्रह्मसत्ता यस्यां क्षणमात्रं स्थित्वा-अवस्थितिं   
प्राप्य शरीरभेदात् परमं ब्रह्माप्नोति इति प्रश्नचतुष्टयं   
निर्णीतमिति शिवम् ॥ ७४ ॥   
  
अत्र सङ्ग्रहश्लोकः   
  
अहो नु चेतसश्चित्रा गतिस्त्यागेन यत्किल । आरोहत्येव   
विषयाञ्छ्रयंस्तांस्तु परित्यजेत् ॥ २ ॥   
  
इति   
श्रीमहामाहेश्वराचार्यवर्यराजानकाभिनवगुप्तपादविरचिते   
श्रीमद्भगवद्गीतार्थसङ्ग्रहे द्वितीयोऽध्यायः ॥ २ ॥   
  
अथः तृतीयोऽध्यायः   
  
ज्यायसी चेत्कर्मणस्ते मता बुद्धिर्जनार्दन । तत्किं कर्मणि   
घोरे मां नियोजयसि केशव ! ॥ ३-१ ॥   
  
व्यामिश्रेणेव वाक्येन बुद्धिं मोहयसीव मे । तदेकं वद   
निश्चित्य येन श्रेयोऽहमाप्नुयाम् ॥ ३-२ ॥   
  
कर्म उक्तं ज्ञानं च । तत्र न द्वयोः प्राधान्यं युक्तम् अपितु   
ज्ञानस्य । तद्बलेन क्षपणीयत्वं यदि कर्मणां बुद्धियुक्तो   
जहातीमे इत्यादिनयेन मूलत एव तत् कर्मणा किं प्रयोजनमिति   
प्रश्नाभिप्रायः ॥ २ ॥   
  
श्रीभगवांस्तूत्तरं ददाति   
  
लोकेऽस्मिन्द्विविधा निष्ठा पुरा प्रोक्ता मयानघ । ज्ञानयोगेन   
साङ्ख्यानां कर्मयोगेन योगिनाम् ॥ ३-३ ॥   
  
लोके एषा द्वयी गतिः प्रसिद्धा । साङ्ख्यानां ज्ञानं   
प्रधानं योगिनां च कर्मेति । मया तु सैकैव निष्ठोक्ता   
ज्ञानक्रियामयत्वात्संवित्तत्त्वस्येति भावः ॥ ३ ॥   
  
तथाहि-   
  
न कर्मणामनारम्भान्नैष्कर्म्यं पुरुषोऽश्नुते । न च   
सन्न्यसनादेव सिद्धिं समधिगच्छति ॥ ३-४ ॥   
  
न हि कश्चित्क्षणमपि जातु तिष्ठत्यकर्मकृत् । कार्यते   
ह्यवशः कर्म सर्वः प्रकृतिजैर्गुणैः ॥ ३-५ ॥   
  
ज्ञानं कर्मणा रहितं न भवति कर्म च कौशलोपेतं   
ज्ञानरहितं न भवति इत्येकमेव वस्तु ज्ञानकर्मणी । तथा   
चोक्तं   
  
न क्रियारहितं ज्ञानं न ज्ञानरहिता क्रिया ।   
ज्ञानक्रियाविनिष्पश्च आचार्यः पशुपाशहा ॥   
  
इति । तस्माज्ज्ञानान्तर्वर्ति कर्मापरिहार्यम् यतः परवश एव   
कायवाङ्मनसां परिस्पन्दात्मकत्वात् अवश्यं किञ्चित्करोति ॥ ५   
॥   
  
कर्मेन्द्रियाणि संयम्य य आस्ते मनसा स्मरन् ।   
इन्द्रियार्थान्विमूढात्मा मूढाचारः स उच्यते ॥ ३-६ ॥   
  
कर्मेन्द्रियैश्चैन्न करोति अवश्यं तर्हि मनसा करोति । प्रत्युत   
मूढाचारः-मानसानां कर्मणामत्यन्तमपरिहार्यत्वात् ॥ ६ ॥   
  
यस्त्विन्द्रियाणि मनसा नियम्यारभतेऽर्जुन । कर्मेन्द्रियैः   
कर्मयोगमसक्तः स विशिष्यते ॥ ३-७ ॥   
  
कर्मसु क्रियमाणेषु न ज्ञानहानिः-मनसोऽव्यापारे   
यन्त्रपुरुषवत्कर्मणः क्रियमाणत्वात् ॥ ७ ॥   
  
अतः   
  
नियतं कुरु कर्म त्वं कर्म ज्यायो ह्यकर्मणः । शरीरयात्रापि   
च ते न प्रसिद्ध्येदकर्मणः ॥ ३-८ ॥   
  
नियतं-शास्त्रीयं कर्म कुरु शरीरयात्रामात्रस्यापि   
कर्माधीनत्वात् ॥ ८ ॥   
  
यतः   
  
यज्ञार्थात्कर्मणोऽन्यत्र लोकोऽयं कर्मबन्धनः । तदर्थं   
कर्म कौन्तेय मुक्तसङ्गः समाचर ॥ ३-९ ॥   
  
यज्ञार्थात्-अवश्यकरणीयात् अन्यानि कर्माणि बन्धकानि ।   
अवश्य-कर्तव्यं मुक्तफलसङ्गतया क्रियमाणं न फलदम् ॥ ९   
॥   
  
सहयज्ञाः प्रजाः सृष्ट्वा पुरोवाच प्रजापतिः । अनेन   
प्रसविष्यध्वमेष वोऽस्त्विष्टकामधुक् ॥ ३-१० ॥   
  
प्रजापतिः-परमात्मा प्रजाः सहैव कर्मभिः ससर्ज । उक्तं च   
तेन प्रजानां कर्मभ्य एव प्रसवः सन्तानः एतान्येव चेष्टं   
संसारं मोक्षं वा दास्यन्ति । सङ्गात्संसारं   
मुक्तसङ्गत्वान्मोक्षम् ॥ १० ॥   
  
यत्र येषां मोक्षप्राधान्यं तैरेव विषयाः सेव्या इत्युच्यते   
  
देवान्भावयतानेन ते देवा भावयन्तु वः । परस्परं   
भावयन्तः श्रेयः परमवाप्स्यथ ॥ ३-११ ॥   
  
देवाः-क्रीडनशीला इन्द्रियवृत्तयः करणेश्वर्यो देवता   
रहस्यशास्त्रप्रसिद्धाः ता अनेन कर्मणा   
तर्पयत-यथासम्भवं विषयान्भक्षयतेत्यर्थः । तृप्ताश्च   
सत्यस्ता वो-युष्मान् आत्मन एव स्वरूपमात्रोचितापवर्गान्   
भावयन्तु-स्वात्म-स्थितियोग्यत्वात् । एवमनवरतं   
व्युत्थानसमाधिसमयपरम्परायामिन्द्रियतर्पणतदात्म-साद्भाव   
लक्षणे परस्परभावने सति शीघ्रमेव परमं   
श्रेयः-परस्परभेदविगलनलक्षणं ब्रह्म प्राप्स्यथ ॥ ११ ॥   
  
न केवलमित्थमपवर्गे यावत्सिद्धिलाभेऽप्ययं मार्ग इत्याह   
  
इष्टान्कामान्हि वो देवा दास्यन्ते यज्ञभाविताः ।   
तैर्दत्तानप्रदायैभ्यो यो भुङ्क्ते स्तेन एव सः ॥ ३-१२ ॥   
  
यज्ञतर्पितानि हीन्द्रियाणि स्थितिं बध्नन्ति यत्र क्वापि   
ध्येयादाविति । अत एव तद्व्यापारे सति तेषां विषयाणां   
स्मृतिसङ्कल्पध्यानादिना भावाः-विषया इन्द्रियैरेव दत्ताः   
यदि तेषामेव उपभोगाय न दीयन्ते तर्हि स्तेनत्वं-चौर्यं स्यात्   
छद्मचारित्वात् । उक्तं हि पूर्वमेव भगवता मूढाचारः स   
उच्यते इति । अतोऽयं वाक्यार्थः-यः सुखोपायं सिद्धिमपवर्गं   
वा प्रेप्सति तेन इन्द्रियकौतुकनिवृत्ति-मात्रफलतयैव भोगा   
यथोपनतमासेव्या इति ॥ १२ ॥   
  
यज्ञशिष्टाशिनः सन्तो मुच्यन्ते सर्वकिल्बिषैः । भुञ्जते ते   
त्वघं पापा ये पचन्त्यात्मकारणात् ॥ ३-१३ ॥   
  
अवश्यकर्तव्यतारूपशासनमहिमायातान्भोगान् येऽश्नन्ति   
अवान्तरव्यापारमात्रतया अत एव च   
पृथग्फलत्वाभावाङ्गतया । अथ   
च-इन्द्रियात्मकदेवगणतर्पणलक्षणयज्ञात्   
अवशिष्टम्-अन्तःसारस्वात्मस्थित्यानन्दलक्षणविघसं   
येऽश्नन्ति-तत्रारूढा भवन्ति तदुपादेयोपायतया तु   
विषयभोगं वाञ्छन्ति ते सर्वकिल्विषैः-शुभाशुभैर्मुच्यन्ते ।   
ये तु आत्मकारणादिति-अविद्यावशात् स्थूलमेव विषयभोगं   
परत्वेन मन्वानाः आत्मार्थमिदं वयं कुर्मः-इति कुर्वते । त   
एव अघं-शुभाशुभात्मकं लभन्ते ॥ १३ ॥   
  
अन्नाद् भवन्ति भूतानि पर्जन्यादन्नसम्भवः । यज्ञाद् भवति   
पर्जन्यो यज्ञः कर्मसमुद्भवः ॥ ३-१४ ॥   
  
कर्म ब्रह्मोद्भवं विद्धि ब्रह्माक्षरसमुद्भवम् । तस्मात्   
सर्वगतं ब्रह्म नित्यं यज्ञे प्रतिष्ठितम् ॥ ३-१५ ॥   
  
अन्नात्-अविभागभोग्यस्वभावात्   
कथञ्चिन्मायाविद्याकालाद्यनेकापरपर्यायात् भूतानि विचित्राणि   
भवन्ति । तच्चान्नं पर्जन्यात्-अविच्छिन्नसंवित्स्वभावादात्मनः   
भोक्तृतन्त्रात्मलाभत्वाद्भोग्यतायाः । स च पर्जन्यो-भोक्ता   
यज्ञात् भोगक्रियायत्तत्वाद्भोक्तृत्वस्य । भोगक्रिया च   
कर्मणः-क्रियाशक्तिस्वातन्त्र्यबलात् । तच्च   
स्वातन्त्र्यम्-अविच्छिन्नमपि   
अनवच्छिन्नानन्तस्वातन्त्र्यपूर्णसमुच्छलन्महेश्वरभावपरमात्म्   
अ-ब्रह्मसंस्पर्शवशात् । तच्च उच्छलदच्छानाच्छादितैश्वर्यं   
ब्रह्म-अक्षरात्-प्रशान्ताशेषैश्वर्यतरङ्गात्संविन्मात्रात् ।   
इत्येवं सुव्यवस्थितोऽयं यज्ञः षडरं चक्रं वाहयन्   
अरात्रयसन्धानादपवर्गम्   
अरात्रयतन्त्रणाद्व्यवहारमासूत्रयति । इति   
विद्याविद्योल्लासतरङ्गसुभगं ब्रह्म यज्ञे एव प्रतिष्ठितम् ।   
अन्ये तु-अन्नं तावद्वीर्यलोहितक्रमेण भूतकारणम् अन्नं च   
वृष्टिद्वारेण पर्जन्यात् सोऽपि यज्ञात् यज्ञः क्रियातः सा च   
ज्ञानपूर्विका ज्ञानमक्षरात् इति । अपरे तु-अन्नम्-अद्यमानं   
विषयपञ्चकमाश्रित्य भूतानि-इन्द्रियाणि   
विषयाश्चात्मस्फुरितरूपाः । अत आत्मैव विषयोपभोगेन ।   
पोष्यते । अतश्च सर्वगतं ब्रह्म कर्मणि   
प्रतिष्ठितम्-तन्मयत्वात्तस्य ॥ १५ ॥   
  
एवं प्रवर्तितं चक्रं नानुवर्तयतीह यः ।   
अघायुरिन्द्रियारामो मोघं पार्थ स जीवति ॥ ३-१६ ॥   
  
यस्त्वेवं नाङ्गीकरोति स पापमयः । यतः स इन्द्रियेष्वेव   
रमते नात्मनि ॥ १६ ॥   
  
यश्चात्मरतिरेव स्यादात्मतृप्तश्च मानवः । आत्मन्येव च   
सन्तुष्टस्तस्य कार्यं न विद्यते ॥ ३-१७ ॥   
  
नैव तस्य कृतेनार्थो नाकृतेनेह कश्चन । न चास्य   
सर्वभूतेषु कश्चिदर्थव्यपाश्रयः ॥ ३-१८ ॥   
  
आत्मरतेस्तु-कर्मेन्द्रियव्यापारतयैव कुर्वतः करणाकरणेषु   
समता । अत एव नासौ भूतेषु किञ्चिदात्मप्रयोजनमपेक्ष्य   
निग्रहानुग्रहौ करोति अपितु करणीयमिदम्-इत्येतावता ॥ १८ ॥   
  
कर्मणैव हि संसिद्धिमास्थिता जनकादयः । लोकसङ्ग्रहमेवापि   
सम्पश्यन्कर्तुमर्हसि ॥ ३-१९ ॥   
  
तदत्र कुर्वतामपि सिद्धौ जनकादयो दृष्टान्ताः ॥ १९ ॥   
  
यद्यदाचरति श्रेष्ठस्तत्तदेवेतरो जनः । स यत्प्रमाणं   
कुरुते लोकस्तदनुवर्तते ॥ ३-२० ॥   
  
न मे पार्थास्ति कर्तव्यं त्रिषु लोकेषु किञ्चन ।   
नानवाप्तमवाप्तव्यं प्रवर्तेऽथ च कर्मणि ॥ ३-२१ ॥   
  
यदि ह्यहं न वर्तेयं जातु कर्मण्यतन्द्रितः । मम   
वर्त्मानुवर्तेरन्मनुष्याः पार्थ सर्वशः ॥ ३-२२ ॥   
  
उत्सीदेयुरिमे लोका न कुर्यां कर्म चेदहम् । सङ्करस्य च कर्ता   
स्यामुपहन्यामिमाः प्रजाः ॥ ३-२३ ॥   
  
तस्मादसक्तः सततं कार्यं कर्म समाचर । असक्तो   
ह्याचरन्कर्म परमाप्नोति पूरुषः ॥ ३-२४ ॥   
  
सक्ताः कर्मण्यविद्वांसो यथा कुर्वन्ति भारत ।   
कुर्याद्विद्वांस्तथासक्तश्चिकीर्षुर्लोकसङ्ग्रहम् ॥ ३-२५ ॥   
  
प्राप्तप्रापणीयस्य परिपूर्णमनसोऽपि कर्मप्रवृत्तौ   
लोकानुग्रहः प्रयोजनम्-इत्यत्र श्रीभगवानात्मानमेव   
दृष्टान्तमकरोति । तस्मादसक्त एव करणीयं कर्म कुर्यात् ।   
किञ्च विदितवेद्यः । कर्म चेत् त्यजेत् तल्लोकानां दुर्भेद   
एवैकप्रसिद्धपक्षशिथिलितास्थाबन्धत्वेनाप्ररूढिलक्षणो   
जायते । यतः कर्मवासनां च न मोक्तुं शक्नुवन्ति   
ज्ञानधारां च नाश्रयितुम् । अथ च शिथिलीभवन्ति ॥ २५ ॥   
  
यतस्ते न सम्यग्ज्ञानेन पूताः अतो बुद्धेर्भेदनं-विचालनं   
तेषां परमोऽनर्थ इत्यनुग्रहाय भेदयेन्न धियमेषाम् तदाह   
  
न बुद्धिभेदं जनयेदज्ञानां कर्मसङ्गिनाम् । जोषयेत्   
सर्वकर्माणि विद्वान्युक्तः समाचरन् ॥ ३-२६ ॥   
  
स्वयं चैवं बुद्ध्यमानः कर्माणि कुर्यात् । न च लोकानां   
बुद्धिं भिन्द्याद् ॥ २६ ॥   
  
अज्ञानमित्युक्तं तदज्ञत्वं दर्शयति   
  
प्रकृतेः क्रियमाणानि गुणैः कर्माणि भागशः ।   
अहङ्कारविमूढात्मा कर्ताहमिति मन्यते ॥ ३-२७ ॥   
  
प्रकृतिसम्बन्धिभिर्गुणैः सत्त्वाद्यैः किल कर्माणि क्रियन्ते ।   
मूढश्चाहं कर्तेत्यध्यवस्य मिथ्यैवात्मानं बध्नाति ॥ २७ ॥   
  
तत्त्ववित्तु महाबाहो गुणकर्मविभागयोः । गुणा गुणेषु वर्तन्त   
इति मत्वा न सज्जते ॥ ३-२८ ॥   
  
गुणकर्मविभागतत्त्ववित्तु प्रकृतिः करोति मम   
किमायातम्-इत्यात्मानं मोचयति ॥ २८ ॥   
  
कर्मसङ्गिनामित्युक्तम् तत् कर्मसङ्गित्वं दर्शयति   
  
प्रकृतेर्गुणसम्मूढाः सज्जन्ते गुणकर्मसु । तानकृत्स्नविदो   
मन्दान्कृत्स्नविन्न विचालयेत् ॥ ३-२९ ॥   
  
प्रकृतिसम्बन्धिभिर्गुणैः सत्वाद्यैः कृतेषु कर्मषु मूढाः   
सज्जन्ति सत्त्वादिगुणमाहात्म्यात् । तस्माद्युक्तः सन् जुषेत   
कर्माणि इत्युक्तम् ॥ २९ ॥   
  
तत्र कथम् इति स्फुटयति-   
  
मयि सर्वाणि कर्माणि सन्न्यस्याध्यात्मचेतसा । निराशीर्निर्ममो   
भूत्वा युध्यस्व विगतज्वरः ॥ ३-३० ॥   
  
मयि सर्वाणि कर्माणि नाहं कर्ता-इति सन्न्यस्य स्वतन्त्रः   
परमेश्वर एव सर्वकर्ता नाहं कश्चित्-इति निश्चित्य   
लोकानुग्रहं चिकीर्षुर्लोकाचारं युद्धात्मकमनुतिष्ठ ॥ ३० ॥   
  
ये मे मतमिदं नित्यमनुतिष्ठन्ति मानवाः ।   
श्रद्धावन्तोऽनसूयन्तो मुच्यन्ते सर्वकर्मभिः ॥ ३-३१ ॥   
  
एतच्च मतमाश्रित्य यः कश्चिद्यत्किञ्चित्करोति तत्तस्य न बन्धकम्   
॥ ३१ ॥   
  
ये त्वेतदभ्यसूयन्तो नानुवर्तन्ति मे मतम् ।   
सर्वज्ञानविमूढांस्तान्विद्धि नष्टानचेतसः ॥ ३-३२ ॥   
  
एतस्मिंस्तु ज्ञाने ये न श्रद्धालवस्ते विनष्टाः-अविरतं   
जन्ममरणादिभयभावितत्वात् ॥ ३२ ॥   
  
सदृशं चेष्टते स्वस्याः प्रकृतेर्ज्ञानवानपि । प्रकृतिं   
यान्ति भूतानि निग्रहः किं करिष्यति ॥ ३-३३ ॥   
  
योऽपि च ज्ञानी न तस्य व्यवहारे भोजनादौ विपर्यासः कश्चित्   
अपितु सोऽपि सत्त्वाद्युचितमेव चेष्टते । एवमेव जानन् यतो   
भूतानां-पृथिव्यादीनां प्रकृतौ विलयः आत्मा चाकर्ता   
नित्यमुक्तः इति कस्य जन्मादिनिग्रहः ॥ ३३ ॥   
  
कथं तर्हि बन्धः ? इत्थमुच्यते-   
  
इन्द्रियस्येन्द्रियस्यार्थे रागद्वेषौ व्यवस्थितौ । तयोर्न   
वशमागच्छेत्तौ ह्यस्य परिपन्थिनौ ॥ ३-३४ ॥   
  
श्रेयान् स्वधर्मो विगुणः परधर्मात्स्वनुष्ठितात् । स्वधर्मे   
निधनं श्रेयः परधर्मोदयादपिः ॥ ३-३५ ॥   
  
संसारी च प्रतिविषयं रागं द्वेषं च गृह्णाति । यतः   
कर्माणि आत्मकर्तृकाण्येव विमूढत्वादभिमन्यते इति सममपि   
भोजनादिव्यवहारं कुर्वतोर्ज्ञानिसंसारिणोरस्त्ययं विशेषः   
। अयं नः सिद्धान्तः-सर्वथा मुक्तसङ्गस्य स्वधर्मचारिणो   
नास्ति कश्चित्पुण्यपापात्मको बन्धः । स्वधर्मो हि   
हृदयादनपायी स्वरसनिरूढ एव । न तेन कश्चिदपि रिक्तो   
जन्तुर्जायते-इत्यत्याज्यः ॥ ३५ ॥   
  
अर्जुन उवाच   
  
अथ केन प्रयुक्तोऽयं पापं चरति पूरुषः । अनिच्छमनोऽपि   
बलादाक्रम्येव नियोजितः ॥ ३-३६ ॥   
  
पापं पापतया विदन्नपि जनः कथं तत्र प्रवर्तते ? इति   
प्रश्नः । अस्य प्रश्नस्योत्थानेऽयमाशयः-स्वधर्मो यदि   
स्वहृदयादनपायित्वादत्याज्यः कथं   
तर्ह्यधर्माचरणमेषामिति । कोऽयं स्वधर्मो नाम येनारिक्तो   
जन्तुः-इत्युक्तं भवति ॥ ३६ ॥   
  
अत्रोत्तरं सत्यपि स्वधर्मे हृदिस्थे आगन्तुकावरणकृतोऽयं   
विल्पवः न तु तदभावकृतः-इत्याशयेन-   
  
श्रीभगवानुवाच   
  
काम एष क्रोध एष रजोगुणसमुद्भवः । महाशनो महापाप्मा   
विद्ध्येनमिह वैरिणम् ॥ ३-३७ ॥   
  
द्वाभ्यामेतच्छब्दाभ्यामनयोरत्यन्तावैषम्यं सूच्यते एतौ च   
कामक्रोधौ नित्यसम्बन्धिनावन्योन्याविनाभावेन वर्तेते   
इत्येकरूपतयैव व्याचष्टे । एष च महस्य-   
  
सुखस्य अशनो-ग्रासकारकः महतः पापस्य हेतुत्वाच्च क्रोध एव   
पापदायी । एनं च वैरिणं प्राज्ञो जानीयात् ॥ ३७ ॥   
  
ननु अर्थाद्युपघातकं ज्ञातस्वरूपं च वस्तु हातुं सुशकं   
भवेत्-इत्यभिप्रायेणार्जुन उवाच   
  
भवत्येष कथं कृष्ण कथं चैव विवर्धते । किमात्मकः   
किमाचारस्तन्ममाचक्ष्व पृच्छतः ॥ ३-३८ ॥   
  
अस्य चोत्पत्तौ किं कारणं वर्धने च को हेतुः स्वरूपं चास्य   
कीदृक् उत्पन्नौ रूढीभूतश्च किमाचरति-किं करोति ? इति   
प्रश्नाः ॥ ३८ ॥   
  
अत्रोत्तरं-   
  
श्रीभगवानुवाच   
  
एष सूक्ष्मः परः शत्रुर्देहिनामिन्द्रियैः सह । सुखतन्त्र   
इवासीनो मोहयन्पार्थ तिष्ठति ॥ ३-३९ ॥   
  
एष तावत्सूक्ष्मः-उत्पत्तिसमयेऽलक्ष्य इन्द्रियेषु । एवं च   
वर्तमानः सुखं तन्त्रयितुमिवोत्पद्यते वस्तुतस्तु   
दुःखमोहमयः-तामसत्वात् । अत एव मोहयन् ॥ ३९ ॥   
  
कामक्रोधमयो घोरः स्तम्भहर्षसमुद्भवः ।   
अहङ्कारोऽभिमानात्मा दुस्तरः पापकर्मभिः ॥ ३-४० ॥   
  
स्तम्भः-कुलाद्यभिमानः तत्कृतो यो हर्षः-अहमीदृशः-इति ।   
अत एवाह-अहङ्कार इति ॥ ४० ॥   
  
हर्षमस्य निवर्त्यैष शोकमस्य ददाति च । भयं चास्य   
करोत्येष मोहयंस्तु मुहुर्मुहुः ॥ ३-४१ ॥   
  
अत एव च गर्वाद्वर्धतेऽभिमानस्वभावः सुखबुद्धिप्रकारेण   
च जायते इति त्रयः प्रश्नाः परिहृताः ॥ ४१ ॥   
  
स एष कलुषी क्षुद्रश्छिद्रप्रेक्षी धनञ्जय । रजःप्रवृत्तो   
मोहात्मा मनुष्याणामुपद्रवः ॥ ३-४२ ॥   
  
स एष इति च्छिद्राणि प्रेक्षते-अमुना च्छिद्रेणास्येहलोकपरलोकौ   
नाशयामि-इति । तथा च मोक्षधर्मेषु ।   
  
अर्जुन उवाच   
  
यत्क्रोधनो यजते यद्ददाति यद्वा तपस्तप्यते यज्जुहोति ।   
वैवस्वतस्तद्धरतेऽस्य सर्वं मोघः श्रमो भवति क्रोधनस्य ॥   
  
इति । रजसः प्रवृत्तस्तमोरूप इत्यर्थः ॥ ४२ ॥   
  
धूमेनाव्रियते वह्निर्यथाऽऽदर्शो मलेन च । यथोल्वेनावृतो   
गर्भस्तथा नेनायमावृतः ॥ ३-४३ ॥   
  
दृष्टान्तत्रयेण दुरपसर्पत्वम् अकार्यकरत्वं युगुप्सास्पदत्वं   
चोक्तम् । अयमिति-आत्मा ॥ ४३ ॥   
  
आवृतं ज्ञानमेतेन ज्ञानिनो नित्यवैरिणा । कामरूपेण   
कौन्तेय दुष्पूरेणानलेन च ॥ ३-४४ ॥   
  
कामरूप इच्छायां यतश्चरति । अनलेन च-अग्निनेव   
पूरयितुमशक्येन-दृष्टादृष्टद्वयदाहकत्वात् ॥ ४४ ॥   
  
इन्द्रियाणि मनो बुद्धिरस्याधिष्ठानमुच्यते । एतैर्विमोहयत्येष   
ज्ञानमावृत्य देहिनम् ॥ ३-४५ ॥   
  
आदौ इन्द्रियेषु सत्सु तिष्ठति । यथा चक्षुषा शत्रुर्दृष्ट   
इन्द्रियप्रदेशे एव क्रोधमात्मनो जनयति । ततो मनसि-सङ्कल्पे ।   
ततो बुद्धौ-निश्चये । एतद्वारेण मोहं जनयन् ज्ञानं नाशयति   
॥ ४५ ॥   
  
अस्य निवारणे उपायमाह   
  
तस्मात्त्वमिन्द्रियाण्यादौ नियम्य भरतर्षभ । पाप्मानं   
प्रजहीह्येनं ज्ञानविज्ञाननाशनम् ॥ ३-४६ ॥   
  
तस्मादादाविन्द्रियाणि नियमयेत्-क्रोधादिकमिन्द्रियेषु प्रथमं न   
गृह्णीयात् । ज्ञानं-ब्रह्म विज्ञानं च-भगवन्मयीं क्रियां   
नाशयति । हि-यतः अतः पाप्मानं क्रोधं त्यज ।   
अथवा-ज्ञानेन-मनसा विज्ञानेन-बुद्ध्या च नाशनं-वारणं   
कृत्वा इति क्रियाविशेषणम् इन्द्रियेषूत्पन्नं सङ्कल्पे न   
गृह्णीयात् । सङ्कल्पितं वा न निश्चिनुयादिति तात्पर्यम् ॥ ४६ ॥   
  
अत्र युक्तिं श्लोकद्वयेनाह   
  
इन्द्रियाणि पराण्याहुरिन्द्रियेभ्यः परं मनः । मनसस्तु परा   
बुद्धिर्यो बुद्धेः परतस्तु सः ॥ ३-४७ ॥   
  
एवं बुद्धेः परं बुद्ध्वा संस्तभ्यात्मानमात्मना । जहि   
शत्रुं महाबाहो कामरूपं दुरासदम् ॥ ३-४८ ॥   
  
यत इन्द्रियाणि शत्रुलक्षणाद्विषयादन्यानि ।   
तेभ्यश्चान्यन्मनः । तस्मादपि बुद्धेर्व्यतिरेकः । बुद्धेरपि   
यस्यान्यस्वभावत्वं स आत्मा । एवमिन्द्रियोत्पन्नेन क्रोधेन कथं   
मनसो बुद्धेरात्मनो वा क्षोभः ? इति पर्यालोचयेदित्यर्थः ।   
रहस्यविदां त्वयमाशयः-बुद्धेर्यः परत्र वर्तते   
परोऽहङ्कारः-सर्वमहम्-इत्यभेदात्मा स खलु परमोऽभेदः ।   
अत एव च परिपूर्णस्य खण्डनाभावान्न क्रोधादय उदयन्ते ।   
अतः परमहङ्कारं-परोत्साहसंविदात्मकं गृहीत्वा क्रोधम्   
अविद्यात्मानं शत्रुं जहीति शिवम् ॥ ४८ ॥   
  
अत्र सङ्ग्रहश्लोकः   
  
घनानि दारान्देहं च योऽन्यत्वेनाधिगच्छति । किं नाम तस्य   
कुर्वन्ति क्रोधाद्याश्चित्तविभ्रमाः ॥ ३ ॥   
  
इति   
श्रीमहामाहेश्वराचार्यवर्यराजानकाभिनवगुप्तपादविरचिते   
श्रीमद्भगवद्गीतार्थसङ्ग्रहे तृतीयोऽध्यायः ॥ ३ ॥   
  
अथ चतुर्थोऽध्यायः   
  
श्रीभगवानुवाच   
  
एवं विवस्वते योगं प्रोक्तवानहमव्ययम् । विवस्वान्मनवे प्राह   
मनुरिक्ष्वाकवेऽब्रवीत् ॥ ४-१ ॥   
  
एवं परम्पराप्राप्तमिमं राजर्षयो विदुः । स कालेनेह महता   
योगो नष्टः परन्तप ॥ ४-२ ॥   
  
एतच्च गुरुपरम्परया प्राप्तमपि अद्यत्वे नष्टम् इत्यनेन   
भगवानस्य ज्ञानस्य दुर्लभतां गौरवं च प्रदर्शयति ॥ २   
॥   
  
स एवायं मया तेऽद्य योगः प्रोक्तः पुरातनः । भक्तोऽसि मे   
सखा चेति रहस्यं ह्येतदुत्तमम् ॥ ४-३ ॥   
  
भक्तोऽसि मे सखा चेति त्वं भक्तो मत्परमः सखा च ।   
चशब्देनान्वाचय उच्यते । तेन यथा भिक्षाटने भिक्षाणां   
प्राधान्यं गवानयने त्वप्राधान्यम् । एवं भक्तिरत्र गुरुं   
प्रधानं न सखित्वमपीति तात्पर्यार्थः ॥ ३ ॥   
  
अर्जुनो भगवत्स्वरूपं जानन्नपि लोके स्फुटीकर्तुं पृच्छति-   
  
अर्जुन उवाच   
  
अपरं भवतो जन्म परं जन्म विवस्वतः । कथमेतद्विजानीयां   
त्वमादौ प्रोक्तवानिति ॥ ४-४ ॥   
  
श्रीभगवानुवाच   
  
बहूनि मे व्यतीतानि जन्मानि तव चार्जुन । तान्यहं वेद   
सर्वाणि न त्वं वेत्थ परन्तप ॥ ४-५ ॥   
  
अजोऽपि सन्नव्ययात्मा भूतानामीश्वरोऽपि सन् । प्रकृतिं   
स्वामधिष्ठाय सम्भवाम्यात्ममायया ॥ ४-६ ॥   
  
यदा यदा हि धर्मस्य ग्लानिर्भवति भारत ।   
अभ्युत्थानमधर्मस्य तदात्मांशं सृजाम्यहम् ॥ ४-७ ॥   
  
श्रीभगवान्किल   
पूर्णषाड्गुण्यत्वाच्छरीरसम्पर्कमात्ररहितोऽपि   
स्थितिकारित्वात्कारुणिकतया आत्मांशं सृजति ।   
आत्मा-पूर्णषाड्गुण्यः अंशः-उपकारकत्वेनाप्रधानभूतो   
यत्र तदात्मांशं-शरीरं गृह्णातीत्यर्थः ॥ ७ ॥   
  
परित्राणाय साधूनां विनाशाय च दुष्कृताम् ।   
धर्मसंस्थापनार्थाय सम्भवामि युगे युगे ॥ ४-८ ॥   
  
जन्म कर्म च मे दिव्यमेवं यो वेत्ति तत्त्वतः । त्यक्त्वा देहं   
पुनर्जन्म नैति मामेति सोऽर्जुन ॥ ४-९ ॥   
  
अत एवास्य जन्म दिव्यं यत आत्ममायया योगप्रज्ञया   
स्वस्वातन्त्र्यशक्त्या आरब्धं न कर्मभिः । कर्मापि   
दिव्यं-फलदानासमर्थत्वात् । यश्चैवमेतत्तत्वं   
वेत्ति-आत्मन्यप्येवमेव मन्यते सोऽवश्यं भगवद्वासुदेवतत्त्वं   
जानाति ॥ ९ ॥   
  
वीतरागभयक्रोधा मन्मया मद्व्यपाश्रयाः । बहवो   
ज्ञानतपसा पूता मद्भावमागताः ॥ ४-१० ॥   
  
तथा चैव विदन्तः मन्मयत्वात्परिपूर्णेच्छत्वात् क्रोधादिरहिता   
निष्फलं कर्म करणीयं कुर्वाणा बहवो मत्स्वरूपमवाप्ताः   
॥ १० ॥   
  
यतः-   
  
ये यथा मां प्रपद्यन्ते तांस्तथैव भजाम्यहम् । मम   
वर्त्मानुवर्तन्ते मनुष्याः पार्थ सर्वशः ॥ ४-११ ॥   
  
प्। १११)   
  
ये ययैव बुद्ध्या मामाश्रयन्ते तान्प्रति तदेव स्वरूपं   
गृह्णंस्ताननुगृह्णामि । एवमेव मदीयं मार्गं मन्मया   
अमन्मयाश्च सर्वे एवानुवर्तन्ते नहि ज्योतिष्टोमादिरन्यो मार्गः   
मदीयैव सा तथेच्छा । वक्ष्यते हि चातुर्वर्ण्य मया सृष्टम्   
इति । अन्यस्त्वाह-लिङर्थे लट् । यथा अतिरात्रे षोडशिनं   
गृह्णन्ति-गृह्णीयुरित्यर्थः । एवमिहापि   
अनुवर्तन्ते-अनुवर्तेरन्निति ॥ ११ ॥   
  
काङ्क्षन्तः कर्मणां सिद्धिं यजन्त इह देवताः । क्षिप्रं हि   
मानुषे लोके सिद्धिर्भवति कर्मजा ॥ ४-१२ ॥   
  
मानुष एव लोके भोगापवर्गलक्षणा सिद्धिर्नान्यत्र इति ॥ १२ ॥   
  
चातुर्वर्ण्यं मया सृष्टं गुणकर्मविभागशः । तस्य   
कर्तारमपि मां विद्ध्यकर्तारमव्ययम् ॥ ४-१३ ॥   
  
न मां कर्माणि लिम्पन्ति न मे कामः फलेष्वपि । इति मां   
योऽभिजानाति कर्मभिर्न स बध्यते ॥ ४-१४ ॥   
  
मम किल कथमाकाशकल्पस्य कर्मभिर्लेपः । आकाशप्रतिमत्वं   
कामनाभावात् । इत्यनेन ज्ञानप्रकारेण यो   
भगवन्तमेवाश्रयते सर्वत्र सर्वदा आनन्दघनं   
परमेश्वरमेव न वासुदेवात्परमस्ति किञ्चित् इति नीत्या विमृशति   
तस्य किं कर्मभिर्बन्धः ॥ १४ ॥   
  
एवं ज्ञात्वा कृतं कर्म पूर्वैरपि मुमुक्षुभिः । कुरु कर्मैव   
तस्मात्त्वं पूर्वैः पूर्वतरं कृतम् ॥ ४-१५ ॥   
  
तस्मादनया बुद्ध्या पवित्रीकृतस्त्वमपि   
कर्माणि-अवश्यकर्तव्यानि कुरु ॥ १५ ॥   
  
अथोच्यते अकरणादेव सिद्धिः - इति । तन्न यतः   
  
किं कर्म किमकर्मेति कवयोऽप्यत्र मोहिताः । तत्ते कर्म   
प्रवक्ष्यामि यज्ज्ञात्वा मोक्ष्यसेऽशुभात् ॥ ४-१६ ॥   
  
कर्मणो ह्यपि बोद्धव्यं बोद्धव्यं च विकर्मणः । अकर्मणश्च   
बोद्धव्यं गहना कर्मणो गतिः ॥ ४-१७ ॥   
  
कर्माकर्मणोर्विभागो दुष्परिज्ञानः । तथा च-विहितकर्मण्यपि   
मध्ये दुष्टं कर्मास्ति-अग्निष्टोम इव पशुवधः । विरुद्धेऽपि   
च कर्मणि शुभमस्ति कर्म । तथाहि हिंस्रप्राणिवधे   
प्रजोपतापाभावः । अकरणेऽपि च शुभाशुभं   
कर्मास्ति-वाङ्मनसकृतानां कर्मणामवश्यम्भावात् तेषां   
ज्ञानमन्तरेण दुष्परिहरत्वात् । अतः कुशलैरपि   
गहनत्वात्कर्म न ज्ञायते अनेन शुभकर्मणा शुभमस्माकं   
भविष्यति अनेन च कर्मणामनारम्भेण मोक्षो न भविष्यति-इति ।   
तस्माद्वक्ष्यमाणो विज्ञानवह्निरेवावश्यं   
सकलशुभाशुभकर्मेन्धनप्लोषसमर्थः शरणत्वेनान्वेष्य-इति   
भगवतोऽभिप्रायः ॥ १७ ॥   
  
तमेवोद्बोधयितुमाह-   
  
कर्मण्यकर्म यः पश्यत्यकर्मणि च कर्म यः । स बुद्धिमान्   
मनुष्येषु स चोक्तः कृत्स्नकर्मकृत् ॥ ४-१८ ॥   
  
कर्मणीति-आत्मीयेषु कर्मसु यः अकर्तृत्वादकर्मत्वं पश्यति   
प्रशान्ततया । अकर्मसु च-परकृतेषु आत्मकृतत्वं जानाति   
परिपूर्णोदितस्वरूपत्वेन । स एव सर्वस्व मध्ये बुद्धिमान्   
कार्त्स्न्येन-साकल्येनासौ कर्म करोति । अतोऽस्य केन कर्मणा   
फलं दीयताम् इत्युदितदशायाम् । प्रशान्तत्वे तु कृत्स्नानि   
कर्माणि कृन्तति च्छिनत्ति । अतः सर्वमेव करोति न किञ्चिद्वा   
करोति-इत्युपनिषत् ॥ १८ ॥   
  
यस्य सर्वे समारम्भाः कामसङ्कल्पवर्जिताः ।   
ज्ञानाग्निदग्धकर्माणं तमाहुः पण्डितं बुधाः ॥ ४-१९ ॥   
  
अत एव कामेषु-काम्यमानेषु फलेषु सङ्कल्पं विहाय   
क्रियमाणानि कर्माणि कथितकथयिष्यमाणस्वरूपे   
ज्ञानाग्नावनुप्रविश्य दह्यन्ते ॥ १९ ॥   
  
त्यक्त्वा कर्मफलासङ्गं नित्यतृप्तो निराश्रयः ।   
कर्मण्यभिप्रवृत्तोऽपि नैव किञ्चित्करोति सः ॥ ४-२० ॥   
  
अभिप्रवृत्तोऽपि-आभिमुख्येन प्रवृत्तोऽपि ॥ २० ॥   
  
निराशीर्यतचित्तात्मा त्यक्तसर्वपरिग्रहः । शारीरं केवलं   
कर्म कुर्वन्नाप्नोति किल्बिषम् ॥ ४-२१ ॥   
  
शरीरोपयोगि इन्द्रियव्यापारात्मकं कर्म शारीरं   
यन्मनोबुद्धिभ्यां न तथानुरञ्जितम् ॥ २१ ॥   
  
यदृच्छालाभसन्तुष्टो द्वन्द्वातीतो विमत्सरः । समः   
सिद्धावसिद्धौ च कृत्वाऽपि न निबध्यते ॥ ४-२२ ॥   
  
कर्मकर्तरि प्रयोगः स्वयमेव ह्यात्मा आत्मानं बध्नाति   
फलवासनाकालुष्यमुपाददान इत्यर्थः । अन्यथा जडानां   
कर्मणां बन्धने स्वातन्त्र्यं न तथा हृदयङ्गमम् ॥ २२ ॥   
  
गतसङ्गस्य मुक्तस्य ज्ञानावस्थितचेतसः । यज्ञायारभतः   
कर्म समग्रं प्रविलीयते ॥ ४-२३ ॥   
  
यज्ञायेति-जातावेकवचनम् । यज्ञाः-वक्ष्यमाणलक्षणाः ॥   
२३ ॥   
  
यज्ञायेत्युक्तम्-तत्स्वरूपं सामान्यं तावदाह   
  
ब्रह्मार्पणं ब्रह्महविर्ब्रह्माग्नौ ब्रह्मणा हुतम् । ब्रह्मैव तेन   
गन्तव्यं ब्रह्मकर्मसमाधिना ॥ ४-२४ ॥   
  
ब्रह्मण्यर्पणं-तत एव प्रवृत्तस्य पुनस्तत्रैवानुप्रवेशनं   
यस्य तत् । ब्रह्म-समग्रं विश्वात्मकं यदेतत् हविस्तत् ।   
ब्रह्मणि-परमबोधे प्रशान्तेऽग्नौ । ब्रह्मणा-येनकेनचित्कर्मणा   
हुतं-तद्दीप्त्यभिवृद्धये समर्पितम् इतीदृशं ब्रह्मकर्मैव   
समाधिर्यस्य योगिनस्तेन ब्रह्मैव गन्तव्यं ज्ञेयं   
नान्यत्किञ्चिदन्याभावात् । यदिवा तदर्थेन   
यदर्थाक्षेपादेवंसम्बन्धः-यत्खलु ब्रह्मस्वरूपेण   
यजमानेन ब्रह्माग्नौ ब्रह्महविर्हुतं ब्रह्मणि   
ब्रह्मस्वभावदेवतोद्देशेनार्पणं यस्य तदेवं भूतं   
यद्ब्रह्मकर्म तदेव समाधिरात्मस्वरूपलाभोपायत्वात्   
तेन-ब्रह्मकर्मसमाधिना नान्यत्फलमवाप्यते अपितु ब्रह्मैवेति ये   
यथा मां प्रपद्यन्ते-इति हि निर्वाहितम् ।   
मितस्वरूपी-कृतमदात्मकयज्ञस्वभावा इति   
तादृशफलभागिनः-इत्युक्तम् ।   
अपरिमितपरिपूर्णमदात्मकयज्ञस्वरूपवेदिनस्तु कथं   
परिमितफललवलाम्पट्यभागिनो भवेयुरिति तात्पर्यम् । इत्यनेन ।   
श्लोकेन वक्ष्यमाणैश्च श्लोकेः परमरहस्यमुपनिबद्धम् ।   
तच्चास्माभिर्मितबुद्धिभिरपि यथाबुद्धि यथागुर्वाम्नायं च   
विवृतम् । मुखसम्प्रदायक्रममन्तरेण नैतत् नभश्चित्रमिव   
चित्तमुपारोहतीति न वयमुपालम्भनीयाः । अत्र हविषोऽग्नेः   
करणानां च स्रुगादीनां क्रियायाश्च ब्रह्मविशेषणत्वमिति   
कैश्चिदुक्तं तदुपेक्ष्यमेव-तेषां   
रहस्यसम्प्रदायक्रमेऽक्षुणत्वात् ॥ २४ ॥   
  
दैवमेवापरे यज्ञं योगिनः पर्युपासते । ब्रह्माग्नावपरे   
यज्ञं यज्ञेनैवोपजुह्वति ॥ ४-२५ ॥   
  
अपरे देवानि-क्रीडाशीलानि इन्द्रियाणि आश्रित्य यः स्थितो   
यज्ञो-निजनिजविषयगृहणलक्षणः तमेव परित   
उपासते-आमूलाद्विमृशन्त स्वात्मलाभं लभन्ते । अत एव ते   
योगिनः-सर्वावस्थासु सततमेव योगयुक्तत्वात् । नित्ययोगे   
ह्ययमत्र मत्वर्थीयः । एनमेव च विषयगृहणात्मकं यज्ञं   
यज्ञेनैव-तेनैव लक्षणेन अपरे-पूरयितुमशक्ये ब्रह्माग्नौ   
जुह्वति-इति कैश्चिद्याख्यातम् । मुनेस्तु   
पौर्वापर्याविरुद्धत्वाद्योऽर्थो हृदि स्थितस्तं   
प्रकाशयामः-केचिद्योगयुक्ता सन्तो   
दैवं-नानारूपेन्द्रादिदेवतोद्देशेनैव बाह्यद्रव्यमयं   
यज्ञमुपाचरन्ति । तं च क्रियमाणमेव यज्ञं   
कर्तव्यमिदमित्येव बुद्धा फलानपेक्षया अपरे-दुष्पूरे   
ब्रह्माग्नावर्पयन्ति-इति द्रव्ययज्ञा अपि परं ब्रह्म यान्ति । यतो   
वक्ष्यते सर्वेऽप्येते यज्ञविदः-इति । श्रुतिरपि यज्ञेन   
यज्ञमयजन्त देवाः-इति ॥ २५ ॥   
  
श्रोत्रादीनीन्द्रियाण्यन्ये संयमाग्निषु जुह्वति ।   
शब्दादीन्विषयानन्य इन्द्रियाग्निषु जुह्वति ॥ ४-२६ ॥   
  
अन्ये तु संयमाग्निष्विन्द्रियाणीति । संयमः-मनः तस्य   
येऽग्नयः-प्रतिपन्नभावभावनारूपा अभिलाषप्लोषका   
विस्फुलिङ्गाः तेषु इन्द्रियाण्यर्पयन्ति । अत एव ते तपोयज्ञाः ।   
इतरे ज्ञानप्रदीपितेषु फलदाहकेष्विन्द्रियाग्निषु   
विषयानर्पयन्ति-भोगवासनानिरासायैव   
भोगानभिलषन्तीत्युपनिषत् । तथा च मयैव लघ्व्यां   
प्रक्रियायामुक्तम्   
  
न भोग्यं व्यतिरिक्तं हि भोक्तुस्त्वत्तो विभाव्यते । एष एव हि   
भोगो यत्तादात्म्यं भोक्तृभोग्ययोः ॥   
  
इति स्पन्देऽपि   
  
भोक्तैव भोग्यभावेन सदा सर्वत्र संस्थितः (स्प० २ नि० ४   
श्लो०)   
  
इति ॥ २६ ॥   
  
सर्वाणीन्द्रियकर्माणि प्राणकर्माणि चापरे ।   
आत्मसंयमयोगाग्नौ जुह्वति ज्ञानदीपिते ॥ ४-२७ ॥   
  
द्रव्ययज्ञास्तपोयज्ञा योगयज्ञास्तथाऽपरे ।   
स्वाध्यायज्ञानयज्ञाश्च यतयः संशितव्रताः ॥ ४-२८ ॥   
  
ते च सर्वान्-इन्द्रियव्यापारान्मानसान्   
मुखनासिकानिर्गमनमूत्राद्यधोनयनादीन्वायवीयांश्च   
आत्मनो-मनसः संयमहेतौ योगनाम्न्यैकाग्र्यवह्नौ सम्यक्   
ज्ञानपरिदीपिते पूरयितव्ये निवेशयन्ति-गृह्यमाणं विषयं   
सङ्कल्प्यमानं वा तदेकाग्रतयैव परित्यक्तान्यव्यापारतया   
बुद्धा गृह्णन्तीति तात्पर्यम् । यदुक्तं शिवोपनिषदि-   
  
भावेऽत्यक्ते निरुद्धा चिन्नैव भावान्तरं व्रजेत् । तदा   
तन्मयभावेन विकसत्यतिभावना ॥ (वि० भै० ६२ श्लो०)   
  
इति । एवं योगयज्ञा व्याख्याताः ॥ २७ ॥   
  
एवं द्रव्ययज्ञस्तपोयज्ञो योगयज्ञश्चोक्तलक्षणाः ।   
स्वाध्यायज्ञानयज्ञाश्च ये- ते सम्प्रति लक्ष्यन्ते-   
  
अपाने जुह्वति प्राणं प्राणेऽपानं तथाऽपरे ।   
प्राणापानगती रुद्ध्वा प्राणायामपरायणाः ॥ ४-२९ ॥   
  
अपरे नियताहाराः प्राणान् प्राणेषु जुह्वति । सर्वेऽप्येते   
यज्ञविदो यज्ञक्षपितकल्मषाः ॥ ४-३० ॥   
  
प्राणम्-उदयमानं नादं प्रणवादिमात्रालयान्तम् अपाने-अस्तं   
याति स्वानन्दान्तःप्रवेशात्मनि जुह्वतीति पिण्डस्थैर्यात्मा   
स्वाध्यायः । शिष्यात्मना च नयानयग्रहणाय केचित् अस्तं   
यान्तमुदीयमाने संवेश्य तदेकीकारेणापवर्गदानात् आत्मनि   
शिष्यात्मनि च शोधनबोधनप्रवेशनयोजनरूपे स्वाध्याययज्ञे   
स्वपरानन्दमये प्रतिष्ठितमनसः । अत एव पूरकः   
प्रथममुक्तः चरमं रेचकः । प्रथमेन च पादेन   
विषयभोगान्तर्मुखीकरणम् । द्वितीयेन   
महाविदेहधारणाक्रमाद्विषयग्रहणाय निःसरणं ध्वन्यते ।   
अतश्च स्वाध्याययज्ञेभ्योऽन्ये ज्ञानयज्ञाः । एते   
एवोक्तव्यापारपरिशीलनावशपरिपूरितस्वात्मशिष्यात्ममनोरथा   
ः द्वेऽप्येते गती निरुध्याहारं विषयभोगात्मकं नियम्य   
प्राणान्-सकलचित्तवृत्त्युदयान् प्राणेषु-परनिरानन्दोल्लासेषु   
जुह्वति-कुम्भकप्रशान्त्यार्पयन्ति । सर्वे चैते   
द्रव्ययज्ञात्प्रभृति ज्ञानयज्ञान्तं यज्ञस्य तत्त्वज्ञाः   
तेनैव च   
क्षपितकल्मषाः-समूलोन्मूलितभेदवासनामयमहामोहाः ॥ ३०   
॥   
  
यज्ञशिष्टामृतभुजो यान्ति ब्रह्म सनातनम् । नायं   
लोकोऽस्त्ययज्ञस्य कुतोऽन्यः कुरुसत्तम ॥ ४-३१ ॥   
  
यज्ञेन शिष्टम्-आहृतं यज्ञाच्च-निजकरणतर्पणरूपात्   
अवशिष्टं-स्वात्मविश्रान्तिरूपं   
परानन्दनिरानन्दात्मकममृतं भुञ्जाना अपि यथेच्छं   
संसृज्यन्ते ब्रह्मतयेति   
तदुपरम्यतेऽतिरहस्यस्फुटप्रकटनवाचालतायाः । अत्र च   
बहुतरो रहस्यरसोऽन्तः संलीनीकृतोऽपि   
निविडतरभक्तिसेवासम्प्रसादितगुरुचरणप्राप्तसम्प्रदायमहौ।   
सध-समीकृतधातूनां चर्वणादिविषयतां   
भूतार्थास्वादहेतुतां च प्रतिपद्यते । अत्र च व्याख्यान्तराणि   
टीकाकारैः प्रदर्शितानि । तान्यस्मद्गुरुपादनिरुक्तानि च   
स्वयमेव सचेतसः सम्प्रधार्यन्ताम् इति किमन्येन हन्त   
व्याख्यातृवचनदूषणाविनोदनेन । तदुपक्रान्तमेवोपक्रम्यते ॥   
३१ ॥   
  
एवं बहुविधा यज्ञा वितता ब्रह्मणो मुखे । कर्मजान्विद्धि   
तान्सर्वानेवं ज्ञात्वा विमोक्ष्यसे ॥ ४-३२ ॥   
  
सर्वे चैते यज्ञाः ब्रह्मणो मुखे-द्वारे उपायत्वे कथिताः ।   
तेषु कर्मणामनुगमोऽस्ति । एवं ज्ञात्वा त्वमपि बन्धनात्   
मोक्षमेष्यसि ॥ ३२ ॥   
  
श्रेयान्द्रव्यमयाद्यज्ञाज्ज्ञानयज्ञः परन्तप । सर्वं   
कर्माखिलं पार्थ ज्ञाने परिसमाप्यते ॥ ४-३३ ॥   
  
अत्र त्वयं विशेषः-द्रव्ययज्ञात्केवलाज्झानदीपितो यज्ञः   
श्रेष्ठः । केवलता च मयटा सूचिता । यतः सर्वं कर्म   
ज्ञाने निष्ठामेति ॥ ३३ ॥   
  
तद्विद्धि प्रणिपातेन परिप्रश्नेन सेवया । उपदेक्ष्यन्ति ते   
ज्ञानं ज्ञानिनस्तत्त्वदर्शिनः ॥ ४-३४ ॥   
  
तच्च-ज्ञानं प्रणिपातेन-भक्तया   
परिप्रश्नेन-ऊहापोहतर्कवितर्का-दिभिः सेवया-अभ्यासेन जानीहि   
। यत एवम्भूतस्य तव ज्ञानिनो-निजा एव   
संवित्तिविशेषानुगृहीता इन्द्रियविशेषाः तत्त्वम् उप-समीपे   
देक्ष्यन्ति-प्रापयिष्यन्ति । तथाहि ते तत्त्वमेव दर्शयन्तीति   
तत्त्वदर्शिनः । उक्तं हि   
  
योग एव योगस्योपायः । ऋतम्भरा तत्र प्रज्ञा ॥ (यो० सू० १, ४८)   
  
इति । अन्ये ज्ञानिनः पुरुषाः-इति व्याख्यायमाने   
भगवान्स्वयमुपदिष्टवांस्तदसत्यम्-इत्युक्तं स्यात् ।   
एवमभिधाने च प्रयोजनमन्येऽपि लोकाः प्रणिपातादिना   
ज्ञानिभ्यो ज्ञानं गृह्णीयुर्न यथाकथञ्चिदिति   
समयप्रतिपादनम् ॥ ३४ ॥   
  
यज्ज्ञात्वा न पुनर्मोहमेवं यास्यसि पाण्डव । येन   
भूतान्यशेषेण द्रक्ष्यस्यात्मन्यथो मयि ॥ ४-३५ ॥   
  
आत्मनि मयि-मत्स्वरूपतां प्राप्ते आत्मनि-इति सामानाधिकरण्यम्   
। अथोशब्दः पादपूरणे । आत्मन ईश्वरस्य साम्ये कोऽपि   
विशेष उक्तः । असाम्ये विकल्पानुपपत्तिः ॥ ३५ ॥   
  
सर्वं कर्माखिलम्-इति यदुक्तं तत्स्फुटयितुं   
प्रथमश्लोकेनाधर्मोऽपि नश्यति-इति वदन् सर्वं कर्म-इति   
द्वितीयेन संस्कारलेशोऽपि नावतिष्ठते-इति सूचयन् अखिलम्-इति   
व्याचष्टे अपि चेत्-इत्यादि संशयात्मनः-इत्यन्तम्-   
  
अपि चेदसि पापेभ्यः सर्वेभ्यः पापकृत्तमः । सर्वं   
ज्ञानप्लवेनैव वृजिनं सन्तरिष्यसि ॥ ४-३६ ॥   
  
यथैधांसि समिद्धोऽग्निर्भस्मसात् कुरुतेऽर्जुन । ज्ञानाग्निः   
सर्वकर्माणि भस्मसात्कुरुते तथा ॥ ४-३७ ॥   
  
नहि ज्ञानेन सदृशं पवित्रमिह विद्यते । तत्स्वयं   
योगसंसिद्धः कालेनात्मनि विन्दति ॥ ४-३८ ॥   
  
श्रद्धावांल्लभते ज्ञानं तत्परः संयतेन्द्रियः । ज्ञानं   
लब्ध्वा परां शान्तिमचिरेणाधिगच्छति ॥ ४-३९ ॥   
  
अज्ञश्चाश्रद्दधानश्च संशयात्मा विनश्यति । नायं   
लोकोऽस्ति न परो न सुखं संशयात्मनः ॥ ४-४० ॥   
  
समिद्धोऽभ्यासजातप्रतिपत्तिदार्ढ्यबन्धेन ज्ञानाग्रिर्भवति   
यथा तथा प्रयतनीयमिति । पवित्रं हि ज्ञानसमं नास्ति ।   
अन्यस्य संवृध्द्या पवित्रत्वं न वस्तुत इत्यतिप्रसङ्गभयान्न   
प्रतायते । पवित्रतां चास्य स्वयं ज्ञास्यति सुप्रबुद्धतायाम् ।   
अत्र च श्रद्धागमस्तत्परव्यापारत्वं झगित्येव   
आस्तिकत्वादसंशयत्वे सति उत्पद्यते । तस्मादसंशयवता   
गुर्वागमादृते न भाव्यं-संशयस्य सर्वनाशकत्वात् ।   
ससंशयो हि न किञ्चिज्जानाति-अश्रद्दधानत्वात् । तस्मात्   
निःसंशयेन भाव्यमिति वाक्यार्थः ॥ ४० ॥   
  
सकलाध्यायविस्फारितोऽर्थः श्लोकद्वयेन सङ्क्षिप्यते-   
  
योगसन्न्यस्तकर्माणं ज्ञानसञ्छिन्नसंशयम् । आत्मवन्तं न   
कर्माणि निबध्नन्ति धनञ्जय ॥ ४-४१ ॥   
  
योगेनैव कर्मणां सन्न्यास उपपद्यते नान्यथा इति विचारितं   
विचारयिष्यते च ॥ ४१ ॥   
  
यत एवम्   
  
तस्मादज्ञानसम्भूतं हृत्स्थं ज्ञानासिनात्मनः । छित्वैवं   
संशयं योगमातिष्ठोत्तिष्ठ भारत ॥ ४-४२ ॥   
  
संशयं छित्वा योगं-कर्मकौशलमातिष्ठ उक्तक्रमेण ।   
ततश्च उत्तिष्ठ-त्वं स्वव्यापारं कर्तव्यतामात्रेण कुरु इति   
शिवम् ॥ ४२ ॥   
  
अत्र सङ्ग्रहश्लोकः   
  
विधत्ते कर्म यत्किञ्चिदक्षेच्छामात्रपूर्वकम् । तेनैव   
शुभभाजः स्युस्तृप्ताः करणदेवताः ॥ ४ ॥   
  
इति   
श्रीमहामाहेश्वराचार्यवर्यराजानकाभिनवगुप्तपादविरचिते   
श्रीमद्भगवद्गीतार्थसङ्ग्रहे चतुर्थोऽध्यायः ॥ ४ ॥   
  
अथ पञ्चमोऽध्यायः   
  
अर्जुन उवाच   
  
सन्न्यासं कर्मणां कृष्ण ! पुनर्योगं च शंससि ।   
यच्छ्रेयानेतयोरेकस्तं मे ब्रूहि विनिश्चितम् ॥ ५-१ ॥   
  
सन्न्यासः प्रधानं पुनर्योग इति ससंशयस्य प्रश्नः ॥ १ ॥   
  
श्रीभगवानुवाच   
  
सन्न्यासः कर्मयोगश्च निःश्रेयसकरावुभौ । तयोस्तु   
कर्मसन्न्यासात्कर्मयोगो विशिष्यते ॥ ५-२ ॥   
  
सन्न्यासः कर्म च-नात्रैकोऽभिहितः अपितु उभौ सम्मिलितौ   
निःश्रेयसं दत्तः । योगेन विना सन्न्यासो न सम्भवतीति   
योगस्य विशेषः ॥ २ ॥   
  
ज्ञेयः स नित्यसन्न्यासी यो न द्वेष्टि न काङ्क्षति । निर्द्वन्द्वो   
हि महाबाहो ! सुखं बन्धाद्विमुच्यते ॥ ५-३ ॥   
  
अतश्च स एव सार्वकालिकः सन्न्यासी येन   
मनसोऽभिलाषप्रद्वेषौ सन्न्यस्तौ यतोऽस्य   
द्वन्द्वेभ्यः-क्रोधमोहादिभ्यो निष्क्रान्ता धीः । स सुखं मुच्यत   
एव ॥ ३ ॥   
  
साङ्ख्ययोगौ पृथग्बालाः प्रवदन्ति न पण्डिताः ।   
एकमप्यास्थितः सम्यगुभयोर्विन्दते फलम् ॥ ५-४ ॥   
  
यत्साङ्ख्यैः प्राप्यते स्थानं तद्योगैरनगम्यते । एकं   
साङ्ख्यं च योगं च यः पश्यति स पश्यति ॥ ५-५ ॥   
  
इदं साङ्ख्यम् अयं च योगः-इति न भेदः । एतौ हि   
नित्यसम्बद्धौ । ज्ञानं न योगेन बिना । योगोऽपि न तेन विनेति ।   
अत एकत्वमनयोः ॥ ५ ॥   
  
सन्न्यासस्तु महाबाहो दुःखमाप्तुमयोगतः । योगयुक्तो मुनिर्ब्रह्म   
न चिरेणाधिगच्छति ॥ ५-६ ॥   
  
तुशब्दोऽवधारणे भिन्नक्रमः । योगरहितस्य सन्न्यासमाप्तुं   
दुःखमेव-प्राङ्गीत्या कर्मणां दुःसन्न्यासत्वात् । योगिभिस्तु   
सुलभमेवैतत्-इत्युक्तं प्राक् ॥ ६ ॥   
  
योगयुक्तो विशुद्धात्मा विजितात्मा जितेन्द्रियः ।   
सर्वभूतात्मभूतात्मा कुर्वन्नपि न लिप्यते ॥ ५-७ ॥   
  
सर्वभूतानामात्मभूत अत्मा यस्व स सर्वमपि कुर्वाणो न   
लिप्यते-करणप्रतिषेधारूढत्वात् ॥ ७ ॥   
  
नैव किञ्चित्करोमीति युक्तो मन्येत तत्त्ववित् ।   
पश्यञ्शृण्वन्स्पृशञ्जिघ्रन्नश्नन्गच्छन्श्वसन्स्वपन् ॥ ५-८ ॥   
  
प्रलपन्विसृजन्गृह्णन्नुन्मिषन्निमिषन्नपि ।   
इन्द्रियाणीन्द्रियार्थेषु वर्तन्त इति धारयन् ॥ ५-९ ॥   
  
ब्रह्मण्याधाय कर्माणि सङ्गं त्यक्त्वा करोति यः । लिप्यते न   
स पापेन पद्मपत्रमिवाम्भसा ॥ ५-१० ॥   
  
अत एव दर्शनादीनि कुर्वन्नपि असावेवं   
धारयति-प्रतिपत्तिदार्ढ्येन   
निश्चिनुते-चक्षुरादीनामिन्द्रियाणां यदि स्वविषयेषु प्रवृत्तिः   
मम किमायातम् नह्यन्यकृतेन परस्य लेपः-इति । तदेव ब्रह्मणि   
कर्मणां समर्पणम् । अत्र चिह्नमस्य गतसङ्गता । अतो न लिप्यते   
॥ १० ॥   
  
कायेन मनसा बुद्ध्या केवलैरिन्द्रियैरपि । योगिनः कर्म कुर्वन्ति   
सङ्गं त्यक्त्वाऽऽत्मशुद्धये ॥ ५-११ ॥   
  
योगिनश्च केवलैः-सङ्गरहितैः परस्परानपेक्षिभिश्च   
कायादिभिः कुर्वन्ति कर्माणि सङ्गाभावात् ॥ ११ ॥   
  
युक्तः कर्मफलं त्यक्त्वा शान्तिमाप्नोति नैष्ठिकीम् । अयुक्तः   
कामकारेण फले सक्तो निबध्यते ॥ ५-१२ ॥   
  
नैष्ठिकीम्-अपुनरावर्तिनीम् ॥ १२ ॥   
  
सर्वकर्माणि मनसा सन्न्यस्यास्ते सुखं वशीम् । नवद्वारे पुरे   
देही नैव कुर्वन्न कारयन् ॥ ५-१३ ॥   
  
यथा वेश्मान्तर्गतस्य पुंसो न गृहगतैर्जीर्णत्वादिभिर्योगः   
एवं मम चक्षुरादिच्छिद्रगवाक्षनवकालङ्कृतदेहगेहगतस्य न   
तद्धर्मयोगः ॥ १३ ॥   
  
न कर्तृत्वं न कर्माणि लोकस्य सृजति प्रभुः । न   
कर्मफलसंयोगं स्वभावस्तु प्रवर्तते ॥ ५-१४ ॥   
  
एष आत्मा न किञ्चित्कस्यचित्करोति । प्रवृत्तिस्त्वस्य   
स्वभावमात्रं न फलेप्सया । तथाहि । संवेदनात्मनो   
भगवतः प्रकाशानन्दस्वातन्त्र्यपरमार्थस्वभावस्य   
स्वभावमात्राक्षिप्तसमस्तसृष्टिस्थितिसंहृतिप्रबन्धस्य   
स्वस्वभावान्न मनागप्यपायो जातुचित् । इति न   
कर्त्रवस्थातिरिक्तं कर्तृत्वं किञ्चित् । तदभावात्कानि कर्माणि   
तद् सत्त्वे कस्य फलम् को वा कर्मफलसम्बन्धः । कर्मात्र क्रिया   
। कर्मफलमपि च क्रियाफलमेव । तथाहि ।   
दण्डचक्रपरिवर्तनादिक्रिया नान्या । न च सा   
घटनिष्पादिता-संविदन्तर्वर्तित्वात् । तस्माच्चेतनः स्वतन्त्रः   
परमेश्वर एव तथा तथा भाति इति न तद्व्यतिरिक्तं   
क्रियातत्फलादिकमिति सिद्धान्तः ॥ १४ ॥   
  
अत एव क्रियातत्फलयोरभावे विधिफलस्यापि नादृष्टकृतता   
काचित्-इत्यर्धेनाभिधायार्धान्तरेण संसारिणः प्रति   
तत्समर्थनं कर्तुमाह   
  
नादत्ते कस्यचित् पापं न चैव सुकृतं विभुः ।   
अज्ञानेनावृतं ज्ञानं तेन मुह्यन्ति जन्तवः ॥ ५-१५ ॥   
  
पापादीनि नैतत्कृतानि । किन्तु निजेनाज्ञानेन कृतानि   
शङ्कयेवामृते विषम् ॥ १५ ॥   
  
अत एव   
  
ज्ञानेन तु तदज्ञानं येषां नाशितमात्मनः ।   
तेषामादित्यवज्ज्ञानं प्रकाशयति तत्परम् ॥ ५-१६ ॥   
  
ज्ञानेन तु अज्ञाने नाशिते ज्ञानस्य स्वप्रकाशत्वं स्वतः   
सिद्धम् यथा आदित्यस्य तमसि नष्टे । विनिवर्तितायां हि   
शङ्कायाममृतममृतकार्यं स्वयमेव करोति ॥ १६ ॥   
  
तच्च तद्गतबुद्धिमनसां त्यक्तान्यव्यापाराणां   
घटते-इत्याशयं प्रकटयितु-माह-   
  
तद्बुद्धयस्तदात्मानस्तन्निष्ठास्तत्परायणाः ।   
गच्छन्त्यपुनरावृत्तिं ज्ञाननिर्धौतकल्मषाः ॥ ५-१७ ॥   
  
स्मरन्तोऽपि मुहुस्त्वेतत्स्पृशन्तोऽपि स्वकर्मणि । सक्ता अपि न   
सज्जन्ति पङ्के रविकरा इव ॥ ५-१८ ॥   
  
यत एवं स्वभावस्तु प्रवर्तते इति अतो ध्वस्ताज्ञानानामित्थं   
स्थितिरित्याह-   
  
विद्याविनयसम्पन्ने ब्राह्मणे गवि हस्तिनि । शुनि चैव श्वपाके च   
पण्डिताः समदर्शिनः ॥ ५-१९ ॥   
  
तथा चः तेषां योगिनां ब्राह्मणे नेदृशी बुद्धिः-अस्य   
शुश्रूषादिनाहं पुण्यवान्भविष्यामि-इत्यादि । गवि न   
पावनीयमित्यादि । हस्तिनि नार्थादिधीः । शुनि   
नापवित्रापकारितादिनिश्चयः । श्वपाके च न   
पापापवित्रादिधिषणा । अत एव समं पश्यन्तीति नतु   
व्यवहरन्ति । यदुक्तं   
  
चिद्धर्मा सर्वदेहेषु विशेषो नास्ति कुत्रचित् । अतश्च तन्मयं   
सर्वं भावयन्भवजिज्जनः ॥ (वि० भै० १००)   
  
इति अत्रापि भावयन्निति-ज्ञानस्यैवेयं धारोक्ता ॥ १९ ॥   
  
तस्य चेत्थं सम्भावनेत्याह-   
  
न प्रहृष्येत् प्रियं प्राप्य नोद्विजेत्प्राप्य चाप्रियम् ।   
स्थिरबुद्धिरसम्मूढो ब्रह्मविद् ब्रह्मणि स्थितः ॥ ५-२० ॥   
  
एतस्य समदर्शिनः शत्रुमित्रादिविभागोऽपि व्यवहारमात्र एव   
नान्तः-ब्रह्मनिष्ठत्वात् ॥ २० ॥   
  
बाह्यस्पर्शेष्वसक्तात्मा विन्दत्यात्मनि यत्सुखम् । स   
ब्रह्मयोगयुक्तात्मा सुखमव्यमश्नुते ॥ ५-२१ ॥   
  
बाह्यस्पर्शे विषयात्मनि सक्तिर्यस्य नास्ति ॥ २१ ॥   
  
स ह्येवं मन्यते-इत्याह   
  
ये हि संस्पर्शजा भोगा दुःखयोनय एव ते । आद्यन्तवन्तः   
कौन्तेय न तेषु रमते बुधः ॥ ५-२२ ॥   
  
स ह्येवं भावयति-बाह्यविषयजा भोगाः सर्वे   
दुःखकारणरूपाः तथाविधा अप्यनित्याः ॥ २२ ॥   
  
शक्नोतीहैव यः सोढुं प्राक्शरीरविमोचनात् ।   
कामक्रोधोद्भवं वेगं स युक्तः स सुखी मतः ॥ ५-२३ ॥   
  
न चैतद्दुःशकं-शरीरान्तकालं यावत् क्रोधकामजो वेगः   
क्षणमात्रं यदि सह्यते तदा आत्यन्तिकी सुखप्राप्तिः ॥ २३ ॥   
  
अन्तःसुखोऽन्तरारामस्तथाऽन्तर्ज्योतिरेव यः । स पार्थ   
परमं योगं ब्रह्मभूतोऽधिगच्छति ॥ ५-२४ ॥   
  
अतस्तस्यान्तरेव बाह्यानपेक्षि सुखम् तत्रैव रमते । तत्र चास्य   
प्रकाशः । व्यवहारे तु मूढत्वमिव । उक्तं च-जड एव विच   
रेदवादमतिः (प० सा० ७१) इति ॥ २४ ॥   
  
लभन्ते ब्रह्मनिर्वाणमृषयः क्षीणकल्मषाः । छिन्नद्वैधा   
यतात्मानः सर्वभूतहिते रताः ॥ ५-२५ ॥   
  
एतच्च तैः प्राप्यं येषां भेदसंशयरूपौ ग्रन्थी विनष्टौ   
॥ २५ ॥   
  
कामक्रोधविमुक्तानां यतीनां यतचेतसाम् । अभितो   
ब्रह्मनिर्वाणं वर्तते विदितात्मनाम् ॥ ५-२६ ॥   
  
तेषां सर्वतः-सर्वास्ववस्थासु ब्रह्मसत्ता पारमार्थिकी न   
निरोधकालमपेक्षते ॥ २६ ॥   
  
स्पर्शान्कृत्वा बहिर्बाह्यांश्चक्षुश्चैवान्तरे भ्रुवोः ।   
प्राणापानौ समौ कृत्वा नासाभ्यन्तरचारिणौ ॥ ५-२७ ॥   
  
बाह्यस्पर्शान् बहिःकृत्वा-अनङ्गीकृत्य   
भ्रुवोः-वामदक्षिणदृष्ट्योः   
क्रोधरागात्मिकयोरन्तरे-तद्रहितेस्थानविशेषे   
चक्षुरूपलक्षितानि सर्वेन्द्रियाणि विधाय   
प्राणापानौ-धर्माधर्मौ चित्तवृत्त्यभ्यन्तरे साम्येनावस्थाप्य   
नसते-कौटिल्येनासाम्येन क्रोधादिवशाद्व्यवहरति-इति नासा   
चित्तवृत्तिः । एतदेव बाह्ये ॥ २७ ॥   
  
यतेन्द्रियमनोबुद्धिर्मुनिर्मोक्षपरायणः । विगतेच्छाभयक्रोधो   
यः सदा मुक्त एव सः ॥ ५-२८ ॥   
  
एवंविधो योगी सर्वव्यवहारान् वर्तयन्नपि मुक्त एव ॥ २८ ॥   
  
भोक्तारं यज्ञतपसां सर्वलोकमहेश्वरम् । सुहृदं   
सर्वभूतानां ज्ञात्वा मां शान्तिमृच्छति ॥ ५-२९ ॥   
  
यज्ञफलेषु भोक्ता-त्यक्तफलत्वात् । एवं तपःसु । ईदृशं   
भगवत्तत्त्वं विदन् यथातथास्थितोऽपि मुच्यत इति शिवम् ॥ २९   
॥   
  
अत्र सङ्ग्रहश्लोकः   
  
सर्वाण्येवात्र भूतानि समत्वेनानुपस्यतः ।   
जडवद्व्यवहारोऽपि मोक्षायैवावकल्पते ॥ ५ ॥   
  
इति   
श्रीमहामाहेश्वराचार्यवर्यराजानकाभिनवगुप्तपादविरचिते   
श्रीमद्भगवद्गीतार्थसङ्ग्रहे पञ्चमोऽध्यायः ॥ ५ ॥   
  
अथ षष्ठोऽध्यायः   
  
श्रीभगवानुवाच   
  
अनाश्रितः कर्मफलं कार्यं कर्म करोति यः । स सन्न्यासी च   
योगी च न निरग्निर्न चाक्रियः ॥ ६-१ ॥   
  
यं सन्न्यासमिति प्राहुर्योगं तं विद्धि पाण्डव । न   
ह्यसन्न्यस्तसङ्कल्पो योगी भवति कश्चन ॥ ६-२ ॥   
  
एवं प्राक्तनेनाध्यायगणेन साधितोऽर्थः श्लोकद्वयेन   
निगद्यते कार्यं-स्वजात्यादिविहितम् । सन्न्यासी इति योगी इति च   
पर्यायावेतौ । अत एवाह यं सन्न्यासमिति । तथा   
च-योगमन्तरेण सन्न्यासो नोपपद्यते एवं सङ्कल्पसन्न्यासं   
विना योगो न युज्यते । तस्मात्सततसम्बद्धौ योगसन्न्यासौ । न   
निरग्रिरित्यादिनायमर्थो ध्वन्यते-निरग्निश्च न भवति   
निष्क्रियश्च न भवति अथ च सन्न्यासी-इत्यद्भुतम् ॥ २ ॥   
  
तद्यपि द्यूतमसिंहासनं राज्यम् इति युक्त्या च केवलस्य   
निष्क्रियस्य सन्न्यासित्वमुपपद्यते इत्युक्तम् तथापि   
  
आरुरुक्षोर्मुनेर्योगं कर्म कारणमुच्यते । योगारूढस्य तस्यैव   
शमः कारणमुच्यते ॥ ६-३ ॥   
  
मुनेः-ज्ञानवतः कर्म-करणीयं कारणं-प्रापकः ।   
शमः-प्राप्तभूमावनुपरमः । कारणमत्र लक्षणम् ॥ ३ ॥   
  
एष एवार्थः प्रकाश्यते-   
  
यदा हि नेन्द्रियार्थेषु न कर्मस्वनुषज्जति ।   
सर्वसङ्कल्पसन्न्यासी योगारूढस्तदोच्यते ॥ ६-४ ॥   
  
इन्द्रियार्थाः-विषयाः । तदर्थानि च   
कर्माणि-विषयार्जनादीनि ॥ ४ ॥   
  
अस्यां च बुद्धाववश्यमेवावधेयमित्याह-   
  
उद्धरेदात्मनात्मानं नात्मानमवसादयेत् । आत्मैव ह्यात्मनो   
बन्धुरात्मैव रिपुरात्मनः ॥ ६-५ ॥   
  
अत्र च नान्य उपाय अपितु आत्मैव-मन एवेत्यर्थः ॥ ५ ॥   
  
बन्धुरात्मात्मनस्तस्य येनात्मैवात्मना जितः । अजितात्मनस्तु   
शत्रुत्वे वर्तेतात्मैव शत्रुवत् ॥ ६-६ ॥   
  
जितं हि मनो मित्रं घोरतरसंसारोद्धरणं करोति । अजितं तु   
तीव्रनिरयपातनाच्छत्रुत्वं कुरुते ॥ ६ ॥   
  
तत्र जितमनस इदं रूपम्-   
  
जितात्मनः प्रशान्तस्य परात्मसु समामतिः ।   
शीतोष्णसुखदुःखेषु तथा मानावमानयोः ॥ ६-७ ॥   
  
प्रशान्तः-निरहङ्कारः । परेष्वात्मनि च शीतोष्णादिषु च   
अभेदधीः-न रागद्वेषौ ॥ ७ ॥   
  
ज्ञानविज्ञानतृप्तात्मा कूटस्थो विजितेन्द्रियः । युक्त इत्युच्यते   
योगी समलोष्टाश्मकाञ्चनः ॥ ६-८ ॥   
  
ज्ञानम्-अभ्रान्ता बुद्धिः । विविधं ज्ञानं यत्र   
तद्विज्ञानं-प्राग्युक्त्युदितं कर्म ॥ ८ ॥   
  
सुहृन्मित्रार्युदासीनमध्यस्थद्वेष्यबन्धुषु । साधुष्वपि च   
पापेषु समबुद्धिर्विशिष्यते ॥ ६-९ ॥   
  
सुहृत्-यस्याकारणमेव शोभनं हृदयम् । मित्रत्वम् अन्योन्यम् ।   
अरित्वं-परस्परम् । उदासीनः-एतदुभयरहितः ।   
मध्यस्थः-केनचिदंशेन मित्रं केनचिच्छत्त्रुः । द्वेषार्हो   
द्वेष्टुमशक्यो द्वेष्यः । बन्धुः-योन्यादिसम्बन्धेन । एतेषु   
सर्वेषु समधीः । एवं साधुषु पापेषु च । स च   
विशिष्यते-क्रमात्क्रमं संसारात्तरत्ति ॥ ९ ॥   
  
ईदृशैश्च बन्द्यचरणैः-   
  
इहैव तैर्जितः सर्गो येषां साम्ये स्थितं मनः । निर्दोषं हि   
समं ब्रह्म तस्माद् ब्रह्मणि ते स्थिता ॥ ६-१० ॥   
  
इहैव-सत्यपि शरीरसम्बन्धे सर्गो जितः-साम्यावस्थत्वात् ।   
संसारस्य ह्यबन्धकत्वमेषाम् । साम्ये हि ते प्रतिष्ठिताः ।   
साम्यं च ब्रह्म ॥ १० ॥   
  
ननु जितात्मनः-इत्युक्तं तत्कथं तज्जयः ? इत्याशङ्क्य   
आरुरुक्षोः कश्चिदुपायः कायसमत्वादिकश्चित्तसंयम   
उपदिश्यते   
  
योगी युञ्जीत सततमात्मानं रहसि स्थितः । एकाकी   
यतचित्तात्मा निराशीरपरिग्रहः ॥ ६-११ ॥   
  
आत्मानं चित्तं च युज्जीत-एकाग्रीकुर्यात् । सततमिति-न   
परिमितं कालम् । एकाकित्वादिषु सत्सु एतद्युज्यते नान्यथा ॥ ११   
॥   
  
शुचौ देशे प्रतिष्ठाप्य स्थिरमासनमात्मनः । नात्युच्छ्रितं   
नातिनीचं चैलाजिनकुशोत्तरम् ॥ ६-१२ ॥   
  
तत्रैकाग्रं मनः कृत्वा यतचित्तेन्द्रियक्रियः । उपविश्यासने   
युञ्ज्याद्योगमात्मविशुद्धये ॥ ६-१३ ॥   
  
आसनस्थैर्यात्कालस्थैर्ये चित्तस्थैर्यम् ।   
चित्तक्रियाः-सङ्कल्पात्मानः अन्याश्चेन्द्रियक्रिया येन   
यताः-नियमं नीताः ॥ १३ ॥   
  
समं कायशिरोग्रीवं धारयन्नचलं स्थिरः ।   
सम्पश्यन्नासिकाग्रं स्वं दिशश्चानवलोकयन् ॥ ६-१४ ॥   
  
प्रशान्तात्मा विगतभीर्ब्रह्मचारिव्रते स्थितः । मनः संयम्य   
मच्चित्तो युक्त आसीत मत्परः ॥ ६-१५ ॥   
  
धारयन्-यत्नेन । नासाग्रस्यावलोकने दिशामनवलोकनम् ।   
मत्परमतया युक्त आसीतेत्यर्थः ॥ १५ ॥   
  
युञ्जन्नेवं सदात्मानं मद्भक्तोऽनन्यमानसः । शान्तिं   
निर्वाणपरमां मत्संस्थामधिगच्छति ॥ ६-१६ ॥   
  
एवमात्मानं युञ्जतः-समादधतः शान्तिर्जायते । यस्यां   
संस्थापर्यन्तकाष्ठा मत्प्राप्तियोगोऽस्तीति ॥ १६ ॥   
  
योगोऽस्ति नैवात्यशतो न चैकान्तमनश्नतः । न   
चातिस्वप्नशीलस्य नातिजागरतोऽर्जुन ॥ ६-१७ ॥   
  
युक्ताहारविहारस्य युक्तचेष्टस्य कर्मसु । युक्तस्वप्नावबोधस्य   
योगो भवति दुःखहा ॥ ६-१८ ॥   
  
आहारेषु-आहियमाणेषु विषयेषु । विहारः-उपभोगाय   
प्रवृत्तिः । तस्याश्च युक्तत्वं-नात्यन्तासक्तिः   
नात्यन्तपरिवर्जनम् । एवं सर्वत्र । शिष्टं स्पष्टम् ।   
जागरतः- इत्यादि मुनेः प्रमाणत्वाद्रेदवत् । एवमन्यत्रापि ॥ १८   
॥   
  
यदा विनियतं चित्तमात्मन्येवावतिष्ठते । निःस्पृहः   
सर्वकामेभ्यो युक्त इत्युच्यते तदा ॥ ६-१९ ॥   
  
अस्य च योगिनश्चिह्नम् आत्मन्येव नियतमनाः न किञ्चिदपि स्पृहयते   
॥ १९ ॥   
  
यथा दीपो निवातस्थो नेङ्गते सोपमा स्मृता । योगिनो यतचित्तस्य   
युञ्जतो योगमात्मनि ॥ ६-२० ॥   
  
यथा निवातस्थो दीपो न चलति एवं योगी । चलनमस्य   
विषयादीनामर्जनादयः प्रयासाः ॥ २० ॥   
  
इदानीं तस्य स्वस्वभावस्य ब्रह्मणो बहुतरविशेषणद्वारेण   
स्वरूपं निरूप्यते तीर्थान्तरकल्पितेभ्यश्च रूपेभ्यो   
व्यतिरेकः-   
  
यत्रोपरमते चित्तं निरुद्धं योगसेवनात् । यत्र   
चैवात्मनात्मानं पश्यन्नात्मनि तुष्यति ॥ ६-२१ ॥   
  
सुखमात्यन्तिकं यत्तद् बुद्धिग्राह्यमतीन्द्रियम् । वेत्ति यत्र न   
चैवायं स्थितश्चलति तत्त्वतः ॥ ६-२२ ॥   
  
यं लब्ध्वा चापरं लाभं मन्यते नाधिकं ततः । यस्मिन्   
स्थितो न दुःखेन गुरुणापि विचाल्यते ॥ ६-२३ ॥   
  
तं विद्याद्दुःखसंयोगवियोगं योगसञ्ज्ञितम् । स निश्चयेन   
योक्तव्यो योगोऽनिर्विण्नचेतसा ॥ ६-२४ ॥   
  
यत्र मनो निरुद्धमुपरमते स्वयमेव   
आत्यन्तिकं-विषयकृतकालुष्या-भावात् सुखं यत्र वेत्ति । अपरो   
लाभो-धनदारपुत्रादीनाम् । सन्नियोगलब्धश्च योगः । अन्यत्र   
सुखधीर्निवर्तते चेति वस्तुस्वभावोऽयमित्यर्थः । न   
विचाल्यते-विशेषेण न चाल्यते अपि तु संस्कारमात्रेणैवास्य   
प्रथमक्षणमात्रमेव चलनं करुणादिवशात् नतु मूढतया   
विनष्टो वताहं किं मया प्रतिपत्तव्यम् ! इत्यादि ।   
दुःखसंयोगस्य वियोगो यतः । स च निश्चयेन-आस्तिकताजनितया   
श्रद्धया सर्वथा योक्तव्यः-अभ्यसनीयः ।   
अनिर्विणम्-उपेयप्राप्तौ दृढतरं संसारं दुःखबहुलं प्रति   
निर्विणं वा चेतो यस्य ॥ २४ ॥   
  
कामानां त्यागे उपायः सङ्कल्पत्याग इत्याह-   
  
सङ्कल्पप्रभवान् कामांस्त्यक्त्वा सर्वानशेषतः ।   
मनसैवेन्द्रियग्रामं विनियम्य समन्ततः ॥ ६-२५ ॥   
  
शनैः शनैरुपरमेद्बुद्ध्या धृतिगृहीतया । आत्मसंस्थं   
मनः कृत्वा न किञ्चिदपि चिन्तयेत् ॥ ६-२६ ॥   
  
मनसैव-न व्यापारोपरमेण । धृतिं गृहीत्वा   
क्रमात्क्रममभिलाषदुःखं प्रतनूकृत्य ।   
किञ्चिदपि-विषयाणां त्यागग्रहणादिकं न चिन्तयेत् ।   
यत्त्वन्यैर्व्याख्यातं न किञ्चिदपि चिन्तयेत्-इति तदस्मभ्यं न   
रुचितं-शून्यवादप्रसङ्गात् ॥ २६ ॥   
  
न च विषयव्युपरममात्रमेव प्राप्यमित्युच्यते-   
  
यतो यतो निश्चरति मनश्चञ्चलमस्थिरम् । ततस्ततो   
नियम्यैतदात्मन्येव शमं नयेत् ॥ ६-२७ ॥   
  
यतो यतो मनो निवर्तते तन्निवर्तनसमनन्तरमेव आत्मनि शमयेत् ।   
अन्यथा अप्रतिष्ठं चित्तं पुनरपि विषयानेवावलम्बते ॥ २७ ॥   
  
प्रशान्तमनसं ह्येनं योगिनं सुखमुत्तमम् । उपैति   
शान्तरजसं ब्रह्मभूतमकल्मषम् ॥ ६-२८ ॥   
  
तत्रात्मनि शान्तचित्तं योगिनं-कर्मभूतं सुखं   
कर्तृभूतमुपैति ॥ २८ ॥   
  
युञ्जन्नेवं सदात्मानं योगी नियतमानसः । सुखेन   
ब्रह्मसंयोगमत्यन्तमधिगच्छति ॥ ६-२९ ॥   
  
अनेनैव क्रमेण योगिनां सुखेन ब्रह्मावाप्तिः नतु   
कष्टयोगादिनेति तात्पर्यम् ॥ २९ ॥   
  
सर्वभूतस्थमात्मानं सर्वभूतानि चात्मनि । ईक्षते   
योगयुक्तात्मा सर्वत्र समदर्शनः ॥ ६-३० ॥   
  
सर्वेषु भूतेषु आत्मानं-ग्राहकरूपतयानुप्रविशन्तं   
भावयेत् । आत्मनि च ग्राह्यताज्ञानद्वारेण सर्वाणि भूतानि   
एकीकुर्यात् । अतश्च समदर्शनत्वं जायते योगश्चेति   
सङ्क्षेपार्थः । विस्तरस्तु भेदवादविदारणादिप्रकरणे   
देवीस्तोत्रविवरणे न मयैव निर्णीतः इति तत एवावधार्यः ॥   
३० ॥   
  
यो मां पश्यति सर्वत्र सर्वं च मयि पश्यति । तस्याहं न   
प्रणश्यामि स च मे न प्रणश्यति ॥ ६-३१ ॥   
  
प्रणाशः-अकार्यकारित्वात् । तथाहि । परमात्मनः सर्वगतं   
रूपं यो न पश्यति तस्य परमात्मा   
पलायितः-स्वरूपप्रकटीकाराभावात् । यच्चेदं वस्तुजातं   
तद्भासनात्मनि परमात्मनि विनिविष्टं भवति तथाविधं यो न   
पश्यति स परमार्थस्वरूपात् प्रनष्टः-तद्व्यतिरेके   
सत्यनिर्भासात् । यस्तु सर्वगतं मां पश्यति तस्याहं न   
प्रनष्टः-स्वस्वरूपेण भासनात् । भायांश्च मयि पश्यति   
तत्तेषां भासनोपपत्तो द्रष्टृतायां परिपूर्णायां स न   
प्रनष्टः परमात्मनः ॥ ३१ ॥   
  
सर्वभूतस्थितं यो मां भजत्येकत्वमास्थितः । सर्वथा   
वर्तमानोऽपि स योगी मयि वर्तते ॥ ६-३२ ॥   
  
यस्त्वेवं ज्ञानाविष्टः सोऽवश्यमेवैकतया भगवन्तं   
सर्वगतं विदन् सर्वावस्थागतोऽपि न लिप्यते ॥ ३२ ॥   
  
आत्मौपम्येन सर्वत्र समं पश्यति योऽर्जुन । सुखं वा यदि वा   
दुःखं स योगी परमो मतः ॥ ६-३३ ॥   
  
सर्वस्य च सुखदुःखे आत्मतुल्यतया पश्यति इति   
स्वरूपमेतदनूदितम् न पुनरेषोऽपूर्वो विधिः ॥ ३३ ॥   
  
अर्जुन उवाच   
  
योऽयं योगस्त्वया प्रोक्तः साम्येन मधुसूदन ! एतस्याहं न   
पश्यामि चञ्चलत्वात् स्थितिं स्थिराम् ॥ ६-३४ ॥   
  
चञ्चलं हि मनः कृष्ण प्रमाथि बलवद् दृढम् । तस्याऽहं   
निग्रहं मन्ये वायोरिव सुदुष्करम् ॥ ६-३५ ॥   
  
योऽयमिति-परोक्षप्रत्यक्षवाचकाभ्यामेवं सूच्यते ।   
भगवदभिहितानन्तरोपायपरम्परया   
स्फुटमपि-प्रत्यक्षनिर्दिष्टमपि ब्रह्म   
मनसश्चाञ्चल्यदौरात्म्यात्सुदूरे वर्तते इति परोक्षायमाणम् ।   
प्रमथ्नाति दृष्टादृष्टे । बलवत्-शक्तम् ।   
दृढं-दुष्टव्यापारात् वारयितुमशक्यम् ॥ ३५ ॥   
  
अत्रोत्तरं-   
  
श्रीभगवानुवाच   
  
असंशयं महाबाहो मनो दुर्निग्रहं चलम् । अभ्यासेन तु कौन्तेय   
वैराग्येण च गृह्यते ॥ ६-३६ ॥   
  
वराग्येण विषयोत्सुकता विनाश्यते । अभ्यासेन मोक्षपक्षः   
क्रमात्क्रमं विषयीक्रियते इति द्वयोरुपादानम् । उक्तं च तत्र   
भवता भाष्यकृता   
  
उभयाधीनश्चित्तवृत्तिनिरोधः । (यो० द० १, १२)   
  
इति ॥ ३६ ॥   
  
असंयतात्मनो योगो दुष्प्राप इति मे मतिः । वश्यात्मना तु यतता   
शक्योऽवाप्तुमुपायतः ॥ ६-३७ ॥   
  
अत एषा प्रतिज्ञा-असंयतात्मनः-अविरक्तस्य न   
कथञ्चिद्योगावाप्तिः । वश्यात्मनेति-वैराग्यवता ।   
यतमानेनेति-साभ्यासेन । उपायान्-अनेकसिद्धान्तादिशास्त्रविहितान्   
संश्रित्य ॥ ३७ ॥   
  
अर्जुन उवाच   
  
अयतः श्रद्धयोपेतो योगाच्चलितमानसः । लिप्समानः सतां   
मार्गं प्रमूढो ब्रह्मणः पथि ॥ ६-३८ ॥   
  
अनेकचित्तोविभ्रान्तो मोहस्यैव वशं गतः । अप्राप्य   
योगसंसिद्धिं कां गतिं कृष्ण गच्छति ॥ ६-३९ ॥   
  
प्राप्ताद्योगात् यदि चलितेऽपि चित्ते श्रद्धा न हीयते विनष्ट   
श्रद्धो हि सिद्धयोगोऽपि सर्वं निष्फलं कुरुते । उक्तं हि   
  
यदा प्राप्यापि विज्ञानं दूषितं चित्तविभ्रमात् । तदैव   
ध्वंसते श्रीघ्रं तूलराशिरिवानलात् इति ॥ ३९ ॥   
  
कच्चिन्नोभयविभ्रंशाच्छिन्नाभ्रमिव नश्यति । अप्रतिष्ठो   
महाबाहो विनाशं वाधिगच्छति ॥ ६-४० ॥   
  
एतन्मे संशयं कृष्ण च्छेत्तुमर्हस्यशेषतः । त्वदन्यः   
संशयस्यास्य छेत्ता न ह्युपपद्यते ॥ ६-४१ ॥   
  
योगस्य सम्यक् सिद्धावजातायां किं लोकान्निष्क्रान्तः सम्यक् च   
ब्रह्मणि न लीनः इति नश्येत् अथवा   
ब्रह्मण्यप्रतिष्ठत्वाद्विनश्यति परलोकबाधाय इति प्रश्नः ॥   
४१ ॥   
  
अत्र निर्णयं-   
  
श्रीभगवानुवाच   
  
पार्थ नैवेह नामुत्र विनाशस्तस्य विद्यते । न हि कल्याणकृत्   
कश्चिद् दुर्गतिं जातु गच्छति ॥ ६-४२ ॥   
  
न तस्य योगभ्रष्टस्येह लोके परलोके वा   
नाशोऽस्ति-अनष्टश्रद्धत्वादिति भावः ।   
तस्य-लोकद्वयाविनाशिनः । स हि कल्याणं   
भगवन्मार्गलक्षणं कृतवान् । न च तदग्निष्टोमादिवत्क्षयि   
॥ ४२ ॥   
  
प्राप्य पुण्यकृतांल्लोकानुषित्वा शाश्वतीः समाः ।   
शुचीनां श्रीमतां गेहे योगभ्रष्टोऽभिजायते ॥ ६-४३ ॥   
  
शाश्वतस्य-विष्णोः समाः-वैष्णवानि त्रीणि वर्षाणि ।   
शुचीनामिति-येषां भगवदंशस्पर्शि चित्तम् ॥ ४३ ॥   
  
अथवा योगिनामेव जायते धीमतां कुले । एतद्धि दुर्लभतरं   
लोके जन्म यदीदृशम् ॥ ६-४४ ॥   
  
यदि तु तारतम्येनास्यापवर्गेण भवितव्यं तदा योगिकुल एव   
जायते । एत एवाह-एतद्धि दुर्लभतरम्-इति । श्रीमतां गेहे   
किलावश्यमेव विघ्नाः सन्ति संसिद्धौ मोक्षात्मिकायाम् ॥ ४४ ॥   
  
तत्र तं बुद्धिसंयोगं लभते पौर्वदैहिकम् । ततोभूयोऽपि   
यतते संसिद्धौ कुरुनन्दन ॥ ६-४५ ॥   
  
पूर्वाभ्यासेन तेनैव ह्रियते ह्यवशोऽपि सन् । जिज्ञासुरपि   
योगस्य शब्दब्रह्मातिवर्तते ॥ ६-४६ ॥   
  
अवशः-परतन्त्र एव किल तेन-पूर्वाभ्यासेन बलादेव   
योगाभ्यासं प्रति नीयते । न चैतत् सामान्यं   
योगजिज्ञासामात्रेणैव हि शब्दब्रह्मातिवृत्तिः   
मन्त्रस्वाध्यायादिरूपं च शब्दब्रह्म अतिवर्तते-न स्वीकुरुते ॥   
४६ ॥   
  
प्रयत्नाद्यतमानस्तु योगी संशुद्धकिल्विषः ।   
अनेकजन्मसंसिद्धस्ततो याति परां गतिम् ॥ ६-४७ ॥   
  
ततो-जिज्ञासानन्तरम् यत्नवान्-अभ्यासक्रमेण देहान्ते   
वासुदेवत्वं प्राप्नोति । न चासौ तेनैव देहेन सिद्ध इति मन्तव्यम्   
अपितु बहूनि जन्मानि तेन तदभ्यस्तमिति मन्तव्यम् । अत एव   
यस्यानन्यव्यापारतया भगवद्व्यापारानुरागित्वं स   
योगभ्रष्ट इति निश्चेयम् ॥ ४७ ॥   
  
योगस्य प्राधान्यमाह-   
  
तपस्विभ्योऽधिको योगी ज्ञानिभ्योऽपि मतोऽधिकः ।   
कर्मिभ्यश्चाधिको योगी तस्माद् योगी भवार्जुन ! ॥ ६-४८ ॥   
  
तपस्विभ्योऽधिकत्वं पूर्वमेव सूचितम् ।   
ज्ञानिभ्योऽधिकत्वञ्ज्ञानस्य योगफलत्वात् । कर्मिभ्य   
उत्कर्षः-स एव कर्माणि कर्तुं वेत्ति ॥ ४८ ॥   
  
न च निरीश्वरं कष्टयोगमात्रं संसिद्धिदमित्युच्यते-   
  
योगिनामपि सर्वेषां मद्गतेनान्तरात्मना । श्रद्धावान् भजते   
यो मां स मे युक्ततमो मतः ॥ ६-४९ ॥   
  
सर्वयोगिमध्ये य एव मामन्तःकरणे निवेश्य भक्तिश्रद्धातत्परो   
गुरुचरणसेवालब्धसम्प्रदायक्रमेण मामेव-नान्यत्   
भजतेविमृश्यते स युक्ततमः-परमेश्वरसमाविष्टः इति   
सेश्वरस्य ज्ञानस्य सर्वप्राधान्यमुक्तमिति शिवम् ॥ ४९ ॥   
  
अत्र सङ्ग्रहश्लोकः   
  
भगवन्नामसम्प्राप्तिमात्रात्सर्वमवाप्यते । फलिताः शालयः   
सम्यग्वृष्टिमात्रेऽवलोकिते ॥ ६ ॥   
  
इति श्रीमहामहेश्वराचार्यवर्यराजानकाभिनवगुप्तपादविरचिते   
श्रीमद्भगवद्गीतार्थसङ्ग्रहे षष्ठोऽध्यायः ॥ ६ ॥   
  
अथ सप्तमोऽध्यायः   
  
श्रीभगवानुवाच   
  
मय्यासक्तमनाः पार्थ ! योगं युञ्जन्मदाश्रितः । असंशयं   
समग्रं मां यथा ज्ञास्यसि तच्छृणु ॥ ७-१ ॥   
  
ज्ञानं तेऽहं सविज्ञानमिदं वक्ष्याम्यशेषतः ।   
यज्ज्ञात्वा न पूनः किञ्चिज्ज्ञातव्यमवशिष्यते ॥ ७-२ ॥   
  
ज्ञानविज्ञाने ज्ञानक्रिये एव । ततो न किञ्चिदवशिष्यते-सर्वस्व   
ज्ञेयस्य ज्ञानक्रियानिष्ठत्वात् ॥ २ ॥   
  
मनुष्याणां सहस्रेषु कश्चिद्यतति सिद्धये । यततामपि   
सिद्धानां कश्चिन्मां वेत्ति तत्त्वतः ॥ ७-३ ॥   
  
अस्य च वस्तुनः सर्वो न योग्यः । इत्यनेन दुर्लभत्वात्   
यत्नसेव्यता-माह ॥ ३ ॥   
  
भूमिरापोऽनलो वायुः खं मनो बुद्धिरेव च । अहङ्कार इतीयं   
मे भिन्ना प्रकृतिरष्टधा ॥ ७-४ ॥   
  
अपरेयमितस्त्वन्यां प्रकृतिं विद्धि मे पराम् । जीवभूतां   
महाबाहो ययेदं धार्यते जगत् ॥ ७-५ ॥   
  
इयमिति-प्रत्यक्षेण या संसारावस्थायां   
सर्वजनपरिदृश्यमाना । सा चैकैव सती प्रकाराष्टकेन   
भिद्यते इति एकप्रकृत्यारब्धत्वादेकमेव विश्वमिति   
प्रकृतिवादेऽप्यद्वैतं प्रदर्शितम् । सैव जीवत्वं-पुरुषत्वं   
प्राप्ता परा ममैव नान्यस्य च । सोभयरूपा   
वेद्यवेदकात्मकप्रपञ्चोपरचनविचित्रा । तत एव   
स्वात्मविमलमुकुरतलकलितसकलभावभूमिः स्वस्वभावात्मिका   
सततमव्यभिचारिणी प्रकृतिः । इदं जगत्-भूम्यादि ॥ ५ ॥   
  
एतद्योनीनि भूतानि सर्वाणीत्युपधारय । अहं कृत्स्नस्य   
जगतः प्रभवः प्रलयस्तथा ॥ ७-६ ॥   
  
उपधारय-अभ्यासाहितानुभवक्रमेणात्मसमीपे कुरु । एवं च   
त्वमेवोपधारय-यदहं वासुदेवीभूतः सर्वस्य प्रभवः   
प्रलयश्च । अहम्-इत्यनेन   
प्रकृतिपुरुषपुरुषोत्तमेभ्योऽव्यतिरिक्तोऽपीश्वरः सर्वथा   
सर्वानुगतत्वेन स्थित इति साङ्ख्ययोगयोर्नास्ति भेदवादः-इति   
प्रदर्शितम् ॥ ६ ॥   
  
मत्तः परतरं नान्यत्किञ्चिदस्तु धनञ्जय । मयि सर्वमिदं   
प्रोतं सूत्रे मणिगणा इव ॥ ७-७ ॥   
  
सूत्रे मणिगणा एव-यथा   
तन्तुरनवध्रियमाणरूपोऽप्यन्तर्लीनतया स्थितः एवमहं   
सर्वत्र ॥ ७ ॥   
  
रसोऽहमप्सु कौन्तेय प्रकाशः शशिसूर्ययोः । प्रणवः   
सर्ववेदेषु शब्दः खे पौरुषं नृषु ॥ ७-८ ॥   
  
अप्स्विति-सर्वत्रास्वाद्यमानो योऽनुद्भिन्नमधुरादिविभागः   
सामान्यः सोऽहम् । एवं प्रकाशः-मृदुत्वचण्डत्वादिरहितः ।   
खे-आकाशे यः शब्द इति सर्वस्यैव शब्दस्य   
नभोगुणत्वादत्रावधारणम् यः केवलं गगनगुणतया ध्वनिः   
संयोगविभागादिसामग्र्यन्तररहितोऽवहितहृदयैर्ब्रह्मगुहागहन्   
अगामी योगिगणैः संवेद्योऽनाहताख्यः   
सकलश्रुतिग्रामानुगामी तद्भगवतस्तत्त्वम् । पौरुषं-येन   
तेजसा पुरुषोऽहमिति सार्वभौमं प्रतिपद्यते ॥ ८ ॥   
  
पुण्यः पृथिव्यां गन्धोऽस्मि तेजश्चाऽस्मि विभावसौ । जीवनं   
सर्वभूतेषु तपश्चाऽस्मि तपस्विषु ॥ ७-९ ॥   
  
यो धरायां केवलधर्मतया गन्धगुणः स स्वभावपुण्यः   
पूत्युत्कटादीनि तु भूतान्तरसम्बन्धात् । उक्तं च   
  
दृढं भूमिगुणाधिक्याद्दुर्गन्ध्यग्निगुणोदयात् ।   
जडमम्बगुणौदार्यात् * * * * * * * * * * ॥   
  
इत्यादि ॥ ९ ॥   
  
बीजं मां सर्वभूतानां विद्धि पार्थ सनातनम् ।   
बुद्धिर्बुद्धिमतामस्मि तेजस्तेजस्विनामहम् ॥ ७-१० ॥   
  
बलं बलवतामस्मि कामरागविवर्जितम् । धर्माविरुद्धो भूतेषु   
कामोऽस्मि भरतर्षभ ॥ ७-११ ॥   
  
बीजं-सूक्ष्ममादिकारणम् । कामरागविवर्जितं   
बलं-सकलवस्तुधारणसमर्थर्म्जोरूपम् । कामः-इच्छा   
संविन्मात्ररूपा यस्या घटपटादिभिधर्मरूपैर्नास्ति   
विरोधः । इच्छा हि सर्वत्र भगवच्छक्तितयानुयायिनी न   
क्वचिद्विरुध्यते धर्मैस्तु-आगन्तुकैर्घटपटादिभिर्भिद्यते इति   
तदुपासकतया शुद्धसंवित्स्वभावत्वं ज्ञानिनः । उक्तं च   
शिवोपनिषदि-   
  
इच्छायामथवा ज्ञाने जाते चित्तं निवेशयेत् । (वि० भै०, १८)   
  
इति । जात एव नतु बाह्यप्रसृते इत्यर्थः । एवं व्याख्यानं   
त्यक्त्वा ये परस्परानुपघातकं त्रिवर्गं सेवेत-इत्याशयेन   
व्याचक्षते ते सम्प्रदायक्रममजानाना भगवद्रहस्यं च   
व्याचक्षाणा नमस्कार्या एव ॥ ११ ॥   
  
ये चैव सात्त्विका भावा राजसास्तामसाश्च ये । मत्त एवेति तान्   
विद्धि नत्वहं तेषु ते मयि ॥ ७-१२ ॥   
  
त्रिभिर्गुणमयैर्भावैरेभिः सर्वमिदं जगत् । मोहितं   
नाभिजानाति मामेभ्यः परमव्ययम् ॥ ७-१३ ॥   
  
सत्त्वादीनि मन्मयानि नत्वहं तन्मयः । अत एव च भगवन्मयः   
सर्वं भगवद्भावेन संवेदयते । नतु   
नानाविधपदार्थविज्ञाननिष्ठो भगवत्तत्वं प्रतिपद्यते इति   
सकलमानसावर्जक एष क्रमः । अनेनैव चाशयेन वक्ष्यते   
वासुदेवः सर्वमिति इति ज्ञानेन यो   
बहुजन्मोपभोगजनितकर्मसमतासमनन्तरसमुत्पन्नपरशक्तिपातान्   
उ-गृहीतान्तः करणोऽसौ प्रतिपद्यते भगवत्तत्वं सर्वं   
वासुदेवः-इति बुद्धा स महात्मा स च दुर्लभ इति । एवं   
ह्यबुद्ध्यमानं प्रत्युत सत्त्वादिभिर्गुणैर्मोहितमिदं जगत्   
गुणातीतं वासुदेवतत्त्वं नैवोपलभते ॥ १३ ॥   
  
कथं खलु सत्त्वादिमात्रस्थिता भगवतस्तत्त्वं न विदुः ?   
इत्याह   
  
दैवी ह्येषा गुणमयी मम माया दुरत्यया । मामेव ये   
प्रपद्यन्ते मायामतितरन्ति ते ॥ ७-१४ ॥   
  
देवः-क्रीडाकरः तत्र भवा दैवी-क्रीडा ममेयमित्यर्थः ।   
तेन सत्त्वादीनां वस्तुतः   
संविन्मात्रपरब्रह्मानतिरिक्ततायामपि यत्तदतिरिक्ततावगमनं   
तदेव गुणत्वं-भोक्तृतत्त्वपारतन्त्र्यं भोग्यत्वम् । तच्च   
भेदात्मकं रूपं संसारिभिरनिर्वाच्यतया तान् प्रति   
मायारूपम् । अतो ये परमार्थब्रह्मप्रकाशविदस्ते तदनतिरिक्तं   
विश्वं पश्यन्तो गुणानां-सत्त्वादीनां गुणतालक्षणां   
भेदावभासस्वभावां मायामतितरन्तीति   
मामेव-इत्येवकारस्याशयः । ये तु यथास्थितं   
भेदावभासमात्रं विदुस्ते मायां नातिक्रामन्ति । तद्युक्तमुक्तं   
नत्वहं तेषु-इति ॥ १४ ॥   
  
न मां दुष्कृतिनो मूढाः प्रपद्यन्ते नराधमाः ।   
माययापहृतज्ञाना आसुरं भावमाश्रिताः ॥ ७-१५ ॥   
  
ये च मां सत्यप्यधिकारिणि काये नाद्रियन्ते ते दुष्कृतिनो   
नराधमाः मूढाः-आसुरास्तामसाः । इति मायामहिमैवायम् ॥   
१५ ॥   
  
चतुर्विधा भजन्ते मां जनाः सुकृतिनः सदा । आर्तो   
जिज्ञासुरर्थार्थी ज्ञानी च भरतर्षभ ॥ ७-१६ ॥   
  
तेषां ज्ञानी नित्ययुक्त एकभक्तिर्विशिष्यते । प्रियो हि   
ज्ञानिनोऽत्यर्थमहं स च मम प्रियः ॥ ७-१७ ॥   
  
उदाराः सर्व एवैते ज्ञानी त्वात्मैव मे मतः । आस्थितः स हि   
युक्तात्मा मामेवानुत्तमां गतिम् ॥ ७-१८ ॥   
  
बहूनां जन्मनामन्ते ज्ञानवान् मां प्रपद्यते । वासुदेवः   
सर्वमिति स महात्मा सुदुर्लभः ॥ ७-१९ ॥   
  
ये तु मां भजन्ते ते सुकृतिनः ते च चत्वारः । सर्वे चैते   
उदाराः यतोऽन्ये कृपणबुद्धयः आर्तिनिवारणमर्थादि च   
तुल्यपाणिपादोदरशरीरसत्त्वेभ्योऽधिकतरं वा आत्मन्यूनेभ्यो   
मार्गयन्ते । ज्ञान्यपेक्षया तु न्यूनसत्त्वाः । यतस्तेषां   
तावत्यपि भेदोऽस्ति भगवत इदमहमभिलष्यामि-इति भेदस्य   
स्फुटप्रतिभासात् । ज्ञानी तु मामेवाभेदतयावलम्बते इति   
ततोऽहमभिन्न एव । तस्य चाहमेव प्रियो नतु फलम् । अत एव स   
वासुदेव एव सर्वम्-इत्येवं दृढप्रतिपत्तिपवित्रीकृतहृदयः ॥   
१९ ॥   
  
कामैस्तैस्तैर्हृतज्ञानाः प्रपद्यन्तेऽन्यदेवताः । तं तं   
नियममास्थाय प्रकृत्या नियताः स्वया ॥ ७-२० ॥   
  
यो यो यां यां तनुं भक्तः श्रद्धयार्चितुमिच्छति । तस्य   
तस्याचलां श्रद्धां तामेव विदधाम्यहम् ॥ ७-२१ ॥   
  
स तया श्रद्धया युक्तस्तस्याराधनमीहते । लभते च ततः   
कामान् मयैव विहितान्हितान् ॥ ७-२२ ॥   
  
अन्तवत्तु फलं तेषां तद्भवत्यल्पमेधसाम् । देवान्देवयजो   
यान्ति मद्भक्ता यान्ति मामपि ॥ ७-२३ ॥   
  
ये पुनः स्वेन स्वेनोत्तमादिकामनास्वभावेन विचित्रेण   
परिच्छिन्नमनसस्ते कामनापहृतचेतनास्तत्समुचितामेव   
ममैवावान्तरतनुं देवताविशेषमुपासते । अतो मत्त एव   
कामफलमुपाददते । किन्तु तस्य अन्तोऽस्ति-निजयैव वासनया   
परिमितीकृतत्वात् । अत एवेन्द्रादिभावनातात्पर्येण यामादि   
कुर्वन्तस्तथाविधमेव फलमुपाददते । मत्प्राप्तिपरास्तु मामेव   
॥ २३ ॥   
  
ननु सर्वगते भगवत्तत्त्वे किमिति देवतान्तरोपासकानां मितं   
फलम् ? उच्यते-   
  
अव्यक्तं व्यक्तिमापन्नं मन्यन्ते मामबुद्धयः । परं   
भावमजानन्तो ममाव्ययमनुत्तमम् ॥ ७-२४ ॥   
  
ते खलु अल्पबुद्धित्वात् मत्स्वरूपं   
पारमार्थिकमविद्यमानव्यक्तिकं न प्रत्यभिजानते । अपितु   
निजकामनासमुचिताकारविशिष्टज्ञानस्वभावं   
व्यक्तिमेवापन्नं विदन्ति नान्यथा । अत एव न नाम्नि आकारे वा   
कश्चिद्ग्रहः । किन्तु सिद्धान्तोऽयमत्र यः कामनापरिहारेण   
यत्किञ्चिद्देवतारूपमालम्बते तस्य तत् शुद्धमुक्तभावेन   
पर्यवस्यति । विपर्यात्तु विपर्ययः ॥ २४ ॥   
  
नाहं प्रकाशः सर्वस्य योगमायासमावृतः । मूढोऽयं   
नाभिजानाति लोको मामजमव्ययम् ॥ ७-२५ ॥   
  
वेदाऽहं समतीतानि वर्तमानानि चार्जुन । भविष्यन्ति च   
भूतानि मां तु वेद न कश्चन ॥ ७-२६ ॥   
  
सर्वेषां नाहं गोचरतां प्राप्नोमि ॥ २६ ॥   
  
ननु च कर्माण्येव क्रियमाणानि प्रलयकाले मोक्षं विदधते ।   
अन्यथा किमिति महाप्रलय उपजायते ? इत्याशङ्कायामारभते-   
  
इच्छाद्वेषसमुत्थेन द्वन्द्वमोहेन भारत । सर्वभूतानि सम्मोहं   
सर्गे यान्ति परन्तप ॥ ७-२७ ॥   
  
इच्छाद्वेषक्रोधमोहादिभिस्तावन्मोहात्मक एव स परं   
स्फीतीभाव-मुपनीयते । येन प्रकृतिजठरान्तर्वर्ति समग्रमेव   
जगत् निजकार्यकरणमात्राक्षममेव प्रसुप्ततामवलम्बते ।   
आमोहं-वासनानुभवात्प्रतिदिनम् रात्रिसमये सौषुप्तवत् । नतु   
तावता विमुक्तरूपता-मोहानुभवसमाप्तौ   
पुनर्विचित्रव्यापारसंसारदर्शनात् ॥ २७ ॥   
  
येषां त्वन्तं गतं पापं जनानां पुण्यकर्मणाम् । ते   
द्वन्द्वमोहनिर्मुक्ता भजन्ते मां दृढव्रताः ॥ ७-२८ ॥   
  
जरामरणमोक्षाय मामाश्रित्य यतन्ति ये । ते ब्रह्म तद्विदुः   
कृत्स्नमध्यात्मं कर्म चाखिलम् ॥ ७-२९ ॥   
  
ये तु विनष्टतामसाः पुण्यापुण्यपरिक्षयक्षेमीकृतात्मानस्ते   
विपाटितमहामोहवितानाः सर्वमेव भगवद्रश्मिखचितं   
जरामरणमयतमिस्रस्रुतं ब्रह्म विदन्ति ॥ २९ ॥   
  
साधिभूताधिदैवं मां साधियज्ञं च ये विदुः ।   
प्रयाणकालेऽपि च मां ते विदुर्युक्तचेतसः ॥ ७-३० ॥   
  
आध्यात्मिकाधिभौतिकाधिदैविकाधियज्ञिकानि च ममैव   
रूपान्तराणि । प्रयाणकाले च नित्यं भगवद्भावितान्तः   
करणत्वान्मां जानन्ति येतो येषां जन्मपूर्वमेव   
भगवत्तत्त्वं तेऽन्तकाले परमेश्वरं संस्मरेयुः । किं   
जन्मासेवनया-इति ये मन्यन्ते तेषां तूष्णीम्भाव एव शोभन   
इति शिवम् ॥ ३० ॥   
  
अत्र सङ्ग्रहश्लोकः   
  
स्फुटं भगवतो भक्तिराहिता कल्पमञ्जरी ।   
साधकेच्छासमुचितां येनाशां परिपूरयेत् ॥ ७ ॥   
  
इति श्रीमहामहेश्वराचार्यवर्यराजानकाभिनवगुप्तपादविरचिते   
श्रीमद्भगवद्गीतार्थसङ्ग्रहे सप्तमोऽध्यायः ॥ ७ ॥   
  
अथ अष्टमोऽध्यायः   
  
अर्जुन उवाच   
  
किं तद् ब्रह्म किमध्यात्मं किं कर्म पुरुषोत्तम । अधिभूतं च   
किं प्रोक्तमधिदैवं किमुच्यते ॥ ८-१ ॥   
  
अधियज्ञः कथं कोऽत्र देहेऽस्मिन् मधुसूदन । प्रयाणकाले च   
कथं ज्ञेयोऽसि नियतात्मभिः ॥ ८-२ ॥   
  
ते ब्रह्म तद्विदुः इत्यादिना यद्भगवतोपक्षिप्तं   
तत्प्रश्ननवकपूर्वकं निर्णयति । अधियज्ञः कथं कोऽत्र   
देहे तिष्ठतीति शेषः ॥ २ ॥   
  
श्रीभगवानुवाच   
  
अक्षरं ब्रह्म परमं स्वभावोऽध्यात्ममुच्यते ।   
भूतभावोद्भवकरो विसर्गः कर्मसञ्ज्ञितः ॥ ८-३ ॥   
  
बृहत्वाद्बृंहकत्वाच्च परं ब्रह्म । अत एव   
अध्यात्मशब्दवाच्यम् । यतः स्वः-अनिवृत्तधर्मा चैतन्याख्यो   
भावः । तस्य च चैतन्यस्वभावस्य   
ब्रह्मणोऽपरिच्छिन्नबाह्यलक्षणतया   
क्रोडीकृतविश्वशक्तेरैश्वर्यलक्षणात्स्वातन्त्र्यात्   
बहिर्भावावभासनात्मा बहिर्भूतभावान्तरावभासनात्मा च   
यो विसर्गः क्रमेण भूतानां-ब्रह्मादिप्रमातॄणां   
भावानां-जडानाम् उद्भवकारी-जडाजडवैचित्र्यनिर्भासकः   
। तथा भूतभावस्य-विगलितसकलवितथप्रपञ्चस्य सत्यत्वस्य   
उद्भवं करोतीति ॥ ३ ॥   
  
अधिभूतं क्षरो भावः पुरुषश्चाधिदैवतम् ।   
अधियज्ञोऽहमेवात्र देहे देहभृतां वर ॥ ८-४ ॥   
  
क्षरति-स्रवति परिणामादिधर्मेणेति क्षरः-घटादिः   
पदार्थग्राम उच्यते । पुरुषः-आत्मा स चाधिदैवतम्-तत्र   
सर्वदेवतानां परिनिष्ठितत्वात् । अत एवाशेषयज्ञभोक्तृत्वेन   
यज्ञान्-अवश्यकार्याणि कर्माणि अधिकृत्य यः स्थितः   
पुरुषोत्तमः सोऽहमेव । अहमेव च देहे स्थित इति   
प्रश्नद्वयमेकेन यत्नेन निर्णीतम् ॥ ४ ॥   
  
अथ योऽवशिष्टः प्रश्नः कथं प्रयाणकाले ज्ञेयोऽसि इति   
तं निर्णयति-   
  
अन्तकाले च मामेव स्मरन्मुक्त्वा कलेवरम् । यः प्रयाति स   
मद्भावं याति नास्त्यत्र संशयः ॥ ८-५ ॥   
  
यं यं वापि स्मरन्भावं त्यजत्यन्ते कलेवरम् । तं तमेवैति   
कौन्तेय सदा तद्भावभावितः ॥ ८-६ ॥   
  
तस्मात् सर्वेषु कालेषु मामनुस्मर युध्य च ।   
मदर्पितमनोबुद्धिर्मामेवैष्यस्यसंशयम् ॥ ८-७ ॥   
  
न केवलं स्वस्थावस्थायां यावदन्तकालेऽपि   
मामेवेति-व्यवच्छिन्न-सकलोपाधिकम् । कथं चास्वस्थावस्थायां   
विनिवृत्तसकलेन्द्रियचेष्टस्य भगवान्   
स्मृतिपथमुपेयात्-इत्युपायमपि उपदिशति-सर्वावस्थासु   
व्यावहारिकीष्वपि यस्य भगवत्तत्त्वं न हृदयादपयाति तस्य   
भगवत्येव सकलकर्मसन्न्यासिनः सततं भगवन्मयस्यावश्यं   
स्वयमेव भगवत्तत्त्वम्। स्मृतिविषयतां यातीति । सदा   
तद्भावभावितत्वं चात्र हेतुः । अत एवाह-येनैव वस्तुना सदा   
भावितान्तःकरणः तदेव मरणसमये स्मर्यते-तद्भाव एव च   
प्राप्यते इति सर्वथा मत्परम एव मत्प्रेप्सुः   
  
स्यादित्यत्र तात्पर्यम् । नतु यदेवान्ते मर्यते   
तत्तत्त्वमेवावाप्यते-इति । एवं हि सति ज्ञानिनोऽपि   
यावच्छरीरभाविधातुदोषविकलितचित्तवृत्तेर्जडतां प्राप्तस्य   
तामसस्येव गतिः स्यात् । न चाभ्युपगमोऽत्र   
युक्तः-प्रमाणभूतश्रुतिविरोधात् । अस्ति हि-   
  
तीर्थे श्वपचगृहे वा नष्टस्मृतिरपि परित्यजन्देहम् ।   
ज्ञानसमकालमुक्तः कैवल्यं याति हतशोकः ॥ (प० सा०, श्लो०   
८३)   
  
इति । तस्मादेवं विध्यनुवादौ । सदा येन भावितमन्तःकरणं   
तदेवान्ते-प्रयाणानन्तरं प्राप्यते । तच्च स्मर्यते न वा-इति   
नात्र निर्बन्धः । अन्वाचयश्चायमपिशब्देन सूचितः ।   
स्मरणस्यासर्वथाभावं वाशब्दः स्फुटयति । सदा च   
मत्परमो जनः सर्वथा स्यात्- इति तात्पर्यं मुनिरेव प्रकटयति   
यदाह तस्मात्सर्वेषु कालेषु मामनुस्मर इति । तेनेत्थमत्र   
पदसङ्गतिः-सदा यं यं भावं स्मरन् कलेवरं त्यजति   
अन्तेऽपि वा स्मरन् वाग्रहणादस्मरन्वा तं तमेमैति । यतोऽसौ   
सदा तद्भावेन भावितः । अन्ये तु-कलेवरं त्यजति सति   
अन्ते-कलेवरत्यागक्षणे बन्धुपुत्रादिप्रमात्रगोचरे   
श्वासायासहिक्कागद्गदिकादिचेष्टाचरमभाविनि क्षणे   
शरीरदार्ढ्यबन्धप्रतनूभावाद्देहकृतसुखदुःखमोहवन्ध्ये   
कालांशे देहत्यजनशब्दवाच्ये यदेव स्मरति तदेव   
प्रथमसंविदनुगृहीतमस्य रूपं सम्पद्यते । तादृशे च काले   
स्मरणस्य कारणं-सदा तद्भावभावितत्वमिति । त्यजति-इति   
सप्तमी योज्या-इति प्राक्तन एवार्थः । ननु एवमन्तकाले किं   
प्रयोजनं तत्स्मरणेन ? क एवमाह-प्रयोजनमिति किन्तु   
वस्तुवृत्तोपनतमेव तद्भवति तस्मिन्नन्त्ये क्षणे । ननु   
पुत्रकलत्रबन्धुभृतेः शिशिरोदकपानादेर्वा अन्त्ये क्षणे   
दृष्टं स्मरणम् इति तद्भावापत्तिः स्यात् ? मैवम् । नहि   
सोऽन्त्यः क्षणः-स्फुटदेहावस्थानात् । नह्यसावन्त्यः   
क्षणोऽस्मद्विवक्षितो भवादृशैर्लक्ष्यते । तत्र त्वन्त्ये क्षणे   
येनैव रूपेण भवितव्यं तत्संस्कारस्य दूरवर्तिनोऽपि   
  
जातिदेशकालव्यवहितानामपि आनन्तर्य्यम्   
स्मृतिसंस्कारयोरेकरूपत्वाद् (यो० सू० ४, ९)   
  
इति न्यायेन प्रबोधेन भाव्यम् । तद्वशात्तत्स्मरणं तत्स्मृत्या   
तद्भावप्राप्तिः । कस्यचित्तु देहस्य स्वस्थावस्थायामपि तदेव   
काकतालीयवशाद्व्यज्यते । यथा मृगादेः पुराणे वर्णनम्   
तत्कृतं तु मृगत्वम् । अत एव प्रयाणकालेऽपि च माम्-इत्यादौ   
अपि च-इति ग्रहणम् । ये हि सदा भगवन्तं भावयन्ति-एवं   
भूता भविष्यामः-इति । तेषां   
  
तज्जः संस्कारोऽन्यसंस्कारप्रतिबन्धी ॥ (यो० सू० १।५०)   
  
इति न्यायेन तस्यामलक्ष्यायामन्तदशायां   
संस्कारान्तरापहस्तनेन तत्संस्कारकृते तत्तत्त्वस्मरणे   
देहसद्भावक्षणकृते च तस्य स्मरणेऽनन्तरं   
देहविनिपातक्षण एव   
कालसंस्कारनिवृत्तेस्तदिदमित्यादिवेद्यविभागानवभासात्   
संविन्मात्रसतत्त्वपरमेश्वरस्वभावतैव भवति-इति   
श्रीमदभिनवगुप्तगुरुणां सम्मतम् इत्यलम् ।   
असंशयमिति-नात्र सन्देग्धव्यमिति ॥ ७ ॥   
  
अभ्यासयोगयुक्तेन चेतसानन्यगामिना । परमं पुरुषं दिव्यं   
याति पार्थानुचिन्तयन् ॥ ८- ८ ॥   
  
अनुचिन्तयन्निति शरीरभेदानन्तरं निवृत्तकलेवरकृतव्यथः   
पश्चाद्भगवन्तं चिन्तयन्निति ॥ ८ ॥   
  
कविं पुराणमनुशासितार मणोरणीयांसमनुस्मरेद्यः ।   
सर्वस्य धातारमचिन्त्यरूप मादित्यवर्णं तमसः परस्तात् ॥ ९   
॥   
  
प्रयाणकाले मनसाचलेन भक्त्या युक्तो योगबलेन चैव ।   
भ्रुवोर्मध्ये प्राणमावेश्य सम्यक् स तं परं पुरुषमुपैति   
दिव्यम् ॥ ८-१० ॥   
  
एवमनुस्मरेदिति । आदित्यवर्णमिति-आदित्यवर्णत्वं   
वासुदेवतत्त्वस्य   
परिच्छेदकम्-आकृतिकल्पनादिविभ्रान्तिमयमोहतमसोऽतीतत्वात्   
रवित्वेन उपमानमित्याशयः । भ्रुवोर्मध्ये-इति प्राग्वत् ॥ १० ॥   
  
यदक्षरं वेदविदो वदन्ति विशन्ति यद्यतयो वीतरागाः ।   
यदिच्छन्तो ब्रह्मचर्यं चरन्ति तत्ते पदं सङ्ग्रहेणाभिधास्ये   
॥ ८-११ ॥   
  
सम्यग् गृह्यते-निश्चीयतेऽनेनेति सङ्ग्रहः-उपायः । तेनोपायेन   
तत्पदम् अभिधास्ये-उपायमत्र सतताभ्यासाय वक्ष्ये ॥ ११ ॥   
  
सर्वद्वाराणि संयम्य मनो हृदि निरुध्य च ।   
मूर्ध्न्याधायात्मनः प्राणमास्थितो योगधारणाम् ॥ ८-१२ ॥   
  
द्वाराणि-इन्द्रियाणि । हृदि-इत्यनेन विषयसङ्गाभाव उच्यते नतु   
विष्ठास्थानाधिष्ठानम् । आत्मनः प्राणम्-आत्मसारथिम्   
इच्छाशक्त्यात्मनि मूर्ध्नि-सकलतत्त्वातीते धारयन्निति   
कायनियमः ॥ १२ ॥   
  
ओमित्येकाक्षरं ब्रह्म व्याहरन्मामनुस्मरन् । यः प्रयाति   
त्यजन्देहं स याति परमां गतिम् ॥ ८-१३ ॥   
  
अनन्यचेताः सततं यो मां स्मरति नित्यशः । तस्याहं   
सुलभः पार्थ नित्ययुक्तस्य योगिनः ॥ ८-१४ ॥   
  
ओमिति जपन्निति वाङ्नियमः । मामनुस्मरन्निति चेतसोऽनन्यगामिता   
। यः प्रयाति-दिनाद्दिनमपुनरावृत्तये गच्छति । तथा च-देहं   
त्यजन्-कथं मे पुनरिदं सकलापत्स्थानं शरीरं मा   
भूयात्-इत्येवं यो मामनन्यचेताः स्मरति सततमेव यातिजानाति   
स मद्भावम् । नत्वत्र मुनेः परम्ब्रह्माद्वैतपदोपक्षेपविरोधी   
उत्क्रान्तौ भरः । तथा चोक्तं   
  
व्यापिन्यां शिवसत्तायामुत्क्रान्तिर्नाम निष्फला । अव्यापिनि शिवे   
नाम नोत्क्रान्तिः शिवदायिनी ॥   
  
इति । यदि वा सतताभ्यासोऽपि यैर्न कृतस्तथापि   
कुतश्चित्स्वतन्त्रेश्वरेच्छादेर्निमित्तादन्त्ये एव क्षणे यदा   
तादृग्भावो जायते तदायमुत्क्रान्तिलक्षण उपायः   
संस्कारान्तरप्रतिबन्धक उक्तः । अत एव यदक्षरं वेदविदो   
वदन्ति इत्यादिना अभिधास्ये इत्यन्तेन प्रतिज्ञा कृता   
क्षणमात्रस्यापि भगवदनुचिन्तनस्य   
सकलसंस्कारविध्वंसनलक्षणामद्भुतवृत्तिं प्रतिपादयितुम् ।   
यदाहुराचार्यवर्याः   
  
निमेषमपि यद्येकं क्षीणदोषे करिष्यसि । पदं चित्ते तदा   
शम्भो किं न सम्पादयिष्यसि ॥ (स्त० चिं० श्लो० ११४)   
  
इति । अत एव प्रयाणकाले स्मरणेन विना खण्डना-इति येषां   
शङ्का तान् वीतशङ्कान्कर्तुमुक्तम्-अनन्यचेताः सततमिति-अन्यत्र   
फलादौ साध्ये यस्य न चेत इत्यर्थः । तस्याहं सुलभ   
इति-तस्य न किञ्चित्प्रयाणकालौचित्यपर्येषणम्-तीर्थसेवा   
उत्तरायणम् आयतनसंश्रयः सत्त्वविवृद्धिः सचिन्तकत्वं   
विषुवदादि-पुण्यकालः दिनम् अकृत्रिमपवित्रभूपरिग्रहः   
स्नेहमलविहीनदेहता   
शुद्धवस्त्रादि-ग्रहः-इत्यादिक्लेशोऽभ्यर्थनीय इत्यर्थः ।   
यत्प्रागुक्तं-तीर्थे श्वपचगृहे वा-इत्यादि ॥ १४ ॥   
  
ननु मद्भावं याति-इत्युक्तम् । तत्किं प्राप्तेऽपि पुनरावृत्तिरस्ति   
? इत्याशङ्क्याह-   
  
मामुपेत्य पुनर्जन्म दुःखालयमशाश्वतम् । नप्नुवन्ति   
महात्मानः संसिद्धिं परमां गताः ॥ ८-१५ ॥   
  
अन्यतस्तु सर्वत एव पुनरावृत्तिरस्तीति समनन्तरेण श्लोकेन   
प्रतिपाद-यिष्यते । मां तु प्राप्य न पुनर्योगिनो   
जन्मादित्रासमाप्नुवन्ति ॥ १५ ॥   
  
आब्रह्म भुवनाल्लोकाः पुनरावर्तिनोऽर्जुन । मामुपेत्य तु कौन्तेय   
पुनर्जन्म न विद्यते ॥ ८-१६ ॥   
  
ब्रह्मलोकमाप्तानामपि पुनरावृत्तिरस्ति-इति सर्वैर्व्याख्यातम् ।   
एतदभ्युप-गमे च तदुपरितनलोकगतिर्मुक्तिः-इत्यभिहितं स्यात् ।   
तच्च न हृदयङ्गमम् इति   
संशयमहामोहकलुषीकृतान्तर्दुशामस्माकं   
प्रतिभातीयमागमाधिगता व्याख्यावर्त्तिः आब्रह्म-यावत्   
ब्रह्मपदं प्राप्तं तावत्   
यस्मात्कस्माच्चित्तिर्यगूर्ध्वाधस्तात्भुवनात्   
पुनरावर्तन्ते-चक्रवत्स्थानान्तरमविरतं भ्राभ्यन्तो   
विपरिवर्तन्ते इति ॥ १६ ॥   
  
ननु क एवं जानाति यत्सर्वभुवनेभ्यः पुनरावृत्तिः ।   
ब्रह्मादय एव हि तावच्चिरतरस्थायिनः श्रूयन्ते । ते एव   
तावत्कथं पुनरावर्तिनः । पुनरावर्तित्वे हि तेऽपि स्युः   
प्रभवाप्ययधर्माणः ? इत्याह-   
  
सहस्रयुगपर्यन्तमहर्ये ब्रह्मणो विदुः । रात्रिं   
युगसहस्रान्तां तेऽहोरात्रविदो जनाः ॥ ८-१७ ॥   
  
अव्यक्ताद्व्यक्तयः सर्वाः प्रभवन्त्यहरागमे । रात्र्यागमे   
प्रलीयन्ते तत्रैवाव्यक्तसञ्ज्ञके ॥ ८-१८ ॥   
  
भूतग्रामः स एवायं भूत्वा भूत्वा प्रलीयते ।   
रात्र्यागमेऽवशः पार्थ प्रभवत्यहरागमे ॥ ८-१९ ॥   
  
ये खलु दीर्घदृश्वानस्ते ब्रह्मणोऽपि रात्रिं दिनं पश्यन्ति   
प्रलयोदयतया । तथाच । अहरहस्त एव विबुध्य निजां निजामेव   
चेष्टामनुरुध्यन्ते । प्रतिरात्रि च तेषामेव   
निवृत्तपरिस्पन्दानां शक्तिमात्रत्वेनावस्थानम् । एवं सृष्टौ   
प्रलये च पुनः पुनर्भावः । नान्येऽन्ये उपसृज्यन्ते अपितु ते एव   
जीवाः कालकृतस्तु चिरक्षिप्रप्रत्ययात्मा विशेषः । एष च   
परिच्छेदः प्रजापतीनामप्यस्ति । ततश्च तेऽपि   
प्रभवाप्ययधर्माण एव-इति स्थितम् ॥ १९ ॥   
  
सर्वतो लोकेभ्यः पुनरावृत्तिर्नतु मां प्राप्य इति स्फुटयति-   
  
परस्तस्मात्तु भावोऽन्यो व्यक्ताव्यक्तः सनातनः । यः स   
सर्वेषु भूतेषु नश्यत्सु न विनश्यति ॥ ८-२० ॥   
  
अव्यक्तोऽक्षर इत्युक्तस्तमाहुः परमां गतिम् । यं प्राप्य न   
निवर्तन्ते तद्धाम परमं मम ॥ ८-२१ ॥   
  
पुरुषः स परः पार्थ भक्त्या लभ्यस्त्वनन्यया । यं प्राप्य   
न पुनर्जन्म लभन्ते योगिनोऽर्जुन ॥ ८-२२ ॥   
  
यस्यान्तःस्थानि भूतानि यत्र सर्व प्रतिषिठतम् ।   
  
उक्तप्रकारं कालसङ्कलनाविवर्जितं तु वासुदेवतत्त्वम् ।   
व्यक्तम्-सर्वानुगतम् तत्त्वेऽपि अव्यक्तं-दुष्प्रापत्वात् । तच्च   
भक्तिलभ्यमित्यावेदितं प्राक् । तत्रस्थं चैतद्विश्वम् । यत्   
खल्वविनाशि रूपं सदा तथाभूतं तत्र कः   
पुनःशब्दस्यावृत्तिशब्दस्य चार्थः । स हि मध्ये   
तत्स्वभावविच्छेदापेक्षः । न च   
सदातनविश्वोत्तीर्णविश्वाव्यतिरिक्तविश्वप्रतिष्ठात्मकपरबोध   
स्वातन्त्र्य-स्वभावस्य श्रीपरमेश्वरस्य तद्भावप्राप्तिः येन   
स्वभावविच्छेदः कोऽपि कदाप्यस्ति । अतो युक्तमुक्तं-मामुपेत्य   
तु-इति ॥ २२ ॥   
  
एवं च सतताभ्यासेन येषां क्लेशं विनैव   
भगवदाप्तिस्तेषां वृत्तमुक्तम् इदानीमुत्क्रान्त्या येऽपवर्गं   
भोगं चेच्छन्ति तेषां कश्चिद्विशेष उच्यते-   
  
यत्र काले त्वनावृत्तिमावृत्तिं चैव योगिनः । प्रयाता यान्ति   
तं कालं वक्ष्यामि भरतर्षभ ॥ ८-२३ ॥   
  
अनावृत्तिः-मोक्षः । आवृत्तिः-भोगाय ॥ २३ ॥   
  
अग्निज्योतिरहः शुक्लः षण्मासा उत्तरायणम् । तत्र प्रयाता   
गच्छन्ति ब्रह्म ब्रह्मविदो जनाः ॥ ८-२४ ॥   
  
धूमो रात्रिस्तथा कृष्णः षण्मासा दक्षिणायनम् । तत्र   
चान्द्रमसं ज्योतिर्योगी प्राप्य निवर्तते ॥ ८-२५ ॥   
  
उत्तरेण-ऊर्ध्वेन अयनं-षाण्मासिकम् । तच्च   
प्रकाशादिधर्मकत्वात् दहनादिकैः शब्दैरुपचर्यते । अतो   
विपरीतं विपर्ययेण । तत्र चन्द्रमसो   
भोग्यांशानुप्रवेशाद्भोगायावृत्तिः ॥ २५ ॥   
  
शुक्लकृष्णे गती ह्येते जगतः शाश्वते मते ।   
अनयोर्यात्यनावृत्तिमाद्ययावर्ततेऽन्यया ॥ ८-२६ ॥   
  
अनयोर्गत्योर्मध्यादाद्यया-अनावृत्तिः-मोक्षः । अन्यया भोगः ॥   
२६ ॥   
  
नैते सृती पार्थ जानन् योगी मुह्यति कश्चन । तस्मात्सर्वेषु   
कालेषु योगयुक्तो भवार्जुन ॥ ८-२७ ॥   
  
एते सृती यो वेत्ति-आभ्यन्तरेण क्रमेण   
योगाभ्यासस्वीकृतेनेत्यर्थः । एतच्च वितत्य प्रकाश्यमानं   
ग्रन्थं विस्तारयतीत्यलम् । सर्वे ये काला आभ्यन्तराः   
तद्विषयं योगमभ्यस्येत् । अस्मद्गुरवस्त्वाहुः-सर्वानुग्राहकतया   
मध्ये आभ्यन्तरकालकृतमुत्क्रान्तिभेदमभिधाय प्रकृतमेव   
बाह्यकालविषयं मुख्यं प्रमेयमुपसंहृतम् तस्मात्सर्वेषु   
कालेषु-इत्यादिना ॥ २७ ॥   
  
वेदेषु यज्ञेषु तपःसु चैव दानेषु यत्पुण्यफलं प्रदिष्टम् ।   
अभ्येति तत्सर्वमिदं विदित्वा योगी परं स्थानमुपैति चाद्यम् ॥   
८-२८ ॥   
  
अभ्येति-अभिभवति-सर्वकर्मसंस्काराणां भगवत्स्मृत्या   
विफलीकरणात् । सर्वकर्मपरिक्षये चासौ सुखेनैव विन्दति   
परं शिवमिति शिवम् ॥ २८ ॥   
  
अत्र सङ्ग्रहश्लोकः   
  
सर्वतत्त्वगतत्वेन विज्ञाते परमेश्वरे । अन्तर्बहिर्न सावस्था न   
यस्यां भासते विभुः ॥ ८ ॥   
  
इति श्रीमहामहेश्वराचार्यवर्यराजानकाभिनवगुप्तपादविरचिते   
श्रीमद्भगवद्गीतार्थसङ्ग्रहेऽष्टमोऽध्यायः ॥ ८ ॥   
  
अथ नवमोऽध्यायः   
  
श्रीभगवानुवाच   
  
इदं तु ते गुह्यतमं प्रवक्ष्याम्यनसूयवे । ज्ञानं   
विज्ञानसहितं यज्ज्ञात्वा मोक्ष्यसेऽशुभात् ॥ ९-१ ॥   
  
अनसूयत्वं ज्ञानसङ्क्रान्तौ कारणं मुख्यम् ।   
ज्ञानविज्ञाने-प्राग्वत् ॥ १ ॥   
  
राजविद्या राजगुह्यं पवित्रमिदमुत्तमम् । प्रत्यक्षावगमं   
धर्म्यं सुसुखं कर्तुमव्ययम् ॥ ९-२ ॥   
  
राजते-सर्वविद्यामध्ये दीप्यते या । इहैव ह्युच्यते-अध्यात्मविद्या   
विद्यानाम् इति । राज्ञाम्-जनकादीनामत्राधिकारस्तेषां   
रहस्यम्-अतिगुप्तत्वात् क्षत्रियसुलभेन वीरभावेनाविकम्पत्वात् ।   
कर्तुम्-अनुष्ठातुं सुसुखम् । न चास्य ब्रह्मोपासनात्मनः   
कर्मणोऽन्यकर्मवदुपभोगादिना व्ययोऽस्ति ॥ २ ॥   
  
अश्रद्दधानाः पुरुषा धर्मस्यास्य परन्तप । अप्राप्य मां   
निवर्तन्ते मृत्युसंसारवर्त्मनि ॥ ९-३ ॥   
  
निवर्तन्ते-पुनःपुनर्जायन्ते म्रियन्ते च ॥ ३ ॥   
  
मया ततमिदं कृत्स्नं जगदव्यक्तमूर्तिना । मत्स्थानि   
सर्वभूतानि न चाऽहं तेष्ववस्थितः ॥ ९-४ ॥   
  
मत्स्थानि सर्वभूतानीति-सुचिरमपि गत्वा अन्यस्य   
प्रतिष्ठाधाम्नोऽविद्यमानत्वात् ।   
भूतरूपबोध्यात्मकप्रसिद्धतदीयजडरूपपुरःसरीकारेण   
तदवभासे तद्विपरीतबोधस्वभावतिरोधानम् । इत्येतदाह-न   
चाहं तेष्ववस्थितः-इति ॥ ४ ॥   
  
न च मत्स्थानि भूतानि पश्य मे योगमैश्वरम् । भूतभृन्न च   
भूतस्थो ममात्मा भूतभावनः ॥ ९-५ ॥   
  
न च मत्स्थानि-अविद्यान्धानां तत्त्वादृष्टेः । नहि मूढा   
अविच्छिन्नसंवित्स्वभावं परमेश्वरं   
समस्तवस्तुपरिच्छेदप्रतिष्ठास्थानं मन्यन्ते । अपितु कृशो   
देवदत्तोऽहम् इदं वेद्मि भूतले इदं स्थितम्-इति मितमेव   
स्वभावं प्रतिष्ठा-स्थानतया पश्यन्ति । ननु   
कथमेतद्विरुद्धम् ? इत्याह- पश्य मे योगमैश्वरम्-इति ।   
योगः-शक्तिः-युज्यमानत्वात् । एतदेव ममैश्वर्यं-यदेवं   
निरतिशयाद्भुतवृत्तिस्वातन्त्र्यमित्यर्थः ॥ ५ ॥   
  
यथाकाशस्थितो नित्यं वायुः सर्वत्रगो महान् । तथा सर्वाणि   
भूतानि मत्स्थानीत्युपधारय ॥ ९-६ ॥   
  
एवं हि सर्वभावेषु चराम्यनभिलक्षितः ।   
भूतप्रकृतिमास्थाय सहैव च विनैव च ॥ ९-७ ॥   
  
यद्वदाकाशवाय्वोरविनाभाविन्यपि सम्बन्धे न जातुचिन्नभः   
स्पृश्यता श्रूयते एवं सकलसंसारविसार्यपि भगवत्तत्त्वं   
न सर्वजनविषयम् ॥ ७ ॥   
  
सर्वभूतानि कौन्तेय प्रकृतिं यान्ति मामिकाम् । कल्पक्षये   
पुनस्तानि कल्पादौ विसृजाम्यहम् ॥ ९-८ ॥   
  
प्रकृतिम्-अव्यक्तरूपाम् ॥ ८ ॥   
  
प्रकृतिं स्वामवष्टभ्य विसृजामि पुनः पुनः ।   
भूतग्राममिमं कृत्स्नमवशं प्रकृतेर्वशात् ॥ ९-९ ॥   
  
स्वां प्रकृतिमवष्टभ्य-इत्येतावता जडोऽपि स्वतोऽयं   
भावग्रामः परप्रकृत्यन्वयात्प्रकाशतां प्राप्तः ॥ ९ ॥   
  
न च मां तानि कर्माणि निबध्नन्ति धनञ्जय ।   
उदासीनवदासीनमसक्तं तेषु कर्मसु ॥ ९-१० ॥   
  
मयाध्यक्षेण प्रकृतिः सूयते सचराचरम् । हेतुनानेन कौन्तेय   
जगद् विपरिवर्तते ॥ ९-११ ॥   
  
न च मेऽस्ति कर्मबन्धः-औदासीत्येन वर्तमानोऽहं यतः । अत   
एवाहं जगन्निर्माणेऽनाश्रितव्यापारत्वाद्धेतुः ॥ ११ ॥   
  
अवजानन्ति मां मूढा मानुषीं तनुमास्थितम् । परं   
भावमजानन्तो ममाव्ययमनुत्तमम् ॥ ९-१२ ॥   
  
सोऽहं सर्वजनान्तःशायी   
सर्वस्यात्मपररूपतयावज्ञास्पदम्-यन्मानुषादि-चतुर्दशविधस   
र्गव्यतिरिक्त ईश्वरो नोपलभ्यते स कथमस्तीति ॥ १२ ॥   
  
मोघाशा मोघकर्माणो मोघज्ञाना विचेतसः । आसुरीं   
राक्षसीं चैव प्रकृतिं मोहिनीं श्रिताः ॥ ९-१३ ॥   
  
तेषां च कर्म ज्ञानमाकाङ्क्षाश्च सर्वं   
निष्फलम्-अवस्तुविषयत्वात् । आसुरीं राक्षसीं   
चेति-उद्रिक्तरजस्तमोधर्माण इति ॥ १३ ॥   
  
महात्मानस्तु मां पार्थ दैवीं प्रकृतिमाश्रिताः ।   
भजन्त्यनन्यमनसो ज्ञात्वा भूतादिमव्ययम् ॥ ९-१४ ॥   
  
सततं कीर्तयन्तश्च यतन्तश्च यतव्रताः । नमस्यन्तश्च मां   
भक्त्या नित्ययुक्ता उपासते ॥ ९-१५ ॥   
  
ज्ञानयज्ञेन चाऽप्यन्ये यजन्तो मामुपासते । एकत्वेन पृथक्त्वेन   
बहुधा विश्वतोमुखम् ॥ ९-१६ ॥   
  
दैवीं-सात्त्विकीम् । यजन्तो-बाह्यद्रव्यादियागैः । अन्ये तु मां   
ज्ञानयज्ञेनैवोपासते । अतः केचित् एकतया-ज्ञानतः । केचिद्   
बहुधा-कर्मयोगात् । मत्परा एव सर्वे ॥ १६ ॥   
  
ननु कर्म तावत्कारककलापव्याप्तभेदोद्रेकि कथमभिन्नं   
भगवत्पदं प्रापयतीति ? उच्यते-   
  
अहं क्रतुरहं यज्ञः स्वधाहमहमौषधम् ।   
मन्त्रोऽहमहमेवाज्यमहमग्निरहं हुतम् ॥ ९-१७ ॥   
  
पिताहमस्य जगतो माता धाता पितामहः । वेद्यं   
पवित्रमोङ्कार ऋक्साम यजुरेव च ॥ ९-१८ ॥   
  
गतिर्भर्ता प्रभुः साक्षी निवासः शरणं सुहृत् । प्रभवः   
प्रलयः स्थानं निधानं बीजमव्ययम् ॥ ९-१९ ॥   
  
तपाम्यहमहं वर्षं निगृह्णाम्युत्सृजामि च । अमृतं चैव   
मृत्युश्च सदसच्चाहमर्जुन ॥ ९-२० ॥   
  
एकस्यैव निर्भागस्य ब्रह्मतत्त्वस्य परिकल्पितसाधनाधीनं   
कर्मपुनरेकत्वं निर्वर्तयति-क्रियायाः   
सर्वकारकात्मसाक्षात्कारेणावस्थाने भगवत्पदप्राप्तिं   
प्रत्यविदूरत्वात् । उक्तं च-   
  
सेयं क्रियात्मिका शक्तिः शिवस्य पशुवर्तिनी । बन्धयित्री   
स्वमार्गस्था ज्ञाता सिद्ध्युपपादिका ॥ (स्प०, ३ नि०, १६ श्लो०)   
  
इति । मयाप्युक्तं-   
  
उपक्रमे यैव बुद्धिर्भावाभावानुयायिनी । उपसंहृतिकाले सा   
भावाभावानुयायिनी ॥   
  
इति तत्र तत्र वितत्य विचारितचरमेतत् इतीहोपरम्यते ।   
तषाम्यहमित्यादि-अद्वैतकथाप्रसङ्गेनोक्तम् ॥ २० ॥   
  
नन्वेवं यदि बाह्ययागादिनापि ब्रह्माप्तिः   
तर्ह्यग्निष्टोमादिष्वपि किमन्यो याज्यः ? अभ्युपगमे भेदवादः   
वासुदेव एवेति चेत् कथं नापवर्गस्तैः ? तदर्थमुच्यते-   
  
त्रैविद्या मां सोमपाः पूतपापा यज्ञैरिष्ट्वा स्वर्गतिं   
प्रार्थयन्ते । ते पुण्यमासाद्य सुरेन्द्रलोक- मश्नन्ति दिव्यान्दिवि   
देवभोगान् ॥ ९-२१ ॥   
  
ते तं भुक्त्वा स्वर्गलोकं विशालं क्षीणे पुण्ये मर्त्यलोकं   
विशन्ति । एवं त्रयीधर्ममनुप्रपन्ना गतागतं कामकामा   
लभन्त ॥ ९-२२ ॥   
  
यद्यपि ते मामेव यजन्ते तथापि स्वर्गमात्रप्रार्थनया   
मितकर्मनिजसत्त्वदुर्बलतया स्वर्गादिमात्रेणैव   
फलेनावच्छिन्दन्ति । अत एवैषां पुनरावर्तको धर्मः । एवं ते   
गतागतं लभन्ते नतु यागस्य पुनरावृत्तिप्रसवधर्मा   
स्वभावः ॥ २२ ॥ तथाहि   
  
अनन्याश्चिन्तयन्तो मां ये जनाः पर्युपासते । तेषां   
नित्याभियुक्तानां योगक्षेमं वहाम्यहम् ॥ ९-२३ ॥   
  
तेभ्योऽन्ये मां चिन्तयन्तः कथम्? अनन्या-अविद्यमानम्   
अन्यत्-मद्व्यतिरिक्तं कामनीयं फलं येषामिति ।   
योगः-अप्रतिलब्धमत्स्वरूपलाभः ।   
क्षेमं-प्राप्तभगवत्स्वरूपप्रतिष्ठालाभपरिरक्षणम् । येन   
योगभ्रष्टत्वशङ्कापि न भवेदित्यर्थः ॥ २३ ॥   
  
येऽप्यन्यदेवताभक्ता यजन्ते श्रद्धयान्विताः । तेऽपि मामेव   
कौन्तेय यजन्त्यविधिपूर्वकम् ॥ ९-२४ ॥   
  
अहं हि सर्वयज्ञानां भोक्ता च प्रभुरेव च । नतु   
मामभिजानन्ति तत्त्वेनातश्चलन्ति ते ॥ ९-२५ ॥   
  
यान्ति देवव्रता देवान्पितृन्यान्ति पितृव्रताः । भूतानि यान्ति   
भूतेज्या यान्ति मद्याजिनोऽपि माम् ॥ ९-२६ ॥   
  
पत्रं पुष्पं फलं तोयं यो मे भक्त्या प्रयच्छति । तदहं   
भक्त्युपहृतमश्नामि प्रयतात्मनः ॥ ९-२७ ॥   
  
येऽपि च नामधेयान्तरैरुपासते तेऽपि मामेवोपासते । नहि   
ब्रह्मव्यतिरेकि किञ्चिदुपास्यमस्ति । किन्तु-अविधिनेति विशेषः ।   
अविधिः-अन्यो विधिः नानाप्रकारैर्विधिभिरहमेव   
परम्ब्रह्मसत्तास्वभावो याज्य इति । नतु   
यथान्यैर्दर्शनान्तरदूषणसमुपार्जितमहापातकमलीमसैर्व्य   
अख-खतम्-अविधिना-दुष्टविधिनेति । एवं हि सति मामेव यजन्ते   
सर्वयज्ञानां चाहमेव भोक्ता-इति   
दृश्यमानमेतदसमञ्जसीभवेत् । इत्यलं कल्मषकलिलैः साकं   
संलापेन । अस्मद्गुरवस्तु निरूपयन्ति-अन्या-स्वात्मव्यतिरिक्ता   
भेदवादनयेन ब्रह्मस्वभावहीनैव काचिद्देवता-इति गृहीत्वा   
तामेव यजन्ते । तेऽपि वस्तुतो मामेव-स्वात्मरूपं यजन्ते किन्तु   
अविधिना-दुष्टेन विधिना भेदग्रहणरूपेणेति । अत एवाह-नतु   
मां-स्वात्मानं तत्त्वेन-देवतारूपतया भोक्तृत्वेन जानन्ति   
अतः चलन्ते-मद्रूपात् । किं देवव्रतत्वेन देवान्यान्ति-इत्यादि   
एतदेव चलनमिति यावत् । ये तु मत्स्वरूपमभेदेन विदुस्ते   
देवभूतपितृयागादिनापि मामेव यजन्ते । ते च मद्याजिनो मामेव   
गच्छन्तीत्युपसंहरिष्यति । ननु द्रव्यत्यागार्थमुद्दिष्टा   
देवतेत्युच्यते तत्कथमनुद्दिश्य स्वात्मतत्त्वस्य याज्यत्वम् आदित्यः   
प्रापणीयः चरुः-इति   
विधिशेषभूतदेवतोद्देशात्मकविध्यन्तरभावितो ह्यसावुद्देशः   
। न च स्वात्मविषयो विधिरस्ति-इत्यभिप्रायेणाह अविधिपूर्वकं   
मामिति । स्वात्मव्यतिरिक्तायां देवतायामस्ति अपेक्ष्यो   
विधिः-अप्राप्तप्रापणरूपत्वात् । स्वात्मा तु परमेश्वरो न   
विधिपूर्वको-विधिपरिप्रापितत्वाभावात् । नहि तदनुद्देशन   
किञ्चित्प्रवर्तते । तेन विधिपरिप्रापितेन्द्रादिदेवतोद्देशेषु   
सर्वेषु स स्वात्मा विश्वावभासनस्वभावः   
तदुद्देश्यदेवतावभासभित्तिस्थानीयतयैवाहमहमिकया   
सततावभासमानः स्रक्सूत्रकल्पः सततोद्दिष्ट इति   
युक्तिसिद्धमेतत् मामेव यजन्ति-अविधिपूर्वकत्वात् ।   
मुख्यभूतमत्प्राप्तिफलस्य तान्प्रति कर्त्रभिप्रायत्वं नास्ति   
अपितु परिमितदक्षिणास्थानीयेन्द्रादिपदमात्रप्राप्तेरेव   
याजकवच्चरितार्थत्वमेषाम्-इति प्रथयितुं परस्मैपदम् ।   
यदुक्तं मयैव-   
  
वदान्वेद न वेद शाम्भवपदं दूयेत निर्वेदवान् स्वगार्थी   
यजमानतां प्रतिजहज्जातो यजन्याजकः । सर्वाः   
कर्मरसप्रवाहप्रसराः संवित्स्रवन्त्योऽखिला-   
स्त्वामानन्दमहाम्बुधिं विदधते नाप्राप्य पूर्णां स्थितिम् ॥   
  
इति ॥ २७ ॥   
  
एवं य उक्तक्रमेण वेत्ति-तस्येन्द्रादिदेवतायागोऽपि   
परमेश्वरयाग इति यदप्यन्यत्कर्म तदपि   
महेश्वरस्वात्मार्चनरूपं तस्यैव सर्वत्रोद्देशात्-इत्याह   
  
यत्करोषि यदश्नासि यज्जुहोषि ददासि यत् । यत्तपस्यसि कौन्तेय   
तत्कुरुष्व मदर्पणम् ॥ ९-२८ ॥   
  
शुभाशुभफलैरेवं मोक्ष्यसे कर्मबन्धनैः ।   
सन्न्यासयोगयुक्तात्मा विमुक्तो मामुपैष्यसि ॥ ९-२९ ॥   
  
देवतान्तरयाजिनो यतो मितमनोरथाः फलं लघयन्ति अतस्त्वं   
सर्वे प्रागुक्तोपदेशक्रमेण मदर्पणं-मन्मयत्वेन भावनं कुरु   
। एष एव च सन्न्यासयोगः । इति विस्तीर्णं विस्पष्टप्रायं   
पुरस्तादेव ॥ २९ ॥   
  
समोऽहं सर्वभूतेषु न मे द्वेष्योऽस्ति न प्रियः । ये भजन्ति तु   
मां भक्त्या मयि ते तेषु चाऽप्यहम् ॥ ९-३० ॥   
  
अपि चेत् सुदुराचारो भजते मामनन्यभाक् । साधुरेव स मन्तव्यः   
सम्यग्व्यवसितो हि सः ॥ ९-३१ ॥   
  
क्षिप्रं भवति धर्मात्मा शश्वच्छान्तिं निगच्छति । कौन्तेय   
प्रतिजानीहि न मद्भक्तः प्रणश्यति ॥ ९-३२ ॥   
  
प्रतिजाने इति-युक्तियुक्तोऽयमर्थो   
भगवत्प्रतिज्ञातत्वात्सुष्ठुतमां दृढो भवति ॥ ३२ ॥   
  
मां हि पार्थ व्यपाश्रित्य येऽपि स्युः पापयोनयः । स्त्रियो   
वैश्यास्तथा शूद्रास्तेऽपि यान्ति परां गतिम् ॥ ९-३३ ॥   
  
किं पुनर्ब्राह्मणाः पुण्या भक्ता राजर्षयस्तथा ।   
अनित्यमसुखं लोकमिमं प्राप्य भजस्व माम् ॥ ९-३४ ॥   
  
मन्मना भव मद्भक्तो मद्याजी मां नमस्कुरु । मामेवैष्यसि   
युक्त्वैवमात्मानं मत्परायणः ॥ ९-३५ ॥   
  
पापयोनयः-पशुपक्षिसरीसृपादयः । स्त्रिय इत्यज्ञाः ।   
वैश्या इति-कृष्यादिकर्मान्तररताः । शूद्रा इति-कार्त्स्न्येन   
वैदिकक्रियानधिकृताः परतन्त्रवृत्तयश्च । तेऽपि मदाश्रिता   
मामेव यजन्ते । (गजेन्द्रमोक्षणादीनि चरितानि हि   
परमकारुणिकस्य भगवतः सहस्रशः श्रूयन्ते) । किमङ्ग   
पुनरेतद्विपरीतवृत्तयः ।   
केचिदाचक्षते-द्विजराजन्यप्रशंसापरमेतद्वाक्यं नतु   
स्त्र्यादिष्वपवर्गप्राप्तितात्पर्येण-इति । ते हि भगवतः   
सर्वानुग्राहिकां शक्तिं मितविषयतया खण्डयन्तः तथा   
परमेश्वरस्य परमकृपालुत्वमसहमानाः न मे द्वेष्योऽस्ति न   
प्रियः अपि चेत्सुदुराचारः इत्यादीन्यन्यानि   
चैवम्प्रकारस्फुटार्थप्रतिपादकानि वाक्यानि विरोधयन्तो   
निरतिशययुक्तिप्रपञ्चसाधिताद्वैतभगवत्तत्त्वे भेदलिङ्गं   
बलादेवानयन्तो अन्यांश्चागमविरोधानचेतयमानाः कथमिदं   
कथमिदम्-इति पर्यनुयुज्यमाना यदि   
परमन्तर्गभीकृतजात्यादिमहाग्रहाविष्टान्तःकरणाः   
मात्सर्यावहित्थलज्जाजिह्मीकृतावाङ्मुखदृष्टयः समग्रस्य   
जनस्यासत्प्रलापिन इति हास्यरसविषयभावमात्मन्यारोपयन्ति ।   
यत्पूर्वैव व्याख्या सर्वस्य करोति शिवमिति शिवम् ॥ ३५ ॥   
  
अत्र सङ्ग्रहश्लोकः   
  
अद्वैते ब्रह्मणि परा सर्वानुग्रहशालिनी । शाक्तिर्विजृम्भते   
तेन यतनीयं तदाप्तये ॥ ९ ॥   
  
इति श्रीमहामहेश्वराचार्यवर्यराजानकाभिनवगुप्तपादविरचिते   
श्रीमद्भगवद्गीतार्थसङ्ग्रहे नवमोऽध्यायः ॥ ९ ॥   
  
अथ दशमोऽध्यायः   
  
प्राक्तनैर्नवभिरध्यायैर्य एवार्थो लक्षितः स एव   
प्रतिपदपाठैरस्मिन्नध्याये प्रतायते । तथा चाह-भूय   
एव-इति । उक्तमेवार्थं स्फुटीकर्तुं पुनः कथ्यमानं   
शृण्विति । अर्जुनोऽप्येवमेवाभिधास्यति-भूयः कथय   
इति-इत्यध्यायतात्पर्यम् । शिष्टं निगदव्याख्यातमिति किं   
पुनरुक्तेन । सन्दिग्धं तु निर्णेष्यते ।   
  
श्रीभगवानुवाच   
  
भूय एव महाबाहो शृणु मे परमं वचः । यत्तेऽहं   
प्रीयमाणाय वक्ष्यामि हितकाम्यया ॥ १०-१ ॥   
  
न मे विदुः सुरगणाः प्रभवं न महर्षयः । अहमादिर्हि   
देवानां महर्षीणां च सर्वशः ॥ १०-२ ॥   
  
यो मामजमनादिं च वेत्ति लोकमहेश्वरम् । असम्मूढः स   
मर्त्येषु सर्वपापैः प्रमुच्यते ॥ १०-३ ॥   
  
बुद्धिर्ज्ञानमसम्मोहः क्षमा सत्यं दमः शमः । सुखं   
दुःखं भवो भावो भयं चाभयमेव च ॥ १०-४ ॥   
  
असम्मोहः-उत्साहः ॥ ४ ॥   
  
अहिंसा समता तुष्टिस्तपो दानं यशोऽयशः । भवन्ति भावा   
भूतानां मत्त एव पृथग्विधाः ॥ १०-५ ॥   
  
महर्षयः सप्त पूर्वे चत्वारो मनवस्तथा । मद्भावा मानसा   
जाता येषां लोक इमाः प्रजाः ॥ १०-६ ॥   
  
एतां विभूतिं योगं च मम यो वेत्ति तत्त्वतः । सोऽविकम्पेन   
योगेन युज्यते नात्र संशयः ॥ १०-७ ॥   
  
अहं सर्वस्य प्रभवो इतः सर्वं प्रवर्तते । इति मत्वा भजन्ते   
मां बुधा भावसमन्विताः ॥ १०-८ ॥   
  
मच्चित्ता मद्गतप्राणा बोधयन्तः परस्परम् । कथयन्तश्च मां   
नित्यं तुष्यन्ति च रमयन्ति च ॥ १०-९ ॥   
  
परस्परबोधनया अन्योन्यबोधस्फारसङ्क्रमणात् सर्व एव हि   
प्रमातार एक ईश्वरः-इति विततव्याप्त्या सुखेनैव   
सर्वशक्तिकसर्वगतस्वात्मरूपताधिगमेन माहेश्वर्यमेषामिति   
भावः ॥ ९ ॥   
  
तेषां सततयुक्तानां भजतां प्रीतिपूर्वकम् । ददामि   
बुद्धियोगं तं येन मां प्रापयन्ति ते ॥ १०-१० ॥   
  
तेषामेवानुकम्पार्थमहमज्ञानजं तमः ।   
नाशयाम्यात्मभावस्थो ज्ञानदीपेन भास्वता ॥ १०-११ ॥   
  
अर्जुन उवाच   
  
परं ब्रह्म परं धाम पवित्रं परमं भवान् । पुरुषं   
शाश्वतं दिव्यमादिदेवमजं विभुम् ॥ १०-१२ ॥   
  
आहुस्त्वामृषयः सर्वे देवर्षिर्नारदस्तथा । असितो देवलो   
व्यासः स्वयं चैव ब्रवीषि माम् ॥ १०-१३ ॥   
  
सर्वमेतदृतं मन्ये यन्मे वदसि केशव । न हि ते भगवन्व्यक्तिं   
विदुर्देवा महषयः ॥ १०-१४ ॥   
  
स्वयमेवात्मनात्मानं वेत्थ त्वं पुरुषोत्तम । भूतभावन   
भूतेश देवदेव जगत्पते ॥ १०-१५ ॥   
  
वक्तुमर्हस्यशेषेण विभूतीरात्मनः शुभाः ।   
याभिर्विभूतिभिर्लोकानिमांस्त्वं व्याप्य तिष्ठसि ॥ १०-१६ ॥   
  
कथं विद्यामहं योगिंस्त्वामहं परिचिन्तयन् । केषु केषु च   
भावेषु चिन्त्योऽसि भगवन्मया ॥ १०-१७ ॥   
  
विस्तरेणात्मनो योगं विभूतिं च जनार्दन । भूयः कथय   
तृप्तिर्हि शृण्वतो नास्ति मेऽमृतम् ॥ १०-१८ ॥   
  
श्रीभगवानुवाच   
  
हन्त ते कथयिष्यामि विभूतिरात्मानः शुभाः । प्राधान्यतः   
कुरुश्रेष्ठ नास्त्यन्तो विस्तरस्य मे ॥ १०-१९ ॥   
  
अहमात्मा गुडाकेश सर्वभूताशयस्थितः । अहमादिश्च मध्यं   
च भूतानामन्त एव च ॥ १०-२० ॥   
  
आदित्यानामहं विष्णुर्ज्योतिषां रविरंशुमान् ।   
मरीचिर्मरुतामस्मि नक्षत्राणामहं शशी ॥ १०-२१ ॥   
  
वेदानां सामवेदोऽहं देवानामस्मि वासवः । इन्द्रियाणां   
मनश्चास्मि भूतानामस्मि चेतना ॥ १०-२२ ॥   
  
रुद्राणां शङ्करश्चास्मि वित्तेशो यक्षरक्षसाम् । वसूनां   
पावकश्चास्मि मेरुः शिखरिणामहम् ॥ १०-२३ ॥   
  
पुरोधसां च मुख्यं विद्धि पार्थ ! बृहस्पतिम् ।   
सेनान्यामप्यहं स्कन्दः सरसामस्मि सागरः ॥ १०-२४ ॥   
  
महर्षीणां भृगुरहं गिरामप्येकमक्षरम् । यज्ञानां   
जपयज्ञोऽस्मि स्थावराणां हिमालयः ॥ १०-२५ ॥   
  
अश्वत्थः सर्ववृक्षाणां देवर्षीणां च नारदः ।   
गन्धर्वाणां चित्ररथः सिद्धानां कपिलो मुनिः ॥ १०-२६ ॥   
  
उच्चैः श्रवसमश्वानां विद्धि माममृतोद्भवम् । ऐरावतं   
गजेन्द्राणां नराणां च नराधिपम् ॥ १०-२७ ॥   
  
आयुधानामहं वज्रं धेनूनामस्मि कामधुक् । प्रजनश्चास्मि   
कन्दर्पः सर्पाणामस्मि वासुकिः ॥ १०-२८ ॥   
  
अनन्तश्चास्मि नागानां वरुणो यादसामहम् । पितृणामर्यमा   
चास्मि यमः संयमतामहम् ॥ १०-२९ ॥   
  
प्रह्लादश्चास्मि दैत्यानां कालः कलयतामहम् । मृगाणां च   
मृगेन्द्रोऽहं वैनतेयश्च पक्षिणाम् ॥ १०-३० ॥   
  
पवनः पवतामस्मि रामः शस्त्रभृतामहम् । झषाणां   
मकरश्चास्मि स्रोतसामस्मि जाह्नवी ॥ १०-३१ ॥   
  
सर्गाणामादिरन्तश्च मध्यं चैवाहमर्जुन । अध्यात्मविद्या   
विद्यानां वादः प्रवदतामहम् ॥ १०-३२ ॥   
  
अक्षराणामकारोऽस्मि द्वन्द्वः सामासिकस्य च । अहमेवाक्षयः   
कालो धाताऽहं विश्वतोमुखः ॥ १०-३३ ॥   
  
मृत्युः सर्वहरश्चाहमुद्भवश्च भविष्यताम् । कीर्तिः   
श्रीर्वाक्च नारीणां स्मृतिर्मेधा धृतिः क्षमा ॥ १०-३४ ॥   
  
बृहत्साम तथा साम्नां गायत्री छन्दसामहम् । मासानां   
मार्गशीर्षोऽहमृतूनां कुसुमाकरः ॥ १०-३५ ॥   
  
द्यूतं छलयतामस्मि तेजस्तेजस्विनामहम् । जयोऽस्मि   
व्यवसायोऽस्मि सत्त्वं सत्त्ववतामहम् ॥ १०-३६ ॥   
  
वृष्णीनां वासुदेवोऽस्मि पाण्डवानां धनञ्जयः ।   
मुनीनामप्यहं व्यासः कवीनामुशना कविः ॥ १०-३७ ॥   
  
दण्डो दमयतामस्मि नीतिरस्मि जिगीषताम् । मौनं चैवास्मि   
गुह्यानां ज्ञानं ज्ञानवतामहम् ॥ १०-३८ ॥   
  
यच्चापि सर्वभूतानां बीजं तदहमर्जुन । न तदस्ति विना   
यत्स्यान्मया भूतं चराचरम् ॥ १०-३९ ॥   
  
नान्तोऽस्ति मम दिव्यानां विभूतीनां परन्तप । एष   
तूद्देशतः प्रोक्तो विभूतेर्विस्तरो मया ॥ १०-४० ॥   
  
यद्यद्विभूतिमत्सत्त्वं श्रीमदूर्जितमेव वा । तत्तदेवावगच्छ   
त्वं मम तेज्ॐशसम्भवम् ॥ १०-४१ ॥   
  
अथवा बहुनैतेन किं ज्ञानेन तवार्जुन ! विष्टभ्याहमिदं   
कृत्स्नमेकांशेन जगत्स्थितः ॥ १०-४२ ॥   
  
अहमात्मा इत्यनेन व्यवच्छेदं निवारयति अन्यथा स्थावराणां   
हिमालयः इत्यादिवाक्येषु हिमालय एव भगवान्नान्यः इति   
व्यवच्छेदेन निर्विभागत्वाभावात् ब्रह्मदर्शनं   
खण्डितमभविष्यत् । यतो यस्याखण्डाकारव्याप्तिस्तथा चेतसि   
नोपारोहति तां च जिज्ञासति तस्यायमुपदेशग्रन्थः । तथाहि ।   
उपसंहारे भेदाभेदवादं-यद्यद्विभूतिमत्सत्त्वम्   
इत्यनेनाभिधाय पश्चादभेदमेवोपसंहरति-   
  
अथवा बहुनैतेन* * * * * * * * * विष्टभ्याहम् * * * * * *   
एकांशेन जगत्स्थितः ॥   
  
इति । उक्तं हि-   
  
पादोऽस्य विश्वा भूतानि त्रिपादस्यामृतं दिवि ।   
  
इति । प्रजानां सृष्टिहेतुः सर्वमिदं भगवत्तत्त्वमेव   
तैस्तैर्विचित्रै रूपैर्भाव्यमानं सकलस्य विषयतां यातीति   
शिवम् ॥ ४२ ॥   
  
अत्र सङ्ग्रहश्लोकः   
  
इच्छायामिन्द्रिये वापि यदेवायाति गोचरम् ।   
हठाद्विलापयंस्तत्तत्प्रशान्तं ब्रह्म भावयेत् ॥ १० ॥   
  
इति श्रीमहामहेश्वराचार्यवर्यराजानकाभिनवगुप्तपादविरचिते   
श्रीमद्भगवद्गीतार्थसङ्ग्रहे दशमोऽध्यायः ॥ १० ॥   
  
अथ एकादशोऽध्यायः   
  
समनन्तरेणाध्यायेन य एवार्थ उक्तस्तमेव   
प्रत्यक्षीकर्तुमर्जुनः पृच्छति । यो   
ह्युपदेशक्रमेणार्थोऽवगतः स एव   
प्रत्यक्षसंविदोपारुह्यमाणः स्फुटीभवति । तदर्थमेवेमे   
उक्तिप्रत्युक्ती उच्येते   
  
अर्जुन उवाच   
  
मदनुग्रहाय परमं गुह्यमध्यात्मसञ्ज्ञितम् । यत्त्वयोक्तं   
वचस्तेन मोहोऽयं विगतो मम ॥ ११-१ ॥   
  
भवाप्ययौ हि भूतानां श्रुतौ विस्तरशो मया । त्वत्तः   
कमलपत्राक्ष माहात्म्यमपि चाव्ययम् ॥ ११-२ ॥   
  
एवमेतद्यथात्थ त्वमात्मानं परमेश्वरम् । द्रष्टुमिच्छाम्यहं   
रूपमैश्वरं पुरुषोत्तम ॥ ११-३ ॥   
  
मन्यसे यदि तच्छक्यं मया द्रष्टुमिति प्रभो । योगीश्वर ततो मे   
त्वं दर्शयात्मानमव्ययम् ॥ ११-४ ॥   
  
श्रीभगवानुवाच   
  
पश्य मे पार्थ रूपाणि शतशोऽथ सहस्रशः । नानाविधानि   
दिव्यानि नानावर्णाकृतीनि च ॥ ११-५ ॥   
  
पश्यादित्यान्वसून्रुद्रानश्विनौ मरुतस्तथा ।   
बहून्यदृष्टपूर्वाणि पश्याश्चर्याणि पाण्डव ॥ ११-६ ॥   
  
इहैकस्थं जगत्कृत्स्नं पश्याद्य सचराचरम् । मम देहे   
गुडाकेश यच्चान्यद् द्रष्टुमिच्छसि ॥ ११-७ ॥   
  
नतु मां शक्यसे द्रष्टुमनेनैव स्वचक्षुषा । दिव्यं ददामि ते   
चक्षुः पश्य मे रूपमैश्वरम् ॥ ११-८ ॥   
  
सञ्जय उवाच   
  
एवमुक्त्वा ततो राजन् महायोगीश्वरो हरिः । दर्शयामास   
पार्थाय परमं रूपमैश्वरम् ॥ ११-९ ॥   
  
अनेकवक्त्रनयनमनेकाद्भुतदर्शनम् । अनेकदिव्याभरणं   
दिव्यानेकोद्यतायुधम् ॥ ११-१० ॥   
  
दिव्यमाल्याम्बरधरं दिव्यगन्धानुलेपनम् । सर्वाश्चर्यमयं   
देवमनन्तं विश्वतोमुखम् ॥ ११-११ ॥   
  
दिवि सूर्यसहस्रस्य भवेद्युगपदुत्थिता । यदि भाः सदृशी सा   
स्याद्भासस्तस्य महात्मनः ॥ ११-१२ ॥   
  
तत्रैकस्थं जगत्कृत्स्नं प्रविभक्तमनेकधा ।   
अपश्यद्देवदेवस्य शरीरे पाण्डवस्तदा ॥ ११-१३ ॥   
  
ततः स विस्मयाविष्टो हृष्टरोमा धनञ्जयः । प्रणम्य   
शिरसा देवं कृताञ्जलिरभाषत ॥ ११-१४ ॥   
  
अर्जुन उवाच   
  
पश्यामि देवांस्तव देव देहे सर्वांस्तथा भूतविशेषसङ्घान्   
। ब्रह्माणमीशं कमलासनस्थ मृषींश्च सर्वानुरगांश्च   
दिव्यान् ॥ ११-१५ ॥   
  
अनेकबाहूदरवक्त्रनेत्रं पश्यामि त्वां सर्वतोऽनन्तरूपम् ।   
नान्तं न मध्यं न पुनस्तवादिं पश्यामि विश्वेश्वर   
विश्वरूप ! ॥ ११-१६ ॥   
  
किरीटिनं गदिनं चक्रिणं च तेजोराशिं सर्वतो दीप्तिमन्तम् ।   
पश्यामि त्वां दुर्निरीक्षं समन्ता द्दीप्तानलार्कद्युतिमप्रमेयम्   
॥ ११-१७ ॥   
  
त्वमक्षरं परमं वेदितव्यं त्वमस्य विश्वस्य परं निधानम् ।   
त्वमव्ययः सात्त्वतधर्मगोप्ता सनातनस्त्वं पुरुषो मतो मे ॥   
११-१८ ॥   
  
सात्त्वतधर्मगोप्तेति सत्-सत्यं-क्रियाज्ञानयोरुभयोरपि   
भेदाप्रतिभासात्मकं तथा सत्तात्मकं प्रकाशरूपं तत्त्वं   
विद्यते येषां ते-सात्त्वताः । तेषां   
धर्मः-अनवरतग्रहणसन्न्यासपरत्वात्सृष्टिसंहारविषयः   
सकलमार्गोत्तीर्णः तं गोपायते । एतदेवात्राध्याये रहस्यं   
प्रायशो देवीस्तोत्रविवृत्तौ मया प्रकाशितम् । तत्सहृदयैः   
सोपदेशैः स्वयमेवावगम्यते इति किं पुनः पुनः   
स्फुटतरप्रकाशनवाचालतया ॥ १८ ॥   
  
अनादिमध्यान्तमनन्तवीर्य- मनन्तबाहुं शशिसूर्यनेत्रम् ।   
पश्यामि त्वा दीप्तहुताशवक्त्रं स्वतेजसा विश्वमिदं तपन्तम्   
॥ ११-१९ ॥   
  
द्यावापृथिव्योरिदमन्तरं हि व्याप्तं त्वयैकेन दिशश्च सर्वाः   
। दृष्ट्वाद्भुतं रूपमुग्रं तवेदृ ग्लोकत्रयं प्रव्यथितं   
महात्मन् ॥ ११-२० ॥   
  
अमी हि त्वा सुरसङ्घा विशन्ति केचिद्भीताः प्राञ्जलयो गृणन्ति   
। स्वस्तीति चोत्तचैव महर्षिसङ्घाः स्तुवन्ति त्वां स्तुतिभिः   
पुष्कलाभिः ॥ ११-२१ ॥   
  
रुद्रादित्या वसवो ये च साध्या विश्वेऽश्विनौ मरुतश्चोष्मपाश्च   
। गन्धर्वयक्षासुरसिद्धसङ्घा वीक्षन्ते त्वां विस्मिताश्चैव   
सर्वे ॥ ११-२२ ॥   
  
रूपं महत्ते बहुवक्त्रनेत्रं महाबाहो बहुबाहूरुपादम् ।   
बहूदरं बहुदंष्ट्राकरालं दृष्ट्वा लोकाः   
प्रव्यथितास्तथाऽहम् ॥ ११-२३ ॥   
  
नभःस्पृशं दीप्तमनेकवर्णं व्यात्ताननं   
दीप्तविशालनेत्रम् । दृष्ट्वा हि त्वां प्रव्यथितान्तरात्मा   
धृतिं न विन्दामि शमं च विष्णो ॥ ११-२४ ॥   
  
दंष्ट्राकरालानि च ते मुखानि दृष्ट्वैव कालानलसन्निभानि   
। दिशो न जाने न लभे च शर्म प्रसीद देवेश जगन्निवास ॥   
११-२५ ॥   
  
अमी सर्वे धृतराष्ट्रस्य पुत्राः सर्वे सहैवावनिपालसङ्घैः   
। भीष्मो द्रोणः सूतपुत्रस्तथासौ सहास्मदीयैरपि   
योधमुख्यैः ॥ ११-२६ ॥   
  
वक्त्राणि ते त्वरमाणा विशन्ति दंष्ट्राकरालानि भयानकानि   
। केचिद्विलग्ना दशनान्तरेषु सन्दृश्यन्ते चूर्णितैरुत्तमाङ्गैः   
॥ ११-२७ ॥   
  
नानारूपैः पुरुषैर्बाध्यमाना विशन्ति ते वक्त्रमचिन्त्यरूपम् ।   
यौधिष्ठिरा धार्तराष्ट्राश्च योधाः शस्त्रैः कृत्ता   
विविधैः सर्व एव ॥ ११-२८ ॥   
  
त्वत्तेजसा निहता नूनमेते तथाहीमे त्वच्छरीरे प्रविष्टाः ।   
यथा नदीनां बहवोऽम्बुवेगाः समुद्रमेवाभिमुखा वज्रन्ति ॥   
११-२९ ॥   
  
तथा तवामी नरलोकवीरा विशन्ति वक्त्राण्यभितो ज्वलन्ति ।   
यथा प्रदीप्तं ज्वलनं पतङ्गा विशन्ति नाशाय   
समृद्धवेगाः । तथैव नाशाय विशन्ति लोका स्तवापि वक्त्राणि   
समृद्धवेगाः ॥ ११-३० ॥   
  
लेलिह्यसे ग्रसमानः समन्ता ल्लोकान्समग्रान्वदनैर्ज्वलद्भिः ।   
तेजोभिरापूर्य जगत्समग्रं भास स्तवोग्राः प्रतपन्ति विष्णो ॥   
११-३१ ॥   
  
आख्याहि मे को भवानुग्ररूपो नमोऽस्तु ते देववर प्रसीद ।   
विज्ञातुमिच्छामि भवन्तमाद्यं न हि प्रजानामि तव प्रवृत्तिम् ॥   
११-३२ ॥   
  
तव प्रवृत्तिं न वेद्मि-केनाशयेनेदृशीयमुग्रतेति ॥ ३२ ॥   
  
श्रीभगवानुवाच   
  
कालोऽस्मि लोकक्षयकृत्प्रवृद्धो ल्लोकान्समाहर्तुमिह प्रवृत्तः ।   
ऋतेऽपि त्वा न भविष्यन्ति सर्वे येऽवस्थिताः प्रत्यनीकेषु   
योधाः ॥ ११-३३ ॥   
  
तस्मात्त्वमुत्तिष्ठ यशो लभस्व जित्वा शत्रून्भुङ्क्ष्व राज्यं   
समृद्धम् । मयैवैते निहताः पूर्वमेव निमित्तमात्रं भव   
सव्यसाचिन् ॥ ११-३४ ॥   
  
द्रोणं च भीष्मं च जयद्रथं च कर्णं तथान्यानपि   
लोकवीरान् । मया हतांस्त्वं जहि मा व्यथिष्ठा युध्यस्व   
जेतासि रणे सपत्नान् ॥ ११-३५ ॥   
  
तदत्र भगवतोत्तरं जगतो विद्याविद्यात्मनः   
शुद्धाशुद्धमिश्रसंविद्वलग्रासीकारादभिधीयते-इति   
प्राशयः सूत्रितमत्राध्याये रहस्यम्   
उट्टङ्कितमात्रसंवित्तिसमर्थेभ्योऽस्तु ।   
कियत्पङ्क्तिलेखनायासदौः स्थित्यमालम्भेमहि । अत्र यदुक्तं   
मया हतेषु त्वं निमित्तं यशस्वी भव इति-भगवता   
तत्प्रत्युक्तं यदुक्तं प्रागर्जुनेन नैतद्विद्भः कतरन्नोः   
गरीयः-इत्यादि ॥ ११-३५ ॥   
  
सञ्जय उवाच   
  
एतच्छ्रुत्वा वचनं केशवस्य कृताञ्जलिर्वेपमानः किरीटी ।   
नमस्कृत्वा भूय एवाह कृष्णं सगद्गदं भीतभीतः   
प्रणम्य ॥ ११-३६ ॥   
  
अर्जुन उवाच   
  
स्थाने हृषीकेश तव प्रकीर्त्या जगत्प्रहृष्यत्यनुरज्यते च ।   
रक्षांसि भीतानि दिशो द्रवन्ति सर्वे नमस्यन्ति च   
सिद्धसङ्घाः ॥ ११-३७ ॥   
  
प्रकीर्त्या-प्रकीर्तनेन ॥ ३७ ॥   
  
कस्माच्चैते न नमेयुर्महात्मन् गरीयसे ब्रह्मणोऽप्यादिकर्त्रे ।   
अनन्त देवेश जगन्निवास त्वमक्षरं सदसत्तत्परं यत् ॥ ११-३८   
॥   
  
सत्-पदार्थत्वेन । असत्-उपलम्भं प्रत्यविषयत्वात् । अथवा   
अभावोऽपि धियि निजनिजविशिष्टवाचकसंश्लेषितो   
ज्ञानाकारमश्नुवानो न परब्रह्मसत्ताव्यतिरिक्तः ।   
सदसद्रूपाभ्यां च परम्-तदुभयबुद्धितिरोधाने   
तद्रूपोपलब्धेः ॥ ३८ ॥   
  
त्वमादिदेवः पुरुषः पुराण स्त्वमस्य विश्वस्य परं निधानम् ।   
वेत्ताऽसि वेद्यं च परं च धाम त्वया ततं विश्वमनन्तरूपम्   
॥ ११-३९ ॥   
  
वायुर्यमोऽग्निर्वरुणः शशाङ्कः प्रजापतिस्त्वं   
प्रपितामहश्च । अनादिमानप्रतिमभावः सर्वेश्वरः   
सर्वमहाविभूते ॥ ११-४० ॥   
  
नमो नमस्तेऽस्तु सहस्रकृत्वः पुनश्च भूयोऽपि नमो नमस्ते ।   
नमः पुरस्तादथ पृष्ठतस्ते नमोऽस्तु ते सर्वत एव सर्व ॥   
११-४१ ॥   
  
नमो नमः-इत्यनेन पौनः पुन्यं भक्त्यतिशयाविष्कारकम् यदेव   
भगवतातिक्रन्ताध्यायैरभ्यधायि स्वस्वरूपं तदेवार्जुनः   
प्रत्यक्षोपलम्भविषयापन्नं स्तोत्रद्वारेण प्रकटयतीति   
तद्व्याख्यानं केवलं पौनरुक्त्यप्रसङ्गायेति विरम्यते ॥ ४१ ॥   
  
नहि त्वदन्यः कश्चिदपीह देव लोकत्रये दृश्यतेऽचिन्त्यकर्मा ।   
अनन्तवीर्योऽमितविक्रमस्त्वं सर्वं समाप्नोषि ततोऽसि सर्वः ॥   
११-४२ ॥   
  
सखेति मत्वा प्रसभं यदुक्तं हे कृष्ण हे यादव हे सखे च ।   
अजानता महिमानं तवेमं मया प्रमादात्प्रणयेन वापि ॥ ११-४३   
॥   
  
यच्चावहासार्थमसत्कृतोऽसि विहारशय्यासनभोजनेषु ।   
एकोऽथवाप्यच्युत तत्समक्षं तत्क्षामये त्वामहमप्रमेयम् ॥   
११-४४ ॥   
  
पितासि लोकस्य चराचरस्य त्वमस्य विश्वस्य गुरुर्गरीयान् । न   
त्वत्समोऽस्त्यभ्यधिकः कुतोऽन्यो लोकत्रयेऽप्यप्रतिमप्रभाव ॥   
११-४५ ॥   
  
तस्मात्प्रणम्य प्रणिधाय कायं प्रसादये त्वामहमीशमीढ्यम्   
। पितेव पुत्रस्य सखेव सख्युः प्रियः प्रियास्यार्हसि देव सोढुम्   
॥ ११-४६ ॥   
  
दिव्यानि कर्माणि तवाद्भुतानि पूर्वाणि पूर्वे ऋषयः स्मरन्ति ।   
नान्योऽस्ति कर्ता जगतस्त्वमेको धाता विधाता च विभुर्भवश्च   
॥ ११-४७ ॥   
  
तवाद्भुतं किं नु भवेदसह्यं किं वा शक्यं परतः   
कीर्तयिष्ये । कर्तासि सर्वस्य यतः स्वयं वै विभो ततः   
सर्वमिदं त्वमेव ॥ ११-४८ ॥   
  
अत्यद्भुतं कर्म न दुष्करं ते कर्मोपमानं नहि विद्यते ते ।   
नते गुणानां परिमाणमस्ति न तेजसो नापि बलस्य नर्द्धेः ॥   
११-४९ ॥   
  
अदृष्टपूर्वं हृषितोऽस्मि दृष्ट्वा भयेन च प्रव्यथितं मनो   
मे । तदेव मे दर्शय देव रूपं प्रसीद देवेश जगन्निवास ॥   
११-५० ॥   
  
किरीटिनं गदिनं चक्रहस्त- मिच्छामि त्वां द्रष्टुमहं   
तथैव । तेनैव रूपेण चतुर्भुजेन सहस्रबाहो भव विश्वमूर्ते   
॥ ११-५१ ॥   
  
श्रीभगवानुवाच   
  
मया प्रसन्नेन तवार्जुनेदं रूपं परं दर्शितमात्मयोगात् ।   
तेजोमयं विश्वमनन्तमाद्यं यन्मे त्वदन्येन न दृष्टपूर्वम् ॥   
११-५२ ॥   
  
न वेदयज्ञाधिगमनैर्न दानै- र्न च क्रियाभिर्न तपोभिरुग्रैः   
। एवंरूपं शक्यमाहं नृलोके द्रष्टुं त्वदन्येन कुरुप्रवीर   
॥ ११-५३ ॥   
  
मा ते व्यथा मा च विमूढत भूद् दृष्ट्वा रूपं घोरमुग्रं   
ममेदम् । व्यपेतभीः प्रीतमनाः पुनस्त्वं तदेव मे रूपमिदं   
प्रपश्य ॥ ११-५४ ॥   
  
सञ्जय उवाच   
  
इत्यर्जुनं वासुदेवस्तथोक्त्वा स्वकं रूपं दर्शयामास भूयः   
। आश्वासयामास च भीतमेनं भूत्वा पुनः सौम्यवपुर्महात्मा   
॥ ११-५५ ॥   
  
अर्जुन उवाच   
  
दृष्ट्वेदं मानुषं रूपं तवसौम्यं जनार्दन । इदानीमस्मि   
संवृत्तः सचेताः प्रकृतिं गतः ॥ ११-५६ ॥   
  
सकलोपसंहारान्ते परमप्रशान्तरूपां ब्रह्मतत्त्वस्थितिं   
ददाति-इत्युपसंहारे भगवतः सौम्यता ॥ ५६ ॥   
  
श्रीभगवानुवाच   
  
सुदुर्दर्शमिदं रूपं दृष्टवानसि यन्मम । देवा अप्यस्य   
रूपस्य नित्यं दर्शनकाङ्क्षिणः ॥ ११-५७ ॥   
  
नाहं वेदैर्न तपसा न दानेन न चेज्यया । शक्य एवंविधो   
द्रष्टुं दृष्टवानसि मां यथा ॥ ११-५८ ॥   
  
भक्त्या त्वनन्यया शक्य ह्यहमेवंविधोऽर्जुन । ज्ञातुं   
द्रष्टुं च तत्त्वेन प्रवेष्टुं च परन्तप ॥ ११-५९ ॥   
  
मत्कर्मकृन्मत्परमो मद्भक्तः सङ्गवर्जितः । निर्वैरः   
सर्वभूतेषु यः स मामेति पाण्डव ॥ ११-६० ॥   
  
अविद्यमानान्यज्ञेयरमणीया येषां भक्तिः परिस्फुरति तेषां   
मां प्रपद्यते वासुदेवः सर्वम्   
इत्यादिपूर्वाभिहितोपदेशचमत्कारात् विश्वात्मकं   
वासुदेवतत्त्वमयत्नत एव बोधपदवीमवतरतीति शिवम् ॥ ६० ॥   
  
अत्र सङ्ग्रहश्लोकः   
  
शुद्धाशुद्धविमिश्रोत्थसंविदैक्यविमर्शनात् । भूर्भुवः   
स्वस्त्रयं पश्यन्समत्वेन समो मुनिः ॥ ११ ॥   
  
इति श्रीमहामहेश्वराचार्यवर्यराजानकाभिनवगुप्तपादविरचिते   
श्रीमद्भगवद्गीतार्थसङ्ग्रहे एकादशोऽध्यायः ॥ ११ ॥   
  
अथ द्वादशोऽध्यायः   
  
अर्जुन उवाच   
  
एवं सततयुक्ता ये भक्तास्त्वां पर्युपासते । ये   
चाप्यक्षरमव्यक्तं तेषां के योगवित्तमाः ॥ १२-१ ॥   
  
एवम्-उक्तेन नयेन ये सेश्वरब्रह्मोपासकाः ये च   
केवलमात्ममात्र-मुपासते तेषां विशेषाख्यानाय प्रश्नः ॥ १   
॥   
  
श्रीभगवानुवाच   
  
मय्यावेश्य मनो ये मां नित्ययुक्ता उपासते । श्रद्धया   
परयोपेतास्ते मे युक्ततमा मताः ॥ १२-२ ॥   
  
माहेश्वर्यविषयो येषां समावेशः-अकृत्रिमस्तन्मयीभावः ते   
युक्ततमा मम मताः-इत्यनेन प्रतिज्ञा क्रियते ॥ २ ॥   
  
ये त्वक्षरमनिर्देश्यमव्यक्तं पर्युपासते । सर्वत्रगमचिन्त्यं च   
कूटस्थमचलं ध्रुवम् ॥ १२-३ ॥   
  
सन्नियम्येन्द्रियग्रामं सर्वत्र समबुद्धयः । ते प्राप्नुवन्ति   
मामेव सर्वभूतहिते रताः ॥ १२-४ ॥   
  
क्लेशोऽधिकतरस्तेषामव्यक्तासक्तचेतसाम् । अव्यक्ता हि   
गतिर्दुःखं देहभृद्भिरवाप्यते ॥ १२-५ ॥   
  
ये पुनरक्षरं ब्रह्मोपासते आत्मानं   
सर्वत्रगम्-इत्यादिभिर्विशेषणैरात्मनः सर्वे ईश्वरधर्मा   
आरोप्यन्ते । अतो ब्रह्मोपासका अपि मामेव यद्यपि यान्ति   
तथाप्यधिकतरस्तेषां क्लेशः । आत्मनि   
किलापहतपाप्मत्वादिगुणाष्टकारोपं विधाय   
पश्चात्तमेवोपासते इति स्वतःसिद्धगुणग्रामगरिमणि   
ईश्वरेऽयत्नसाध्ये स्थितेऽपि द्विगुणमायासं विन्दन्ति ॥ ५ ॥   
  
ये तु सर्वाणि कर्माणि मयि सन्न्यस्य मत्पराः । अनन्येनैव   
योगेन मां ध्यायन्त उपासते ॥ १२-६ ॥   
  
तेषामहं समुद्धर्ता मृत्युसंसारसागरात् । भवामि न   
चिरात्पार्थ मय्यावेशितचेतसाम् ॥ १२-७ ॥   
  
मय्येव मन आधत्स्व मयि बुद्धिं निवेशय । निवत्स्यसि त्वं   
मय्येव योगमुत्तममास्थिः ॥ १२-८ ॥   
  
प्रागुक्तोपदेशेन तु ये सर्वं मयि सन्न्यस्यन्ति तेषामहं   
समुद्धर्ता-सकलविघ्नादिक्लेशेभ्यः । चेतस आवेशनं   
व्याख्यातम् । तथा च एष एवोत्तमो योगोऽकृत्रिमत्वात् । तथा च   
मम स्तोत्रे-   
  
विशिष्टकरणासनस्थितिसमाधिसम्भावना- विभाविततया यदा   
कमपि बोधमुल्लासयेत् । न सा तव सदोदिता स्वरसवाहिनी या   
चिति- यतस्त्रितयसन्निधौ स्फुटमिहापि संवेद्यते ॥   
  
यदा तु विगतेन्धनः स्ववशवर्तितां   
संश्रय-न्नकृत्रिमसमुल्लसत्पुलककम्पबाष्पानुगः ।   
शरीरनिरपेक्षतां स्फुटमुपाददानश्चितः स्वयं झगिति   
बुध्यते युगपदेव बोधानलः ॥ तदैव तव देवि   
तद्वपुरुषाश्रयैर्वर्जितं महेशमवबुध्यते   
विवशपाशसङ्क्षोभकम् ॥   
  
इत्यादि ॥ ८ ॥   
  
अहावेशयितुं चित्तं न शक्नोषि मयि स्थिरम् । अभ्यासयोगेन ततो   
मामिच्छाप्तुं धनञ्जय ॥ १२-९ ॥   
  
तीव्रतरभगवच्छक्तिपातं चिरतरप्रसादितगुरुचरणानुग्रहं   
च विना दुर्लभ आवेशः-इत्यभ्यासः ॥ ९ ॥   
  
अभ्यासेऽप्यसमर्थोः सन्मत्कर्मपरमो भव । मदर्थमपि कर्माणि   
कुर्वन्सिद्धिमवाप्स्यसि ॥ १२-१० ॥   
  
अभ्यासोऽपि न शक्यते-विघ्नाद्यभिभवात् । अतस्तन्नाशाय   
कर्म-पूजाजपस्वाध्यायहोमादीन् कुरु ॥ १० ॥   
  
अथैतदप्यशक्तोऽसि कर्तुं मद्योगमास्थितः ।   
सर्वकर्मफलत्यागं ततः कुरु यतात्मवान् ॥ १२-११ ॥   
  
यदि च भगवत्कर्म कर्तुं न शक्तोऽसि-अज्ञत्वात्   
शास्त्रोक्तक्रमावेदनात् । तत्सर्वं मयि सन्न्यसेः   
आत्मनिवेदनद्वारेणेत्याशयः । अमुमेवाशयमाश्रित्य   
लघुप्रक्रियायां मयैवोक्तं-   
  
ऊनाधिकमविज्ञातं पौर्वापर्यविवर्जितम् । यच्चावधानरहितं   
बुद्धेर्विस्खलितं च यत् ॥ तत्सर्वे मम सर्वेश भक्तस्यार्तस्य   
दुर्मतेः । क्षन्तव्यं कृपया शम्भो यतस्त्वं करुणापरः ॥   
अनेन स्तोत्रयोगेन तवात्मानं निवेदये । पुनर्निष्कारणमहं   
दुःखानां नैमि पात्रताम् ॥   
  
इति । पारमेश्वरेषु हि सिद्धान्तशास्त्रेषु   
आत्मनिवेदनेऽयमेवाभिप्रायः ॥ ११ ॥   
  
तदिदं तात्पर्यमुपसंह्रियते-   
  
श्रेयो हि ज्ञानमभ्यासाज्ज्ञानाद्ध्यानं विशिष्यते ।   
ध्यानात्कर्मफलत्यागस्त्यागाच्छान्तिरनन्तरा ॥ १२-१२ ॥   
  
ज्ञानम्-आवेशात्म अभ्यासाच्छ्रेयः-अभ्यासस्य तत्फलत्वात् ।   
तस्मादेवावेशात् ध्यानं-भगवन्मयत्वं विशिष्यते-विशेषत्वं   
याति-अभिमतप्राप्त्या । सति ध्याने-भगवन्मयत्वे कर्मफलानि   
सन्न्यसितुं युज्यन्ते । अन्यथाज्ञातरूपे क्व सन्न्यासः ।   
कर्मफलत्यागे च आत्यन्तिकी शान्तिः । अतः   
सर्वमूलत्वादावेशात्मकं ज्ञानमेव प्रधानम् ॥ १२ ॥   
  
अद्वेष्टा सर्वभूतानां मैत्रः करुण एव च । निर्ममो   
निरहङ्कारः समदुःखसुखः क्षमी ॥ १२-१३ ॥   
  
मैत्री-अमत्सरता यस्यास्तीति । एवं करुणः । ममामी-इत्यादिः   
ममकारः अहमुदारोऽहं तेजस्वी अहं सहनः-इत्यादिः   
अहङ्कारः-एतौ यस्य न स्तः । क्षमा-अपकारिणं शत्रुं   
प्रत्यद्वेषबुद्धिः ॥ १३ ॥   
  
सन्तुष्टः सततं योगी यतात्मा दृढनिश्चयः ।   
मय्यर्पितमनोबुद्धिर्यो मद्भक्तः स मे प्रियः ॥ १२-१४ ॥   
  
सततं योगी-व्यवहारावस्थायामपि प्रशान्तान्तः करणत्वात्   
॥ १४ ॥   
  
यस्मान्नोद्विजते लोको लोकान्नोद्विजते च यः ।   
हर्षामर्षभयोद्वेगैर्मुक्तो यः स च मे प्रियः ॥ १२-१५ ॥   
  
अनपेक्षः शुचिर्दक्ष उदासीनो गतव्यथः ।   
सर्वारम्भफलत्यागी यो मद्भक्तः स मे प्रियः ॥ १२-१६ ॥   
  
यो न हृष्यति न द्वेष्टि न शोचति न काङ्क्षति ।   
शुभाशुभफलत्यागी भक्तिमान्यः स मे प्रियः ॥ १२-१७ ॥   
  
समः शत्रौ च मित्रे च तथा मानावमानयोः ।   
शीतोष्णसुखदुःखेषु समः सङ्गविवर्जितः ॥ १२-१८ ॥   
  
तुल्यनिन्दास्तुतिर्मौनी सन्तुष्टो येनकेनचित् । अनिकेतः   
स्थिरमतिर्भक्तिमान्मे प्रियो नरः ॥ १२-१९ ॥   
  
ये तु धर्म्यामृतमिदं यथोक्तं पर्युपासते । श्रद्दधाना   
मत्परमा भक्तास्तेऽतीव मे प्रियाः ॥ १२-२० ॥   
  
अनिकेतः-इदमेव मया कर्तव्यम्-इति यस्य नास्ति प्रतिज्ञा ।   
यथाप्राप्तहेवाकितया सुखदुःखादिकमुपभुज्जानः   
परमेश्वरविषयसमावेशितहृदयः सुखेनैव प्राप्नोति   
परमकैवल्यमिति शिवम् ॥ २० ॥   
  
अत्र सङ्ग्रहश्लोकः   
  
परमानन्दवैवश्यसञ्जातावेशसम्पदः । स्वयं   
सर्वास्ववस्थासु ब्रह्मसत्ता ह्ययत्नतः ॥ १२ ॥   
  
इति श्रीमहामहेश्वराचार्यवर्यराजानकाभिनवगुप्तपादविरचिते   
श्रीमद्भगवद्गीतार्थसङ्ग्रहे द्वादशोऽध्यायः ॥ १२ ॥   
  
अथ त्रयोदशोऽध्यायः   
  
अर्जुन उवाच   
  
प्रकृतिं पुरुषं चैव क्षेत्रं क्षेत्रज्ञमेव च ।   
एतद्वेदितुमिच्छामि ज्ञानं ज्ञेयं च केशव ॥ १३-१ ॥   
  
क्वचिच्छ्रुतौ क्षेत्रज्ञ उपास्यः-इति श्रूयते । स च किमात्मा   
उतेश्वरः अथ तृतीयः कश्चिदन्य एव ? इति प्रश्नाशङ्कायां   
श्रीभगवानादिशति-   
  
श्रीभगवानुवाच   
  
इदं शरीरं कौन्तेय क्षेत्रमित्यभिधीयते । एतद्यो वेद तं   
प्राहुः क्षेत्रज्ञ इति तद्विदः ॥ १३-२ ॥   
  
क्षेत्रज्ञं चापि मां विद्धि सर्वक्षेत्रेषु भारत ।   
क्षेत्रक्षेत्रज्ञयोर्ज्ञानं यत्तज्ज्ञानं मतं मम ॥ १३-३ ॥   
  
संसारिणां शरीरं क्षेत्रं यत्र कर्मबीजप्ररोहः । अत एव   
तेषामात्मा आगन्तुककालुष्यरूषितः क्षेत्रज्ञ उच्यते ।   
प्रबुद्धानां तदेव क्षेत्रम् । अन्वर्थभेदस्तु तद्यथा-क्षिणोति   
कर्मबन्धमुपभोगेन त्रायते जन्ममरणभयादिति । तांश्च प्रति   
परमात्मा वासुदेवः क्षेत्रज्ञः एतत्क्षेत्रं यो वेद-वेदयति   
इत्यन्तर्भावितण्यर्थो विदिः । तेन यत्प्रसादादचेतनमिदं   
चेतनीभावमायाति स एव क्षेत्रज्ञो नान्यः कश्चित् । विशेषस्तु   
परिमितव्याप्तिकं रूपमालम्ब्य आत्मेति भण्यते   
अपरिच्छिन्नसर्वक्षेत्रव्याप्त्या परमात्मा भगवान्वासुदेवः   
ममेति कर्मणि षष्ठी-अहमनेन ज्ञानेन ज्ञेय इत्यर्थः ॥ ३ ॥   
  
तत्क्षेत्रं यच्च यादृक्च यद्विकारि यतश्च यत् । स च यो   
यत्स्वभावश्च तत्समासेन मे शृणु ॥ १३-४ ॥   
  
ऋषिभिर्बहुधा गीतं छन्दोभिर्विविधैः पृथक् ।   
ब्रह्मसूत्रपदैश्चैव हेतुमद्भिर्विनिश्चितम् ॥ १३-५ ॥   
  
येन विकारं गच्छति यद्विकारि ।   
समासेन-इत्यविभागेनैवैतान्प्रश्नान् साधारणोत्तरेण   
परिच्छिनत्ति । यद्यपि च ऋषिभिर्बहुधा वेदैश्चोक्तमेतत् तथापि   
समासेनाहं व्याचक्ष इति ॥ ५ ॥   
  
महाभूतान्यहङ्कारो बुद्धिरव्यक्तमेव च । इन्द्रियाणि दशैकं   
च पञ्च चेन्द्रियगोचराः ॥ १३-६ ॥   
  
अव्यक्तं-प्रकृतिः । इन्द्रियाणि-मनसा सहैकादश ।   
इन्द्रियगोचराः-रूपादयः पञ्च ॥ ६ ॥   
  
इच्छा द्वेषः सुखं दुःखं सङ्घातश्चेतना धृतिः ।   
एतत्क्षेत्रं समासेन सविकारमुदाहृतम् ॥ १३-७ ॥   
  
चेतना-दृक्शक्तिः पुरुषः । धृतिरिति अन्ते किल सर्वस्य-आ   
ब्रह्मणः क्रिमिपर्यन्तस्य प्रारब्धे निष्पन्ने वा कार्ये   
कामक्रोधादिषु च इयतैव मम पर्याप्तं किमन्येन   
ईदृशश्चाहं नित्यमेव भूयासम्-इति प्राणसङ्घारिणी   
धृतिराश्वासनात्मिका पररहस्यशासनेषु रागशब्दवाच्या   
जायते ॥ ७ ॥   
  
एवं क्षेत्रं व्याख्यातं क्षेत्रज्ञश्च । इदानीं   
ज्ञानमुच्यते-   
  
अमानित्वमदम्भित्वमहिंसा क्षान्तिरार्जवम् । आचार्योपासनं   
शौचं स्थैर्यमात्मविनिग्रहः ॥ १३-८ ॥   
  
इन्द्रियार्थेषु वैराग्यमनहङ्कार एव च ।   
जन्ममृत्युजराव्याधिदुःखदोषानुदर्शनम् ॥ १३-९ ॥   
  
असक्तिरनभिष्वङ्गः पुत्रदारगृहादिषु । नित्यं च   
समचित्तत्वमिष्टानिष्टोपपत्तिषु ॥ १३-१० ॥   
  
मयि चानन्ययोगेन भक्तिरव्यभिचारिणी ।   
विविक्तदेशसेवित्वमरतिर्जनसंसदि ॥ १३-११ ॥   
  
अध्यात्मज्ञाननिष्ठत्वं तत्त्वज्ञानार्थदर्शनम् ।   
एतज्ज्ञानमिति प्रोक्तमज्ञानं यदतोऽन्यथा ॥ १३-१२ ॥   
  
अनन्ययोगेनेति-परमात्मनो महेश्वरादन्यदपरं न   
किञ्चिदस्ति-इत्यनन्यरूपो यो निश्चयः स एव योगः-तेन निश्चयेन   
मयि भक्तिः । अत एव सा न   
कदाचिद्व्यभिचरति-व्यभिचारहेतुत्वाभिमतानां   
कामनानामभावात् तासामपि वा चित्तवृत्त्यन्तररूपाणां   
तदेकमयत्वात् । एवं सर्वत्रानुसन्धेयम् एतद्विपरीतमज्ञानम्   
तथा मानित्वादीनि ॥ १२ ॥   
  
एतेन ज्ञानेन यज्ज्ञेयं तदुच्यते-   
  
ज्ञेयं यत्तत्प्रवक्ष्यामि यज्ज्ञात्वाऽमृतमश्नुते ।   
अनादिमत्परं ब्रह्म न सत्तन्नासदुच्यते ॥ १३-१३ ॥   
  
सर्वतः पाणिपादं तत्सर्वतोऽक्षिशिरोमुखम् । सर्वतः   
श्रुतिमल्लोके सर्वमावृत्त्य तिष्ठति ॥ १३-१४ ॥   
  
सर्वेन्द्रियगुणाभासं सर्वेन्द्रियविवर्जितम् । असक्तं   
सर्वभृच्चैव निर्गुणं गुणभोक्तृ च ॥ १३-१५ ॥   
  
बहिरन्तश्च भूतानामचरं चरमेव च ।   
सूक्ष्मत्वात्तदविज्ञेयं दूरस्थं चान्तिके च तत् ॥ १३-१६ ॥   
  
अविभक्तं च भूतेषु विभक्तमिव च स्थितम् । भूतभर्तृ च   
तज्ज्ञेयं ग्रसिष्णु प्रभविष्णु च ॥ १३-१७ ॥   
  
ज्योतिषामपि तज्ज्योतिस्तमसः परमुच्यते । ज्ञानज्ञेयं   
ज्ञानगम्यं हृदि सर्वस्य विष्ठितम् ॥ १३-१८ ॥   
  
अनादिमत्परं   
ब्रह्म-इत्यादिभिर्विशेषणैर्ब्रह्मस्वरूपाक्षेपानुग्राहकं   
सर्वप्रवादाभिहितविज्ञानापृथग्भावं कथयति । एतानि च   
विशेषणाणि पूर्वमेव व्याख्यातानीति किं निष्फलया   
पुनरुक्त्या ॥ १८ ॥   
  
एतत्क्षेत्रं तथा ज्ञानं ज्ञेयं चोक्तं समासतः । मद्भक्त   
एतद्विज्ञाय मद्भावायोपपद्यते ॥ १३-१९ ॥   
एतत्क्षेत्रज्ञानज्ञेयात्मकं त्रयं यो वेत्ति स एव मद्भक्तः ।   
स च मद्भावमेति ॥ १९ ॥   
  
एतल्लक्षणं कृत्वा परीक्षा क्रियते-   
  
प्रकृतिं पुरुषं चैव विद्ध्यनादी उभावपि । विकारा&श्च   
गुणा&श्चैव विद्धि प्रकृतिसम्भवान् ॥ १३-२० ॥   
  
प्रकृतिरप्यनादिः-कारणान्तराभावात् । विकाराः-पटादयः   
॥ २० ॥   
  
कार्यकरणकर्तृत्वे हेतुः प्रकृतिरुच्यते । पुरुषः   
सुखदुःखानां भोक्तृत्वे हेतुरुच्यते ॥ १३-२१ ॥   
  
प्रकृतिरिति कार्यकारणभावे हेतुः । पुरुषस्तु   
प्राधान्याद्भोक्ता ॥ २१ ॥   
  
पुरुषः प्रकृतिस्थो हि भुङ्क्ते प्रकृतिजान्गुणान् । कारणं   
गुणसङ्गोऽस्य सदसद्योनिजन्मसु ॥ १३-२२ ॥   
  
प्रकृतिपुरुषयोः पङ्ग्वन्धवत्किलान्योन्यापेक्षा वृत्तिः ॥ २२ ॥   
  
उपद्रष्टानुमन्ता च भर्ता भोक्ता महेश्वरः । परमात्मेति   
चाप्युक्तो देहेऽस्मिन्पुरुषः परः ॥ १३-२३ ॥   
  
अत एवास्य शास्त्रकृद्भिर्नानाकारैर्नामभिरभिधीयते   
रूपम्-उपद्रष्टा-इत्यादिभिः । अयमत्र तात्पर्यार्थः ।   
प्रकृतिः तद्विकारश्चतुर्दशविधः सर्गः तथा   
पुरुषः-एतत्सर्वमनादि नित्यं च ब्रह्मतत्त्वाच्छुरितत्वे सति   
तदनन्यत्वात् ॥ २३ ॥   
  
तथा चाह-   
  
य एवं वेत्ति पुरुषं प्रकृतिं च गुणैः सह । सर्वथा   
वर्तमानोऽपि न स भूयोऽभिजायते ॥ १३-२४ ॥   
  
एवम्-अनेन सर्वाभेदरूपेण ब्रह्मदर्शनेन यो योगी प्रकृतिं   
पुरुषं गुणांश्च तद्विकारान् जानाति । सर्वेण प्रकारेण   
यथातथा वर्तमानोऽपि स मुक्त एवेत्यर्थः ॥ २४ ॥   
  
ध्यानेनाऽऽत्मनि पश्यन्ति केचिदात्मानमात्मना । अन्ये साङ्ख्येन   
योगेन कर्मयोगेन चापरे ॥ १३-२५ ॥   
  
अन्ये त्वेवमजानन्तः श्रुत्वान्येभ्य उपासते । तेऽपि चातितरन्त्येव   
मृत्युं श्रुतिपरायणाः ॥ १३-२६ ॥   
  
ईदृशं च ज्ञानं प्रधानं कैश्चिदात्मतया उपास्यते ।   
अन्यैः प्रागुक्तेन साङ्ख्यनयेन । अपरैः कर्मणा । इतरैरपि   
स्वयमीदृशं ज्ञानमजानद्भिरपि   
श्रवणप्रवणैर्यथाश्रुतमेवोपास्यते । तेऽपि मृत्युंसंसारं   
तरन्ति । येनकेनचिदुपायेन भगवत्तत्त्वमुपस्यमानमुत्तारयति ।   
अतः सर्वथैवमासीतेत्युक्तम् ॥ २६ ॥   
  
यावत्किञ्चित्सम्भवति सत्त्वं स्थावरजङ्गमम् ।   
क्षेत्रक्षेत्रज्ञसंयोगात्तद्विद्धि भरतर्षभ ॥ १३-२७ ॥   
  
यत्किञ्चित् चरमचरं च तत्सर्वं क्षेत्रज्ञातिरेकि न   
सम्भवतीति ॥ २७ ॥   
  
समं सर्वेषु भूतेषु तिष्ठन्तं परमेश्वरम् ।   
विनश्यत्स्वविनश्यन्तं यः पश्यति स पश्यति ॥ १३-२८ ॥   
  
अत एव   
  
समं पश्यन् हि सर्वत्र समवस्थितमीश्वरम् । न   
हिनस्त्यात्मनात्मानं ततो याति परां गतिम् ॥ १३-२९ ॥   
  
सर्वत्रैव समबुद्धिर्योगी आत्मानं न हिनस्ति-दुस्तरे   
संसारार्णवे न पातयति ॥ २९ ॥   
  
प्रकृत्यैव हि कर्माणि क्रियमाणानि सर्वशः । यः पश्यति   
तथात्मानमकर्तारं स पश्यति ॥ १३-३० ॥   
  
यस्य हि ईदृशी स्थिरतरा बुद्धिर्भवति-प्रकृतिरेवेदं करोति   
नाहं किञ्चित् स सर्वं कुवाणोऽपि न करोति । एवमकर्तृत्वम् ॥   
३० ॥   
  
यदि वा   
  
यदा भूतपृथग्भावमेकस्थमुनपश्यति । तत एव च विस्तारं   
ब्रह्म सम्पद्यते तदा ॥ १३-३१ ॥   
  
अनादित्वान्निर्गुणत्वात्परमात्माऽयमव्ययः । शरीरस्थोऽपि   
कौन्तेय न करोति न लिप्यते ॥ १३-३२ ॥   
  
यथा सर्वगतं सौक्ष्म्यादाकाशं नोपलिप्यते । सर्वत्रावस्थितो   
देहे तथात्मा नोपलिप्यते ॥ १३-३३ ॥   
  
विस्तीर्णत्वेन सर्वव्याप्त्या यदा भूतानां   
पृथक्तां-भिन्नताम् आत्मन्येव पश्यति आत्मन एव चोदितां तां   
मन्यते । तदापि सर्वकर्तृत्वान्न लेपभाक् । यतोऽसौ परमात्मैव   
शरीरस्थोऽपि न लिप्यते-आकाशवत् ॥ ३३ ॥   
  
यथा प्रकाशयत्येकः कृत्स्नं लोकमिमं रविः । क्षेत्रं   
क्षेत्री तथा कृत्स्नं प्रकाशयति भारत ॥ १३-३४ ॥   
  
ननु एकः परमात्मा कथमनेकानि क्षेत्राणि व्याप्नोति   
?-इत्याशङ्का प्रसिद्धेन रविणा दृष्टान्तेनापाकृता ।   
कृत्स्नं क्षेत्रं-चराचराणि क्षेत्राणीत्यर्थः ॥ ३४ ॥   
  
क्षेत्रक्षेत्रज्ञयोरेवमन्तरं ज्ञानचक्षुषा ।   
भूतप्रकृतिमोक्षं च ये विदुर्यान्ति ते परम् ॥ १३-३५ ॥   
  
एवमध्यायेन यदुक्तं ज्ञेयं ज्ञानं   
क्षेत्रक्षेत्रज्ञयोरन्तरं भूतप्रकृतेश्च   
स्वल्पात्परिणामधर्मत्वान्मोचनं तत् ये ज्ञानलक्षणेन   
सर्वत्राप्रतिहतेनालौकिकेन चक्षुषा पश्यन्ति ते वासुदेवतां   
प्राप्य लभन्त एव परमं शिवमिति शिवम् ॥ ३५ ॥   
  
अत्र सङ्ग्रहश्लोकः   
  
पुमान्प्रकृतिरित्येष भेदः सम्मूढचेतसाम् । परिपूर्णास्तु   
मन्यन्ते निर्मलात्ममयं जगत् ॥ १३ ॥   
  
इति श्रीमहामहेश्वराचार्यवर्यराजानकाभिनवगुप्तपादविरचिते   
श्रीमद्भगवद्गीतार्थसङ्ग्रहे त्रयोदशोऽध्यायः ॥ १३ ॥   
  
अथ चतुर्दशोऽध्यायः   
  
श्रीभगवानुवाच   
  
परं भूयः प्रवक्ष्यामि ज्ञानानां ज्ञानमुत्तमम् ।   
यज्ज्ञात्वा मुनयः सर्वे परां सिद्धिमितो गताः ॥ १४-१ ॥   
  
यदेव पूर्वोक्तं ज्ञानं तदेव पुनः प्रकर्षेण प्रत्येकं   
गुणस्वरूपनिरूपणया वैतत्येन वक्ष्यामि ।   
यज्ज्ञात्वा-इत्यनेनास्य ज्ञानस्य दृष्टप्रत्ययतां प्रसिद्धिं   
चाह ॥ १ ॥   
  
इदं ज्ञानमुपाश्रित्य मम साधर्म्यमागताः । सर्गेऽपि   
नोपजायन्ते प्रलये न व्यथन्ति च ॥ १४-२ ॥   
  
व्यथन्तीति-च्छान्दसत्वात्तिङ्प्रत्ययः । एवमन्यत्रापि   
सुप्तिङ्प्रत्यये वाच्यम् ॥ २ ॥   
  
तत्रादौ संसृतौ क्रममाह-   
  
मम योनिर्महद्ब्रह्म तस्मिन्गर्भं ददाम्यहम् । सम्भवः   
सर्वभूतानां ततो भवति भारत ॥ १४-३ ॥   
  
हातव्ये ज्ञाते तत्कारणे च सुकरं हि हानम् ।   
मम-तावदव्यपदेश्यपरमानन्दरूपस्य   
महद्ब्रम्ह-वृंहकात्मीयशक्तिरूपं ब्रह्म । आत्मीयामेव हि   
विमर्शशक्तिमालम्ब्याहमनादीनात्माणून् अनुग्रहार्थं   
संसारयामि ॥ ३ ॥   
  
अत एव-   
  
सर्वयोनिषु कौन्तेय मूर्तयः सम्भवन्ति याः । तासां ब्रह्म   
महद्योनिरहं बीजप्रदः पिता ॥ १४-४ ॥   
  
सर्वासु योनिषु आदिकारणतया बृंहिका   
भगवच्छाक्तिः-सकलसंसारवमनस्वभावा माता । पिता   
त्वहं-शक्तिमानव्यपदेश्यः ॥ ४ ॥   
  
सत्त्वं रजस्तम इति गुणाः प्रकृतिसम्भवाः । निबध्नन्ति   
महाबाहो देहे देहिनमव्ययम् ॥ १४-५ ॥   
  
देही चायमात्मतया सत्त्वरजस्तमोभिर्धर्मैरपवर्गपर्यन्ताय   
भोगाय निबध्येत ॥ ५ ॥   
  
तत्र सत्त्वं निर्मलत्वात्प्रकाशकमनामयम् । सुखसङ्गेन   
बध्नाति ज्ञानसङ्गेन चानघ ॥ १४-६ ॥   
  
रजो रागात्मकं विद्धि तृष्णासङ्गसमुद्भवम् । तन्निबध्नाति   
कौन्तेय कर्मसङ्गेन देहिनम् ॥ १४-७ ॥   
  
क्रमेणैषां रूपमुच्यते । सत्त्वं-निर्मलम् । तृष्णा सङ्गस्य   
समुद्भवो यतः ॥ ७ ॥   
  
तमस्त्वज्ञानजं विद्धि मोहनं सर्वदेहिनाम् ।   
प्रमादालस्यनिद्राभिस्तन्निबध्नानि भारत ॥ १४-८ ॥   
  
दुर्लभस्यापि   
चिरतरसञ्चितपुण्यशतलब्धस्यापवर्गप्राप्तावेककारणस्य   
मानुष्यकस्य वृथातिवाहनं-प्रमादः । तथाह्युक्तं-   
  
आयुषः क्षण एकोऽपि सर्वरत्नैर्न लभ्यते । स वृथा नीयते   
येन स प्रमादी नराधमः ॥   
  
इति । आलस्यं-शुभकरणीयेषु । निःशेषेण द्राणम् कुत्सिता   
गतिः-निद्रा ॥ ८ ॥   
  
सत्त्वं सुखे सञ्जयति रजः कर्मणि भारत । ज्ञानमावृत्य तु   
तमः प्रमादे सञ्जयत्युत ॥ १४-९ ॥   
  
सञ्जयति-योजयति ॥ ९ ॥   
  
रजस्तमश्चाभिभूय सत्त्वं भवति भारत । रजः सत्त्वं   
तमश्चैव तमः सत्त्वं रजस्तथा ॥ १४-१० ॥   
  
रजस्तमसी अभिभूय सत्त्वं वर्धते । रजस्तु सत्त्वतमसी ।   
तमः सत्त्वरजसी । उक्तं हि अन्योन्याभिभवेन गुणवृद्धिः ।   
  
इति ॥ १० ॥   
  
प्। २८८)   
  
सर्वद्वारेषु देहेऽस्मिन्प्रकाशमुपजायते । ज्ञानं यदा तदा   
विद्याद्विवृद्धं सत्त्वमित्युत ॥ १४-११ ॥   
  
लोभः प्रवृत्तिरारम्भः कर्मणामशमश्च तृट् । रजस्येतानि   
जायन्ते विवृद्धे भरतर्षभ ॥ १४-१२ ॥   
  
अप्रकाशोऽप्रवृत्तिश्च प्रमादो मोह एव च । तमस्येतानि जायन्ते   
विवृद्धे कुरुनन्दन ॥ १४-१३ ॥   
  
सर्वद्वारेषु-सर्वेन्द्रियेषु । लोभादयः क्रमेणैव   
रजस्युद्रिच्यमाने जायन्ते । एवमप्रकाशादयः क्रमेणैव   
तमोविवृद्धावाविर्भवन्ति ॥ १३ ॥   
  
यदा सत्त्वे प्रवृद्धे तु प्रलयं याति देहभृत् । तदोत्तमविदां   
लोकानमलान्प्रतिपद्यते ॥ १४-१४ ॥   
  
यदा समग्रेणैव जन्मनानवरतसात्त्विकव्यापाराभ्यासात्सत्त्वं   
विवृद्धं भवति तदा प्राप्तप्रलयस्य शुभलोकावाप्तिः ॥ १४ ॥   
  
रजसि प्रलयं गत्वा कर्मसङ्गिषु जायते । तथा प्रलीनस्तमसि   
मूढयोनिषु जायते ॥ १४-१५ ॥   
  
एवं जन्माभ्यस्तराजसकर्मणः प्रयाणात् विमिश्रोपभोगाय   
मानुप्यावाप्तिः । तथा-तेनैव क्रमेण यदा समग्रेण जन्मना   
तामसमेव कर्माभ्यस्यते तदा नरकतिर्यग्वृक्षादिदेहेषूत्पद्यते   
। ये तु व्याचक्षते-मरणकाल एव सत्त्वादौ विवृद्धे एतानि   
फलानि-इति । ते न सम्यक्शारीरेऽनुभवे प्रविष्टाः । यतः   
सर्वस्यैव सर्वथान्त्ये क्षणे मोह एवोपजायते ।   
अस्मद्व्याख्यायां च संवादीनीमानि श्लोकान्तराणि ॥ १५ ॥   
  
कर्मणः सुकृतस्याहुः सात्त्विकं निर्मलं फलम् । रजसस्तु   
फलं दुःखमज्ञानं तमसः फलम् ॥ १४-१६ ॥   
  
सत्त्वात्सञ्जायते ज्ञानं रजसो लोभ एव च । प्रमादमोहौ   
जायेते तमसोऽज्ञानमेव च ॥ १४-१७ ॥   
  
ऊर्ध्वं गच्छन्ति सत्त्वस्था मध्ये तिष्ठन्ति राजसाः ।   
जघन्यगुणवृत्तिस्था अधो गछन्ति तामसाः ॥ १४-१८ ॥   
  
नान्यं गुणेभ्यः कर्तारं यदा द्रष्टाऽनुपश्यति ।   
गुणेभ्यश्च परं वेत्ति मद्भावं सोऽधिगच्छति ॥ १४-१९ ॥   
  
गुणानेतानतीत्य त्रीन्देही देहसमुद्भवान् ।   
जन्ममृत्युजरादुःखैर्विमुक्तोऽमृतमश्नुते ॥ १४-२० ॥   
  
अत्र केचिदसम्बद्धाः श्लोकाः कल्पिताः पुनरुक्तत्वात्ते त्जाज्या   
एव । एतद्गुणातीतवृत्तिस्तु मोक्षायैव कल्पते ॥ २० ॥   
  
ननु यदि अयं देही तत्कथं गुणातीतो भवति । सर्वथैव हि   
कयाचिच्चित्तवृत्त्या वर्तते सा च त्रैगुण्यादन्यतमा अवश्यं   
भवति ?-अनेनाभिप्रायेण पृच्छति अर्जुनः   
  
अर्जुन उवाच   
  
कैर्लिङ्गैस्त्रीन्गुणानेतानतीतो भवति प्रभो । किमाचारः   
कथं चैतांस्त्रीन्गुणानतिवर्तते ॥ १४-२१ ॥   
  
अत्रोत्तरं-   
  
शीभगवानुवाच   
  
प्रकाशं च प्रवृत्तिं च मोहमेव च पाण्डव । न द्वेष्टि   
सम्प्रवृत्तानि न निवृत्तानि काङ्क्षति ॥ १४-२२ ॥   
  
यद्यपि प्रकाशादिकाः सर्वेषु धर्मेषु वर्तन्ते तथापि   
योगिनस्तेषु प्रकाशादिषु न रज्यन्ते नापि द्वेषवन्तो भवन्ति ।   
अपितु केवलपिण्डधर्मतयैते स्थिताः न मां क्षोभयितुमलम्-इति   
मन्वाना गुणातीता भवन्ति ॥ २२ ॥   
  
अत एवाह-   
  
उदासीनवदासीनो गुणैर्यो न विचाल्यते । गुणा वर्तन्ते इत्येव   
योऽज्ञस्तिष्ठति नेङ्गते ॥ १४-२३ ॥   
  
समदुःखसुखःस्वप्नः समलोष्टाश्मकाञ्चनः ।   
तुल्यप्रियाप्रियो धीरस्तुल्यनिन्दात्मसंस्तुतिः ॥ १४-२४ ॥   
  
मानावमानयोस्तुल्यस्तुल्यो मित्रापरिपक्षयोः ।   
सर्वारम्भफलत्यागी गुणातीतः स उच्यते ॥ १४-२५ ॥   
  
यः अज्ञो निर्विवेकस्तिष्ठति स एव ज्ञः-सम्यग्ज्ञानात् । तथा   
हि । नेङ्गते-न स्वरूपाच्च्यवते । अत्र   
चोपायः-शरीरेन्द्रियादिस्वभाव एष यत्प्रवर्तनम् नतु फलं   
किञ्चिदहमभिसन्दध इति स्थिरा बुद्धिः ॥ २५ ॥   
  
मां च योऽव्यभिचारेण भक्तियोगेन सेवते । स   
गुणान्समतीत्यैतान्ब्रह्मभूयाय कल्पते ॥ १४-२६ ॥   
  
अनेन मूलभूतमुपायमुपदिशति मां चेति । चशब्दोऽवधारणे   
यो मामेव सेवते । अनेन-फलादिसाकाङ्क्षो मामङ्गत्वेना श्रयति   
फलं प्रधानतया-इति निरन्तः । अत एव नास्याव्यभिचारिणी   
मक्तिः-फलं प्रति ह्यसावास्थावानिति । यस्तु फलं   
किञ्चिदप्यनभिलष्यन् किमेतदलीकमनुतिष्ठसि-इति   
पर्यनुयुज्यमानोऽपि   
निरन्तरभगवद्भक्तिवेधविद्रुतान्तःकरणतया   
कण्टकितरोमवान्   
वेपमानतनुर्विस्फारितनयनयुगलपरिवर्तमानसलिलसम्पातः   
तूष्णीम्भावेनैवोत्तरं प्रयच्छति । स एवाव्यभिचारिण्या   
भगवतो महेश्वरस्याग्रशक्त्या भक्त्या पवित्रीकृतो नान्य इति   
ज्ञेयम् ॥ २६ ॥   
  
ब्रह्मणो हि प्रतिष्ठाहममृतस्याव्ययस्य च । शाश्वतस्य च   
धर्मस्य सुखस्यैकान्तिकस्य च ॥ १४-२७ ॥   
  
अहमेव हि ब्रह्मणः प्रतिष्ठा । मयि सेव्यमाने ब्रह्म भवति   
अन्यथा जडरूपतया ब्रह्म उपास्यमानं मोक्षमपि   
सौषुप्तादविशिष्टमेव प्रापयेदिति शिवम् ॥ २७ ॥   
  
अत्र सङ्ग्रहश्लोकः   
  
लसद्भक्तिरसावेशहीनाहङ्कारविभ्रमः । स्थितेऽपि   
गुणसम्मर्दे गुणातीतः समो यतिः ॥ १४ ॥   
  
इति श्रीमहामहेश्वराचार्यवर्यराजानकाभिनवगुप्तपादविरचिते   
श्रीमद्भगवद्गीतार्थसङ्ग्रहे चतुर्दशोऽध्यायः ॥ १४ ॥   
  
अथ पञ्चदशोऽध्यायः   
  
श्रीभगवानुवाच   
  
ऊर्ध्वमूलमधः शाखमश्वत्थं प्राहुरव्ययम् । छन्दांसि   
यस्य पर्णानि यस्तं वेद स वेदवित् ॥ १५-१ ॥   
  
अनेन शास्त्रान्तरेषु यदुच्यते-अश्वत्थः सर्वं स   
एवोपासनीयः-इत्यादि तस्य भगवद्भह्योपासा तात्पर्यमित्युच्यते ।   
मूलम्प्रशान्तं रूपम् । तत् ऊर्ध्वं-सर्वतो हि निवृत्तस्य   
तदाप्तिः । छन्दांसि पर्णानीति-यथा वृक्षस्य   
मानत्वफलवत्त्वसरसतादयः पर्णैः सूच्यन्ते एवं   
ब्रह्मतत्त्वस्य वेदोपलक्षितशास्त्रद्वारिका प्रतीतिरित्याख्यायते   
॥ १ ॥   
  
अधश्चोर्ध्वं प्रसृता यस्य शाखा गुणप्रवृद्धा   
विषयप्रवालाः । अधश्च मूलान्यनुसन्ततानि कर्मानुबन्धीनि   
मनुष्यलोके ॥ १५-२ ॥   
  
न रूपमस्येह तथोपलभ्यते नान्तो न चादिर्न च सम्प्रतिष्ठा ।   
अश्वत्थमेनं सुविरूढमूल- मसङ्गशस्त्रेण शितेन च्छित्त्वा   
॥ १५-३ ॥   
  
ततः पदं तत्परिमार्गितव्यं यस्मिन्गतो न निवर्तेत भूयः ।   
तमेव चाद्यं पुरुषं प्रपद्ये- द्यतः प्रवृत्तिः प्रसृता   
पुराणी ॥ १५-४ ॥   
  
निर्मानमोहा जितसङ्गदोषा अध्यात्मनित्या विनिवृत्तकामाः ।   
द्वन्द्वैर्विमुक्ताः सुखदुःखसञ्ज्ञै- र्गच्छन्त्यमूढाः   
पदमव्ययं तत् ॥ १५-५ ॥   
  
गुणैः-सत्त्वादिभिः । प्रवृद्धाः-देवादिस्थावरान्ततया ।   
तस्य च शुभाशुभात्मकानि कर्माणि अघस्तनमूलानि । तं   
छित्त्वेति-विशेष्ये क्रियाभिधीयमाना सामर्थ्यादत्र   
विशेषणपदमुपादत्ते दण्डी प्रैष्याननुब्रूयात्-इति विधिवत् ।   
तेनाधोरूढानि मूलान्यस्य च्छिन्द्यादिति । तत्-पदं-प्रशान्तम्   
अव्ययं पदं तदेव ॥ ५ ॥   
  
न तद्भासयते सूर्यो न शशाङ्को न पावकः । यद्गत्वा न   
निवर्तन्ते तद्धाम परमं मम ॥ १५-६ ॥   
  
सूर्यादीनां तत्रानवकाशः । तेषां कालाद्यवच्छेदात्   
वेद्यत्वात् करणोपकारकत्वात् । तस्य तु दिक्कालाद्यनवच्छेदात्   
वेदकत्वात् करणप्रवर्तकत्वात्-तदतीतत्वात् ॥ ६ ॥   
  
ममैवांशो जीवलोके जीवभूतः सनातनः । मनः   
षष्ठानीन्द्रियाणि प्रकृतिस्थानि कर्षति ॥ १५-७ ॥   
  
ब्रह्मण एवायमंश इति । अज्ञानधर्मतया   
परिपूर्णस्यासंवेदनाञ्चेतनतानिवृत्तेश्चांशत्वमुपचरितं   
न पुनर्वस्तुतोऽंशवत्तोपपद्यते-   
  
प्रदेशोऽपि ब्रह्मणः सार्वरूप्यमनतिक्रान्तः । (अविकल्प्यश्च)   
  
इति हि श्रुतिः । एषैव चौपचारिकता यथावसरं योजनीयेति न   
विप्रतिपत्तव्यम् ॥ ७ ॥   
  
शरीरं यदवाप्नोति यच्चाप्युत्क्रामतीश्वरः । गृहीत्वैतानि   
संयति वायुर्गन्धानिवाशयात् ॥ १५-८ ॥   
  
अवाप्नोति-गृह्णाति । उत्क्रामति-त्यजति । एतैः सह । यथा वायुः   
सर्वगतो विश्रान्तिधाम पार्थिवं प्राप्य ततो गन्धमानीय   
स्थानान्तरे तत्सहित एव सङ्क्रामति एवं जीवः पुर्यष्टकेन   
सह । एवं सृष्टौ संहारे चैतैः साहित्यमस्योक्त्वा स्थितावपि   
स्थानासनमननादिरूपायां विषयग्रहणात्मिकायां   
तत्सहितस्यैवास्य व्यापार इति निश्चीयते ॥ ८ ॥   
  
श्रोत्रं चक्षुः स्पर्शनं च रसनं घ्राणमेव च ।   
अधिष्ठाय मनश्चायं विषयानुपसेवते ॥ १५-९ ॥   
  
तिष्ठन्तमुत्क्रामन्तं वा भुञ्जानं वा गुणान्वितम् । विमूढा   
नानुपश्यन्ति पश्यन्ति ज्ञानचक्षुषः ॥ १५-१० ॥   
  
मन इत्यनेनान्तःकरणमुपलक्ष्यते । अत एव   
शरीरस्थितियोगात्तिष्ठन्तम् । शरीरान्तरग्रहणाय   
उत्क्रामन्तम् । विषयान्वा भुञ्जानं मूढा न   
पश्यन्ति-अप्रबुद्धत्वात् । प्रबुद्धास्तु सर्वत्रैव   
बोधरूपमेवानुसन्दधाना जानन्त्येव   
इत्यलुप्त-समाधयः-तेषां यत्नपरत्वात् ॥ १० ॥   
  
यतन्तो योगिनश्चैनं पश्यन्त्यात्मन्यवस्थितम् ।   
यतन्तोऽप्यकृतात्मानो नैनं पश्यन्त्यचेतसः ॥ १५-११ ॥   
  
अकृतात्मनां तु यत्नोऽपि न फलाय-अपरिपक्वकषायत्वात् । नहि   
शरदि सलिलादिसामग्रीसम्मर्देऽपि धान्यबीजानि उप्यमानानि   
फलसम्पदेऽलम् । अत एव सामग्री एव सास्य न भवति-अन्यदेव   
किल मधुमाससम्भृतजलधरपटलीप्रेरितमम्भः । काचिदेव च   
सा भूः यस्यां शिशिरविवशीकृतायां रविकरस्पर्शेनैव   
कान्तिः । एवमकृतात्मनां यत्नो न   
सकलाङ्गपरिपूर्णत्वमायाति । एत एव प्राप्याप्युपायं   
पारमेश्वरदीक्षादि ये   
तथाविधक्रोधमोहादिग्रन्थिसन्दर्भगर्भीकृतान्तर्दृशः   
तेषूपाय एव साकल्यं न भजतीति मन्तव्यम् । यदुक्तं-   
  
क्रोधादौ दृश्यभावे हि दीक्षितोऽपि न मुक्तिभाक् ।   
  
इति ॥ ११ ॥   
  
यदादित्यगतं तेजो जगद्भासयतेऽखिलम् । यच्चन्द्रमसि यच्चाग्नौ   
तत्तेजो विद्धि मामकम् ॥ १५-१२ ॥   
  
गामाविश्य च भूतानि धारयाम्यहमोजसा । पुष्णामि   
चौषधीः सर्वाः सोमो भूत्वा रसात्मकः ॥ १५-१३ ॥   
  
अहं वैश्वानरो भूत्वा प्राणिनां देहमास्थितः ।   
प्राणापानसमायुक्तः पचाम्यन्नं चतुर्विधम् ॥ १५-१४ ॥   
  
अर्कादितेजस्रयरूपतया   
दशमाध्यायसूचितसृष्टिस्थितिसंहारप्रकटीकरणे   
श्रीगुरवः प्राहुः-भूतपञ्चकस्य समस्तव्यस्ततया   
यल्लोकधारकत्वं तद्भगवत एव माहेश्वर्यमित्येतदनेन ।   
तथाहि । रवितेजसः प्रकाशकत्वं धारकत्वं   
च-तेजोधराद्वयतादात्म्यात् । तदेतदुक्तं-यदादित्यगतम् इति   
गामाविश्य च इति चार्धद्वयेन । चान्द्रं तेजः प्रकाशकं   
पोषकं च-जलतेजोयोगात् । तदुक्तं-यच्चन्द्रमसि इत्यनेन भागेन   
  
पुष्णामि चौषधीः सर्वाः सोमो भूत्वा रसात्मकः ।   
  
इति चार्धश्लोकेन । वाह्नं तु तेजः   
प्रकाशनशोषणदहनस्वेदनपचनात्मकं-पृथिव्यप्तेजोवायुयोगा   
त् । तदेतदिहोक्तं-यच्चाग्नौ इत्यनेन अहं वैश्वानरः-इत्यनेन च   
। नभस्तु बोधावकाशरूपतया सर्वगतमेव ॥ १४ ॥   
  
अत एव बोध्यरूपतामुक्त्वा   
तद्बोध्यस्वरूपपृष्ठपतितस्वातन्त्र्यबोधस्वभावमात्मानं   
परस्वभावं परमेश्वररूपं सर्वज्ञानस्वतन्त्रं   
सर्वकर्तारं दर्शयितुमाह-   
  
सर्वस्य चाहं हृदि सन्निविष्टो मत्तः स्मृतिर्ज्ञानमपोहनं च   
। वेदैश्च सर्वैरहमेव वेद्यो वेदान्तकृतद्वेदविदेव चाहम् ॥   
१५-१५ ॥   
  
सर्वस्य वेद्यस्य यत् हृत्-समस्ताहरणस्वतन्त्रबोधस्वभावं   
तत्राहमिति यो विमर्शस्तत एवापूर्वाभासनामयं ज्ञानं   
विश्वमहासृष्टिरूपम् । अयं घट एव-इति   
सर्वात्मकभावखण्डनासारं विकल्पज्ञानात्मकमपोहनं   
पाशवसृष्टिरूपमायामयप्रमात्रुचितम् । स्मरणं च   
संस्कारशेषतां नीतस्य संहृतस्य पुनरवभासनात्मकमिति   
इयता समस्तज्ञानानि संहृतानि । इति सर्वज्ञतापूर्वकं   
स्वातन्त्र्यरूपं कर्तृत्वमुक्तम् । सर्वैरिति-सम्भूय किल   
सर्वशास्त्राणां परमेशतत्त्वमेव निरूप्यम् ।   
वेदवेदान्तकर्तृत्वेन कर्मफलतत्सम्बन्धादिद्वारतया   
अशेषविश्वनिर्माणे तदुन्मूलनेन पुनः स्वरूपप्रतिष्ठापने   
भगवत एव स्वातन्त्र्यमिति विश्वकर्तृत्वमुक्तम् । अन्ये तु   
अपोहनम्-अनेनाकृतेनेदं भवति इति व्यतिरेकबुद्धिः । वेदान्तं   
करोति इत्यात्मसाद्भावेन । एवं वेदम् ॥ १५ ॥   
  
द्वाविमौ पुरुषौ लोके क्षरश्चाक्षर एव च । क्षरः सर्वाणि   
भूतानि कूटस्थोऽक्षर उच्यते ॥ १५-१६ ॥   
  
उत्तमः पुरुषस्त्वन्यः परमात्मेत्युदाहृतः । यो   
लोकत्रयमाविश्य बिभर्त्यव्यय ईश्वरः ॥ १५-१७ ॥   
  
यस्मात्क्षरमतीतोऽहमक्षरादपि चोत्तमः । अतोऽस्मि लोके वेदे च   
प्रथितः पुरुषोत्तमः ॥ १५-१८ ॥   
  
लोके द्वाविमौ पुरुषौ-इति ग्रन्थेनेदमुच्यते-लोके   
तावदप्रबुद्धस्वभावोऽपि सर्व   
पृथिव्यादिभूतारब्धशरीरमात्मानं चेतनं क्षररूपं   
जानातीति लोकस्य मूढत्वात् द्वैतधीर्न निवर्तते । अहं तु   
सकलानुग्राही द्वैतग्रन्थिं विभिद्य सकललोकव्यापकतया वेद्य   
इति । क्षरमतीतः-भूतानां जडत्वात् ।   
अक्षरमतीतः-आत्मनोऽप्रबुद्धत्वे सर्वव्यापकत्वखण्डनात् ।   
पुरुषोत्तमो लोके वेदेऽपि स उत्तमः पुरुषः-इत्यादिभिर्व्याक्यैः   
स एव परमात्माद्वय एवमुच्यते ॥ १८ ॥   
  
यो मामेवमसम्मूढो जानाति पुरुषोत्तमम् । स सर्वविद्भजति मां   
सर्वभावेन भारत ॥ १५-१९ ॥   
  
एवं जानानः सर्वमयं मामेव ब्रह्मतत्त्वमुपासीनः सर्वं   
मन्मयत्वेन विदन् सर्वेण भावेन-मूर्तिक्रियाज्ञानात्मकेन मामेव   
भजते । यत्पश्यति तद्भगवन्मूर्तितये-त्यादि । तथा च मयैव   
शिवशक्त्यविनाभावस्तोत्रे-   
  
तव च काचन न स्तुतिरम्बिके सकलशब्दमयी किल ते तनुः ।   
निखिलमूर्तिषु मे भवदन्वयो मनसिजासु बहिष्प्रसरासु च ॥   
  
इति विचिन्त्य शिवे शमिताशिवे जगति जातमयत्रवशादिदम् ।   
स्तुतिजपार्चनचिन्तनवर्जिता न खलु काचन कालकलापि मे ॥   
  
इति ॥ १९ ॥   
  
इति गुह्यतमं शास्त्रमिदमुक्तं मयानघ । एतद्बुद्ध्वा   
बुद्धिमान्स्यात्कृतकृत्यश्च भारत ॥ १५-२० ॥   
  
गुह्यतमं-सर्वाद्वयप्रतिपादकत्वात् । एतदेव बुद्धा   
बुद्धिमत्त्वं नतु व्यवहारबुद्धा । एतेन च ज्ञातेनैव   
कृतकृत्यता नतु कृतेनापि   
शत्रुविजयार्थाहरणस्त्र्युपभोगादिना । चकारोऽद्भुतद्योतकः ।   
कृतेन हि कृतकृत्यता दृष्टा एतेन तु ज्ञातेनैवेति चित्रम् ।   
इतिशब्देन शास्त्रस्य समाप्तिः सूचिता-वक्तव्यस्य परिपूर्णतया   
समाप्तत्वात् । तथाहि । षोडशाध्यायेन शिष्यस्यार्जुनस्य   
केवलं योग्यता प्रतिपाद्यते । नतूपदिश्यते किञ्चित् । दैवी   
ह्येवंविधा सम्पत् आसुरी चाविद्यामय्येतादृशी सम्पत् । त्वं   
च विद्यामयीं दैवीं सम्पदम्मभिप्राप्तः-इत्येतावति हि   
तात्पर्यम् । यद्वक्ष्यति मा शुचः सम्पदं दैवीम्-इति । अत एव   
पूर्वं विद्याविद्यासङ्घट्टनिरूपणावसरे   
देवासुरसङ्ग्रामच्छलेन विद्याविद्ययोः सङ्घर्ष इति सूचितम् ।   
एवं च शिष्यस्वरूपे प्राधान्येन निरूप्यमाणे   
प्रसङ्गतोऽन्यदप्युक्तम् । इत्यध्यायद्वयं भविष्यति ।   
उपदेशस्त्वित एव परिसमाप्तः । सर्वभावेन हि   
परमेश्वरभजनमावेशरूपं प्राप्यम् । तदर्थं   
चात्यत्सर्वमित्युक्तं प्राक् । सर्वमाहेश्वरस्वरूपावेश एव हि   
परमं शिवमिति शिवम् ॥ २० ॥   
  
अत्र सङ्ग्रहश्लोकः   
  
हृत्वा द्वैतमहामोहं कृत्वा ब्रह्ममयीं चितिम् । लौकिके   
व्यवहारेऽपि मुनिर्नित्यं समाविशेत् ॥ १५ ॥   
  
इति श्रीमहामहेश्वराचार्यवर्यराजानकाभिनवगुप्तपादविरचिते   
श्रीमद्भगवद्गीतार्थसङ्ग्रहे पञ्चदशोऽध्यायः ॥ १५ ॥   
  
अथ षोडशोऽध्यायः   
  
एतद्बुद्ध्वेत्युक्तम् । बोधश्च नाम श्रुतिमयज्ञानानन्तरं   
इदमित्थम्-इत्येवम्भूतयुक्तिचिन्ताभावनामयज्ञानोदयेन   
विचारविमर्शपरामर्शादिरूपेण   
विजातीयन्यक्कारविरहिततद्भावनामयस्वभ्यस्ताकारविज्ञानलाब्   
हे सति भवति । यद्वक्ष्यते-   
  
विमृश्यैवमशेषेण यथेच्छसि तथा कुरु ॥ (१८ अ० । ६३ श्लो०)   
  
इति । तत्र श्रुतिमये ज्ञाने गुरुशास्त्रे एव प्राधान्येन   
प्रभवतः । युक्तिचिन्ताभावनामये तु विमर्शक्षमता   
असाधारणा शिष्यगुणसम्पत् प्रधानभूता ।   
अतोऽर्जुनस्यास्त्येवासौ । इत्यभिप्रायेण वक्ष्यमाणं   
विमृश्यैवम्-इति वाक्यं सविषयं कर्तुं   
परिकरबन्धयोजनाभिप्रायेणाह भगवान्गुरुः-   
  
श्रीभगवानुवाच   
  
अभयं सत्त्वसंशुद्धिर्ज्ञानयोगव्यवस्थितिः । दानं दमश्च   
यज्ञश्च स्वाध्यायस्तप आर्जवम् ॥ १६-१ ॥   
  
अहिंसा सत्यमक्रोधस्त्यागऽसक्तिरपैशुनम् । दया   
भूतेष्वलौल्यं च मार्दवं ह्रीरचापलम् ॥ १६-२ ॥   
  
तेजः क्षमा धृतिस्तुष्टिरद्रोहो नातिमानिता । भवन्ति सम्पदं   
दैवीमभिजातस्य भारत ॥ १६-३ ॥   
  
दम्भो दर्पोऽभिमानश्च क्रोधः पारुष्यमेव च । अज्ञानं   
चाभिजातस्य पार्थ सम्पदमासुरीम् ॥ १६-४ ॥   
  
दैवी सम्पद्विमोक्षाय निबन्धायासुरी मता । मा शुचः सम्पदं   
दैवीमभिजातोऽसि पाण्डव ॥ १६-५ ॥   
  
आसुरभागसन्निविष्टा तामसी किलाविद्या । सा प्रवृद्धया   
दिव्यांशग्राहिण्या विद्यया बाध्यते इति वस्तुस्वभाव एषः ।   
त्वं च विद्यात्मानं दिव्यमंशं सात्त्विकमभिप्रपन्नः ।   
तस्मादान्तरीं मोहलक्षणामविद्यां विहाय   
वाह्याविद्यात्मशत्रुहननलक्षणं शास्त्रीयव्यापारम्   
अनुतिष्ठ-इत्यध्यायारम्भः । तथाहि । दिव्यांशस्येमानि   
चिह्नानि तानि स्फुटमेवाभिलक्ष्यन्ते दमः-इन्द्रियजयः ।   
चापलं-पूर्वापरमविमृश्य यत्करणं तदभावोऽचापलम् ।   
तेजः-आत्मन्युत्साहग्रहणेन मितत्वापाकरणम् । दैवी   
सम्पदेषा । सा च तव विमोक्षाय-कामनापरिहारात् । अतस्त्वं   
शोकं मा प्रापः । यथा-भ्रात्रादीन् हत्वा सुखं   
कथमश्नुवीय-इति । शिष्टं स्पष्टम् ॥ ५ ॥   
  
द्वौ भूतसर्गौ लोकेऽस्मिन् दैव आसुर एव च । दैवो विस्तरतः   
प्रोक्त आसुरं पार्थ मे शृणु ॥ १६-६ ॥   
  
एषा दैवी सम्पदुक्ता अभयमित्यादिना । आसुरीमाह   
  
प्रवृत्तिं च निवृत्तिं च जना न विदुरासुराः । न शौचं नापि   
चाचारो न सत्यं तेषु विद्यते ॥ १६-७ ॥   
  
प्रवृत्तिः-कुत इदमुत्पन्नमिति । निवृत्तिः-क प्रलीयते इति ॥ ७ ॥   
  
असत्यमप्रतिष्ठं ते जगदाहुरनीश्वरम् ।   
अपरस्परसम्भूतमकिञ्चत्कमहेतुकम् ॥ १६-८ ॥   
  
न किञ्चित् दृष्टादन्यत् कार्यं विद्यते यत्रेति-अकिञ्चित्कम् ॥ ८ ॥   
  
एतां दृष्टिमवष्टभ्य नष्टात्मानोऽल्पबुद्धयः ।   
प्रभवन्त्युग्रकर्माणः क्षयाय जगतोऽशुभाः ॥ १६-९ ॥   
  
काममाश्रित्य दुष्पूरं दम्भमानमदान्विताः । असद्ग्रहाश्ताः   
(-श्तिः) क्रूराः प्रचरन्त्यशुचिव्रताः ॥ १६-१० ॥   
  
चिन्तामपरिमेयां च प्रलयान्तामुपाश्रिताः । कामोपभोगपरमा   
एतावदिति निश्चिताः ॥ १६-११ ॥   
  
आशापाशशतैर्बद्धाः कामक्रोधपरायणाः । ईहन्ते   
कामभोगार्थमन्यायेनार्थसञ्चयान् ॥ १६-१२ ॥   
  
चिन्ता तेषां प्रलयान्ता-अविरतं संसृतिप्रलयाव्युपरमात् ।   
एतावदिति-कामोपभोग एव परं कृत्यं तन्नाशाच्च परं   
क्रोधः । अत एवाह कामक्रोधपरायणाः-इति ॥ १२ ॥   
  
इदमद्य मया लब्धमिमं प्राप्स्ये मनोरथम् । इदमस्तीदमपि मे   
भविष्यति पुनर्धनम् ॥ १६-१३ ॥   
  
असौ मया हतः शत्रुर्हनिष्ये चापरानपि । ईश्वरोऽहमहं   
भोगी सिद्धोऽहं बलवान् सुखी ॥ १६-१४ ॥   
  
आढ्योऽभिजनवानस्मि कोऽन्योऽस्ति सदृशो मया । यक्ष्ये दास्यामि   
मोदिष्ये इत्यज्ञानविमोहिताः ॥ १६-१५ ॥   
  
अनेकचित्ता विभ्रान्ता मोहस्यैव वशं गताः । प्रसक्ताः   
कामभोगेषु पतन्ति निरयेऽशुचौ ॥ १६-१६ ॥   
  
अनेकचित्ता इति-निश्चयाभावात् । अशुचौ निरये-अवीच्यादौ   
जन्ममरणसन्ताने च ॥ १६ ॥   
  
आत्मसम्भाविताः स्तब्धा धनमानमदान्विताः । यजन्ते   
नामयज्ञैस्ते दम्भेनाविधपूर्वकम् ॥ १६-१७ ॥   
  
अहङ्कारं बलं दर्पं कामं क्रोधं च संश्रिताः ।   
मामात्मपरदेहेषु प्रद्विषन्तोऽभ्यसूयकाः ॥ १६-१८ ॥   
  
यज्ञैर्यजन्ते नाम-निष्फलमित्यर्थः । क्रोधेन हि सर्वं   
नश्यतीत्यर्थः । यद्वा । नामयज्ञैः-सञ्ज्ञामात्रेणैव ये   
यज्ञास्तैः । अथवा । नामार्थं-प्रसिद्ध्यर्थं ये यज्ञाः   
येन यज्ञयाज्ययम्-इति व्यपदेशो जायते । ते दम्भपूर्वका एव   
नतु फलन्ति । क्रोधादिरूषितत्वादेव लोकान्द्विषन्तो मामेव   
द्विषन्ति । अहं वासुदेवो हि सर्वावासः ॥ १८ ॥   
  
तानहं द्विषतः क्रूरान्संसारेषु नराधमान् ।   
क्षिपाम्यजस्रमशुभास्वासुरीष्वेव योनिषु ॥ १६-१९ ॥   
  
आसुरीं योनिमापन्ना मूढा जन्मनि जन्मनि । मामप्राप्यैव   
कौन्तेय ततो यान्त्यधमां गतिम् ॥ १६-२० ॥   
  
आत्मनि च द्वेषवन्तः आत्मनो ह्यहितं निरयपातहेतुमाचरन्ति ।   
तांश्चाहं आसुरीष्वेव योनिषु क्षिपामि ॥ २० ॥   
  
त्रिविधं नरकस्येदं द्वारं नाशनमात्मनः । कामः   
क्रोधस्तथा लोभस्तस्मादेतत्त्रयं त्यजेत् ॥ १६-२१ ॥   
  
यतः कामादिकं त्रयं नरकस्यैव द्वारम् तस्मादेतत्त्यजेत् ॥ २१   
॥   
  
एतैर्वियुक्तः कौन्तेय तमोद्वारैस्त्रिभिर्नरः । आचरत्यात्मनः   
श्रेयस्ततो याति परां गतिम् ॥ १६-२२ ॥   
  
न चैतत् पुरुषवचनमित्यनादरणीयम् अपितु अनादि शास्त्रमत्र   
प्रमाणम्-इत्युच्यते   
  
यः शास्त्रविधिमुत्सृज्य वर्तते कामकारतः । न स   
सिद्धिमवाप्नोति न सुखं न परां गतिम् ॥ १६-२३ ॥   
  
तस्माच्छास्त्रं प्रमाणं ते कार्याकार्यव्यवस्थितौ । ज्ञात्वा   
शास्त्रविधानोक्तं कर्म कर्तुमिहार्हसि ॥ १६-२४ ॥   
  
शास्त्रविधिं त्यजतः स्वमनीषयैव कार्याकार्यविचारं   
कुर्वतः प्रत्युत नरकपातः । तस्मादात्मबुद्ध्या   
कार्याकार्यव्यवस्थां मा कार्षीरिति तात्पर्यम् ॥ २४ ॥   
  
अत्र सङ्ग्रहश्लोकः   
  
अबोधे स्वात्मबुद्ध्यैव कार्यं नैव विचारयेत् । किन्तु   
शास्त्रोक्तविधिना शास्त्रं बोधविवर्धनम् ॥ १६ ॥   
  
इति श्रीमहामहेश्वराचार्यवर्यराजानकाभिनवगुप्तपादविरचिते   
श्रीमद्भगवद्गीतार्थसङ्ग्रहे षोडशोऽध्यायः ॥ १६ ॥   
  
अथ सप्तदशोऽध्यायः   
  
अर्जुन उवाच   
  
ये शास्त्रविधिमुत्सृत्य वर्तन्ते श्रद्धायान्विताः । तेषां   
निष्ठा तु का कृष्णा सत्त्वमाहो रजस्तमः ॥ १७-१ ॥   
  
शास्त्रविधिमनालम्ब्य ये व्यवहारमाचरन्ति तेषां का गतिरिति   
प्रश्नः ॥ १ ॥   
  
तदत्रोत्तरं श्रद्धानुसारेण दीयते श्रीभगवता-   
  
श्रीभगवानुवाच   
  
त्रिविधा भवति श्रद्धा देहिनां सा स्वभावजा । सात्त्विकी   
राजसी चैव तामसी चेति ताः शृणु ॥ १७-२ ॥   
  
तत्र चायमाशयः शास्त्रं नाम किल   
पक्षपातारूषितबुद्धिपूर्वकत्वविहीनम् तथा   
परामर्शदार्ढ्यरूपं बोधस्वातन्त्र्यादेव   
दृढपरामृष्टतया फलादिस्वभावम्   
शुद्धविमर्शनिःष्यन्दवाक्तत्त्वपरमार्थपरब्रह्मस्वभावम्   
स्वतन्त्रप्रसरतया आन्तराद्बोधस्वभावाद्बहिः प्रसरपर्यन्तम्   
सुसूक्ष्मप्रणवादिरूपात्   
व्यवहारप्रसिद्धप्रवादपरम्परापर्यन्तम् । यदाह-   
  
तद्विदां च स्मृतिशीले ।   
  
इति । तच्च स्वत एव हिताहितोपदेशाय कार्याकार्यविवेचकम् । यस्य   
स्वभावत एव सत्त्वातिरेकसुकुमारं हृदयं तेनाचरितं   
शास्त्रितमेव । अन्यस्तु रजस्तमः कलुषीकृतः   
शास्त्रोक्तमप्याचरन्नाचरति-शास्त्रार्थस्य   
कार्त्स्न्येनाननुष्ठानात् । शास्त्रं हि सत्त्ववतामेव फलवदिति   
शास्त्रमेवाह-   
  
यस्य हस्तौ च पादौ च मनश्चैव सुसंयतम् । विद्या तपश्च   
शीलं च स तीर्थफलमश्नुते ॥   
  
इति नान्योऽसंयतत्वात् । तस्माच्छास्त्रार्थः परित्यक्तकामक्रोध   
मोहेषु सफल इति तात्पर्यमस्याध्यायस्य तदेवैतत्प्रतायते   
स्पष्टार्थत्वाच्च न विव्रियते । किन्तु केवलं   
पाठविप्रतिपत्तिनिवारणायैव लिख्यते ॥ २ ॥   
  
सत्त्वानुरूपा सर्वस्य श्रद्धा भवति भारत ।   
श्रद्धामयोऽयं पुरुषो यो यच्छ्रद्धः स एव सः ॥ १७-३ ॥   
  
यजन्ते सात्त्विका देवान्यक्षरक्षांसि राजसाः ।   
भूतप्रेतपिशाचांश्च यजन्ते तामसा जनाः ॥ १७-४ ॥   
  
अशास्त्रविहितं घोरं तपस्तप्यन्ति ये जनाः ।   
दम्भाहङ्कारसंयुक्ताः कामरागबलान्विताः ॥ १७-५ ॥   
  
कर्षयन्तः शरीरस्थं भूतग्राममचेतनम् । मां   
चैवान्तःशरीरस्थं तान्विद्ध्यासुरनिश्चयान् ॥ १७-६ ॥   
  
सत्त्वानुरूपा-इत्यत्र सत्त्वशब्दः स्वभावपर्यायः । अयं   
पुरुषः-आत्मा श्रद्धया अन्यव्यापारोपरिवर्तिन्या अवश्यं   
सम्बद्धः । स च तन्मय एव बोद्धव्यः । अचेतनम्-अविवेकित्वात् ।   
मां च कर्षयन्तः-शास्त्रार्थाननुष्ठानात् । अत एव ते   
स्वबुद्धिविरचितां तपश्चर्यां कुर्वाणाः प्रत्युत तामसाः ॥   
६ ॥   
  
आहारोऽपि सत्त्वादिभेदात् त्रिधा श्रद्धावत् । तथा   
यज्ञतपोदानानि-तदुच्यते-   
  
आहारस्त्वपि सर्वस्य त्रिविधो भवति प्रियः । यज्ञस्तपस्तथा   
दानं तेषां भेदमिमं शृणु ॥ १७-७ ॥   
  
आयुःसत्त्वबलारोग्यसुखप्रीतिविवर्धनाः । रस्याः स्निग्धाः   
स्थिरा हृद्या आहाराः सात्त्विकप्रियाः ॥ १७-८ ॥   
  
कट्वम्ललवणात्युष्णतीक्ष्णरूक्षविदाहिनः । आहारा   
राजसस्येष्टा दुःखशोकामयप्रदाः ॥ १७-९ ॥   
  
यातयामं गतरसं पूति पर्युषितं च यत् । उच्छिष्टमपि   
चामेध्यं भोजनं तामसप्रियम् ॥ १७-१० ॥   
  
यातयाममिति-याता यामा यस्य ॥ १० ॥   
  
अफलाकाङ्क्षिभिर्यज्ञो विधिदृष्टो य इज्यते । यष्टव्यमित्येव   
मनः समाधाय स सात्त्विकः ॥ १७-११ ॥   
  
मनः समाधाय-निश्चयेनानुसन्धाय ॥ ११ ॥   
  
अभिसन्धाय तु फलं दम्भार्थमपि चैव यतः । इज्यते विद्धि   
तं यज्ञं राजसं चलमध्रुवम् ॥ १७-१२ ॥   
  
दम्भार्थमपीति । दम्भो-लोको मामेवंविधं जानीयादिति ॥ १२ ॥   
  
विधिहीनमसृष्टान्नं मन्त्रहीनमदक्षिणम् । श्रद्धाविरहितं   
यज्ञं तामसं परिचक्षते ॥ १७-१३ ॥   
  
विधिहीनमिति-शास्त्रीक्तक्रियाहीनम् ।   
तदेवासृष्टान्नादिभिर्विशेषणैर्वितन्यते ॥ १३ ॥   
  
देवद्विजगुरुप्राज्ञपूजनं शौचमार्जवम् । ब्रह्मचर्यमहिंसा च   
शारीरं तप उच्यते ॥ १७-१४ ॥   
  
आर्जवम्-ऋजुता । (अगोप्यविषया धृष्टता) ॥ १४ ॥   
  
अनुद्वेगकरं वाक्यं सत्यं प्रियहितं च यत् ।   
स्वाध्यायाभ्यसनं चैव वाङ्मयं तप उच्यते ॥ १७-१५ ॥   
  
सत्यमिति । अस्यैव स्वरूपनिरूपणं प्रियहितम्-इत्यनेन क्रियते ।   
प्रियं च तत्काले हितं च कालान्तरे । ईदृशं वाक्यं   
सत्यमित्युच्यते नतु यथावृत्तकथनमात्रम् ॥ १५ ॥   
  
मनःप्रसादः सौम्यत्वं मौनमात्मविनिग्रहः ।   
भावसंशुद्धिरित्येतत्तपो मानसमुच्यते ॥ १७-१६ ॥   
  
भावः-आशयः तस्य सम्यक् शुद्धिः भावसंशुद्धिः ॥ १६ ॥   
  
श्रद्धया परयोपेतं तपस्तत्त्रिविधम् नरैः ।   
अफलाकाङ्क्षिभिर्युक्तैः सात्त्विकं परिचक्षते ॥ १७-१७ ॥   
  
सत्कारमानपूजार्थं तपो दम्भेन चैव यत् । क्रियते तदिह   
प्रोक्तं राजसं चलमध्रुवम् ॥ १७-१८ ॥   
  
मूढग्राहेणात्मनो यत्पीडया क्रियते तपः ।   
परस्योत्सादनार्थं वा तत्तामसमुदाहृतम् ॥ १७-१९ ॥   
  
त्रिविधेऽपि तपसि श्रद्धा । सात्त्विकस्य हि तन्मयी एव श्रद्धा ।   
राजसस्य तु रजसि-दम्भादावेव श्रद्धा । तमोनिष्ठस्य पुनः   
परोत्सादनादावेव श्रद्धा । इति त्रिविधमपि तपः स्रद्धयोपेतं   
मुनिराह ॥ १९ ॥   
  
दातव्यमिति यद्दानं दीयतेऽनुपकारिणे । देशे काले च पात्रे च   
तद्दानं सात्त्विकं स्मृतम् ॥ १७-२० ॥   
  
दातव्यमिति-दद्यातिति नियोगमात्रं पालनीयमिति ॥ २० ॥   
  
यत्तु प्रत्युपकारार्थं फलमुद्दिश्य वा पुनः । दीयते च   
परिक्लिष्टं तद्राजसमिति स्मृतम् ॥ १७-२१ ॥   
  
दोषाभिसन्धानाय परिक्लिष्टं-मितादिदोषात् ॥ २१ ॥   
  
अदेशकाले यद्दानमपात्रेभ्यश्च दीयते । असत्कृतमवज्ञातं   
तत्तामसमुदाहृतम् ॥ १७-२२ ॥   
  
दानस्य चासत्करणं तत्सम्प्रदानाद्यसत्करणात् । एवं   
लौकिकानां सात्त्विकादित्रिप्रकाराशयानुसारेण क्रिया   
व्याख्याता ॥ २२ ॥   
  
इदानीं ये गुणत्रितयसङ्कटोत्तीर्णधियस्ते क्रियां   
कथमाचरन्तीति तादृक् प्रकार उच्यते-   
  
ॐ तत्सदिति निर्देशो ब्रह्मणस्त्रिविधः स्मृतः । ब्राह्मणास्तेन   
वेदाश्च यञाश्च विहिताः पुरा ॥ १७-२३ ॥   
  
तस्मादोमित्युदाहृत्य यज्ञदानतपःक्रियाः । प्रवर्तन्ते   
विधानोक्ताः सततं ब्रह्मवादिनाम् ॥ १७-२४ ॥   
  
तदित्यनभिसन्धाय फलं यज्ञतपःक्रियाः । दानक्रियाश्च   
विविधाः क्रियन्ते मोक्षकाङ्क्षिभिः ॥ १७-२५ ॥   
  
सद्भावे साधुभावे च सदित्येतत्प्रयुज्यते । प्रशस्ते कर्मणि   
तथा सच्छब्दः पार्थ गीयते ॥ १७-२६ ॥   
  
यज्ञे तपसि दाने च स्थितिः सदिति चोच्यते । कर्म चैव   
तदर्थीयं सदित्येवाभिधीयते ॥ १७-२७ ॥   
  
ॐ-तत्-सत्-इत्येभिस्त्रिभिः शब्दैर्ब्रह्मणो   
निर्देशः-सम्मुखीकरणम् । तत्र ओम्-इत्यनेन   
शास्त्रार्थोऽयमादेहसम्बन्धमूरीकार्य इति सूच्यते । तत्-इति   
सर्वनामपदेन सामान्यमात्राभिधायिना   
विशेषपरामर्शमात्रासमर्थेन फलानभिसन्धानं   
ब्रह्मण्युच्यते अभिसन्धानस्य विशेषपरिग्रहमन्तरेणाभावात्   
सकलविशेषानुग्राहिस्वेऽपि सकलफलसन्धाने   
सर्वकर्तृतायामपि विशिष्टफलायोगात् । सत्-इत्यमुया श्रुत्या   
प्रशंसाभिधीयते । क्रियमाणमपीदं यज्ञादिकं दुष्टमिति   
बुद्ध्या क्रियमाणं तामसतामेति । विशिष्टफलाभिधानेन च   
क्रियमाणं न च सत् बन्धाधायकमेवेति । तस्मात्   
कर्तव्यमिदम्-इति मन्वाना यज्ञादि कुर्वाणा अपि न बध्यन्ते ।   
अनेनैवाभिप्रायेणादिपर्वण्युक्तं-   
  
तपो न कल्कोऽध्ययनं न कल्कः स्वाभाविको वेदविधिर्न कल्कः ।   
प्रसह्य वित्ताहरणं न कल्कस्तान्येव भावोपहतानि कल्कः ॥   
(महा० भा०)   
  
इति । कल्कः-बन्धकः । स्वाभाविक इति ब्राह्मणेन निष्कारणं   
षडङ्गं वेदादि अध्येतव्यम्-इति ।   
प्रसह्य-शास्त्रलोकप्रसिद्धोचितया चेष्टया ।   
भावेन-सत्त्वादिगुणत्रययोगिना चित्तेन उपहतान्येतान्येव   
बन्धकानि नान्यथेति तात्पर्यम् । अतो यज्ञादि   
यावच्छरीरभावितया कार्यमेव । तदर्थे विहितं कर्म-अर्जनादि   
। यदि वा-ओम्-इत्यनेन समुपशान्तसमस्तप्रपञ्चम् ।   
तत्-इत्यनेनोद्भिद्यमानविश्वतरङ्गपरामर्शमात्रात्मकेच्छास्वात   
न्त्र्यस्व-भावम् ।   
सत्-इत्यनेनेच्छास्वातन्त्र्यभरविजृम्भमाणभेदकम् पूर्णत्वेऽपि   
तावच्चित्रस्वभावतया भवनमिति प्रतिपाद्यते । तथा चोक्तं   
सद्भावे साधुभावे च इति । तेन परमं प्रशान्तं रूपं   
पुरस्कृत्य दित्सा-यियक्षातितप्सात्मकेच्छातरङ्गसङ्गतं च   
मध्येकृत्य दानयज्ञतपःक्रियाकरककलापपरिपूर्णं   
यच्चरमं वपुरिदमुल्लसितम् एतत्खलु समं त्रितयमनर्गलस्य   
स्वाभाविकं रूपम् इति कस्य किं कथं कुतः क्व केन फलं   
स्यादिति ॥ २७ ॥   
  
इदानीमश्रद्धावतः तामसं कर्म सर्वथैव   
निष्फलम्-कारककलापसंयोजनसमुपजनितप्रयासमात्रफलमेव   
इति सर्वथा अश्रद्धावता न भाव्यमित्युच्यते-   
  
अश्रद्धया हुतं दत्तं तपस्तप्तं कृतं च यत् । असदित्युच्यते   
पार्थ न च तत्प्रेत्य नो इह ॥ १७-२८ ॥   
  
असदिति-अप्रशस्तम् । तस्मात्प्रशस्ते कर्मणि यतमानानां   
सुखेनैव भवति शिवमिति शिवम् ॥ २८ ॥   
  
अत्र सङ्ग्रहश्लोकः   
  
स एव कारकावेशः क्रिया सैवाविशेषिणी । तथापि   
विज्ञानवतां मोक्षार्थे पर्यवस्यति ॥ १७ ॥   
  
इति श्रीमहामहेश्वराचार्यवर्यराजानकाभिनवगुप्तपादविरचिते   
श्रीमद्भगवद्गीतार्थसङ्ग्रहे सप्तदशोऽध्यायः ॥ १७ ॥   
  
अथ अष्टदशोऽध्यायः   
  
अर्जुन उवाच   
  
सन्न्यासस्य महाबाहो तत्त्वमिच्छामि वेदितुम् । त्यागस्य च   
हृषीकेश पृथक्केशिनिषूदन ॥ १८-१ ॥   
  
पूर्वमुक्तं स त्यागी स च बुद्धिमान् इति । तथा स सन्न्यासी च   
योगी च न निरग्निः इत्यादि । अतस्त्यागिसन्न्यासिनोर्द्वयोः   
श्रवणात् विशेषजिज्ञासोरयं प्रश्नः ॥ १ ॥   
  
अत्रोत्तरं-   
  
श्रीभगवानुवाच   
  
काम्यानां कर्मणां त्यागं सन्न्यासं कवयो विदुः ।   
सर्वकर्मफलत्यागं प्राहुस्त्यागं विचक्षणाः ॥ १८-२ ॥   
  
काम्यानि-अग्निष्टोमादीनि । सर्वकर्मेति ।   
सर्वेषां-नित्यनैमित्तिक-कर्मणां क्रियमाणत्वेऽपि   
फलत्यागस्त्यागः । अत्र चाध्याये यदवशिष्टं वक्तव्यमस्ति   
तत्प्राक्तनैरेव तत्रभवद्भट्टभास्करादिभिर्वितत्य   
विमृष्टमिति किमस्माकं   
तद्गूढार्थप्रकाशनमात्रप्रतिज्ञानिर्वाहणसाराणां   
पुनरुक्तप्रदर्शनप्रयासेन ॥ २ ॥   
  
तदत्रैव विशेषनिर्णयाय मतान्युपन्यस्यति-   
  
त्याज्यं दोषवदित्येके कर्म प्राहुर्मनीषिणः ।   
यज्ञदानतपःकर्म न त्याज्यमिति चापरे ॥ १८-३ ॥   
  
दोषवत्-हिंसादिमत्त्वात्पापयुक्तम् । तत्कर्म त्याज्यं (न सर्वं   
शुभफलम्)-इति केचित्त्यागे विशेषं मन्यन्ते साङ्ख्यगृह्या इव ।   
अन्ये तु-मीमांसाकञ्चुकानुप्रविष्टा क्रत्वर्थो हि   
शास्त्रादवगम्ये इति । तथा तस्माद्या वैदिकी हिंसा * * * * * ।   
इत्यादिनयेनेतिकर्तव्यतांशभागिनी (हिंसा) हिंसैव न भवति   
न हिंस्यात् इति सामान्यशास्त्रस्य तत्र बाधनात् । श्येनाद्येव तु   
हिंसा ।   
  
फलांशे भावनायाश्च प्रत्ययोऽनुविधायकः (श्लो० वा०)   
  
इत्यन्यान् यज्ञादीन् हिंसादियोगिनोऽपि न त्यजेत् ।   
शास्त्रैकशरणकार्याकार्यविभागाः पण्डिता इति मन्यन्ते ॥ ३   
॥   
  
निश्चयं शृणु मे तत्र त्यागे भरतसत्तम । त्यागो हि   
पुरुषव्याघ्र त्रिविधः सम्प्रकीर्तितः ॥ १८-४ ॥   
  
यज्ञदानतपःकर्म न त्याज्यं कार्यमेव तत् । यज्ञो दानं   
तपश्चैव पावनानि मनीषिणाम् ॥ १८-५ ॥   
  
एतान्यपि च कर्माणि सङ्गं त्यक्त्वा फलानि च । कर्तव्यानीति मे   
पार्थ निश्चितं मतमुत्तमम् ॥ १८-६ ॥   
  
नियतस्य च सन्न्यासः कर्मणो नोपपद्यते । मोहात्तस्य   
परित्यागस्तामसः परिकीर्तितः ॥ १८-७ ॥   
  
दुःखमित्येव यः कर्म कायक्लेशभयात् त्यजेत् । स कृत्वा   
राजसं त्यागं नैव त्यागफलं लभेत् ॥ १८-८ ॥   
  
कार्यमित्येव यत्कर्म नियतं क्रियतेऽर्जुन । सङ्गं त्यक्त्वा   
फलं चैव स त्यागः सात्त्विको मतः ॥ १८-९ ॥   
  
न द्वेष्ट्यकुशलं कर्म कुशले नानुषज्जते । त्यागी   
सत्त्वसमाविष्टो मेधावी छिन्नसंशयः ॥ १८-१० ॥   
  
नहि देहभृता शक्यं त्यक्तुं कर्माण्यशेषतः । यस्तु   
कर्मफलत्यागी स त्यागीत्यभिधीयते ॥ १८-११ ॥   
  
तत्र त्वयं   
निश्चयः-प्राग्लक्षितगुणस्वरूपवैचित्र्यात्त्यागस्यैव   
सत्त्वरजस्तमोमय्या चित्तवृत्त्या क्रियमाणस्य   
तद्विशिष्टस्वभावावभासिवस्तुस्थित्या त्यागो   
नाम-परब्रह्मविदां सिद्ध्यसिद्ध्यादिषु समतया   
रागद्वेषपरिहारेण फलप्रेप्साविरहेण कर्मणां निर्वर्तनम् ।   
अत एवाह-राजसं तामसं च त्यागं कृत्वा न   
कश्चित्फलसम्बन्धः इति । सात्त्विकस्य तु त्यागात्   
शास्त्रार्थपालनात्मकं फलम् । त्यक्तगुणग्रामग्रहस्य   
पुनर्मुनेः सत्यतस्त्यागवाचोयुक्तिरुपपत्तिमती ॥ ११ ॥   
  
अनिष्टमिष्टं मिश्रं च त्रिविधं कर्मणः फलम् ।   
भवत्यत्यागिनां प्रेत्य न तु सन्न्यासिनां क्वचित् ॥ १८-१२ ॥   
  
अत्यागिनाम्-फलमयानाम् ॥ १२ ॥   
  
अधुना व्यवहारदशायामपि पञ्चस्वपि कर्महेतुषु स्थितेषु   
बलादेवामी अविद्यान्धाः पुमांसः स्वात्मन्येव   
सकलकर्तृभावभारमारोपयन्ति । अतो निजयैव धियात्मानं   
बध्नन्ति नतु वस्तुस्थित्या अस्य बन्धः-इत्युपदिश्यते-   
  
पञ्चेमानि महाबाहो कारणानि निबोध मे । साङ्ख्ये कृतान्ते   
प्रोक्तानि सिद्धये सर्वकर्मणाम् ॥ १८-१३ ॥   
  
कृतोऽन्तो निश्चयो यत्रेति कृतान्तः-सिद्धान्तः ॥ १३ ॥   
  
अधिष्ठानं तथा कर्ता करणं च पृथग्विधम् । विविधाश्च   
पृथक्चेष्टा दैवमेवात्र पञ्चमम् ॥ १८-१४ ॥   
  
शरीरवाङ्मनोभिर्हि यत्कर्मारभतेऽर्जुन । न्याय्यं वा   
विपरीतं वा पञ्चैते तस्य हेतवः ॥ १८-१५ ॥   
  
तत्रैवं सति कर्तारमात्मानं केवलं तु यः ।   
पश्यत्यकृतबुद्धित्वान्न स पश्यति दुर्मतिः ॥ १८-१६ ॥   
  
यस्य नाहङ्कृतो भावो बुद्धिर्यस्य न लिप्यते । हत्वापि स   
इमा&ल्लोकान्न हन्ति न निबध्यते ॥ १८-१७ ॥   
  
अधिष्ठानम्-विषयः । दैवम्-प्रागर्जितं शुभाशुभम् ।   
पञ्चैते अधिष्ठाना-दयः सामग्रीरूपतां प्राप्ताः   
सर्वकर्मसु हेतवः । अन्ये तु अधिष्ठीयते अनेन सर्वं कर्मेति   
बुद्धिगतं रजो लब्धवृत्तिकं   
धृतिश्रद्धासुखविविदिषाविविदिषारूपपञ्चकपरिणामिकर्मयोग   
शब्द-वाच्यमधिष्ठानं क्वचित्प्रयत्नशब्देनोक्तम् ।   
कर्ता-अनुसन्धाता बुद्धिलक्षणः । करणम्-मनश्चक्षुरादि   
बाह्यमपि च खड्गादि । चेष्टाप्राणापानादिका । दैवशब्देन   
धर्माधर्मौ । ताभ्यां च बुद्धिगताः सर्वेऽपि भावा   
उपलक्षिताः । अन्ये त्वधिष्ठानमीश्वरं   
मन्यन्ते-अकृतबुद्धित्वादनिश्चितप्रज्ञतया । यः   
पुनरहङ्कारवियोगदार्ढ्येन प्रागुक्तयुक्तिशतशोधितेन कर्माणि   
करोति न स बन्धभाक्-कृतबुद्धित्वादित्याशयः ॥ १७ ॥   
  
ज्ञानं ज्ञेयं परिज्ञाता त्रिविधा कर्मचोदना । करणं कर्म   
कर्तेति त्रिविधः कर्मसङ्ग्रहः ॥ १८-१८ ॥   
  
कर्मणि चोदना-प्रवृत्तीच्छा । तत्समये   
येषामबोधमात्रनिष्ठत्वाज्ज्ञानज्ञेयज्ञातृश्रुतिवाच्यता   
तेषामेव सम्यग्ग्रहणरूपं यत्फलाभिसन्धानेनात्मीयबुद्ध्या   
स्वीकरणम्-अहमेतद्भोक्ष्ये यतो मया कृतम्-इत्येवंरूपम् तत्समये   
तथा निर्वर्तनावसरे   
करणकर्मकर्तृशब्दामिधेयत्वमाविष्टत्वात् । अतो योगिनामावेशो   
नास्तीति तान्प्रति करणादिगिरां प्रसङ्गो नास्ति अपितु   
ज्ञानमात्रे एव तात्पर्यम् ॥ १८ ॥   
  
अथैषां षण्णामपि सङ्क्षेपेण गुणभेदाद्भेदं   
दर्शयितुमाह-   
  
ज्ञानं कर्म च कर्ता च त्रिधैव गुणभेदतः । प्रोच्यते   
गुणसङ्ख्याने यथावच्छृणु तान्यपि ॥ १८-१९ ॥   
  
गुणानां सङ्ख्यानं-निश्चयो यत्र तत्र साङ्ख्यीयकृतान्ते   
ज्ञानादि त्रिविधमुच्यते यत्तच्छृण्विति सङ्गतिः ।   
ज्ञानम्-इत्यनेन ज्ञाने क्रियायां च यत्करणं तद्द्विविधमुक्तम्   
। एवं कर्मेति ज्ञेयं कार्यं च । ज्ञाता कर्ता चेति ॥ १९ ॥   
  
तत्र सर्वभूतेषु इत्यादिना श्लोकत्रयेण ज्ञानकरणस्य   
त्रैरूप्यमुक्तम् । अत एव येन-इति तृतीया । इयता च   
ज्ञानकरणसामान्यस्य स्वरूपमुक्तम् । नियतम् इत्यादिना   
श्लोकत्रयेण कर्मणो ज्ञेयकार्यरूपस्य द्वैविध्यम् । मुक्तसङ्गः   
इत्यादिना श्लोकत्रयेण तु कर्तुर्द्विरूपस्य सङ्क्षेपेण स्वरूपम् ।   
करणविशेषस्य स्वरूपभेदप्रतिपादनार्थं बुद्धेस्त्रैविध्यं   
निरूपितम् तद्वारेण करणान्तराणामपि त्रैविध्यमुपलक्षितम् ।   
करणस्य त्वितिकर्तव्यतापेक्षित्वादितिकर्तव्यतायाश्च   
धृत्यादिपञ्चकरूपत्वेऽपि श्रद्धायाः   
पूर्वमुक्तत्वाद्विविदिषाविविदिषयोश्च   
धृतिसुखाभ्यामाक्षेपात्तयोस्त्रैविध्यं धृत्या यया इत्यनेन   
सुखं त्विदानीम्-इत्यनेन चोक्तम् । तदाह   
  
सर्वभूतेषु येनैकं भावमव्ययमीक्षते । अविभक्तं   
विभक्तेषु तज्ज्ञानं विद्धि सात्त्विकम् ॥ १८-२० ॥   
  
विभक्तेषु-देवमनुष्यादितया ॥ २० ॥   
  
पृथक्त्वेन तु यज्ज्ञानं नानाभावान् पृथग्विधान् । वेत्ति   
सर्वेषु भूतेषु तद्राजसमिति स्मृतम् ॥ १८-२१ ॥   
  
पृथक्त्वेन-इह मे प्रीतिरिह मे द्वेषः-इत्यादिबुद्ध्या ॥ २१ ॥   
  
यत्तु कृत्स्नवदेकस्मिनत्कार्ये सक्तमहेतुकम् । अतत्त्वार्थवदल्पं   
च तत्तामसमुदाहृतम् ॥ १८-२२ ॥   
  
अहेतुकम्-कारणमविचार्यैव अभिनिवेशावेशवशात्   
क्रोधरागादिग्रहणं यत्तत्तामससञ्ज्ञम् ॥ २२ ॥   
  
नियतं सङ्गरहितमरागद्वेषतः कृतम् । अफलप्रेप्सुना कर्म   
यत्तत् सात्त्विकमुच्यते ॥ १८-२३ ॥   
  
नियतम्-कर्तव्यमिति ॥ २३ ॥   
  
यत्तु कामेप्सुना कर्म साहङ्कारेण वा पुनः । क्रियते   
क्लेशबहुलं तद्राजसमिति स्मृतम् ॥ १८-२४ ॥   
  
क्लेशैः-अविद्याद्यैः बहुलम्-व्याप्तम् ॥ २४ ॥   
  
अनुबन्धं क्षयं हिंसामनवेक्ष्य च पौरुषम् । मोहादारभ्यते   
कर्म यत्तत्तामसमुच्यते ॥ १८-२५ ॥   
  
मोहात्-अभिनिवेशमयात् ॥ २५ ॥   
  
मुक्तसङ्गोऽनहंवादी धृत्युत्साहसमन्वितः ।   
सिद्ध्यसिद्ध्योर्निर्विकारः कर्ता सात्त्विक उच्यते ॥ १८-२६ ॥   
  
अहं कर्ता इति न वदन् तच्छीलस्तद्धर्मा तत्साधुकारी वा यो   
भवतीति-अनहंवादी-इत्यनेन णिनिना   
व्यवहारमात्रसंवृतिवशेन योगिनोऽपि अहं करोमि-इति वचो न   
निषिद्धम् ॥ २६ ॥   
  
रागी कर्मफलप्रेप्सुर्लुब्धो हिंसात्मकोऽशुचिः ।   
हर्षशोकान्वितः कर्ता राजसः परकीर्त्यते ॥ १८-२७ ॥   
  
हर्षशोकान्वितः-सिद्ध्यसिद्ध्योः ॥ २७ ॥   
  
अयुक्तः प्राकृतः स्तब्धः शठो नैष्कृतिकोऽलसः । विषादी   
दीर्घसूत्रश्च कर्ता तामस उच्यते ॥ १८-२८ ॥   
  
निकृतिः-नैर्घृण्यम् ॥ २८ ॥   
  
बुद्धेर्भेदं धृतेश्चैव गुणतस्त्रिविधं शृणु ।   
प्रोच्यमानमशेषेण पृथक्त्वेन धनञ्जय ॥ १८-२९ ॥   
  
बुद्धिः-निश्चयः । धृतिः-सन्तोषः । सर्वो हि सुकृतं   
दुष्कृतं वा कृत्वा अन्ते अवश्यं कृतं करणीयं   
किमन्येन-इति धियं गृह्णाति । अन्यथा क्रियाभ्यो व्युपरमे को   
हेतुः स्यात् । अतः सर्वस्यैव धृतिरस्तीति तात्पर्यार्थः ।   
पदार्थस्त्वप्रसिद्धो व्याख्यायत एव ॥ २९ ॥   
  
प्रवृत्तिं च निवृत्तिं च कार्याकार्ये भयाभये । बन्धं   
मोक्षं च या बुद्धिर्वेद सा पार्थ सात्वकी मता ॥ १८-३० ॥   
  
यया धर्ममधर्मं च कार्यं चाकार्यमेव च । अयथावत्   
प्रजानाति बुद्धिः सा पार्थ राजसी ॥ १८-३१ ॥   
  
अयथावत्-असम्यक् ॥ ३१ ॥   
  
अधर्मं धर्ममिति या बुद्ध्यते तमसान्विता ।   
सर्वार्थान्विपरीतांश्च बुद्धिः सा तामसी मता ॥ १८-३२ ॥   
  
धृत्या मया धारयते मनःप्राणेन्द्रियक्रियाः ।   
योगेनाव्यभिचारिण्या धृतिः सा सात्त्विकीमता ॥ १८-३३ ॥   
  
मनःप्राणेन्द्रियक्रियाः योगेन धारयति यता किं   
ममोपभोगादिभिः सर्वथैवात्मारामो भूयासम्-इति मन्वानः ॥   
३३ ॥   
  
यया तु धर्मकामार्थान्धृत्या धारयतेऽर्जुन । प्रसङ्गेन   
फलाकाङ्क्षी धृतिः सा पार्थ राजसी ॥ १८-३४ ॥   
  
प्रसङ्गेनेति-न तथाभिनिवेशेन ॥ ३४ ॥   
  
यया स्वप्नं भयं शोकं विषादं मोहमेव च । न विमुञ्चति   
दुर्मेधा धृतिः सा तामसी मता ॥ १८-३५ ॥   
  
निद्राकलहादिष्वेव यया सन्तोषं बध्नाति तत्परतया-सा   
तामसी धृतिः ॥ ३५ ॥   
  
सुखं त्विदानीं त्रिविधं शृणु मे भरतर्षभ ।   
अभ्यासाद्रमते यत्र दुःखान्तं च निगच्छति ॥ १८-३६ ॥   
  
यत्तदात्त्वे विषमिव परिणामेऽमृतोपमम् । तत्सुखं सात्त्विकं   
विद्यादात्मबुद्धिप्रसादजम् ॥ १८-३७ ॥   
  
तदात्वे-अभ्यासकाले । विषमिव-जन्मशताभ्यस्तविषयसङ्गस्य   
दुष्परिहरत्वात् । उक्तं च श्रुतौ-   
  
क्षुरस्य धारा विषमा दुरत्यया ।   
  
इत्यादि । आत्मप्रसादाद्बुद्धिप्रसादो   
जायते-अन्यस्यापेक्ष्यमाणस्याभावात् ॥ ३७ ॥   
  
विषयेन्द्रियसंयोगाद्यत्तदग्रेऽमृतोपमम् । परिणामे विषमिव तत्   
राजसमिति स्मृतम् ॥ १८-३८ ॥   
  
विषयेन्द्रियाणां परस्परसंयोगजं सुखम् चक्षुष इव   
रूपसम्बन्धात् ॥ ३८ ॥   
  
यदग्रे चानुबन्धे च सुखं मोहनमात्मनः ।   
निद्रालस्यप्रमादोत्थं तत्तामसमुदाहृतम् ॥ १८-३९ ॥   
  
निद्रातः-आलस्येन प्रमादेन पूर्वं व्याख्यातेन यत्सुखं   
तत्तामसम् ॥ ३९ ॥   
  
न तदस्ति पृथिव्यां वा दिवि देवेषु वा पुनः । सत्त्वं   
प्रकृतिजैर्मुक्तं यदेभिः स्यात्त्रिभिर्गुणैः ॥ १८-४० ॥   
  
एवं कर्तृकर्मकरणानां बुद्धिधृत्योः सुखस्य च   
सत्त्वादिभेदभिन्नानां   
परस्पराङ्गाङ्गिभावबाध्यबाधकत्वसमुच्चयाद्वृत्तिक्रमयौगप   
द्यादि-योगादपरिसङ्ख्येयभेदत्वाद्विविधफलप्रसवसमर्थत्वम् ।   
इत्यनेन कर्मणां प्राक् सूत्रितं गहनत्वं वितत्य सहेतुकं   
निर्णीतम् । सर्वे चैते देवतादिस्थावरान्ता गुणत्रयसम्बन्धं   
नातिक्रामन्ति । उक्तं हि   
  
आ ब्रह्मणश्च कीटान्तं न कश्चित्तत्त्वतः सुखी । करोति   
विकृतीस्तास्ताः सर्व एव जिजीविषुः ॥   
  
इति । तत्त्वतो हि सुखं गुणातिक्रान्तमनसः नेतरस्येत्याशयः ।   
एवमियता षण्णां प्रत्येकं त्रिस्वरूपत्वं धृत्यादीनां च   
प्रतिपादितम् । तन्मध्यात्सात्त्विके राशौ वर्तमानो दैवीं   
सम्पदं प्राप्त इह ज्ञाने योग्यः त्वं च तथाविधः-इत्यर्जुनः   
प्रोत्साहितः । अधुना त्विदमुच्यते-यदि तावदनया ज्ञानबुद्ध्या   
कर्मणि भवान्प्रवर्तते तदा स्वधर्मप्रवृत्त्या   
विज्ञानपूततया च न कर्मसम्बन्धस्तव । अथैतन्नानुमन्यसे   
तदवश्यं तव प्रवृत्त्या तावद्भाव्यम् जातेरेव तथाभावे   
स्थितत्वात् । यतः सर्वः स्वभावनियतः   
कुतश्चिद्दोषात्तिरोहिततत्स्वभावः कञ्चित्काल भूत्वापि   
तत्तिरोधायकविगमे स्वभावं व्यक्तापन्नं लभत एव ।   
तथाह्येवंविधो वर्णानां स्वभावः । एवमवश्यं भाविन्यां   
प्रवृत्तौ ततः फलविभागिता भवेत्-तदाह   
  
ब्राह्मणक्षत्रियविशां शूद्राणां च परन्तप । कर्माणि   
प्रविभक्तानि स्वभावप्रभवैर्गुणैः ॥ १८-४१ ॥   
  
शमो दमस्तथाः शौचं क्षान्तिरार्जवमेव च । ज्ञानं   
विज्ञानमास्तिक्यं ब्राह्मं कर्म स्वभावजम् ॥ १८-४२ ॥   
  
शौर्यं तेजो धृतिर्दाक्ष्यं युद्धे चाप्यपलायनम् ।   
दानमीश्वरभावश्च क्षात्रं कर्म स्वभावजम् ॥ १८-४३ ॥   
  
कृषिगोरक्ष्यवाणिज्यं वैश्यकर्म स्वभावजम् ।   
पयुत्थानात्मकं कर्म शूद्रस्यापि स्वभावजम् ॥ १८-४४ ॥   
  
स्वे स्वे कर्मण्यभिरतः संसिद्धिं लभते नरः ।   
स्वकर्मनिरतः सिद्धिं यथा विन्दति तच्छृणु ॥ १८-४५ ॥   
  
यतः प्रवृत्तिर्भूतानां येन सर्वमिदं ततम् । स्वकर्मणा   
तमभ्यर्च्य सिद्धिं विन्दति मानवः ॥ १८-४६ ॥   
  
श्रेयान्स्वधर्मो विगुणः परधर्मात्स्वनुष्ठितात् ।   
स्वभावनियतं कर्म कुर्वन्नाप्नोति किल्विषम् ॥ १८-४७ ॥   
  
सहजं कर्म कौन्तेय सदोषमपि न त्यजेत् । सर्वारम्भा हि   
दोषेण धूमेनाऽग्निरिवावृताः ॥ १८-४८ ॥   
  
असक्तबुद्धिः सर्वत्र जितात्मा विगतस्पृहः । नैष्कर्म्यसिद्धिं   
परमां सन्न्यासेनाधिगच्छति ॥ १८-४९ ॥   
  
सिद्धिं प्राप्तो यथा ब्रह्म तथाप्नोति निबोध मे । समासेने तु   
कौन्तेय निष्ठा ज्ञानस्य या परा ॥ १८-५० ॥   
  
बुद्ध्या विशुद्धया युक्तो धृत्यात्मानं नियम्य च ।   
शब्दादीन्विषयांस्त्यक्त्वा रागद्वेषौ व्युदस्य च ॥ १८-५१ ॥   
  
विविक्तसेवी लघ्वाशी यतवाक्कायमानसः । ध्यानयोगपरो   
नित्यं वैराग्यं समुपाश्रितः ॥ १८-५२ ॥   
  
अहङ्कारं बलं दर्पं कामं क्रोधं परिग्रहम् । विमुच्य   
निर्ममः शान्तो ब्रह्मभूयाय कल्पते ॥ १८-५३ ॥   
  
ब्रह्मभूतः प्रसन्नात्मा न शोचति न हृष्यति । समः सर्वेषु   
भूतेषु मद्भक्तिं लभते पराम् ॥ १८-५४ ॥   
  
भक्त्या मामभिजानाति योऽहं यश्चास्मि तत्त्वतः । ततो मां   
तत्त्वतो ज्ञात्वा विशते तदनन्तरम् ॥ १८-५५ ॥   
  
सर्वकर्माण्यपि सदा कुर्वाणो मद्व्यपाश्रयः ।   
मत्प्रसादादवाप्नोति शाश्वतं पदमव्ययम् ॥ १८-५६ ॥   
  
चेतसा सर्वकर्माणि मयि सन्न्यस्य भारत । बुद्धियोगं   
समाश्रित्य मच्चित्तः सततं भव ॥ १८-५७ ॥   
  
मच्चित्तः सर्वदुर्गाणि मत्प्रसादात्तरिष्यसि । अथ   
चेत्त्वमहङ्कारां न मोक्ष्यसि विनङ्क्ष्यसि ॥ १८-५८ ॥   
  
यदहङ्कारमाश्रित्य न योत्स्य इति मन्यसे । मिथ्यैप व्यवसायस्ते   
प्रकृतिस्त्वां नियोक्ष्यति ॥ १८-५९ ॥   
  
स्वभावजेन कौन्तेय निबद्धः स्वेन कर्मणा । कर्तुं नेच्छसि   
यन्मोहात्करिष्यस्यवशोऽपि तत् ॥ १८-६० ॥   
  
ब्राह्मणादीनां कर्मप्रविभागनिरूपणस्य स्वभावोऽवश्यं   
नातिक्रामतीति क्षत्रियस्वभावस्य भवतोऽनिच्छतोऽपि प्रकृतिः   
स्वभावाख्या नियोक्तृतामव्यभिचारेण भजते । केवलं तया   
नियुक्तस्य पुण्यपापसम्बन्धः । अतो   
मदभिहितविज्ञानप्रमाणपुरःसरीकारेण कर्माण्यनुतिष्ठ ।   
तथा सति बन्धो निवर्त्स्यति । इत्यस्यार्थस्य   
परिकरबन्धघटनतात्पर्यं महावाक्यार्थस्य ।   
अवान्तरवाक्यानां स्पष्टार्थः । समासेन सङ्क्षेपेण   
ज्ञानस्य प्रागुक्तस्य । निष्ठां वाग्जालपरिहारेण   
निश्चितामाह-बुद्ध्या विशुद्धया-इत्यादि ।   
सर्वमेतद्व्याख्यातप्रायमिति न पुनरायस्यते ॥ ६० ॥   
  
ईश्वरः सर्वभूतानां हृद्येष वसतेऽर्जुन ।   
भ्रामयन्सर्वभूतानि यन्त्रारूढानि मायया ॥ १८-६१ ॥   
  
तमेव शरणं गच्छ सर्वभावेन भारत । तत्प्रसादात्परां   
सिदिं स्थानं प्राप्स्यसि शाश्वतम् ॥ १८-६२ ॥   
  
एष ईश्वरः परमात्मावश्यं शरणत्वेन ग्राह्यः । तत्र   
ह्यधिष्ठातरि कर्तरि बोद्धरि स्वात्ममये विमृष्टे न कर्माणि   
स्थितिभाञ्जि भवन्ति । नहि   
निशिततरनखरकोटिविदारितसमदकरिकरटगलितमुक्ताफलनिकर   
परिकर-प्रकाशितप्रतापमहसि सिंहकिशोरके गुहामधितिष्ठति   
चपलमनसो विद्रवणमात्रबलशालिनो हिरणपोतकाः स्वैरं   
स्वव्यापारपरिशीलनापटुभावमवलम्बन्ते इति । तमेव शरणं   
गच्छ-इत्युपक्रम्य मत्प्रसादात्-इति निर्वाहवाक्यमभिदधद्भगवान्   
परमात्मानमीश्वरं वासुदेवं चैकतया योजयतीति ॥ ६२ ॥   
  
इति ते ज्ञानमाख्यातं गुह्याद्गुह्यतरं मया ।   
विमृश्यैतदशेषेण यथेच्छसि तथा कुरु ॥ १८-६३ ॥   
  
तदेवेदं ज्ञानमुक्तम् । गुह्यात्-वेदान्तादपि   
गुह्यम्-परमाद्वैतप्रकाशनात् । एतच्चाशेषेण   
विमृश्येति-तात्पर्यमत्र विचार्येत्यर्थः । तच्च तात्पर्यं   
यथावसरमस्माभिः शृङ्ग्राहिकयैव प्रकाशितं यद्यपि   
तथापि स्फुटमशेषविमर्शनं प्रदर्श्यते-उपादेयतमं ह्यदः   
। नास्मिन्निरूप्यमाणे श्रूयमाणे वा मतिस्तृप्यति ॥ ६३ ॥   
  
गुह्यतमं यदत्र निश्चितम् तज्ज्ञानमिदानीं शृणु-इत्याह   
  
सर्वगुह्यतमं भूयः शृणु मे परमं वचः । इष्टोऽसि मे   
दृढमतिस्ततो वक्ष्यामि ते हितम् ॥ १८-६४ ॥   
  
मन्मना भव मद्भक्तो मद्याजी मां नमस्कुरु । मामेवैष्यसि   
सत्यं ते प्रतिजाने प्रियोऽसि मे ॥ १८-६५ ॥   
  
मन्मना भव-इत्यादिना शास्त्रे ब्रह्मार्पण एव सर्वथा   
प्राधान्यम्-इति निश्चितम् । ब्रह्मार्पणकारिणः   
शास्त्रमिदमर्थवदित्युक्तम् ॥ १८-६५ ॥   
  
आह च-   
  
सर्वधर्मान्परित्यज्य मामेकं शरणं व्रज । अहं त्वां   
सर्वपापेभ्यो मोक्षयिष्यामि मा शुचः ॥ १८-६६ ॥   
  
सर्वधर्मानिति । यदिदं युद्धकरणे प्रासङ्गिकबन्धुवधादि   
तस्य सर्वस्याहं कर्ता-इत्यात्मधर्मतां   
परित्यज्य-तथाचार्यादिहननक्रियानिषेधे मम धर्मो   
भविष्यति-इति मनसा विहाय । मामेवैकं सर्वकर्तारं   
परमेश्वरं स्वतन्त्रं शरणं सर्वस्वभावाधिष्ठायकतया   
व्रज । अत एवाहं सर्वज्ञः सर्वेभ्यः पापेभ्यस्त्वां   
मोक्षयिष्यामीति । मा शुचः-किङ्कर्तव्यतामोहं मा गाः ॥ ६६   
॥   
  
इदं ते नातपस्काय नाभक्ताय कदाचन । न चाशुश्रूषवे   
वाच्यं न च मां योऽभ्यसूयति ॥ १८-६७ ॥   
  
अस्य ज्ञानस्य गोप्यमानत्वं सिद्धिदम्-सर्वजनाविषयत्वात् ।   
तपसा तावत्पापग्रन्थौ विशीर्णे कुशलपरिपाकोन्मुखता भवति   
। इति पूर्वं तपः तपसः श्रद्धा जायते । सैवात्र भक्तिः ।   
श्रद्धाप्युपजाता कदाचिन्न प्ररोहति-सौदामनीव   
क्षणदृष्टनष्टत्वात् । ततस्तत्प्ररोहे श्रोतुमिच्छा भवति ।   
इयदपि च कस्यचिदनीश्वरे वस्तुनि शुष्कसाङ्ख्यादिज्ञाने भवति   
। सेश्वरेऽपि वा कस्यचित्फलार्थितया फलमेव प्रधानीकृत्य   
भगवन्तं च स्वात्मानं तदुपकरणपात्रीकरणेन न्यक्कृत्य   
भवेत् । यदुक्तं   
  
पुरुषश्च कर्मार्थत्वात् कर्माण्यपि फलार्थत्वात् । (पू० मी०   
सू०)   
  
इति । एवमुभयथापि भगवत्यसूयैवानादर इत्यर्थः ॥ ६७ ॥   
  
य इदं परमं गुह्यं मद्भक्तेष्वभिधास्यति । भक्तिं मयि   
परां कृत्वा मामेवैष्यत्यसंशयः ॥ १८-६८ ॥   
  
भक्तिमिति-एतदेव मयि भक्तिकरणं यद्भक्तेष्वेतन्निरूपणम् ।   
अभिधास्यति-आभिमुख्येन शास्त्रोक्तप्रक्रियया   
धास्यति-वितरिष्यति । स मन्मयतामेतीति विधिरेवैष   
नार्थवादः । एवमन्यत्र ॥ ६८ ॥   
  
न च तस्मान्मनुष्येषु कश्चिन्मे प्रियकृत्तमः । भविता न च मे   
तस्मादन्यः प्रियतरो भुवि ॥ १८-६९ ॥   
  
अध्येष्यते च य इमं धर्म्यं संवादमावयोः । ज्ञानयज्ञेन   
तेनाहमिष्टः स्यामिति मे मतिः ॥ १८-७० ॥   
  
श्रद्धावाननसूयश्च शृणुयादपि यो नरः । सोऽपि मुक्तः   
शुभांल्लोकान्प्राप्नुयात्पुण्यकर्मणाम् ॥ १८-७१ ॥   
  
कच्चिदेतच्छ्रुतं पार्थ त्वयैकाग्रेण चेतसा ।   
कच्चिदज्ञानसम्मोहः प्रनष्टस्ते धनञ्जय ॥ १८-७२ ॥   
  
अर्जुन उवाच   
  
नष्टो मोहः स्मृतिर्लब्धा त्वत्प्रसादान्मयाऽच्युत । स्थितोऽस्मि   
गतसन्देहः करिष्ये वचनं तव ॥ १८-७३ ॥   
  
नष्टो मोहः-इत्यादिना युद्धप्रवृत्तिस्तावदर्जुनस्योत्पन्ना नतु   
सम्यग्ब्रह्म-वित्त्वं जातम्-इति   
सूचयन्भाविनोऽनुगीतार्थस्यावकाशं ददाति ॥ ७३ ॥   
  
सञ्जय उवाच   
  
इत्यहं वासुदेवस्य पार्थस्य च महात्मनः ।   
संवादमिममश्रौषमद्भुतं रोमहर्षणम् ॥ १८-७४ ॥   
  
व्यासप्रसादाच्छ्रुतवानेतद्गुह्यतरं महत् । योगं   
योगीश्वरात्कृष्णात्साक्षात्कथयतः स्वयम् ॥ १८-७५ ॥   
  
राजन् संस्मृत्य संस्मृत्य संवादमिममद्भुतम् ।   
केशवार्जुनयोः पुण्यं हृष्यामि च पुनः पुनः ॥ १८-७६ ॥   
  
तच्च संस्मृत्य संस्मृत्य रूपमत्युद्भुतं हरेः । विस्मयो मे   
महाराज प्रहृष्ये च पुनः पुनः ॥ १८-७७ ॥   
  
यत्र योगीश्वरः कृष्णो यत्र पार्थो धनुर्धरः । तत्र   
श्रीर्विजयो भूतिर्ध्रुवा नीतिर्मतिर्मम ॥ १८-७८ ॥   
  
सञ्जयवचनेन संवादमुपसंहरन्नेतदर्थस्य   
गाढप्रबन्धक्रमेण निरन्तरचिन्तासन्तानोपकृतनैर्यन्तर्यादेव   
चान्ते सुपरिस्फुटनिर्विकल्पानुभवरूपतामापाद्यमानं   
स्मरणमात्रमेव परब्रह्मप्रदायकम्-इत्युच्यते । एवं   
भगवदर्जुनसंवादमात्रस्मरणादेव तत्त्वावाप्त्या   
श्रीविजयविभूतय इति शिवम् ॥ ७८ ॥   
  
अत्र सङ्ग्रहश्लोकः   
  
भङ्क्त्वा ज्ञानविमोहमन्थरमयीं सत्त्वादिभिन्नां धियं   
प्राप्य स्वात्मविभूतसुन्दरतया विष्णुं विकल्पातिगम् ।   
यक्तिञ्चित्स्वरसोद्यदिन्द्रियनिजव्यापारमात्रस्थिते- र्हेलातः कुरुते   
तदस्य सकलं सम्पद्यते शङ्करम् ॥ १८ ॥   
  
इति श्रीमहामहेश्वराचार्यवर्यराजानकाभिनवगुप्तपादविरचिते   
श्रीमद्भगवद्गीतार्थसङ्ग्रहेऽष्टादशोऽध्यायः ॥ १८ ॥   
  
श्रीमान्कात्यायनोऽभूद्वररुचिसदृशः   
प्रस्फुरद्बोधतृप्त-स्तद्वंशालङ्कृतो यः   
स्थिरमतिरभवत्सौशुकाख्योऽतिविद्वान् । विप्रः श्री   
भूतिराजस्तदनु समभवत्तस्य सूनुर्महात्मा येनामी   
सर्वलोकास्तमसि निपतिताः प्रोद्धृता भानुनेव ॥ १ ॥   
  
तच्चरणकमलमधुपो भगवद्गीतार्थसङ्ग्रहं व्यदधात् ।   
अभिनवगुप्तः सद्दिवजलोटककृतचोदनावशतः ॥ २ ॥   
  
अत इदमयथार्थं वा यथार्थमपि सर्वथा नैव ।   
विदुषामसूयनीयं कृत्यमिदं बान्धवार्थं हि ॥ ३ ॥   
  
अभिनवरूपा शक्तिस्तद्गुप्तो यो महेश्वरो देवः ।   
तदुभययामलरूपमभिनवगुप्तं शिवं वन्दे ॥ ४ ॥   
  
परिपूर्णोऽयं श्रीमद्भगवद्गीतार्थसङ्ग्रहः ।   
कृतिस्त्रिनयनचरणसरोरुह चिन्तनलब्धप्रसिद्धेरभिनवगुप्तस्येति   
शिवम् ॥   
  
मुक्तबोद्ह इन्दोलोगिचल् रेसेअर्च्ह् इन्स्तितुते©२०११ मुक्तबोध इन्दोलोगिचल् रेसेअर्छ् इन्स्तितुते  अल्ल् रिघ्त्स् रेसेर्वेद्।ए-तेxत्स् मय् बे विएwएद् ओन्ल्य् ओन्लिने ओर् दोwन्लोअदेद् ड़ोर् प्रिवते स्तुद्य्।ए-तेxत्स् मय् नोत्, उन्देर् अन्य् चिर्चुम्स्तन्चेस्, बे चोपिएद्, रेपुब्लिस्हेद्,रेप्रोदुचेद्, दिस्त्रिबुतेद् ओर् सोल्द्, एइथेर् इन् ओरिगिनल् ओर् अल्तेरेद् ड़ोर्म्, wइथोउत्थे एxप्रेस्स् पेर्मिस्सिओन् ओड़् मुक्तबोध इन्दोलोगिचल् रेसेअर्छ् इन्स्तितुते इन् wरितिन्ग्।दत-एन्तेरेद् ब्य् थे स्तड़्ड़् ओड़् मुक्तबोध उन्देर् थे दिरेच्तिओन् ओड़् मर्क् स्। ग्। द्य्च्ज़्कोwस्कि।          