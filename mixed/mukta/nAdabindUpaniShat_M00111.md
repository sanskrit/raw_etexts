---
Alternate name:
- śrī upaniṣad brahmayogin
Catalog number: M00111
Commentator:
- brahmayogin
Editor:
- śāstrī mahādeva
Main title: yoga upaniṣads with the commentary of śrī upaniṣad brahmayogin
Publication city:
- Madras
Publication country: India
Publication year:
- '1920'
Publisher:
- Adyar library and research centre
Secondary title:
- nādabindu upaniṣat
Subjects:
- tantric / āgamic literature
- yoga
- upaniṣad
- yogopaniṣad
- yogopaniṣad
Uniform title: nādabindūpaniṣat
title: नादबिन्दूपनिषत्
title_iast: nādabindūpaniṣat

---
  
  
  
  
नादबिन्दूपनिषत्  
  
वाङ्मे मनसि- इति शान्तिः  
  
वैराजप्रणवस्वरूपम्  
  
अकारो दक्षिणः पक्ष उकारस्तूत्तरः स्मृतः ।  
मकारं पुच्छमित्याहुरर्धमात्रा तु मस्तकम् ॥ १ ॥  
  
पादादिकं गुणास्तस्य शरीरं तत्त्वमुच्यते ।  
धर्मोऽस्य दक्षिणश्चक्षुरधर्मो योऽपरः स्मृतः ॥ २ ॥  
  
भूर्लोकः पादयोस्तस्य भुवर्लोकस्तु जानुनि ।  
सुवर्लोकः कटीदेशे नाभिदेशे महर्जगत् ॥ ३ ॥  
  
जनोलोकस्तु हृद्देशे कण्ठे लोकस्तपस्ततः ।  
भ्रुवोर्ललाटमध्ये तु सत्यलोको व्यवस्थितः ॥ ४ ॥  
  
विवरणम्  
  
वैराजात्मोपासनया सञ्जातज्ञानवह्निना ।  
दग्ध्वा कर्मत्रयं योगी यत्पदं याति तद्भजे ॥  
  
	इह खलु ऋग्वेदप्रविभक्तेयं नादबिन्दूपनिषत्   
विराट्प्रणवप्रकटनपूर्वकं तद्गतसविशेषब्रह्मविदां   
स्वात्तज्ञानानुरोधेन सविशेषब्रह्माप्तिमभिधाय   
निर्विशेषब्रह्मयाथात्म्यप्रकटनपूर्वकं  
  
प्। २१५) तज्ज्ञानान्नादोपायसाधनसम्पन्नानां   
कर्मत्रयभङ्गप्रभा[भ]वविकलेबरकैवल्यं प्रकटयन्ती विजृम्भते   
स्वयमवान्तररूपेण । अस्याः स्वल्पग्रन्थतो विवरणमारभ्यते । ऋतिस्तु-   
अकार इत्यादिना । अन्तर्विराट्प्रणवावेकीकृत्य द्वादशमात्रात्मको   
महावैराजप्रणव उच्यते । तद्भावापत्तये महाविराजः   
सुपर्णतयोक्तिः । सुपर्णभावमापन्नमहाविराजः   
स्थूलप्रपञ्चाभिधायकोऽयमकारो दक्षिणः पक्षः ।   
तस्योत्तरपक्षस्तु सूक्ष्मप्रपञ्चाभिधायक उकारः स्मृतः । तस्य   
पुच्छं बीजप्रपञ्चाभिधायकं मकारमिति ब्रह्मविद आहुः ।   
अर्धमात्रा तु तन्मस्तकभावं गतेत्यामनन्ति ॥ १ ॥ तस्य पादादिकं   
सत्त्वादिगुणा भवन्ति । तस्य विशिष्टावयवसम्पन्नं शरीरं तु   
वाराहोपनिषदुक्तषण्णवतितत्त्वजातमुच्यते । अस्य दक्षिणोत्तरचक्षुषी   
धर्माधर्मौ भवतः । दक्षिणश्चक्षुरिति लिङ्गव्यत्ययः ॥ २ ॥ तस्य   
पादजानुकटिनाभिहृदयकण्ठभ्रूमध्येषु भूरादिसप्तलोकाः   
प्रतिष्ठिता इत्यर्थः । पादयोरिति दप्तमीद्विवचनम् ॥ ३-४ ॥  
  
वैराजविद्याफलम्  
  
सहस्रार्णमती वात्र मन्त्र एष प्रदर्शितः ।  
एवमेतां समारूढो संहयोगविचक्षणः ॥ ५ ॥  
  
न भिद्यते कर्मचारैः पापकोटिशतैरपि ।  
  
	एवंविशेषणविशिष्टो वैराजप्रणव उक्त इत्याह- सहस्रेति ।   
सहस्रार्णमि[र्णमती]ति लिङ्गव्यत्ययः । प्रणवाद्य[द्या]वयवाकारस्य   
सहस्रावयवत्वं श्रूयते, अकारः सहस्रावयवान्वितः इति । अत्र अस्मिन्   
महावेराजप्रणवात्मनि   
सहस्रार्णाख्यावयवविशिष्टाकारान्वितोऽयमेष ॐकारो मन्त्रः   
अभिधानतया स्थित इति श्रुतिभिः प्रदर्शित इत्यर्थः । वाशब्दः   
अवधारणे । इत्थं   
वक्ष्यमाणद्वादशमात्रात्मकप्रणवार्थमहाविराडस्मि   
इत्यनुसन्धानं हंसयोगः, तद्वतः पापाद्यभेदतामाह- एवमिति ।   
स्वतत्त्वज्ञानेन स्वातिरिक्तकलनां हन्तीति  
  
प्। २१६) हंसः । स एवास्मीत्यनुसन्धानं हंसयोगः । तद्विचक्षणः   
तदभिज्ञो योगी ॥ ५ ॥ एवमुक्तलक्षणां महावैराजविद्यां   
समारूढो यदा तदनुसन्धानपरो भवति तदा स्वकृतकर्मचारैः   
कर्मप्रभवैः पापकोटिशतैरपि न कदापि भिद्यते- इति   
वक्ष्यमाणविद्याफलं दर्शयति ॥  
  
प्रणवस्य प्रधानमात्राचतुष्टयस्वरूपम्  
  
आग्नेयी प्रथमा मात्रा वायव्येषा तथा परा ॥ ६ ॥  
  
भानुमण्डलसङ्काशा भवेन्मात्रा तथोत्तरा ।  
परमा चार्धमात्रा या वारुणीं तां विदुर्बुधाः ॥ ७ ॥  
  
कालत्रयेऽपि यत्रेमा मात्रा नूनं प्रतिष्ठिताः ।  
एष ॐकार आख्यातो धारणाभिर्निबोधत ॥ ८ ॥  
  
	प्रधानमात्राचतुष्टयस्वरूपमाह- आग्नेयीति । अग्निः   
वैश्वानरः तत्सम्बन्धिनी आग्नेयी वैराज्यकाराभिधाना प्रथमा   
मात्रा भवति । तथा वायुशब्देन सूत्रात्मोच्यते, वायुर्वै गौतम   
तत्सूत्रम् इति श्रुतेः । तत्सम्बन्धिनी वायवी एषा परा उकाररूपिणी   
द्वितीया मात्रा भवति ॥ ६ ॥ भानुमण्डलवत् सम्यक् काशत इति बीजात्मा   
भानुमण्डलसङ्काशः तदभिधानमकारात्मिका   
भानुमण्डलसङ्काशा परा तृतीयमात्रा भवेत् । या च पुनः   
मात्रात्रयापेक्षया अर्धमात्रा परमा सर्वोत्कृष्टा भवति बुधाः   
तामेतां स्वविकल्पितभेदजातं स्वेन रूपेण वारयति व्याप्नोतीति   
वरुणः तुर्यः तद्रूपिणीं वारुणीं चतुर्थमात्रात्मिकां विदुः ॥ ७ ॥   
यत्र प्रणवे भूतादिकालत्रयेऽपि इमाः मात्राः प्रतिष्ठिताः एषः   
ॐकारः एवं श्रुतिभिराख्यातो भवति । हे स्वाज्ञलोकाः यूयं   
वक्ष्यमाणघटिकापञ्चककालात्मकघोषिण्यादिमात्रा   
धारणाभिः निबोधत जानथेत्यर्थः (?) ॥ ८ ॥  
  
प्। २१७) प्रणवस्य व्यष्टिसमष्ट्यात्मकद्वादशमात्राभेदविवरणम्  
  
घोषिणी प्रथमा मात्रा विद्युन्मात्रा तथा परा ।  
पतङ्गिनी तृतीया स्याच्चतुर्थी वायुवेगिनी ॥ ९ ॥  
  
पञ्चमी नामधेया तु षष्ठी चैन्द्र्यभिधीयते ।  
सप्तमी वैष्णवी नाम अष्टमी शाङ्करीति च ॥ १० ॥  
  
नवमी महती नाम धृतिस्तु दशमी मता ।  
एकादशी भवेन्नारी ब्राह्मी तु द्वादशी परा ॥ ११ ॥  
  
	व्यष्टिसमष्ट्यात्मकद्वादशमात्राभेदं विवृणोति- घोषिणीति ॥   
९ ॥ अन्तःप्रणवमात्रा अकाराद्याः पञ्चब्रह्मवाचका ज्ञेयाः ॥ १० ॥   
समष्ट्यकाराद्या[अ]ण्डविराडादिवाचका भवन्ति ॥ ११ ॥  
  
उपासकानां तत्तन्मात्राकालोत्क्रमणफलम्  
  
प्रथमायां तु मात्रायां यदि प्राणैर्वियुज्यते ।  
भरते वर्षराजासौ सार्वभौमः प्रजायते ॥ १२ ॥  
  
द्वितीयायां समुत्क्रान्तो भवेद्यक्षो महात्मवान् ।  
विद्याधरस्तृतीयायां गान्धर्वस्तु चतुर्थिका ॥ १३ ॥  
  
पञ्चम्यामथ मात्रायां यदि प्राणैर्वियुज्यते ।  
उषितः सह देवत्वं सोमलोके महीयते ॥ १४ ॥  
  
षष्ठ्यामिन्द्रस्य सायुज्यं सप्तम्यां वैष्णवं पदम् ।  
अष्टभ्यां व्रजते रुद्रं पशूनां च पतिं तथा ॥ १५ ॥  
  
प्। २१८) नवम्यां तु महर्लोकं दशम्यां तु जनं व्रजेत् ।  
एकादश्यां तपोलोकं द्वादश्यां ब्रह्म शाश्वतम् ॥ १६ ॥  
  
षष्टिघटिकास्वेवं द्वादशमात्रादृष्टिं कृत्वा उपासनां   
कुर्वतः तत्तन्मात्राकालोत्क्रमणफलमाह- प्रथमायामिति ।   
चतुर्मुखदैवत्यघोषिण्याख्याकाराभिधानोदयादिपञ्चघटिका-  
कालपरिमितायां प्रथमायां तु मात्रायां यद्येवमुपासकः    
प्राणैः वियुज्यते सोऽसौ योगी भरते वर्षे राजा सार्वभौमः सन्   
प्रजायते ॥ १२ ॥ तथा च द्वितीयायाम् । सप्तम्यर्थे चतुर्थिकेति ।   
प्रथमपर्यायवदेकादशपर्यायोऽप्यूह्यः ॥ १३-१६ ॥  
  
निर्विशेषब्रह्मस्वरूपं, तज्ज्ञानफल च  
  
ततः परतरं शुद्धं व्यापकं निर्मलं शिवम् ।  
सदोदितं परं ब्रह्म ज्योतिषामुदयो यतः ॥ १७ ॥  
  
अतीन्द्रियं गुणातीतं मनो लीनं यदा भवेत् ।  
अनूपमं शिवं शान्तं योगयुक्तः सदा विशेत् ॥ १८ ॥  
  
तद्युक्तस्तन्मयो जन्तुः शनैर्मुञ्चेत् कुले चिरम् ।  
संस्थितो योगचारेण सर्वसङ्गविवर्जितः ॥ १९ ॥  
  
ततो विलीनपाशोऽसौ विमलः कमलाप्रभुः ।  
तेनैव ब्रह्मभावेन परमानन्दमश्नुते ॥ २० ॥  
  
	सविशेषब्रह्मविदामेवं फलतारतम्यमुक्त्वा   
निर्विशेषब्रह्मस्वरूपं तज्ज्ञानफलं चाह- तत इति । ततः- अकारो   
दक्षिणः पक्षः इत्यारभ्य महावैराजाभिधानं सविशेषं ब्रह्म   
तदुपासकानां तत्फलं चाभिहितं, ततः परतरं   
महावैराजगतहेयांशापह्नवसिद्धम्  
  
प्। २१९) अत एव शुद्धम्, स्वाज्ञदृष्ट्या व्याप्यमलाशिवप्रसक्तौ   
व्यापकं निर्मलं शिवम्, यतः सूर्यादिज्योतिषामुदयो भवति तदेतत्   
ब्रह्म सदोदितम् ॥ १७ ॥ करणग्रामतद्धेतुत्रिगुणप्रसक्तौ अतीन्द्रियं   
गुणातीतं निर्गुणम्, यदा स्वातिरिक्तकलनोज्जीवकमनो लीनं भवेत्तदा   
तदनूपमं निरूपमम्, चिन्मात्रत्वात् शिवम्, शान्तस्वातिरिक्तं यत्   
ब्रह्म अवशिष्यते सदा तन्निर्विकल्पकयोगयुक्तो विशेत् ॥ १८ ॥ यद्योगयुक्तो   
जन्तुः तन्मयो भूत्वा स्वकारणभूते कुले स्वाविद्याद्वयत्कार्ये   
शनैः शनैः मुञ्चेत् अथ यच्चिरं चिन्मात्रं भवेत् । कोऽयं   
एवमधिकारीत्याह- संस्थित इति । योगचारेण योगाभ्यासेन सम्यक्   
स्थितः । अन्तर्बाह्यकलनासङ्गिनो योगाभ्यासेच्छा कुत इत्यत आह-   
सर्वसङ्गविवर्जितः इति ॥ १९ ॥ अतो योगी विमलान्तरो भूत्वा   
विलीनस्वबन्धनहेतुस्वातिरिक्तपाशः सन् विदेहकैवल्यकमलया   
प्रभवतीति प्रभुः परमानन्दं यः स्वेन अनुष्ठितः तेनैव   
ब्रह्मभावेन सर्वापह्नवसिद्धं ब्रह्म निष्प्रतियोगिकस्वमात्रमिति   
ज्ञानयोगेन अश्नुते, कृतकृत्यो भवतीत्यर्थः ॥ २० ॥  
  
ज्ञानिनः प्रारब्धकर्मभावाभावविचारः  
  
आत्मानं सततं ज्ञात्वा कालं नय महामते ।  
प्रारब्धमखिलं भुञ्जन्नोद्वेगं कर्तुमर्हसि ॥ २१ ॥  
  
उत्पन्ने चात्मविज्ञाने प्रारब्धं नैव मुञ्चति ।  
तत्त्वज्ञानोदयादूर्ध्वं प्रारब्धं नैव विद्यते ॥ २२ ॥  
  
देहादीनामसत्त्वात्तु यथा स्वप्नो विबोधतः ।  
कर्म जन्मान्तरीयं यत् प्रारब्धमिति कीर्तितम् ॥ २३ ॥  
  
यत्तु जन्मान्तराभावात् पुंसो नैवास्ति कर्हिचित् ।  
स्वप्नदेहो यथाध्यस्तस्तथैवायं हि देहकः ॥ २४ ॥  
  
प्। २२०) अध्यस्तस्य कुतो जन्म जन्माभावे कुतः स्थितिः ।  
उपादानं प्रपञ्चस्य मृद्भाण्डस्येव पश्यति ॥ २५ ॥  
  
अज्ञानं चेति वेदान्तैस्तस्मिन् नष्टे क्व विश्वता ।  
यथा रज्जुं परित्यज्य सर्पं गृह्णाति वै भ्रमात् ॥ २६ ॥  
  
तद्वत् सत्यमविज्ञाय जगत् पश्यति मूढधीः ।  
रज्जुखण्डे परिज्ञाते सर्परूपं न तिष्ठति ॥ २७ ॥  
  
अधिष्ठाने तथा ज्ञाते प्रपञ्चे शून्यतां गते ।  
देहस्यापि प्रपञ्चत्वात् प्रारब्धावस्थितिः कुतः ॥ २८ ॥  
  
अज्ञानजनबोधार्थं प्रारब्धमिति चोच्यते ।  
ततः कालवशादेव प्रारब्धे तु क्षयं गते ॥ २९ ॥  
  
ब्रह्मप्रणवसन्धाननादो ज्योतिर्मयः शिवः ।  
स्वयमाविर्भवेदात्मा मेघापायेंऽशुमानिव ॥ ३० ॥  
  
कञ्चनापक्वज्ञानिनमुद्दिश्येदमाह- आत्मानमिति । सततं   
श्रुत्याचार्यप्रसादलब्धश्रवणादिसाधनेन स्वात्मानं ब्रह्मेति   
ज्ञात्वा हे महामते आयुः- शेषकालं नय   
इच्छानिच्छापरेच्छाप्रभवसुखदुःखतन्मिश्रप्रारब्धमखिलं   
भुञ्जन् नोद्वेगं सन्तापं कर्तुमर्हसि ॥ २१ ॥ तव एवमुत्पन्ने   
चात्मविज्ञाने नैव प्रारब्धं त्वां मुञ्चति । यदि ते   
ब्रह्ममात्रतत्त्वज्ञानं जायते तदा न हि ते प्रारब्धं कर्म   
अस्तीत्याह- तत्त्वज्ञानेति ॥ २२ ॥ प्रारब्धसम्भवे हेतुमाचष्टे-   
देहादीनामिति । यत् जन्मान्तरीयं कर्म सुखादिभोगप्रदं   
प्रारब्धं तत्तु प्रबोधात् स्वप्नवत् तत्त्वज्ञानेन नश्यत्येव । तत्र   
हेतुः- वस्तुतो देहादीनामसत्त्वात् ॥ २३ ॥ एवं देहादीनामसत्त्वे पुंसो   
जन्मान्तराभावात् यत् प्रारब्धमिति मन्यसे तत्तु  
  
प्। २२१) कर्हिचिदपि नैवास्तीति निश्चिन्वित्यर्थः ।   
प्रारब्धायत्तदेहस्यासत्त्वं स्फुटयति सदृष्टान्तं- स्वप्नेति ॥ २४-२५ ॥   
स्वाज्ञानम् अध्यासहेतुः । तस्मिन् वेदान्तैः   
तत्प्रभवज्ञानविज्ञानसम्यग्ज्ञानैः अभावपदं गते क्व   
तत्कार्यविश्वता सेद्धुं पारयति, देहादेः विश्वान्तःपतित्वात् । न   
कदापि प्रारब्धादिकर्मत्रयं विद्यत इत्यर्थः । शिष्टं स्पष्टम् ॥ २६-  
२८ ॥ तथा चेत् कथं प्रारब्धकल्पनेत्यत आह- अज्ञानेति । स्वज्ञानेन   
स्वाज्ञानतत्कार्ये नष्टे कथं ते देहो विद्यत इति   
स्वाज्ञानानुरोधमाक्षिपन्ति, तद्वाग्बन्धनायेयं   
प्रारब्धकल्पनेत्यर्थः । ततः किमित्यत आह- तत इति । ततः   
सम्यग्ज्ञानादूर्ध्वं कालवशात् ईश्वरप्रसादादेव   
प्रारब्धकर्मोपलक्षितस्वातिरिक्तास्तित्वभ्रमे क्षयम् अपह्नवं गते सति   
॥ २९ ॥ अथ पुरा ब्रह्मप्रणवानुसन्धानप्रभवप्रबोधः पुनः   
स्वातिरिक्तास्तित्वभ्रमं न ददाति, ज्योतिर्मयः शिवो नादः तुर्यतुर्यो   
भूत्वा मेघापाये अंशुमानिव स्वयम् आविर्भवेत् आत्मा   
स्वमात्रमवशिष्यत इत्यर्थः ॥ ३० ॥  
  
तुरीयतुरीयाधिगमोपायभूतं नादानुसन्धानम्  
  
सिद्धासनस्थितो योगी मुद्रां सन्धाय वैष्णवीम् ।  
शृणुयाद्दक्षिणे कर्णे नादमन्तर्गतं सदा ॥ ३१ ॥  
  
अभ्यस्यमानो नादोऽयं बाह्यमावृणुते ध्वनिम् ।  
पक्षाद्विपक्षमखिलं जित्वा तुर्यपदं व्रजेत् ॥ ३२ ॥  
  
श्रूयते प्रथमाभ्यासे नादो नानाविधो महान् ।  
वर्धमानस्तथाभ्यासे श्रूयते सूक्ष्मसूक्ष्मतः ॥ ३३ ॥  
  
आदौ जलधिजीमूतभेरीनिर्झरसम्भवः ।  
मध्ये मर्दलशब्दाभो घण्टाकाहलजस्तथा ॥ ३४ ॥  
  
प्। २२२) अन्ते तु किङ्किणीवंशवीणाभ्रमरनिस्वनः ।  
इति नानाविधा नादाः श्रूयन्ते सूक्ष्मसूक्ष्मतः ॥ ३५ ॥  
  
महति श्रूयमाणे तु महाभेर्यादिकध्वनौ ।  
तत्र सूक्ष्मं सूक्ष्मतरं नादमेव परामृशेत् ॥ ३६ ॥  
  
घनमुत्सृज्य वा सूक्ष्मे सूक्ष्ममुत्सृज्य वा घने ।  
रममाणमपि क्षिप्तं मनो नान्यत्र चालयेत् ॥ ३७ ॥  
  
यत्र कुत्रापि वा नादे लगति प्रथमं मनः ।  
तत्र तत्र स्थिरीभूत्वा तेन सार्धं विलीयते ॥ ३८ ॥  
  
विस्मृत्य सकलं बाह्यं नादे दुग्धाम्बुवन्मनः ।  
एकीभूयाथ सहसा चिदाकाशे विलीयते ॥ ३९ ॥  
  
उदासीनस्ततो भूत्वा सदाभ्यासेन संयमी ।  
उन्मनीकारकं सद्यो नादमेवावधारयेत् ॥ ४० ॥  
  
सर्वचिन्तां समुत्सृज्य सर्वचेष्टाविवर्जितः ।  
नादमेवानुसन्दध्यान्नादे चित्तं विलीयते ॥ ४१ ॥  
  
	ब्रह्मप्रणवार्थतुर्यतुर्याधिगमोपायतया   
नादानुसन्धानप्रकारमाह- सिद्धासनेति ॥  
  
गुदं वामेन सम्पीड्य मेढ्रादुपरि दक्षिणम् ।  
ऋजुकायत्रिबन्धाभ्यां सिद्धासनमिदं भवेत् ॥  
  
	इति योगशास्त्रप्रसिद्धसिद्धासने स्थितो योगी,  
  
प्। २२३) अन्तर्लक्ष्यं बहिर्दृष्टिः निमेषोन्मेषवर्जिता ।  
एषा सा वैष्णवी मुद्रा सर्वतन्त्रेषु गोपिता ॥  
  
इति श्रुतिसिद्धवैष्णवीं मुद्रामनुसन्धाय स्वान्तरनाहतगतं   
नादं दक्षिणकर्णे सदा शृणुयात् ॥ ३१ ॥ एवं नादश्रवणतः किं   
स्यादित्यत आह- अभ्यस्यमान इति । एवमभ्यस्तो नादः   
स्वावारकबाह्यशब्दादिकमावृत्य पक्षमात्रेण   
स्वविपक्षभूतस्वातिरिक्तास्तित्वं निर्मूल्य नादसाधनो योगी   
तुर्यतुर्यपदं स्वमात्रमिति ब्रजेत् ॥ ३२ ॥ नादेयत्तां   
तदभ्यासानुभवं च प्रकटयति- श्रूयत इति ॥ ३३ ॥ कथम् ? आदौ ॥ ३४-  
३५ ॥ तत् किं ग्राह्यमित्यत आह- महतीति ॥ ३६ ॥ यथाकथञ्चित् नादात् न   
चालयेदित्याह- घनमिति ॥ ३७ ॥ जलध्यादिभ्रमरनिस्वनान्तनादेषु यत्र   
कुत्र वा मनः स्थिरीभवेत् तेन नादेन साकं चिदाकाशे विलीयत इत्याह-   
यत्रेति ॥ ३८-३९ ॥ तदितरकार्येषु उदासीनः ॥ ४० ॥ यतो नादाभ्यासः   
क्षिप्रफलदः अत एव सर्वचिन्ताम् ॥ ४१ ॥  
  
नादस्य मनोनियमनसामर्थ्यम्  
  
मकरन्दं पिबन् भृङ्गो गन्धान् नापेक्षते यथा ।  
नादासक्तं सदा चित्तं विषयं न हि काङ्क्षते ॥ ४२ ॥  
  
बद्धः सुनादगन्धेन सद्यःसन्त्यक्तचापलम् ।  
नादग्रहणतश्चित्तमन्तरङ्गभुजगमम् ॥ ४३ ॥  
  
विस्मृत्य विश्वमेकाग्रं कुत्रचित् हि धावति ।  
मनोन्मत्तगजेन्द्रस्य विषयोद्यानचारिणः ॥ ४४ ॥  
  
प्। २२४) नियामनसमर्थोऽयं निनादो निशिताङ्कुशः ।  
नादोऽन्तरङ्गसारङ्गबन्धने वागुरायते ॥ ४५ ॥  
  
अन्तरङ्गतरङ्गस्य रोधे वेलायतेऽपि च ।  
  
	नादासक्तं चित्तं सदतिरिक्तविषयं न काङ्क्षतीति   
सदृष्टान्तमाह- मकरन्दमिति ॥ ४२ ॥ नादपाशनिरुच्छ्वासबद्धं   
चित्तम् अचलं सत् स्वबाह्याभ्यन्तरं विस्मृत्य स्तब्धीभवतीत्याह-   
बद्ध इति ॥ ४३ ॥ स्वान्तर्बाह्यं विस्मृत्य स्वस्मिन्नेव स्थिरं सत् न कुत्रचित्   
परिधावतीत्यर्थः । नादाङ्कुशो मनोगजनियमनदक्ष इत्याह- मन इति   
॥ ४४ ॥ नादोऽन्तरङ्गविहङ्गमतरङ्गरोधनजालवेलेन दक्ष इत्याह-   
नाद इति ॥ ४५ ॥  
  
उपेयनादस्वरूपम्  
  
ब्रह्मप्रणवसंलग्ननादो ज्योतिर्मयात्मकः ॥ ४६ ॥  
  
मनस्तत्र लयं याति तद्विष्णोः परमं पदम् ।  
तावदाकाशसङ्कल्पो यावच्छन्दः प्रवर्तते ॥ ४७ ॥  
  
निःशब्दं तत् परं ब्रह्म परमात्मा समीर्यते ।  
नादो यावन्मनस्तावन्नादान्ते तु मनोन्मनी ॥ ४८ ॥  
  
सशब्दश्चाक्षरे क्षीणे निःशब्दं परमं पदम् ।  
सदा नादानुसन्धानात् सङ्क्षीणा वासना भवेत् ॥ ४९ ॥  
  
निरञ्जने विलीयेते मनोवायू न संशयः ।  
नादकोटिसहस्राणि बिन्दुकोटिशतानि च ॥ ५० ॥  
  
सर्वे तत्र लयं यान्ति ब्रह्मप्रणवनादके ।  
  
प्। २२५) उपायनादस्वरूपमुक्त्वा फलात्मकोपेयनादस्वरूपं   
तज्ज्ञानफलं च प्रकटयति- ब्रह्मेति । अकारस्थूलांशादिप्रविभक्त-  
जाग्रज्जाग्रदाद्यविकल्पानुज्ञैकरसान्तकलनोपबृंहणात् ब्रह्म   
यस्मिन् षोडशमात्रात्मकप्रणवे विराजते स ब्रह्मप्रणवः तत्सलग्नः   
तदभिन्नः स चासौ स्वज्ञानां पराग्भावं न ददातीति नदः स एव   
नादः प्रत्यगात्मा स्वयम्प्रकाशकतया ज्योतिर्मयात्मको भवति ॥ ४६ ॥   
यन्मनः पराक्प्रत्यग्विभागहेतुः तत्र प्रत्यगभिन्नपरब्रह्मणि   
लयं याति, मनौपलक्षितस्वाविद्यापदाधिकरणं यत् तस्य विष्णोः   
तद्विष्णोः व्याप्यसापेक्षव्यापनशीलस्य   
व्याप्यसापेक्षव्यापकताभावे   
यद्व्याप्यव्यापककलनाविरलमवशिष्यते, तदेव परमं   
निष्प्रतियोगिकनिर्विशेषं तन्मात्रतया पद्यत् इति पदं   
विकलेबरकैवल्यमित्यर्थः । किं सदा ब्रह्मप्रणवानुसन्धानं   
कर्तव्यमित्यवधिमाह- तावदिति । यावद्बाह्यान्तःशब्दकामादिप्रतीति   
तावदाकाशसङ्कल्पः स्वातिरिक्तशब्दादिप्रपञ्चोऽस्ति नास्तीति   
विभ्रमसङ्कल्पविरलो भवेत् ॥ ४७ ॥ ततोऽयं निःशब्दतया विभाति   
परमात्मेति सम्यगीयते । नादानुसन्धानावधिं तत्फलं चाह-   
नाद इति ॥ ४८-४९ ॥ ब्रह्मप्रणवनादस्य सर्वापवादाधिकरणतामाह-   
नादेति नादस्य सर्वसाक्षिणोऽधिगमे यान्युपायतया कोटिसहस्राणि   
साधनानि सन्ति यानि बिन्दोः ईश्वरस्य अधिगमे   
सालोक्यादितत्पदाप्तिसाधनानि कोटिशतानि सन्ति तानि सर्वाणि ॥ ५० ॥   
चशब्दात् ये ये स्वाज्ञविकल्पिताः विकाराः सन्ति ते सर्वे तत्र   
ब्रह्मप्रणवनादके प्रत्यगभिन्ने ब्रह्मणि लयं यान्ति । ततः   
प्रत्यगभिन्नं ब्रह्म स्वाधिष्ठेयाभावात् निरधिष्ठानं सत्   
स्वमात्रमवशिष्यत इति भावः ॥  
  
नादारूढयोगिनां विदेहमुक्तिलाभः  
  
सर्वावस्थाविनिर्मुक्तः सर्वचिन्ताविवर्जितः ॥ ५१ ॥  
  
मृतवत्तिष्ठते यागा स मुक्तो नात्र संशयः ।  
शङ्खदुन्दुभिनादं च न शृणोति कदाचन ॥ ५२ ॥  
  
काष्ठवज्ज्ञायते देह उन्मन्यावस्थया ध्रुवम् ।  
न जानाति स शीतोष्णं न दुःखं न सुखं तथा ॥ ५३ ॥  
  
प्। २२६) न मानं नावमानं च सन्त्यक्त्वा तु समाधिना ।  
अवस्थात्रयमन्वेति न चित्तं योगिनः सदा ॥ ५४ ॥  
  
जाग्रन्निद्राविनिर्मुक्तः स्वरूपावस्थतामियात् ॥ ५५ ॥  
  
दृष्टिः स्थिरा यस्य विना सदृश्यं  
वायुः स्थिरो यस्य विना प्रयत्नम् ।  
चित्तं स्थिरं यस्य विनावलम्बं  
स ब्रह्मतारान्तरनादरूपः ॥ ५६ ॥  
  
इत्युपनिषत् ॥  
  
	एवं ब्रह्मप्रणवनादारूढयोगिनां स्थितिं तत्कृत्यकृत्यतां   
विशदीकरोति- सर्वेति ॥ ५१-५२ ॥ ब्रह्ममात्रभावमापन्नो योगी   
ब्रह्मातिरिक्तकलनां न जानाति ब्रह्मातिरिक्तयोः   
निष्प्रतियोगिकभावाभावरूपत्वात् इत्यर्थः ॥ ५३-५५ ॥ तस्य   
ब्रह्मप्रणवनादरूपतां दर्शयन् उपसंहरति- दृष्टिरिति । यस्य   
दृष्टिवायुचित्तानि दृश्यप्रयत्नावलम्बकलनां विना स्थिरीभूत्वा   
ब्रह्मप्रणवपर्यवसन्ना भवन्ति सोऽयं विद्वान्   
ब्रह्मतारान्तरतुर्यतुर्याभिधाननादरूपतया अवशिष्यते,   
विदेहमुक्तो भवतीत्यर्थः ॥ ५६ ॥ इत्युपनिषच्छब्दौ   
नादबिन्दूपनिषत्समाप्त्यर्थौ ॥  
  
श्रीवासुदेवेन्द्रशिष्योपनिषद्ब्रह्मयोगिना ।  
लिखितं स्याद्विवरणं नादबिन्दोः स्फुटं लघु ।  
नादबिन्दुविवरणं पञ्चाशदधिकं शतम् ॥  
  
इति श्रीमदीशाद्यष्टोत्तरशतोपनिषच्छास्त्रविवरणे   
अष्टत्रिंशत्सङ्ख्यापूरकं नादबिन्दूपनिषद्विवरणं   
सम्पूर्णम्  
  
  
मुक्तबोद्ह इन्दोलोगिचल् रेसेअर्च्ह् इन्स्तितुते©२०११ मुक्तबोध इन्दोलोगिचल् रेसेअर्छ् इन्स्तितुते  अल्ल् रिघ्त्स् रेसेर्वेद्।ए-तेxत्स् मय् बे विएwएद् ओन्ल्य् ओन्लिने ओर् दोwन्लोअदेद् ड़ोर् प्रिवते स्तुद्य्।ए-तेxत्स् मय् नोत्, उन्देर् अन्य् चिर्चुम्स्तन्चेस्, बे चोपिएद्, रेपुब्लिस्हेद्,रेप्रोदुचेद्, दिस्त्रिबुतेद् ओर् सोल्द्, एइथेर् इन् ओरिगिनल् ओर् अल्तेरेद् ड़ोर्म्, wइथोउत्थे एxप्रेस्स् पेर्मिस्सिओन् ओड़् मुक्तबोध इन्दोलोगिचल् रेसेअर्छ् इन्स्तितुते इन् wरितिन्ग्।दत-एन्तेरेद् ब्य् थे स्तड़्ड़् ओड़् मुक्तबोध उन्देर् थे दिरेच्तिओन् ओड़् मर्क् स्। ग्। द्य्च्ज़्कोwस्कि।          