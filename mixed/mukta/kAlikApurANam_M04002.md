---
Catalog number: M04002
Editor:
- pañcānana tarkavāgīśa
Publication city:
- Calculta
Publication country: India
Publication year:
- '1909'
Publisher:
- Vangavasi Pree
Subjects:
- tantric / āgamic literature
Uniform title: kālikāpurāṇam
title: कालिकापुराणम्
title_iast: kālikāpurāṇam

---
  
  
  
  
कालिकापुराणम्   
  
श्रीगणेशाय नमः   
  
प्रथमोऽध्यायः   
  
यद् योगिभिर्भवभयार्तिविनाशयोग्यमासाद्य वन्दितमतीवविविक्तचित्तैः ।  
तद् वः पुनातु हरिपादस रोजयुग्ममाविर्भवत् क्रमविलङ्घितभूर्भुवः स्वः ॥ १ ॥  
  
सा पातु वः सकलयोगिजनस्य चित्तेऽविद्यातमिस्रतरणिर्यतिमुक्तिहेतुः ।  
या चास्य जन्तुनिवहस्य विमोहिनीति माया विभोर्जनुषि शुद्धकुबुद्धिहन्त्री ॥ २ ॥  
  
ईश्वरं जगतामाद्यं प्रणम्य पुरुषोत्तमम् ।  
नित्यज्ञानमयं वक्ष्ये पुराणं कालिकाह्वयम् ॥ ३ ॥  
  
मार्कण्डेयं मुनिश्रेष्ठं स्थितं हिमधरान्तिके ।  
मुनयः परिपप्रच्छुः प्रणम्य कमठादयः ॥ ४ ॥  
  
भगवन् सम्यगाख्यात सर्वशास्त्रा।इ तत्त्वतः ।  
वेदान् सर्वांस्तथा साङ्गान् सारभूतं प्रमथ्य च ॥ ५ ॥  
  
सर्ववेदेषु शास्त्रेषु यो यो नः संशयोऽभवत् ।  
स स च्छिन्नस्त्वया ब्रह्मन् सवित्रेव तमश्चयः ॥ ६ ॥  
  
जैवातृकाग्र्य भवतः प्रसादाद्द्विजसत्तम ।  
निःसंशया वयं जाता वेदे शास्त्रे च सर्वशः ॥ ७ ॥  
  
कृतकृत्या वयं ब्रह्मंस्त्वत्तोऽधीत्य समन्ततः ।  
सरहस्यं धर्मशास्त्रं यदवादि स्वयम्भुवा ॥ ८ ॥  
  
भूयस्तच्छ्रोतुमिच्छामो हरं काली पुरा कथम् ।  
मोहयामास यतिनं सतीरूपेण चेश्वरम् ॥ ९ ॥  
  
सर्वदा ध्याननिलयं यमिनं यतिनां वरम् ।  
सङ्क्षोभयामास कथं संसारविमुखं हरम् ॥ १० ॥  
  
सती वा कथमुत्पन्ना दक्षदारासु शोभना ।  
कथं हरो मनश्चक्रे दारग्रहणकर्मणि ॥ ११ ॥  
  
कथं वा दक्षकोपेन त्यक्तदेहा सती पुरा ।  
हिमवत्तनया जाता भूयो वा कथमागता ॥ १२ ॥  
  
कथमर्धशरीरं साऽहरत स्मररिपोः पुनः ।  
एतत् सर्वं समाचक्ष्व विस्तरेण द्विजोत्तम ॥ १३ ॥  
  
नान्योऽस्ति संशयच्छेत्ता त्वत्समो न भविष्यति ।  
यथा जानीम विप्रेन्द्र तत् कुरुष्वैतदात्मवित् ॥ १४ ॥  
  
मार्कण्डेय उवाच   
  
शृणुध्वं मुनयः सर्वे गुह्याद् गुह्यतरं मम ।  
पुण्यं शुभकरं सम्यग् ज्ञानदं कामदं परम् ॥ १५ ॥  
  
एतद् ब्रह्मा पुरोवाच नारदाय महात्मने ।  
पृष्टस्तेन ततः सोऽपि बालखिल्येभ्य उक्तवान् ॥ १६ ॥  
  
बालखिल्या महात्मानस्तत आचक्षिरे पुनः ।  
यवक्रीताय मुनये स प्रोवाचासिताय च ॥ १७ ॥  
  
असितो मे समाचष्ट एतद्विस्तरतो द्विजाः ।  
अहं वः कथयिष्यामि कथामेतां पुरातनीम् ।  
प्रणम्य परमात्मानं चक्रपाणिं जगत्पतिम् ॥ १८ ॥  
  
व्यक्ताव्यक्तस्वरूपाय सदसद्व्यक्तिरूपिणे ।  
स्थूलाय सूक्ष्मरूपाय विश्वरूपाय वेधसे ॥ १९ ॥  
  
नित्याय नित्यज्ञानाय निर्विकाराय तेजसे ।  
विद्याविद्यास्वरूपाय कालरूपाय वैनमः ॥ २० ॥  
  
निर्मलायोर्मिषट्कादिरहिताय विरागिणे ।  
व्यापिने विश्वरूपाय सृष्टिस्थित्यन्तकारिणे ॥ २१ ॥  
  
योगिभिश्चिन्त्यते योऽसौ वेदान्तान्तगचिन्तकैः ।  
अन्तरन्तः परञ्ज्योतिःस्वरूपं प्रणमामि तम् ॥ २२ ॥  
  
तमेवाराध्य भगवान् ब्रह्मा लोकपितामहः ।  
प्रजाः ससजं सकलाः सुरासुन्नरादिकाः ॥ २३ ॥  
  
सृष्ट्वा प्रजापतीन् दक्षप्रमुखान् स यथाविधि ।  
मरीचिमत्रिं पुलहं तथैवाङ्गिरस क्रतुम् ॥ २४ ॥  
  
पुलस्त्यञ्च वशिष्ठञ्च नारदञ्च प्रचेतसम् ।  
भृगुञ्च मानसान् पुत्रान् यदा दश ससर्ज सः ॥  
तदा तन्मनसी जाता चारुरूपा वराङ्गना ॥ २५ ॥  
  
नाम्ना सन्ध्येतिविख्याता साम्यनसन्ध्या गायत्रिका ।  
न तादृशी देवलोके न मर्त्त्ये न रसातले ।  
कालत्रयेऽपि भविता सम्पूर्णगुणशालिनी ॥२६ ॥  
  
निसर्गचारुनीलेन कचभारेण राजते ।  
मयूरीव विचित्रेण वर्षासु द्विजसत्तमाः ॥ २७ ॥  
  
आरक्तगौरमलिनमाकर्णान्तं तथालकैः ।  
रेजे सुराधिपधनुश्चारुबालेन्दुसन्निभम् ॥ २८ ॥  
  
प्रफुल्लनीलनलिनश्यामलं नयनद्वयम् ।  
चकाशे चकितायास्तु कुरङ्ग्याः सदृशं चलम् ॥ २९ ॥  
  
निसर्गचञ्चलं चारु भ्रू युग्मं श्रवणायतम् ।  
मीनाङ्ककोदण्डसमं नीलं तस्या द्विजोत्तमाः ॥ ३० ॥  
  
भ्रूमध्याधोनिम्नभागादायतप्रांशुनासिका ।  
लवण्यानि द्रवन्तीव ललाटात्तिलपुष्पवत् ॥ ३१ ॥  
  
तद्वक्त्रं शोणपद्माभपूर्णचन्द्रसमप्रभम् ।  
बिम्बाधरारुणिम्नाभीरेजे रागिमनोहरम् ॥ ३२ ॥  
  
सौन्दर्यलावण्यगुणैरापूर्णं वदनं पुनः ।  
अभितश्चिवुकं यातुमुद्यताविव तत्कुचौ ॥ ३३ ॥  
  
राजीवकुट्मलाकारौ पीनोत्तुङ्गौ निरन्तरौ ।  
श्मामास्यौ तत्कुचौ विप्रा मुनीनामपि मोहनौ ॥ ३४ ॥  
  
वलिभाजि क्षीणमध्यं मुष्टिग्राह्यमिवांशुकम् ।  
तन्मध्यं ददृशुः सर्वे शक्तितुल्यं मनोभुवः ॥ ३५ ॥  
  
तस्याश्चोरुयुगं रेजे स्थूलोर्ध्वं करभायतम् ।  
आनमद्वारणकरप्रतिमं मृदुमन्थरम् ॥ ३६ ॥  
  
स्थलाम्बुजारुणं पादयुग्मं सत्पार्ष्णिराजितम् ।  
अङ्गुलीदलसङ्कीर्णं कुसुमायुधबाणवत् ॥ ३७ ॥  
  
तां चारुदर्शनां तन्वीं तनुरोमावलीवृताम् ।  
सस्वेदवदनां दीर्घनयनां चारुहासिनीम् ॥ ३८ ॥  
  
चारुकर्णयुग्मां कान्तां त्रिगम्भीरां षडुन्नताम् ।  
दृष्ट्वा धाता समुत्थाय चिन्तयामास हृद्गतम् ॥ ३९ ॥  
  
दक्षादयस्ते स्रष्टारो मरीच्याद्यास्तु मानसाः ।  
दध्युः समुत्सुकाः सर्वे तां दृष्ट्वा वरवर्णिनीम् ॥ ४० ॥  
  
किं कर्मास्या भवेत् सृष्टौ कस्य वा वरवर्।इनी ।  
भविष्यतीति ते सर्वे चिन्तयामासुरुत्त्सुकाः ॥ ४१ ॥  
  
एवं चिन्तयतस्तस्य ब्रह्मणो मुनिसत्तमाः ।  
मनसः पुरुषो बल्गुराविर्भूतो विनिसृताः ॥ ४२ ॥  
  
काञ्चनीचूर्णपीताभः पीनोरस्कः सुनासिकः ।  
सुवृत्तोरुकटीजङ्घो नीलवेष्टितकेशरः ।  
लग्न भ्रूयुगलो लोलः पूर्णचन्द्रनिभाननः ॥ ४३ ॥  
  
कपाटविस्तीर्णहृदि रोमराजिविराजितः ।  
शुभ्रमातङ्गकरवत् पीननिस्तलबाहुकः ।  
आरक्तपाणिनयनमुखपादकरोद्भवः ॥ ४४ ॥  
  
क्षीणमध्यश्चारुदन्तः प्रमत्तगजकन्धरः ।  
प्रफुल्लपद्मपत्राक्षः केशरघ्राणतर्पणः ।  
कम्बुग्रीवो मीनकेतुः प्रांशुर्मकरवाहनः ॥ ४५ ॥  
  
पञ्चपुष्पायुधो वेगी पुष्पकोदण्डमण्डितः ।  
कान्तः कटाक्षपातेन भ्रामयन्नयनद्वयम् ॥ ४६ ॥  
  
सुगन्धिमरुता भ्रान्त शृङ्गाररससेवितम् ।  
तं वीक्ष्य तादृशं दक्षप्रमुखा मानसाश्च ते ॥ ४७ ॥  
  
मरीच्याद्या दश ततो विस्मयाविष्टचेतसः ।  
औत्सुक्यं परमं जग्मुरापुर्वैकारिकं मनः ॥ ४८ ॥  
  
चास पि वेधस वीक्ष्य स्रष्टार जगतां पतिम् ।  
प्रणम्य पुरुषः प्राह विनयानतकन्धरः ॥ ४९ ॥  
  
पुरुष उवाच   
  
किं करिष्याम्यहं कर्म ब्रह्मस्तत्र नियोजय ।  
मां न्याय्ये पुरुषो यस्मादुचिते शोभते विधे ॥ ५० ॥  
  
अभिधानं च यद्योग्यं स्थानं पत्नी च या मम ।  
तन्मे कुरुष्व लोकेशत्वं स्रष्टा जगतां यतः ॥ ५१ ॥  
  
मार्कण्डेय उवाच   
  
एवं तस्य वचः श्रुत्वा पुरुषस्य महात्मनः ।  
क्षणं न किञ्चित् प्रोवाच स्वसृष्टावपि विस्मितः ॥ ५२ ॥  
  
ततो मनः सुसंयम्य सम्यगुत्सृज्य विस्मयम् ।  
उवाच पुरुषं ब्रह्मा तत्कर्मोद्देशमावहन् ॥ ५३ ॥  
  
ब्रह्मोवाच   
  
अनेन चारुरूपेण पुष्पबाणैश्च पञ्चभिः ।  
मोहयन् पुरुषान् स्त्रींश्च कुरु सृष्टि सनातनीम् ॥ ५४ ॥  
  
न देवो न च गन्धर्वो न किन्नरमहोरगाः ।  
नासुरो न च दैत्यो वा न विद्याधरराक्षसाः ॥ ५५ ॥  
  
न यक्षा न पिशाचाश्च न भूता न विनायकाः ।  
न गुह्यका न वा सिद्धा न मनुष्या न पक्षिणः ॥ ५६ ॥  
  
पशवो न मृगाः कीटपतङ्गाजलजाश्च ये ।  
न ते सर्वे भविष्यन्ति न लक्ष्या ये शरस्य ते ॥ ५७ ॥  
  
अहं वा वासुदेवो वा स्थाणुर्वा पुरुषोत्तमः ।  
भविष्यामस्तव वशे किमन्यैः प्राणधारिभिः ॥ ५८ ॥  
  
प्रच्छन्नरूपी जन्तूनां प्रविशन् हृदयं सदा ।  
सुखहेतुः स्वयं भूत्वा कुरु सृष्टिं सनातनीम् ॥ ५९ ॥  
  
त्वत्पुष्पवाणस्य सदा मुक्यं लक्ष्यं मनोऽस्तु तत् ।  
सर्वेषां प्राणिनां नित्यं मदमोदकरो भवान् ॥ ६० ॥  
  
इति ते कर्म कथितं सृष्टिप्रावर्तकं पुनः ।  
नामापि च गदिष्यामि यत्ते योग्यं भविष्यति ॥ ६१ ॥  
  
मार्कण्डेय उवाच   
  
इत्युक्त्वाथ सुरश्रेष्ठो मानसानां मुखानि च ।  
आलोक्य स्वासने पद्मे सूपविष्टोऽभवन् क्षणात् ॥ ६२ ॥  
  
इति श्रीश्रीकालिकापुराणे कामप्रादुर्भावो नाथ प्रथमोऽध्यायः ॥ १ ॥  
  
द्वितीयोऽध्यायः   
  
मार्कण्डेय उवाच   
  
ततस्ते मुनयः सर्वे तदभिप्रायवेदिनः ।  
चक्रुस्तदुचितं नाम मरीच्यत्रिमुखास्तदा ॥ १ ॥  
  
मुखावलोकनादेव ज्ञात्वा वृत्तान्तमन्यतः ।  
दक्षादयस्तु स्रष्टारः स्थानं पत्नीञ्च ते ददुः ॥ २ ॥  
  
ततो निश्चित्य नामानि मरीचि प्रमुखाद्विजाः ।  
ऊचुः सङ्गतमेतस्मै पुरुषाय द्विजोत्तमाः ॥ ३ ॥  
  
ऋषय ऊचुः   
  
यस्मात् प्रमथ्य चेतस्त्वं जातोऽस्माकं तथा विधेः ।  
तस्मान्मन्मथनाम्ना त्वं लोके ख्यातो भविष्यसि ॥ ४ ॥  
  
जगत्सु कामरूपस्त्वं त्वत्समो नहि विद्यते ।  
अतस्त्वं कामनाम्नापि ख्यातो भव मनोभव ॥ ५ ॥  
  
मदनान्मदनाख्यस्त्वं शम्भोर्दर्पाच्च दर्पकः ।  
तदा कन्दर्पनाम्नापि लोके ख्यातो भविष्यति ॥ ६ ॥  
  
त्वदाशुगानां यद्वीर्य तद्वीर्य न भविष्यति ।  
वैष्णवानाञ्च रौद्राणां ब्रह्मास्त्राणाञ्च तादृशम् ॥ ७ ॥  
  
स्वर्गे मर्त्त्ये च पाताले ब्रह्मलोके सनातने ।  
तव स्थानानि सर्वाणि सर्वव्यापि भवान् यतः ।  
किं वाचातिविशेषेण सामान्ये नास्ति ते समः ॥ ८ ॥  
  
यत्र यत्र भवेत् प्राणी शाद्बलास्तरवोऽथवा ।  
तत्र तत्र तव स्थानमस्त्वाब्रह्मसदोदयम् ॥ ९ ॥  
  
दक्षोऽयं भवतः पत्नीं स्वयं दास्यति शोभनाम् ।  
आद्यः प्रजापतिर्यो हि यथेष्टं पुरुषोत्तम ॥ १० ॥  
  
एषा च कन्यका चारुरूपा ब्रह्ममनोभवा ।  
सन्ध्यानामेति विख्याता सर्वे लोके भविष्यति ॥ ११ ॥  
  
ब्रह्मणो ध्यायतो यस्मात् सम्यग्जाता वराङ्गना ।  
अतः सन्ध्येति लोकेऽस्मिन्नस्याः ख्यातिर्भविष्यति ॥ १२ ॥  
  
मार्कण्डेय उवाच   
  
इत्युक्त्वा मुनयः सर्वे तूष्णीं तस्थुर्द्विजोत्तमाः ।  
अवेक्ष्य ब्रह्मवदनं निनयावनताः पुरः ॥ १३ ॥  
  
ततः कामोऽपि कोदण्डमादाय कुसुमोद्भवम् ।  
उन्मादनेति विख्यातं कान्ताभ्रूतुल्यवेल्लितम् ॥ १४ ॥  
  
कौसुमानि तथास्त्राणि पञ्चादाय द्विजोत्तमाः ।  
हर्षणं रोचनाख्यञ्च मोहनं शोषणं तथा ॥ १५ ॥  
  
मारणञ्चेति सञ्ज्ञाभिर्मुनिमोहकराण्यपि ।  
प्रच्छन्नरूपी तत्रैव चिन्तयामास निश्चयम् ॥ १६ ॥  
  
ब्रह्मणा मम यत्कार्यं समुद्दिष्टं सदातनम् ।  
तदिहैव करिष्यामि मुनीनां सन्निधौ विधेः ॥ १७ ॥  
  
तिष्ठन्ति मुनयश्चात्र स्वयञ्चापि प्रजापतिः ।  
एषा सन्ध्यापि ब्रह्मणा प्रोक्त्तमिदानोमेव यद्वचः ॥ १९ ॥  
  
अहं विष्णुर्हरश्चापि तवास्त्रवशवर्तिनः ।  
किमन्यैर्जन्तुभिरिति तत्सार्थं करवाण्यहम् ॥ २० ॥  
  
मार्कण्डेय उवाच   
  
इति सञ्चित्यमनसा निश्चित्य च मनोभवः ।  
पुष्पज्यां पुष्पचापस्य याजयामास मार्गणैः ॥ २१ ॥  
  
आलीढस्थानमासाद्य धनुराकृष्य यत्नतः ।  
चकार वलयाकारं कामो धन्विवरस्तदा ॥ २२ ॥  
  
सहिते तेन कोदण्डे मारुताश्च सुगन्धयः ।  
ववुस्तत्र मुनिश्रेष्ठाः सम्यगाह्लदकारिणः ॥ २३ ॥  
  
ततस्तानथ धात्रादीन् सर्वानेव च मानसान् ।  
पृथक् पृथक् पुष्पशरैर्मोहयामास मोहनः ॥ २४ ॥  
  
ततस्ते मुनयः सर्वे मोहिताश्चतुराननः ।  
मोहितो मनसा किञ्चिद्विकारं प्रापुरादितः ॥ २५ ॥  
सन्ध्यां सर्वे निरीक्षन्तः सविकाराः मुहुर्मुहुः ।  
आसन् प्रवृद्धमदनाः स्त्री यस्मान्मदवर्धिनी ॥ २६ ॥  
  
ततः सर्वान् स मदनो मोहयित्वा पुनः पुनः ।  
यथेन्द्रियविकारांस्ते प्रापुस्तानकरोत्तथा ॥ २७ ॥  
  
उदीरितेन्द्रियो धाता वीक्षाञ्चक्रे यदाथ ताम् ।  
तदैव ह्यूनपञ्चाशद्भावा जाताः शरीरतः ॥ २८ ॥  
  
विव्वोकाद्यास्तथा हावाश्चतुःषष्टिकलास्तथा ।  
कन्दर्पशरविद्धायाः सन्ध्याया अभवन् द्विजाः ॥ २९ ॥  
  
सापि तैर्वीक्ष्यमाणाथ कन्दर्पशरपातजान् ।  
चक्रे मुहुर्मुहुर्भावान् कटाक्षावरणादिकान् ॥ ३० ॥  
  
निसर्गसुन्दरो सन्ध्या तान् भावान् मदनोद्भवान् ।  
कुर्वन्त्यतितरां रेजे स्वर्णदीव तनूर्मिभिः ॥ ३१ ॥  
  
अथ भावयुवां सन्ध्यां वीक्षमाणः प्रजापतिः ।  
धमम्भिःपूरिततनुरभिलाषमथाकरोत् ॥ ३२ ॥  
  
ततस्ते मुनयः सर्वे मरीच्यत्रिमुखा अपि ।  
दक्षाद्याश्च द्विजश्रेष्ठाः प्रापुर्वैकारिकेन्द्रियम् ॥ ३३ ॥  
  
दृष्ट्वा तथाविधान् दक्षमरीचिप्रमुखान् विधिम् ।  
सन्ध्याञ्च कर्मणि निजे श्रदृधे मदनस्तदा ॥ ३४ ॥  
  
यदिदं ब्रह्मणा कर्म ममोद्दिष्टं मयापि तत् ।  
कर्तुं शक्यमिति श्रद्धाभावितात्माभवत्तदा ॥ ३५ ॥  
  
ततो वियद्गतः शम्भुर्विधिं दृष्ट्वा तथाविधम् ।  
सदक्षान्मानसांश्चापि जहासोपजहास च ॥ ३६ ॥  
  
ससाधुवादं तान् सर्वान् विहस्य च पुनः पुनः ।  
उवाचेदं द्विजश्रेष्ठा लज्जयंस्तान् वृषध्वजः ॥ ३७ ॥  
  
ईश्वर उवाच   
  
अहो ब्रह्मंस्तव कहं कामभावः समुद्गतः ।  
दृष्ट्वा स्वतनयां नैतद् योग्यं वेदानुसारिणाम् ॥ ३८ ॥  
  
यथा माता तथा जामिर्यया जामिस्तथा सुता ।  
एष वै वेदमार्गस्य निश्चयस्त्वन्मुखोत्थितः ।  
कथन्तु काममात्रेण तत्ते विस्मारितं विधे ॥ ३९ ॥  
  
धैर्ये जगदिदं ब्रह्मन् समस्तं चतुरानन ।  
कथं क्षुद्रेण कामेन तत्ते विघटितं विधे ॥ ४० ॥  
  
एकान्तयोगिनः कस्मात् सर्वदा दिव्यदर्शनाः ।  
कथं दक्षमरीच्याद्या लोलुपाः स्त्रीषु मानसाः ॥ ४१ ॥  
  
कथं कामोऽपि मन्दात्मा प्राप्तकर्माधुनैव तु ।  
युष्मान् शरव्यान् कृतवानकालज्ञोऽल्पचेतनः ॥ ४२ ॥  
  
धिगस्तु तं मुनिश्रेष्ठ यस्य कान्ताजनो हठाद् ।  
धैर्यमाकृष्य लौल्येषु मज्जयत्यपि तन्मनः ॥ ४३ ॥  
  
मार्कण्डेय उवाच   
  
इति तस्य वचः श्रुत्वा लोकेशो गिरिशस्य च ।  
व्रीडया द्विगुणोभूतस्वेदार्द्रो ह्यभवत् क्षणात् ॥ ४४ ॥  
  
ततो निगृह्यैन्द्रियकं विकारं चतुराननः ।  
जिघृक्षुरपि तत्याज तां सन्ध्यां कामरूपिणीम् ॥ ४५ ॥  
  
तच्छरीरात्तु धर्माम्भो यत् पपात द्विजोत्तमाः ।  
अग्निष्वात्ता वर्हिषदो जाताः पितृगणास्ततः ॥ ४६ ॥  
  
भिन्नाञ्जननिभाः सर्वे फूल्लरा जीवलोचनाः ।  
नितान्तयतयः पुण्याः संसारविमुखाः पराः ॥ ४७ ॥  
  
सहस्राणां चतुःषष्टिरग्निष्वात्ताः प्रकीर्तिताः ।  
षडशीतिसहस्राणि तथा वर्हिषदो द्विजाः ॥ ४८ ॥  
  
धर्माम्भः पतितं भूमौ यद्दक्षस्य शरीरतः ।  
समस्तगुणसम्पन्ना तस्माज्जाता वराङ्गनाः ॥ ४९ ॥  
  
तन्वङ्गी तनुमध्या च तनुरोमावली शुभा ।  
मृद्वङ्गी चारुदशना तप्तकाञ्चनसुप्रभा ॥ ५० ॥  
  
मरीचिप्रमुखैः षड्भिर्निगृहीतेन्द्रियक्रिया ।  
ऋते ऋतुं वशिष्ठञ्च पुलस्त्याङ्गिरसौ तदा ॥ ५१ ॥  
  
ऋत्वादीना। चतुर्णाञ्च यो भूमौ निपपात ह ।  
ततः पितृगणा जाता अपरे द्विजसत्तमाः ॥ ५२ ॥  
  
सोमपा आज्यपा नाम्ना तथैवान्ये सुकालिनः ।  
हविर्भुजस्तु ते सर्वे कव्यवाहा प्रकीर्तिताः ॥ ५३ ॥  
  
ऋतोस्तु सोमपाः पुत्रा वशिष्ठस्य सुकालिनः ।  
आज्यपाख्याः पुलस्त्यस्य हविष्मन्तोऽङ्गिरः सुताः ॥ ५४ ॥  
  
जातेषु तेषु विप्रेन्द्रा अग्निष्वात्तादिकेष्वथ ।  
लोकानां पितृवर्गेषु कव्यवाहाः समन्ततः ॥ ५५ ॥  
  
सर्वेषामेव भूतानां ब्रह्मा भूतपितामहः ।  
सन्ध्या पितृप्रसूर्भुता तदुद्देशाद्यतोऽभवत् ॥ ५६ ॥  
  
अथ शङ्करवाक्येन लज्जितः स पितामहः ।  
कन्दर्पाय चुकोपाशु भ्रूकुटीकुटिलाननः ॥ ५७ ॥  
  
पुरैव तदभिप्रायं विदित्वा सोऽपि मन्मथः ।  
स्वबाणान् सञ्जहाराशु भीतः पशुपतेर्विधेः ॥ ५८ ॥  
  
ततः क्रोधसमाविष्टो ब्रह्मा लोकापितामहः ।  
यच्चकार द्विजेन्द्रास्तच्छृणुध्वं सुखमाहिताः ॥ ५९ ॥  
  
इति श्रीकालिकापुराणे ब्रह्ममोहनो नाथ द्वितीयोऽध्यायः ॥ २ ॥  
तृतीयोऽध्यायः   
  
मार्कण्डेय उवाच   
  
ततः कोपसमाविष्टः पद्मयोनिर्जगत्पतिः ।  
प्रजज्वालातिबलवद्दिधक्षुरिव पावकः ॥ १ ॥  
  
उवाच चेश्वरं कामो भवतः पुरतो यतः ।  
पुष्पेषुभिर्मामभजत् तत्फलस्याप्नुयाद्वर ॥ २ ॥  
  
तव नेत्राग्निनिर्दग्धः कन्दर्पो दर्पमोहितः ।  
भविष्यति महादेव कृत्वा कर्मातिदुष्करम् ॥ ३ ॥  
  
इति वेधाः स्वयं कामं शशाप द्विजसत्तमाः ।  
समक्षं व्योमकेशस्य मुनीनाञ्च यतात्मनाम् ॥ ४ ॥  
  
अथ भीतो रतिपतिस्तत्क्षणात् त्यक्तमार्गणः ।  
प्रादुर्वभूव प्रत्यक्षं शापं श्रुत्वातिदारुणम् ॥ ५ ॥  
  
उवाच चेदं ब्रह्माणं सदक्षं समरीचिकम् ।  
तथ्यञ्च गद्गतं भीत्या भीतिर्हि गुणहानिकृत् ॥ ६ ॥  
  
मन्मथ उवाच   
  
ब्रह्मन् किमर्थ भवता शप्तोऽहमतिदारुणम् ।  
अनागस्तव लोकेश न्यायमार्गानुसारिणः ॥ ७ ॥  
  
त्वयैवोक्तन्तु तत् कर्म यत्तु कुर्यामहं विभो ।  
तत्र याग्यो न शापो मे यतो नान्यन्मया कृतम् ॥ ८ ॥  
  
अहं विष्णुस्तथा शम्भुः सर्वे त्वच्छरगोचराः ।  
इति यद्भवता प्रोक्तं तन्मयापि परीक्षितम् ॥ ९ ॥  
  
नापराधो ममास्त्यत्र ब्रह्मन् मयि निरागसि ।  
दारुणं शमयस्वैनं शाप मम जगत्पते ॥ १० ॥  
  
मार्कण्डेय उवाच   
  
इति तस्य वचः श्रुत्वा विधाता जगतां पतिः ।  
प्रत्युवाच यतात्मानं मदनं सदयं मुहुः ॥ ११ ॥  
  
ब्रह्मोवाच   
  
आत्मजा मम सन्ध्येयं यस्मादेतत्सकाशतः ।  
लक्ष्यीकृतोऽहं भवता ततः शापो मया कृतः ॥ १२ ॥  
  
अधुना शान्तरोषोऽहं त्वां वदामि मनोभव ।  
भवतः शापशमनं भविष्यति यथा तथा ॥ १३ ॥  
  
त्वं भस्म भूत्वा मदन भर्गलोचनवह्निना ।  
तस्यैवानुग्रहात् पश्चाच्छरीरं समवाप्स्यसि ॥ १४ ॥  
  
यदा हरो महादेवः कुर्याद्दारपरिग्रहम् ।  
तदा स एव भवतः शरीरं प्रापयिष्यति ॥ १५ ॥  
  
मार्कण्डेय उवाच   
  
एवमुक्तवाथ मदनं ब्रह्मा लोकपितामहः ।  
अन्तर्दधे मुनीन्द्राणां मानसानाञ्च पश्यताम् ॥ १६ ॥  
  
तस्मिन्नन्तर्हिते शम्भूः सर्वेषाञ्च विधातरि ।  
यथेष्टदेशं गतवान् ब्रह्मा (तदा (?)) मारुतरंहसा ॥ १७ ॥  
वेधस्यन्तर्हिते तस्मिन् गते शम्भौ निजास्पदम् ।  
दक्षः प्राहाथ कन्दर्प पत्नीं तस्य निदर्शयन् ॥ १८ ॥  
  
दक्ष उवाच   
  
मद्देहजेयं कन्दर्प मद्रूपगुणसंयुता ।  
एनां गृह्णीष्व भार्यार्थ भवतः सद्दशीं गुणैः ॥ १९ ॥  
  
एषा तव महातेजाः सर्वदा सहचारिणी ।  
भविष्यति यथाकामं धर्मतो दशवर्तिनी ॥ २० ॥  
  
मार्कण्डेय उवाच   
  
इत्युक्ता प्रददौ दक्षौ देहस्वेदाम्बुसम्भवाम् ।  
कन्दर्पायाग्रतः कृत्वा नाम कृत्वा रतीति ताम् ॥ २१ ॥  
  
तां वीक्ष्य मदनो रामां रत्याख्यां सुमनोहराम् ।  
आत्माशुगेन विद्धोऽसौ मुमोह रतिरञ्जितः ॥ २२ ॥  
  
क्षणप्रभावदेकान्तगौरी मृगदृशी सदा ।  
लोलापाङ्गवय तस्यैव मृगीव सदृशी वधौ ॥ ३३ ॥  
  
तस्या भ्रूयुगलं वीक्ष्य संशयं मदनोऽकरोत् ।  
उन्मादकृन्मे कोदण्डं किं धात्रा स्यान्निवेशितम् ॥ २४ ॥  
  
कटाक्षाणामाशुगतिं दृष्ट्वा तस्या द्विजोत्तमाः ।  
आशुगत्वं निजास्त्राणां श्रद्दधे न च चारुताम् ॥ २५ ॥  
  
तस्याः स्वभावसुरभिं धीरं श्वासानिलं तथा ।  
आघ्राय मदनः श्रद्धां त्यक्तवान् मलयानिले ॥ २६ ॥  
  
पूर्णेन्दुसदृशं वक्त्रं दृष्ट्वा भ्रूलक्ष्मलक्षितम् ।  
न निश्चिकाय मदनो भेदं तन्मुखचन्द्रयोः ॥ २७ ॥  
  
सुवर्णपद्मकलिकातुल्यं तस्याः कुचद्वयम् ।  
रेजे चुचूकयुग्मेन भ्रमरेणेव सेवितम् ॥ २८ ॥  
  
दृढपीनोन्नतघनस्तनम्ध्याद्विलम्बिनीम् ।  
आनाभितो रोमराजिं तन्वी चार्वायतां शुभाम् ॥ २९ ॥  
  
ज्यां पुष्पधनुषः कामः षट्पदावलिसम्भृताम् ।  
विसस्मार च यस्मार्त्ता विगृह्यैनां निरीक्षते ॥ ३० ॥  
  
गम्भीरनाभिरन्ध्रान्तश्चतुष्पार्श्वत्वमावृताम् ।  
आननाब्जेक्षणद्वन्द्वमारक्तकमलं यथा ॥ ३१ ॥  
  
क्षीणमध्येन वपुषा निसर्गाष्टपदप्रभा ।  
रत्नवेदीव ददृशे कामेन द्विजसत्तमाः ॥ ३२ ॥  
  
रम्भास्तम्भयातस्निग्धं तदुरुयुगलं मृदु ।  
निजशक्तिसमं कामो वीक्षाञ्चक्रे मनोहरम् ॥ ३३ ॥  
  
आरक्तपार्ष्णिपादाग्रप्रान्तभागं पदद्वयम् ।  
अनुरागमयं चित्रं स्थतं तिस्यां मनोभवः ॥ ३४ ॥  
  
तस्याः करयुगं रक्तनखरैः किंशुकोपमैः ।  
वृत्ताभिरङ्गुलिभिश्च सूक्ष्माग्राभिर्मनोहरम् ॥ ३५ ॥  
  
इति दृष्ट्वा स्मरो मेने ममास्त्रैर्द्विगुणीकृतैः ।  
मां मोहयितुमुद्युक्ता किमेषा द्विजसत्तमाः ॥ ३६ ॥  
  
तद्वाहुयुगलं कान्तं मृणालयुगलायतम् ।  
मृदुस्निग्धं रराजातिकान्तितोयप्रवाहवत् ॥ ३७ ॥  
  
नीलनीरदसङ्काशः केशपाशो मनोहरः ।  
चमरीबालभारवद्विभाति स्म स्मरप्रियः ॥ ३८ ॥  
  
तां वीक्ष्य मदनो देवीं रतिमतिमनोहराम् ।  
कान्तितोयौघसम्पूर्णा कुचवक्त्राब्जकुड्मलाम् ॥ ३९ ॥  
  
वक्त्रपद्मां चारुबाहुमृणालशकलान्विताम् ।  
भ्रूयुग्मविभ्रमद्व्राततनूर्मिपरिराजिताम् ॥ ४० ॥  
  
कटाक्षपातभृङ्गीघां नेत्रनीलोत्पलान्विताम् ।  
तनुलोमालिशैवालां मनोद्रुमविशातिनीम् ॥ ४१ ॥  
  
निम्ननाभिह्रदां दक्षप्रालेयाद्रिसमुद्भवाम् ।  
गङ्गामिव महादेवो जग्राहोत्फुल्ललोचनः ॥ ४२ ॥  
  
उवाच च तदा सक्षं कामो मोदभरान्वितः ।  
विस्मृत्य शापञ्च तदा विधिदत्तं सुदारुणम् ॥ ४३ ॥  
  
मदन उवाच   
  
अनया सहचारिण्या सम्यक् सुन्दररूपया ।  
समर्थो मोहितुं शम्भुं किमन्यैर्जन्तुभिर्विधो ॥ ४४ ॥  
  
यत्र यत्र मया लक्ष्यं क्रियते धनुषोऽनघ ।  
तत्रानयापि चेष्टव्यं मायया रमणाह्वया ॥ ४५ ॥  
  
यदा देवालयं यामि पृथिवीं वा रसातलम् ।  
तदैषाप्यस्तु सध्रीची सर्वदा चारुहासिनी ॥ ४६ ॥  
  
यथा पद्मालया विष्णोर्जलदानां यथा तडित् ।  
यथा ममैषा भविता प्रजाध्यक्ष सहायिनी ॥ ४७ ॥  
  
मार्कण्डेय उवाच   
  
इत्युक्त्वा मदनो देवीं रतिं जग्राह सोत्सुकः ।  
स्रागरादुत्थितां लक्ष्मीं हृषीकेश इवोत्तमाम् ॥ ४८ ॥  
  
रराज स तया सार्धं भिन्नपीतप्रभः स्मरः ।  
जोमूत इव सन्ध्यायां सौदामिन्या मनोज्ञया ॥ ४९ ॥  
  
इति रतिपतिरुच्चैर्मोदयुक्तो रतिं तां हृदि परिजगृहे यां योगदर्शीव विद्याम् ।  
रतिरपि पतिमग्र्यं प्राप्य तोषञ्च लेभे हरिमिव कमलोत्था पूर्णचन्द्रोपमास्या ॥   
५० ॥  
  
इति श्रीकालिकापुराणे रत्युत्पत्तौ तृतीयोऽध्यायः   
चतुर्थोऽध्यायः   
  
मार्कण्डेय उवाच   
  
ततः प्रभृति धातापि यदेवान्तर्हितः पुरा ।  
चिन्तयामास सततं शम्भुवाक्यविषार्द्दितः ॥ १ ॥  
  
कान्ताभिलाषमात्रं मे दृष्ट्वा शम्भुरगर्हयत् ।  
मुनीनां पुरतः कस्मात् स दारान् सङ्ग्रहीष्यति ॥ २ ॥  
  
का वा भवित्री तज्जायाका च तन्मनसि स्थिता ।  
योगमार्गमवष्टव्य तस्य मोहं करिष्यति ॥ ३ ॥  
  
मन्मथोऽपि समर्थो नो भविष्यत्यस्य मोहने ।  
नितान्तयोगी रामाणां नामापि सहते न सः ॥ ४ ॥  
  
अगृहीतेषु दारेषु हरेण कथमादितः ।  
मध्येऽन्ते च भवेत् सृष्टिस्तद्वधो नान्यकारितः ॥ ५ ॥  
  
केचिद्भविष्यन्ति भुवि मया बाध्या महाबलाः ।  
केचिद्विष्णोर्वारणीयाः केचिच्छम्भोरुपायतः ॥ ६ ॥  
  
संसारविमुखे शम्भौ तथैकान्तविरागिणि ।  
अस्मदृते न कर्मान्यत् करिष्यति न संशयः ॥ ७ ॥  
  
चिन्तयन्निति लोकेशो ब्रह्मा लोकपितामहः ।  
पुनर्द्ददर्श भूमिष्ठान् दक्षादीन् वियति स्थितः ॥ ८ ॥  
  
रतिद्वितीयं मदनं मोदयुक्तं निरीक्ष्य च ।  
पुनस्तत्र गतः प्राह सान्त्वयन् पुष्पसायकम् ॥ ९ ॥  
  
ब्रह्मोवाच   
  
अनया सहचारिण्या राजसे त्वं मनोभव ।  
एषा च भवता पत्या युक्ता संशोधते धृशम् ॥ १० ॥  
  
यथा श्रिया हृषीकेशो यथा तेन हरिप्रिया ।  
क्षणदा विधुना युक्ता तया युक्तो यथा विधुः ॥ ११ ॥  
  
तथैव युवयोः शोभा दाम्पत्यञ्च पुरस्कृतम् ।  
अतस्त्वं जगतः केतुर्विश्वकेतुर्भविष्यसि ॥ १२ ॥  
  
जगद्धिताय वत्स त्वं मोहयस्व पिणाकिनम् ।  
यथा सुखमनाः शम्भुः कुर्याद्दारपरिग्रहम् ॥ १३ ॥  
  
विजने स्निग्धदेशे च पर्वतेषु सरित्सु च ।  
यत्र यत्र प्रयातीशस्तत्र तत्रानया सह ॥ १४ ॥  
  
मोहयस्व यतात्मानं वनिताविमुखं हरम् ।  
त्वदृते विद्यते नान्यः कश्चिदस्य विमोहकः ॥ १५ ॥  
  
भूते हरे सानुरागे भवतोऽपि मनोभव ।  
शापोपशान्तिर्भविता तस्मादात्महितं कुरु ॥ १६ ॥  
  
सानुरागो वरारोहां यदीच्छति मनोभव ।  
तदा तवोपभोगाय स त्वां सम्भावयिष्यति ॥ १७ ॥  
  
तस्माज्जगद्धिताय त्वं यतस्व हरमोहने ।  
शिवस्य भव केतुस्त्वं मोहयित्वा महेश्वरम् ॥ १८ ॥  
  
मार्कण्डेय उवाच   
  
इति श्रुत्वा वचस्तस्य ब्रह्मणः परमात्मनः ।  
उवाच मन्मथस्तथ्यं ब्रह्माणं जगतो हितम् ॥ १९ ॥  
  
मन्मथ उवाच   
  
करिष्येऽहं तव विभो वचनाच्छम्भुमोहनम ।  
किन्तु योषिन्महास्त्रं मे तत्र कान्तां प्रभो सृज ॥ २० ॥  
  
मया सम्मोहिते शम्भौ यया तस्यानुमोहनम् ।  
कार्यं मनोरमां रामां तां निदेशय लोकभृत् ॥ २१ ॥  
  
तामहं नहि पश्यामि यया तस्यानुमोहनम् ।  
कर्तव्यमधुना धातस्तत्रोपायं तथा कुरु ॥ २२ ॥  
  
मार्कण्डेय उवाच   
  
एवंवादिनि कन्दर्पे धाता लोकपितामहः ।  
कुर्या सम्मोहनीं योषामिति चिन्तां जगामह ॥ २३ ॥  
  
चिन्ताविष्टस्य तस्याथ निःश्वासो यो विनिःसृतः ।  
तस्माद्वसन्तः सञ्जातः पुष्पव्रातविभूषितः ॥ २४ ॥  
  
चूताङ्कुरान् मुकुलितान् विभ्रद् भ्रमरसंहतिम् ।  
किंशुकान् सारसान् रेजे प्रफुल्ल इव पादपः ॥ २५ ॥  
  
शोणराजीवसङ्काशः फुल्लतामरसेक्षणः ।  
सन्ध्योदिताखण्डशशिप्रतिमास्यः सुनासिकः ॥ २६ ॥  
  
शङ्खवच्छ्रवणावर्तः श्यामकुञ्चितमूर्द्धजः ।  
सन्ध्यांशुमालिसदृशकुण्डलद्वयमण्डितः ॥ २७ ॥  
  
प्रमत्तमातङ्गगतिर्विस्तीर्णहृदयस्तलः ।  
पीनस्थूलायतभुजः कठोरकरयुग्मकः ॥ २८ ॥  
  
सुवृत्तोरुकटीजङ्घः कम्बुग्रीवोन्नतांसकः ।  
गूढजत्रुः पीनवक्षाः सम्पूर्णः सर्वलक्षणैः ॥ २९ ॥  
  
तादृशेऽथ समुत्पन्ने सम्पूर्णः कुसुमाकरे ।  
ववौ वायुः ससुरभिः पादपा अपि पुष्पिताः ॥ ३० ॥  
  
पिकाश्च नेदुः शतशः पञ्चमं मधुरस्वराः ।  
प्रफुल्लपद्मा अभवन् सरस्यः पुष्टपुष्कराः ॥ ३१ ॥  
  
तमुत्पन्नमवेक्ष्याथ तथा तादृसमुत्तमम् ।  
हिरण्यगर्भो मदनं जगाद मधुरं वचः ॥ ३२ ॥  
  
ब्रह्मोवाच   
  
एष मन्मथ ते मित्रं सदा सहचरो भवेत् ।  
आनुकूल्यं तव कृते सवदैव करिष्यति ॥ ३३ ॥  
  
यथाग्नेः श्वसनो मित्रं सर्वत्रोपकरोति च ।  
तथायं भवतो मित्रं सदा त्वामनुयास्यति ॥ ३४ ॥  
  
वसतेरन्तहेतुत्वाद् वसन्ताख्यो भवत्वयम् ।  
तवानुगमनं कर्म तथा लोकानुरञ्जनम् ॥ ३५ ॥  
  
असौ वसन्तः शृङ्गारो वसन्ते मलयानिलः ।  
भवन्तु सुहृदो भावाः सदा त्वद्वशवर्तिनः ॥ ३६ ॥  
  
बिब्बोकाद्यास्तथा हावाश्चतुःषष्टिकलास्तथा ।  
कुर्वन्तु रत्याः सौहृद्यं सुहृदस्ते यथा तव ॥ ३७ ॥  
  
एभिः सहचरैः काम वसन्तप्रमुखैर्भवान् ।  
अनया सहचारिण्या त्वद्युक्तपरिवारया ॥ ३८ ॥  
  
मोहयस्व महादेवं कुरु सृष्टिं सनातनीम् ।  
यथेष्टदेशं गच्छ त्वं सर्वः सहचरैर्वृतः ।  
अहं तां भावयिष्यामि यो हरं मोहयिष्यति ॥ ३९ ॥  
  
एवमुक्तोऽथ मदनः सुरज्येष्ठेन हर्षितः ।  
जगाम सगणस्तत्र सपत्न्यनुचरस्तदा ॥ ४० ॥  
  
दक्षं प्रणम्य तान् सर्वान् मानसानभिवाद्य च ।  
यत्रास्ति शम्भुर्गतवांस्तत्स्थानं मन्मथस्तदा ॥ ४१ ॥  
  
तस्मिन् गते सानुचरेऽथ मन्मथे शृङ्गारभावादियुते द्विजोत्तमाः ।  
प्रोवाच दक्षं मधुरं पितामहः सार्धं मरीच्यत्रिमुखैर्मुनीश्वरैः ॥ ४२ ॥  
  
इति श्रीकालिकापुराणे वसन्तोत्पत्तौ चतुर्थोऽध्यायः ॥ ४ ॥  
पञ्चमोऽध्यायः   
  
मार्कण्डेय उवाच   
  
अथ ब्रह्मा तदोवाच दक्षाय सुमहात्मने ।  
मरीचिप्रमुखेभ्यश्च वचनञ्चेदमञ्जसा ॥ १ ॥  
  
ब्रह्मोवाच   
  
भवित्री शम्भुपत्नी का का तं सन्मोहयिष्यति ।  
इति सञ्चिन्तयन् कान्तां न स्थिरीकर्तुमुत्सहे ॥ २ ॥  
  
विष्णु मायामृते दक्ष महामायां जगन्मयीम् ।  
नान्या तन्मोहकर्त्री स्यात् सन्ध्यासावित्र्युमा ऋते ॥ ३ ॥  
  
तस्मादहं विष्णुमायां योगनिद्रां जगत्प्रसूम् ।  
स्तौमि सा चारुरूपेण शङ्करं मोहयिष्यति ॥ ४ ॥  
  
भवांस्तु दक्ष तामेव यजतां विश्वरूपिणीम् ।  
यथा तव सुता भूत्वा हरजाया भविष्यति ॥ ५ ॥  
  
मार्कण्डेय उवाअ   
  
एवं वचनमाकर्ण्य ब्रह्मणः परमात्मनः ।  
उवाच दक्षह् स्रष्टारं मरीच्यादिभिरीरितः ॥ ६ ॥  
  
दक्ष उवाच   
  
यथात्थ भगवंस्तथ्यं त्वं लोकेश जगद्धितम् ।  
तत् करिष्यामहे सम्यग् यथा स्यात्तन्मनोहरा ॥ ७ ॥  
  
तथा तथा भविष्यामि यथा मम सुता स्वयम् ।  
विष्णुमाया भवेत् पत्नी भूत्वा शम्भोर्महात्मनः ॥ ८ ॥  
  
मार्कण्डेय उवाच   
  
एवमेवेति तैरुक्तं मरीचिप्रमुखैस्तदा ।  
यष्टुं दक्षः समारेभे महामायां जगन्मयीम् ॥ ९ ॥  
  
क्षीरोदोत्तरतीरस्वस्तां कृत्वा हृदयस्थिताम् ।  
तपस्तप्तुं समारेभे द्रष्टुं प्रत्यक्षतोऽम्बिकाम् ॥ १० ॥  
  
दिव्यवर्षेण दक्षोऽपि सहस्राणां त्रयः समाः ।  
तपश्चचार नियतः संयतात्मा दृढव्रतः ॥ ११ ॥  
  
मारुताशी निराहारो जलाहारो च पर्णभुक् ।  
एवं निनाय तत्कालं चिन्तयंस्तां जगन्मयीम् ॥ १२ ॥  
  
गते दक्षे तपः कर्तुं ब्रह्मा सर्वजगत्पतिः ।  
जगाम मन्दराभ्यासं पुण्यात्पुण्यतरं वरम् ॥ १३ ॥  
  
तत्र गत्वा जगद्धात्रीं विष्णुमायां जगन्मयीम् ।  
तुष्टाव वाग्भिरर्थ्याभिरेकतानं शतं समाः ॥ १४ ॥  
  
ब्रह्मोवाच   
  
विद्याविद्यात्मिकां शुद्धां निरालम्बां निराकुलाम् ।  
स्तौमि देवीं जगद्धात्रीं स्थूलाणीयः स्वरूपिणीम् ॥ १५ ॥  
  
यस्या उदेति च जगत्प्रधानाख्यं जगत्परम् ।  
यस्यास्तदंशभूतां त्वां स्तौमि निद्रां सनातनीम् ॥ १६ ॥  
  
त्वं चितिः परमानन्दा परमात्मस्वरूपिणी ।  
शक्तिस्त्वं सर्वभूताना त्व सर्वेषां च पावनी ॥ १७ ॥  
  
त्वं सावित्री जगद्धात्री त्व सन्ध्या त्व रतिर्धृतिः ।  
त्वं हि ज्योति स्वरूपेण ससारस्य प्रकाशिनी ॥ १८ ॥  
  
तथा तमःस्वरूपेण च्छादयन्ती सदा जगत् ।  
त्वमेव सृष्टिरूपेण ससारपरिपूरणी ॥ १९ ॥  
  
स्थितिरूपेण च हरेर्जगतां च हितेषिणी ।  
तथैवान्तस्वरूपेण जगतामन्तकारिणी ॥ २० ॥  
  
त्वं मेधा त्वं महामाया त्वं स्वधा पितृमोदिनी ।  
त्वं स्वाहा त्वं नमस्कारवषट्कारौ तथा स्मृतिः ॥ २१ ॥  
  
त्वं पुष्टिस्त्वं धृतिर्मैत्री करुणा मुदिता तथा ।  
त्वमेव लज्जा त्वं शान्तिस्त्वं कान्तिर्जगदीश्वरी ॥ २२ ॥  
  
महामाया त्वं च स्वाहा स्वधा च पितृदेवता ।  
या सृष्टिशक्तिरस्माकं स्थितिशक्तिश्च या हरेः ॥ २३ ॥  
  
अन्तशक्तिस्तथेशानी सा त्वं शक्तिः सनातनि ॥ २४ ॥  
  
एका त्वं द्विविधा भूत्वा मोक्षसंसारकारिणी ।  
विद्याविद्यास्वरूपेण स्वप्रकाशाप्रकाशतः ॥ २५ ॥  
  
त्वं लक्ष्मीः सर्वभूतानां त्वं छाया त्वं सरस्वती ।  
त्रयीमयी त्रिमात्रा त्वं सर्वभूतस्वरूपिणी ॥ २६ ॥  
  
उद्गीतिः सामवेदस्य या पितृगणरञ्जनी ।  
त्वं वेदिः सर्वयज्ञानां सामिधेनी तथा हविः ॥ २७ ॥  
  
यदव्यक्तमनिर्देश्यं निष्कलं परमात्मनः ।  
रूपं तथैव तन्मात्रं सकलं च जगन्मयम् ॥ २८ ॥  
  
या मूर्त्तिर्वि रता सर्वधरित्रो बिभ्रती क्षितिम् ।  
सा त्वं विश्वम्भरे लोके शक्तिभूतिप्रदा सदा ॥ २९ ॥  
  
त्वं तक्ष्मीश्चेतना कान्तिस्त्वं पुष्टिस्त्वं सनातनी ।  
त्वं कालरात्रिस्त्वं मुक्तिः शान्तिः प्रज्ञा तथा स्मृतिः ॥ ३० ॥  
  
संसारसागरोत्तारतरणि सुखमोक्षदे ।  
प्रसीद सर्वजगतां त्वं गतिस्त्वं मतिः सदा ॥ ३१ ॥  
  
त्वं नित्या त्वमनित्या च त्वं चराचरमोहिनी ।  
त्वं सन्धिनी सर्वयोगसाङ्गोपाङ्गविभाविनी ॥ ३२ ॥  
  
चिन्ता कीर्तिर्यतीनां त्वं त्वं तदष्टाङ्गसंयुता ।  
त्वं खड्गिनी शूलिनी च चक्रिणी घोररूपिणी ॥ ३३ ॥  
  
त्वमीश्वरी जनानां त्वं सर्वानुग्रहकारिणी ।  
विश्वादिस्त्वमनादिस्त्वं विश्वयोनिरयोनिजा ।  
अनन्ता सर्वजगतस्त्वमेवैकान्तकारिणी ॥ ३४ ॥  
  
नितान्तनिर्मला त्वं हि तामसीति च गीयसे ।  
तं हिंसा त्वमहिंसा च त्वं काली चतुरानना ॥ ३५ ॥  
  
त्वं परा सर्वजननी दमनी दामिनी तथा ।  
त्वय्येव लीयते विश्वं भाति तत्त्वं तद्बिभर्त्ति च ॥ ३६ ॥  
  
त्वं सृष्टिहीना त्वं सृष्टिस्त्वमकर्णापि सश्रुतिः ।  
तपस्विनी पाणिपादहीना त्वं नितरां ग्रहा ॥ ३७ ॥  
  
त्वं द्वौस्त्वमापस्त्वं ज्योतिर्वायुस्त्वं च नभो मनः ।  
अहङ्कारोऽपि जगतामष्टधा प्रकृतिः कृतिः ॥ ३८ ॥  
  
जगन्नाभिर्मेरुरूपधारिणी नालिकापरा ।  
परापरात्मिका शुद्धा माया मोहातिकारिणी ॥ ३९ ॥  
  
कारणं कार्यभूतञ्च सत्यं शान्तं शिवाशिवे ।  
रूपाणि तव विश्वार्थे रागवृक्षफलानि च ॥ ४० ॥  
  
नितान्तह्रस्वा दीर्घा च नितान्ताणुबृहत्तनुः ।  
सूक्ष्माप्यखिललोकस्य व्यापिनी त्वं जगन्मयी ॥ ४१ ॥  
  
मानहीना विमानातिविमानोन्मानसम्भवा ।  
यदष्टिव्यष्टिसम्भोगरागादिगलिताशया ।  
तत्ते महिम्नि तद्रूपं तव भ्रान्त्यादिकं च यत् ॥ ४२ ॥  
  
इष्टानिष्टविपाकज्ञा यथेष्टानिष्टकारणम् ।  
सर्गादिमध्यान्तमयं निम्नं रूपं तथैव च ॥ ४३ ॥  
  
विचाराष्टाङ्गयोगेन सम्पाद्यैवं मुहुर्मुहुः ।  
यत् स्थिरीक्रियते तत्त्वं तत्ते रूपं सनातनम् ॥ ४४ ॥  
  
बाह्याबाह्ये सुखं दुःखं ज्ञानाज्ञाने लयालयौ ।  
उपतापस्तथा शान्तिर्भूतिस्त्वं जगतः पतेः ॥ ४५ ॥  
  
यस्याः प्रभावं नो वक्तुं शक्नोति भुवनत्रये ।  
तयैव सन्मोहकरी सा त्वं किं स्तूयसे मया ॥ ४६ ॥  
  
योगनिद्रा महानिद्रा मोहनिद्रा जगन्मयी ।  
विष्णुमाया च प्रकृतिः कस्त्वां स्तुत्या विभावयेत् ॥ ४७ ॥  
  
मम विष्णोः शङ्करस्य या वपुर्वहनात्मिका ।  
तस्याः प्रभावं को वक्तुं गुणान् वेत्तुं च कः क्षमः ॥ ४८ ॥  
  
प्रकाशकरणज्योतिःस्वरूपान्तरगोचरा ।  
त्वमेव जङ्गमस्थेयरूपैका बाह्यगोचरा ॥ ४९ ॥  
  
प्रसीद सर्वजगतां जननी स्त्रीस्वरूपिणी ।  
विश्वरूपिणी विश्वेशे प्रसीद त्वं सनातनि ॥ ५० ॥  
  
मार्कण्डेय उवाच   
  
एवं संस्तूयमाना सा योगनिद्रा विरिञ्चिना ।  
आविर्बभूव प्रत्यक्षं ब्रह्मणः परमात्मनः ॥ ५१ ॥  
  
स्निग्धाञ्जनद्युतिश्चारुरूपात्तुङ्गा चतुर्भुजा ।  
सिंहस्था खड्गनीलाब्जहस्ता मुक्तकचोत्करा ॥ ५२ ॥  
  
समक्षमथ तां वीक्ष्य स्रष्टा सर्वजगद्गुरुः ।  
भक्त्या विनम्रतुङ्गांसस्तुष्टाव च ननाम च ॥ ५३ ॥  
  
ब्रह्मोवाच   
  
नमो नमस्ते जगतः प्रवृत्तिनिवृत्तिरूपे स्थितिसर्गरूपे ।  
चराचराणां भवती च शक्तिः सनातनी सर्वविमोहनीति ॥ ५४ ॥  
  
यः श्रीः सदा केशवमूर्तिमाया विश्वम्भरा या सकलं बिभर्ति ।  
ह्रीर्योगिनी या महिता मनोज्ञा सा त्वं नमस्ते परमात्मसारे ॥ ५५ ॥  
  
यामादिपूर्वे हृदि योगिनो यां विभावयन्ति प्रमितिप्रतीताम् ।  
प्रकाशशुद्धादियुतां विराणां सा त्वं हि विद्या विविधावलम्बा ॥ ५६ ॥  
  
कूटस्थमव्यक्तमचिन्त्यरूपं त्वं बिभ्रती कालमयं जगन्ति ।  
विकारबीजं प्रकरोषि नित्यं प्रत्नानि न्यूतान्यथ मध्यमानि ॥ ५७ ॥  
  
सत्त्वं रजोऽथो तम इत्यमीषां विकारहीना समवस्थितिर्या ।  
सा त्वं गुणानां जगदेकहेतुर्बाह्यान्तरालं भवतीव याति ॥ ५८ ॥  
  
अशेषजगतां बीजे ज्ञेयज्ञानस्वरूपिणि ।  
जगद्धिताय जगतां विष्णुमाये नमोऽस्तुते ॥ ५९ ॥  
  
इत्याकर्ण्य वचस्तस्य काली लोकविमोहिनी ।  
ब्रह्माणमूचे जगतां स्रष्टारं घनशब्दवत् ॥ ६० ॥  
  
देव्युवाच   
  
ब्रह्मन् किमर्थं भवता स्तुताहमवधारय ।  
उच्यतां यदधृष्त्योऽस्ति तच्छ्रीघ्रं पुरतो मम ॥ ६१ ॥  
  
प्रत्यक्षं मयि जातायां सिद्धिः कार्यस्य निश्चिता ।  
तस्मात्ते वाञ्छितं ब्रूहि यत् करिष्यामि भाविता ॥ ६२ ॥  
  
ब्रह्मोवाच   
  
एकश्चरति भूतेशो न द्वितीयां समीहते ।  
तं मोहय यथा दारान् स्वयं स च जिघृक्षति ॥ ६३ ॥  
  
त्वदृते तस्य नो काचिद् भविष्यति मनोहरा ।  
तस्मात्त्वमेकरूपेण भवस्य भव मोहनी ॥ ६४ ॥  
  
यथा धृतशरीरा त्वं लक्ष्मीरूपेण केशवम् ।  
आमोदयसि विश्वस्य हितायैतं तथा कुरु ॥ ६५ ॥  
  
कान्ताभिलाषमात्रं मे निनिन्द वृषभध्वजः ।  
कथं पुनः स वनितां स्वेच्छया सङ्ग्रहीष्यति ॥ ६६ ॥  
  
हरेऽगृहीतकान्ते तु कथं सृष्टिः प्रवर्तते ।  
आद्यन्तमध्यहेतौ च तस्मिञ्छम्भौ विरागिणि ॥ ६७ ॥  
  
इति चिन्तापरो नाहं त्वदन्यं शरणन्त्विह ।  
लब्धवांस्तेन विश्वस्य हितायैतत् कुरुष्व मे ॥ ६८ ॥  
  
न विष्णुरस्य मोहाय न लक्ष्मीर्न मनोभवः ।  
न चाप्यहं जगन्मातस्तस्मात् त्वं मोहयेश्वरम् ॥ ६९ ॥  
  
कीर्तिस्त्वं सर्वभूतानां यथा त्वं ह्रीर्यतात्मनाम् ।  
यथा विष्णोः प्रियैका त्वं तथा सम्मोहयेश्वरम् ॥ ७० ॥  
  
मार्कण्डेय उवाच   
  
अथ ब्रह्माणमाभाष्य काली योगमयी पुनः ।  
यदुवाच महाभागास्तच्छृण्वन्तु द्विजोत्तमाः ॥ ७१ ॥  
  
इति श्रीकालिकापुराणे कालीस्तुतौ पञ्चमोऽयायः ।  
षष्ठोऽध्यायः   
  
देव्युवाच   
  
यदुक्तं भवता ब्रह्मन् समस्तं सत्यमेव तत् ।  
मदृते मोहयित्रीह शङ्करस्य न विद्यते ॥ १ ॥  
  
हरेऽगृहीतदारे तु सृष्टिर्नैषा सनातनी ।  
भविष्यतीति तत् सत्यं भवता प्रतिपादितम् ॥ २ ॥  
  
मयापि च महान् यत्नो विद्यतेऽस्य जगत्पतेः ।  
त्वद्वाक्याद् द्विगुणो मेऽद्य प्रयत्नोऽभूत् सुनिर्भरः ॥ ३ ॥  
  
अहं तथा यतिष्यामि यथा दारपरिग्रहम् ।  
हरः करिष्यत्यवशः स्वयमेव विमोहितः ॥ ४ ॥  
  
चार्वी मूर्तिमहं धृत्वा तस्यैव वशवर्तिनी ।  
भविष्यामि महाभाग यथा विष्णोर्हरिप्रिया ॥ ५ ॥  
  
यथा सोऽपि ममैवेह वशवर्ती सदा भवेत् ।  
तथा चाहं करिष्यामि यथेतरजनं हरम् ॥ ६ ॥  
  
प्रतिसर्गादि मध्यं तमहं शम्भुं निराकुलम् ।  
स्त्रीरूपेणानुयास्यामि विशेषेणान्यतो विधे ॥ ७ ॥  
  
उत्पन्ना दक्षजायायां चारुरूपेण शङ्करम् ।  
अहं सभाजयिष्यामि प्रतिसर्गं पितामह ॥ १२ ॥  
  
मार्कण्डेय उवाच   
  
इति तस्मै समाभाष्य ब्रह्मणे द्विजसत्तमाः ।  
वीक्ष्यमाणा जगत्स्रष्ट्रा तत्रैवान्तर्दधे ततः ॥ १३ ॥  
  
तस्यामन्तर्हितायान्नु धाता लोकपितामहः ।  
जगाम तत्र भगवान् स्थितो यत्र मनोभवः ॥ १४ ॥  
  
मुदितोऽत्यर्थमभवन्महामायावचः स्मरन् ।  
कृतकृत्यं तदात्मानं मेने च मुनिपुङ्गवाः ॥ १५ ॥  
  
अथ दृष्ट्वा महात्मानं विरञ्चि मदनस्तथा ।  
गच्छन्तं हंसयानेन चाभ्युत्तस्थौ त्वरान्वितः ॥ १६ ॥  
  
आसन्नं तमथासाद्य हर्षोत्फुल्लविलोचनः ।  
ववन्दे सर्वलोकेशं मोदयुक्तं मनोभवः ॥ १७ ॥  
  
अथाह भगवान् धाता प्रीत्या मधुरगद्गदम् ।  
मदनं मोदयन् सूक्तं यद् देव्या विष्णुमायया ॥ १८ ॥  
  
ब्रह्मोवाच   
  
यदाह वत्स शर्वस्य मोहने त्वं पुरा वचः ।  
अनुमोहनकर्त्री या तां सृजेति मनोभव ॥ १९ ॥  
  
तदर्थं संस्तुता देवी योगनिद्रा जगन्मयी ।  
एकतानेन मनसा मया मन्दरकन्दरे ॥ २० ॥  
  
स्वयमेव तया वत्स प्रत्यक्षीभूतया मम ।  
तुष्टयाङ्गीकृतं शम्भुर्मोहनीयो मयेति वै ॥ २१ ॥  
  
तया च दक्षभवने स समुत्पन्नया हरः ।  
मोहनीयस्तु न चिरादिति सत्यं मनोभव ॥ २२ ॥  
  
मदन उवाच   
  
ब्रह्मन् का योगनिद्रेति विख्याता या जगन्मयी ।  
कथं तस्या हरो वश्यः कार्यस्तपसि सम्स्थितः ॥ २३ ॥  
  
किम्प्रभावाथ सा देवी का वा सा कुत्र संस्थिता ।  
तदहं श्रोतुमिच्छामि त्वत्तो लोकपितामह ॥ २४ ॥  
  
यस्य त्यक्तसमाधेस्तु न क्षणं दृष्टिगोचरे ।  
शक्नुमोऽपि वयं स्थातुं तं कस्मात् सा विमोहयेत् ॥ २५ ॥  
  
ज्वलदग्निप्रकाशाक्षं जटाराजिकरालितम् ।  
शूलिनं वीक्ष्य कः स्थातुं ब्रह्मन् शक्नोति तत्पुरः ॥ २६ ॥  
  
तस्य तादृक्स्वरूपस्य सम्यङ्मोहनवाञ्छया ।  
मयाभ्युपेतं तां श्रुतु महमिच्छामि तत्त्वतः ॥ २७ ॥  
  
मार्कण्डेय उवाच   
  
मनोभवस्य वचनं श्रुत्वाथ चतुराननः ।  
विवक्षुरपि तद्वाक्यं श्रुत्वानुत्साहकारणम् ॥ २८ ॥  
  
शर्वस्य मोहने ब्रह्मा चिन्ताविष्टो भवन्नहि ।  
समर्थो मोहयितुमिति निःश्वास मुहुर्मुहुः ॥ २९ ॥  
  
निःश्वासमारुतात्तस्य नानारूपा महाबलाः ।  
जाता गणा लोलजिह्वा लोलाश्चाति भयङ्कराः ॥ ३० ॥  
  
तुरङ्गवदनाः केचित् केचिद् गजमुखास्तथा ।  
सिंहव्याघ्रमुखाश्चान्ये श्ववराहखराननाः ॥ ३१ ॥  
  
ऋक्षमार्जारदवदनाः शरभास्याः शुकाननाः ।  
प्लवगोमायुवक्त्राश्च सरीसृपमुखाः परे ॥ ३२ ॥  
  
गोरूपा गोमुखाः केचित्तथा पक्षिमुखाः परे ।  
महादीर्घा महाह्रस्वा महास्थूला महाकृशाः ॥ ३३ ॥  
  
पिङ्गाक्षा विरालाक्षाश्च त्र्यक्षैकाक्षा महोदराः ।  
एककर्णास्त्रिकर्णाश्च चतुष्कर्णास्तथा परे ॥ ३४ ॥  
  
स्थूलकर्णा महाकर्णा बहुकर्णा विकर्णकाः ।  
दीर्घाक्षाः स्थूलनेत्राश्च सूक्ष्मनेत्रा विदृष्टयः ॥ ३५ ॥  
  
चतुष्पादाः पञ्चपादास्त्रिपादैकपदास्तथा ।  
ह्रस्वपादा दीर्घपादाः स्थूलपादा महापदाः ॥ ३६ ॥  
  
एकहस्ताश्चतुर्हस्ता द्विहस्तास्त्रिशयास्तथा ।  
विहस्ताश्च विरूपाक्षा गोधिकाकृतयः परे ॥ ३७ ॥  
  
मनुष्याकृतयः केचिच्छुशुमारमुखास्तथा ।  
क्रौञ्चाकारा वकाकारा हंससारसरूपिणः ।  
तथैव मद्गुकुररकङ्ककाकमुखास्तथा ॥ ३८ ॥  
  
अर्द्धनीला अर्द्धरक्ताः कपिलाः पिङ्गलास्तथा ।  
नीलाः शुक्लास्तथा पीता हरिताश्चित्ररूपिणः ॥ ६९ ॥  
  
अवादयन्त ते शङ्खान् पटहान् परिवादिनः ।  
मृदङ्गान् डिडिमांश्चैव गोमुखान् पणवांस्तथा ॥ ४० ॥  
  
शर्वस्य मोहने ब्रह्मा चिन्ताविष्टो भवन्नहि ।  
समर्थो मोहयितुमिति निःश्वास मुहुर्मुहुः ॥ २९ ॥  
  
निःश्वासमारुतात्तस्य नानारूपा महाबलाः ।  
जाता गणा लोलजिह्वा लोलाश्चाति भयङ्कराः ॥ ३० ॥  
  
तुरङ्गवदनाः केचित् केचिद् गजमुखास्तथा ।  
सिंहव्याघ्रमुखाश्चान्ये श्ववराहखराननाः ॥ ३१ ॥  
  
ऋक्षमार्जारदवदनाः शरभास्याः शुकाननाः ।  
प्लवगोमायुवक्त्राश्च सरीसृपमुखाः परे ॥ ३२ ॥  
  
गोरूपा गोमुखाः केचित्तथा पक्षिमुखाः परे ।  
महादीर्घा महाह्रस्वा महास्थूला महाकृशाः ॥ ३३ ॥  
  
पिङ्गाक्षा विरालाक्षाश्च त्र्यक्षैकाक्षा महोदराः ।  
एककर्णास्त्रिकर्णाश्च चतुष्कर्णास्तथा परे ॥ ३४ ॥  
  
स्थूलकर्णा महाकर्णा बहुकर्णा विकर्णकाः ।  
दीर्घाक्षाः स्थूलनेत्राश्च सूक्ष्मनेत्रा विदृष्टयः ॥ ३५ ॥  
  
चतुष्पादाः पञ्चपादास्त्रिपादैकपदास्तथा ।  
ह्रस्वपादा दीर्घपादाः स्थूलपादा महापदाः ॥ ३६ ॥  
  
एकहस्ताश्चतुर्हस्ता द्विहस्तास्त्रिशयास्तथा ।  
विहस्ताश्च विरूपाक्षा गोधिकाकृतयः परे ॥ ३७ ॥  
  
मनुष्याकृतयः केचिच्छुशुमारमुखास्तथा ।  
क्रौञ्चाकारा बकाकारा हंससारसरूपिणः ।  
तथैव मद्गुकुररकङ्ककाकमुखास्तथा ॥ ३८ ॥  
  
अर्द्धनीला अर्द्धरक्ताः कपिलाः पिङ्गलास्तथा ।  
नीलाः शुक्लास्तथा पीता हरिताश्चित्ररूपिणः ॥ ६९ ॥  
  
अवादयन्त ते शङ्खान् पटहान् परिवादिनः ।  
मृदङ्गान् डिडिमांश्चैव गोमुखान् पणवांस्तथा ॥ ४० ॥  
  
सर्वे जटाभिः पिङ्गाभिस्तुङ्गाभिश्च करालिताः ।  
निरन्तराभिर्विप्रेन्द्रा गणाः स्यन्दनगामिनः ॥ ४१ ॥  
  
शूलहस्ताः पाशहस्ताः खड्गहस्ता धनुर्धराः ।  
शक्त्यङ्कु शगदावाण-पट्टिशप्रासपाणयः ॥ ४२ ॥  
  
नानायुधा महानादं कुर्वन्तस्ते महाबलाः ।  
मारय च्छेदयेत्यूचुर्ब्रह्मणः पुरतो गताः ॥ ४३ ॥  
  
तेषान्तु वदतां यत्र मारय छेदयेत्युत ।  
योगनिन्द्रा प्रभावात् स विधिर्वक्तुं प्रचक्रमे ॥ ४४ ॥  
  
अथ ब्रह्माणमाभाष्य तान् दृष्ट्वा मदनो गणान् ।  
उवाच वारयन् वक्तुं गणानामग्रतः स्मरः ॥ ४५ ॥  
  
मदन उवाच   
  
किं कर्म ते करिष्यन्ति कुत्र स्थास्यन्ति वा विधे ।  
किन्नामधेया एते वा तत्रैतान् विनियोजय ॥ ४६ ॥  
  
नियोज्यैतान्निजे कृत्ये स्थानं दत्त्वा नाम च ।  
कृत्वा पश्चात्महामायाप्रभावं कथयस्व मे ॥ ४७ ॥  
  
मार्कण्डेय उवाच   
  
अथ तद्वाक्यमाकर्ण्य सर्वलोकपितामहः ।  
गणान् समदनानाह तेषां कर्मादिकं दिशन् ॥ ४८ ॥  
  
ब्रह्मोवाच   
  
एत उत्पन्नमात्रा हि मारयेत्यवदंस्तराम् ।  
मुहुर्मुहुरतोऽमीषां नाम मारेति जायताम् ॥ ४९ ॥  
  
मारात्मकत्वादप्येते माराः सन्तु च नामतः ।  
सदा विघ्नं करिष्यन्ति जन्तूनाञ्च विनार्चनम् ॥ ५० ॥  
  
तवानुगमनं कर्म मुख्यमेषां मनोभव ।  
यत्र यत्र भवान् याता स्वकर्मार्थं यदा यदा ।  
गन्तारस्तत्र तत्रैते साहाय्याय तदा तदा ॥ ५१ ॥  
  
चित्तोद्भ्रान्तिं करिष्यन्ति त्वदस्त्रवशवर्तिनाम् ।  
ज्ञानिनां ज्ञानमार्गञ विघ्नयिष्यन्ति सर्वदा ॥ ५२ ॥  
  
यथा सांसारिकं कर्म सर्वे कुर्वन्ति जन्तवः ।  
तथा चैते करिष्यन्ति सविघ्नमपि सर्वतः ॥ ५३ ॥  
  
इमे स्थास्यन्ति सर्वत्र वेगिनः कामरूपिणः ।  
त्वमेवैषां गणाध्यक्षः पञ्चयज्ञांशभोगिनः ।  
नित्यक्रियावतां तोयभोगिनो वै भवन्त्विति ॥ ५४ ॥  
  
मार्कण्डेय उवाच   
  
इति श्रुत्वा तु ते सर्वे मदनं सविधिं ततः ।  
परिवार्य यथाकामं तस्थुः श्रुत्वा निजां गतिम् ॥ ५५ ॥  
  
तेषां वर्णयितुं शक्यो भुवि किं मुनिसत्तमाः ।  
माहात्म्यञ्च प्रभावञ्च ते तपःशालिनो यतः ॥ ५६ ॥  
  
नैषां जाया न तनया निःसमीहाः सदैव हि ।  
न्यासिनोऽपि महात्मानः सर्वे त ऊर्ध्वरेतसः ॥ ५७ ॥  
  
ततो ब्रह्मा प्रसन्नः स माहात्म्यं मदनाय च ।  
गदितुं योगनिन्द्रायाः सम्यक् समुपचक्रमे ॥ ५८ ॥  
  
ब्रह्मोवाच   
  
अव्यक्तव्यक्तरूपेण रजःसत्त्वतमोगुणैः ।  
संविभज्यार्थं कुरुते विष्णुमायेति सोच्यते ॥ ५९ ॥  
  
या निम्नान्तस्थलाम्भस्था जगदण्डकपालतः ।  
विभज्य पुरुषं याति योगनिद्रेति सोच्यते ॥ ६० ॥  
  
मन्त्रान्तर्भावनपरा परमानन्दरूपिणी ।  
योगिनां सत्त्वविद्यान्तः सा निगद्या जगन्मयी ॥ ६१ ॥  
  
गर्भान्तर्ज्ञानसम्पन्नं प्रेरितं सूतिमारुतैः ।  
उत्पन्नं ज्ञानरहितं कुरुते या निरन्तरम् ॥ ६२ ॥  
  
पूर्वातिपूर्वं सन्धातुं संस्कारेण नियोज्य च ।  
आहारादौ ततो मोहं ममत्वं ज्ञानसंशयम् ॥ ६३ ॥  
  
क्रोधोपरोधलोभेषु क्षिप्त्वा क्षिप्त्वा पुनः पुनः ।  
पश्चात् कामे नियोज्याशु चिन्तायुक्तमहर्निशम् ॥ ६४ ॥  
  
आमोदयुक्तं व्यसनासक्तं जन्तुं करोति या ।  
महामायेति सा प्रोक्ता तेन सा जगदीश्वरी ॥ ६५ ॥  
  
अहङ्कारादिसंसक्तसृष्टिप्रभवभाविनी ।  
उत्पत्तिरितिलोकैः सा कथ्यतेऽनन्तरूपिणी ॥ ६६ ॥  
  
उत्पन्नमङ्करं बीजाद् यथापो मेघसम्भवाः ।  
प्ररोहयति सा जन्तूंस्तथोत्पन्नान् प्ररोहयेत् ॥ ६७ ॥  
  
सा शक्तिः सृष्टिरूपा च सर्वेषां ख्यातिरीश्वरी ।  
क्षमा क्षमावतां नित्यं करुणा सा दयावताम् ॥ ६८ ॥  
  
नित्या सा नित्यरूपेण जगद्गर्भे प्रकाशते ।  
ज्योतिःस्वरूपेण परा व्यक्ताव्यक्तप्रकाशिनी ॥ ६९ ॥  
  
सा योगिनां मुक्तिहेतुर्विद्यारूपेण वैष्णवी ।  
सांसारिकाणां संसारबन्धहेतुविपर्यया ॥ ७० ॥  
  
लक्ष्मीरूपेण कृष्णस्य द्वितीया सुमनोहरा ।  
त्रयीरूपेण कण्ठस्था सदा मम मनोभव ॥ ७१ ॥  
  
सर्वत्रस्था सर्वगा दिव्यमूर्तिर्नित्या देवी सर्वरूपा पराख्या ।  
कृष्णादीनां सर्वदा मोहयित्री सा स्त्रीरूपेः सर्वजन्तोः समन्तात् ॥ ७२ ॥  
  
इति श्रीकालिकापुराणे योगनिद्रास्तुतौ षष्ठोऽध्यायः ॥  
  
  
सप्तमोऽध्यायः   
  
मार्कण्डेय उवाच   
  
अथ ब्रह्मा महामायास्वरूपं प्रतिपाद्य च ।  
मदनाय पुनः प्राह युक्तासौ हरमोहने ॥ १ ॥  
  
ब्रह्मोवाच   
  
विष्णुमाया महादेवो यथा दारपरिग्रहम् ।  
करिष्यति तथा कर्तुमङ्गीकारं पुराकरोत् ॥ २ ॥  
  
साऽवश्यं दक्षतनया भूत्वा शम्भोर्महात्मनः ।  
भविष्यति द्वितीयेति स्वयमेवावदत् स्मर ॥ ३ ॥  
  
त्वमेभिः स्वगणैः सार्धं रत्या च मधुना सह ।  
यथेच्छति तथा दारान् ग्रहीतुं कुरु शङ्करः ॥ ४ ॥  
  
शम्भौ गृहीतदारे तु कृतकृत्या वयं स्मर ।  
अविच्छिन्ना सृष्टिरियं भविष्यति न संशयः ॥ ५ ॥  
  
मार्कण्डेय उवाच   
  
तथाब्रवीद् द्विजश्रेष्ठा लोकेशाय मनोभवः ।  
मधुरं यत् कृतं तेन महादेवस्य मोहने ॥ ६ ॥  
  
मदन उवाच   
  
शृणु ब्रह्मन् यथास्माभिः क्रियते हरमोहने ।  
प्रत्यक्षे वा परोक्षे वा तस्य तद्गदतो मम ॥ ७ ॥  
  
यदा समाधिमाश्रित्य स्थितः शम्भुर्जितेन्द्रियः ।  
तदा सुगन्धिवातेन शीतलेन विवेगिना ।  
तं वीजयामि लोकेश नित्यं मोहनकारिणा ॥ ८ ॥  
  
स्वसायकांस्तथा पञ्च समादाय शरासनम् ।  
भ्रमामि तस्य सविधे मोहयंस्तद्गणानहम् ॥ ९ ॥  
  
सिद्धद्वन्द्वानहं तत्र रमयामि दिवानिशम् ।  
भावा हावाश्च ते सर्वे प्रविशन्ति च तेषु वै ॥ १० ॥  
  
यदि प्रविष्टे सविधे शम्भोः प्राणी पितामह ।  
को वा न कुरुते द्वन्द्वभावं तत्र मुहुर्मुहुः ॥ ११ ॥  
  
मम प्रवेशमात्रेण तथा स्युः सर्वजन्तवः ।  
न शम्भुर्न वृषस्तस्य मानसीं विक्रियां गतौ ॥ १२ ॥  
  
यदाहि भवतः प्रस्थं स याति प्रमथाधिपः ।  
तत्र गन्ता तदैवाहं सरितः समधुर्विधे ॥ १३ ॥  
  
यदा मेरुं प्रयात्येष यदा वा नाटकेश्वरम् ।  
कैलासं वा यदा याति तत्र गच्छाम्यहं तदा ॥ १४ ॥  
  
यदा त्यक्त समाधिस्तु हरस्तिष्ठति वै क्षणम् ।  
ततस्तस्य पुरश्चक्रमिथुनं योजयाम्यहम् ॥ १५ ॥  
  
तच्चक्रयुगलं ब्रह्मन् हावभावयुतं मुहुः ।  
नानाभावेन कुरुते दाम्पत्यक्रममुत्तमम् ॥ १६ ॥  
  
नीलकण्ठानपि मुहुः सजायानपि तत्पुरः ।  
सम्मोहयामि सविधे मृगानन्यांश्च पक्षिणः ॥ १७ ॥  
  
विचित्रभावमासाद्य यदा प्रकुरुते रतिम् ।  
मयूरमिथुनं वीक्ष्य तत्तदा को न चोत्सुकः ॥ १८ ॥  
  
मृगाश्च तत्पुरस्थाश्च स्वजायाभिस्तु सोत्सुकाः ।  
अकुर्वन् रुचिरं भावं तस्य पार्श्वे पुरस्तदा ॥ १९ ॥  
  
अपश्यन् विवरं नास्य कदाचिदपि मच्छरः ।  
निपात्यः स यदा देहे यन्मया सर्वलोकधृत् ॥ २० ॥  
  
बहुधा निश्चितं ज्ञातं रामासङ्गादृते हरम् ।  
अलं च सम्मोहयितुं ससहायोऽपि निष्कलम् ॥ २१ ॥  
  
मधुश्च कुरुते कर्म यद्यत्तस्य विमोहने ।  
तच्छृणुष्व महाभाग नित्यं तस्योचितं पुनः ॥ २२ ॥  
  
चम्पकान् केशरानाम्रान् करुणान् पाटलांस्तथा ।  
नागकेशरपुन्नागान् किंशुकान् केतकान् धवान् ॥ २३ ॥  
  
माधवीर्मल्लिकाः पर्णधारान् कुरुवकांस्तथा ।  
उत्फुल्लयति तत्तस्य यत्र तिष्ठति वै हरः ॥ २४ ॥  
  
सरांस्युत्फुल्लपद्मानि बीजयन् मलयानिलैः ।  
सुगन्धीकृतवान् यत्नादतीव शङ्कराश्रमम् ॥ २५ ॥  
  
लताः सर्वाः सुमनसः फुल्लपादपसञ्चयान् ।  
वृक्षान् रुचिरभावेन वेष्टयन्ति स्म तत्र वै ॥ २६ ॥  
  
तान् वृक्षांश्चारुपुष्पौघांस्तैः सुगन्धिसमीरणैः ।  
दृष्ट्वा कामवशं यातो न तत्र मुनिरप्युत ॥ २७ ॥  
  
तद्गणा अपि लोकेश नानाभावैः सुशोभनैः ।  
वसन्ति स्म सुराः सिद्धा ये ये चातितपोधनाः ॥ २८ ॥  
  
न तस्य पुनरस्माभिर्दृष्टं मोहस्य कारणम् ।  
भावमात्रं न कुरुते कामोत्थमपि शङ्करः ॥ २९ ॥  
  
इति सर्वमहं दृष्ट्वा ज्ञात्वा च हरभावनाम् ।  
विमुखोऽहं शम्भुमोहान्नियतं मायया बिना ॥ ३० ॥  
  
इदानीं त्वद्वचः श्रुत्वा योगनिद्रोदितं पुनः ।  
तस्याः प्रभावं श्रुत्वाथ गणान् दृष्ट्वा सहायकान् ॥ ३१ ॥  
  
मया शम्भोर्विमोहाय क्रियते मुहुरुद्यमः ।  
भवानपि त्रिलोकेश योगनिद्रा द्रुतं पुनः ।  
भवेद् यथा शम्भुजाया तथैव विदधात्वियम् ॥ ३२ ॥  
  
यमानां नियमानाञ्च प्राणायामस्य नित्यशः ।  
आसनस्य महेशस्य प्रत्याहारस्य गोचरे ॥ ३३ ॥  
  
ध्यानस्य धारणायाश्च समाधेर्विघ्नसम्भवम् ।  
मन्ये कर्तुं न शक्यं स्यादपि मारशतैरपि ॥ ३४ ॥  
  
तथाप्ययं मारगणः करोतु हरस्य योगाङ्गविकारविघ्नम् ।  
यदेव शक्यं किमु वा समर्थः समक्षमन्यस्य न कर्तु भोजः ॥ ३५ ॥  
  
इति श्रीकालिकापुराणे वदनवाक्ये सप्ततोऽध्यायः ॥ ७ ॥  
अष्टमोऽध्यायः   
  
मार्कण्ण्देय उवाच   
  
ततो ब्रह्मापि मदनमुवाचेदं वचः पुनः ।  
निश्चित्य योगनिद्रायाः स्मृत्वा वाक्यं तपोधनाः ॥ १ ॥  
  
ब्रह्मोवाच   
  
अवश्यं शम्भुपत्नी सा योगनिद्रा भविष्यति ।  
यथाशक्ति भवांस्तत्र करोत्वस्याः सहायताम् ॥ २ ॥  
  
गच्छ त्वं स्वगणैः सार्द्धं यत्र तिष्ठति शङ्करः ।  
द्रुतं मनोभव त्वं च तत् स्थानं मधुना सह ॥ ६ ॥  
  
रात्रिन्दिवस्य तुर्यांशं जगन्मोहय नित्यशः ।  
भागत्रयं शम्भुपार्श्वे तिष्ठ सार्द्धं गणैः सदा ॥ ४ ॥  
  
मार्कण्डेय उवाच   
  
इत्युक्त्वा सर्वलोकेशस्तत्रैवान्तरधीयत ।  
शम्भोः सकाशं मदनो गतवान् सगणस्तदा ॥ ५ ॥  
  
एतस्मिन्नन्तरे दक्षश्चिरं कालं तपोरतः ।  
नियमैर्बहुभिर्देवीमाराधयत सुव्रतः ॥ ६ ॥  
  
ततो नियमयुक्तस्य दक्षस्य मुनिसत्तमः ।  
योगनिद्रां पूजयतः प्रत्यक्षमभवच्छिवा ॥ ७ ॥  
  
ततः प्रत्यक्षतो दृष्ट्वा विष्णुमायां जगन्मयीम् ।  
कृतकृत्यमथात्मानं मेने दक्षः प्रजापतिः ॥ ८ ॥  
  
सिंहस्थां कालिकां कृष्णां पीनोत्तुङ्गपयोधराम् ।  
चतुर्भुजां चारुवक्त्रां नीलोत्पलधरां शुभाम् ॥ ९ ॥  
  
वरदाभयदां खड्गहस्तां सर्वगुणान्विताम् ।  
आरक्तनयनां चारुमुक्तकेशी मनोहराम् ॥ १० ॥  
  
दृष्ट्वा दक्षोऽथ तुष्टाव महामायां प्रजापतिः ।  
प्रीत्या परमया युक्तो विनयानतकन्धरः ॥ ११ ॥  
  
दक्ष उवाच   
  
आनन्दरूपिणीं देवीं जगदानन्दकारिणीम् ।  
सृष्टिस्थित्यन्तरूपां तां स्तौमि लक्ष्मीं हरेः शुभाम् ॥ १२ ॥  
  
सत्त्वोद्रेकप्रकाशेन यज्ज्योतिस्तत्त्वमुत्तमम् ।  
स्वप्रकाशं जगद्धाम तत्तवांशं महेश्वरि ॥ १३ ॥  
  
रजोगुणातिरेकेण यत् कामस्य प्रकाशनम् ।  
रागस्वरूपं मध्यस्थं तत्तेंऽशांशं जगन्मयि ॥ १४ ॥  
  
तमोगुणातिरेकेण यद्यन्मोहप्रकाशनम् ।  
आच्छादनं चेतनानां तत्ते चांशांशगोचरम् ॥ १५ ॥  
  
परा परात्मिका शुद्धा निर्मला लोकमोहिनी ।  
त्वं त्रिरूपा त्रयी कीर्तिर्वार्त्तास्य जगतो गतिः ॥ १६ ॥  
  
बिभर्ति माधवो धात्रीं यथा मूर्त्त्या निजोत्थया ।  
सा मूर्त्तिस्तव सर्वेषां जगतामुपकारिणी ॥ १७ ॥  
  
महानुभावा त्वं विश्वशक्तिः सूक्ष्मापराजिता ।  
यदूर्ध्वाधोनिरोधेन व्यज्यते पवनैः परम् ॥ १८ ॥  
  
तज्ज्योतिस्तव मात्रार्थे सात्त्विकं भावसम्मतम् ।  
यद्योगिनो निरालम्बं निष्फलं निर्मलं परम् ॥ १९ ॥  
  
आलम्बयन्ति तत्तत्त्वं त्वदन्तर्गोचरन्तु तत् ।  
या प्रसिद्धा च कूटस्था सुप्रसिद्धातिनिर्मला ॥ २० ॥  
  
सा ज्ञप्तिस्त्वन्निष्प्रपञ्चा प्रपञ्चापि प्रकाशिका ।  
त्वं विद्या त्वमविद्या च त्वमालम्बा निराश्रया ।  
प्रपञ्चरूपा जगतामादिशक्तिस्त्वमीश्वरी ॥ २१ ॥  
  
ब्रह्मकण्ठालया शुद्धा वाग्वाणी या प्रगीयते ।  
वेदप्रकाशनपरा सा त्वं विश्वप्रकाशिनी ॥ २२ ॥  
  
त्वमग्निस्त्वं तथा स्वाहा त्वं स्वधा पितृभिः सह ।  
त्वं नभस्त्वं कालरूपा त्वं काष्ठा त्वं बहिःस्थिता ॥ २६ ॥  
  
त्वमचिन्त्या त्वमव्यक्ता तथानिर्देश्यरूपिणी ।  
त्वं कालरात्रिस्त्वं शान्ता त्वमेव प्रकृतिः परा ॥ २४ ॥  
  
यस्याः संसारलोकानां परित्राणाय यद्बहिः ।  
रूपं जानन्ति धात्राद्यास्तत्त्वां ज्ञास्यन्ति के पराम् ॥ २५ ॥  
  
प्रसीद भगवत्यम्ब प्रसीद योगरूपिणि ।  
प्रसीद घोररूपे त्वं जगन्मयि नमोऽस्तु ते ॥ २६ ॥  
  
मार्कण्डेय उवाच   
  
इति स्तुता महामाया दक्षेण प्रयतात्मना ।  
उवाच दक्षं ज्ञात्वापि स्वयं तस्येप्सितं द्विजाः ॥ २७ ॥  
  
भगवत्युवाच   
  
तुष्टाहं दक्ष भवतो मद्भक्त्या ह्यनया भृशम् ।  
वरं वृणीष्व चाभीष्टं तत्ते दास्यामि तत स्वयम् ॥ २८ ॥  
  
नियमेन तपोभिश्च स्तुतिभिस्ते प्रजापते ।  
अतीव तुष्टा दास्येऽहं वरं वरय वाञ्छितम् ॥ २९॥  
  
दक्ष उवाच   
  
जगन्मयि महामाये यदि त्वं वरदा मम ।  
तदा मम सुता भूत्वा हरजाया भवाधुना ॥ ३० ॥  
  
ममैष न वरो देवि केवलं जगतामपि ।  
लोकेशस्य तथा विष्णोः शिवस्यापि प्रजेश्वरि ॥ ३१ ॥  
  
देव्युवाच   
  
अहं तव सुता भूत्वा त्वज्जायायां समुद्भवा ।  
हरजाया भविष्यामि न चिरात्तु प्रजापते ॥ ३२ ॥  
  
यदा भवान्मयि पुनर्भवेन्मन्दादरस्तदा ।  
देहं त्यक्ष्यामि सपदि सुखिन्यप्यथ वेतरा ॥ ३३ ॥  
  
एष दत्तस्तव वरः प्रतिसर्ग प्रजापते ।  
अहं तव सुता भूत्वा भविष्यामि हरप्रिया ॥ ३४ ॥  
  
तथा सम्मोहयिष्यामि महादेवं प्रजापते ।  
प्रतिसर्गं यथा मोहं सम्प्राप्स्यति निराकुलम् ॥ ३५ ॥  
  
मार्कण्डेय उवाच   
  
एवमुक्त्वा महामाया दक्षं मुख्यं प्रजापतिम् ।  
अन्तर्दधे ततो देवी सम्यग् दक्षस्य पश्यतः ॥ ३६ ॥  
  
अन्तर्हितायां मायायां दक्षोऽपि निजमाश्रमम् ।  
जगाम लेभे च मुदं भविष्यति सुतेति सा ॥ ३७ ॥  
  
अथ चक्रे प्रजोत्पादं विना स्त्रीसङ्गमेन च ।  
सङ्कल्पाविर्भवाभ्यान्तु मनसा चिन्तनेन च ॥ ३८ ॥  
  
तत्र ये तनया जाता बहुशो द्विजसत्तमाः ।  
ते नारदोपदेशेन भ्रमन्ति पृथिवीमिमाम् ॥ ३९ ॥  
  
पुनः पुनः सुता ये ये तस्य जाता सहस्रशः ।  
ते सर्वे भ्रातृपदवीं ययुर्नारदवाक्यतः ॥ ४० ॥  
  
पृथिव्यां सृष्टिकर्तारः सर्वे यूयं द्विजोत्तमाः ।  
पश्यध्वं पृथिवीं कृत्स्नामुपान्तप्रान्तमायताम् ॥ ४१ ॥  
  
इति नारदवाक्येन नोदिता दक्षपुत्रकाः ।  
अद्यापि न निवर्तन्ते भ्रमन्तः पृथिवीमिमाम् ॥ ४२ ॥  
  
ततः समुत्पादयितुं प्रजाः मैथुनसम्भवाः ।  
उपयेमे वीरणस्य तनयां दक्ष ईप्सिताम् ॥ ४३ ॥  
  
वीरिणी नाम तस्यास्तु असक्नीत्यपि सत्तमाः ।  
तस्यां प्रथमसङ्कल्पो यदा भूतः प्रजापते ॥ ४४ ॥  
  
सद्योजाता महामाया तदा तस्यां द्विजोत्तमाः ।  
तस्यां तु जातमात्रायां सुप्रीतोऽभूत् प्रजापतिः ।  
सैवैषेति तदा मेने तां दृष्ट्वा तेजसोज्ज्वलाम् ॥ ४५ ॥  
  
बभूव पुष्पवृष्टिश्च मेघाश्च ववृषुर्जलम् ।  
दिशः शान्तास्तदा तस्यां जातायाञ्च समुद्गताः ॥ ४६ ॥  
  
अवादयन्तस्त्रिदशाः शुभवाद्यं वियद्गताः ।  
जज्वलुश्चाग्नयः शान्तास्तस्यां सत्यां नरोत्तमाः ॥ ४७ ॥  
  
वीरिण्या लक्षितो दक्षस्तां दृष्ट्वा जगदीश्वरीम् ।  
विष्णुमायां महामायां तोषयामास भक्तितः ॥ ४८ ॥  
  
दक्ष उवाच   
  
शिवा शान्ता महामाया योगनिद्रा जगन्मयी ।  
या प्रोच्यते विष्णुमाया तां नमामि सनातनीम् ॥ ४९ ॥  
  
यया धाता जगत्सृष्टौ नियुक्तस्तां पुराकरोत् ।  
स्थितिञ्च विष्णुरकरोद्यन्नियोगाज्जगत्पतिः ॥ ५० ॥  
  
शम्भुरन्तं ततो देवीं त्वां नमाभि महीयसीम् ।  
विकाररहितां शुद्धामप्रमेयां प्रभावतीम् ।  
प्रमाणमानमेयाख्यां प्रणमामि सुखात्मिकाम् ॥ ५१ ॥  
  
यस्त्वां विचिन्तयेद्देवीं विद्याविद्यात्मिकां पराम् ।  
तस्य भोग्यञ्च मुक्तिश्च सदा करतले स्थिता ॥ ५२ ॥  
  
यस्त्वां प्रत्यक्षतो देवीं सकृत् पश्यति पावनीम् ।  
तस्यावश्यं भवेन्मुक्तिर्विद्याविद्याप्रकाशिकाम् ॥ ५३ ॥  
  
योगनिद्रे महामाये विष्णुमाये जगन्मयि ।  
या प्रमाणार्थसम्पन्ना चेतना सा तवात्मिका ॥ ५४ ॥  
  
ये स्तुवन्ति जगन्मातर्भवतीमम्बिकेति च ।  
जगन्मयीति मायेति सर्वं तेषां भविष्यति ॥ ५५ ॥  
  
मार्कण्डेय उवाच   
  
इति स्तुता जगन्माता दक्षेण सुमहात्मना ।  
तथोवाच तदा दक्षं यथा माता शृणोति न ॥ ५६ ॥  
  
सम्मोह्य सर्वं तत्रस्थं यथा दक्षः शृणोति तत् ।  
नान्यः शृणोति च तथा माययाह तदाम्बिका ॥ ५७ ॥  
  
देव्युवाच   
  
अहमाराधिता पूर्वं यदर्थं मुनिसत्तम ।  
ईप्सितं तव सिद्धं तदवधारय साम्प्रतम् ॥ ५८ ॥  
  
मार्कण्डेय उवाच   
  
एवमुक्त्वा तदा देवी दक्षञ्च निजमयया ।  
आस्थाय शैशवं भावं जनन्यन्ते रुरोद सा ॥ ५९ ॥  
  
ततस्तां वीरिणी यत्नात् सुसंस्कृत्य यथोचितम् ।  
शिशुपालेन विधिना तस्यै स्तन्यादिकं ददौ ॥ ६० ॥  
  
पालिता साथ वीरिण्या दक्षेण सुमहात्मना ।  
ववृधे शुक्लपक्षस्य निशानाथो यथान्वहम् ॥ ६१ ॥  
  
तस्यान्तु सद्गुणाः सर्वे विविशुर्द्विजसत्तमाः ।  
शैशवेऽपि यथा चन्द्रे कलाः सर्वा मनोहराः ॥ ६२ ॥  
  
रेमे सा निजभावेन सखीमध्यगता यदा ।  
तदा लिखति भर्गस्य प्रतिमामन्वहं मुहुः ॥ ६३ ॥  
  
यदा गायति गीतानि तदा बाल्योचितानि सा ।  
उग्रं स्थाणुं हरं रुद्रं सस्मार स्मरमानसा ॥ ६४ ॥  
  
तस्याश्चक्रे नाम दक्षः सतीति द्विजसत्तमाः ।  
प्रशस्तायाः सर्वगुणैः सत्त्वादपि नयादपि ॥ ६५ ॥  
  
ववृधे दक्षवीरिण्योः प्रत्यहं करुणातुला ।  
तस्यां बाल्येऽपि भक्तायां तयोर्नित्यं मुहुर्मुहुः ॥ ६६ ॥  
  
सर्वकान्तगुणा क्रान्ता सदा सा नयशालिनी ।  
तोषयामास पितरौ नित्यं नित्यं नरोत्तमाः ॥ ६७ ॥  
  
अथैकदा पितुः पार्श्वे तिष्ठन्तीं तां सतीं विधिः ।  
नारदश्च ददर्शाथ रत्नभूतां क्षितौ शुभाम् ॥ ६८ ॥  
  
सापि तौ वीक्ष्य मुदिता विनयावनता तदा ।  
प्रणनाम सती देवं ब्रह्माणमथ नारदम् ॥ ६९ ॥  
  
प्रणामान्ते सतीं वीक्ष्य विनयावनतां विधिः ।  
नारदश्च तथैवाशीर्वादमेतमुवाच ह ॥ ७० ॥  
  
त्वामेव यः कामयते यं त्वं कामयसे पतिम् ।  
तमाप्नुहि पतिं देवं सर्वज्ञं जगदीश्वरम् ॥ ७१ ॥  
  
यो नान्यां जगृहे नापि गृह्णाति न ग्रहीष्यति ।  
जायां स ते पतिर्भूयादनन्यसदृशः शुभे ॥ ७२ ॥  
  
इत्युक्त्वा सुचिरं तौ तु स्थित्वा दक्षाश्रमे पुनः ।  
विसृष्टौ तेन संयातौ स्वस्थानं द्विजसत्तमाः ॥ ७३ ॥  
  
इति श्रीकालिकापुराणे सत्युत्पत्तौ अष्टमोऽध्यायः   
नवमोऽध्यायः   
  
मार्कण्डेय उवाच   
  
बाल्यं व्यतीत्य सा प्राप यौवनं शोभनं ततः ।  
अतीव रूपेणाङ्गेन सर्वाङ्गसुमनोहरा ॥ १ ॥  
  
तां वीक्ष्यदक्षो लोकेशः प्रोद्भिन्नान्तर्वयः स्थिताम् ।  
चिन्तयामास भर्गाय कथं दास्य इमां सुताम् ॥ २ ॥  
  
अथ सापि स्वयं भर्ग प्राप्तुमैच्छत्तदान्वहम् ।  
आराधयामास च तं गृहे मातुरनुज्ञया ॥ ३ ॥  
  
आश्विने नन्दकाख्यायां लवणैः सगुडोदनैः ।  
पूजयित्वा हरं पश्चाद्ववन्दे सा निनाय तत् ॥ ४ ॥  
  
कार्त्तिकस्य चतुर्दश्यां सापूपैः पायसैर्हरम् ।  
समाकीर्णैः समाराध्य सस्मार परमेश्वरम् ॥ ५ ॥  
  
कृष्णाष्टम्यां मार्गशीर्षे सतिलैः सयवोदनैः ।  
पूजयित्वा हरं नीलैर्निनाय दिवसं पुनः ॥ ६ ॥  
  
पौषे तु कृष्णसप्तम्यां कृत्वा जागरणं निशि ।  
अपूजयच्छिवं प्रातः कृसरान्नेन सा सती ॥ ७ ॥  
  
माघस्य पौर्णमास्यान्तु कृत्वा जागरणं निशि ।  
आर्द्रवस्त्रा नदीतीरे ह्यकरोद्धरपूजनम् ॥ ८ ॥  
  
नानाविधैः फलैः पुष्पैः सम्यक् तत्कालसम्भवैः ।  
चकार नियताहारं तं मासं हरमानसा ॥ ९ ॥  
  
चतुर्दश्यां कृष्णपक्षे तपस्यस्य विशेषतः ।  
कृत्वा जागरणं देवं बिल्वपत्रैरपूजयत् ॥ १० ॥  
  
चैत्रे शुक्लचतुर्दश्यां पालाशैः कुसुमैः शिवम् ।  
आपूजयद्दिवारात्रौ तं स्मरन्ती निनाय तम् ॥ ११ ॥  
  
वैशाखस्य तृतीयायां शुक्लायां सयवोदनैः ।  
पूजयित्वा हरं देवं हव्यैर्मासं चरन्त्यनु ।  
निनाय सा निराहारा स्मरन्ती वृषवाहनम् ॥ १२ ॥  
  
ज्येष्ठस्य पूर्णिमारात्रौ सम्पूज्य वृषवाहनम् ।  
वसनैर्वृहतीपुष्पैर्निराहारा निनाय ताम् ॥ १३ ॥  
  
आषाढस्य चतुर्दश्यां शुक्लायां कृत्तिवाससः ।  
वृहतीकुसुमैः पूजा देवस्याकारि वै तया ॥ १४ ॥  
  
श्रावणस्य सिताष्टम्यां चतुर्दश्याञ्च सा शिवम् ।  
यज्ञोपवीतैर्वासोभिः पवित्रैरप्यपूजयत् ॥ १५ ॥  
  
भाद्रे कृष्णत्रयोदश्यां पुष्पैर्नानाविधैः फलैः ।  
सम्पूज्याथ चतुर्दश्यां चकार जलभोजनम् ॥ १६ ॥  
  
इति व्रतं यदारब्धं पुरा सत्या तदैव तु ।  
सावित्रीसहितो ब्रह्मा जगामाथ हरान्तिकम् ॥ १७ ॥  
  
वासुदेवोऽपि भगवान् सह लक्ष्म्या तदन्तिकम् ।  
प्रस्थं हिमवतः शम्भुः स्थितो यत्र गणैः सह ॥ १८ ॥  
  
तौ तु दृष्ट्वा ब्रह्मकृष्णौ सस्त्रीकौ सङ्गतौ हरः ।  
यथोचितं समाभाष्य पप्रच्छागमनं तयोः ॥ १९ ॥  
  
तथाविधांस्तु तान् दृष्ट्वा दाम्पत्यभावसंयुतान् ।  
काञ्चिदीहाञ्च मनसा चक्रे दारपरिग्रहे ॥ २० ॥  
  
अथागमनहेतुं न कथयध्वञ्च तत्त्वतः ।  
किमर्थमागता यूयं किं कार्यं वोऽत्र विद्यते ॥ २१ ॥  
  
इति पृष्टौ त्र्यम्बकेन ब्रह्मा लोकपितामहः ।  
उवाच च महादेवं विष्णुना परिचोदितः ॥ २२ ॥  
  
ब्रह्मोवाच   
  
अयदर्थमागतवावां तच्छृणुस्व त्रिलोचन ।  
विशेषतश्च देवार्थं विश्वार्थञ्च वृषध्वज ॥ २३ ॥  
  
अहं सृष्टिरतः शम्भो स्थितिहेतुस्तथा हरिः ।  
अन्तहेतुर्भवानस्य जगतः प्रतिसर्गकम् ॥ २४ ॥  
  
तत्कर्मणि स दैवाहं भवद्भ्यां सहितो ह्यलम् ।  
हरिः स्थितावपि तथा मयालं भवता सह ।  
त्वमन्तकरणे शक्तो विना नावां भविष्यसि ॥ २५ ॥  
  
तस्मादन्योन्यकृत्येषु सर्वेषां वृषभध्वज ।  
साहाय्यं नः सदा योग्यमन्यथा न जगद्भवेत् ॥ २६ ॥  
  
केचिद्भविष्यन्त्यसुरा मम वध्या महेश्वर ।  
अपरे तु हरेर्वध्या भवतोऽपि तथापरे ॥ २७ ॥  
  
केचित्तद्वीर्यजातस्य केचिन्मेऽशम्भवस्य वै ।  
मायायाः केचिदपरे वध्याः स्युर्देववैरिणः ॥ २८ ॥  
  
योगयुक्ते त्वयि सदा रागद्वेषादिवर्जिते ।  
दयामात्रैकैरते न वध्या असुरास्तव ॥ २९ ॥  
  
अबाधितेषु तेष्वीश कथं सृष्टिस्तथा स्थितिः ।  
अन्तश्च भविता युक्तं नित्यं नित्यं वृषध्वज ॥ ३० ॥  
  
सृष्टिस्थित्यन्तकर्माणि न कार्याणि यदा हर ।  
शरीरभेदमस्माकं मायायाश्च न युज्यते ॥ ३१ ॥  
  
एकस्वरूपा हि वयं भिन्ना कार्यस्य भेदतः ।  
कार्यभेदो न सिद्धश्चेद्रूपभेदोऽप्रयोजनः ॥ ६२ ॥  
  
एक एव त्रिधा भूत्वा वयं भिन्नस्वरूपिणः ।  
भूता महेश्वर इति तत्त्वं विद्धि सनातनम् ॥ ३३ ॥  
  
मायापि भिन्नरूपेण कमलाख्या सरस्वती ।  
सावित्री चाथ सन्ध्या च भूता कार्यस्य भेदतः ॥ ३४ ॥  
  
प्रवृत्तेरनुरागस्य नारी मूलं महेश्वर ।  
रामापरिग्रहात् पश्चात् कामक्रोधादिकोद्भवः ॥ ३५ ॥  
  
अनुरागे तु सञ्जाते कामक्रोधादिकारणे ।  
विरागहेतुं यत्नेन सान्त्वयन्तीह जन्तवः ॥ ३६ ॥  
  
सङ्गः प्रथम एव स्याद्रागवृक्षात् फलं महत् ।  
तस्मात् सञ्जायते कामः कामात् क्रोधस्ततो भवेत् ॥ ३७ ॥  
  
वैराग्यञ्च निवृत्तिश्च शोकात् स्वाभाविकादपि ।  
संसारविमुखे हेतुरसङ्गश्च सदातनः ॥ ३८ ॥  
  
दया तत्र भवेन्नित्यं शान्तिश्चापि महेश्वर ।  
अहिंसा च तपःशान्तिर्ज्ञानमार्गानुसाधनम् ॥ ३९ ॥  
  
त्वयि तावत्तपोनिष्ठे विसङ्गिनि दयायुते ।  
अहिंसा च तथा शान्तिः सदा तव भविष्यति ॥ ४० ॥  
  
ततो सुखविधौ यत्नस्तव कस्माद्भविष्यति ।  
अकृते दूषणं यद्यत्तत् सर्वं कथितं तव ॥ ४१ ॥  
  
तस्माद्विश्वहिताय त्वं देवानाञ्च जगत्पते ।  
परिगृह्णीष्व भार्यार्थे वामामेकां सुशोभनाम् ॥ ४२ ॥  
  
यथा पद्मालया विष्णोः सावित्री च यथा मम ।  
तथा सहचरी शम्भोर्या स्यात्त्वं गृह्ण सम्प्रति ॥ ४३ ॥  
  
मार्कण्डेय उवाच   
  
इति श्रुत्वा वचस्तस्य ब्रह्मणः पुरतो हरेः ।  
तदा जगाद लोकेशं स्मितार्द्दितमुखो हरः ॥ ४४ ॥  
  
ईश्वर उवाच   
  
एवमेव यथात्थ त्वं ब्रह्मन् विश्वनिमित्ततः ।  
न स्वार्थतः प्रवृत्तिर्मे सम्यग् ब्रह्मविचिन्तनात् ॥ ४५ ॥  
  
तथापि यत्करिष्यामि तत्ते वक्ष्ये जगद्धितम् ।  
तच्छृणुष्व महाभाग युक्तमेव वचो मम ॥ ४६ ॥  
  
या मे तेज समर्था स्याद्ग्रहीतुमिह भागशः ।  
तां निदेशय भार्यार्थे योगिनीं कामरूपिणीम् ॥ ४७ ॥  
  
योगयुक्ते मयि तथा योगिन्येव भविष्यति ।  
कामासक्ते मयि पुनर्मोहिन्येव भविष्यति ।  
तां मे निदेशय ब्रह्मन् भार्यार्थे वरवर्णिनीम् ॥ ४८ ॥  
  
यदक्षरं वेदविदो निगदन्ति मनीषिणः ।  
ज्योतिःस्वरूपं परमं चिन्तयिष्ये सनातनम् ॥ ४९ ॥  
  
तच्चिन्तायां सदा शक्तो ब्रह्मन् गच्छामि भावनाम् ।  
तत्र या विघ्नजननी न भवित्रीह सास्तु मे ॥ ५० ॥  
  
त्वं वा विष्णुरहं वापि परब्रह्मस्वरूपिणः ।  
अङ्गभूता महाभाग योग्यं तदनुचिन्तनम् ॥ ५१ ॥  
  
तच्चिन्तया विना नाहं स्थास्यामि कमलासन ।  
तस्माज्जायां प्रादिशस्व मत्कर्मानुगतां सदा ॥ ५२ ॥  
  
मार्कण्डेय उवाच   
  
इति तस्य वचः श्रुत्वा ब्रह्मा सर्वजगत्पतिः ।  
सस्मितं मोदित मना इदं वचनमब्रवीत् ॥ ५३ ॥  
  
ब्रह्मोवाच   
  
अस्तीदृशी महादेव मार्गिता यादृशी त्वया ॥ ५४ ॥  
  
दक्षस्य तनया याभूत् सतीनाम्नी सुशोभना ।  
सैवेदृशी भवद्भार्या भविष्यति सुधीमती ॥ ५५ ॥  
  
तां त्वदर्थे तपस्यन्ती तत्प्राप्तिं प्रतिकामिनीम् ।  
विद्धि त्वं देवदेवेश सर्वेष्वात्मसु वर्तसे ॥ ५६ ॥  
  
मार्कण्डेय उवाच   
  
अथ ब्रह्मवचः शेषे भगवान् मधुसूदनः ।  
यदुक्तं ब्रह्मणा सर्वं तत् कुरुष्वेत्युवाच सः ॥ ५७ ॥  
  
करिष्य इति तेनोक्ते स्वेष्टं देशं प्रजग्मतुः ।  
हरिर्ब्रह्मा च मुदितौ सावित्रीकमलायुतौ ॥ ५८ ॥  
  
कामोऽपि वाक्यानि हरस्य श्रुत्वा चामोदयुक्तो रतिना समित्रः ।  
शम्भुं समासाद्य विविक्तरूपी तस्थौ वसन्तं विनियोज्य शश्वत् ॥ ५९ ॥  
  
इति श्रीकालिकापुराणे हरानुनयने नवमोऽध्यायः   
दशमोऽध्यायः   
  
मार्कण्डेय उवाच   
  
अथ सत्या पुनः शुक्लपक्षेऽष्टम्यामुपोषितम् ।  
आश्विने मासि देवेशं पूजयामास भक्तितः ॥ १ ॥  
  
इति नन्दाव्रते पूर्णे नवम्यां दिनभागतः ।  
तस्यास्तु भक्तिनम्रायाः प्रत्यक्षमभवद्धरः ॥ २ ॥  
  
प्रत्यक्षतो हरं वीक्ष्य सामोदहृदया सती ।  
ववन्दे चरणौ तस्य लज्जयावनता नता ॥ ३ ॥  
  
अथ प्राह महादेवः सतीं तद् व्रतधारिणीम् । तामिच्छन्नपि भार्यार्थे   
तस्याश्चर्यफलप्रदः ॥ ४ ॥  
  
ईश्वर उवाच   
  
अनेन त्वद्व्रतेनाहं प्रीतोऽस्मि दक्षनन्दिनि ।  
वरं वरय दास्यामि यस्तवाभिमतो भवेत् ॥ ५ ॥  
  
मार्कण्डेय उवाच   
  
जानन्नपीह तद्भावं महादेवो जगत्पतिः ।  
ऊचेऽथ वरयस्वेति तद्वाक्यश्रवणेच्छया ॥ ६ ॥  
  
सापि त्रपासमाविष्टा नो वक्तुं हृदये स्थितम् ।  
शशाक बालाभीष्टं यल्लज्जयाच्छादितं यतः ॥ ७ ॥  
  
एतस्मिन्नन्तरे कामः साभिप्रायं हरं तदा ।  
वामापरिग्रहे नेत्रवक्त्रव्यापारलिङ्गितम् ॥ ८ ॥  
  
सम्प्राप्य विवरञ्चापं सन्दधे पुष्पहेतिना ।  
हर्षणेनाथ बाणेन विव्याध हृदये हरम् ॥ ९ ॥  
  
ततोऽसौ हर्षितः शम्भुर्वीक्षाञ्चक्रे सतीं मुहुः ।  
विस्मृत्य च परं ब्रह्मचिन्तनं परमेश्वरः ॥ १० ॥  
  
ततः पुनर्मोहनेन बाणेनैनं मनोभवः ।  
विव्याध हर्षितः शम्भुर्मोहितश्च तदा भृशम् ॥ ११ ॥  
  
ततो यदासौ मोहस्य हर्षस्य च द्विजोत्तमाः ।  
भावं व्यक्तीचकारैष माययापि विमोहितः ॥ १२ ॥  
  
अथ त्रपां स्वां संस्तभ्य यदा प्राह हरं सती ।  
ममेष्टं देहि वरद वरमित्यर्थकारकम् ॥ १३ ॥  
  
तदा वाक्यस्यावसानमनपेक्ष्य वृषध्वजः ।  
भवस्व मम भार्येति प्राह दाक्षायणीं मुहुः ॥ १४ ॥  
  
एतच्छ्रुत्वा वचस्तस्य साभीष्टफलभावनम् ।  
तूष्णीं तस्थौ प्रमुदिता वरं प्राप्य मनोगतम् ॥ १५ ॥  
  
सकामस्य हरस्याग्रे तत्र सा चारुहासिनी ।  
अकरोन्निजभावांश्च हावानपि द्विजोत्तमाः ॥ १६ ॥  
  
स्वस्य भावान् समादाय शृङ्गाराख्यो रसस्तदा ।  
तयोर्विवेश विप्रेन्द्राः कलहो वा यथोचितम् ॥ १७ ॥  
  
हरस्य पुरतो रेजे स्निग्धभिन्नाञ्जनप्रभा ।  
चन्द्राभ्यासेऽङ्कलेखेव स्फटिकोज्ज्वलवर्ष्मणः ॥ १८ ॥  
  
अथ सा तमुवाचेदं हरं दाक्षायणी मुहुः ।  
पितुर्मे गोचरीकृत्य मां गृह्णीष्व जगत्पते ॥ १९ ॥  
  
एवं स्मितं वचो देवी यदोवाच सती तदा ।  
मम भार्या भवेत्यूचे पुनः कामेन मोहितः ॥ २० ॥  
  
अथैतद्वीक्ष्य मदनः सरतिः ससखो मुदा ।  
युक्तो बभूव शश्वच्च आत्मानञ्चाभ्यनन्दयन् ॥ २१ ॥  
  
अथ दाक्षायणी शम्भु समाश्वास्य द्विजोत्तमाः ।  
जगाम मातुरभ्यासं हर्षमोहसमन्विता ॥ २२ ॥  
  
हरोऽपि हिमवत्प्रस्थं प्रविश्य च निजाश्रमम् ।  
दाक्षायणी विप्रलम्भदुःखाद् ध्यानपरोऽभवत् ॥ २३ ॥  
  
विप्रलब्धोऽपि भूतेशो ब्रह्मवाक्यमथास्मरत् ।  
जायापरिग्रहस्यार्थे यदुक्तं पद्मयोनिना ॥ २४ ॥  
  
स्मृत्यैव ब्रह्मवाक्यस्य पुरा विश्वासतः परम् ।  
चिन्तयामास मनसा ब्रह्माणं वृषभध्वजः ॥ २५ ॥  
  
अथ सञ्चिन्त्यमानोऽसौ परमेष्ठी त्रिशूलिनः ।  
पुरस्तात् प्राविशत्तूर्णमिष्टसिद्धिप्रचोदितः ॥ २६ ॥  
  
यत्रायं हिमवत्प्रस्थे विप्रलब्धो हरः स्थितः ।  
सावित्री सहितो ब्रह्मा तत्रैव समुपस्थितः ॥ २७ ॥  
  
अथ तं वीक्ष्य धातारं सावित्रीसहितं हरः ।  
सोत्सुको विप्रलब्धश्च सत्यर्थे तमुवाच ह ॥ २८ ॥  
  
ईश्वर उवाच   
  
ब्रह्मन् विश्वार्थतो दारपरिग्रहकृतौ च यत् ।  
त्वमात्थ तत्सार्थमिव प्रतिभाति ममाधुना ॥ २९ ॥  
  
अहमाराधितो भक्त्या दाक्षायण्यातिभक्तितः ।  
तस्या वरमहं दातुं यदायातः प्रपुजितः ॥ ३० ॥  
  
तत्सकाशे तदा कामो मां विव्याध महेषुभिः ।  
मायया मोहितश्चाहं तत्प्रतीकारमञ्जसा ।  
न शक्तः कर्तुमभितः पुराहं कमलासन ॥ ३१ ॥  
  
तस्याश्च वाञ्छितं ब्रह्मन्नेतदेव मयेक्षितम् ।  
यदहं स्यां विभो भर्ता व्रतभक्तिमुदायुतः ॥ ३२ ॥  
  
तस्मात्त्वं कुरु विश्वार्थे मदर्थे च प्रजापते ।  
दक्षो यथा मामामन्त्र्य सुतां दाता तथा द्रुतम् ॥ ३३ ॥  
  
गच्छ त्वं दक्षभवनं कथयस्व वचो मम ।  
यथा सतीवियोगस्य भङ्गः स्यात् त्वं तथा कुरु ॥ ३४ ॥  
  
मार्कण्डेय उवाच   
  
इत्युदीर्य महादेवः सकाशेऽस्य प्रजापतेः ।  
सावित्रीं वीक्ष्य सत्यास्तु विप्रयोगो व्यवर्द्धत ॥ ३५ ॥  
  
तं समाभाष्य लोकेशः कृतकृत्यो मुदान्वितः ।  
इदं जगाद जगतां हितं पथ्यं च धूर्ज्जटेः ॥ ३६ ॥  
  
ब्रह्मोवाच   
  
यदात्थ भगवञ्छम्भो तद्विश्वार्थं सुनिश्चितम् ।  
नास्त्येव भवतः स्वार्थो ममापि वृषभध्वज ॥ ३७ ॥  
  
सुताञ्च तुभ्यं दक्षस्तु स्वयमेव प्रदास्यति ।  
अहञ्चापि वदिष्यामि त्वद्वाक्यं तत्समक्षतः ॥ ३८ ॥  
  
मार्कण्डेय उवाच   
  
इत्युदीर्य महादेवं ब्रह्मा लोकपितामहः ।  
जगाम दक्षनिलयं स्यन्दनेनातिवेगिना ॥ ३९ ॥  
  
अथ दक्षोऽपि वृत्तान्तं सर्वं श्रुत्वा सतीमुखात् ।  
चिन्तयामास देवेयं मत्सुता शम्भवे कथम् ॥ ४० ॥  
  
आगतोऽपि महादेवः प्रसन्नः सञ्जगाम ह ।  
पुनरेव कथं सोऽपि सुतार्थेऽत्यर्थमीप्सितः ॥ ४१ ॥  
  
प्रस्थाप्यो वा मया तस्य दूतो निकटमञ्जसा ।  
नैतद्योग्यं न गृह्णीयाद् यद्येनां विभुरात्मने ॥ ४२ ॥  
  
अथवा पूजयिष्यामि तमेव वृषभध्वजम् ।  
मदीयतनयाभर्ता स्वयमेव यथा भवेत् ॥ ४३ ॥  
  
तथैव पूजितः सोऽपि वाञ्छन्त्यातिप्रयत्नतः ।  
शम्भुर्भवतु मद्भर्तेत्येवं दत्तञ्च तेन तत् ॥ ४४ ॥  
  
इति चिन्तयतस्तस्य दक्षस्य पुरतो विधिः ।  
उपस्थितो हंसरथः सावित्रीसहितस्तदा ॥ ४५ ॥  
  
तं दृष्ट्वा वेधसं दक्षः प्रणम्यावनतः स्थितः ।  
आसनञ्च ददौ तस्मै समाभाष्य यथोचितम् ॥ ४६ ॥  
  
ततस्तं सर्वलोकेशं तत्रागमनकारणम् ।  
दक्षः पप्रच्छ विप्रेन्द्राश्चिन्ताविष्टोऽपि हर्षितः ॥ ४७ ॥  
  
दक्ष उवाच   
  
तवात्रागमने हेतुं कथयस्व जगद्गुरो ।  
पुत्रस्नेहात् कार्यवशादथवाश्रममागतः ॥ ४८ ॥  
  
मार्कण्डेय उवाच   
  
इति पृष्टः सुरश्रेष्ठो दक्षेण सुमहात्मना ।  
प्रहसन्नव्रवीद्वाक्यं मोदयंस्तं प्रजापतिम् ॥ ४९ ॥  
  
ब्रह्मोवाच   
  
शृणु दक्ष यदर्थं ते समीपमहमागतः ।  
तल्लोकस्य हितं पथ्यं भवतोऽपि तदीप्सितम् ॥ ५० ॥  
  
तव पुत्र्या समाराध्य महादेवं जगत्पतिम् ।  
यो वरः प्रार्थितः सोऽद्य स्वयमेवागतो गृहम् ॥ ५१ ॥  
  
शम्भुना तव पुत्र्यर्थे त्वत्सकाशमहं पुनः ।  
प्रस्थापितोऽस्मि यत् कृत्यं श्रेयस्तदवधारय ॥ ५२ ॥  
  
वरं दातुं यदायातस्तावत्प्रभृति शङ्करः ।  
तत्सुताविप्रयोगेण न शर्म लभतेऽञ्जसा ॥ ५३ ॥  
  
लब्धच्छिद्रोऽपि मदनो निचखान तदा भृशम् ।  
सर्वैः पुष्पकरैर्बाणैरेकदैव जगत्प्रभुम् ॥ ५४ ॥  
  
स बाणविद्धः कामेन परित्यज्यात्मचिन्तनम् ।  
सतीं विचिन्तयन्नास्ते व्याकुलः प्राकृतो यथा ॥ ५५ ॥  
  
विस्मृत्य प्रस्तुतां वाणीं गणाग्रे विप्रयोगतः ।  
क्व सतीत्येव गिरिशो भाषतेऽन्यकृतावपि ॥ ५६ ॥  
  
मया यद्वाञ्छितं पूर्वं त्वया च मदनेन च ।  
मरीच्याद्यैर्मुनिवरैस्तत् सिद्धमधुना सुत ॥ ५७ ॥  
  
त्वत्पुत्र्याराधितः शम्भुः सोऽपि तस्या विचिन्तनाम् ।  
अनुमोदयितुं प्रेप्सुर्वर्तते हिमवद्गिरौ ॥ ५८ ॥  
  
यथा नानाविधैर्भावैः सत्या नन्दाव्रतेन च ।  
शम्भुराराधितस्तेन तथैवाराध्यते सती ॥ ५९ ॥  
  
तस्मात्त्वं दक्ष तनयां शम्भ्वर्थे परिकल्पिताम् ।  
तस्मै देह्यविलम्बेन तेन ते कृतकृत्यता ॥ ६० ॥  
  
अहं तमानयिष्यामि नारदेन त्वदालयम् ।  
तस्मै त्वमेनां संयच्छ यदर्थे परिकल्पिताम् ॥ ६१ ॥  
  
मार्कण्डेय उवाच   
  
एवमेवेति दक्षस्तमुवाच परमेष्ठिनम् ।  
विधिश्च गतवांस्तत्र गिरिशो यत्र संस्थितः ॥ ६२ ॥  
  
गते ब्रह्मणि दक्षोऽपि सदारतनयो मुदा ।  
अभवत् पूर्णदेहस्तु पीयूषैरिव पूरितः ॥ ६३ ॥  
  
अथ ब्रह्मापि मोदेन प्रसन्नः कमलासनः ।  
आससाद महादेवं हिमवद्गिरिसंस्थितम् ॥ ६४ ॥  
  
तं वीक्ष्य लोकस्रष्टारमायान्तं वृषभध्वजः ।  
मनसा संशयं चक्रे सतीप्राप्तौ मुहुर्मुहुः ॥ ६५ ॥  
  
अथ दूरान्महादेवो लोकेशं सामसंयुतम् ।  
उवाच मदनोन्माथः विधिं स स्मरमानसः ॥ ६६ ॥  
  
ईश्वर उवाच   
  
किमवोचत् सुरश्रेष्ठ सत्यर्थे त्वत्सुतः स्वयम् ।  
कथयस्व यथा स्वान्तं मन्मथेन न दीर्यते ॥ ६७ ॥  
  
बाधमानो विप्रयोगो मामेव च सतीमृते ।  
अभिहन्ति सुरश्रेष्ठ त्यक्त्वान्यान् प्राणधारिणः ॥ ६८ ॥  
  
सतीति सततं वेद्मि ब्रह्मन् कार्यान्तरेऽप्यहम् ।  
सा यथा हि मया प्राप्या तद्विधत्स्व तथा द्रुतम् ॥ ६९ ॥  
  
ब्रह्मोवाच   
  
सत्यर्थे यन्ममसुतो वदति स्म वृषध्वज ।  
तच्छृणुष्व निजं साध्यं सिद्धमित्यवधारय ॥ ७० ॥  
  
देया तस्मै मया पुत्री तदर्थे परिकल्पिता ।  
ममापीष्टमिदं कर्म त्वद्वाक्यादधिकं पुनः ॥ ७१ ॥  
  
मत्पुत्त्र्याराधितः शम्भुरेतदर्थे स्वयं पुनः ।  
सोऽप्यन्विच्छति तां यस्मात्तस्माद्देया मया हरे ॥ ७२ ॥  
  
शुभे लग्ने मुहूर्ते च समागच्छतुमेऽन्तिकम् ।  
तदा दास्यामि तनयां भिक्षार्थे शम्भवे विधे ॥ ७३ ॥  
  
इत्यवोचन्मुदा दक्षस्तस्मात्त्वं वृषभध्वज ।  
शुभे मुहूर्ते तद्वेश्म गच्छ तामनुयाचितुम् ॥ ७४ ॥  
  
ईश्वर उवाच   
  
गमिष्ये भवता सार्धं नारदेन महात्मना ।  
द्रुतमेव जगत्पूज्य तस्मात्त्वन्नारदं स्मर ॥ ७५ ॥  
  
मरीच्यादीन् दश तथा मानसानपि संस्मर ।  
तैः सार्द्धं दक्षनिलयं गमिष्येऽहं गणैः सह ॥ ७६ ॥  
  
ततः स्मृतास्ते कमलासनेन सनारदा ब्रह्मसुता मनोजवाः ।  
समागता यत्र हरो विधिश्च तत्रागताः काममवेत्य चिन्ताम् ॥ ७७ ॥  
  
इति श्रीकालिकापुराणे सतीवाचने दशमोऽध्यायः ॥ १० ॥  
एकादशोऽध्यायः   
  
मार्कण्डेय उवाच   
  
ततः समागताः सर्वे मानसाश्च सनारदाः ।  
विधेः स्मरणमात्रेण वातेनेव विनोदिताः ॥ १ ॥  
  
तैः सार्धं ब्रह्मणा शम्भुः सगणो दक्षमन्दिरम् ।  
जगाम मोदयुक्तोऽथ काले तत्कर्मयोगिनि ॥ २ ॥  
  
गणाः शङ्खांश्च पटहान् डिण्डिमांस्तूर्यवंशकान् ।  
वादयन्तो मुदायुक्ता अनुगच्छन्ति शङ्करम् ॥ ३ ॥  
  
केचित्तालं करतलैः कुर्वन्तोऽङ्घ्रितलस्वनम् ।  
विमानैरतिवेगैः स्वैरनुयान्ति वृषध्वजम् ॥ ४ ॥  
  
कोलाहलं प्रकुर्वन्तस्तथा नानाविधान् रवान् ।  
गणा अनेकाकृतयः शब्दयोगेन निर्ययुः ॥ ५ ॥  
  
ततो देवा मुदा युक्ता गन्धर्वाप्सरसो गणाः ।  
वाद्यैर्मोदैस्तथा नृत्यैरन्वीयुर्वृषभध्वजम् ॥ ६ ॥  
  
तेषां शब्देन विप्रेन्द्रा गन्धर्वाणां गरीयसाम् ।  
गणानाञ्च दिशः सर्वाः पूरिता च वसुन्धरा ॥ ७ ॥  
  
कामोऽपि सगणः शम्भुं सशृङ्गाररसादिभिः ।  
मोदयन् मोहयन् काममन्वियात् स समक्षतः ॥ ८ ॥  
  
हरे गच्छति भार्यार्थे तदानी सकलाः सुराः ।  
ब्रह्माद्याः स्वयमेवाशु वाद्यं चक्रुर्मनोहरम् ॥ ९ ॥  
  
दिशः सर्वाः सुप्रसन्ना बभूबुर्द्विजसत्तमाः ।  
जज्वलुश्चाग्नयः शान्ताः पुष्पवृष्टिरजायत ॥ १० ॥  
  
ववुर्वाताः सुरभयो वृक्षाश्चापि सुपुष्पिताः ।  
बभूवुः प्राणिनः स्वस्था अस्वस्था येऽपि केचन ॥ ११ ॥  
  
हंससारसकादम्बा नीलकम्बुश्च चातकाः ।  
चुक्रुशुर्मधुरान् शब्दान् प्रेरयन्त इवेश्वरम् ॥ १२ ॥  
  
भुजगो व्याघ्रकृत्तिश्च जटा चन्द्रकला तथा ।  
जगाम भूषणत्वञ्च तेनापि परिदीपितः ॥ १३ ॥  
  
ततः क्षणेन बलिना बलीवर्देन वेगिना ।  
सब्रह्मानारदाद्यैश्च प्राप दक्षालयं हरः ॥ १४ ॥  
  
ततो दक्षो महातेजा अभ्युत्थाय स्वयं हरम् ।  
ब्रह्मादींश्चाददौ तेषामासनानि यथोचितम् ॥ १५ ॥  
  
कृत्वा यथोचितां तेषां पूजां पाद्यादिभिस्तथा ।  
चकार संविदं दक्षो मुनिभिर्मानसैः पुनः ॥ १६ ॥  
  
ततः शुभे मुहूर्ते तु लग्ने च द्विजसत्तमाः ।  
सतीं निजसुतां दक्षो ददौ हर्षेण शम्भवे ॥ १७ ॥  
  
उद्वाहविधिना सोऽपि पाणिं जग्राह हर्षितः ।  
दाक्षायण्या वरतनोस्तदानीं वृषभध्वजः ॥ १८ ॥  
  
ब्रह्माय नारदाद्याश्च मुनयः सामगीतिभिः ।  
ऋचा यजुर्भिः सुश्राव्यैस्तोषयामासुरीश्वरम् ॥ १९ ॥  
  
वाद्यं चक्रुर्गणाः सर्वे ननृतुश्चाप्सरोगणाः ।  
पुष्पवृष्टिञ्च ससृजुर्मेघा गगनसङ्गताः ॥ २० ॥  
  
अथ शम्भुमुपागत्य गरुडेनातिवेगिना ।  
सार्धं कमलया चेदमुवाच गरुडध्वजः ॥ २१ ॥  
  
श्री भगवानुवाच   
  
स्निग्धनीलाञ्जनश्यामशोभया शोभसे हर ।  
दाक्षायण्या यथा चाहं प्रातिलोम्येन पद्मया ॥ २२ ॥  
  
कुरु त्वमनया सार्धं रक्षा देवस्य वा नृणाम् ॥ २३ ॥  
  
अनया सह संसारसारिणां मङ्गलं सदा ।  
कुरु दस्यून् यथायोग्यं हनिष्यसि च शङ्कर ॥ २४ ॥  
  
य एवैनां साभिलाषो दृष्ट्वा श्रुत्वाथवा भवेत् ।  
तं हनिष्यसि भूतेश नात्र कार्या विचारणा ॥ २५ ॥  
  
मार्कण्डेय उवाच   
  
एवमस्त्विति सर्वज्ञः प्रोवाच परमेश्वरम् ।  
प्रहृष्टमानसं प्रीत्या प्रसन्नवदनो द्विजाः ॥ २६ ॥  
  
अथ ब्रह्मा तदा दृष्ट्वा दक्षजां चारुहासिनीम् ।  
स्मराविष्टमना वक्त्रं वीक्षाञ्चक्रे तदीयकम् ॥ २७ ॥  
  
मुहुर्मुहुस्तदा ब्रह्मा पश्यति स्म सतीमुखम् ।  
तदेन्द्रियविकारञ्च प्राप्तवानवशः पुनः ॥ २८ ॥  
  
अथ तस्य पपाताशु तेजो भूमौ द्विजोत्तमाः ।  
तज्वलद्दहनाभासं मुनीनां पुरतस्तदा ॥ २९ ॥  
  
ततस्तस्मात् समभवंस्तोयदाः शब्दसंयुताः ।  
सम्वर्तश्च तथावर्तः पुष्करो द्रोण एव च ।  
गर्जन्तश्चाथ मुञ्चन्तस्तोयानि द्विजसत्तमाः ॥ ३० ॥  
  
तैस्तु सञ्छादिते व्योम्नि तेषु गर्ज्जत्सु शङ्करः ।  
पश्यन् दाक्षायणीं देवीं भृशं कामेन मोहितः ॥ ३१ ॥  
  
मोहितोऽप्यथ कामेन तदा विष्णुवचः स्मरन् ।  
इयेष हन्तुं ब्रह्माणं शूलमुद्यम्य सङ्करः ॥ ३२ ॥  
  
शम्भुनोद्यमिते शूले विधिं हन्तुं द्विजोत्तमाः ।  
मरीचिनारदाद्यास्ते चक्रुर्हाहाकृतिं तदा ॥ ३३ ॥  
  
दक्षो मैवं मैवमिति पाणिमुद्यम्य शङ्कितः ।  
वारयामास भूतेशं क्षिप्रमेत्य पुरोगतः ॥ ३४ ॥  
  
अथाग्रे मीलितं वीक्ष्य तदा दक्षं महेश्वरः ।  
प्रत्युवाचाप्रियमिदं स्मारयन् वैष्णवीं गिरम् ॥ ३५ ॥  
  
ईश्वर उवाच   
  
नारायणेन विप्रेन्द्र यदिदानीमुदीरितम् ।  
मयाप्यङ्गीकृतं कर्तुं तदिहैव प्रजापते ॥ ३६ ॥  
  
एनां यः साभिलाषः सन् वीक्षते तं हनिष्यसि ।  
इति वाचन्तु सफलमेनं हत्वा करोम्यहम् ॥ ३७ ॥  
  
साभिलाषः कथं ब्रह्मा सतीं समवलोकयत् ।  
अभवत्त्यक्ततेजास्तु ततो हन्मि कृतागसम् ॥ ३८ ॥  
  
मार्कण्डेय उवाच   
  
तमेवं वादिनं विष्णुः क्षिप्रं भूत्वा पुरःसरः ।  
इदमूचे वारयंस्तं हन्तुं सर्वजगत्प्रभुः ॥ ३९ ॥  
  
श्रीभगवानुवाच   
  
न हनिष्यसि भूतेश स्रष्ट्रारं जगतां वरम् ।  
अनेनैव सती भार्या भवदर्थे प्रकल्पिता ॥ ४० ॥  
  
प्रजाः स्रष्टुमयं शम्भो प्रादुर्भूतश्चतुर्मुखः ।  
अस्मिन् हते जगत्स्रष्टा नास्त्यन्यः प्राकृतोऽधुना ॥ ४१ ॥  
  
सृष्टिस्थित्यन्तकर्माणि करिष्यामः कथं पुनः ।  
अनेनापि मया चैव भवता च समञ्जसम् ॥ ४२ ॥  
  
एकस्मिन्निहतेऽमीषु कस्तत्कर्म करिष्यति ।  
तस्मान्न वध्यो भवता विधाता वृषभध्वज ॥ ४३ ॥  
  
ईश्वर उवाच   
  
प्रतिज्ञां पूरयिष्यामि हत्वैनं चतुराननम् ।  
अहमेव प्रजाः स्रक्ष्ये स्थावराणि चराणि च ॥ ४४ ॥  
  
अन्यं स्रक्ष्ये विधातारमथवाहं स्वतेजसा ।  
स एव सृष्टिकर्ता स्यात् सर्वदा मदनुज्ञया ॥ ४५ ॥  
  
हत्वैनं विधिमेवाहं प्रतिज्ञां पालयन् विधो ।  
स्रष्टारमेकं स्रक्ष्यामि न वारय चतुर्भुज ॥ ४६ ॥  
  
मार्कण्डेय उवाच   
  
इति तस्य वचः श्रुत्वा गिरिशस्य चतुर्भुजः ।  
स्मितप्रसन्नवदनः पुनर्मैवमितीरयन् ॥ ४७ ॥  
  
प्रतिज्ञापूरणं कर्तुं योग्यमात्मनि नो भवेत् ।  
इत्युवाचाभिवदनमीश्वरस्य द्विजोत्तमाः ॥ ४८ ॥  
  
ततः पुनः शम्भुरूपे कथमात्मा विधिर्मम ।  
लक्ष्यते भिन्न एवायं प्रत्यक्षेणाग्रतः स्थितः ॥ ४९ ॥  
  
अथ प्रहस्य भगवान् मुनीनां पुरतस्तदा ।  
इदमूचे महादेवं तोषयन् गरुडध्वजः ॥ ५० ॥  
  
श्रीभगवानुवाच   
  
ब्रह्मा भवतो भिन्नो न शम्भुर्ब्रह्मणस्तथा ।  
न चाहं युवयोर्भिन्नोऽभिन्नत्वं सदातनम् ॥ ५१ ॥  
  
प्रधानस्याप्रधानस्य भागाभागस्वरूपिणः ।  
ज्योतिर्मयस्य भागो मे युवामेकोऽहमंशकः ॥ ५२ ॥  
  
कस्त्वं कोऽहञ्च को ब्रह्मा ममैव परमात्मनः ।  
अंशत्रयमिदं भिन्नं सृष्टिस्थित्यन्तकारणम् ॥ ५३ ॥  
  
चिन्तयस्वात्मनात्मानं संस्तवं कुरु चात्मनि ।  
एकत्रं ब्रह्मवैकुण्ठशम्भूनां हृद्गतं कुरु ॥ ५४ ॥  
  
शिरोग्रीवाभेदेन यथैकस्यैव धर्मिणः ।  
अङ्गानि मे तथैकस्य भागत्रयमिदं हर ॥ ५५ ॥  
  
यज्ज्योतिरग्र्यं स्वपरप्रकाशं कूटस्थमव्यक्तमनन्तरूपम् ।  
नित्यञ्च दीर्घादिविशेषणाद्यैर्हीनं परं तच्च वयं न भिन्नाः ॥ ५६ ॥  
  
मार्कण्डेय उवाच   
  
एतच्छ्रुत्वा वचतस्य महादेवो विमोहितः ।  
जानन् स चाप्यभिन्नत्वं सद्विस्मृत्यान्यचिन्तनात् ॥ ५७ ॥  
  
पुनः प्रपच्छ गोविन्दमनन्यत्वं त्रिभेदिनाम् ।  
ब्रह्मविष्णुत्र्यम्बकानामेकस्य च विशेषकम् ॥ ५८ ॥  
  
ततो नारायणः पृष्टः कथयामास शम्भवे ।  
अनन्यत्वं त्रिदेवानामेकत्वञ्च व्यदर्शयत् ॥ ५९ ॥  
  
श्रुत्वा ततो विष्णुमुखाब्जकोशादनन्यतां विष्णुविधीशतत्त्वे ।  
दृष्ट्वा स्वरूपं च जघान नैनं विधिं मृडः पुष्पमधुप्रकाशकम् ॥ ६० ॥  
  
इति श्रीकालिकापुराणे त्रिदेवानामेकत्वप्रतिपादकः एकादशोऽध्यायः ॥ ११ ॥  
द्वादशोऽध्याय  
  
ऋषय ऊचुः   
  
अनन्यत्वं त्रिदेवानां यज्जगाद जनार्दनः ।  
शम्भवे तद्वयं श्रोतुमिच्छामो द्विजसत्तम ॥ १ ॥  
  
एकत्वं दर्शयामास कथं वा गरुडध्वजः ।  
तत् समाचक्ष्व विप्रेन्द्र परं कौतूहलं हि नः ॥ २ ॥  
  
मार्कण्डेय उवाच   
  
शृणुष्वं मुनयो गुह्यं परमं प्रयतं परम् ।  
त्रिदेवानामनन्यत्वं तथैवैकत्वदर्शनम् ॥ ३ ॥  
  
हरेण पृष्टो गोविन्दस्तं समाभाष्य सादरम् ।  
इदमाह मुनिश्रेष्ठा अभिन्नप्रतिपादकम् ॥ ४ ॥  
  
श्रीभगवानुवाच   
  
इदं तमोमयं सर्वमासीद्भुवनवर्जितम् ।  
अप्रज्ञातमलक्ष्यञ्च प्रसुप्तमिव सर्वतः ॥ ५ ॥  
  
न दिवारात्रिभागोऽत्र नाकाशं न च काश्यपी ।  
न ज्योतिर्न जलं वायुर्नान्यत् किञ्चन संस्थितम् ॥ ६ ॥  
  
एकमासीत् परं ब्रह्म सूक्ष्मं नित्यमतीन्द्रियम् ।  
अव्यक्तं ज्ञानरूपेण द्वैतहीनविशेषणम् ॥ ७ ॥  
  
प्रकृतिः पुरुषश्चैव नित्यौ द्वौ सर्वसंहितौ ।  
स्थितः कालोऽपि भूतेश जगत्कारणमेककम् ॥ ८ ॥  
  
यदेकं परमं ब्रह्म तत्स्वरूपात् परं हर ।  
रूपत्रयमिदं नित्यं तस्यैव जगतः पतेः ॥ ९ ॥  
  
कालो नामापरं रूपमनाद्यं तत्तुकारणम् ।  
सर्वेषामेव भूतानामवच्छेदेन सङ्गतः ॥ १० ॥  
  
ततस्तत् स्वप्रकाशेन भास्वद्रूपं प्रकाशते ।  
पुरा सृष्ट्यर्थमतुलं क्षोभयन् प्रकृतिं स्वयम् ॥ ११ ॥  
  
सङ्क्षुब्धायान्नु प्रकृतौ महत्तत्त्वमजायत ।  
महत्तत्त्वात्ततः पश्चादहङ्कारस्त्रिधाभवत् ॥ १२ ॥  
  
अहङ्कारे तु सञ्जाते शब्दतन्मात्रतस्ततः ।  
आकाशमसृजद्विष्णुरनन्तं मूर्तिवर्जितम् ॥ १३ ॥  
  
ततस्तु रसतन्मात्रादपः सृष्ट्वा महेश्वरः ।  
निराधारः स्वयं दध्रे तास्तदा निजमायया ॥ १४ ॥  
  
ततस्त्रिगुणसाम्येन संस्थितां प्रकृतिं प्रभुः ।  
पुनः सङ्क्षोभयामास सृष्ट्यर्थं परमेश्वरः ॥ १५ ॥  
  
ततः सा प्रकृतिस्तासु बीजं त्रिगुणधाभवत् ।  
अप्सु संसर्जयामास जगद्बीजं निराकुलम् ॥ १६ ॥  
  
तद्विवृद्धं क्रमेणैव हैममण्डमभून्महत् ।  
जग्राहापः समस्तास्ता गर्भ एव तदण्डकम् ॥ १७ ॥  
  
अप्सु स्थितासु हैमाण्डगर्भे विष्णुस्तदण्डकम् ।  
त्वयैव मायया दध्रे ब्रह्माण्डमतुलं पुनः ॥ १८ ॥  
  
वारिणा वह्निभिश्चैव वायुभिर्नभसा तथा ।  
बहिस्तदण्डकं छन्नं सर्वपार्श्वे समन्ततः ॥ १९ ॥  
  
सप्तसागरमानेन तथा नद्यादि मानतः ।  
ब्रह्माण्डाभ्यन्तरे तोयं तदन्यत्तु बहिर्गतम् ॥ २० ॥  
  
तदन्तः स्वयमेवासौ विष्णुर्ब्रह्मस्वरूपधृक् ।  
दैवं वर्षमुषित्वैव प्रबिभेद तदण्डकम् ॥ २१ ॥  
  
तस्मात् समभवन्मेरुरुत्पन्नोऽस्मिन् महेश्वर ।  
जरायुः पर्वता जाताः समुद्राः सप्त तज्जलात् ॥ २२ ॥  
  
तन्मध्ये गन्धतन्मात्रात् पृथिवी समजायत ।  
ईश्वरेण प्रकृत्या च योजिता त्रिगुणात्मिका ॥ २३ ॥  
  
प्रागेव पर्वतादिभ्यः समुत्पन्ना वसुन्धरा ।  
ब्रह्माण्डखण्डसंयोगाद्दृढा भूता तु सा भृशम् ॥ २४ ॥  
  
तस्यामेव स्थितो ब्रह्मा सर्वलोकगुरुः स्वयम् ।  
यदा ब्रह्माण्डमध्यस्थो ब्रह्मा व्यक्तो न चाभवत् ।  
तदैव रूपतन्मत्रात्तेजः सम्यगजायत ॥ २५ ॥  
  
वायुस्तु स्पर्शतन्मात्रात् प्रकृत्या विनियोजितात् ।  
बभूव सर्वभूतानां प्राणभूतः समन्ततः ॥ २६ ॥  
  
अद्भिस्तेजोभिरतुलैर्वायुभिर्नभसा तथा ।  
अन्तर्बहिस्तदण्डस्य व्याप्तमन्यत्तु गर्धगम् ॥ २७ ॥  
  
ततो ब्रह्मशरीरन्तु त्रिधा चक्रे महेश्वरः ।  
प्रधानेच्छावशाच्छम्भौ त्रिगुणत्रिगुणीकृतम् ॥ २८ ॥  
  
तदूर्ध्वभागः सञ्जातश्चतुर्वक्त्रश्चतुर्भुजः ।  
पद्मकेशरगौराङ्गकायो ब्राह्मो महेश्वरः ॥ २९ ॥  
  
तन्मध्यभागो नीलाङ्ग एकवक्त्रश्चतुर्भुजः ।  
शङ्खचक्रगदापद्मपाणिः कायः स वैष्णवः ॥ ३० ॥  
  
अभवत्तदधोभागः पञ्चवक्त्रश्चतुर्भुजः ।  
स्फटिकाभ्रसमः शुक्लः सकायश्चन्द्रशेखर ॥ ३१ ॥  
  
इतस्ततो ब्राह्मकाये सृष्टिशक्तिं न्ययोजयत् ।  
स्वयमेवाभवत् सष्टा ब्रह्मरूपेण लोकभृत् ॥ ३२ ॥  
  
स्थितिशक्तिं निजां मायां प्रकृत्याख्यां न्ययोजयत् ।  
महेशो वैष्णवे काये ज्ञानशक्तिं निजां तथा ॥ ३३ ॥  
  
स्थितिकर्ताभवद्विष्णुरहमेव महेश्वरः ।  
सर्वशक्तिनियोगेन सदा तद्रूपता मम ॥ ३४ ॥  
  
अन्तशक्तिं तथाकाये शाम्भवे च न्ययोजयत् ।  
अन्तशक्तिं तथाकाये शाम्भवे च न्ययोजयत् ॥ ३५ ॥  
  
अन्तकर्ताभवच्छम्भुः स एव परमेश्वरः ।  
ततस्त्रिषु शरीरेषु स्वयमेव प्रकाशते ॥ ३६ ॥  
  
ज्ञानरूपं परं ज्योतिरनादिर्भगवान् प्रभुः ।  
सृष्टिस्थित्यन्तकरणादेक एव महेश्वरः ॥ ३७ ॥  
  
ब्रह्मा विष्णुः शिवश्चेति सञ्ज्ञामाप पृथक् पृथक् ।  
अतस्त्वञ्च विधाता च तथाहमपि न पृथक् ।  
एवं शरीरं रूपञ्च ज्ञानमस्माकमन्तरम् ॥ ३८ ॥  
  
मार्कण्डेय उवाच   
  
एतच्छ्रुत्वा वचस्तस्य विष्णोरमिततेजसः ।  
हर्षोतफुल्लमुखः प्रोचे पुनरेव जनार्दनम् ॥ ३९ ॥  
  
ईश्वर उवाच   
  
एक एव महेशशेत् ज्योतीरूपो निरञ्जनः ।  
का वा मायाथ कः कालः का वा प्रकृतिरुच्यते ॥ ४० ॥  
  
के पुमांसस्ततोऽभिन्ना भिन्नाश्चेत् कथमेकता ।  
तन्मे वदस्व गोविन्द तत्प्रभावं यथागतम् ॥ ४१ ॥  
  
श्रीभगवानुवाच   
  
त्वमेव पश्यसि सदा ध्यानस्थः परमेश्वरम् ।  
आत्मन्यात्मस्वरूपं मज्ज्योतीरूपं सदक्षरम् ॥ ४२ ॥  
  
मायाञ्च प्रकृतिं कालं पुरुषञ्च स्वयं विभो ।  
ज्ञाता त्वं ध्यानयोगेन यस्माद्ध्यानपरो भव ॥ ४३ ॥  
  
मायया मोहितो यस्मादधुना त्वम्मदीयया ।  
ततो विस्मृत्य परमं ज्योतिर्हि वनितारतः ॥ ४४ ॥  
  
अधुना कोपयुक्तस्त्वं विस्मृत्यात्मानमात्मनि ।  
यां पच्छसि प्रकृत्यादिरूपाणि प्रथमाधिप ॥ ४५ ॥  
  
मार्कण्डेय उवाच   
  
ततस्तत्र महादेवः श्रुत्वा वाक्यं सुनिश्चितम् ।  
मुनीनां पश्यतां योगयुक्तो ध्यानपरोऽभवत् ॥ ४६ ॥  
  
आसाद्य बद्धपर्यङ्कं निर्निमीलितलोचनः ।  
आत्मानञ्चिन्तयामास तदात्मनि महेश्वरः ॥ ४७ ॥  
  
परं चिन्तयतस्तस्य शरीरं विबभौ शुभम् ।  
तेजोभिरुज्ज्वलं द्रष्टुं नशेकुर्मुनयस्तदा ॥ ४८ ॥  
  
तत्क्षणात् ध्यानयुक्तश्च शम्भुः स विष्णुमायया ।  
परित्यक्तोऽति विबभौ तपस्तेजोभिरुज्ज्वलः ॥ ४९ ॥  
  
ये ये गणास्तदा तस्थुः सेवया शङ्करान्तिके ।  
न तेऽपि वीक्षितुं शेकुः शङ्करं वा दिवाकरम् ॥ ५० ॥  
  
स्वयमेव तदा विष्णुः समाधिमनासो भृशम् ।  
प्रविवेश शरीरान्तर्ज्योतीरूपेण धूर्जटेः ॥ ५१ ॥  
  
प्रविश्य तस्य जठरे यथा सृष्टिक्रमः पुरा ।  
तथैव दर्शयामास स्वयं नारायणोऽव्ययः ॥ ५२ ॥  
  
न स्थूलं न च सूक्ष्मञ्च न विशेषणगोचरम् ।  
नित्यानन्दं निरानन्दमेकं शुद्धमतीन्द्रियम् ॥ ५३ ॥  
  
अदृश्यं सर्वद्रष्टारं निर्गुणं परमं पदम् ।  
परमात्मानमानन्दं जगत्कारणकारणम् ॥ ५४ ॥  
  
प्रथमं ददृशे शम्भुरात्मानं तत्स्वरूपिणम् ।  
तत्र प्रविष्टमनसा बहिर्ज्ञानविवर्जितः ॥ ५५ ॥  
  
तस्यैव रूपं प्रकृतिं सृष्ट्यर्थे भिन्नतां गताम् ।  
ददर्श तस्यैवाभ्यासे पृथग्भूतामिवैकिकाम् ॥ ५६ ॥  
  
पुरुषांश्च ददर्शासौ यथैव वसतस्ततः ।  
अग्नेरिव कणात् स्थूलादजस्रं द्विजसत्तमाः ॥ ५७ ॥  
  
तदेव कालरूपेण भासते च मुहुर्मुहुः ।  
सृष्टिस्थित्यन्तयोगानामवच्छेदेन कारणम् ॥ ५८ ॥  
  
प्रकृतिः पुरुषश्चैव कालोऽपि च मुहुर्मुहुः ।  
अभिन्नान् भासमानांश्च सर्गार्थे भिन्नतां गताम् ॥ ५९ ॥  
  
पृथग्भूतानभिन्नांश्च ददृशे चन्द्रशेखरः ।  
एकमेवाद्वयं ब्रह्म नेह नानास्ति किञ्चन ॥ ६० ॥  
  
सप्रधानस्वरूपेण कालरूपेण भासते ।  
तथापुरुषरूपेण संसारार्थं प्रवर्तते ॥ ६१ ॥  
  
भोगार्थं प्राणिनां शश्वच्छरीरे च प्रवर्तते ।  
सैव माया या प्रकृति सा मोहयति शङ्करम् ॥ ६२ ॥  
  
हरिं तथा विरिञ्चिञ्च तथैवान्यजनुर्भवान् ।  
मायाख्या प्रकृतिर्जाता जन्तुं सन्मोहयत्यपि ॥ ६३ ॥  
  
सा स्त्रीरूपेण च सदा लक्ष्मीभूता हरेः प्रिया ।  
सा सावित्री रतिः सन्ध्या सा सती सैव वीरिणी ॥ ६४ ॥  
  
बुद्धिरूपा स्वयं देवी चण्डिकेति च गीयते ।  
इति स्वयं ददर्शाशु ध्यानमार्गगतो हरः ॥ ६५ ॥  
  
महदादि प्रभेदेन तथा सृष्टिक्रमं स्वयम् ॥ ६६ ॥  
  
दर्शयित्वा हरिः कालं प्रकृतिं पुरुषांस्तथा ।  
तथान्यद्दर्शयामास तच्छरीरं द्विजोत्तमाः ॥ ६७ ॥  
  
इति श्रीकालिकापुराणे त्रिदेवानामनन्यत्वप्रतिपादेन द्वादशोऽध्यायः ॥ १२ ॥  
त्रयोदशोऽध्यायः   
  
मार्कण्डेय उवाच   
  
ततो ब्रह्माण्डसंस्थानं दर्शयामास शम्भवे ।  
ववृधे तोयराशिस्थं ब्रह्माण्डञ्च यथापुरा ॥ १ ॥  
  
तन्मध्ये पद्मगर्भाभं ब्रह्माणञ्च जगत्पतिम् ।  
ज्योतीरूपं प्रकाशार्थं सृष्ट्यर्थं च पृथग्गतम् ॥ २ ॥  
  
शरीरिणञ्च ददृशे ब्रह्माण्डान्तर्गतं मुहुः ।  
चतुर्भुजं प्रकाशान्तं ज्योतिर्भिः कमलासनम् ॥ ३ ॥  
  
तत्रैव च त्रिधाभूतं वपुर्ब्राह्म्यं ददर्श सः ।  
ऊर्द्धमध्यान्तभागैश्च ब्रह्मविष्णुशिवात्मकम् ॥ ४ ॥  
  
यथोर्ध्वभागो वपुषो ब्रह्मत्वमगमत्तदा ।  
मध्यं यथा विष्णुभूतं ददर्शान्तस्य शम्भुताम् ॥ ५ ॥  
  
एकमेव शरीरन्तु त्रिधाभूतं मुहुर्मुहुः ।  
हरो ददर्श स्वे गर्भे तथा सर्वमिदं जगत् ॥ ६ ॥  
  
कदाचिद्वैष्णवं कायं ब्राह्मे काये लयं व्रजेत् ।  
ब्राह्मं तथा वैष्णवे च शाम्भवे वैष्णवं तथा ॥ ७ ॥  
  
शाम्भवं वैष्णवे काये ब्राह्मं वाप्यथ शाम्भवे ।  
गच्छन्तं लीनतां शम्भुरेकताञ्च मुहुर्मुहुः ॥ ८ ॥  
  
ददर्श वामदेवोऽपि भिन्नञ्चाप्यपृथग्गतम् ।  
परमात्मनि गच्छन्तं लीनतां तद्वपुः स्वयम् ॥ ९ ॥  
  
तन्मध्ये पृथिवीं शम्भुर्ददर्श विततां जले ।  
महापर्वतसङ्घातैर्विरलं स्थगितन्ततः ॥ १० ॥  
  
पुनर्ददर्श ब्रह्माणं कुर्वन्तं स्वर्गमादितः ।  
आत्मानञ्च पृथग्भूतं विष्णुञ्च गरुडासनम् ॥ ११ ॥  
  
दक्षं प्रजापतिं तत्र तथैव च निजान् गणान् ।  
मरीच्यादीन् दश तथा वीरिणीञ्च तथा सतीम् ॥ १२ ॥  
  
सन्ध्यां रतिं च कन्दर्प शृङ्गारं सवसन्तकम् ।  
हावान् भावांस्तथा मारानृषीन् देवान् मरुद्गणान् ॥ १३ ॥  
  
मेघांश्च चन्द्रं सूर्यञ्च वृक्षान् वल्लीस्तृणानि च ।  
सिद्धान् विद्याधरान् यक्षान् राक्षसान् किन्नरांस्तथा ॥ १४ ॥  
  
मानुषांश्च भुजङ्गांश्च ग्राहान्मत्स्यांश्च कच्छपान् ।  
उल्कानिर्घातकेतूंश्च कृमिकीटपतङ्गकान् ॥ १५ ॥  
  
काञ्चिद्ददर्श वनितां द्वन्द्वभावं प्रकुर्वतीम् ।  
उत्पन्नमुत्पद्यन्तञ्च विपद्यन्तञ्च कञ्चन ॥ १६ ॥  
  
हसतो रमतः कांश्चित् कांश्चिद्विलपतस्तथा ।  
धावतश्चापराञ्छम्भोर्ददर्श परमेश्वरः ॥ १७ ॥  
  
दिव्यालङ्कारसञ्छन्ना मालाचन्दनचर्चिताः ।  
वीक्षाञ्च चक्रिरे केचिच्छम्भुना क्रीडिता मुहुः ॥ १८ ॥  
  
स्तुवन्तः प्रस्तुवन्तश्च शम्भुं विष्णुं तथा विधिम् ।  
केचिद्ददृशिरे तेन मुनयश्च तपोधनाः ॥ १९ ॥  
  
तपांसि चरतः केचिन्नदीतीरे तपोवने ।  
स्वाध्यायवेदनिरताः पाठ्यन्तश्चैव केचन ॥   
  
तथैव सागराः सप्त नद्यो देवसरांसि च ।  
तथैव पर्वतस्थोऽसौ ददृशे शम्भुना स्वयम् ॥ २१ ॥  
  
मायालक्ष्मीस्वरूपेण हरिं सन्मोहयत्यलम् ।  
सतीरूपा तथात्मानं मोहयन्तीति शङ्करः ॥ २२ ॥  
  
सत्या सार्धं स्वयं रेमे कैलासे मेरुपर्वते ।  
मन्दरे देवविपिने शृङ्गाररससेविते ॥ २३ ॥  
  
सतीदेहं तथा त्यक्त्वा जाता हिमवतः सुता ।  
कार्तिकेयः समुत्पन्नो यथाहंस्तारकाह्वयम् ।  
तत्सर्वं विस्तरात् सम्यग् वृषभध्वजः ॥ २५ ॥  
  
हिरण्यकशिपुर्जघ्ने नरसिंहस्वरूपिणा ।  
यथा हतः कालनेमिर्हिरण्याक्षो यथा हतः ॥ २६ ॥  
  
विष्णुना यादृशं युद्धं दानवौघैः पुराकृतम् ।  
यथा ये ये च निहतास्तत्सर्वं दृष्टवान् हरः ॥ २७ ॥  
  
जगत्प्रपञ्चान् ब्रह्मादीन् नक्षत्रग्रहमानुषान् ।  
सिद्धविद्याधरादींश्च दृष्ट्वा दृष्ट्वा पृथक् पृथक् ॥ २८ ॥  
  
आत्मानं तान् संहरन्तं ददृशे शम्भुरीश्वरः ।  
संहारान्ते ददर्शासौ ब्रह्मविष्णुमहेश्वरान् ॥ २९ ॥  
  
शून्यं समभवत्सर्वं जगदेतच्चराचरम् ॥ ३० ॥  
  
शून्ये जगति सर्वस्मिन् ब्रह्मा विष्णुशरीरगगः ।  
लीनः शम्भुश्च तस्यैव शरीरं प्रविवेश ह ॥ ३१ ॥  
  
एकमेव ददर्शासौ विष्णुमव्यक्तरूपिणम् ।  
नान्यत्किञ्चिद् ददर्शासौ तदा विष्णुमृते हरः ॥ ३२ ॥  
  
अथ विष्णुश्च ददृशे लयं तं परमात्मनि ।  
भासमानं परं तत्त्वे ज्योतीरूपे सनातने ॥ ३३ ॥  
  
ततो ज्ञानमयं नित्यमानन्दं ब्रह्मणः परम् ।  
केवलं ज्ञानगम्यञ्च ददर्शान्यन्न किञ्चन ॥ ३४ ॥  
  
एकत्वञ्च पृथक्त्वञ्च जगतः परमात्मनि ।  
ददर्श स्वशरीरान्तः सर्गस्थित्यन्तसंयमान् ॥ ३५ ॥  
  
प्रकाशं परमात्मानं शान्तं नित्यमतीन्द्रियम् ।  
एकमेवाद्वयं ब्रह्म ददर्शान्यन्न किञ्चन ॥ ३६ ॥  
  
को वा विष्णुर्हरः को वा को ब्रह्मा किमिदं जगत् ।  
इति भेदो न जगृहे शम्भुना परमात्मनः ॥ ३७ ॥  
  
एवं सम्पश्यतस्तस्य शरीराभ्यन्तराद्बहिः ।  
निःससाराथ मायाहि प्रविवेश वृषध्वजम् ॥ ३८ ॥  
  
अनन्यत्वं पृथक्त्वञ्च दर्शयित्वा जनार्दनः ।  
शम्भवे तच्छरीरात्तु बहिर्भूतस्ततोद्रुतम् ॥ ३९ ॥  
  
अथ त्यक्तसमाधेस्तु हरस्य चलितात्मनः ।  
सतीं मनो जगामाशु मोहितस्य च मायया ॥ ४० ॥  
  
ततो मुहुर्हरो वक्त्रं दाक्षायण्या मनोहरम् ।  
प्रबुद्धकमलाकारं वीक्षाञ्चक्रे द्विजोत्तमाः ॥ ४१ ॥  
  
ततो दक्षमरीच्यादीन् स्वगणान् कमलासनम् ।  
विष्णुञ्च तत्र संवीक्ष्य शङ्करो विस्मितोऽभवत् ॥ ४२ ॥  
  
अथ तं विस्मयाविष्टं महादेवं वृषध्वजम् ।  
स्मितप्रफुल्लवदनं हरमाह जनार्दनः ॥ ४३ ॥  
  
श्रीभगवानुवाच   
  
यद् यत् पृष्टं त्वयैकत्वे भिन्नतायाञ्च शङ्करः ।  
त्रयाणामथ देवानां तज् ज्ञातमधुना त्वया ॥ ४४ ॥  
  
प्रकृतिः पुरुषश्चैव कालो माया निजान्तरे ।  
त्वया ज्ञाता महादेव कीदृशास्ते च के पुनः ॥ ४५ ॥  
  
एकं ब्रह्म सदा शान्तं नित्यञ्च परमं महत् ।  
तत् कथं भिन्नतां जातं दृष्टं तत् कीदृशं त्वया ॥ ४६ ॥  
  
मार्कण्डेय उवाच   
  
इति पृष्टो भगवता भगवान् वृषभध्वजः ।  
जगाद हरये तथ्यमेतद्वाक्यं द्विजोत्तमाः ॥ ४७ ॥  
  
ईश्वर उवाच   
  
एकं शिवं शान्तमनन्तमच्युतं ब्रह्मास्ति तस्मान्नहि किञ्चिदीदृशम् ।  
तस्मादभिन्नं सकलं जगद्धरेः कालादिरूपाणि च सृष्टिहेतुः ॥ ४८ ॥  
  
समस्तभूतप्रभवं निरञ्जनं वयञ्च तस्यैव सदांशरूपिण ।  
सृष्टिस्थितिं संयमनं तदीरितं रूपत्रयं तस्य विभाति भेदतः ॥ ४९ ॥  
  
नाहं न च त्वं न हिरण्यगर्भो न कालरूपं प्रकृतिं न चान्यत् ।  
तत्प्रेरणां कर्तुमलं च किञ्चिद्विनापि रूपं सदपीह तस्य ॥ ५० ॥  
  
श्रीभगवानुवाच   
  
इति तत्त्वं त्वया प्रोक्तं ज्ञातञ्च वृषभध्वज ।  
तदंशभूतास्तु वयं ब्रह्मविष्णुपिनाकिनः ॥ ५१ ॥  
  
तस्मात् त्वया न वध्योऽयं विरिञ्चिस्तव चेद्भवेत् ।  
एकता विदिता शम्भो ब्रह्मविष्णुपिनाकिनाम् ॥ ५२ ॥  
  
मार्कण्डेय उवाच   
  
इति तस्य वचः श्रुत्वा विष्णोरमिततेजसः ।  
न जघान महादेवो विधिं दृष्ट्वाथ चैकताम् ॥ ५३ ॥  
  
इति वः कथितं विष्णुर्यथानन्यत्वमादिशत् ।  
शम्भवे प्रस्तुतं तद्वः कथयामि पुनर्द्विजाः ॥ ५४ ॥  
  
इति श्रीकालिकापुराणे हरकोपोपञ्चमने त्रयोदशोऽध्यायः ॥ १३ ॥  
चतुर्दशोऽध्यायः   
  
मार्कण्डेय उवाच   
  
जलदेष्वथ गर्जत्सु महादेवः सतीपतिः ।  
विसृज्य विष्णुप्रभृतीन् जगाम हिमवद्गिरिम् ॥ १ ॥  
  
आरोप्य वृषभे तुङ्गे सतीमामोदशालिनीम् ।  
जगाम हिमवत्प्रस्थं रम्यं कुञ्जसमन्वितम् ॥ २ ॥  
  
अथ सा शङ्कराभ्यासे सुदती चारुहासिनी ।  
विरेजे वृषभस्थाति चन्द्रान्ते कालिकोपमा ॥ ३ ॥  
  
ब्रह्मादयश्च ते सर्वे मरीच्याद्याश्च मानसाः ।  
दक्षोऽपि सर्वे मुदिता अभवन् ससुरासुराः ॥ ४ ॥  
  
केचिच्छङ्खान् वादयन्तः केचित्तालान् सुमङ्गलाः ।  
केचिद्धास्यं प्रकुर्वन्तो अनुजग्मुर्वृषध्वजम् ॥ ५ ॥  
  
विसृष्टा अपि ब्रह्माद्याः शम्भुना पुनरेव ते ।  
अनुजग्मुः कियद्दूरं मुदा परमया युताः ॥ ६ ॥  
  
ततः शम्भुं समाभाष्य ब्रह्माद्या मानसाश्च ते ।  
स्वं स्वं स्थानं तदा जग्मुः स्यन्दनैराशुगामिभिः ॥ ७ ॥  
  
देवाश्च सर्वे सिद्धाश्च तथैवाप्सरसां गणाः ।  
यक्षविद्याधराद्याश्च ये ये तत्र समागताः ॥ ८ ॥  
  
ते हरेण विसृष्टास्तु गतवन्तो निजास्पदम् ।  
बभुवुरामोदयुताः कृतदारे वृषध्वजे ॥ ९ ॥  
  
ततो हरः सस्वगणः संस्थानं प्राप्य मोदनम् ।  
कैलासं तत्र वृषभादवतारयति प्रियाम् ॥ १० ॥  
  
ततो विरूपाक्ष इमां प्राप्य दाक्षायणीं गणान् ।  
स्वीयान् विसर्जयामास नन्द्यादीन् गिरिकन्दरात् ॥ ११ ॥  
  
उवाच शम्भुस्तान् सर्वान् नन्द्यादीनतिसुनृतम् ।  
यदाहं वः स्मराम्यत्र स्मरणाच्चलमानसाः ।  
समागमिष्यथ तदा मत्पार्श्व भोस्तदा तदा ॥ १२ ॥  
  
इत्युक्ते वामदेवेन ते नन्दिभैरवादयः ।  
महाकौषीप्रपाताय जग्मुस्ते हिमवद्गिरौ ॥ १३ ॥  
  
ईश्वरोऽपि तया सार्धं तेषु यातेषु मोहितः ।  
दाक्षायण्या चिरं रेमे रहस्यनुदिनं भृशम् ॥ १४ ॥  
  
कदाचिद् वन्यपुष्पाणि समाहृत्य मनोहराम् ।  
मालां विधाय सत्यास्तु हारस्थाने न्ययोजयत् ॥ १५ ॥  
  
कदाचिद् दर्पणे वक्त्रं वीक्षन्तीमात्मनः सतीम् ।  
अनुगम्य हरो वक्त्रं स्वीयमप्यवलोकयत् ॥ १६ ॥  
  
कदाचित् कुन्तलांस्तस्या उल्लास्योल्लासमागतः ।  
बध्नाति मोचयत्येवं शश्वत् सम्मार्जयत्यपि ॥ १७ ॥  
  
सरागौ चरणावस्या आयावकेनोज्ज्वलेन च ।  
निसर्गरक्तौ कुरुते सरागो वृषभध्वजः ॥ १८ ॥  
  
उच्चैरपि यदाख्येयमन्येषां पुरतो मुहुः ।  
तत् कर्णे कथयत्यस्या हरोः स्प्रष्टुं तदाननम् ॥ १९ ॥  
  
न दूरमपि गत्वासौ समागम्य प्रयत्नतः ।  
अनुबध्नाति तामक्ष्णि पृष्ठदेशेऽन्यमानसाम् ॥ २० ॥  
  
अन्तर्हितस्तु तत्रैव मायया वृषभध्वजः ।  
तामालिलिङ्ग भीत्या सा चकिता व्याकुलाभवत् ॥ २१ ॥  
  
सौवर्णपद्मकलिकातुल्ये तस्याः कुचद्वये ।  
चकार भ्रमराकारं मृगनाभिविशेषकम् ॥ २२ ॥  
  
हारमस्याः कुचयुगाद्वियोज्य सहसा हरः ।  
नियोजयति तत्रैव सकरस्पर्शनं मुहुः ॥ २३ ॥  
  
अङ्गदान् वलयान् वमीं विश्लेष्य च पुनः पुनः ।  
तत्स्थानात् पुनरेवासौ तत्स्थाने प्रयुयोज च ॥ २४ ॥  
  
कालिकेयं समायाति सवर्णा ते सखीति ताम् ।  
पश्येत् यस्यास्तथेच्छन्त्याः प्रोक्त्वा जग्राह तत्कुचौ ॥ २५ ॥  
  
कदाचिन्मदनोन्मादचेतनः प्रमथाधिपः ।  
चकार नर्मकर्माणि तथा हृत्प्रियया मुदा ॥ २६ ॥  
  
आहृत्य पद्मपुष्पाणि वन्यपुष्पाणि शङ्करः ।  
पुष्पाभरणसर्वाङ्गीं कुरुते स्म कदाचन ॥ २७ ॥  
  
गिरिकुञ्जेषु रम्येषु तया सह सतीपतिः ।  
विजहार समस्तेषु वनेषु मुदितो हरः ॥ २८ ॥  
  
न याने नोपवेशे च न स्थितौ नापि चेष्टिते ।  
तया विना क्षणमपि शर्म लेभे वृषध्वजः ॥ २९ ॥  
  
विहृत्य सुचिरं कालं कैलासगिरिकन्दरे ।  
महाकौषीप्रपाताय जगाम हिमवद्गिरौ ॥ ३० ॥  
  
तस्मिन् प्रविष्टे हिमवत्पर्वते वृषभध्वजे ।  
कामोऽपि सह मित्रेण रत्या च प्रजगाम ह ॥ ३१ ॥  
  
तस्मिन् प्रविष्टे कामे तु वसन्तः शङ्करान्तिके ।  
विततान निजाः श्रीश्च वृक्षे तोये तथा भुवि ॥ ३२ ॥  
  
सर्वे सुपुष्पिता वृक्षा लताश्चान्याः सुपुष्पिताः ।  
अम्भांसि फुल्लपद्मानि पद्मेषु भ्रमरास्तथा ॥ ३३ ॥  
  
प्रविष्टे तत्र सुरतौ प्रववुर्मलयानिलाः ।  
सुगन्धिपुष्पगन्धेन मोहितश्च पुरन्ध्रयः ॥ ३४ ॥  
  
मुनीनामपि चेतांसि प्रमथ्य सुरभिस्तदा ।  
स्मरः सारं समुद्दध्रे तक्रौघादाज्यवत्कृती ॥ ३५ ॥  
  
सन्ध्यार्द्ध चन्द्रसङ्काशाः पलशाश्च विरेजिरे ।  
कामास्त्रवत्सुमनसः प्रमोदायाभवत् सदा ॥ ३६ ॥  
  
वभुः पङ्कजपुष्पाणि सरःसु सकलं जनान् ।  
सम्मोहयितुमुद्युक्ता सुमुखीबाम्बुदेवता ॥ ३७ ॥  
  
नागकेशरवृक्षाश्च स्वर्णवर्णप्रसूनकैः ।  
बभुर्मदनकेत्वाभा मनोज्ञाः शङ्करान्तिके ॥ ३८ ॥  
  
चम्पकास्तरवो हैमपुष्पत्वं प्रकटं मुहुः ।  
कुर्वन्तः प्रचुरैः पुष्पैः सम्यग्रेजुस्तथास्फुटैः ॥ ३९ ॥  
  
प्रफुल्लपाटलापुष्पैर्दिशः स्युः पाटलांशवः ।  
यथा तथा पुष्पितास्ते पाटलाख्या महीरुहाः ॥ ४० ॥  
  
लवङ्गवल्लीसुरभिर्गन्धेनोद्वास्य मारुतम् ।  
सम्मोहयति चेतांसि भृशं कामिजने पुरा ॥ ४१ ॥  
  
वासन्तीवासितास्तत्र बल्वजाः किल रेजिरे ।  
तद्गन्धलुब्धभ्रमरा रतिमिश्रा मनोहराः ॥ ४२ ॥  
  
चारु पावकवर्चस्वि शिखराश्चूतशाखिनः ।  
बभुर्मदनबाणौघ-पर्यकवदनावृताः ॥ ४३ ॥  
  
अम्भांसि मलहीनानि रेजुः फुल्लकुशेशयैः ।  
मुनीनामिव चेतांसि प्रव्यक्तज्योतिरुद्गमात् ॥ ४४ ॥  
  
तुषाराः सूर्यरश्मीनां सङ्गमादगमन् क्षयम् ।  
ममत्वानीव विज्ञानशालिनां हृदयात्तदा ॥ ४५ ॥  
  
निःशङ्काः कोकिलाः शब्दं तन्वते स्म तदान्वहम् ।  
प्राणिव्यधनपुष्पेषु पुष्पज्याशब्दवत् भृशम् ॥ ४६ ॥  
  
चुकूजुर्भ्रमरास्तत्र वनान्तर्गतपुष्पगाः ।  
कान्तालीलाबुभुक्षोस्तु स्मरव्याघ्रस्य शब्दवत् ॥ ४७ ॥  
  
चन्द्रस्तुषारवद्भानुर्नचैताः सकलाः कलाः ।  
क्रमाद्वभार मोहाय जनानां कुशलं भुवि ॥ ४८ ॥  
  
प्रसन्नाः सह चन्द्रेण निस्तुषारास्तदाभवन् ।  
विभावर्यः प्रियेणेव कामिन्यः सुमनोहराः ॥ ४९ ॥  
  
तस्मिन् काले महादेवः सह सत्या धरोत्तमे ।  
रेमे च सुचिरं छन्नो निकुञ्जेषु दरीषु च ॥ ५० ॥  
  
सापि तेन समं रेमे तथा दाक्षायणी शुभा ।  
यथा हरः क्षणमपि शान्तिं नाप तया विना ॥ ५१ ॥  
  
सम्भोगविषये देवी सती तस्य मनःप्रिया ।  
विशतीव हरस्याङ्गे पाययन्तीव तद्रसम् ॥ ५२ ॥  
  
तस्याः कुसुममालाभिर्भूषयन् सकलां तनुम् ।  
स्वहस्तरचिताभिश्च वरं नर्म चकार सः ॥ ५३ ॥  
  
आलापैर्वीक्षणैर्हासैस्तथा सम्भाषणैर्हरः ।  
तस्यां विवेश गिरिशः संयमीवात्मसंविदम् ॥ ५४ ॥  
  
तद्वक्त्रचन्द्रपीयूषपानस्थिरतनुर्हरः ।  
नावाप शैषिकीं तन्वीमवस्थां स कदाचन ॥ ५५ ॥  
  
तद्वक्त्राम्बुजवासेन तत्सौन्दर्यस्य नर्मभिः ।  
गुणैरिव महादन्ती बद्धो नान्यद्विचेष्टते ॥ ५६ ॥  
  
इति हिमगिरिकुञ्जे प्रस्थभागे दरीषु प्रतिदिनमधिरेमे दक्षपुत्र्या महेशः ।  
ऋतुभुजपरिमाणैः क्रीडतस्तस्य जाता नव दश च मुनीन्द्रा वत्सरा पञ्च चान्ये ॥   
५७ ॥  
  
इति श्रीकालिकापुराणे शिव-सती-विहार-वर्णने चतुर्दशोऽध्यायः ॥ १४ ॥  
पञ्चदशोऽध्यायः   
  
मार्कण्डेय उवाच   
  
कदाचिदथ दक्षस्य तनया जलदागमे ।  
जगदाद्रेः शिखरिणः प्रस्थस्थं वृषभध्वजम् ॥ १ ॥  
  
सत्युवाच   
  
घनागमोऽयं सम्प्राप्तः कालः परमदुःसहः ।  
अनेकवर्णमेघौघस्थगिताम्बरदिक्चयः ॥ २ ॥  
  
विवान्ति वाता हृदयं दारयन्तोऽतिवेगिनः ।  
कदम्बरजसाधौतपाथोलेशादिवर्षिणः ॥ ३ ॥  
  
मेघानां गर्जितैरुच्चैर्धारासारं विमुञ्चताम् ।  
विद्युत्पताकिनान्तीव्रैः क्षुब्धं कस्य न मानसम् ॥ ४ ॥  
  
न सूर्यो दृश्यते नापि मेघाच्छन्नो निशापतिः ।  
दिवापि रात्रिवद्भाति विरहिव्यत्ययाकरम् ॥ ५ ॥  
  
मेघा नैकत्र तिष्ठन्तो ध्वनन्तः पवनेरिताः ।  
पतन्त इव लोकानां दृश्यन्ते मूर्ध्नि शङ्कर ॥ ६ ॥  
  
वाताहता महावृक्षा नृत्यन्त इव चाम्बरे ।  
दृश्यन्ते हर भीरुणां त्रासकाः कामुकेप्सिताः ॥ ७ ॥  
  
स्निग्धनीलाञ्जनश्याममुदिरौघस्य पृष्ठतः ।  
वलाकाराजिर्भात्युच्चैर्यमुनाघूष्टफेनवत् ॥ ८ ॥  
  
क्षणं क्षणं चञ्चलेयं दृश्यते कालिका गता ।  
अम्बुधाविव सन्दीप्तः पावको बडवामुखः ॥ ९ ॥  
  
प्ररोहन्ति हि शस्पानि मन्दिरप्राङ्गणेष्वपि ।  
किमन्यत्र विरूपाक्ष शस्पोद्भूतिं वदाम्यहम् ॥ १० ॥  
  
श्यामलै राजतैः कक्षैर्विशदोऽयं हिमाचलः ।  
मन्दराश्रमवृक्षौघपत्रैर्दुग्धाम्बुधिर्यथा ॥ ११ ॥  
  
कुसुमश्रीश्च कूटजं भेजे सास्याथ किंशुकान् ।  
उच्चावचां कलौ लक्ष्मीर्यथा सन्त्यज्य सज्जनान् ॥ १२ ॥  
  
मयूराः स्तनयित्नूनां शब्देन हर्षिता मुहुः ।  
केकायन्ते प्रतिवनं सततं वृष्टिसूचकाः ॥ १३ ॥  
  
मेघोन्मुखानां मधुरश्चातकानां स्वनो हरः ।  
श्रूयतामतिमत्तानां वृष्टिसन्निधिसूचकः ॥ १४ ॥  
  
गगने शक्रचापेन कृतं साम्प्रतमास्पदम् ।  
धारासार-शरैस्तापं भेत्तुं प्रति यथोद्गतः ॥ १५ ॥  
  
मेघानां पश्य भर्गेह दुर्नयं करकोत्करः ।  
यत्तारयन्त्यनुगतं मयूरं चातकं तथा ॥ १६ ॥  
  
शिखिसारङ्गयोर्दृष्ट्वा मित्रादपि पराभवम् ।  
हंसा गच्छन्ति गिरिश विदूरमपि मानसम् ॥ १७ ॥  
  
एतस्मिन् विषमे काले नीडं काकाश्च कोरकाः ।  
कुर्वन्ति त्वं विना गेहात् कथं शान्तिमवाप्स्यसि ॥ १८ ॥  
  
महती बाधते भीतिर्मां मेघोत्था पिनाकधृक् ।  
यतस्व तस्माद्वासाय मा चिरं वचनान्मम ॥ १९ ॥  
  
कैलासे वा हिमाद्रौ वा महाकौष्यामथ क्षितौ ।  
तवोपयोग्यं त्वं वासं कुरुष्व वृषभध्वज ॥ २० ॥  
  
एवमुक्तस्तदा शम्भुर्दाक्षायण्या तय सकृत् ।  
इषज्जहास शीर्षस्थचन्द्ररश्मिसिताननः ॥ २१ ॥  
  
अथोवाच सतीं देवीं स्मितभिन्नोष्ठसम्पूटः ।  
महात्मा सर्वतत्त्वज्ञस्तोषयन् परमेश्वरीम् ॥ २२ ॥  
  
ईश्वर उवाच   
  
यत्र प्रीत्यै मया कार्यो वासस्तव मनोहरे ।  
मेघास्तत्र न गन्तारः कदाचिदपि मत्प्रिये ॥ २३ ॥  
  
मेघा नितम्बपर्यन्तं सञ्चरन्ति महीभृतः ।  
सदा प्रालेयधाम्नस्तु वर्षास्वपि मनोहरे ॥ २४ ॥  
  
कैलासस्य तथा देवी यावदामेखलं घनाः ।  
सञ्चरन्ति न गच्छन्ति तस्मादूर्ध्वं कदाचन ॥ २५ ॥  
  
सुमेरोर्वारिधेरूर्ध्वं न गच्छन्ति बलाहकाः ।  
जानुमूलं समासाद्य पुष्करावर्तकादयः ॥ २६ ॥  
  
एतेषु च गिरीन्द्रेषु यस्योपरि तवेहते ।  
मनः प्रिये निवासाय तमाचक्ष्व द्रुतं मयि ॥ २७ ॥  
  
स्वेच्छाविहारैस्तव कौतुकानि सुवर्णपक्षानिलवृन्दवृन्दैः ।  
शकुन्तवर्गैर्मधुरस्वनैस्ते सदोपदेयानि गिरौ हिमोत्थे ॥ २८ ॥  
  
सिद्धाङ्गनास्ते सखितां सनातनीमिच्छन्त्य एवोपकृतिं सकौतुकाम् ।  
स्वेच्छाविहारैर्मणिकुट्टिमे गिरौ कुर्वन्त्य एष्यन्ति फलादिदानकैः ॥ २९ ॥  
  
या देवकन्या गिरिकन्यकाश्च या नागकन्याश्च तुरङ्गमुख्यः ।  
सर्वास्तु तास्ते सततं सहायतां समाचरिष्यन्त्यनुमोदविभ्रमैः ॥ ३० ॥  
  
रूपं तवेदमतुलं वदनं सुचारु दृष्ट्वाङ्गना निजवपुर्निजकान्तिसङ्घम् ।  
हेलां निजे वपुषि रूपगुणेषु नित्यं कर्तार इत्यनिमिषेक्षणचारुरूपाः ॥ ३१ ॥  
  
या मेनका पर्वतराजजाया रूपैर्गुणैः ख्यातवती त्रिलोके ।  
सा चापि ते तत्र मनोनुमोदं नित्यं करिष्यत्यथ सूचनाद्यैः ॥ ३२ ॥  
  
पुरन्ध्रिवर्गैर्गिरिराजवन्द्यैः प्रीतिं वितन्वद्भिरुदाररूपाम् ।  
शिक्षा सदा ते स्वकुलोचितापि कार्यान्वहं प्रीतियुता गुणौघैः ॥ ३३ ॥  
  
विचित्रकोकिलालालापमोदकुञ्जगणावृतम् ।  
सदा वसन्तप्रभवं गन्तुमिच्छसि किं प्रिये ॥ ३४ ॥  
  
नाना स्वच्छजलापूर्णं सरःशतसमावृतम् ।  
पद्मिनीशतसंयुक्तमचलेन्द्रं हिमालयम् ॥ ३४ अ ॥  
  
सर्वकामप्रदैर्वृक्षै शाद्वलः कल्पसञ्ज्ञकैः ।  
सञ्छन्नं यस्य कुसुमान्युपयोक्ष्यसि तत्र वै ॥ ३५ ॥  
  
प्रशान्तश्वापदगणं मुनिभिर्यतिभिर्वृतम् ।  
देवालयं महाभागे नानामृगगणैर्वृतम् ॥ ३६ ॥  
  
स्फटिकस्वर्णवप्राद्यै राजतैश्च विराजितम् ।  
मानसादिसरोवर्गैरभितः परिशोभितम् ॥ ३७ ॥  
  
हिरन्मयै रत्ननालैः पङ्कजैर्मुकुलैर्वृतम् ।  
शिशुमारैस्तथा शङ्खैः कच्छपैर्मकरैर्झषैः ।  
निषेवितैर्मञ्जुलैश्च तथानीलोत्पलादिभिः ॥ ३८ ॥  
  
देवीशतस्नानसक्तसर्वगन्धैश्च कुङ्कुमः ।  
विचित्रस्रग्गन्धजलैरापूर्णैः स्वच्छकान्तिभिः ॥ ३९ ॥  
  
शाद्वलैस्तरुभिस्तुङ्गैस्तीरस्थैरूपशोभितैः ।  
नृत्यद्भिरिव शाखौर्षैर्व्यजयन्तं स्वसम्भवम् ॥ ४० ॥  
  
कादम्बैः सारसैर्मत्तचक्राङ्गग्रामशोभितैः ।  
मधुराराविभिर्मोदकारिभिर्भ्रमरादिभिः ॥ ४१ ॥  
  
वासवस्य कुबेरस्य यमस्य वरुणस्य च ।  
अग्नेः कौणपराजस्य मारुतस्य हरस्य च ॥ ४२ ॥  
  
पुरीभिः शोभिशिखरं मेरुमुच्चैः सुरालयम् ।  
रम्भाशचीमेनकादिरम्भोरुगणसेवितम् ॥  
किं त्वमिच्छसि सर्वेषां सारभूतं महागिरिम् ॥ ४३ ॥  
  
तत्र देवीशतयुता साप्सरोगणसेविता ।  
नित्यं चरिष्यति शची तव योग्यां सहायताम् ॥ ४४ ॥  
  
अथवा मम कैलासमचलेन्द्रं सदाश्रयम् ।  
स्थानमिच्छसि वित्तेशपुरीपरिविराजितम् ॥ ४५ ॥  
  
गङ्गाजलौघप्रयतं पूर्णचन्द्रसमप्रभम् ।  
दरीषु सानुषु सदा यक्षकन्याभिरीहितम् ॥ ४६ ॥  
  
नानामृगगणैर्जुष्टं पद्माकरशतावृतम् ।  
सर्वैर्गुणैश्च सदृशं सुमेरोरिव सुन्दरि ॥ ४७ ॥  
  
स्थानेष्वेतेषु यत्रास्ति तवान्तःकरणस्पृहा ।  
तद्द्रुतं मे समाचक्ष्व वासं कर्तास्मि तत्र ते ॥ ४८ ॥  
  
मार्कण्डेय उवाच   
  
इतीरिते शङ्करेण तदा दाक्षायणी शनैः ।  
इदमाह महादेवं श्लक्ष्णं स्वेच्छाप्रकाशकम् ॥ ४९ ॥  
  
सत्युवाच   
  
हिमाद्रावेव वसतिमहमिच्छे त्वया सह ।  
न चिरात् कुरु वासं त्वं तस्मिन्नेव महागिरौ ॥ ५० ॥  
  
मार्कण्डेय उवाच   
  
अथ तद्वाक्यमाकर्ण्य हरः परममोदितः ।  
हिमाद्रिशिखरं तुङ्गं दाक्षायण्या समं ययौ ॥ ५१ ॥  
  
सिद्धाङ्गनागणयुक्तमगम्यं मेघपक्षिभिः ।  
जगाम शिखरं तुङ्गं मरीचवनराजितम् ॥ ५२ ॥  
  
इति श्रीकालिकापुराणे हिमाद्रिनिवालयवनं पञ्चदशोऽध्यायः   
षोडशोऽध्यायः   
  
मार्कण्डेय उवाच   
  
विचित्रं कनकै रूप्यैः शिखरं रत्नकर्बुरम् ।  
वालार्कसदृशं तुङ्गमाससाद सतीसखः ॥ १ ॥  
  
स्फटिकाश्मलये तस्मिन् शाद्वलद्रुमराजिते ।  
विचित्रपुष्पबल्लीभिः सरसीभिश्च संयुते ।  
प्रफुल्लतरुशाखाग्रगुञ्जद्भ्रमरभूषिते ॥ २ ॥  
  
पङ्केरुहैः प्रफुल्लैश्च नीलोत्पलचयैस्तथा ।  
शोभिते चक्रवाकौघैः कादम्बैर्हंसमद्गुभिः ॥ ३ ॥  
  
प्रमत्तसारसैः क्रौञ्चैर्नीलकण्ठैश्च शब्दिते ।  
पुंस्कोकिलकलस्वानैर्मधुरैर्मूगसेविते ॥ ४ ॥  
  
तुरङ्गवदनैः सिद्धैरप्सरोभिः सगुह्यकैः ।  
विद्याधरीभिर्देवीभिः किन्नरीभिर्विहारिते ।  
पुरन्ध्रीभिः पार्वतीभिः कन्याभिश्च समन्विते ॥ ५ ॥  
  
विपञ्चीतन्त्रिकामन्द्रमृदङ्गपटहस्वनैः ।  
नृत्यद्भिरप्सरोभिश्च कौतुकोत्थैः सुशोभिते ॥ ६ ॥  
  
दैवीलताभिर्दिव्याभिर्गन्धिनीभिः समावृते ।  
ऊर्ध्वप्रफुल्लकुसुमैर्निकुञ्जैरूपशोभिते ॥ ७ ॥  
  
शैलराजपुराभ्यासे शिखरे वृषभध्वजः ।  
सह सत्या चिरं रेमे एवम्भूते सुशोभने ॥ ८ ॥  
  
तस्मिन् स्वर्गसमे स्थाने दिव्यमानेन शङ्करः ।  
दश वर्षसहस्राणि रेमे सत्या समं मुदा ॥ ९ ॥  
  
स कदाचित्तु तत्स्थानात् कैलासं याति शङ्करः ।  
कदाचिन्मेरुशिखरं देवदेवीवृतं पुरा ॥ १० ॥  
  
दिक्पालानां तथोद्यानं वनानि वसुधातलम् ।  
गत्वा गत्वा पुनस्तत्र रेमे तेभ्यः सतीसखः ॥ ११ ॥  
  
न जज्ञे स दिवारात्रं न ब्रह्म न तपः शमम् ।  
सत्याहितमना शम्भुः प्रीतिमेव चकार ह ॥ १२ ॥  
  
एकं महादेवमुखं सती पश्यति सर्वशः ।  
महादेवोऽपि सर्वत्र सदाद्राक्षीत सतीमुखम् ॥ १३ ॥  
  
एवमन्योन्यसंसर्गादनुरागमहीरुहम् ।  
वर्धयामासतुः शम्भुसत्यौ भावाम्बुसेचनैः ॥ १४ ॥  
  
एतस्मिन्नन्तरे सक्षो जगतां हितकारकः ।  
महायज्ञं समारेभे यष्टुं वै सर्वजीवनम् ॥ १५ ॥  
  
अष्टाशीति-सहस्राणि यत्र जुह्वति ऋत्विजः ।  
उद्गातारश्चतुः षष्टिसहस्राणि सुरर्षयः ।  
अध्वर्यवोऽथ होतारस्तावन्तो नारदादयः ॥ १६ ॥  
  
अधिस्थाता स्वयं विष्णुः सह सर्वमरुद्गणैः ।  
स्वयं तत्राभवद् ब्रह्मा त्रयीविधिनिदर्शकः ॥ १७ ॥  
  
तथैव सर्वदिक्पाला द्वारपालाश्च रक्षकाः ।  
उपतस्थे स्वयं यज्ञः स्वयं वेदी धराभवत् ॥ १८ ॥  
  
तनूनपादपि निजं चक्रे रूपं सहस्रशः ।  
हविषां ग्रहणायाशु तस्मिन् यज्ञमहोत्सवे ॥ १९ ॥  
  
आमन्त्र्याशु मरीच्याद्याः पवित्रैकैकधारिणः ।  
सर्वत्र सामिधेन्या ते ज्वालयामासुरर्च्चिषम् ॥ २० ॥  
  
सप्तर्षयः सामघाथाः कुर्वन्ति स्म पृथक् पृथक् ।  
गान्दिशो विदिशः खञ्च पूरयन्तः श्रुतिस्वरैः ॥ २१ ॥  
  
न वृतास्तत्र यागेषु दक्षेण सुमहात्मना ।  
न केचिदृषयो देवा न मनुष्या न पक्षिणः ।  
नोद्भिदो न तृणं वापि पशवो न मृगास्तथा ॥ २२ ॥  
  
गन्धर्वविद्याधरसिद्धसङ्घानादित्यसाध्यर्षिगणान् सयक्षान् ।  
सस्थावरान्नागवरान् समस्तान् वव्रे स दक्षः सुमहाध्वरेषु ॥ २३ ॥  
  
कल्प-मन्वन्तरयुग-वर्ष-मास-दिवा-निशाः ।  
कला-काष्ठा-निमेषाद्या वृताः सर्वे समागताः ॥ २४ ॥  
  
महर्षिराजर्षिसुरर्षिसङ्घा नृपाः सपुत्राः सचिवैः ससैन्यैः ।  
वसुप्रमुख्या गणदेवता याः सर्वा वृतास्तेन गता मखं तम् ॥ २५ ॥  
  
कीटाः पतङ्गा जलजाश्च सर्वे सवानराः श्वापदविघ्नघोराः ।  
मेघाः सशैलाः सनदीसमुद्राः सरांसि वाप्यश्च गता वृतास्ते ॥ २६ ॥  
  
सर्वे स्वभागं हविषां जिवृक्षवः ऋतुं प्रजग्मुर्दृढयज्विनस्ते ।  
पातालवासा असुराः समागता नागस्त्रियो देवसभाः समस्ताः ॥ २७ ॥  
  
जगद्वर्त्यस्ति यत्किञ्चच्चेतनाचेतनं पुनः ।  
सर्वं वृत्वा समारेभे यज्ञं सर्वस्व दक्षिणम् ॥ २८ ॥  
  
तस्मिन् यज्ञे वृतः शम्भुर्न दक्षेण महात्मना ।  
कपालीति विनिश्चित्य तस्य यज्ञार्हता न हि ॥ २९ ॥  
  
कपालिभायेर्ति सती दयितापि सुता निजा ।  
नाहूता यज्ञविषये दक्षेण दोषदर्शिना ॥ ३० ॥  
  
श्रुत्वा सती तथा यज्ञं तातेनारब्धमुत्तमम् ।  
कपालिभायेर्ति वृता नाहमित्यपि तत्त्वतः ॥ ३१ ॥  
  
उच्चैश्चुकोप दक्षाय रक्तनेत्रानना तदा ।  
शापेन दक्षं दघुं च मनश्चक्रे तदा सती ॥ ३२ ॥  
  
कोपाविष्टापि सा पूर्वसमयं स्मृतवत्यमुम् ।  
मनसेति विनिश्चित्य न शशाप तदा सती ॥ ३३ ॥  
  
अलं शापेन मे पूर्वं सुदृढः समयः कृतः ।  
अस्तीति मय्यवज्ञायां प्राणान् मोक्ष्ये ध्रुवं पुनः ॥ ३४ ॥  
  
यदा स्तुताहं दक्षेण सुचिरं तनयार्थिना ।  
तदैव समयो मेऽयं शापेनालङ्करोमि तम् ॥ ३५ ॥  
  
इति सञ्चिन्त्य सा देवी नित्यरूपमथात्मनः ।  
सस्मारातुलमत्युग्रं निष्कलं तु जगन्मयम् ॥ ३६ ॥  
  
पूर्वरूपं स्मरन्ती सा योगनिद्राह्वयं हरेः ।  
एवं सञ्चिन्तयामास मनसा दक्षजा तदा ॥ ३७ ॥  
  
ब्रह्मणोदितदक्षेण यदर्थमहमीडिता ।  
तत् किञ्चिदपि नोज्ञातं शङ्करोऽपि न पुत्रवान् ॥ ३८ ॥  
  
इदानीमेकमेवाभूत् कार्यं देवगणस्य च ।  
यच्छङ्करः सानुरागो मत्कृतेऽभूच्च योपिति ॥ ३९ ॥  
  
मत्तो नान्या पुनः शम्भो रागं वर्धयितुं पुनः ।  
शक्ता न कापि भविता स नान्यां सङ्ग्रहीष्यति ॥ ४० ॥  
  
तथाप्यहं तनुं त्यक्षे समयात् पूर्वयोजितात् ।  
हिताय जगतां कुर्यां प्रादुर्भावं पुनर्गिरौ ॥ ४१ ॥  
  
पुरा हिमवतः प्रस्थे रम्ये देवगृहोपमे ।  
शम्भुः सार्धं मया रन्तुं सुचिरं प्रीतिसंयुतः ॥ ४२ ॥  
  
तत्र या मेनका देवी चार्वङ्गी चरितव्रता ।  
सुशीला सा पुरस्त्रीणामुत्तमा पावतीगणे ॥ ४३ ॥  
  
सा मां मातृवदाचष्ट सर्वकर्मसु नर्मकम् ।  
तस्यां मेऽत्यनुरागोऽभूत् सा मे माता भविष्यति ॥ ४४ ॥  
  
कन्याभिश्च पार्वतीभिश्च पार्वतीभिश्च बाल्यक्रीडामहं चिरम् ।  
कृत्वा कृत्वा मेनकायाः करिष्ये मोदमुत्तमम् ॥ ४५ ॥  
  
पुनश्चाहं भविष्यामि शम्भोजायातिवल्लभा ।  
करिष्ये देवकार्याणि तदुपायादसंशयम् ॥ ४६ ॥  
  
इति सञ्चिन्तयन्ती सा पुनः कोपसमावृता ।  
जज्वाल दक्षतनया दक्षदारुणकर्मणा ॥ ४७ ॥  
  
क्रोधरक्तेक्षणा तत्र तनुयष्टिस्तदा सती ।  
स्फोटञ्चकार द्वाराणि सर्वाण्यावृत्य योगतः ॥ ४८ ॥  
  
तेन स्फोटेन महता तस्यास्तु प्राणवायवः ।  
निर्भिद्य दशमद्वारमात्मनस्ते बहिर्ययुः ॥ ४९ ॥  
  
त्यक्तप्राणान्तु तां दृष्ट्वा देवाः सर्वेऽन्तरिक्षगाः ।  
हाहाकारं तदा चक्रुः शोकव्याकुलितेक्षणाः ॥ ५० ॥  
  
ततस्तु सत्या भगिनीसुता तां द्रष्टुमागता ।  
चुक्रोश शोकाद्विजया मृतां दृष्ट्वा सतीं महुः ॥ ५१ ॥  
  
हा सती क्व गतासीति हा सती तव किन्विदम् ।  
हा मातृष्वसरित्युच्चैस्तदा शब्दो महानभूत् ॥ ५२ ॥  
  
विप्रियश्रवणादेव प्राणांस्त्यक्तास्त्वया सति ।  
अहं कथन्तु जीवामि दृष्ट्वेदृग्विप्रियं दृढम् ॥ ५३ ॥  
  
पाणिना वदनं सत्या मार्जयन्ती मुहुर्मुहुः ।  
करुणं विलपन्ती स्म मुखं जिघ्रति सा तदा ॥ ५४ ॥  
  
सिञ्चन्ती नेत्रजैस्तोयैः सत्याः सा हृदयं मुखम् ।  
केशानुल्लास्य पाणिभ्यां वीक्षन्ती वदनं मुहुः ॥ ५५ ॥  
  
ऊर्ध्वाधःकम्पितशिराः शोकव्याकुलितेन्द्रिया ।  
हृदयं पञ्चशाखाभ्यां विनिहन्ती तथा शिरः ॥ ५६ ॥  
  
इदं च वचनं साश्रुकण्ठा सा विजयाऽब्रवीत् ।  
श्रुत्वा ते मरणं माता वीरिणी शोककर्षिता ॥ ५७ ॥  
  
धारयन्ती कथं प्राणान् सद्यस्त्यक्ष्यति जीवितम् ।  
स तथा निरनुक्रोशः क्रूरकर्मा पिता तव ॥ ५८ ॥  
  
प्रमीतां भवतीं श्रुत्वा कथं धास्यति जीवितम् ।  
विचिन्त्य नूनं कर्माणि स्वीयानि भवतीं प्रति ।  
कृतानि स नृशंसानि दक्षः शोकाकुलस्तदा ॥ ५९ ॥  
  
यज्वा स च ज्ञानहीनः कथं यज्ञे प्रवर्तते ।  
निःश्रद्धस्त्यक्तबुद्धिश्च कथं वा स भवेत् क्रतौ ॥ ६० ॥  
  
हा मातर्देहि वचनं रुदन्त्या बालवन्मम ।  
भवत्या निर्दया शोकाद् ध्रिये शल्यसमानसून् ॥ ६१ ॥  
  
त्वं किं स्मरसि मे शम्भोर्विहितस्य कदाचन ।  
तेनामर्षवशं प्राप्ता मातर्मां किन्न भाषसे ॥ ६२ ॥  
  
तदेव वचनं चक्षुर्मुखं सा नासिका तव ।  
एतेषां क्व गता सर्वे विभ्रमा हसितं क्व च ॥ ६३ ॥  
  
ननु ते विभ्रमैर्हीनं नेत्रयुग्मं सुनासिकम् ।  
स्मितहीनं च वदनं दृष्ट्वा सोढा कथं हरः ॥ ६४ ॥  
  
का सुधासम्मितं वाक्यं हराश्रमसमागतान् ।  
सुनृतं त्वामृते मातर्वदिष्यति मुहुर्मुहुः ॥ ६५ ॥  
  
श्रद्धावती बान्धवेषु पत्युर्भाववशानुगा ।  
सर्वलक्षणसम्पूर्णा तत्समा का भविष्यति ॥ ६६ ॥  
  
त्वदृते देवि देवेशः शोकोपहतचेतनः ।  
दुःखितात्मा निरुत्साहो निश्चेष्टश्च भविष्यति ॥ ६७ ॥  
  
एवं लपन्ती भृशदुःखिता सतीं मृतां समीक्ष्यातिशयं शुचाहता ।  
पपात भूमौ विजया विरावं वितन्वती चोर्ध्वभुजा प्रवेपती ॥ ६८ ॥  
  
इति श्रीकालिकापुराणे सतीदेह-त्यागो नाम षोडषोऽध्यायः ॥ १६ ॥  
सप्तदशोऽध्यायः   
  
मार्कण्डेय उवाच   
  
एतस्मिन्नन्तरे शम्भुः शोभने मानसे ह्रदे ।  
समाप्य सन्ध्यामायातः स्वमाश्रमपदं प्रति ॥ १ ॥  
  
आगच्छन्नेव संरावं विजयाया वृषध्वजः ।  
शुश्राव दारुणं तीव्रं चकितश्च ततोऽभवत् ॥ २ ॥  
  
तत उक्ष्णा बलवता मनोमारुतरंहसा ।  
स्वमाश्रमपदं शर्व आससाद त्वरान्वितः ॥ ३ ॥  
  
आसाद्य देवीं दयितां तदा दाक्षायणीं हरः ।  
मृतां दृष्ट्वापि न जहौ मृतेऽतिप्रियभावतः ॥ ४ ॥  
  
ततो निरीक्ष्य वदनमामृज्य च पुनः पुनः ।  
पप्रच्छ कस्मात् सुप्तासीत्येवं द्राक्षायणीं मुहुः ॥ ५ ॥  
  
ततो भर्गवचः श्रुत्वा तदा तद्भगिनीसुता ।  
विजया प्राह निधनं दाक्षायण्या यथा तथा ॥ ६ ॥  
  
विजयोवाच   
  
दक्षः कर्तुं क्रतुं शम्भो देवान् सर्वान् सवासवान् ।  
आजुहाव तथा दैत्यान् राक्षसान् सिद्धगुह्यकान् ॥ ७ ॥  
  
ब्राह्मणानथ गोविन्दमिन्द्रादीनपि दिक्पतीन् ।  
देवयोनींस्तथा सर्वान् साध्यविद्याधरादिकान् ॥ ८ ॥  
  
नाहूतानि क्रतौ तेन यानि सत्त्वानि शङ्कर ।  
तानि दक्षेण नो सन्ति समस्तभुवनेष्वपि ॥ ९ ॥  
  
एवं प्रविततं यज्ञं श्रुत्वैषा वचनान्मम ।  
विमृष्यवत्यनाह्वाने हेतुं शम्भोरथात्मनः ॥ १० ॥  
  
चिन्तयानां तथाहं तां सतीं ज्ञात्वा यथाश्रुतम् ।  
उक्तवत्यस्मि भूतेश यज्ञानाह्वानकारणम् ॥ ११ ॥  
  
शम्भुः कपाली तज्जाया तत्संसर्गाद्विगर्हिता ।  
अतः शम्भुः सती चापि नाध्वरे मे मिलिष्यतः ॥ १२ ॥  
  
इत्यनाह्वानहेतुर्मे श्रुतपूर्वः पुरा मुखात् ।  
दक्षस्य वीरिणीं श्लक्ष्णां गदतस्तस्य मन्दिरे ॥ १३ ॥  
  
एतच्छ्रुत्वा मम वचः सा विवर्णमुखी क्षितौ ।  
उपविष्टा न मां किञ्चिदुक्ता कोपपरायणा ॥ १४ ॥  
  
बभूव वदनं तस्यास्तत्क्षणात् सरूपं हर ।  
भ्रुकुटीकुटिलं श्यामं यथा खं धूमकेतुना ॥ १५ ॥  
  
सा मुहूर्तमिव ध्यात्वा स्फोटेन महता ततः ।  
प्राणानुदसृजच्चैषा भित्त्वा मूर्द्धानमात्मनः ॥ १६ ॥  
  
मार्कण्डेय उवाच   
  
इति श्रुत्वा वचस्तस्या विजयाया वृषध्वजः ।  
अतीव कोपादुत्तस्थौ दिधक्षुरिव पावकः ॥ १७ ॥  
  
तस्य कोपपरीतस्य कर्णनासाक्षिवक्त्रतः ।  
घोरा जलन्त्यः कणिकाः सृजन्त्योऽग्नेर्महारवम् ।  
उल्का विनिःसृता वह्वयः कल्पान्तादित्यवर्चसः ॥ १८ ॥  
  
अथ तत्र जगामाशु दक्षो यत्र महातपाः ।  
यज्ञञ्चक्रे हरो गत्वा यज्ञवाटाद् बहिःस्थितः ॥ १९ ॥  
  
तं यज्ञं ददृशे भर्गः कोपेन महतावृतः ।  
महाधनसमापन्नं पात्रीयूपादिभिर्वृतम् ॥ २० ॥  
  
हुताज्याहुतिसंवृद्धं दीप्तवह्निविराजितम् ।  
यथास्थानस्थितान् सर्वान् दिक्पालान् सायुधध्वजान् ॥ २१ ॥  
  
विधातारं तथा विष्णुं यज्ञमध्ये व्यवस्थितम् ।  
ददर्श कुपितः शम्भुस्तान् दृष्ट्वातीव कोपतः ॥ २२ ॥  
  
भगं सूर्यं तथा सोमं भार्याभिः सह संवृतम् ।  
सहस्राक्षं गौतमं च पूर्वे भागे व्यवस्थितम् ॥ २३ ॥  
  
सनत्कुमारमात्रेयं भार्गवं विनतासुतम् ।  
मरुद्गणांस्तथा साध्यानाग्नेयं जातवेदसम् ॥ २४ ॥  
  
कालं च चित्रगुप्तञ्च कुम्भयोनिं सगालवम् ।  
विश्वेदेवांस्तथा सर्वान् कव्यवाहादिकान् पितृन् ॥ २५ ॥  
  
अग्निष्वात्तादिकान् सर्वान् भूतग्रामं चतुर्विधम् ।  
भौमं प्रेतगणान् सिद्धान् दक्षिणाशां व्यवस्थितान् ॥ २६ ॥  
  
रक्षांसि च पिशाचांश्च भूतानि मृगपक्षिणः ।  
क्रव्यादान् क्षुद्रजन्तूंश्च तथा पुण्यजनेश्वरम् ॥ २७ ॥  
  
महर्षि मौद्गलं राहुं नैरृत्यां किन्नरांस्तथा ।  
महोरगांस्तथा नक्रान् मत्स्यान् ग्राहांश्च कच्छपान् ।  
समुद्रान् सप्तसिन्धूंश्च नदीस्तीर्थानि गुह्यकान् ॥ २८ ॥  
  
मानसादि ह्रदान् सर्वान् गङ्गाञ्जम्बूनदीं तथा ।  
कामं मधुं वसन्तं च वरुणञ्च सहानुगम् ॥ २९ ॥  
  
शनैश्चरं गिरीन् सर्वान् पश्चिमाशाव्यवस्थितान् ।  
प्राणादिपञ्चवायूंश्च सगणञ्च समीरणम् ।  
कल्पद्रुमान् हिमाद्रिञ्च कश्यपञ्च महामुनिम् ॥ ३० ॥  
  
वायव्यां कमलाव्रातं फलानि च कलानिधिम् ।  
नानारत्नानि हैमानि मनुष्यान् पर्वतांस्तथा ॥ ३१ ॥  
  
हिमाद्रिमुख्या यक्षाश्च स्थूणकर्णादयो बुधाः ।  
नलकूबेरेण सहितो यक्षरान्नरवाहनः ॥ ३२ ॥  
  
ध्रुवो धरश्च सोमश्च विष्णुश्चैवानिलोऽनलः ।  
प्रत्यूषश्च प्रभासश्च कौवेरीं संस्थितानिमान् ॥ ३३ ॥  
  
वृषध्वजं विना सर्वान् रुद्रान् जीवं मनूंस्तथा ।  
विविधान् बाहुजान् वैश्यान्शूद्रानपि समन्ततः ॥ ३४ ॥  
  
ऐशान्यां विविधान्नानि व्रीहीनपि तिलानपि ।  
ऐशानीपूर्वयोर्मध्ये ब्रह्मर्षीन् संशितव्रतान् ॥ ३५ ॥  
  
महर्षींश्चतुरो वेदान् वेदाङ्गानि तथैव षट् ।  
नेरृत्यपश्चिमान्तस्थमनन्तं श्वेतपर्वतम् ॥ ३६ ॥  
  
काद्रवेयसहस्रेण सहितान् सप्तभोगिनः ।  
केतुं तत्रैव कुष्माण्डं डाकिनीगणसंयुक्तम् ॥ ३७ ॥  
  
तथा जलधरानन्यान्नानावर्णान् सविद्युतान् ।  
दिग्गजानपि तत्रस्थानैरावतमुखान् हरः ॥ ३८ ॥  
  
यथास्थानस्थितान् सर्वान्दिक्करिण्या च संयुतान् ।  
तमेवं दूरतो दृष्ट्वा यज्ञवाटं महाधनम् ।  
वीरभद्राह्वयं तूर्ण प्रेषयामास तं प्रति ॥ ३९ ॥  
  
वीरभद्रोऽपि बहुभिः संवृतो विविधैर्गणैः ।  
व्यध्वंसयत्ततो यज्ञं दक्षस्य सुमहात्मनः ॥ ४० ॥  
  
विकुर्वन्तं महायज्ञं वीरभद्रं समीक्ष्य वै ।  
वारयामास वैकुण्ठः सर्वदेवगणावृतः ॥ ४१ ॥  
  
तं वार्यमाणं दृष्टैव क्रोधसंरक्तलोचनः ।  
स्वयं विवेश तं यज्ञं ध्वंसयामास चेश्वरः ॥ ४२ ॥  
  
विशन्तमेव तं यज्ञे प्रथमं पुरतो भगः ।  
बाहू वितत्य भूतेशमाससाद त्वरान्वितः ॥ ४३ ॥  
  
तमागतमभिप्रेक्ष्य भर्गोऽपि भृशरोषितः ।  
अङ्गुल्यग्रप्रहारेण तस्य नेत्रे जघान ह ॥ ४४ ॥  
  
हीननेत्रं भगं दृष्ट्वा विरूपाक्षं दिवाकरः ।  
स्पर्द्धमानस्ततः सर्वमाससाद त्वरान्वितः ॥ ४५ ॥  
  
ततः सूर्यं महादेवः पाणौ धृत्वा करेण च ।  
दूरकृत्यातिकुपितो यज्ञमेवाभ्यधावत ॥ ४६ ॥  
  
मार्तण्डश्च हसन् वेगाद्वितत्य विपुलौ भुजौ ।  
एहि योत्स्ये त्वयेत्युक्त्वा तमग्रे प्रत्यवारयत् ॥ ४७ ॥  
  
हसतस्तस्य सूर्यस्य क्रोधेन वृषभध्वजः ।  
दन्तान् करप्रहारेण शातयामास वक्तृतः ॥ ४८ ॥  
  
विदन्तं मिहिरं दृष्ट्वा हीननेत्रं भगं तथा ।  
सर्वे देवाश्च ऋषयो ये चान्ये तत्र दुद्रुवुः ॥ ४९ ॥  
  
विद्राव्य सर्वान् देवादीन् हरः परमकोपनः ।  
मृगरूपेनापयान्तं यज्ञमेवान्वपद्यत ॥ ५० ॥  
  
यज्ञोऽप्याकाशमार्गेण ब्रह्मस्थानं विवेश ह ।  
वृषध्वजोऽपि कुपितो ब्रह्मस्थानं जगाम ह ॥ ५१ ॥  
  
ब्रह्मणः सदनाद् यज्ञो भीतो भर्गादवातरत् ।  
अवतीर्य सतीदेहं प्रविवेश स्वमायया ॥ ५२ ॥  
  
भर्गोऽपि दक्षदुहितुर्मृताया निकटं यतः ।  
अन्वगच्छतदा यज्ञं ददर्श च सतीशवम् ॥ ५३ ॥  
  
मृतां दृष्ट्वा तदा देवीं हरो दाक्षायणीं सतीम् ।  
विस्मृत्य यज्ञं तत्प्रान्ते स्थितो वाडं शुशोच तान् ॥ ५४ ॥  
  
बहुविधगुणवृन्दं चिन्तयञ्छूलपाणिर्ललितदशनपङ्क्तिं वक्तृमब्जप्रकाशम् ।  
अरुणदशनवस्त्रं भ्रूयुगं वीक्ष्य तस्याः खरतरपृथुशोकव्याकुलोऽसौ रुरोद   
॥ ५५ ॥  
  
इति श्रीकालिकापुराणे दक्षयज्ञभङ्गे सप्तदशोऽध्यायः ॥ १७ ॥  
अष्टादशोऽध्यायः   
  
मार्कण्डेय उवाच   
  
दाक्षायणीगुणगणान् गणयन् गोरङ्गस्तदा ।  
विललापातिदुःखार्तो मनुजः प्राकृतो यथा ॥ १ ॥  
  
विलपन्तं तदा भर्गं विज्ञाय मकरध्वजः ।  
रतीवसन्तसहित आससाद महेश्वरम् ॥ २ ॥  
  
तं शुचातिपरिभ्रष्टं युगपत् स रतिपतिः ।  
जघान पञ्चभिर्वाणै रुदन्तं भ्रष्ठचेतनम् ॥ ३ ॥  
  
शोकाभिहतचित्तोऽपि स्मरबाण-समाकुलः ।  
सङ्कीर्णभावमापन्नः शुशोच च मुमोह च ॥ ४ ॥  
  
क्षणं भूमौ निपतति क्षणमुत्वाय धावति ।  
क्षणं भ्रमति तत्रैव निमीलति विभुः पुनः ॥ ५ ॥  
  
ध्यायन् दाक्षायणीं देवीं हसमानः कदाचन ।  
परिष्वजति भूमिष्ठां रसभावैरिव स्थिताम् ॥ ६ ॥  
  
सतीसतीति सततं नाम व्याहृत्य शङ्करः ।  
मानं त्यज वृथेत्येवमुक्त्वा स्पृशति पाणिना ॥ ७ ॥  
  
पाणिनापरिमार्ज्यैनामलङ्कारान् यथास्थितान् ।  
तस्या विश्लिष्य च पुनस्तत्रैवानुयुयोज च ॥ ८ ॥  
  
एवं कुर्वति भूतेशे मृता नोवाच किञ्चन ।  
यदा सती तदा भर्गः शोकाद्गाढं रुरोद ह ॥ ९ ॥  
  
रुदतस्तस्य पततो वाष्पान् वीक्ष्य तदा सुराः ।  
ब्रह्मादयः परां चिन्तां जग्मुश्चिन्तापरायणाः ॥ १० ॥  
  
वाष्पाः पतन्तो भूमौ चेद्दहेयुः पृथिवीमिमाम् ।  
उपायस्तत्र कः कार्य इति हाहेति चुक्रुशुः ॥ ११ ॥  
  
ततो विमृष्यते देवा ब्रह्माद्यास्तु शनैश्चरम् ।  
तुष्टुवुर्मूढभर्गस्य वाष्पधारणकारणात् ॥ १२ ॥  
  
देवा ऊचुः   
  
शनैश्चर महाभाग लोकानुग्रहकारक ।  
मूलशक्तिसमुद्भूत नमस्ते सूर्यसम्भव ॥ १३ ॥  
  
नमस्ते शूलहस्ताय पाशहस्ताय धन्विने ।  
तथा वरदहस्ताय तमश्छायात्मजाय ते ॥ ४ ॥  
  
नीलमेघ-प्रतीकाश भिन्नाञ्जनचयोपम ।  
नमस्ते सर्वलोकानां प्राणधारणहेतवे ॥ १५ ॥  
  
गृध्रध्वज नमस्तेऽस्तु प्रसीद भगवन् दृढम् ।  
वाष्पेभ्यः शोकजेभ्यश्च पाहि भर्गस्य नः क्षितिम् ॥ १६ ॥  
  
यथा पुरा शतं वर्षानवजग्राह वर्षणम् ।  
भवानेव तु मेघेभ्यस्तथा कुरु हराम्बुनि ॥ १७ ॥  
  
तवचापां ग्रहं दृष्ट्वा मेघास्ते पुष्करादयः ।  
मुमुचुः सततं वर्षं महेन्द्रस्य किलाज्ञया ॥ १८ ॥  
  
आकाश एव वर्षाम्भस्तत्सर्वं भवता पुरा ।  
विनाशितं यथा वाष्पं तथा नाशय शूलिनः ॥ १९ ॥  
  
न त्वामृतेऽन्यः शक्तोऽस्ति हरवाष्पनिवारणे ।  
दहेत् सदेवगन्धर्वब्रह्मलोकान् सपर्वतान् ।  
पृथिवीं पतितो वाष्पस्तस्माद्धारय मायया ॥ २० ॥  
  
मार्कण्डेय उवाच   
  
इत्येवम्भाषणमाणेषु देवेषु मिहिरात्मजः ।  
प्रत्युवाच स तान् देवान्नातिहृष्टमना इव ॥ २१ ॥  
  
शनैश्चर उवाच   
  
करिष्ये भवतां कर्म यथाशक्ति सुरोत्तमाः ।  
तथा किन्तु विदधं हि न मां वेत्ति यथा हरः ॥ २२ ॥  
  
दुःखशोकाकुलस्यास्य समीपे वाष्पधारिणः ।  
कोपान्नश्येच्छरीरं मे नियतं नात्र संशयः ॥ २३ ॥  
  
तस्माद् यथा मां भूतेशो न जानाति सतीपतिः ।  
तथा कुरुध्वं नेत्रेभ्यो हरलोतकधारिणम् ॥ २४ ॥  
  
मार्कण्डेय उवाच   
  
ततो ब्रह्मादयो देवास्ते सर्वे शङ्करान्तिकम् ।  
गत्वा हर सन्मुमुहुः सासार्या योगमायया ॥ २५ ॥  
  
शनैश्चरोऽपि भूतेशमासाद्यान्तर्हितस्तदा ।  
वाष्पवृष्टिं दुराधर्षामवजग्राह मायया ॥ २६ ॥  
  
यदा स नाशकद्वाष्पान् सन्धारयितुमर्कजः ।  
तदा महागिरौ क्षिप्ता वाष्पास्ते जलधारके ॥ २७ ॥  
  
लोकालोकस्य निकटे जलधाराह्वयो गिरिः ।  
पुष्करद्वीपपृष्ठस्थस्तोयसागर पश्चिमे ॥ २८ ॥  
  
स तु सर्वप्रमाणेन मेरुपर्वतसन्निभः ।  
तस्मिन् विन्यस्तवान् वाष्पांस्तदाशक्तः शनैश्चरः ॥ २९ ॥  
  
स पर्वतोऽपि तान् वाष्पान्न धर्तुं क्षम ईशितुः ।  
विदीर्णस्तैस्तु वाष्पौघैर्भग्नमध्योऽभवदद्रुतम् ॥ ३० ॥  
  
ते वाष्पाः पर्वतं भित्वा विविशुस्तोयसागरम् ।  
सागरोऽपि ग्रहीतुं तन्न शशाक खरानति ॥ ३१ ॥  
  
ततस्तु सागरं मध्ये भित्वा वाष्पाः समागताः ।  
तोयधेः प्राग्भवां वेलां स्पर्शमात्राद्विभेद ताम् ॥ ३२ ॥  
  
विभिद्य वेलां ते वाष्पाः पुष्करद्वीपमध्यगाः ।  
नदी भूत्वा वैतरणी पूर्वसागरगाभवत् ॥ ३३ ॥  
  
जलधारस्य भेदेन संसर्गात् सागरस्य च ।  
अवाप्य सौम्यतां किञ्चिद्वाष्पास्ते नाभिन्दन् क्षितिम् ॥ ३४ ॥  
  
वैवस्वतपुरद्वारे योजनद्वयविस्तृता ।  
अद्यापि तिष्ठत्यपगा हरलोतकसम्भवा ॥ ३५ ॥  
  
अथ शोकविमूढात्मा विलपन् वृषभध्वजः ।  
जगाम प्राच्यदेशांस्तु स्कन्धे कृत्वा सतीशवम् ॥ ३६ ॥  
  
उन्मत्तवद्गच्छतोऽस्य दृष्ट्वा भावं दिवौकसः ।  
ब्रह्माद्याश्चिन्तयामासुः शवभ्रंशनकर्मणि ॥ ३७ ॥  
  
हरगात्रस्य संस्पर्शाच्छवो नायं विशीर्णताम् ।  
गमिष्यति कथं तस्मादस्य भ्रंशो भविष्यति ॥ ३८ ॥  
  
इति सञ्चिन्तयन्तस्ते ब्रह्मविष्णुशनैश्चराः ।  
सतीशवान्तर्विविशुरदृश्या योगमायया ॥ ३९ ॥  
  
प्रविश्याथ शवं देवा खण्डशस्ते सतीशवम् ।  
भूतले पातयामासुः स्थाने स्थाने विशेषतः ॥ ४० ॥  
  
देवीकूटे पादयुग्मं प्रथमं न्यपतत् क्षितौ ।  
उड्डीयाने चोरुयुग्मं हिताय जगतां ततः ॥ ४१ ॥  
  
कामरूपे कामगिरौ न्यपतद्योनिमण्डलम् ।  
तत्रैव न्यपतद्भूमौ पर्वते नाभिमण्डलम् ॥ ४२ ॥  
  
जालन्धरे स्तनयुगं स्वर्णहारविभूषितम् ।  
अंशग्रीवं पूर्णगिरौ कामरूपा ततः शिरः ॥ ४३ ॥  
  
यावद्भुवं गतो भर्गः समादाय सतीशवम् ।  
पाच्येषु याज्ञिको देशस्तावदेव प्रकीर्तितः ॥ ४४ ॥  
  
अन्ये शरीरावयवा लवशः खण्डिताः सुरैः ।  
आकाशगङ्गामगमन् पवनेन समीरिताः ॥ ४५ ॥  
  
यत्र यत्रापतन् सत्यास्तदापादादयो द्विजाः ।  
तत्र तत्र महादेवः स्वयं लिङ्गस्वरूपधृक् ।  
तस्थौ मोहसमायुक्तः सतीस्नेहवशानुगः ॥ ४६ ॥  
  
ब्रह्मविष्णुशनिश्चापि सर्वे देवङ्गणास्तथा ।  
पूजयाञ्चक्रुरीशस्य प्रीत्या सत्याः पदादिकम् ॥ ४७ ॥  
  
देवीकूटे महादेवी महाभागेति गीयते ।  
सतीपादयुगे लीना योगनिद्रा जगत्प्रसूः ॥ ४८ ॥  
  
कात्यायनी चोड्डीयाने कामाख्या कामरूपिणी ।  
पूर्णेश्वरी पूर्णगिरौ चण्डी जालन्धरे गिरौ ॥ ४९ ॥  
  
पूर्वान्ते कामरूपस्य देवी दिक्करवासिनी ।  
तथा ललितकान्तेति योगनिद्रा प्रगीयते ॥ ५० ॥  
  
यत्रैव पतितं सत्याः शिरस्तत्र वृषध्वजः ।  
उपविष्टः शिरो वीक्ष्य श्वसञ्छोकपरायणः ॥ ५१ ॥  
  
उपविष्टे हरे तत्र ब्रह्माद्यास्ते दिवौकसः ।  
समीपमगमंस्तस्य दूरतः सान्त्वयन् हरम् ॥ ५२ ॥  
  
देवानागच्छतो दृष्ट्वा शोक-लज्जासमन्वितः ।  
गत्वा शिलात्वं तत्रैव लिङ्गत्वं गतवान् हरः ॥ ५३ ॥  
  
हरे लिङ्गत्वमापन्ने ब्रह्मादयास्तु दिवौकसः ।  
तुष्टुवुस्त्र्यम्बकं तत्र लिङ्गरूपं जगद्गुरुम् ॥ ५४ ॥  
  
देवा ऊचुः   
  
महादेवं शिवं स्थाणुमुग्रं रुद्रं वृषध्वजम् ।  
श्मशानवासिनं भर्गं सर्वान्तकरणं परम् ॥ ५५ ॥  
  
त्वां नमामो वयं भक्त्या शङ्करं नीललोहितम् ।  
गिरीशं वरदं देवं भूतभावनमव्ययम् ॥ ५६ ॥  
  
अनादिमध्यसंसारयोगविद्याय शम्भवे ।  
नमः शिवाय शान्ताय ब्रह्मणे लिङ्गमूर्तये ॥ ५७ ॥  
  
जटिलाय गिरिशाय विद्याशक्तिधराय ते ।  
नमः शिवाय शान्ताय ब्रह्मणे लिङ्गमूर्तये ॥ ५८ ॥  
  
ज्ञानामृतान्तसम्पूर्णशुद्धदेहान्तराय च ।  
नमः शिवाय शान्ताय ब्रह्मणे लिङ्गमूर्तये ॥ ५९ ॥  
  
आदिमध्यान्तभूताय स्वभावानलदीप्तये ।  
नमः शिवाय शान्ताय ब्रह्मणे लिङ्गमूर्तये ॥ ६० ॥  
  
प्रलयाणवसंस्थाय प्रलयस्थितिहेतवे ।  
नमः शिवाय शान्ताय ब्रह्मणे लिङ्गमूर्तये ॥ ६१ ॥  
  
यः परेभ्यः परस्तस्मात् पराय परमात्मने ।  
नमः शिवाय शान्ताय ब्रह्मणे लिङ्गमूर्तये ॥ ६२ ॥  
  
ज्वालामालावृताङ्गाय नमस्ते विश्वरूपिणे ।  
नमः शिवाय शान्ताय ब्रह्मणे लिङ्गमूर्तये ॥ ६३ ॥  
  
ॐ नमः परमार्थाय ज्ञानदीपाय वेधसे ।  
नमः शिवाय शान्ताय ब्रह्मणे लिङ्गमूर्तये ॥ ६४ ॥  
  
नमो दाक्षायणीकान्त मृड शर्व महेश्वर ।  
नमस्ते सर्वभूतेश प्रसाद भगवञ्छिव ॥ ६५ ॥  
  
सशोके त्वयि लोकेशे चेष्टमाने महेश्वर ।  
सुराः समाकुलाः सर्वे तस्माच्छोकं परित्यज ॥ ६६ ॥  
  
नमो नमस्ते भूतेश सर्वकारणकारण ।  
प्रसीद रक्ष नः सर्वांस्त्यज शोकं नमोऽस्तुते ॥ ६७ ॥  
  
मार्कण्डेय उवाच   
  
इति संस्तूयमानस्तु महादेवो जगत्पतिः ।  
निजं रूपं समास्थाय प्रादुर्भूतः शुचाहतः ॥ ६८ ॥  
  
तं शुचा विह्वलं दृष्ट्वा प्रादुर्भूतं विचेतसम् ।  
शोकापहं विधिःसाम्ना तुष्टाव वृषभध्वजम् ॥ ६९ ॥  
  
ब्रह्मोवाच   
  
हिरण्यबाहो ब्रह्मा त्वं विष्णुस्त्वं जगतः पतिः ।  
सृष्टिस्थितिविनाशानां हेतुस्त्वं केवलं हर ॥ ७० ॥  
  
त्वमष्टमूर्तिभिः सर्वं जगद्व्याप्य चराचरम् ।  
उत्पादकः स्थापकश्च नाशकश्चापि विश्वकृत् ॥ ७१ ॥  
  
त्वा माराध्य महादेव मुक्ति याता मुमुक्षणः ।  
रागद्वेषादिभिस्त्यक्ताः संसारविमुखा बुधाः ॥ ७२ ॥  
  
तृतीयं यद् भवेन्नेत्रं ललाटस्थं महेश्वर ।  
सततं भ्राजमानं तत् चित्र्यं तेजी मुमुक्षुभिः ॥ ७२ क ॥  
  
विभिन्नवाय्वग्नि जलौघवर्जितं न दूरसंस्थं रविचन्द्रसंयुतम् ।  
त्रिमार्गमध्यस्थमनुप्रकाशकं तत्त्वं परं शुद्धमयं महेश्वर ॥ ७३ ॥  
  
यदष्ट शाखस्य तरोः प्रसूनं चिदम्बुवृद्धस्य समीपजस्य ।  
तपश्छदःसंस्थगिशस्य पीनं सूक्ष्मोपगं ते वशगं सदैव ॥ ७४ ॥  
  
अधः समाधाय समीरण स्वनं निरुद्ध्य चोर्द्धन्निशि हंसमध्यतः ।   
हृत्पद्ममध्ये सुमुखीकृतं रजः परन्तु तेजस्तव सर्वदेक्ष्यताम् ॥ ७५ ॥  
  
प्राणायामैः पूरकैः स्तम्भकैर्वा रिक्तैश्चित्रैश्चोदनं यत्पराख्यम् ।  
दृश्यादृश्यं योगिभिस्ते प्रपञ्चाः शुद्धं वृद्धं तत्त्वतस्तेऽस्ति लब्धम् ॥ ७६ ॥  
  
सूक्ष्मं जगद्व्यापि गुणौघपीनं मृग्यम्बुधेः साधनसाध्यरूपम् ।  
चौरैरक्षैनोज्झितं नैव नीतं वित्तं तवास्त्यर्थहीनं महेश ॥ ७७ ॥  
  
न कोपेन न शोकेन न मानेन द दम्भतः ।  
उपयोज्य तु तद्वित्तमन्ययेव विवर्धते ॥ ७८ ॥  
  
मायया मोहितः शम्भो विस्मृतं ते हृदि स्थितम् ।  
मायां भिन्नं परिज्ञाय धारयात्मानमात्मना ॥ ७९ ॥  
  
मायास्माभिः स्तुता पूर्वं जगदर्थे महेश्वर ।  
तया ध्यानगतं चित्तं बहुयत्नैः प्रसाधितम् ॥ ८० ॥  
  
शोकः क्रोधश्च लोभश्च कामो मोहः परात्मता ।  
ईर्ष्यामानौ विचिकित्सा कृपासूया जुगुप्सता ॥ ८१ ॥  
  
द्वादशैते बुद्धिनाशहेतवो मनसो मलाः ।  
न त्वादृशैर्निषेव्यन्ते शोकं त्यज ततो हर ॥ ८२ ॥  
  
मार्कण्डेय उवाच   
  
इति शाम्ना स्तुतः शम्भुः संस्मृत्यापि स्ववाञ्छितिम् ।  
नावदध्रे तदात्मानं शोकात् सत्या विनाकृतः ॥ ८३ ॥  
  
अधोमुखः स्थितं वीक्ष्य ब्रह्माणं स शनैरिदम् ।  
प्राह ब्रह्मन्नायतिगं वद किं करवाण्यहम् ॥ ८४ ॥  
  
इत्युक्तो वामेदेवेन विधाता सर्वदैवतैः ।  
इदमाह तदेशस्य शोकविध्वंसकं वचः ॥ ८५ ॥  
  
ब्रह्मोवाच   
  
त्यज शोकं महादेव संस्मृत्यात्मानमात्मना ।  
न त्वं शोकस्य सदनं परं शोकात्तवान्तरम् ॥ ८६ ॥  
  
सशोके त्वयि भूतेश देवा भूताः ससाध्वसा ।  
भ्रंशयेज्जगती कोपः शोकः सर्वाश्च शोषयेत् ॥ ८७ ॥  
  
त्वद्वाष्पव्याकुला पृथ्वी विदीर्णा स्यान्नचेच्छनिः ।  
अवजग्राह ते वाष्पं सोऽपि कृष्णोऽधवद् हठात् ॥ ८८ ॥  
  
यत्र देवाः सगन्धर्वाः सदा क्रीडन्ति सोत्सुकाः ।  
सुमेरुसदृशो योऽसौ मानतः पर्वतोत्तमः ॥ ८९ ॥  
  
यस्मिन् प्रविश्य शिशिरे पद्मनालनिधे घनाः ।  
उत्पिवन्ति स्म तोयानि पुष्करावर्तकादयः ॥ ९० ॥  
  
मन्दरात् सततं यत्र कुम्भयोनिर्महामुनिः ।  
गत्वा गत्वा तपस्तेपे हिताय जगतो हर ॥ ९१ ॥  
  
यस्मिन् स्थित्वा गिरौ पूर्वमगस्त्यस्तोयसागरम् ।  
पपौ तपोबलात् कृत्वा करमध्यगतं किल ॥ ९२ ॥  
  
शनैश्चरेण ते वोढुमसमर्थेन लोतकैः ।  
क्षिप्तैर्विदारितस्तेऽसौ जलधाराह्वयो गिरिः ॥ ९३ ॥  
  
विभिद्य पर्वतं शम्भो वाष्पास्ते सागरं ययुः ।  
भित्त्वा तु सागरं शीघ्रं प्रभीताण्डजसङ्कुलम् ॥ ९४ ॥  
  
जग्मुस्ते पूर्वपुलिनं तस्य तद्विभिदुश्च ते ।  
भित्त्वा वेलां ततः पृथ्वीं यिभिद्याशु तरङ्गिणीम् ॥ ९५ ॥  
  
चक्रुर्वैतरणीं नाम्ना पूर्वसागर गामिनीम् ।  
न नावा न विमानेन न द्रोण्या स्पन्दनेन च ॥ ९६ ॥  
  
तर्तुं शक्या सा तु नदी तप्ततोयातिभीषणा ।  
दुःखेन तान्तु पृथिवी विभर्ति महताधुना ॥ ९७ ॥  
  
सदा चोर्द्धगतैर्वाष्पैर्विक्षिपन्ती नभश्चरान् ।  
तस्यास्तूपरि नो यान्ति देवा अपि भयातुराः ॥ ९८ ॥  
  
यमद्वारं परावृत्य योजनद्वयविस्तृता ।  
निम्ना वहति सम्पूर्णा भीषयन्ती जगत्त्रयम् ॥ ९९ ॥  
  
त्वन्निःश्वासमरुज्जातैर्व्यस्ता पर्वतकाननाः ।  
समाकुलद्वीपिनागा नाद्यापि प्रतिशेरते ॥ १०० ॥  
  
तव निःश्वासजो वायुः पीडयन् जगतः सुखम् ।  
नाद्यापि प्रशमं याति बाधाहीनः सनातनः ॥ १०१ ॥  
  
सतीशवं ते वहतः शीर्यमाणा पदे पदे ।  
नाद्यापि व्याकुला पृथ्वी व्याकुलत्वं वियुञ्चति ॥ १०२ ॥  
  
न स्वर्गे न च पाताले तत्सत्त्वं विद्यतेऽधुना ।  
यत्ते क्रोधेन शोकेन नाकुलं वृषभध्वज ॥ १०३ ॥  
  
तस्माच्छोकममर्षं च त्यक्त्वा शान्तिं प्रयच्छ नः ।  
आत्मानञ्चात्मना वेत्थ धारयात्मानमात्मना ॥ १०४ ॥  
  
सती च दिव्यमानेन व्यतीते शरदां शते ।  
सा च त्रेतायुगस्यादौ भार्या तव भविष्यति ॥ १०५ ॥  
  
मार्कण्डेय उवाच   
  
इत्युक्तो वेधसा शम्भुस्तूष्णीं ध्यानपरायणः ।  
अधोमुखस्तदा प्राह ब्रह्माणममितौजसम् ॥ १०६ ॥  
  
ईश्वर उवाच   
  
यावद् ब्रह्मन्नहं शोकादुत्तरामि सतीकृतात् ।  
तावन्मम सखा भूत्वा कुरु शोकापनोदनम् ॥ १०७ ॥  
  
तस्मिन्नवसरे यत्र यत्र गच्छाम्यहं विधे ।  
तत्र तत्र भवान् गत्वा शोकहानिं करोतु मे ॥ १०८ ॥  
  
मार्कण्डेय उवाच   
  
एवमस्त्विति लोकेश प्रोक्त्वा वृषभवाहनम् ।  
हरेण सार्धं कैलासं गन्तुं चक्रे मनस्ततः ॥ १०९ ॥  
  
ब्रह्मणा सहितं शम्भुं कैलासगमनोत्सुकम् ।  
समासेदुर्गणा दृष्ट्वा नन्दिभृङ्गिमुखाश्च ये ॥ ११० ॥  
  
ततः पर्वतसङ्काशो वृषभः पुरतो विधेः ।  
उपतस्थे सिताभ्रस्य सदृशो गैरिको यथा ॥ १११ ॥  
  
वासुक्याद्याश्च ये सर्पा यथास्थानञ्च ते हरम् ।  
भूषयाञ्चक्रुरुद्गम्य शिरोवाह्वादिषु द्रुतम् ॥ ११२ ॥  
  
ततो ब्रह्मा च विष्णुश्च महादेवः सतीपतिः ।  
सर्वैः सुरगणैः सार्धं जग्भुः प्रालेयपर्वतम् ॥ ११३ ॥  
  
ततस्तानौषधिप्रस्थान् निःसृत्य नगराद्गिरिः ।  
सर्वैरमात्यै सहित उपतस्ये सुरोत्तमान् ॥ ११४ ॥  
  
ततः सम्पूजितास्तेन सुरौघा गिरिणा सह ।  
सचिवैः पौरवर्गैश्च मुमुदुस्ते सुरर्षभाः ॥ ११५ ॥  
  
ततो ददर्श तत्रैव गिरीन्द्रस्य पुरे हरः ।  
विजयामौषधिप्रस्थे सखौभिर्गौतमात्मजाम् ॥ ११६ ॥  
  
सापि सर्वान् सुरवरान् प्रणम्य हरमुक्तवान् ।  
चुक्रोश मातृभगिनीं पृच्छन्ती गिरीशं सतीम् ॥ ११७ ॥  
  
क्व सती ते महादेव शोभसे न तया विना ।  
विस्मृतापि त्वया तात मद्धृदो नापसर्पति ॥ ११८ ॥  
  
ममाग्रे सा पुरा प्राणान् यदा त्यजति कोपतः ।  
तदैवाहं शोकशल्यविद्धा नाप्नोमि वै सुखम् ॥ ११९ ॥  
  
इत्युक्त्वा वदनं वस्त्रप्रान्तेनाच्छाद्य सा भृशम् ।  
रुदन्ती प्रापतद्भूमौ कश्मलञ्चाविशत्तदा ॥ १२० ॥  
  
इति श्रीकालिकापुराणे विजयाशोके अष्टादशोऽध्यायः   
एकोनविंशोऽध्यायः   
  
मार्कण्डेय उवाच   
  
ततस्तां पतितां दृष्ट्वा तदा दाक्षायणीं स्मरन् ।  
न शशाक ह सोढुं शोकमुद्वेगसम्भवम् ॥ १ ॥  
  
भ्रष्टधैर्यस्ततः शम्भुर्वाष्पव्याकुललोचनः ।  
पश्यतां सर्वदेवानां चिन्ताध्यानपरोऽभवत् ॥ २ ॥  
  
अथाश्वास्य तदा धाता विजयां शोककर्षिताम् ।  
हरमाश्वासयन् सान्त्वपूर्वमेतदुवाच ह ॥ ३ ॥  
  
ब्रह्मोवाच   
  
पुराणयोगिन् भगवन्न शोकस्तव युज्यते ।  
परधाम्नि तव ध्यानमासीत् कस्मात् स्त्रियामिह ॥ ४ ॥  
  
प्रभविष्णुः परः शान्तः सूक्ष्मः स्थूलतरः सदा ।  
तव स्वभावश्च कथं शोकेन बहुधाकृतः ॥ ५ ॥  
  
निरञ्जनं ध्यानगम्यं यतीनां परात्परं निर्मलं सर्वगामि ।  
मलेर्हीनं रागलोभादिमिर्यत् तत् ते रूपं त्वद्भूतं तं गृह्ण बुद्ध्या ॥ ६ ॥  
  
शोको लोभः क्रोधमोहौ च हिंसा मानो दम्भो मदनोहप्रमोदाः ।  
ईर्ष्यासूयाक्षान्तिरसत्यता च चतुर्दश ज्ञाननाशा हि दोषाः ॥ ७ ॥  
  
ध्यानेन त्वां योगिनश्चिन्तयन्ति त्वं विष्णुरूपी जगतां विधाता ।  
या ते महामोहकरी सतीति तथैव सा लोकमोहाय माया ॥ ८ ॥  
  
या सर्वलोकाञ्जननेऽथ गर्भे विमोहयन्ती पूर्वदेहस्य बुद्धिम् ।  
विनाश्य बाल्यं कुरुते हि जन्तोर्विमोहयत्यद्य सा त्वं सशोकम् ॥ ९ ॥  
  
सतीसहस्राणि पुरोज्झितानि त्वया मृतानि प्रतिकल्पमेवम् ।  
हिताय लोकस्य चराचरस्य पुनर्गृहीता च तथा त्वयेयम् ॥ १० ॥  
  
भवान्तरे ध्यानयोगेन पश्य सतीसहस्राणि मृतानि यानि ।  
यथा तथा त्वं परिवर्जितश्च यथास्ति सा वा वृषराजकेतो ॥ ११ ॥  
  
यतः समुत्पद्य मुहुर्भवन्तं सा प्राप्स्यतीश त्रिदर्शदुरापम् ।  
पुनञ्च जाया यादृशो ते धवित्री तत्तत् सर्वं ध्यानयोगेन पश्य ॥ १२ ॥  
  
मार्कण्डेय उवाच   
  
एवं बहुविधं ब्रह्मा व्याहरत् साम शङ्करम् ।  
गिरिराजपुरात्तस्माद्गयामास निर्जनम् ॥ १३ ॥  
  
ततो हिमवतः प्रस्थे प्रतीच्यां तत्पुरस्य च ।  
शिप्रं नाम सरः पूर्णं ददृशर्द्रुहिणादयः ॥ १४ ॥  
  
तद्रहस्थानमासाद्य ब्रह्मशक्रादयः सुराः ।  
उपविष्टा यथान्यायं पुरस्कृत्य महेश्वरम् ॥ १५ ॥  
  
तं शिप्रसञ्ज्ञं कासारं मनोज्ञं सर्वदेहिनाम् ।  
शीतामलजलं सर्वैर्गुणैर्मानससम्मितम् ॥ १६ ॥  
  
दृष्ट्वा क्षणं हस्तस्मिन् सोत्सुकोऽभूदवेक्षणे ।  
शिप्रां नाम नदीं तस्मान्निःसृतां दक्षिणोदधिम् ।  
गच्छन्तीञ्च ददर्शासौ पावयन्तीं जगज्जनान् ॥ १७ ॥  
  
तत्सरः पूर्णमासाद्य चरतः शकुनान् बहून् ।  
नानादेशागताञ्छम्भुर्वीक्षाञ्चक्रे मनोरमान् ॥ १८ ॥  
  
गम्भीरपवनोद्धुतिसम्पन्नेषु विराजितः ।  
कोकद्वन्द्वांस्तरङ्गेषु ददर्श नृत्यतो यथा ॥ १९ ॥  
  
मद्गुचञ्चूषू सम्पृक्तांस्तरङ्गान् स पृथक् पृथक् ।  
वीक्षाञ्चक्रे यथा तोयादुत्पतत्पतगान् मुहुः ॥ २० ॥  
  
कादम्बैः सारसेर्हसैः श्रेणीभूतैस्तटेतटे ।  
भङ्गीकृतैर्यथा शङ्खैः सागरस्तादृशं सरः ॥ २१ ॥  
  
महामीनाहतिक्षुब्धैस्तोयशब्दोत्थसाध्वसैः ।  
पक्षिमिर्विहितैः शब्दस्तत्र तत्र मनोहरम् ॥ २२ ॥  
  
प्रफुल्लैः पङ्कजैश्चैव क्वचिर्ज्जालैर्मनोहरैः ।  
सरोरेजे यथा स्वर्गो नक्षत्रैः स्थूलसूक्ष्मकैः ॥ २३ ॥  
  
महोत्पलानां मध्येषु विरलं नीलमुत्पलम् ।  
रेजे नक्षत्रमध्येषु नीलनीरदखण्डवत् ॥ २४ ॥  
  
पद्मसन्धात-मध्यस्था हंसाः कैश्चिन्न संस्तुताः ।  
प्रफुल्लपङ्कजभ्रान्त्या निश्चलाः स्वर्गवासिभिः ॥ २५ ॥  
  
द्विधा दृष्ट्वा शोणशुक्ले पद्मे फुल्ले विधिः स्वके ।  
कायेऽरुणत्वं फुल्लत्वं स्वासनाब्जे निनिन्द च ॥ २६ ॥  
  
फुल्लं महोत्पलं वीक्ष्य सरसस्तस्य शङ्करः ।  
मौलीन्दुकान्तिमलिनं हस्तस्थं नोत्पलं ममे ॥ २७ ॥  
  
हरेः स्वचक्रसूर्यांशफुल्लं हस्तगताम्बुजम् ।  
सरः पद्मञ्च सदृशं मेने वीक्ष्य समन्ततः ॥ २८ ॥  
  
तत्सरो वीक्ष्य सम्पूर्णं नानापक्षिसमाकुलम् ।  
पद्मिनीशतसञ्छन्नं नीलोत्पलचयैर्वृतम् ॥ २९ ॥  
  
देवदारुतरूणाञ्च तटस्थानां प्रसूनजैः ।  
परागैर्वासितजलं हृदयानन्दकारकम् ॥ ३० ॥  
  
तीरे तीरे महावृक्षैः शाद्वलैः परिवारितम् ।  
दृष्ट्वा शम्भुः क्षणं तत्र सोत्सुकः शोकवर्जितः ॥ ३१ ॥  
  
शिप्रामालोकयामास निःसृतां सरसस्ततः ।  
यथेन्दुमण्डलाद् गङ्गा मेरोर्जाम्बुनदी यथा ।  
तथा दृष्ट्वा महेशेन शिप्रा शिप्राद्विनिःसृता ॥ ३२ ॥  
  
ऋषय ऊचुः   
  
शिप्राह्वयः क कासारः कथं शिप्रा ततः सृता ।  
कीदृशोऽस्य प्रभावश्च तत् समाचक्ष्य विस्तरात् ॥ ३३ ॥  
  
मार्कण्डेय उवाच   
  
शृण्वन्तु मुनयः सर्वे यथा शिप्रा नदी सृता ।  
शिप्रऽस्य च महाभागाः प्रभावं गदतौ मम ॥ ३४ ॥  
  
वसिष्ठेन यदा देवी परिणीता त्वरुन्धती ।  
तदा वैवाहिकैस्तोयैः शिप्रासिन्धुरभूद्विजाः ॥ ३५ ॥  
  
सा समागत्य पतिता शिप्रे सरसि शासनात् ।  
यदा मन्दाकिनी विष्णुपादादब्धौ शिवोदका ॥ ३६ ॥  
  
ब्रह्मविष्णुमहादेवैस्तोयं सिक्तं तयोः पुरा ।  
विवाहे शान्तिविहितं गायत्रीद्रुपदादिभिः ॥ ३७ ॥  
  
एकीभूतन्तु तत्तोयं मानसाचलकन्दरात् ।  
तत् सर्वं पतितं शिप्रे कासारे सागरोपमे ॥ ३८ ॥  
  
देवानामुपभोगार्थं पुरा धात्रा विनिर्मितम् ।  
सरः शिप्राह्वयं सानौ प्रालेयस्य गिरेर्महत् ॥ ३९ ॥  
  
तत्राद्यापि सुनासीरः सहितश्चाप्सरोगणैः ।  
शचीसहायो रमते प्रसन्ने सालिले शुभे ॥ ४० ॥  
  
तद्देवैः सर्वदा यत्नाद्रक्ष्यतेऽद्यापि रत्नवत् ।  
न तत्र मानुषः कश्चिद् यातुं शक्नोति योऽमुनिः ॥ ४१ ॥  
  
तपः प्रभावान्मुनयः प्रयान्ति सरसीं शुभाम् ।  
शिप्राख्यान्तु महायत्नात् स्नातुं पातुञ्च तज्जलम् ॥ ४२ ॥  
  
तत्र स्नात्वा च पीत्वा च मनुष्याः दैवयोगतः ।  
अवश्यममरत्वाय गच्छन्त्यविकलेन्द्रियाः ॥ ४३ ॥  
  
वृद्धिं गच्छति वर्षासु सरो नैतद्द्विजोत्तमाः ।  
न ग्रीष्मे शोषतां याति सर्वदा तद्यथा तथा ॥ ४४ ॥  
  
तत्र तत् पतितं तोयं वसिष्ठोद्वाहसम्भवम् ।  
ब्रह्मविष्णुमहादेवकरपद्मैरुदीरितम् ॥ ४५ ॥  
  
ववृधे शिप्रगर्भस्थमन्वहं द्विजसत्तमाः ।  
तत्र वृद्धन्तु तत्तोयञ्चक्रेण च हरिः पुरा ॥ ४६ ॥  
  
गिरेः शृङ्गं विनिर्मिद्य लोकानां हितकाम्यया ।  
पृथिवीं प्रेरयामास कृतो पुण्यतमां नदीम् ॥ ४७ ॥  
  
परिवृत्य महेन्द्रं सा पुनाना स्नानकारिणः ।  
दक्षिणं सागरं याता फलदा जाह्नवी समा ॥ ४८ ॥  
  
शिप्राख्यात् सरसो यस्मान्निःसृता सा महानदी ।  
अतः शिप्रेति तन्नाम पुरैव ब्रह्मणा कृतम् ॥ ४९ ॥  
  
कार्तिक्यां पौर्णमास्यां तु तस्यां यः स्नाति मानवः ।  
स याति विष्णुसदनं विमानेनातिदीप्यता ॥ ५० ॥  
  
कार्तिक सकलं मासं स्नात्वा शिप्राजले नरः ।  
प्रयाति ब्रह्मसदनं पश्चान्मोक्षमवाप्नुयात् ॥ ५१ ॥  
  
ऋषय ऊचुः   
  
वसिष्ठेन कथं देवी परिणीता त्वरुन्धती ।  
कस्य सा तनया ब्रह्मन्नुत्पन्ना वा वदस्व नः ॥ ५२ ॥  
  
पतिव्रतासु पर्थिता त्रिषुलोकेषु या वरा ।  
भर्तृपादौ विनान्यत्र या न चक्षुः प्रदास्यति ॥ ५३ ॥  
  
यस्याः स्मृत्वा कथामात्रं माहात्म्यसहितं स्त्रियः ।  
प्रेत्येह च सतीत्वं वै प्राप्नुवन्त्यन्यजन्मनि ॥ ५४ ॥  
  
यासन्नकालधर्मो यां न पश्यति तथा शुचिः ।  
पुरुषः पापकारी च तस्या जन्म वदस्व नः ॥ ५५ ॥  
  
मार्कण्डेय उवाच   
  
शृणुध्वं सा यथा जाता यस्य वा तनया शुभा ।  
यथावाप वसिष्ठं सा यथा भूता पतिव्रता ॥ ५६ ॥  
  
या सा सन्ध्या ब्रह्मसुता मनोजातः पुराभवत् ।  
तपस्तप्त्वा तनुं त्यक्त्वा सैव भूता त्वरुन्धती ॥ ५७ ॥  
  
मेधातिथेः सुता भूत्वा मुनिश्रेष्ठस्य सा सती ।  
ब्रह्मविष्णुमहेशानां वचनाच्चरितव्रता ।  
वव्रे पतिं महात्मानं वसिष्ठं संशितव्रतम् ॥ ५८ ॥  
  
ऋषय ऊचुः   
  
कथं तया तपस्तप्तं किमर्थं कुत्र सन्ध्यया ।  
कथं शरीरं सा त्यक्त्वा भूता मेधातिथेः सुता ॥ ५९ ॥  
  
कथं वा गदितं देवैर्ब्रह्मविष्णुशिवैः पतिम् ।  
वसिष्ठं सुमहात्मानं सा वव्रे संशितव्रतम् ॥ ६० ॥  
  
तन्नः सर्वं समाचक्ष्व विस्तरेण द्विजोत्तम ।  
एतन्नः श्रोष्यमाणानां चरितं द्विजसत्तम ।  
अरुन्धत्या महासत्याः परङ्कौतूहलं महत् ॥ ६१ ॥  
  
मार्कण्डेय उवाच   
  
ब्रह्मापि तनयां सन्ध्यां दृष्ट्वा पूर्वमथात्मनः ।  
कामाय मानसञ्चक्रे त्यक्ता सा च सुतेति वै ॥ ६२ ॥  
  
तस्याञ्च चलितं चित्तं कामवाणविलोडितम् ।  
ऋषीणां प्रेक्षतां तेषां मानसानां महात्मनाम् ॥ ६३ ॥  
  
भर्गस्य वचनं श्रुत्वा सोपहासविधिं प्रति ।  
आत्मनश्चलचित्तत्वममर्यादमृषीन् प्रति ॥ ६४ ॥  
  
कामस्य तादृशं भावं मुनिमोहकरं मुहुः ।  
दृष्ट्वा सन्ध्या स्वयं तत्र त्रपामायाति दुःखिता ॥ ६५ ॥  
  
ततस्तु ब्रह्मणा शप्ते मदने तदनन्तरम् ।  
अन्तर्भूते विधौ शम्भौ गते चापि निजास्पदम् ॥ ६६ ॥  
  
अमर्षवशमापन्ना सन्ध्या ध्यानपराभवत् ।  
ध्यायन्ती क्षणमेवाशु पूर्ववृत्तं मनस्विनी ॥ ६७ ॥  
  
इदं विममृशे सन्ध्या तस्मिन् काले यथोचितम् ।  
उत्पन्नमात्रां मां दृष्ट्वा युवतीं मदनेरितः ॥ ६८ ॥  
  
अकार्षीत् सानुरागोऽयमभिलाषं पितामहः ।  
सर्वेषां मानसानाञ्च मुनीनां भावितात्मनाम् ॥ ६९ ॥  
  
दृष्टैव माममर्यादं सकाममभवन् मनः ।  
ममापि मथितं चित्तं मदनेन दुरात्मना ॥ ७० ॥  
  
येन दृष्ट्वा मुनीन् सर्वान् चलितं मे मनोभृशम् ।  
फलमेतस्य पापस्य मदनः स्वयमाप्तवान् ॥ ७१ ॥  
  
स्वयं शशाप कुपितः शम्भोरग्रे पितामहः ।  
ममोचितं फलं सर्वं प्राप्तुमिच्छामि साम्प्रतम् ॥ ७२ ॥  
  
यन्मां पिता भ्रातरश्च सकामामपरोक्षतः ।  
दृष्ट्वा चक्रुः स्पृहां तस्मान्न मत्तः काऽपि पापकृत् ॥ ७३ ॥  
  
ममापि कामभावोऽभूदमर्यादं समीक्ष्य तान् ।  
पत्याविव स्वके ताते सर्वेषु सहजेष्वपि ॥ ७४ ॥  
  
करिष्याम्यस्य पापस्य प्रायश्चित्तमहं स्वयम् ।  
आत्मानमग्नौ होष्यामि वेदमार्गानुसारतः ॥ ७५ ॥  
  
किन्त्वेकां स्थापयिष्यामि मर्यादामिह भूतले ।  
उत्पन्नमात्रा न यथा सकामाः स्युः शरीरिणः ॥ ७६ ॥  
  
एतदर्थमहं कृत्वा तपः परमदारुणम् ।  
मर्यादां स्थापयित्वैव पश्चात्त्यक्ष्यामि जीवितम् ॥ ७७ ॥  
  
यस्मिञ्छरीरे पित्रा मे ह्यभिलाषः स्वयं कृतः ।  
भ्रातृभिस्तेन कायेन किञ्चिन्नास्ति प्रयोजनम् ॥ ७८ ॥  
  
येन स्वेन शरीरेण ताते च सहजे स्वके ।  
उद्भावितः कामभावो न तत्सुकृतसाधकम् ॥ ७९ ॥  
  
इति सञ्चिन्त्य मनसा सन्ध्या शैलवरं ततः ।  
जगाम चन्द्रभागाख्यं चन्द्रभागा यतः सृता ॥ ८० ॥  
  
तया स शैलः समधिष्ठितः सदा   
सुवर्णगौर्या सुसमप्रभाभृता ।  
सोमेन सन्ध्यासमयोदितेन   
यथोदयाद्रिर्विरराज शश्वत् ॥ ८१ ॥  
  
इति श्रीकालिकापुराणे सन्ध्यातपश्चरणे एकोनविंशोध्यायः ॥ १९ ॥  
विंशोऽध्यायः   
  
मार्कण्डेय उवाच   
  
अथ तत्र गतां दृष्ट्वा सन्ध्यां गिरिवरं प्रति ।  
तपसे नियतात्मानं ब्रह्मा प्रह्मा प्राह स्वकं सुतम् ॥ १ ॥  
  
वसिष्ठं संशितात्मानं सर्वज्ञं ज्ञानियोगिनम् ।  
समीपे सुसमासीनं वेदवेदाङ्गपारगम् ॥ २ ॥  
  
ब्रह्मोवाच   
  
वसिष्ठ गच्छ यत्रैषा सन्ध्या याता मनस्विनी ।  
तपसे धृतकामा सा दीक्षस्वैनां यथाविधि ॥ ३ ॥  
  
मन्दाक्षमभवत् तस्याः पुरा दृष्ट्वेह कामुकान् ।  
युष्मान् माञ्च तथात्मानं सकामान् मुनिसत्तम ॥ ४ ॥  
  
अयुक्तरूपं तत्कर्म पूर्ववृत्तं विमृश्य सा ।  
अस्माकमात्मनश्चापि प्राणान्-सन्त्यक्तुमिच्छति ॥ ५ ॥  
  
अमर्यादेषु मर्यादां तपसा स्थापयिष्यति ।  
तपः कर्तुं गता साध्वी चन्द्रभागाय साम्प्रतम् ॥ ६ ॥  
  
न भावं तपसस्तात सा तु जानाति कञ्चन ।  
तस्माद् यथोपदेशं सा प्राप्नोति त्वं तथा कुतु ॥ ७ ॥  
  
इदं रूपं परित्यज्य रूपान्तरं परं भवान् ।  
परिगृह्यान्तिके तस्यास्तपश्चर्यान्निदेशतु ॥ ८ ॥  
  
इदं स्वरूपं भवतो दृष्ट्वा पूर्वं यथा त्रपाम् ।  
तथा प्राप्य न किञ्चित् सा त्वदग्रे व्याहरिष्यति ॥ ९ ॥  
  
परित्यज्य स्वकं रूपं रूपान्तरधरो भवान् ।  
तस्मात् सन्यां महाभागामुपदेष्टुं प्रगच्छतु ॥ १० ॥  
  
मार्कण्डेय उवाच   
  
तथेत्युक्त्वा वसिष्ठोऽपि वर्णो भूत्वा जटाधरः ।  
तरुणश्चन्द्रभागाय ययौ सन्ध्यान्तिकं मुनिः ॥ ११ ॥  
  
तत्र देवसरः पूर्णं गुणैर्मानससम्मितम् ।  
ददर्श स विसिष्ठोऽथ सन्ध्यां तत्तीरगामिनीम् ॥ १२ ॥  
  
तीरस्थया तया रेजे तत्सरः कमलोज्ज्वलम् ।  
उद्यदिन्दुसनक्षत्रं प्रदोषे गगनं यथा ॥ १३ ॥  
  
तां तत्र दृष्ट्वाथ मुनिः समाभाष्य सकौतुकः ।  
वीक्षाञ्चक्रे सरस्तत्र वृहल्लोहितसञ्ज्ञकम् ॥ १४ ॥  
  
चन्द्रभागा नदीं तस्मात् कासाराद्दक्षिणाम्बुधिम् ।  
यान्ती निर्भिद्य ददृशे तेन सानुगिरेर्महत् ॥ १५ ॥  
  
निर्भिद्य पश्चिमं सानुं चन्द्रभागस्य सा नदी ।  
यथा हिमवतो गङ्गा तथा गच्छति सागरम् ॥ १६ ॥  
  
ऋषय ऊचुः   
  
चन्द्रभागा कथं सिन्धुस्तत्रोत्पन्ना महागिरौ ।  
कीदृक् सरस्तद्विप्रेन्द्र वृहल्लोहितसञ्ज्ञकम् ॥ १७ ॥  
  
कथं सा पर्वतश्रेष्ठश्चन्द्रभागाह्वयोऽभवत् ।  
चन्द्रभागाह्वया कस्मान्नदी जाता वृषोदका ॥ १८ ॥  
  
एतन्नः श्रोष्यमाणानां जायते कौतुकं महत् ।  
माहात्म्यं चन्द्रभागायाः कासारस्य गिरेस्तथा ॥ १९ ॥  
  
मार्कण्डेय उवाच   
  
श्रूयताञ्चन्द्रभागाया उत्पत्तिर्मुनिसत्तमाः ।  
युष्माभिश्चन्द्रभागस्य माहात्म्यं नामकारणम् ॥ २० ॥  
  
हिमवद्गिरिसंसक्तः शतयोजनविस्तृतः ।  
योजनत्रिंशदायामः कुन्देन्दुधवलो गिरिः ॥ २१ ॥  
  
तस्मिन् गिरौ पुरा वेधाश्चन्द्रं शुद्धं सुधानिधिम् ।  
विभज्य कल्पयामास देवान्नं स पितामहः ॥ २२ ॥  
  
पित्रर्थञ्च तथा तस्य तिथिवृद्धिक्षयात्मकम् ।  
कल्पयामास जगतां हिताय कमलासनः ॥ २३ ॥  
  
विभक्तश्चन्द्रमास्तस्मिन् जीमूते द्विजसत्तमाः ।  
अतो देवाश्चन्द्रभागं नाम्ना चक्रुः पुरा गिरिम् ॥ २४ ॥  
  
ऋषय ऊचुः   
  
यज्ञभागेषु तिष्ठत्सु तथा क्षीरोदजेऽमृते ।  
किमर्थमकरोच्चन्द्रं देवान्नं कमलासनः ॥ २५ ॥  
  
तथा कव्ये स्थिते कस्मात् पित्रर्थ समकल्पयत् ।  
तिथिक्षये तथा वृद्धौ कथमिन्दुरभूद्गुरो ॥ २६ ॥  
  
एतन्नः संशयः ब्रह्मञ्चिन्धि सूर्यो यथा तमः ।  
नान्योऽस्ति संशयस्यास्य छेत्ता त्वत्तो द्विजात्तमः ॥ २७ ॥  
  
मार्कण्डेय उवाच   
  
पुरा दक्षः स्वतनया अश्विन्याद्या मनोरमाः ।  
षड्विंशति तथैकाञ्च सोमायादात् प्रजापतिः ॥ २८ ॥  
  
स्मस्तास्तास्ततः सोम उपयेमे यथाविधि ।  
निनाय च स्वकं स्थान दक्षस्यानुमते तदा ॥ २९ ॥  
  
अथ चन्द्रः समस्तासु तासु कन्यासु रागतः ।  
रोहिण्या सार्धमवसद्रतोत्सवकलादिभिः ॥ ३० ॥  
  
रोहिणीमेव भजते रोहिण्या सह मोदते ।  
विनेन्दू रोहिणी शान्तिं न काञ्चिल्लभते पुरा ॥ ३१ ॥  
  
रोहिणीतत्परं चन्द्रं वीक्ष्य ताः सर्वकन्यकाः ।  
उपचारैर्बहुविधैर्भेजुश्चन्द्रमसं प्रति ॥ ३२ ॥  
  
निषेव्यमाणोऽनुदिनं यदा नैवाकरोद्विधुः ।  
तासु भावं तदा सर्वा अमर्षवशमागताः ॥ ३३ ॥  
  
अथोत्तराफाल्गुनीति नाम्ना या भरणी तथा ।  
कृत्तिकार्द्रा मघा चैव विशाखोत्तरभाद्रपत् ॥ ३४ ॥  
  
तथा ज्येष्ठोत्तराषाढे नवैताः कुपिताः भृशम् ।  
हिमांशुमुपसङ्गम्य परिवव्रुः समन्ततः ॥ ३५ ॥  
  
परिवार्य निशानाथं ददृशू रोहिणीं ततः ।  
वामाङ्कस्था तस्य तेन रममाणां स्वमण्डले ॥ ३६ ॥  
  
तां वीक्ष्य तादृशीं सर्वा रोहिणीं वरवर्णिनीम् ।  
जज्वलुश्चातिकोपेन हविषेव हुताशनः ॥ ३७ ॥  
  
ततो मघात्रिपूर्वाश्च भरणी कृत्तिका तथा ।  
चन्द्राङ्कस्थां महाभागां रोहिणी जगृहुहण्ठात् ॥ ३८ ॥  
  
ऊचुश्चातीव कुपिताः पुरुषं रोहिणी प्रति ।  
जीवन्न्या त्वयि दुष्प्राज्ञे नास्मानिन्दुस्तु भावभाक् ॥ ३९ ॥  
  
समुपैष्यति कस्मिश्चित्समये सुरतोत्सुकः ।  
वह्वीनां क्षेमवृद्ध्यर्थं तां हनिष्यामं दुर्मतिम् ॥ ४० ॥  
  
न त्वां हत्वा भवेत् पापमस्माकमपि किञ्चन ।  
प्रजनघ्नी बहुस्त्रीणामनृतौ पापकारिणीम् ॥ ४१ ॥  
  
यस्मिन्नर्थे पुरा ब्रह्मा व्याजहार सुत प्रति ।  
तीतिशास्त्रोपदेशाय तन्न संश्रुतमस्ति वै ॥ ४२ ॥  
  
एकस्य यत्र निधने प्रवृत्ते दुष्टकारिणः ।  
बहुना भवति क्षेम तस्य पुण्यप्रदो वधः ॥ ४३ ॥  
  
रुक्मस्तेयी सुरापश्च ब्रह्महा गुरुतल्पगः ।  
आत्मानं घातयेद्यस्तु तस्य पुण्यप्रदो वधः ॥ ४४ ॥  
  
मार्कण्डेय उवाच   
  
तासां तादृगभिप्रायं बुद्धा दृष्ट्वा च कर्म च ।  
भीतां च रोहिणीं दृष्ट्वा प्रियामतिमनोरमाम् ॥ ४५ ॥  
  
आत्मानं चापराधं च तदसम्भोगजं मुहुः ।  
विचिन्त्य रोहिणीं भीतां तासां हस्तादमोचयत् ॥ ४६ ॥  
  
मोचयित्वा च बाहुभ्यां सम्परिष्वज्य रोहिणीम् ।  
वारयामास ताः सर्वाः कृत्तिकाद्याः स भामिनीः ॥ ४७ ॥  
  
तदेन्दुं वारयन्त्यस्ताः कृत्तिकाद्या मघान्तकाः ।  
साम्यमूचुर्मनस्विन्यस्तां वीक्ष्यन्त्योऽथ रोहिणीम् ॥ ४८ ॥  
  
न ते त्रपा वा भीतिर्वा पापतोऽस्मान्निरस्यतः ।  
सञ्जायते निशानाथ प्राकृतस्येव वर्ततः ॥ ४९ ॥  
  
कथमस्मान्निराकृत्य चारित्रव्रतधारिणीः ।  
सदा भक्तिमतीरेकां मूढवत्त्वं निषेवसे ॥ ५० ॥  
  
कि ते नावगतो धर्मो वेदमूलः श्रुतः पुरा ।  
यद्धर्महीन कुरुष कर्म सद्भिविगहितम् ॥ ५१ ॥  
  
धर्मशास्त्रार्थगं कर्म चरन्तीना यथोचितम् ।  
कथमुद्वाहिताना त्वं मुखमात्र न वीक्षसे ॥ ५२ ॥  
  
गदतो यच्छ्रुत पूर्व नारदाय पितुर्मुखात् ।  
दक्षस्य धर्मशास्त्रार्थ तच्छृणुष्व निशापते ॥ ५३ ॥  
  
बहुदारः पुमान् यस्तु रागादेकां भजेत् स्त्रियम् ।  
स पापभाक्स्त्रीजितश्च तस्याशौचं सनातनम् ॥५४ ॥  
  
यद्दुःखं जायते स्त्रीणां स्वाम्यसम्भोगजं विधो ।  
न तस्य सदृशं दुखं किञ्चिदन्यत्र विद्यते ॥ ५५ ॥  
  
सतीमृतुमईं जायां यो नेयात्पुरुषाधमः ।  
ऋतुघस्रेषु शुद्धेषु भ्रूणहा स च जायते ॥ ५६ ॥  
  
भार्या स्यादयावदात्रेयी तावत्कालं विबोधनम् ।  
तस्यास्तु सङ्गमे किञ्चिद्विहितञ्चापि नाचरेत् ॥ ५७ ॥  
  
बहुभार्यस्य भार्याणामृतुमैथुननाशनम् ।  
न किञ्चिद्विद्यते कर्म शास्त्रेणापि यदीरितम् ॥ ५८ ॥  
  
तोषयेत् सततं भार्याविधिवत्पाणिपीडिताः ।  
तासां तुष्ट्या तु कल्याणमकल्याणमतोऽन्यथा ॥ ५९ ॥  
  
सन्तुष्टो भार्यया भर्ता भत्रा भार्या तथैव च ।  
यस्मिन्नेतत्कुले नित्यं कल्याणं तत्र वै ध्रुवम् ॥ ६० ॥  
  
यया विरुध्यते स्वामी सौभाग्यमददृप्तया ।  
सपत्नीसङ्गमं कर्तुं सा स्याद्वेश्या भवान्तरे ॥ ६१ ॥  
  
इहापि लोके वाच्यत्वमधर्मञ्चापि विन्दति ।  
न पितुश्च कुल स्वामिकुल तस्या प्रमोदते ॥ ६२ ॥  
  
विरुध्यमाने पत्यो यत्सपत्न्या वा प्रवर्तते ।  
अतीव दुःख भवति तदकल्याणकृत्तयो ॥ ६३ ॥  
  
मार्कण्डेय उवाच   
  
इत्येव भाषभाणास् तासु चातीव निष्ठुरम् ।  
चुकोप चन्द्रमा दृष्ट्वा मलिनं रोहिणीमुखम् ॥ ६४ ॥  
  
रोहिणी च तदा तासामवलोक्योग्रतां मुहुः ।  
न किञ्चित् सापि प्रोवाच भयशोकत्रपाकुला ॥ ६५ ॥  
  
अथापि कुपितश्चन्द्रस्ताः शशाप तदा स्त्रियः ।  
यस्मान्मम पुरश्चोग्रास्तीक्ष्णा वाचः समीरिताः ॥ ६६ ॥  
  
भवतीभिश्च तिसृभिलोकेऽस्मिन् कृत्तिकादिभिः ।  
ऊग्रास्तीक्ष्णा इति ख्यातिः प्राप्तव्या त्रिदशेष्वपि ॥ ६७ ॥  
  
तस्मादेवंविधानेन नवैताः कृत्तिकादयः ।  
यात्रायां नोपयुक्ता हि भविष्यध्वं दिने दिने ॥ ६८ ॥  
  
युष्मान् पश्यन्ति देवाद्या मनुष्याद्या च ये क्षितौ ।  
यात्रायां तेन दोषेण तेषां यात्रा न चेष्टदा ॥ ६९ ॥  
  
अथ सर्वास्तदा शापं तस्य श्रुत्वातिदारुणम् ।  
चन्द्रस्य हृदयं ज्ञात्वा शापाच्चातीव निष्ठुरम् ॥ ७० ॥  
  
जग्मुः सर्वास्तदा दक्षभवनं प्रत्यमर्षिताः ।  
ऊचुश्च दक्षं पितरमश्विन्याद्याः सगद्गदम् ॥ ७१ ॥  
  
सोमो वसति नास्मासु रोहिणीं भजते सदा ।  
सेवमाना न भजते सोऽस्मान् परवधूरिव ॥ ७२ ॥  
  
नावस्थाने नावसाने भोजने श्रवणे तथा ।  
विनेन्दू रोहिणीं शान्तिं लभते नहि काञ्चन ॥ ७३ ॥  
  
रोहिण्या वसतस्तस्य समीपं वीक्ष्य ते सुताः ।  
यान्तीः सोऽन्यत्र नयनमाधाय नहि वीक्षते ॥ ७४ ॥  
  
मास्त्वन्यः स्वामिसद्भावो मुखमात्रं न वीक्षते ।  
अस्मिन् वस्तुनि यत्कार्यं तदस्माभिर्निगद्यताम् ॥ ७५ ॥  
  
अस्माभिरेत्समयेऽनुरुद्धश्च चन्द्रमाः ।  
स तत्कृते ततश्चास्मच्छापं तीव्र तदाकरोत् ॥ ७६ ॥  
  
दारुणाश्चातितीक्ष्णाश्च लोके वाच्यत्वमाप्य च ।  
अयात्रिका भविष्यध्वं यूयमित्युक्तवान् विधुः ॥ ७७ ॥  
  
मार्कण्डेय उवाच   
  
श्रुत्वा वाक्यं स पुत्रीणां ताभिः सार्धं प्रजापतिः ।  
जगाम यत्र सोमोऽभूद्रोहिण्या सहितस्तदा ॥ ७८ ॥  
  
दूरादेव विधुर्दृष्ट्वा दक्षमायान्तमासनात् ।  
उत्तस्थावन्तिके प्राप्य ववन्दे च महामुनिम् ॥ ७९ ॥  
  
अथ दक्षस्तदोवाच कृतासनपरिग्रहः ।  
सामपूर्वं चन्द्रमसं कृत-संवन्दनं तथा ॥ ८० ॥  
  
दक्ष उवाच   
  
समं वर्तस्व भार्यासु वैषम्यं त्वं परित्यज ।  
वैषम्ये बहवो दोषा ब्रह्मणा परिकीर्तिताः ॥ ८१ ॥  
  
रतिपुत्रफला दारास्तासु कामानुबन्धनात् ।  
कामानुबन्धः संसर्गात् संसर्गः सङ्गमाद्भवेत् ॥ ८२ ॥  
  
सङ्गमश्चाप्यभिध्यानाद्वीक्षणादभिजायते ।  
तस्माद् भार्यास्वभिध्यानं कुरु त्वं वीक्षणादिकम् ॥ ८३ ॥  
  
यद्येवं नैव कुरुषे मद्वचो धर्मयन्त्रितम् ।  
तदा लोकवचोदुष्टः पापवांस्त्वं भविष्यसि ॥ ८४ ॥  
  
मार्कण्डेय उवाच   
  
एतच्छ्रुत्वा वचस्तस्य दक्षस्य सुमहात्मनः ।  
एवमस्त्विति चन्द्रोऽपि न्यगदद्दक्षशङ्कया ॥ ८५ ॥  
  
अथानुमन्त्र्य तनयाश्चन्द्रं जामातारं तथा ।  
ययो दक्षो निजं स्थानं कृतकृत्यस्तदा मुनिः ॥ ८६ ॥  
  
गते दक्षे ततश्चन्द्रस्तां समासाद्य रोहिणीम् ।  
जग्राह पूर्ववद्भावं तासु तस्यां च रागतः ॥ ८७ ॥  
  
तत्रैव रोहिणीं प्राप्य न काश्चिदपि वीक्षते ।  
रोहिण्यामेव वसते ततस्ताः कुपिताः पुनः ॥ ८८ ॥  
  
गत्वा ताः पितरं प्राहुर्दौर्भाग्योद्विग्नमानसाः ।  
सोमो वसति नास्मासु रोहिणीं भजते सदा ॥ ८९ ॥  
  
तवापि नाकरोद्वाक्यं तस्मान्नः शरणं भव ॥ ९० ॥  
  
उद्वेग कोपसंयुक्त उत्तस्थौ तत्क्षणान्मुनिः ।  
जगाम मनसा ध्यायन् कर्तव्यं निकटं विधोः ॥ ९१ ॥  
  
उपगम्य तदा प्राह वचश्चन्द्रं प्रजापतिः ।  
समं वर्तस्व भार्यासु वैषम्यं त्वं परित्यज ॥ ९२ ॥  
  
न चेदिदं वचोऽस्माकं मौर्ख्यात् त्वम्मावबुध्यसे ।  
धर्मशास्त्रातिगायाहं शप्स्ये तुभ्यं निशापते ॥ ९३ ॥  
  
मार्कण्डेय उवाच   
  
ततो दक्षभयाच्चन्द्रस्तत्कर्तुम्प्रति तत्पुरः ।  
अङ्गीचकारातिभयात् कार्यमेवं मुहुस्त्विति ॥ ९४ ॥  
  
समं प्रवर्तनं कर्तुं भार्यास्वङ्गीकृते ततः ।  
विधुना प्रययौ दक्षः स्वस्थानं चन्द्रसम्मतः ॥ ९५ ॥  
  
गते दक्षे निशानाथो रोहिण्यासहितो भृशम् ।  
रममाणो विसस्मार दक्षस्य वचनन्तु सः ॥ ९६ ॥  
  
सेवमानाश्च ताः सर्वा अश्विनाद्या मनोरमाः ।  
नाभजच्चन्द्रमास्तासु अवज्ञामेव चाकरोत् ॥ ९७ ॥  
  
अवज्ञातास्तु ताः सर्वाश्चन्द्रेण पितुरस्तिकम् ।  
गत्वैवार्तस्वराश्चार्ता रुदन्त्यश्चेदमब्रुवन् ॥ ९८ ॥  
  
नाकरोद्वचनं सोमस्तवापि मुनिसत्तम ।  
अवज्ञां कुरुतेऽमासु पूर्वतोऽप्यधिकं स च ॥ ९९ ॥  
  
तस्मात् सोमेन नः कार्य न किञ्चिदपि विद्यते ।  
तपस्विन्यो भविष्यामस्तपश्चर्या निदेशय ॥ १०० ॥  
  
तपसा शोधितात्मानः परित्यक्ष्याम जीवितम् ।  
किमस्माकं जीवितेन दुर्भगानां द्विजोत्तम ॥ १०१ ॥  
  
मार्कण्डेय उवाच   
  
इत्युक्त्वा तास्ततः सर्वा दक्षजाः कृत्तिकादयः ।  
कपोलमालम्ब्य करैरूरुदुर्विविशुः क्षितौ ॥ १०२ ॥  
  
तास्तु दृष्ट्वा तथाभूता दुःखव्याकुलितेन्द्रियाः ।  
अतिदीनमुखो दक्षः कोपाज्जज्वाल वह्निवत् ॥ १०३ ॥  
  
अथ कोपपरीतस्य दक्षस्य सुमहात्मनः ।  
निश्चक्राम तदा यक्ष्मा नासिकाग्राद्विभीषणः ॥ १०४ ॥  
  
दंष्ट्राकरालवदनः कृष्णाङ्गारसमप्रभः ।  
अतिदीर्घः स्वल्पकेशः कृशो घमनिसन्ततः ॥ १०५ ॥  
  
अधोमुखो दण्डहस्तः कासं विश्रम्य सन्ततम् ।  
कुर्वाणो निम्ननेत्रश्च योषासम्भोगलोलुपः ॥ १०६ ॥  
  
स चोवाच तदा दक्षं कस्मिंस्थास्याम्यहं मुने ।  
किंवा चाहं करिष्यामि तन्मेवद महामते ॥ १०७ ॥  
  
ततो दक्षस्तु तं प्राह सोमं यातु द्रुतं भवान् ।  
सोममत्तु भवान्नित्यं सोमे त्वं तिष्ठ स्वेच्छया ॥ १०८ ॥  
  
मार्कण्डेय उवाच   
  
इति श्रुत्वा वचस्तस्य दक्षस्याथ महामुनेः ।  
शनैः शनैस्ततः सोममाससाद गदः स च ॥ १०९ ॥  
  
आसाद्य स तदा सोमं वाल्मीकं पन्नगो यथा ।  
प्रविवेशेन्दुहृदयं छिद्रं प्राप्य महागदः ॥ ११० ॥  
  
तस्मिन् प्रविष्टे हृदये दारुणे राजयक्ष्मणि ।  
मुमोह चन्द्रस्तन्द्रां च विषमां प्राप्तवांश्च सः ॥ १११ ॥  
  
उत्पद्य प्रथमं यस्माल्लीनो राजन्यसौ गदः ।  
राजयक्ष्मेति लोकेऽस्मिन्नस्य ख्यातिरभूद्द्विजाः ॥ ११२ ॥  
  
ततस्तेनाभिभूतः स यक्ष्मणा रोहिणीपतिः ।  
क्षयं जगामानुदिनं ग्रीष्मे क्षुद्रा नदी यथा ॥ ११३ ॥  
  
अथ चन्द्रे क्षीयमाणे सर्वौषध्यो गता क्षयम् ।  
क्षयं यातास्वौषधिषु न यज्ञः समवर्तत ॥ ११४ ॥  
  
यज्ञाभावात्तु देवानामन्नं सर्वं क्षयं गतम् ।  
पर्जन्याश्च ततो नष्टास्ततो वृष्टिर्नचाभवत् ॥ ११५ ॥  
  
वृष्ट्यभावे तु लोकानामाहाराः क्षीणतां गताः   
दुर्भिक्षव्यसनोपेते सर्वलोके द्विजोत्तमाः ॥ ११६ ॥  
  
दानधर्मादिकं किञ्चिन्न लोकस्य प्रवर्तते ।  
सत्त्वहीनाः प्रजाः सर्वा लोभेनोपहतेन्द्रियाः ।  
पापमेव तदा चक्रुः कुकर्मरतयश्च ताः ॥ ११७ ॥  
  
एतान् दृष्ट्वा तदा भावान् दिक्पालाः सपुरन्दराः ।  
जग्मुः क्षोभं परं देवाः सागराश्च ग्रहास्तथा ॥ ११८ ॥  
  
ततो दृष्ट्वा जगत्सर्वं व्याकुलं दस्युपीडितम् ।  
ब्रह्माणमगमन् देवाः सर्वे शक्रपुरोगमाः ॥ ११९ ॥  
  
उपसङ्गम्य देवेशं स्रष्टारं जगतां पतिम् ।  
प्रणम्याथ यथायोग्यमुपविष्टास्तदा सुराः ॥ १२० ॥  
  
तान् म्लानवदनान् सर्वान् वीक्ष्य लोकपितामहः ।  
अभिभूतान् परेणेव हृतस्वविषयानिव ।  
पप्रच्छ सम्मुखीकृत्य गुरुमिन्द्रं हुताशनम् ॥ १२१ ॥  
  
ब्रह्मोवाच   
  
स्वागत भो सुरगणाः किमर्थं यूयमागताः ।  
दुःखोपहतदेहांश्च युष्मान् म्लानांश्च लक्षये ॥ १२२ ॥  
  
निराबाधान्निरातङ्कान् युष्मान् सर्वांश्चं कामगान् ।  
कृत्वा स्वविषये न्यस्तान् कथं पश्यामि दुःखितान् ॥ १२३ ॥  
  
यद्वोऽभवद्दुःखबीजं युष्मान् वा यस्तु बाधते ।  
तत्कथ्यतामशेषेण सिद्धञ्चाप्यवधार्यताम् ॥ १२४ ॥  
  
मार्कण्डेय उवाच   
  
ततो वृद्धश्रवा जीवः कृष्णवर्त्मा च लोकभृत् ।  
उवाचात्मभुवे तस्मै सुराणां दुःखकारणम् ॥ १२५ ॥  
  
देवाः ऊचुः   
शृणु सर्वं जगत्कर्तस्त्वां येन वयमागताः ।  
यद्वास्माकं दुःखबीजं यतो म्लानश्रियो वयम् ॥ १२६ ॥  
  
न क्वचित् सम्प्रवर्तन्ते यज्ञा लोके पितामह ।  
निराधारा निरातङ्काः प्रजाः सर्वा क्षयं गता ॥ १२७ ॥  
  
न च दानादिधर्मश्च न तपांसि क्षितो क्वचित् ।  
नैव वर्षति पर्जन्यः क्षीणतोयाभवत् क्षितिः ॥ १२८ ॥  
  
क्षीणाः सर्वास्तथौषध्यः शस्या लोकाः समाकुलाः ।  
दस्युभिः पीडिता विप्रा वेदवादं न कुर्वते ॥ १२९ ॥  
  
अन्नवैकल्यमासाद्य म्रियन्ते बहवः प्रजाः ।  
क्षीणेषु यज्ञभागेषु भोग्यहीनास्तथा वयम् ॥ १३० ॥  
  
दुर्बलास्तु श्रिया हीना नैव शान्ति लभामहे ॥ १३१ ॥  
  
रोहिण्या मन्दिरे चन्द्रो वक्रगत्या चिरं स्थितः ।  
वृषराशौ स च क्षीणो ज्योत्स्नाहीनश्च वर्तते ॥ १३२ ॥  
  
यदैवान्विष्यते देवैश्चन्द्रो नैषा पुरःसरः ।  
कदाचिदपि देवाना समाजे वा भवद्विधे ॥ १३३ ॥  
  
कदाचिद्रोहिणी त्यक्त्वा नैव क्वचन गच्छति ।  
यद्यन्य कोऽपि न भवेत्तदा चन्द्रो बहिर्भवेत् ॥ १३४ ॥  
  
दृश्यते स कलाहीनः कलामात्रावशेषकः ।  
इति सर्वत्र लोकेश वृत्तः कर्मविपर्ययः ॥ १३५ ॥  
  
तं दृष्ट्वा कान्दिशीकास्तु वयं त्वां शरणं गताः ।  
पातालाद्यावदुत्थाय कालकञ्जादयोऽसुराः ॥ १३६ ॥  
  
नास्मान् लोकेश बाधन्ते तावन्नस्त्राहि साध्वसात् ।  
अयं प्रवर्तते कस्माज्जगतां वा व्यतिक्रमः ।  
न जानीमस्तु तत्सर्वं विप्लवे वापि कारणम् ॥ १३७ ॥  
  
मार्कण्डेय उवाच   
  
एतत् सुराणां वचनं दिव्यदर्शी पितामहः ।  
श्रुत्वा क्षणमभिध्यायन् निजगाद सुरोत्तमान् ॥ १३८ ॥  
  
ब्रह्मोवाच   
  
शृण्वन्तु देवताः सर्वा यदर्थं लोकविप्लवः ।  
प्रवर्ततेऽधुना येन ज्ञान्तिस्तस्य भविष्यति ॥ १३९ ॥  
  
सोमो दाक्षायणीः कन्याः सप्तविंशतिसङ्ख्यकाः ।  
अश्विन्याद्या वरवधूभार्यार्थे परिणीतवान् ॥ १४० ॥  
  
परिणीय स ताः सर्वा रोहिण्यां सततं विधुः ।  
प्रावर्ततानुरागेण न समस्तासु वर्तते ॥ १४१ ॥  
  
अश्विन्याद्यास्तु ताः सर्वा दौर्भाग्यज्वरपीडिताः ।  
षड्विंशतिर्वरारोहाः पितरं प्रस्थिताः स्वकम् ॥ १४२ ॥  
  
प्रवर्तते निशानाथो रोहिण्या रागतो यथा ।  
तथा न तासु भजते तद्दक्षाय न्यवेदयत् ॥ १४३ ॥  
  
ततो दक्षो महाबुद्धिः साम्ना संस्तूय विट्पतिम् ।  
बहुसुनृतमाभाष्य पुत्र्यर्थे चान्वरोधत ॥ १४४ ॥  
  
अनुरुद्धो यथाकामं दक्षेण सुमहात्मना ।  
समं प्रवर्तितुं तासु समयं कृतवान् विधुः ॥ १४५ ॥  
  
सममङ्गीकृते भाव तासु कर्तुं हिमांशुना ।  
स्वं जगाम ततः स्थानं दक्षोऽपि मुनिसत्तमः ॥ १४६ ॥  
  
गते दक्षे मुनिश्रेष्ठे वैषम्यं तासु चन्द्रमाः ।  
जहौ न भावं ताः शश्वत् कुपिताः पितरं गताः ॥ १४७ ॥  
  
ततो दक्षः पुनश्चन्द्रमनुरुध्य सुतान्तरे ।  
समां वृत्तिं प्रतिश्राव्य वचनं चेदमब्रवीत् ॥ १४८ ॥  
  
न समं वर्तते चन्द्र सर्वास्वासु भवान् यदि ।  
तदा शप्स्ये त्वहं तुभ्यं तस्मात् कुरु समञ्जसम् ॥ १४९ ॥  
  
ततो गते पुनर्द्दक्षे न समं वर्तते यदा ।  
तासु चन्द्रस्तदा दक्षं पुनर्गत्वाणुवन् रुषा ॥ १५० ॥  
  
न ते वचः सत्कुरुते नैवास्मासु प्रवर्तते ।  
वयं तपश्चरिष्यामः स्थास्यामश्च तवान्तिके ॥ १५१ ॥  
  
तासामिति वचः श्रुत्वा कुपितः स महामुनिः ।  
क्षयाय चन्द्रस्य पुनः शापायत्सुकतां गतः ॥ १५२ ॥  
  
शापायोद्युक्तममनसः कुपितस्य महामुने ।  
क्षयो नाम महारोगो नासिकाग्राद्विनिर्गतः ॥ १५३ ॥  
  
प्रेषितः स च चन्द्राय दक्षेण मुनिना ततः ।  
प्रविष्टश्च ततो देहे क्षयितस्तेन चन्द्रमाः ॥ १५४ ॥  
  
क्षीणे चन्द्रे क्षयं याता ज्योत्स्नास्तस्य महात्मनः ।  
क्षीणासु सर्वज्योत्स्नासु सर्वौषध्यः क्षयं गताः ॥ १५५ ॥  
  
औषध्यभावाल्लोकेऽस्मिन् न यज्ञः सम्प्रवर्तते ।  
यज्ञाभावादनावृष्टिस्ततः सर्वप्रजाक्षयः ॥ १५६ ॥  
  
यज्ञभागोपभोगेन हीनानां भवतां तथा ।  
दुर्बलत्वं समुत्पन्नं विकारश्च स्वगोचरे ॥ १५७ ॥  
  
इति वः कथितं सर्वं यथाभूल्लोकविप्लवः ।  
येनोपायेन तच्छान्तिस्तच्छृण्वन्तु सुरोत्तमाः ॥ १५८ ॥  
  
इति श्रीकालिकापुराणे चन्द्रस्यशाप मोक्षे विंशोऽध्यायः   
एकविंशोऽध्यायः   
  
ब्रह्मोवाच   
  
गच्छन्तु भोः सुरगणा दक्षस्य सदनं प्रति ।  
प्रसादयतचन्द्रार्थे स च पूर्णो भवेद्यथा ॥ १ ॥  
  
पूर्णे चन्द्रे जगत्सर्वं प्रकृतिस्थं भविष्यति ।  
युष्माकञ्च भवेच्छान्तिरोषधीन्नाञ्चसम्भवः ॥ २ ॥  
  
मार्कण्डेय उवाच   
  
इति ब्रह्मवचः श्रुत्वा देवाः शक्रपुरोगमाः ।  
प्रययुर्हृष्ठ मनसस्तदा दक्षनिवेशनम् ॥ ३ ॥  
  
यथान्यायमुपस्थाय सर्वे मुनिवरं सुराः ।  
प्रोचुः प्रजापतिं दक्षं प्रणम्य श्लक्ष्णया गिरा ॥ ४ ॥  
  
देवा ऊचुः   
  
प्रसीद सीदतां ब्रह्मन्नस्माकं बहुदुःखिनाम् ।  
उद्धरस्व महाबुद्धे त्राहि नः शोकसागरात् ॥ ५ ॥  
  
यद्रूपं ब्रह्मसञ्ज्ञन्तु सृष्टिकृत् परमात्मनः ।  
तदंशस्त्वं परं ज्योतिर्विप्ररूप नमोऽस्तुते ॥ ६ ॥  
  
रक्षणात् सर्वजगतां प्रजापालनकारणात् ।  
दक्षः प्रजापतिश्चेति योगेशस्तं नुमो वयम् ॥ ७ ॥  
  
दक्षाय सर्वजगतां दक्षाय कुशलात्मनाम् ।  
दक्षायात्महितायाशु नमस्तुभ्यं महात्मने ॥ ८ ॥  
  
सततं चिन्त्यमानस्य योगिभिर्नियतेन्द्रियैः ।  
सारस्य सारभूतस्त्वं दक्षाय परमात्मने ॥ ९ ॥  
  
योगिवृत्तिरनाधृष्य पारगाणां परायणः ।  
आद्यन्तमुक्तः साहसा तस्मै नित्यं नमो नमः ॥ १० ॥  
  
इति तेषां वचः श्रुत्वा दक्षो यज्ञभुजां तथा ।  
प्राह प्रसन्नवदनः शक्रमाभाष्य मुख्यतः ॥ ११ ॥  
  
दक्ष उवाच   
  
कुतः शक्र महाबाहो भवतां दुःखमागतम् ।  
दुःखहेतुं वद विभो श्रोतुमिच्छाम्यहन्तु तम् ॥ १२ ॥  
  
ममास्ति वा किं कर्तव्यं भवतां दुःखहानये ।  
तदहं यदि शक्नोमि करिष्यामि हितं समम् ॥ १३ ॥  
  
मार्कण्डेय उवाच   
  
तच्छ्रुत्वा वचनं तस्य ब्रह्मसूनोर्महात्मनः ।  
जगाद वाक्पतिः शक्रो वीतिहोत्रोऽथ तं मुनिम् ॥ १४ ॥  
  
त ऊचु  
  
क्षयी जातो निशानाथस्तस्मिन् क्षीणे क्षयं गताः ।  
सर्वौषध्यो द्विजश्रेष्ठ तद्धानिर्यज्ञहानिकृत् ॥ १५ ॥  
  
यज्ञे विनष्टे सकलाः प्रजाः क्षुद्भयकातराः ।  
वृष्ट्यभवान्महद्दुःखं प्राप्य नष्टाश्च काश्चन ॥ १६ ॥  
  
क्षयोऽयं रात्रिनाथस्य यस्ते कोपात् प्रवर्तते ।  
स सर्वजगतो ब्रह्मन्नभावार्थमुपस्थितः ॥ १७ ॥  
  
नाधुना तत् त्रिभुवन यन्न क्षुब्धं नु किञ्चन ।  
विप्लुतं वास्ति विप्रेन्द्र स्थावरा पतगाश्च वा ॥ १८ ॥  
  
न यज्ञाः सम्प्रवर्तन्ते न तपस्यन्ति तापसाः ।  
आहारदुःखान्निश्रीकाः प्रजाः क्षीणा भयातुराः ॥ १९ ॥  
  
एवं प्रवृत्ते विप्रेन्द्र विप्लवेऽस्मात् रसातलाम् ।  
दैत्या न यावदुत्थाय बाधन्ते तावदुद्धर ॥ २० ॥  
  
प्रसीद दक्ष चन्द्रसय तं पूरय तपोबलात् ।  
पूर्णे चन्द्रे जगत्सर्वं प्रकृतिस्थं भविष्यति ॥ २१ ॥  
  
मार्कण्डेय उवाच   
  
इति तेषां वचः श्रुत्वा प्रजापतिसुतस्तदा ।  
उवाच तान् सुरगणान् हृदयाच्छल्यमुद्धरन् ॥ २२ ॥  
  
दक्ष उवाच   
  
यन्मे वचो निशानाथे प्रवृत्तं शापकारणम् ।  
न केनापि निदानेन मिथ्या कर्तुं तदुत्सहे ॥ २३ ॥  
  
किन्तु मद्वचनं यस्मान्नैकान्तेन मृषा भवेत् ।  
चन्द्रोऽपि वर्धते यस्मात्तदुपायमुदैक्षत ॥ २४ ॥  
  
तत्राप्ययमुपायोऽस्ति मासार्धं यातु चन्द्रमा ।  
क्षयं वृद्धिञ्च मासार्धं समं भार्यासु वर्तताम् ॥ २५ ॥  
  
मार्कण्डेय उवाच   
  
तस्य तद्वचनं श्रुत्वा तं प्रसाद्य प्रजापतिम् ।  
सर्वे सुरगणास्तत्र गता यतास्ति चन्द्रमाः ॥ २६ ॥  
  
एवमुक्ते तु वचने दक्षेण मुनिना द्विजाः ।  
अथ चन्द्रं समादाय भार्याभिः सहितं तदा ।  
जग्मुस्ते ब्रह्मभवनं मुदिताः सुरसत्तमाः ॥ २७ ॥  
  
तत्र गत्वा महाभागा यथा दक्षेण भाषितम् ।  
तत्सर्वं कथयामासुर्ब्रह्मणे परमात्मने ॥ २८ ॥  
  
ब्रह्म दक्षवचः श्रुत्वा देवानां वचनात्तदा ।  
चन्द्रभागं महाशैलं जगाम सहितः सुरैः ॥ २९ ॥  
  
तत्र गत्वा सुरश्रेष्ठः प्रजानां हितकाम्यया ।  
स्नापयामास शुभ्रांशुं वृहल्लोहितपुष्करे ॥ ३० ॥  
  
भूतभव्यभवज्ज्ञानः पूर्वमेव पितामहः ।  
एतदर्थञ्चकारात्र सरःपूर्णं जगद्गुरुः ॥ ३१ ॥  
  
तत्र स्नातस्य जन्तोस्तु नीरोगत्वं प्रजायते ।  
चिरायुष्ट्वञ्च सततं वृहल्लोहितसञ्ज्ञके ॥ ३२ ॥  
  
तत्र स्नातस्य चन्द्रस्य शरीरात्तत्क्षणं गदः ।  
राजयक्ष्मा निःससार पूर्वरूपौ यथोदितः ॥ ३३ ॥  
  
राजयक्ष्मा उवाच   
  
निःसृत्य राजयक्ष्मापि ब्रह्माणञ्च जगत्पतिम् ।  
प्रणम्याहं किं करिष्ये क्व गच्छामीत्युवाच तम् ॥ ३४ ॥  
  
स्थानं पत्नीञ्च लोकेश कृत्यं मम सनातनम् ।  
निदेशयानुरूपं मे स्रष्टा त्वं जगतां यतः ॥ ३५ ॥  
  
मार्कण्डेय उवाच   
  
ततो ब्रह्मापि तं पुष्टं निरीक्ष्येन्दुं शरीरगैः ।  
अमृतैस्तेनातियुक्तैः क्षीणञ्चापि निशापतिम् ॥ ३६ ॥  
  
दोर्भिः स्वयं त्वं गृहीत्वा गिरौ निष्पीड्य वै मुहुः ।  
अमृतं गालयामास शरीराद्राजयक्ष्मणः ॥ ३७ ॥  
  
अमृतानि च यान्याशु गलितानि तदा जले ।  
क्षीरोदस्य स चिक्षेप मध्ये रहसि लोकभृत् ॥ ३८ ॥  
  
तस्मादस्यामृतादिन्दि कलाः क्षीणास्तु याः पुरा ।  
तासां जग्राह लवशश्चूर्णान् क्षीरोदसागरात् ॥ ३९ ॥  
  
कलामात्रावशेषष्य संसर्गाद्राजयक्ष्मणः ।  
क्षीणाः कलाः पञ्चदश याः पूर्वममृतात्मिकाः ॥ ४० ॥  
  
ता राजयक्ष्मगर्भस्थाश्चूर्णीभूतास्तु पीडया ।  
तेजोज्योत्स्ना सुधाभिस्तु निबद्धं यत् कलापतेः ॥ ४१ ॥  
  
शरीरं तत् त्रिधा भूतं गर्भस्थं राजयक्ष्मणः ॥ ४२ ॥  
  
ज्योतिश्चूर्णमभूत् ज्योत्स्ना लीना राजादियक्ष्मणि ।  
द्रवीभूताः सुधाः सर्वाः गर्भे रोगस्य च स्थिताः ॥ ४३ ॥  
  
यदा निर्गालयामास सुधां ब्रह्मा यक्ष्मान्तरात् ।  
तदा ज्योत्स्नासुधाज्योतिः सर्वं तस्माद्वहिर्गतम् ॥ ४४ ॥  
  
क्षीरोदसागरे क्षिप्तं तत् सर्वं विधिना तदा ।  
देवान् गिरौ परित्यज्य स्वयं गत्वा द्रुतं ततः ॥ ४५ ॥  
  
ततोऽमृतानि प्रक्षाल्य कलाचूर्णानि वारिभिः ।  
ज्योत्स्नाञ्चाप्याजगामाशु गृहीत्वा तत्त्रयं गिरिम् ॥ ४६ ॥  
  
क्षीरोदाद्गिरिमासाद्य चन्द्रभागं तदा विधिः ।  
देवमध्ये कलाचूर्ण सुधाज्योत्स्ना न्यवीविशत् ॥ ४७ ॥  
  
संस्थाप्य तत्त्रय ब्रह्मा देवाना मध्यतः स्थितः ।  
जगाद राजयक्ष्माण तत् स्थानादि निदेशयन् ॥ ४८ ॥  
  
ब्रह्मोवाच   
  
सर्वदा यो दिवारात्र सन्ध्यायां वनितारतः ।  
सेवते सुरत तस्मिन् राजयक्ष्मन् वसिष्यसि ॥ ४९ ॥  
  
प्रतिश्याय-श्वासकास-सयुक्तो मैथुन चरेत् ।  
स ते प्रवेश्य सतत श्लेष्मणश्च तथाविधः ॥ ५० ॥  
  
कृष्णाख्या मृत्युपुत्री या भवतः सदृशी गुणैः ।  
सा तेऽस्तु भार्या सततं भवन्तमनुयास्यति ॥ ५१ ॥  
  
क्षीणत्वं भवतः कृत्यं ततस्त्वं विषयं कुरु ।  
द्रुतं गच्छ यथाकामं चन्द्रात् त्वं विमुखो भव ॥ ५२ ॥  
  
मार्कण्डेय उवाच   
  
एवं विसृष्टो विधिना राजयक्ष्मा महागदः ।  
पश्यतां अर्वदेवानामन्तर्धानं जगाम ह ॥ ५३ ॥  
  
अन्तर्हिते महारोगे ब्रह्मा लोकपितामहः ।  
चन्द्रं समग्रयामास कलापञ्चदशैधितम् ॥ ५४ ॥  
  
तेन क्षीरोदधौतेन सुधापूतेन चात्मभूः ।  
सज्योत्स्नैस्तु कलाचूर्णैः पूर्ववच्चाकरोद्विधुम् ॥ ५५ ॥  
  
स षोडशकलापूर्णः पूर्ववद्विबभौ यदा ।  
चन्द्रस्तदा सर्वदेवा मुमुदुस्तस्य दर्शनात् ॥ ५६ ॥  
  
अथ चन्द्रस्तदा पूर्णः प्रणिपत्य पितामहम् ।  
उवाचेदं सुरसदोमध्यगो नाति हर्षितः ॥ ५७ ॥  
  
सोम उवाच   
  
न सुखं पूर्ववद् ब्रह्मञ्छशरीरे मम वर्तते ।  
न वीर्यं वा तथोत्साहो निषीदन्त्यगसन्धयः ॥ ५८ ॥  
  
नोत्सहे पूर्ववच्चेष्टां विधातुं सुतरामहम् ।  
चेष्टाहीनस्त्वनुदिन वर्तेयं केन लोककृत् ॥ ५९ ॥  
  
ब्रह्मोवाच   
  
ग्रस्तस्य यक्ष्मणा सोम यदभूदगसन्धयः ।  
पूर्व विशीर्णा भवतस्तत्पूर्णमभवन्नहि ॥ ६० ॥  
  
अधुना भवतो देहचूर्ण निःसारित मया ।  
शरीरात् सामृतज्योत्स्नामञ्जसा राजयक्ष्मणः ॥ ६१ ॥  
  
तेषां प्रक्षालनविधौ लवशो यत्स्थितं जले ।  
ज्योत्स्नायाश्च सुधायाश्च तेन हीनो भवान् यतः ॥ ६२ ॥  
  
ततोऽङ्गसन्धयो राजंस्तव सीदन्ति साम्प्रतम् ।  
तस्योपायं विधास्यामि यथा नाति लभेद्भवान् ॥ ६३ ॥  
  
प्राजापत्यः पुरोडाशो हवनीयः पुरोऽध्वरे ।  
एन्द्रस्ततोऽनु चाग्नेयः प्रदेयः सर्वतः क्रतौ ॥ ६४ ॥  
  
ततो नु भवतो भागः पुरोडाशो मया कृतः ।  
तेन भागेन बुक्तेन नित्यं यज्ञकृतेन हि ।  
पूर्ववत् तै समुत्साहः श्यामवीर्यं भविष्यति ॥ ६५ ॥  
  
ये चामृतकणस्तोये क्षीरोदस्य स्थितास्तव ।  
शरीरचूर्णं वा यत्ते ज्योत्स्नाश्चापि ये लवाः ॥ ६६ ॥  
  
तत् सर्वं भवतो ज्योत्स्नायोगादनुदिनं विधो ।  
वृद्धिं यास्यति सततं क्षीरसागरगर्भगम् ॥ ६७ ॥  
  
स्वारोचिषेऽन्तरे प्राप्ते द्वितीये शङ्करांशजः ।  
दुर्वासा भविता विप्रः प्रचण्डश्चण्ड भानुवत् ॥ ६८ ॥  
  
स देवेन्द्रस्याविनयाच्छापं दत्वा सुदारुणम् ।  
करिष्यति त्रिभुवन् निःश्रीकं ससुरासुरम् ॥ ६९ ॥  
  
श्रिया हीने ततो लोके भविता लोकविप्लवः ।  
यथा तव क्षयात् सोमं प्रवृत्त सर्वविप्लवः ॥ ७० ॥  
  
तन्मानुषप्रमाणेन तृतीये तु कृते युगं ।  
भविष्यति स्थास्यति च यावद् युगचतुष्टयम् ॥ ७१ ॥  
  
ततश्चतुर्थे सम्प्राप्ते सह देवै कृते युगे ।  
क्षीरोदं निर्मथिष्याम शम्भुविष्णुरहं तथा ॥ ७२ ॥  
  
मन्थानं मन्दर कृत्वा नेत्र कृत्वा तु वासुकीम् ।  
यज्ञभागेषु लीनेषु देवान्नार्थं वयं ततः ।  
मथिष्याम समं देवै क्षीरोदं सह दानवैः ॥ ७३ ॥  
  
त्वच्छरीरामृतमिदं यत्स्थितं क्षीरसागरे ।  
तत् प्रमथ्य ग्रहीष्यामो राशीभूतं तथा क्षयम् ॥ ७४ ॥  
  
सर्वौषध्यन्तरे कृत्वा त्वच्छरीरं तदा वयम् ।  
क्षेप्स्यामः सागरजले शरीरार्थं विधो तव ॥ ७५ ॥  
  
निर्मथ्य सागरं पश्चात् समुद्धार्य यदामृतम् ।  
तदा तव वपुस्तस्मिन् पूर्ववत् सम्भविष्यति ॥ ७६ ॥  
  
ओजोवीर्याद्भुतं कान्तमक्षयं च सुधात्मकम् ।  
दृढाङ्गसन्धिकं चारु भविष्यति वपुस्तव ॥ ७७ ॥  
  
मार्कण्डेय उवाच   
  
सुधांशुमेवमाभाष्य ब्रह्मा लोकपितामहः ।  
विधोः क्षयाय मासार्धं वृद्धये यत्नवानभूत् ॥ ७८ ॥  
  
यथा दक्षेण गदितं मासार्धं यातु चन्द्रमाः ।  
क्षयं वृद्धिं च मासार्धं यत्नं तत्राकरोद्विधिः ॥ ७९ ॥  
  
ततह् षोडशधा चन्द्रं सुरज्येष्ठो विभक्तवान् ।  
विभज्य च सुरान् सर्वान् समुवाचेदमुत्तमम् ॥ ८० ॥  
ब्रह्मोवाच   
  
कलाः षोडश चन्द्रस्य तत्रेका शम्भुमूर्धनि ।  
तिष्ठत्वद्यावधि परा क्षय यान्तु क्षय विना ॥ ८१ ॥  
  
क्षयेण यदि रोगेण मासार्धं दक्षवाक्यत ।  
क्षयाय पीड्यते चन्द्रो नोपशान्तिस्तदा भवेत् ॥ ८२ ॥  
  
किन्त्वस्य या कला शम्भौ ज्योत्स्ना गच्छतु ता प्रति ।  
चतुर्दशकलासंस्थाः प्रतिमासं सुरोत्तमाः ॥ ८३ ॥  
  
चतुर्दशकलासंस्थान्यभूतानि पिवन्तु वै ।  
प्रतिपत्तिथिमारभ्य भवन्तस्तां चतुर्दशीम् ॥ ८४ ॥  
  
तेजोभागाः सूर्यबिम्बं चतुर्दशतिथौ क्रमात् ।  
प्रविशन्तु क्षयं त्वेवं कृष्णपक्षे विधोर्भवेत् ॥ ८५ ॥  
  
यातु शेषा कला दर्शे हरित्पत्रे पलायिता ।  
तिष्ठतु प्रथमे भागे तिथौ तस्यां निशापतेः ॥ ८६ ॥  
  
द्वितीये दर्शभागे तु रोहिण्या यातु मन्दिरम् ।  
तृतीये तु सरस्वत्यां स्नात्वा समुत्थितो विधुः ॥ ८७ ॥  
  
चतुर्थे बलसम्पूर्णस्तिथिभागे विभावसोः ।  
मण्डलं यातु चन्द्रोऽयं सबिम्बरथघोटकः ॥ ८८ ॥  
  
यावत् कालेन हि कला प्रथमा क्षयमाप्नुयात् ।  
एवमेवं कृष्णपक्षे तावत् सा प्रतिपद् भवेत् ॥ ८९ ॥  
  
द्वितीयादौ कृष्णपक्षे वृद्धि-ह्रासस्तथाविधः ।  
तिथीनां वृद्धिहेतुश्च शुक्ले कृष्णे तथा भवेत् ॥ ९० ॥  
  
ततः पुनः शुक्लपक्षे यावत् पूर्वकलोदिता ।  
वृद्धिं नैति भवेत्तावत् प्रतिपत्तितिथिरादितः ॥ ९१ ॥  
  
ततो द्वितीयभागस्य या ज्योत्स्ना हरमूर्धनि ।  
स्थिता या वै कला यातु गता सापुनरेष्यति ।  
युष्माभिस्तु भवेत् पेयममृतं यद्दिने दिने ॥ ९२ ॥  
  
तद्द्वितीयादितिथिभिः पूर्णान्ताभिः सदैव हि ।  
स्वयमुत्पत्स्यते चन्द्रो ज्योत्स्नायोगात् सुरोत्तमाः ॥ ९३ ॥  
  
यथा दिने दिने भागाः क्षय यान्ति तथा विधोः ।  
वृद्धि गच्छन्त्यनुदिनं शुक्लपक्षेऽन्वहं सुराः ॥ ९४ ॥  
  
तेजोभाग सूर्यबिम्बात् पुनरेव समेष्यति ।  
प्रयास्यति कृष्णपक्षे यथा भागक्रमं तथा ॥ ९५ ॥  
  
ज्योत्स्ना हरशिरश्चन्द्रात् प्रत्यहं पुनरेष्यति ।  
तेजोभागः सूर्यबिम्बादमृतं वर्षति स्वयम् ॥ ९६ ॥  
  
एवं वृद्धिः शुक्लपक्षे सुधांशौः सम्भविष्यति ।  
पक्षयोः शुक्लकृष्णत्वं चन्द्रवृद्धिक्षयाद्भवेत् ॥ ९७ ॥  
  
यावत् कालेन यो भागः क्षयं वृद्धिं च यास्यति ।  
तावत् कालमभिव्याप्य तिथिः स्थास्यति सा पुनः ॥ ९८ ॥  
  
चिरेण विद्धिर्यदि वा क्षयो वा द्रुतेन वृद्धिर्यदिवा क्षयो वा ।  
द्रुतात्तिथीनान्तु सदा क्षयः स्याच्चिरातु वृद्धिस्तिथिषु प्रवेशे ॥ ९९ ॥  
  
हव्यं कव्यञ्च चन्द्रेण विना ना सम्भविष्यति ।  
तस्मात्तयोः प्रवृद्धयर्थं चन्द्रं रक्षन्तु देवताः ॥ १०० ॥  
  
आस्वादनीयः शुभ्रांशुः कलाशेषोऽनुमासतः ।  
आमावास्यापराह्ने तु पितृभी रोहि।ईगृहे ॥ १०१ ॥  
  
तस्यैवास्वादनात् कव्यं वृद्धि यास्यति चान्वहम् ।  
तेन कव्येन पितरस्तृप्तिं यास्यन्ति वै पराम् ॥ १०२ ॥  
  
मार्कण्डेय उवाच   
  
ततः सुरगणाः सर्वे यथोक्तं विधिना तथा ।  
चक्रुर्लोकहितार्थाय चन्द्रस्य क्षयं वृद्धये ॥ १०३ ॥  
  
महादेवोऽपि चन्द्रार्थं स्वरूपं परमात्मनः ।  
जग्राह देवैर्विधिना शिरसा क्षुधितो भृशम् ॥ १०४ ॥  
  
यत्तेजः परमं नित्यमजमव्ययमक्षयम् ।  
तत्स्वरूपा चन्द्रकला शापतस्तु क्षयं गता ॥ १०५ ॥  
  
प्रविशति यदा ज्योतिरानन्दमजरं परम् ।  
योगिनस्तु तदा तेषां चिन्तनं लोनमेष्यति ॥ १०६ ॥  
  
महादेवशिरःसंस्थे लीने चित्ते सुधानिधौ ।  
चन्द्रद्वारा भवेन्मुक्तिरित्येवं वैदिकी श्रुतिः ॥ १०७ ॥  
  
एतज् ज्ञात्वा महादेवः क्षयवृद्ध्यविनाकृतम् ।  
हिताय सर्वलोकानां जग्राह शिरसा विधुम् ॥ १०८ ॥  
  
चन्द्रज्योत्स्नासमायोगादौषध्यो यान्ति वृद्धये ।  
सर्वौषधिषु वृद्धासु प्रवर्तन्ते ततोऽध्वराः ॥ १०९ ॥  
  
अध्वरेषु प्रवृत्तेषु स्वान् स्वान् भागांस्तु देवताः ।  
परिगृह्णन्ति पितरस्तथा कव्यानि भूरिशः ॥ ११० ॥  
  
अमृतं ब्रह्मणा सृष्टं यद् देवेभ्यः पुरातनम् ।  
तेन तृप्यन्ति हीना ये हव्यभागेन देवताः ॥ १११ ॥  
  
यज्ञेनाप्यायितं तच्च ज्योत्स्नाभिर्वृद्धिमेति वै ।  
यज्ञज्योत्स्ना विनाभूतं तच्च स्यात् क्षीणमन्यथा ॥ ११२ ॥  
  
अतोऽमृतस्य यज्ञस्य चन्द्रमाः कारणं स्वयम् ।  
अतो दक्षस्य शापात्तु रक्षायै तच्चिकीर्षितम् ॥ ११३ ॥  
  
अद्यापि कृष्णपक्षे तु सुधांशुः पीयते सुरैः ।  
तेजः सूर्यं याति शम्भुं चन्द्रार्धञ्ज्योत्स्निका तथा ॥ ११४ ॥  
  
पुनश्च शुक्लपक्षे तु शेषोदेति कला ततः ।  
ज्योत्स्नाद्वितीयो भागस्तु तेचोभागो द्वितीयकः ॥ ११५ ॥  
  
अन्येऽत्युग्रशिरश्चन्द्रात् सूर्यबिम्बाद् यथाक्रमम् ।  
कलाः षोडश चन्द्रस्य तत्रैका शम्भुशेखरे ॥ ११६ ॥  
  
सितासितावुभौ पक्षौ शेषाणामुदयक्षयौ ।  
इति वः सर्वमाख्यात विभक्तश्चन्द्रमा यथा ।  
ब्रह्मणा पर्वतश्रेष्ठे यथा तच्चन्द्रभागतः ॥ ११७ ॥  
  
यज्ञभागे स्थिते यस्माद्देवान्नमकरोद्विधुम् ।  
कव्ये स्थितेऽपि पित्रन्नं तिथिवृद्धि-क्षयो यथा ॥ ११८ ॥  
  
इदं पुण्यतमाख्यानं यः शृणोति सकृन्नरः ।  
राजयक्ष्मा तस्य कुले न कदाचिद् भविष्यति ॥ ११९ ॥  
  
यक्ष्मणा परिभूतो यः शृणोति वचनं विधे ।  
न चिराद् यक्ष्मणा युक्तः स भवेत् पुरुषोत्तमः ॥ १२० ॥  
  
इदं स्वस्त्ययनं पुण्यं गुह्याद्गुह्यतमं शुभम् ।  
यः शृणोत्येकचित्तः सन् स महापुण्यभाग्भवेत् ॥ १२१ ॥  
  
इति श्रीकालिकापुराणे चन्द्रशाप मोक्षणे एकविंशोऽध्यायः ।  
  
द्वाविंशोऽध्यायः   
  
मार्कण्डेय उवाच   
  
यत्र देवसभा भूता सानौ तस्य महागिरेः ।  
तत्र जाता देवनदो सीताख्या वचनाद्विधेः ॥ १ ॥  
  
स्नापयित्वा यदा चन्द्रं सीततोयैर्मनोहरैः ।  
चन्द्रं पपुर्ब्रह्मवाक्यात् सर्वे ते त्रिदिवौकसः ॥ २ ॥  
  
तदा सीताजलं चन्द्रस्नानयोगाच्च सामृतम् ।  
भूत्वा निपतित तस्मिन् बृहल्लोहितसञ्ज्ञके ॥ ३ ॥  
  
तद्विवृद्धं तदा तोयं तस्मिन् सरसि नो ममौ ।  
तद्ददर्श स्वयं ब्रह्मा विवृद्धं सामृतं जलम् ॥ ४ ॥  
  
तद्दर्शनाज्जलात् तस्मादुत्थिता कन्यकोत्तमा ।  
चन्द्रभागेति तन्नाम विधिश्चक्रे स्वयं ततः ॥ ५ ॥  
  
भार्यार्थे सागरस्तां तु जग्राह ब्रह्मसन्मते ॥ ६ ॥  
  
तयैवाधिष्ठितं तोयं गदाग्रेण निशापतिः ।  
निर्भिद्य पश्चिमे पार्श्वे गिरि तं समवाहयत् ॥ ७ ॥  
  
तस्यामृतजलं भित्त्वा वृहल्लोहितनामकम् ।  
कासारं सागरं याता चन्द्रभागा नदी तु सा ॥ ८ ॥  
  
सागरोऽपि तदा भार्यां चन्द्रभागां महानदीम् ।  
तेन तोयप्रवाहेण निनाय भवनं स्वकम् ॥ ९ ॥  
  
एवं तस्मिन् समुत्पन्ना चन्द्रभागाह्वया नदी ।  
चन्द्रभागे महाशैले गुणैर्गङ्गासमा सदा ॥ १० ॥  
  
नद्यश्च पर्वताः सर्वे द्विरूपाश्च स्वभावतः ।  
तोयं नदीनां रूपन्तु शरीरमपरं तथा ॥ ११ ॥  
  
स्थावरः पर्वतानान्तु रूपं कायः तथापरः ।  
शुक्तीनामथ कम्बूनां यथैवान्तर्गता तनुः ॥ १२ ॥  
  
बहिरस्ति स्वरूपन्तु सर्वदैव प्रवर्तते ।  
एवं जलं स्थावरस्तु नदीपर्वतयोस्तदा ॥ १३ ॥  
  
अन्तर्वसति कायस्तु सततं नोपपद्यते ॥ १४ ॥  
  
आप्याय्यते स्थावरेण शरीरं पर्वतस्य तु ।  
तथा नदीनां कायस्तु तोयेनाप्याय्यते सदा ॥ १५ ॥  
  
नदीनां कामरूपित्वं पर्वतानां तथैव च ।  
जगत्स्थित्यै पुरा विष्णुः कल्पयामास यत्नतः ॥ १६ ॥  
  
तोयहानौ नदी दुःखं जायते सततं सुराः ।  
विशीर्णे स्थावरे दुःखं जायते गिरिकायजम् ॥ १७ ॥  
  
तस्मिन् गिरौ चन्द्रभागे बृहल्लोहिततीरगाम् ।  
सन्ध्यां दृष्ट्वाथ पप्रच्छं वसिष्ठः सादरं तदा ॥ १८ ॥  
  
वसिष्ठ उवाच   
  
किमर्थमागतां भद्रे निर्जनं तु महीधरम् ।  
कस्य वा तनया गौरि किं वा तव चिकीर्षितम् ॥ १९ ॥  
  
एतदिच्छाभ्यहं श्रोतुं यदि गुह्यं न ते भवेत् ।  
वदनं पूर्णचन्द्राभं निःश्रीकं वा कथं तव ॥ २० ॥  
  
मार्कण्डेय उवाच   
  
एतच्छ्रुत्वा वचस्तस्य वसिष्ठस्य महात्मनः ।  
दृष्ट्वा च तं महात्मानं ज्वलन्तमिव पावकम् ॥ २१ ॥  
  
शरीरधृग्ब्रह्मचर्य-सदृशं तं जटाधरम् ।  
सादरं प्रणिपत्याथ सन्ध्योवाच तपोधनम् ॥ २२ ॥  
  
सन्ध्योवाच   
  
यदर्थमागता शैलं सिद्धं तन्मे द्विजोत्तम ।  
तव दर्शनमात्रेण तन्मे सेत्स्यति वा विभो ॥ २३ ॥  
  
तपः कर्तुमहं ब्रह्मन्निर्जनं शैलमागता ।  
ब्रह्मणोऽहं मनोजाता सन्ध्या नाम्ना च विश्रुता ॥ २४ ॥  
  
नोपदेशमहं जाने तपसो मुनिसत्तम ।  
यदि ते युज्यते गुह्यं मां त्वं समुपदेशय ॥  
एतच्चिकीर्षितं गुह्यं नान्यत्किञ्चन् विद्यते ॥ २५ ॥  
  
अज्ञात्वा तपसो भावं तपोवनमुपाश्रिता ।  
चिन्तया परिशुष्येऽहं वेपते च मनः सदा ॥ २६ ॥  
   
मार्कण्डेय उवाच   
  
आकर्ण्य तस्या वचनं वसिष्ठो ब्रह्मणः सुतः ।  
स्वयं स सर्वतत्त्वज्ञो नान्यत्किञ्चन पृष्टवान् ॥ २७ ॥  
  
अथ ता नियतात्मानं तपसेऽतिधृतोद्यमाम् ।  
वसिष्ठो मन्त्रयाञ्चक्रे गुरुवच्छिष्यवत्तदा ॥ २८ ॥  
  
वसिष्ठ उवाच   
  
परम यो महात्तेज परमं यो महत्तपः ।  
परमो य समाराध्यो विष्णुर्मनसि धीयताम् ॥ २९ ॥  
  
धर्मार्थकाममोक्षाणाय एकस्त्वादिकारणम् ।  
तमेक जगतामाद्य भजस्व पुरुषोत्तमम् ॥ ३० ॥  
  
शङ्खचक्रगदापद्मधरं कमललोचनम् ।  
शुद्धस्फटिकसङ्काशं क्वचिन्नीलाम्बुदच्छविम् ॥ ३१ ॥  
  
गरुडोपरि शुक्लाब्जे पद्मासनगतं हरिम् ।  
श्रीवत्सवक्षमं शान्त वनमालाधरं परम् ॥ ३२ ॥  
  
केयूरकुण्डलधरं किरीटमुकुटोज्वलम् ।  
निराकारं ज्ञानगम्यं साकारं देहधारिणम् ॥ ३३ ॥  
  
नित्यानन्दं निरालम्बं सूर्यमण्डलमध्यगम् ।  
मन्त्रेणानेन देवेशं विष्णुं भज शुभानने ॥ ३४ ॥  
  
ॐ नमो वासुदेवाय ओमित्यन्तेन सन्ततम् ।  
तपस्यामारभेन्मौनीं तत्रैतान्वियमान् शृणु ॥ ३५ ॥  
  
स्नानं मौनेन कर्तव्यं मौनेनैव तु पूजनम् ।  
द्वयोः पर्णजलाहारं प्रथमं षष्ठकालयोः ।  
तृतीये षष्ठकाले तु उपवास परो भवे ॥ ३६ ॥  
  
एवं तपः समाप्तौ तु षष्ठे काले क्रिया भवेत् ।  
वृक्षवल्कलवासाश्च काले भूमिशयस्तथा ।  
एवं मौनी तपस्याख्या व्रतचर्या फलप्रदा ॥ ३७ ॥  
  
एवं तपः समुद्दिश्य कामं चिन्तय माधवम् ।  
स ते प्रसन्न इष्टार्थं न चिरादेव दास्याति ॥ ३८ ॥  
  
मार्कण्डेय उवाच   
  
उपदिश्य वसिष्ठोऽथ सन्ध्ययायै तपसः क्रियाम् ।  
तामाभाष्य यथान्यायं तत्रैवान्तर्दधे मुनिः ॥ ३९ ॥  
  
सन्ध्यापि तपसो भाव ज्ञात्वा मोदमवाप्य च ।  
तपः कर्तुं समारेभे बृहल्लोहिततीरगाः ॥ ४० ॥  
  
यथोक्तन्तु वसिष्ठेन मन्त्रं तपसि साधनम् ।  
व्रतेन तेन गोविन्द पूजयामास भक्तितः ॥ ४१ ॥  
  
एकान्तमनसस्तस्या कुर्वन्त्याः सुमहत्तपः ।  
विष्णौ विन्यस्तमनसो गतमेकं चतुर्युगम् ॥ ४२ ॥  
  
न कोऽपि विस्मयं नापं तस्या दृष्ट्वा तपोऽद्भुतम् ।  
न तादृशी तपश्चर्या भविष्यति च कस्यचित् ॥ ४३ ॥  
  
मानुषेणाथ मानेन गते त्वेकचतुर्युगे ।  
अन्तर्बहिस्तथाकाशे दर्शयित्वा निजं वपुः ॥ ४४ ॥  
  
प्रसन्नस्तेन रूपेण यद्रूपं चिन्तितं तया ।  
पुरः प्रत्यक्षां यातस्तस्या विष्णुर्जगत्पतिः ॥ ४५ ॥  
  
अथ सा पुरतो दृष्ट्वा मनसा चिन्तितं हरिम् ।  
शङ्खचक्रगदापद्मधारिणं पद्मलोचनम् ॥ ४६ ॥  
  
केयूरकुण्डलधरं किरीटमुकुटोज्ज्वलम् ।  
तार्क्ष्यस्थं पुण्डरीकाक्षं नीलोत्पलदलच्छविम् ॥ ४७ ॥  
  
ससाध्वसमहं वक्ष्ये किं कथं स्तौमि वा हरिम् ।  
इति चिन्तापरा भूत्वा न्यमीलयत चक्षुषी ॥ ४८ ॥  
  
निमीलिताक्ष्यास्तस्यास्तु प्रविश्य हृदयं हरिः ।  
दिव्यं ज्ञानं ददौ तस्यै वाचं दिव्ये च चक्षुषी ॥ ४९ ॥  
  
दिव्यं ज्ञानं दिव्यचक्षुर्दिव्यां वाचमवाप सा ।  
प्रत्यक्षं वीक्ष्य गोविन्दं तुष्टाव जगतां पतिम् ॥ ५० ॥  
  
सन्ध्योवाच   
  
निराकारं ज्ञानगम्यं नरं यन्नैव स्थूलं नापि सूक्ष्मं न चोच्चैः ।  
अन्तश्चिन्त्यं योगिभिर्यस्य रूपं तस्मै तुभ्यं हरये मे नमोऽस्तु ॥ ५१ ॥  
  
शिव शान्तं निर्मलं निर्विकार ज्ञानात्पर सुप्रकाश विसारि ।  
रविप्रख्य ध्वान्तभागात् परस्ताद् रूपं यस्य त्वा नमामि प्रसन्नम् ॥ ५२ ॥  
  
एकं शुद्धं दीप्यमानं विनोदं चित्तानन्द सत्वज पापहारि ।  
नित्यानन्द सत्यं भूरिप्रसन्नं यस्य श्रीदं रूपमस्मै नमोऽस्तु ॥ ५३ ॥  
  
विद्याकारोद्भावनीयं प्रभिन्नं सत्वच्छन्नं ध्येयमात्मस्वरूपम् ।  
सारं पारं पावनानां पवित्रं तस्मै रूपं यस्य चेयं नमस्ते ॥ ५४ ॥  
  
नित्यार्जवं व्ययहीनं गुणौर्धरष्टाङ्गैर्यश्चिन्त्यते योगयुक्तैः ।  
तत्त्व व्यापि प्राप्य यज्ज्ञानयोगेपरं यातां योगिनस्तं नमस्ते ॥ ५५ ॥  
  
यत्साकारं शुद्धरूपं मनोज्ञं गरुत्मस्थं नीलमेघप्रकाशम् ।  
शङ्खं चक्रं पद्मगदे दधानं तस्मै नमो योगयुक्ताय तुभ्यम् ॥ ५६ ॥  
  
गगनं भूर्दिशश्चैव सलिलं ज्योतिरेव च ।  
वायुः कालश्च रूपाणि तस्य तस्मै नमोऽस्तु ते ॥ ५७ ॥  
  
प्रधानपुरुषौ यस्य कार्याङ्गत्त्वे निवत्स्यतः ।  
तस्मादव्यक्तरूपाय गोविन्दाय नमोऽस्तु ते ॥ ५८ ॥  
  
यः स्वयं पञ्च भूतानि यः स्वयं तद्गुणः परः ।  
यः स्वयं जगदाधारस्तस्मै तुभ्यं नमोनमः ॥ ५९ ॥  
  
परः पुराणः पुरुषः परमात्मा जगन्मयः ।  
अक्षयो योऽव्ययो देवस्तस्मै तुभ्यं नमो नमः ॥ ६० ॥  
  
यो ब्रह्मा कुरुते सृष्टि यो विष्णुः कुरुते स्थितिम् ।  
संहरिष्यति यो रुद्रस्तस्मै तुभ्यं नमो नमः ॥ ६१ ॥  
  
नमो नमः कारणकारणाय दिव्यामृतज्ञानविभूतिदाय ।  
समस्त लोकान्तर-मोहदाय प्रकाशरूपाय परात्पराय ॥ ६२ ॥  
  
यस्य प्रपञ्चो जगदुच्यते महान् क्षितिदिशः सूर्य इन्दुर्मनोजवः ।  
वह्निर्मुखान्नाभितश्चान्तरीक्षं तस्मै तुभ्यं हरये ते नमोऽस्तु ॥ ६३ ॥  
  
त्वं परः परमात्मा च त्वं विद्या विविधा हरे ।  
शब्दब्रह्म परम्ब्रह्म विचारणपरात्परः ॥ ६४ ॥  
  
यस्य नादिर्नमध्यञ्च नान्तमस्ति जगत्पतेः ।  
कथं स्तोष्यामि तं देवं वामनोगोचराद्बहिः ॥ ६५ ॥  
  
यस्य ब्रह्मादयो देवा मुनयश्च तपोधनाः ।  
न विवृण्वन्ति रूपाणि वर्णनीयः कथं स मे ॥ ६६ ॥  
  
स्त्रिया मया ते किं ज्ञेया निर्गुणस्य गुणाः प्रभोः ।  
नैव जानन्ति यद्रूपं सेन्द्रा अपि सुरासुराः ॥ ६७ ॥  
  
नमस्तुभ्यं जगन्नाथ नमस्तुभ्यं तपोमय ।  
प्रसीद भगवंस्तुभ्यं भूयोभूयो नमोनमः ॥ ६८ ॥  
  
मार्कण्डेय उवाच   
  
अथ तस्याः शरीरन्तु वल्कलाजिनसंवृतम् ।  
परीक्षीणं जटाव्रातैः पवित्रैर्मूर्ध्नि राजितम् ॥ ६९ ॥  
  
हिमाणी तर्जिताम्भोजसदृशवदनं तथा ।  
निरीक्ष्य कृपयाविष्टो हरिः प्रोवाच तामिदम् ॥ ७० ॥  
  
श्रीभगवानुवाच   
  
प्रीतोऽस्मि तपसा भद्रे भवत्याः परमेण वै ।  
स्तवेन च शुभप्रज्ञे वरं वरय साम्प्रतम् ॥ ७१ ॥  
  
येन ते विद्यते कार्यं वरेणास्ति मनोगतम् ।  
तत् करिष्यामि भद्रन्ते प्रसन्नोऽहं तव व्रतैः ॥ ७२ ॥  
  
सन्ध्योवाच   
  
यदि देव प्रसन्नोऽसि तपसा तम साम्प्रतम् ।  
वृतस्तदाय प्रथमो वरो मम विधीयताम् ॥ ७३ ॥  
  
उत्पन्नमात्रा देवेश प्राणिनोऽस्मिन्नभस्तले ।  
न भवन्तु क्रमेणैव सकामाः सम्भवन्तु वै ॥ ७४ ॥  
  
पतिव्रताह लोकेषु त्रिष्वपि प्रथिता यथा ।  
भविष्यामि तथा नान्या वर एको वृतो मम ॥ ७५ ॥  
  
सकामा मम दृष्टिस्तु कुत्रचिन्नपतिष्यति ।  
ऋते पतिं जगन्नाथ सोऽपि मेऽति सुकृत्तरः ॥ ७६ ॥  
  
यो द्रक्ष्यति सकामो मां पुरुषस्तस्य पौरुषम् ।  
नाशं गमिष्यति तदा स तु क्लीवी भविष्यति ॥ ७७ ॥  
  
श्रीभगवानुवाच   
  
प्रथमः शैशवो भावः कौमाराख्यो द्वितीयकः ।  
तृतीयो यौवनो भावश्चतुर्थो वार्द्धकस्तथा ॥ ७८ ॥  
  
तृतीये त्वथ सम्प्राप्ते वयोभागे शरीरिणः ।  
सकामाः स्युर्द्वितीयान्ते भविष्यन्ति क्वचित् क्वचित् ॥ ७९ ॥  
  
पतिस्तव महाभागास्तपोरूपसमन्वितः ।  
सप्तकल्पान्तजीवी च भविष्यति सह त्वया ॥ ८३ ॥  
  
इति ये ते वरा मत्त प्रार्थितास्ते कृता मया ।  
अन्यच्च ते वदिष्यामि पूर्वं यन्मनसि स्थितम् ॥ ८४ ॥  
  
अग्नौ शरीरत्यागस्ते पूर्वमेव प्रतिश्रुतः ।  
स च मेधातिथेर्यज्ञे मुनेर्द्वादशवार्षिके ॥ ८५ ॥  
  
हुतं प्रज्वलिते वह्वौ न चिरात् क्रियता त्वया ।  
एतच्छैलोपत्यकायां चन्द्रभागानदीतटे ॥ ८६ ॥  
  
मेधातिथिर्महायज्ञं कुरुते तापसाश्रमे ॥ ८७ ॥  
  
तत्र गत्वा स्वयं छन्ना मुनिभिर्नोपलक्षिता ।  
मत्प्रसादाद्वह्निजातां तस्य पुत्री भविष्यसि ॥ ८८ ॥  
  
यस्त्वया वाञ्छनीयोऽस्ति स्वामी मनसि कश्चन ।  
तं निधाय निजस्वान्ते त्यज वह्नौ वपुः स्वकम् ॥ ८९ ॥  
  
यदा त्वं दारुणे सन्ध्ये तपश्चरसि पर्वते ।  
यावच्चतुर्युगं तस्य व्यतीते तु कृते युगे ॥ ९० ॥  
  
त्रेतायाः प्रथमे भागे जाता दक्षस्य कन्यकाः ।  
स ददौ कन्यका सप्तविंशतिञ्च सुधांशवे ॥ ९१ ॥  
  
तासां हेतोर्यदा शप्तश्चन्द्रो दक्षेण कोपिना ।  
तदा भवत्या निकटे सर्वे देवाः समागताः ॥ ९२ ॥  
  
न दृष्टाश्च तया सन्ध्ये देवाश्च ब्रह्मणा सह ।  
मयि विन्यस्तमनसा त्वञ्च दृष्टा न तैः पुनः ॥ ९३ ॥  
  
चन्द्रस्य शापमोक्षार्थं चन्द्रभागा नदी यथा ।  
सृष्टा धात्रा तदैवात्र मेधातिथिरुपस्थितः ॥ ९४ ॥  
  
तपसा तत्समो नास्ति न भूतो न भविष्यति ।  
तेन यज्ञः समारब्धो ज्योतिष्टोमो महाविधिः ॥ ९५ ॥  
  
तत्र प्रज्वलितो वह्निस्तस्मिंस्त्यज वपुः स्वकम् ॥ ९६ ॥  
  
एतन्मया स्थापितं ते कार्यार्थं भोस्तपस्विनि ।  
तत् कुरुष्व महाभागे याहि यज्ञं महामुनेः ॥ ९७ ॥  
  
मार्कण्डेय उवाच   
  
नारायणः स्वयं सन्ध्यां पस्पर्शाथाग्रपाणिना ।  
ततः पुरोडाशमयं तच्छरीरमभूत क्षणात् ॥ ९८ ॥  
  
महामुनेर्महायज्ञ तस्मिन् विश्वोपकारिणि ।  
नाग्निः कव्यादतां यातु त्वेतदर्थं तथा कृतम् ॥ ९९ ॥  
  
एवं कृत्वा जगन्नाथस्तत्रैवान्तरधीयत ।  
सन्ध्याप्यगच्छत्तत्सत्रे यत्र मेधातिथिर्मुनिः ॥ १०० ॥  
  
अथ विष्णोः प्रसादेन केनाप्यनुपलक्षिता ।  
प्रविवेश तदा यज्ञं सन्ध्या मेधातिथेर्मुनेः ॥ १०१ ॥  
  
वसिष्ठेन पुरा सा तु वर्णीभूत्वा तपस्विनी ।  
उपदिष्टा तपश्चर्तुं वचनात् परमेष्ठिनः ॥ १०२ ॥  
  
तमेव कृत्वा मनसि तपश्चर्योपदेशकम् ।  
पतित्वेन तदा सन्ध्या ब्राह्मणं ब्रह्मचारिणम् ॥ १०३ ॥  
  
समिद्धेऽग्नो महायज्ञे मुनिभिर्नोपलक्षिता ।  
तदा विष्णोः प्रसादेन साविवेश विधेः सुता ॥ १०४ ॥  
  
तस्याः पुरोडाशमयं शरीरं तत्क्षणात्ततः ।  
दग्धं पुरोडाशगन्धं व्यस्तारयदलक्षितम् ॥ १०५ ॥  
  
वह्निस्तस्याः शरीरन्तु दग्ध्वा सूर्यस्य मण्डले ।  
शुद्धं प्रवेशयामास विष्णोरेवाज्ञया पुनः ॥ १०६ ॥  
  
सूर्यो संस्थापयामास प्रीतये पितृदेवयोः ॥ १०७ ॥  
  
यदूर्ध्वभागस्तस्यास्तु शरीरस्य द्विजोत्तमाः ।  
प्रातःसन्ध्याभवत् सा तु अहोरात्रादिमध्यगा ॥ १०८ ॥  
  
यच्छेषभागस्तस्यास्तु अहोरात्रान्तमध्यगा ।  
सा सायमभवत् सन्ध्या पितृप्रीतिप्रदा सदा ॥ १०९ ॥  
  
सूर्योदयात्तु प्रथमं यदा स्यादरुणोदयः ।  
प्रातःसन्ध्या तदोदेति देवाना प्रीतिकारिणी ॥ ११० ॥  
  
अस्तं गते ततः सूर्ये शोणपद्मनिभा सदा ।  
उदेति सायंसन्ध्यापि पितृणा मोदकारिणी ॥ १११ ॥  
  
तस्या प्राणास्तु मनसा विष्णुणा प्रभविष्णुणा ।  
दिव्येन तु शरीरेण चक्रिरेऽथ शरीरिणः ॥ ११२ ॥  
  
मुनेर्यज्ञावसाने तु सम्प्राप्ते मुनिना तु सा ।  
प्राप्ता पुत्री वह्निमध्ये तप्तकाञ्चन सन्निभा ॥ ११३ ॥  
  
तां जग्राह तदा पुत्रीं मुनिरामोदसंयुतः ।  
यज्ञार्थतोयैः संस्नाप्य निजक्रोडे कृपायुतः ॥ ११४ ॥  
  
अरुन्धतीति तस्यास्तु नाम चक्रे महामुनिः ।  
शिष्यः परिवृतस्तत्र महामोदमवाप च ॥ ११५ ॥  
  
न रुणद्धि यतो धर्मं सा केनापि च कारणात् ।  
अतस्त्रिलोकविदितं नाम सा प्राप सान्वयम् ॥ ११६ ॥  
  
यज्ञं समाप्य स सुनिः कृतकृत्यभावमासाद्य सम्मदयुतस्तनयाप्रलम्भात् ।  
तस्मिन् निजाश्रमपदे सहशिष्यवर्गैस्तामेव सन्ततमसौ दयते महर्षिः ॥ ११७ ॥  
  
इति श्रीकालिकापुराणे अरुन्धती-जन्मकथनं द्वाविंशोऽध्यायः   
त्रयोविंशोऽध्यायः   
  
मार्कण्डेय उवाच   
  
अथ सा ववृधे देवी तस्मिन् मुनिवराश्रमे ।  
चन्द्रभागानदीतीरे तापसारण्यसञ्ज्ञके ॥ १ ॥  
  
यथा चन्द्रकला शुक्लपक्षे नित्यं विवर्धते ।  
यथा ज्योत्स्ना तथा सापि प्राप वृद्धिमरुन्धती ॥ २ ॥  
  
सम्प्राप्ते पञ्चमे वर्षे चन्द्रभागा तदा गुणैः ।  
तापसारण्यमपि सा पवित्रमकरोत् सती ॥ ३ ॥  
  
तत्र तीर्थं महापुण्यं मेधातिथिनिषेवितम् ।  
क्रीडास्थानमरुन्धत्याः पूतं बाल्योचितं कृतम् ॥ ४ ॥  
  
अद्यापि तापसारण्ये चन्द्रभागानदीजले ।  
अरुन्धतीतीर्थतोये स्नात्वा याति हरिं नरः ॥ ५ ॥  
  
कार्तिकं सकलं मासं चन्द्रभागानदीजले ।  
स्नात्वा विष्णुगृहं गत्वा ह्यन्ते मोक्षमवाप्नुयात् ॥ ६ ॥  
  
माघे मासि पौर्णमास्याममायां वा तथैव च ।  
चन्द्रभागाजले स्नानं यस्तु कुर्यात् सकृत् सकृत् ॥ ७ ॥  
  
तस्य वंशे राजयक्ष्मा न कदाचिद् भविष्यति ।  
देहान्ते चन्द्रभवनं गत्वा याति हरेर्गृहम् ॥ ८ ॥  
  
पुण्यक्षयादिहागत्य वेदज्ञो ब्राह्मणो भवेत् ।  
चन्द्रभागाजलं पीत्वा चन्द्रलोकमवाप्नुयात् ॥ ९ ॥  
  
सकृत् स्नात्वा तु विधिवद्वाजिमेधायुतं लभेत् ॥ १० ॥  
  
चन्द्रभागाजले स्नात्वा क्रीडन्तीं बाल्यलीलया ।  
पितुः समीपे तत्तीरे कदाचित्तामरुन्धतीम् ।  
गच्छन्नाकाशमार्गेण ददर्श कमलासनः ॥ ११ ॥  
  
अथावतीर्य भगवान् ब्रह्मा लोकपितामहः ।  
अरुन्धत्यास्तदा कालमुपदेशे ददर्श ह ॥ १२ ॥  
  
अथोवाच तदा ब्रह्मा मुनिभिः परिपूजितः ।  
मेधातिथिप्रभृतिभिरुचितं तं महामुनिम् ॥ १३ ॥  
  
ब्रह्मोवाच   
  
उपदेशस्य कालोऽयमरुन्धत्या महामुने ।  
तस्मादेनां सतीनान्तु स्त्रीणां त्वं कुरु सन्निधिम् ॥ १४ ॥  
  
स्त्रिभिस्त्रियश्चोपदेश्याः काचिदन्यत्र विद्यते ।  
बहुलायाश्च सावित्र्याः पुत्री त्वं स्थापयान्तिके ॥ १५ ॥  
  
तयोः संसर्गमासाद्य पुत्री तव महामुने ।  
महागुणैश्वर्ययुता न चिरात् तु भविष्यति ॥ १६ ॥  
  
मेधातिथिर्वचः श्रुत्वा ब्रह्मणः परमात्मनः ।  
एवमेवेति प्रोवाच तं तदा मुनिसत्तमः ॥ १७ ॥  
  
ततो गते सुरश्रेष्ठे पुत्रीं मेधातिथिर्मुनिः ।  
समादाय ययौ सूर्यभवनं प्रति तत्क्षणात् ॥ १८ ॥  
  
ददर्श तत्र सावित्रीं सूर्यमण्डलमध्यगाम् ।  
पद्मासनगतां देवीमक्षमालाधरां सिताम् ॥ १९ ॥  
  
दृष्टा सा तेन मुनिना निःसृत्य रविमण्डलात् ।  
बहुला सा गता तूर्णं मानसभूभृतः ॥ २० ॥  
  
प्रत्यहं तत्र सावित्री गायत्री बहुला तथा ।  
सरस्वती च द्रुपदा पञ्चैता मानसाचले ॥ २१ ॥  
  
धर्माख्यानैस्तथा साध्वीः कथाः कृत्वा परस्परम् ।  
स्व खं स्थानं पुनर्याति लोकानां हितकाम्यया ॥ २२ ॥  
  
मेधातिथिस्तु ताः सर्वा दृष्ट्वैकत्र तपोधनः ।  
मातृः सर्वस्य लोकस्य प्रणनाम पृथक् पृथक् ॥ २३ ॥  
  
उवाच च स ताः सर्वा ऋषिः श्लक्ष्णं तपोधनः ।  
ससाध्वसो विस्मितश्च तासामेकत्र दर्शनात् ॥ २४ ॥  
  
मेधातिथिरुवाच   
  
मातः सावित्रि बहुले मत्पुत्रीयं शुभाशया ।  
कालोऽयमुपदेशेऽस्यास्तदर्थमहमागतः ॥ २५ ॥  
  
जगत्स्रष्ट्रा समादिष्टा प्रयातु तव शिष्यताम् ।  
एषा तेन भवत्पार्श्वमानीता पुत्रिका मम ॥ २६ ॥  
  
सौचारित्र्यं यथाऽस्याः स्यात्तथैनां बालिकां मम ।  
युवा विनयतं देव्यौ मातर्मातर्नमोऽस्तु वाम् ॥ २७ ॥  
  
अथोवाच तदा देवी सावित्री मुनिसत्तमम् ।  
स्मितपूर्व बहुलया सहिता ताञ्च बालिकाम् ॥ २८ ॥  
  
ते ऊचतुः   
  
ब्रह्मन् विष्णोः प्रसादेन सुचरित्रा भवत्सुता ।  
पूर्वमेव मुने भूता तद्दुद्देशेन किं पुनः ॥ २९ ॥  
  
किं त्वहं ब्रह्मवाक्येण बहुला च महासती ।  
विनेष्यावस्तव सुतां धीरा स्यान्नचिराद् यथा ॥ ३० ॥  
  
ब्रह्मणः पूर्वदुहिता भवतस्तु तपोबलात् ।  
तथा विष्णोः प्रसादेन सुता तेऽभूदरुन्धती ॥ ३१ ॥  
  
कुलं पुनाति भवतः सत्यसौ वर्धयिष्यति ।  
लोकानामथ देवानां शिवमेषा करिष्यति ॥ ३२ ॥  
  
मार्कण्डेय उवाच   
  
अथ ताभिर्विसृष्टः स मुनिर्मेधातिथिः सुताम् ।  
आश्वास्यारुन्धती नत्वा ताः स्वस्थानं जगाम ह ॥ ३३ ॥  
  
गते तस्मिन् मुनिवरे सह ताभ्यामरुन्धती ।  
मातृभ्यामिव निर्भीता पालिता मोदमाप सा ॥ ३४ ॥  
  
कदाचित् सह सावित्र्या रात्रौ याति रवेर्गृहम् ।  
तथा बहुलया याति शक्रगेहं कदाचन ॥ ३५ ॥  
  
एवं ताभ्यां समं देवी विहरन्ती सुरालये ।  
निनाय दिव्यमानेन सा सप्त परिवत्सरान् ॥ ३६ ॥  
  
ताभ्यां तथोपविष्टा सा स्त्रीधर्ममचिरात् सती ।  
सर्व ज्ञातवती भूता सावित्री-बहुलाधिका ॥ ३७ ॥  
  
अथ तस्यास्तदा काले सम्प्राप्ते उचितेऽभवत् ।  
शोभनो यौवनोद्भेदः पद्मिनीनां रुचिर्यथा ॥ ३८ ॥  
  
उद्भूतयौवना सा तु वसिष्ठं मानसाचले ।  
विहरन्ती ददर्शिका चारुतेजस्विनं मुनिम् ॥ ३९ ॥  
  
दृष्ट्वा तमिच्छयाञ्चक्रे कामभावेन सा सती ।  
बालसूर्यप्रभं चारुरूपं ब्रह्मश्रिया युतम् ॥ ४० ॥  
  
अथ सोऽपि महातेजा वसिष्ठो वरवर्णिनीम् ।  
दृष्टैवोद्भूतमदनो वीक्षाञ्चक्रे त्वरुन्धतीम् ॥ ४१ ॥  
  
तयो परस्परं दृष्ट्वा ववृधे हृच्छयो महान् ।  
अमर्यादं द्विजश्रेष्ठाः प्राकृते मदनो यथा ॥ ४२ ॥  
  
अथ धैर्यं समालम्ब्य तथा मेधातिथेः सुता ।  
आत्मानं धारयामास मनश्च मदनेरितम् ॥ ४३ ॥  
  
वसिष्ठोऽपि महातेजा धैर्यमालम्ब्य चात्मनः ।  
मनः संस्तम्भयामास मदनोन्मथितं ततः ॥ ४४ ॥  
  
अरुन्धती ततो देवी विहाय मुनिसन्निधिम् ।  
जगाम यत्र सावित्री निन्दन्ती स्वं मनोरथम् ॥ ४५ ॥  
  
बाध्यमानातिदुःखेन मानसेन महासती ।  
सतीभावः परित्यक्तश्चिन्तयन्ती मयेति वै ॥ ४६ ॥  
  
तस्या मनोजदुःखेन विवर्णमभवन्मुखम् ।  
शरीरं सकलं म्लानं गतिश्च वलिताभवत् ॥ ४७ ॥  
  
इदं विममृषे सा च गर्हयन्ती स्वकं मनः ।  
मृणालतन्तुवत् सूक्ष्मा क्षिन्ना च तत्क्षणादपि ॥ ४८ ॥  
  
स्थितिः सतीनामल्पेन चापल्येनैव नश्यति ।  
इति स्त्रीधर्ममध्याप्य मामाह चरितव्रता ॥ ४९ ॥  
  
सावित्री सारमेतधि सतीधर्मस्य चोद्धृतम् ।  
तदद्य नाशितं पुंसि परकीये मनोरथम् ॥ ५० ॥  
  
वर्द्धयन्त्या तदा किं मे परत्रेह भविष्यति ।  
इति सञ्चिन्तयन्ती सा पुत्री मेधातिथेस्तदा ॥ ५१ ॥  
  
दुःखार्ता बहुलां देवीं सावित्रीं चाससाद ह ।  
तथाविधान्तु तां दृष्ट्वा विवर्णवदनां सतीम् ॥ ५२ ॥  
  
ध्यानचिन्तापरा भूतां सावित्री विममर्ष ह ।  
विमृष्य दिव्यज्ञानेन सर्वं ज्ञातवती सती ॥ ५३ ॥  
  
वसिष्ठेन त्वरुन्धत्या यथाभूद्दर्शन तथा ।  
यथा तयोः सम्प्रवृद्धो मनोजश्चातिदुःसहः ॥ ५४ ॥  
  
मुखवैवर्ण्यहेतुश्च सावित्री दिव्यदर्शिनी ।  
अथ मेधातिथेः पुत्र्या मूर्ध्नि हस्तं निवेश्य सा ॥ ५५ ॥  
  
इदमाह महादेवी सावित्री चरितव्रता ।  
  
सावित्युवाच   
  
वत्स तव मुखं कस्माद्भिन्नवर्णमभूदिदम् ॥ ५६ ॥  
  
छिन्ननालं यथापद्मं सूर्यांशुपरितापितम् ।  
कथं शरीरमभवत् म्लानं ते गुणवत्तमे ॥ ५७ ॥  
  
यथा निशापतेर्विम्बं तनुकृष्णाभ्रसंवृतम् ।  
अन्तर्मनश्च ते भद्रे सचिन्तमिव लक्ष्यते ।  
तन्मे कथय ते गुह्यं नैतच्चेद्दुःस्वकारणम् ॥ ५८ ॥  
  
मार्कण्डेय उवाच   
  
अथ साधोमुखी भूत्वा किञ्चिन्नोवाच लज्जया ।  
सावित्रीं मातरं गुर्वीं तथा पृष्टाप्यरुन्धती ॥ ५९ ॥  
  
यदा दोक्तवती किञ्चित्तदा नेधातिथेः सुता ।  
स्वयं प्रकाश्य सावित्री तामुवाच तपस्विदी ॥ ६० ॥  
  
सावित्युवाच   
  
वत्से योऽसौ त्वया दृष्टो मुनिर्भास्करसन्निभः ।  
स वसिष्ठो ब्रह्मसुतस्तव स्वामी भविष्यति ।  
तव तस्य च दाम्पत्यं पुरा धात्रैव निर्तिम् ॥ ६१ ॥  
  
अतस्तव सतीभावो न हीनस्तस्य दर्शनात् ।  
यद्वा तवाभूद्ध्रदयं सकामं तस्य दर्शनात् ॥ ६२ ॥  
  
न तद्दोषकरं पुत्रि मनोदुःखं ततस्त्यज ।  
त्वया परं तपः कृत्वा पूर्वजन्मनि शोभने ॥ ६३ ॥  
  
वृतः स एव दयितः सकामस्तेन स त्वयि ।  
शृणु पूर्वं त्वया वत्से वसिष्ठोऽयं वृतः पतिः ।  
यथा तपः कृतं तत्र येन भावेन सन्ततम् ॥ ६४ ॥  
  
मार्कण्डेय उवाच   
  
इत्युक्त्वा सा च सावित्री यथा सन्ध्याभवत् पुरा ॥ ६५ ॥  
  
कृतं तपो यदर्थन्तु चन्द्रभागाह्वये गिरौ ।  
वसिष्ठेन यथा पूर्वं वर्णिरूपेण वेधसः ॥ ६६ ॥  
  
वचनादुपदिष्टा सा तपश्चर्यां दुरत्ययाम् ।  
यथा प्रसन्नो बह्गवान् विष्णुः प्रत्यक्षतां गतः ॥ ६७ ॥  
  
वरं यथा ददौ तस्ये मर्यादा स्थापिता यथा ।  
यथा वा वाञ्छितः स्वामी वसिष्ठः स तया मुनिः ॥ ६८ ॥  
  
मेधातिथेर्यथा यज्ञे वह्नौ त्यक्तं तवया वपुः ।  
यथा तत्तनया जाता तस्यैतद्विस्तरात् तदा ॥ ६९ ॥  
  
सावित्री कथयामास क्रमाद् बहुलया सह ॥ ७० ॥  
  
अथ तस्या वचः श्रुत्वा यदभूत् पूर्वजन्मनि ।  
तच्छ्रुत्वा वै तदा ज्ञातं मम सर्वं मनोगतम् ॥ ७१ ॥  
  
इत्यतीवत्रपां प्राप्य सातीवाभुदधोमुखी ।  
सावित्रीवचनाद्भूता पूर्वजन्मस्मरा च सा ॥ ७२ ॥  
  
तथैवाधोमुखी भूत्वा यद्वृत्तं पूर्वजन्मनि ।  
तस्य सर्वस्य सस्मार दिव्यज्ञारुन्धती तदा ॥ ७३ ॥  
  
पूर्वं विष्णुप्रसादेन सा भूत्वा दिव्यदर्शिनी ।  
अधुना बाल्यभावेन प्रच्छन्ना दिव्यदर्शना ॥ ७४ ॥  
  
सावित्रीवचनाच्छ्रुत्वा वृत्तान्तं पूर्वजन्मनः ।  
प्रत्यक्षमिव तत् सर्वं पूर्वज्ञानमवाप सा ॥ ७५ ॥  
  
अवाप्य पूर्वं ज्ञानं तद् यद् दत्तं विष्णुणा पुरा ।  
वसिष्ठोऽयं वृतं स्वमी मया वै पूर्वजन्मनि ॥ ७६ ॥  
  
इति ज्ञानवती देवी सामोदारुन्धती स्वयम् ।  
वसिष्ठदर्शनाद्भूते पूर्वं तस्यास्तु हृच्छये ॥ ७७ ॥  
  
यथातङ्कः समुत्पन्नः सतीत्वस्य निवारणे ।  
तञ्च स्वयं सा तत्याज तदा मेधातिथेः सुता ॥ ७८ ॥  
  
त्यक्तचिन्तां ततस्तान्तु विज्ञायारुन्धतीं सतीम् ।  
सावित्री सूर्यभवनं तया सार्धं जगाम ह ॥ ७९ ॥  
  
अरुन्धती निवेश्याथ सावित्री सूर्यमन्दिरे ।  
जगाम ब्रह्मभवनं सर्वज्ञा सा सतीवरा ॥ ८० ॥  
  
अथ प्रणम्य ब्रह्माणं पृष्टा तेनैव तत्क्षणात् ।  
इदं जगाद सावित्री ब्रह्माणममितौजसम् ॥ ८१ ॥  
  
भगवन् जगता नाथ वसिष्ठं भवतः सुतम् ।  
मानसस्य गिरेः सानौ ददर्शारुन्धती सती ॥ ८२ ॥  
  
तयोर्दर्शनमात्रेण ववृधे हृच्छयो महान् ।  
परस्परं तौ स्पृहयाञ्चक्रतुश्च प्रजापते ॥ ८३ ॥  
  
ततो धैर्यात्तु संस्तभ्य मनोजं तौ सुदुःखितौ ।  
विमनस्कौ गतौ स्थानं लज्जितौ तौ स्वकं स्वकम् ॥ ८४ ॥  
  
एवम्प्रवृत्ते यद्योग्यं तदा त्वेतद्विधीयताम् ।  
आयत्याञ्च सुरश्रेष्ठे लोकानां हितकाम्यया ॥ ८५ ॥  
  
इति श्रुत्वा वचस्तस्या ब्रह्मा सर्वजगद्गुरुः ।  
ददर्श दिव्यज्ञानेन प्रवृत्तिं भाविकर्मणः ॥ ८६ ॥  
  
इदञ्च स्वागतं प्रोचे तदा लोकपितामहः ।  
तयोर्दाम्पत्यभावस्य कालोऽयं समुपस्थितः ॥ ८७ ॥  
  
अतो लोकहितार्थाय यास्येऽहं तत्प्रवृत्तये ।  
इति निश्चित्य मनसा सावित्रीसहितो विधिः ।  
जगाम मानसप्रस्थं यत्राभूद् दर्शनं तयोः ॥ ८८ ॥  
  
पितामहे तत्र याते शर्वः सुरगणैर्युतः ।  
नन्दिभृङ्गिप्रभृतिभिः समायातो वृषध्वजः ॥ ८९ ॥  
  
भगवान् वासुदेवोऽपि ब्रह्मणा परिचिन्तितः ।  
भक्त्या सोऽपि जगन्नाथः शङ्खचक्रगदाधरः ।  
स्थितौ ब्रह्महरौ यत्र तत्रैव स्वयमागतः ॥ ९० ॥  
  
अथ ते जगता नाथा ब्रह्मविष्णुमहेश्वराः ।  
नारदं प्रेषयामासुर्दूत मेधातिथि प्रति ॥ ९१ ॥  
  
याहि द्रुतं नारद त्व चन्द्रभागाह्वय गिरिम् ।  
मुनिस्तस्योपत्यकायामास्ते मेधातिथिः परः ॥ ९२ ॥  
  
तमानय यथाकालमस्माकं वचनात् स्वयम् ।  
मेधातिथि समादाय भवानागच्छतु द्रुतम् ॥ ९३ ॥  
  
ब्रह्मादीनां वचं श्रुत्वा नारदोऽपि द्रुतं ययौ ।  
मेधातिथि समानेतु महाकार्यस्य सिद्धये ॥ ९४ ॥  
  
मेधातिथि समाभाष्य देवानां वचनैस्ततः ।  
मेधातिथि समादाय ययौ मानसपर्वतम् ॥ ९५ ॥  
  
सेन्द्रा देवगणाः सर्वे मुनयश्च तपोधनाः ।  
साध्या विद्याधरा यक्षा गन्धर्वाश्च समागताः ॥ ९६ ॥  
  
देवाश्च सर्वे देव्यश्च ये देवानुचरास्तथा ।  
ते सर्वे मानसप्रस्थं याताश्चान्ये च जन्तवः ॥ ९७ ॥  
  
अथ भूते समाजे तु देवानां कमलासनः ।  
मेधातिथिं मुनिं वाक्यमिदमाहातिदेशयन् ॥ ९८ ॥  
  
ब्रह्मोवाच   
  
मेधातिथे वसिष्ठाय पुत्रीं ते चरितव्रताम् ।  
देहि ब्राह्मणे विधिना समाजे त्रिदिवौकसाम् ॥ ९९ ॥  
  
वधूवरत्वमनयोः पूर्वं सृष्टं मयैव हि ।  
हरिणां चाप्यनुज्ञातं कर्म चैतत् समञ्जसम् ॥ १०० ॥  
  
एवं कृते तव कुले भविष्यति महद्यशः ।  
हितं च सर्वभूतानां देहि त्वां मां चिरं कृथाः ॥ १०१ ॥  
  
ततो ब्रह्मवचं श्रुत्वा ह्यतिप्रमोदितो मुनिः ।  
एवमस्त्विति चोवाच नत्वा तान् सुरपुङ्गवान् ॥ १०२ ॥  
  
एषा तु वचनात् पुत्रीमादायारुन्धती मुनिः ।  
ध्यानस्थस्य वसिष्ठस्य देवैः सह जगाम ह ॥ १०३ ॥  
  
गत्वा वसिष्ठनिकटं देवैः परिवृतो मुनिः ।  
ब्राह्मश्रिया दीप्यमान ज्वलन्तमिव पावकम् ॥ १०४ ॥  
  
धर्मार्थकाममोक्षेषु धृतबुद्धि पृथक् पृथक् ।  
ददर्श मुनिमासीनं मानसाचलकन्दरे ॥ १०५ ॥  
  
वसिष्ठमोजस्विवर बालसूर्यमिवोदितम् ।  
अथ पुत्रीमग्रगता कृत्वा मेधातिथिर्मुनिः ।  
वसिष्ठ नियतात्मानमुवाचारुन्धतीपिता ॥ १०६ ॥  
  
ऋषिरुवाच   
  
भगवन् ब्रह्मणः पुत्र पुत्रीं मे चरितव्रताम् ।  
दत्तां प्रतिगृहाणैनां मया ब्राह्मेण धर्मतः ॥ १०७ ॥  
  
यत्र यत्राश्रमे ब्रह्मन् स्वेच्छया निवसिष्यसि ।  
त्वद्भक्त्यैषा भवित्री चच्छायेवानुगता तव ॥ १०८ ॥  
  
तत्र तत्रैव मे पुत्री समानव्रतचारिणी । पतिव्रता वरारोहा शुश्रूषां ते करिष्यति ॥   
१०९ ॥  
  
मार्कण्डेय उवाच   
  
इति श्रुत्वा वसिष्ठस्तु मुनेर्मेधातिथेर्वचः ।  
दृष्ट्वा समागतान् देवान् ब्रह्मविष्णुशिवादिकान् ॥ ११० ॥  
  
अवश्यमेतद्भावीति निश्चित्य दिव्यचक्षुषा ।  
ब्रह्मणः सम्मते पुत्रीं तदा मेधातिथेर्मुनेः ।  
वसिष्ठः प्रतिजग्राह वाढमित्युक्तवांश्च ह ॥ १११ ॥  
  
गृहीतपाणिः सा देवी वसिष्ठेन महात्मना ।  
पत्युः पादयुगे चक्षुर्युगं न्यस्तवती सती ॥ ११२ ॥  
  
ततो ब्रह्मा च विष्णुश्च रुद्रश्चान्ये तथामराः ।  
विवाहविधिना तौ तु मोदयाञ्चक्रुरुत्सवैः ॥ ११३ ॥  
  
सावित्रीप्रमुखा देव्यो देवाश्चेन्द्रादयस्तथा ।  
दक्षाद्याः कश्यपाद्यास्तु मुनयोऽतितपोधनाः ॥ ११४ ॥  
  
उन्मुच्य ब्रह्मवचनाद्वल्कलञ्चाजिनं जटाः ।  
मन्दाकिनीजलेनाशु स्नापयित्वा सुतं विधेः ॥ ११५ ॥  
  
जाम्बुनदैस्तथा दिव्यैर्भूषणैश्च मनोहरैः ।  
वसिष्ठं भूषयाञ्चक्रुस्तथैवारुन्धतीं सतीम् ॥ ११६ ॥  
  
भूषयित्वाथ तौ तत्र समाप्य मुनिभिर्विधिम् ।  
विवाहावभृथं चक्रुस्तयोर्विधिहरीश्वराः ॥ ११७ ॥  
  
निधाय सर्वतीर्थानां तोयं जाम्बुनदे घटे ।  
आशीर्वादकरैर्मन्त्रैर्गायत्र्या द्रुपदादिभिः ॥ ११८ ॥  
  
स्वयं तौ स्नापयाञ्चक्रुर्ब्रह्माविष्णुमहेश्वराः ।  
ततो महर्षयश्चान्ये तथा देवर्षयश्च ये ॥ ११९ ॥  
  
ते सर्वे ऋग्यजुःसामवेदभागैर्महास्वरैः ।  
गङ्गादि सरितां तोयैश्चक्रुः शान्तिं तयोर्मुहुः ॥ १२० ॥  
  
भुवनत्रयसञ्चारि विमानं सूर्यवर्चसम् ।  
अव्याहतगतिं ब्रह्मा सतोयञ्च कमण्डलुम् ॥ १२१ ॥  
  
ताभ्यां दायं ददौ विष्णुर्दुष्प्रापं स्थानमुत्तमम् ।  
यदूर्ध्वं सर्वदेवानां मरीच्यादेः समीपतः ॥ १२२ ॥  
  
सप्तकल्पान्तजीवित्वं रुद्रः प्रादात्तयोर्वरम् ।  
अदितिः कुण्डलयुगं ब्रह्मणा निर्मितं स्वकम् ।  
ददौ स्वकर्णादाकृष्य पुत्र्यै मेधातिथेस्तदा ॥ १२३ ॥  
  
पतिव्रतात्वं सावित्री बहुला बहुपुत्रताम् ।  
देवेन्द्रो बहुरत्नानि धनेशेन समं ददौ ॥ १२४ ॥  
  
एवं देवाश्च मुनयो देव्यश्चान्ये च ये स्थिताः ।  
ददुस्तत्र यथायोग्यं दायं ताभ्यां पृथक् पृथक् ॥ १२५ ॥  
  
एवं विवाह्य विधिवत् सौवर्णे मानसाचले ।  
अरुन्धती वसिष्ठस्तु मोदमाप तया सह ॥ १२६ ॥  
  
तत्र यत् पतितं गोयं मानसाचलकन्दरे ।  
विवाहावभृथार्थाय शान्त्यर्थे च सुराहृतम् ॥ १२७ ॥  
  
ब्रह्मविष्णुमहादेवपाणिभिः समुदीरितम् ।  
तत्तोयं सप्तधा भूत्वा पतितं मानसाचलात् ॥ १२८ ॥  
  
हिमाद्रेः कन्दरे सानौ सरस्याञ्च पृथक् पृथक् ।  
तत्तोयं पतितं शिप्रे देवभोग्ये सरोवरे ॥ १२९ ॥  
  
तेन शिप्रानदीजाता विष्णुना प्रेरिता क्षितौ ।  
महाकौषी प्रपाते तु यद्वारि पतितं तु वै ॥ १३० ॥  
  
कौषिकी नाम सा जाता विश्वामित्रावतारिता ।  
उमा क्षेत्रे यत् पतितं तोयं तेन महानदी ॥ १३१ ॥  
  
कावेरी नाम सा जाता कावेरसरसः सृता ।  
महाकाले सरःश्रेष्ठे पतितं तज्जलं गिरेः ॥ १३२ ॥  
  
हिमाद्रेः पार्श्वभागे तु दक्षिणे शम्भुसन्निधौ ।  
गोमती नाम तैर्जाता नदी गोमदुदीरिता ॥ १३३ ॥  
  
मैनाको नाम यः पुत्रः शैलराजस्य तत्समः ।  
तस्मिन् सानौ समुत्पन्नो मेनकोदातः पुरा ॥ १३४ ॥  
  
यत्तत्र पतितं तोयं तेन जाता महानदी ।  
देविकाख्या महादेवप्रेरिता सागरं प्रति ॥ १३५ ॥  
  
यत्तोयं सङ्गतं दर्यां हंसावतारसन्निधौ ।  
तेनाभूत् सरयूर्नाम्ना नदी पुण्यतमा स्मृता ॥ १३६ ॥  
  
यान्यम्भांसि महाखाण्डवारण्यसन्निधौ ।  
हिमवत्कन्दरे याम्ये इराया ह्रदमध्यतः ॥ १३७ ॥  
  
इरावतीनाम नदी तैर्जाता च सरिद्वरा ।  
एताः सर्वाः स्नानपानसेवनैर्जाह्नवी यथा ॥ १३८ ॥  
  
फलं ददति मर्त्यानां दक्षिणोदधिगाः सदा ।  
धर्मार्थकाममोक्षाणां बीजभूताः सनातनाः ॥ १३९ ॥  
  
महानद्यस्तु सप्तैताः सर्वदा देवभोगदाः ।  
एवं नद्यः सप्तजाताः सदापुण्यतमोदकाः ॥ १४० ॥  
  
अरुन्धत्या वसिष्ठस्य विवाहे देवसन्निधौ ॥ १४१ ॥  
  
एवं विवाह्य स तदा वसिष्ठस्तामरुन्धतीम् ।  
देवैर्दत्तं तदा स्थानं विमानेन जगाम ह ॥ १४२ ॥  
  
ब्रह्मविष्णुमहेशानां वचनान्मुनिसत्तमः ॥ १४३ ॥  
  
हिताय सर्वजगतां त्रिषु लोकुषु सर्वदा ।  
यस्मिन् यस्मिन् युगे यादृक् स्त्रीणां भवति तादृशम् ॥ १४४ ॥  
  
वेशं भावं शरीरं च कृत्वा धर्मे नियोजनम् ।  
विचरत्येष लोकांस्त्रीनप्रमत्तः प्रसन्नधीः ॥ १४५ ॥  
  
एवं पुरा वसिष्ठेन परिणीता त्वरुन्धती ।  
सा हितार्थाय जगतां देवानां वचनात् पुरा ॥ १४६ ॥  
  
य इदं शृणुयान्नित्यमाख्यानं धर्मसाधनम् ।  
सर्वकल्याणसंयुक्तं चिरायुर्वित्तवान् भवेत् ॥ १४७ ॥  
  
या स्त्री शृणोति सततमरुन्धत्याः कथा मिमाम् ।  
पतिव्रता सा भूत्वेह परत्र स्वर्गमाप्नुयात् ॥ १४८ ॥  
  
इदं परं स्वस्त्ययनमिदं धर्मप्रदं परम् ।  
आख्यानं सर्वदा कीर्तिर्यशः पुण्यविवर्धनम् ॥ १४९ ॥  
  
विवाहे पुंसि यात्रायां यः श्राद्धे श्रावयेत्तथा ।  
स्थैर्यं पुंसवनं सिद्धिः पितृप्रीतिश्चजायते ॥ १५० ॥  
  
इति वः कथितं सर्वं वसिष्ठस्य महात्मनः ।  
अरुन्धती यथाभूता भार्या वापि पतिव्रता ॥ १५१ ॥  
  
यस्य वा तनया जाता यथोत्पन्ना च यत्र च ।  
यथा ब्रह्महरीशानां वचनात् स वृतः पतिः ॥ १५२ ॥  
  
एतत् वः सर्वमाख्यातं गुह्याद्गुह्यतरं परम् ।  
पुण्यदं पापहरणमायुरारोग्यवर्धनम् ॥ १५३ ॥  
  
इति विपुलवृषौधक्षेमकारीतिहासं सदसि सकृदपीह श्रावयेद्यो द्विजानाम् ।  
स भवति कलुषौर्घैर्हीनदेहः समेतो मुनिवरसहचर्यां प्रेत्य गीर्वाण एव ॥ १५४ ॥  
  
इति श्रीकालिकापुराणे वसिष्ठारुन्धतीविवाहे त्रयोविंशोऽध्यायः ॥ २३ ॥  
चतुर्विंशोऽध्यायः   
  
मार्कण्डेय उवाच   
  
ततो हिमवतः प्रस्थे गिरेः शिप्रसरस्तीरे ।  
उपविष्टो महादेवस्तन्सरोऽपश्यदन्तिके ॥ १ ॥  
  
पुनः पुनः प्रेष्यमाणो ब्रह्मणा हरिणा च सः ।  
ध्यानं कर्तुं तत्र मनः स्थिरं कृत्वा दृढात्मवान् ॥ २॥  
  
आत्मानमात्मना द्रष्टुमात्मन्येव विशेषतः ।  
परमं यत्नमकरोद् यानेन स्मरणशासनः ॥ ३ ॥  
  
ध्याने प्रविष्टचित्तन्तु तं दृष्ट्वा द्रुहिणादयः ।  
हरे प्रविष्टां मायाख्यां तुष्टुवुर्यतमानसाः ॥ ४ ॥  
  
मायया मोहितो भर्गः सतीशोकाकुलो भृशम् ।  
विलपत्येव तां तस्मिन् मोहयतुं जगत्प्रसूम् ॥ ५ ॥  
  
स्तुत्वा शम्भुशरीरात्तु निःसार्येनां निराकुलाम् ।  
शम्भुचित्तं करिष्यामो ध्यानासक्तं निरञ्जनम् ॥ ६ ॥  
  
यावत् सती पुनर्देहं गृहीत्वा हरभामिनी ।  
भवित्री तावदेवैष विशोको ध्यातु निष्कलम् ॥ ७ ॥  
  
इति सञ्चिन्त्य मनसा ब्रह्माद्यास्त्रिदिवौकसः ।  
योगनिद्रां महामाया स्तोतुमेवं समारभन ॥ ८ ॥  
  
देवा ऊचुः   
  
श्रीशक्ति पावनी तान्तु पुष्टिं परमनिष्कलाम् ।  
वयं स्तुमो महाभक्त्या महदव्यक्तरूपिणीम् ॥ ९ ॥  
  
शिवां शिवकरी शुद्धां स्थूलां सूक्ष्मां परावराम् ।  
अन्तर्विद्यामविद्याख्यां प्रीतिमेकाग्रयोगनिम् ॥ १० ॥  
  
त्वं मेधा त्वं धृतिस्त्वं ह्रीस्त्वएका सर्वगोचरा ।  
त्वं दीधितिः सूर्यगता सुप्रपञ्चप्रकाशिनी ॥ ११ ॥  
  
या तु ब्रह्माण्डसंस्थानं जगद्बीजेषु या जगत् ।  
आप्याययति ब्रह्मादींस्तम्बान्तान् या त्वमापगा ॥ १२ ॥  
  
य एकः सर्वजगतां प्राणभूतः सदागतिः ।  
देवानाञ्च य आधारः स नभस्वांस्तवांशकः ॥ १३ ॥  
  
एवं विसारि यत्तेजः सर्वत्रैव समिध्यते ।  
तत्ते रूपं जगद्बीजं बहुधा यच्च दृश्यते ॥ १४ ॥  
  
या ब्रह्मलोकपातालसान्तरालगता सदा ।  
सा त्वं वियन्मध्यबहिर्ब्रह्माण्डस्य च सर्वतः ॥ १५ ॥  
  
अचलाचलचक्रेण यन्त्रिता या प्रपञ्चसूः ।  
जगद्धात्री लोकमाता सा च त्वं माधवी क्षितिः ॥ १६ ॥  
  
त्वं बुद्धिस्त्वं तद्विषया त्वं माता छन्दसां गतिः ।  
गायत्री त्वं वेदमाता त्वं सावित्री सरस्वती ॥ १७ ॥  
  
त्वं माता सर्वजगतां त्वं त्रयी कामरूपिणी ।  
त्वं हि निद्रास्वरूपेण प्राणिनो निर्जरादयः ।  
ये स्वर्गाद्योकसः सर्वान् सुखयन्ती प्रमोहसि ॥ १८ ॥  
  
त्वं लक्ष्मीः पुण्यकर्त्रीणां पापिनां त्वं हि यातना ।  
तथा नीतिभृतां श्रीश्च सुखदानैशिकी धृति ॥ १९ ॥  
  
त्वं शान्तिः सर्वजगतां त्वं कान्तिश्चन्द्रगोचरा ।  
त्वं धात्री सर्वभूतानां लक्ष्मीस्त्वं विष्णुमोहिनी ॥ २० ॥  
  
त्वं तत्त्वरूपा भूतानां पञ्चानामपि सारकृत् ।  
त्वं त्रिलोकी महामायां त्वं नीतिर्मोहकारिणी ॥ २१ ॥  
  
संसारचक्रेष्वारोप्य सर्वभूतं महेश्वरः ।  
भ्रामयन्नस्ति च यथा सा त्वं माया महेश्वरि ॥ २२ ॥  
  
जयन्ती जययुक्तानां ह्रीर्विद्यां नीतिरुत्तमा ।  
गीतिस्त्वं सामवेदस्य ग्रन्थिस्त्वं यजुषां हुतिः ॥ २३ ॥  
  
समस्तगीर्वाणगणस्य शक्तिस्तमोमयी सत्त्वगुणैकदृश्या ।  
रजःप्रपञ्चानुभवैककारिणी या न स्तुता भव्यकरीह सास्तु ॥ २४ ॥  
  
संसारसागरकरालतरङ्गदुःखनिस्तारकारितरणिश्चिरीतिहीना ।  
याष्टाङ्गरूपपरपावनकेलिगीतविक्षेपकारिणी गिरौ प्रणनाम तां वै ॥ २५ ॥  
  
नासाक्षिवक्त्रभुजवक्षसि मानसे च धृत्वा सुखानि विदधाति सदैव जन्तोः ।  
निद्रेति याति सुभगा जगतीभवानां सा नः प्रसीदतु धृतिस्मृतिवृत्तिरूपा ॥ २६ ॥  
  
सृष्टिस्थित्यन्तरूपा या सृष्टिस्थित्यन्तकारिणी ।  
सृष्टिस्थित्यन्तशक्तिर्या सा माया नः प्रसीदतु ॥ २७ ॥  
  
मार्कण्डेय उवाच   
  
योगनिन्द्रा महामाया संस्तुतेयं तदा सुरः ।  
हरस्य हृदयात् क्षिप्रं निःससार तदाञ्जसा ॥ २८ ॥  
  
विनिःसृतायां तस्यां तु विवेश मधुसूदनः ।  
शम्भोरन्त स्वयं तस्य शान्त्यर्थं विश्वरूपधृक् ॥ २९ ॥  
  
प्रविश्य हृदयं तस्य कल्पे कल्पे यथाभवत् ।  
सृष्टि स्थितिस्तथैवान्तस्तथादर्शयदच्युतः ॥ ३० ॥  
  
यथा सती तस्य जायां भूता सा या च यत्सुता ।  
तत् सर्वं दर्शयामास मुक्तदेहा च सा यथा ॥ ३१ ॥  
  
बहिर्व्यक्त तु निःसारं प्रपञ्च रजसं बहु ।  
दर्शयित्वा परं ज्योतिर्गतचितं तदाकरोत् ॥ ३२ ॥  
  
ततो हरोऽपि तान् सर्वान् प्रपञ्चान् वीक्ष्य चासकृत् ।  
निःसारांश्च तदा मत्वा सारे चित्तं न्यवेशयत् ॥ ३३ ॥  
  
ब्रह्मादीनां तदा माया देवानां तैः परिष्टुता ।  
प्रतिश्रुत्य च कर्तव्यं तत्रैवान्तर्दधे द्रुतम् ॥ ३४ ॥  
  
भगवानपि वैकुण्ठः शम्भोश्चित्तं पदे पदे ।  
संयम्य निःसृतः कायाद्राजेव रविमण्डलात् ॥ ३५ ॥  
  
कृतकृत्यास्तदा देवा ब्रह्मनारायणादयः ।  
स्वं स्वं स्थानं ययुः प्रीतियुतास्त्यक्त्वा हरं गिरौ ॥ ३६ ॥  
  
ध्यानासक्तं महादेवं प्रणम्येन्द्रादयः सुराः ।  
विज्ञाप्य मौनिनं देवं जग्मुः स्थानं स्वकं स्वकम् ॥ ३७ ॥  
  
यातेषु तेषु देवेषु कपर्दी वृषवाहनः ।  
सहस्रं दिव्यमानेन दध्यौ ज्योतिः परं समाः ॥ ३८ ॥  
  
ऋषय ऊचुः   
  
कथं मधुरिपुः शम्भोः प्रविश्य हृदयेऽञ्जसा ।  
कल्पे कल्पे स्थितिं सृष्टिं संयमञ्चाप्यदर्शयत् ॥ ३६ ॥  
  
यथा जगत्प्रपञ्चाय रजसा जगतीं गताः ।  
निःसारता कथं तेषां दर्शिता कैटभारिणा ॥ ४० ॥  
किन्नु सारतरं गुह्यं परं ज्योतिः सनातनम् ।  
दर्शितं तेन तत् सत्यमाचक्ष्व द्विजसत्तम ॥ ४१ ॥  
  
श्रोतुमिच्छाम इति ते मुनीन्द्राद्भूतमुत्तमम् ।  
विस्तरादिदमाख्याहि धर्म निःश्रेयसं परम् ॥ ४२ ॥  
  
मार्कण्डेय उवाच   
  
आदिसर्गमहं वक्ष्ये वाराहं द्विजसत्तमाः ।  
कल्पे कल्पे यथा सृष्टिर्वाराहे यादृशी भवेत् ॥ ४३ ॥  
  
आदिसृष्टि दर्शयित्वा प्रतिसर्गं तथा हरिः ।  
शम्भवं दर्शयामास प्रलयादीन् निबोधतः ॥ ४४ ॥  
  
प्रलय प्रथमं वक्ष्ये सर्गमादि ततः परम् ।  
प्रतिसर्ग ततो विप्रा वाराहं विनिबोधतः ॥ ४५ ॥  
  
निमेषो नाम कालांशो नेत्रोन्मेषविलक्षितः ।  
तैरष्टादशभिः काष्ठा काष्ठानां त्रिंशता कला ॥ ४६ ॥  
  
कलाभिस्तावतीभिस्तु क्षणाख्यः परिकीर्तितः ।  
क्षणैर्द्वादशभिः प्रोक्तो मुहूर्तस्तैस्तु त्रिंशता ॥ ४७ ॥  
  
मानुषः स्यादहोरात्रः पक्षस्ते दश पञ्च च ।  
पक्षाभ्यां मानुषो मासः पितॄणां तदहर्निशम् ॥ ४८ ॥  
  
मासैर्द्वादशभिर्वर्षो देवानां तदहर्निशम् ।  
कृष्णपक्षः पितॄणां तु कर्मार्थं दिवसो मतः ॥ ४९ ॥  
  
स्वप्नार्थं शुक्लपक्षस्तु रजनी परिकीर्तिता ।  
देवानां तु दिनं प्रोक्तं षण्मासा उत्तरायणम् ॥ ५० ॥  
  
रात्रिः स्वप्नाय देवानां षण्मासा दक्षिणायणम् ।  
द्वाभ्यां द्वाभ्यान्तु मासाभ्यामर्कजाभ्यामृतुः स्मृतः ॥ ५१ ॥  
  
ऋतुभिश्चायनं प्रोक्तं त्रिभिस्तन्मानुषं मतम् ।  
ऋतुभिर्वत्सरः षड्भिस्तांश्च शृणु पृथक् पृथक् ॥ ५२ ॥  
  
चैत्रादि-मासयुगलैः सञ्ज्ञाभेदाद् द्विजोत्तमाः ।  
वसन्तश्चैत्रवैशाखो ग्रीष्मो ज्येष्ठः शुचिस्तथा ॥ ५३ ॥  
  
प्रावृट् नभोनभस्यौ तु शरत् स्यादिष-कार्तिकौ ।  
सहः पौषौ च हेमन्तः शिशिरो माघफाल्गुनौ ॥ ५४ ॥  
  
षडिमे ऋतवः प्रोक्ता यज्ञादौ विहिताः पृथक् ।  
नृणां मानेन दशभिर्लक्षैः सप्तभिरुत्तरैः ।  
अष्टाविंशतिसाहस्रैमनिं कृतयुगस्य तु ॥ ५५ ॥  
  
सन्ध्या चतुःशतानीह वर्षाणामन्तरालतः ।  
सन्ध्यांशस्तावता प्रोक्तस्तदन्तर्गत ईप्सितः ॥ ५६ ॥  
  
त्रेता द्वादशभिर्लक्षैर्मानुषैर्वत्सरैर्भवेत् ।  
षण्णवत्या सहस्रैश्च सन्ध्या चास्य शतत्रयम् ॥ ५७ ॥  
  
शतत्रयं तु सन्ध्यांशस्तदन्तः परिकीर्तितः ।  
चतुःषष्टिसहस्राणि लक्ष्याण्यष्टौ प्रमाणतः ॥ ५८ ॥  
  
भवेद्युगं द्वापराख्यं तेषु सन्ध्या शतद्वयम् ।  
शतद्वयं तु सन्ध्यांशस्तदन्तर्गत इष्यते ॥ ५९ ॥  
  
द्वात्रिंशत्तु सहस्राणि चतुर्लक्षाणि वै कलेः ॥ ६० ॥  
  
संवत्सरैर्भवेन्मानं सन्ध्यैकं प्रोच्यते शतम् ।  
वत्सराणामेकशतं सन्ध्यांशश्च तदन्तरे ॥ ६१ ॥  
  
एवं कृतश्च त्रेता च द्वापरश्च तथा कलिः ।  
मानुषेण प्रमाणेन भवेद् युगचतुष्टयम् ॥ ६२ ॥  
  
त्रिचत्वारिंशता लक्षैर्मानञ्चातुर्युगं भवेत् ।  
सहस्रैरपि विंशत्या सन्ध्या सन्ध्यांशसंयुतम् ॥ ६३ ॥  
  
दैवं दिनं वत्सरेण मानुषेण सरात्रकम् ।  
एवं क्रमं गणित्वा तु मानुषीयैश्चतुर्युगैः ।  
दैवं द्वादशसाहस्रं वत्सराणां प्रकीर्त्तितम् ॥ ६४ ॥  
  
देवैर्द्वादशसाहस्रैर्वत्सरैदैविकं युगम् ।  
तद्वै चतुर्युगं नृणां सन्ध्या सन्ध्यांशसंयुतम् ॥ ६५ ॥  
  
देवानां तु कृते त्रेताद्वापरादिव्यवस्थया ।  
न युगव्यवहारोऽस्ति न च धर्मादिभिन्नता ॥ ६६ ॥  
  
किन्तु चातुर्युगं नारं भवेद्दैवयुगं सदा ।  
दैविकैरेकसप्तत्या युगैर्मन्वन्तरं भवेत् ॥ ६७ ॥  
  
दैवयुगसहस्रे द्वे ब्रह्मणः स्यादहर्निशम् ।  
चतुर्युगसहस्रे द्वे नृणां मानेन तद्भवेत् ॥ ६८ ॥  
  
एकस्मिन् ब्राह्मदिवसे मनव स्युश्चतुर्दश ।  
एवं ब्राह्मणे मानेन दिवसैस्तु त्रिभिः शतैः ।  
स-षष्टिभिर्वत्सरः स्याद् ब्राह्मो वर्षो नृणां यथा ॥ ६९ ॥  
  
ब्राह्मै पञ्चशता वर्षैः परार्धः परिकीर्तितः ।  
तदीश्वरस्य दिवसस्तावती रात्रीरीड्यते ॥ ७० ॥  
  
शतेन ब्रह्मणो वर्षो कालः स्याद् द्विपरार्धकः ।  
परार्धद्वितयेऽतीते ब्रह्मणः प्रलयो भवेत् ॥ ७१ ॥  
  
प्रलीने ब्रह्मणि परे जगतां प्राकृतो लयः ।  
समस्तजगदाधारमव्ययं यत् परात्परम् ॥ ७२ ॥  
  
तस्य ब्रह्मस्वरूपस्य दिवारात्रस्य यद् भवेत् ।  
तत्परं नाम तस्यार्धं परार्धम्मभिधीयते ॥ ७३ ॥  
  
जगत्स्वरूपी भगवान् परमात्माक्षयोऽव्ययः ।  
स्थूलात् स्थूलतमः सूक्ष्माद् यस्तु सूक्ष्मतमो मतः ।  
न तस्यास्ति दिवारात्रिव्यवहारो न वत्सरः ॥ ७४ ॥  
  
किन्तु पौराणिकैः पूर्वैरस्माभिरपि तादृशैः ।  
सृष्टिप्रलयबोधार्थं कल्प्यते तदहर्निशम् ॥ ७५ ॥  
  
स एव रात्रिः स दिवा स वर्षः स वै क्षितिः सृष्टिकरो हरश्च ।  
स विष्णुरूपी पुरुषः पुराणस्तस्मिन् समस्तञ्च विभाति तद्वत् ॥ ७६ ॥  
  
ततो ब्रह्मणि लीने तु परमात्मनि शाश्वते ।  
जगत् सर्वं क्रमेणैव तद्रूपत्वाय गच्छति ॥ ७७ ॥  
  
ब्रह्मणः शतवर्षान्ते रुद्ररूपी जनार्दनः ।  
जगदन्तं स्वयं कृत्वा परमे लीनमेति वै ॥ ७८ ॥  
  
प्रथमं सविता सर्वं स्थावरं जङ्गमं तथा ।  
तीव्रैः करैः शोषयित्वा जलं सर्वं ग्रहीष्यति ॥ ७९ ॥  
  
शुष्का वृक्षास्तृणगणाः प्राणिनः पर्वतास्तथा ।  
चूर्णीकृत्वा विशीर्णा स्युर्दिव्यवर्षशतेन तु ॥ ८० ॥  
  
ततो द्वादशसूर्यस्य रश्मयः प्रबला भृशम् ।  
अभवन् द्वादशादित्या जगद्भोग्योपबृंहिताः ॥ ८१ ॥  
  
रश्मिद्वारेण सकलास्सूर्यास्ते भुवनानि च ।  
अदहन् पृथिवी द्यौश्च मेदिनी चोष्णतां गता ॥ ८२ ॥  
  
ततो विनष्टे सकले स्थावरे जङ्गमे तथा ।  
आदित्यरश्मितौ देवो रुद्ररूपी जनार्दनः ॥ ८३ ॥  
  
निःसृत्य प्रथमं यातः पातालतलमुन्नतः ॥ ८४ ॥  
  
सप्तपातालसंस्थांस्तु नागगन्धर्वराक्षसान् ।  
देवानृषींश्च शेषञ्च जघान वरशूलधृक् ॥ ८५ ॥  
  
एवं स्वर्गे च पाताले पृथिव्यां सागरेषु च ।  
ये प्राणिनस्तान् समस्तान् जघान स जनार्दनः ॥ ८६ ॥  
  
ततो मुखान्महावायुं रुद्रश्च सृष्टवान् स्वयम् ।  
सोऽव्याहतगतिर्गाढं ससार भुवनत्रये ॥ ८७ ॥  
  
यावद्वर्षशतं वायुर्भ्रमन् भुवनगर्भगः ।  
सर्वमुत्सारयामास यत् किञ्चत्तुलाराशिवत् ॥ ८८ ॥  
  
समस्तं तत् समुत्सार्य जगद्वर्ति समन्ततः ।  
विवेश द्वादशादित्यान् स वायुर्जवनाधिकः ॥ ८९ ॥  
  
प्रविश्य मण्डलं तेषां तेजोभिः सह मारुतः ।  
महामेघान् समारेभे रुद्रेण प्रतियोजितः ॥ ९० ॥  
  
ततस्ते प्रेरिता मेघास्तेन वातेन वेगिना ।  
रुद्रेणाप्यतिरौद्रेण पर्याववुर्नभस्तलम् ॥ ९९ ॥  
  
संवर्ताख्या महामेघा भिन्नाञ्जनचयोपमाः ।  
केचिद्धूम्रा शोणवर्णाः शुक्लाश्चित्राश्च भीषणाः ॥ ९२ ॥  
  
केचिच्च पर्वताकाराः केचिन्नागसमप्रभाः ।  
प्रासादसदृशाः केचित् क्रौञ्चवर्णाविभीषणाः ॥ ९३ ॥  
  
गर्जन्त्स्ते महामेघा वर्षाणामधिकं शतम् ।  
ववृषुस्त्रीनथो लोकान् प्लावयन्तो महास्वनाः ॥ ९४ ॥  
  
अथ स्तम्भप्रमाणेन धारापातेन वै दृढम् ।  
धारासारेण महता पूरितं भुवनत्रयम् ॥ ९५ ॥  
  
आध्रु वस्थानमासाद्य तोयराशौ स्थिते ततः ।  
स मुखादसृजद्वायुं रुद्ररूपी जनार्दनः ॥ ९६ ॥  
  
तेनौघवायुनाक्षिप्ता मेघाः संवत्सराञ्छतम् ।  
अव्याहतगतेनाशु विध्वस्ता अभवंस्ततः ॥ ९७ ॥  
  
नष्टेषु तेषु मेघेषु जनलोकादिकं पुनः ।  
रुद्रस्त्वाब्रह्मभुवनं ध्वंसयामास निर्दयः ॥ ९८ ॥  
  
विध्वस्तेषु समस्तेषु भुवनेषु विशेषतः ।  
विनष्टे ब्रह्मलोके च रुद्रोऽगाद् द्वादशारुणान् ॥ ९९ ॥  
  
स गत्वा द्वादशादित्यान् वेगेन महता हरिः ।  
अग्रसच्चातिजज्वाल तैर्गर्भस्थैर्दिवाकरैः ॥ १०० ॥  
  
ततो ब्रह्माण्डमासाद्य रुद्रः कालान्तकोपमः ।  
चूर्णीचकार सकलं मुष्टिपेषं महाबलः ॥ १०१ ॥  
  
चूर्णीकुर्वन्तु ब्रह्माण्डं पृथिव्यपि विचूर्णिता ।  
तोयानि च समस्तानि स दध्रे योगतो हरिः ॥ १०२ ॥  
  
यद् ब्रह्माण्डाद्बहिस्तोयं स्थितं पूर्वं समन्ततः ।  
यद्वाभ्यन्तर्गतं तोयं तत् सर्वञ्चैकतां गतम् ॥ १०३ ॥  
  
एकीभूतेषु तोयेषु सर्वव्यापिषु सर्वतः ।  
ब्रह्माण्डखण्डपूर्णौधः प्लवन्नासीत् स नौरिव ॥ १०४ ॥  
  
ततः पृथिव्याः सारन्तु गन्धं तन्मात्रकं क्रमात् ।  
अम्भो जग्राह सकलं विनष्टा पृथिवी ततः ॥ १०५ ॥  
  
पुनः स रुद्रस्तेजांसि गर्भस्थानि स्वकायतः ।  
निःसारयामास पुनः पुञ्जोभूतानि भीषणः ॥ १०६ ॥  
  
तानि तेजांसि सकलं जगृहुः सर्वतः स्थितम् ।  
अन्तर्बहिश्च ब्रह्माण्डात्तेजो यच्चान्यतो गतम् ॥ १०७ ॥  
  
जगद्गतं सर्वतेजो गृहीत्वा चैकतो ज्वलन् ।  
रौद्रब्रह्माण्डखण्डानि तेजोऽथ न्यदहज्जले ॥ १०८ ॥  
  
दग्ध्वा ब्रह्माण्डचूर्णानि तेजांस्युज्ज्वलितानि च ।  
जलेभ्यो रसतन्मात्रं सारभूतं ततोऽग्रहीत् ।  
गृहीतसारास्ता आपः प्रनष्टास्तेजसा ततः ॥ १०९ ॥  
  
अप्सु नष्टासु तत्तेजः प्रविश्याथ सदागतिः ।  
एकीभूतो महाभागो रूपं तन्मात्रमग्रहीत् ॥ ११० ॥  
  
गृहीते रूपतन्मात्रे तेजांसि सकलान्यथ ।  
विनष्टानि ततो वायुः प्रबलोऽभूदवारितः ॥ १११ ॥  
  
महास्वनं ततो वायुमासाद्याग्निरिव ज्वलन् ।  
रुद्रः सङ्क्षोभयामास तदाकाशं स्वयं ततः ॥ ११२ ॥  
  
तेन सङ्क्षुब्धमाकाशमग्रहीन्मरुतस्ततः ।  
तद्गतं स्पर्शतन्मात्रं ततो नष्टः प्रभञ्जनः ॥ ११३ ॥  
  
नष्टे वायौ ततो रुद्र आकाशात् सारमग्रहीत् ।  
शब्दतन्मात्रकं तस्मिन् गृहीते विगतं वियत् ॥ ११४ ॥  
  
नष्टे नभसि रुद्रोऽसौ काये ब्राह्मे तदाविशत् ।  
ब्राह्मं तदाकुलं कायं निराधारं निराकुलम् ।  
विवेश वैष्णवे काये शङ्खचक्रगदाधरे ॥ ११५ ॥  
  
ततः शौरिर्महातेजाः कायं तत् पाञ्चभौतिकम् ।  
शङ्खचक्रगदाशार्ङ्गवरासिधरमच्युतम् ।  
स्वशक्त्या सञ्जाहाराशु सारमादाय सर्वतः ॥ ११६ ॥  
  
निराधारं निराकारं निःसत्त्वं निरवग्रहम् ।  
आनन्दमयमद्वैतं द्वैतहीनाविशेषणम् ॥ ११७ ॥  
  
न स्थूलं न च सूक्ष्मं यज्ज्ञानं नित्यं निरञ्जनम् ।  
एकमासीत् परं ब्रह्म स्वप्रकाश समन्ततः ॥ ११८ ॥  
  
नाहो न रात्रिर्न वियन्न पृथ्वी नासीत्तमो ज्योतिरभून्नचान्यत् ।  
श्रोत्रादिबुद्ध्याद्युपलभ्यमेकं प्राधानिकं ब्रह्म पुमांस्तदासीत् ॥ ११९ ॥  
  
एवं यावत्स्थितां सृष्टिस्तावत् कालमसृष्टिकम् ।  
आसीदेकं परं तत्त्वं ततः सृष्टिः प्रवर्तते ॥ १२० ॥  
  
प्रकृतौ संस्थितो यस्मात् सर्वतन्मात्रसञ्चयः ।  
अहङ्कारं महत्तत्त्वं गतो यत् प्राकृतो लयः ॥ १२१ ॥  
  
प्रकृतौ संस्थितं व्यक्तमतीत प्रलयन्तु तत् ।  
तस्मात् प्राकृतसञ्ज्ञोऽयमुच्यते प्रतिसञ्चरः ॥ १२२ ॥  
  
अयं वः कथितो विप्राः प्राकृताख्यो महालयः ।  
आदिसृष्टिं शृणुष्वेमां कथ्यमानां मया पुनः ॥ १२३ ॥  
  
इति श्रीकालिकापुराणे संहारकथनं नाम चतुर्विंशोऽध्यायः ॥ २४ ॥  
पञ्चविंशोऽध्यायः   
  
मार्कण्डेय उवाच   
  
कालो नाम स्वयं देवः सृष्टिस्थित्यन्तकारकः ।  
अविच्छिन्नः स प्रलयं स्तेन भागेन केनचित् ॥ १ ॥  
  
लयभागे व्यतीते तु सिसृक्षा समजायत ।  
ज्ञानरूपस्य च तदा परमब्रह्मणो विभोः ॥ २ ॥  
  
ततोऽस्य प्रकृतिस्तेन सम्यक्सङ्क्षोभिता धिया ।  
स क्षुब्धा सर्वकार्यार्थमभूत् सा त्रिगुणात्मिका ॥ ३ ॥  
  
यथा सन्निधिमात्रेण गन्धः क्षोभाय जायते ।  
मनसो लोककर्तृत्वात्तथासौ परमेश्वरः ॥ ४ ॥  
  
स एव क्षोभको ब्रह्मन् क्षोभ्यश्च परमेश्वरः ।  
स सङ्कोचविकाशाभ्यां प्रधानत्वेऽपि च स्थितः ॥ ५ ॥  
  
इच्छामात्रेण पुरुषः शृष्ट्यर्थं परमेश्वरः ।  
ततः सङ्क्षोभयामास पुनरेव जगत्पतिः ॥ ६ ॥  
  
गुणसाम्यात्ततस्तस्मात् क्षेत्रज्ञाधिष्ठितात् ततः ।  
गुणव्यञ्जनसम्भूतिः सर्गकाले बभूव ह ॥ ७ ॥  
  
प्रधानतत्त्वादुद्भुतमीश्वरेच्छासमीरितात् ।  
महत्तत्वं प्रथमतस्तत् प्रधानं समावृणोत् ॥ ८ ॥  
  
प्रधानेनावृतात्तस्मादहङ्कारो व्यजायत ।  
वैकारिकस्तैजसश्च भूतादिश्चैव तामसः ॥ ९ ॥  
  
त्रिविधोऽयमहङ्कारो यो जातो महतोऽग्रतः ।  
भूतानामिन्द्रियाणाञ्च स वै हेतुः सनातनः ॥ १० ॥  
  
स महांस्तमहङ्कारं जातमात्रं समावृणोत् ।  
तन्मात्राणि ततः पञ्चजज्ञिरेऽस्मात् समावृतात् ॥ ११ ॥  
  
प्रथमं शब्दतन्मात्रं स्पर्शतन्मात्रमन्तरम् ।  
तृतीयं रूपतन्मात्रं रसतन्मात्रमेव च ॥ १२ ॥  
  
पञ्चमं गन्धतन्मात्रमेतानि क्रमशोऽभवन् ।  
प्रत्येकं सर्वतन्मात्रमहङ्कारः समावृणोत् ॥ १३ ॥  
  
ससर्ज शब्दतन्मात्रादाकाश शब्दलक्षणम् ।  
शब्दमात्रं तथाकाश भूतादि स समावृणोत् ॥ १४ ॥  
  
शब्दतन्मात्रसहितात् स्पर्शतन्मात्रतस्ततः ।  
वायुं समभवत् स्पर्शगुणः शब्दसमन्वितः ॥ १५ ॥  
  
आकाशवायुसंयुक्ताद्रूपतन्मात्रतस्ततः ।  
तेजः समभवद्दीप्त सर्वतस्तदवर्धतः ॥ १६ ॥  
  
तच्छब्दवत् स्पर्शवच्च रूपवच्च व्यजायत ।  
ततो वियद्वायुतेजोयुक्तात्तोयं ससर्ज ह ।  
रसतन्मात्रतः सम्यक् तेन व्याप्त समन्तः ॥ १७ ॥  
  
तोयान्याधारशक्तिर्या विष्णोरमिततेजसः ।  
सा दध्रेऽथ निराधाराण्यनिलान्दोलितानि वै ॥ १८ ॥  
  
तेषु बीजं प्रथमतः ससर्ज परमेश्वरः ।  
तदण्डमभवद् हैमं सहस्रांशुसमप्रभम् ॥ १९ ॥  
  
महदादिविशेषान्तैरारब्धं सर्वतो वृतम् ।  
वारिवह्न्यनिलाकाशैस्तमोभूतादिना बहिः ।  
वृतं दशगुणैरण्डं भूतादिर्महता तथा ॥ २० ॥  
  
बीजं यथा बाह्यदलैर्व्याप्तमण्डं तथा पुनह् ।  
तोयादिभिस्तथा व्याप्तं ब्रह्माण्डमतुलं द्विजाः ॥ २१ ॥  
  
तदण्डमध्ये स्वयमेव विष्णुर्ब्रह्मस्वरूपं विनिधाय कायम् ।  
दिव्येन मानेन स वर्षमेकं स्थितोऽग्रहीद्बीजगणं स्वबुद्ध्या ॥ २२ ॥  
  
ध्यानेन चाण्डं स्वयमेव कृत्वा द्विधा स तस्थौ क्षणमात्रमस्मिन् ।  
तदैव तन्मात्रगणैः समस्तैर्गन्धोत्तरैर्भूरमुनैव सृष्टा ॥ २३ ॥  
  
स्पर्शस्य शब्दस्य समस्तरूपगुणस्य गन्धस्य रसस्य चैषा ।  
आधारभूता सकलैः कृता यत्तन्मात्रवर्गैरखिला धरित्री ॥ २४ ॥  
  
जातस्तदुत्थैः कनकचलोऽसौ जरायुभिः पर्वतसञ्चयोऽभूत् ।  
गर्भादिकैः सप्तपयोधयस्तु स्कन्धद्वयेन त्रिदशालयोऽभूत् ॥ २५ ॥  
  
स्कन्धद्वयेनापरदेशजेन सप्ताभवन्नागगृहाणि तानि ।  
पातालसञ्ज्ञानि महासुखानि यत्र स्वयं स्यात् परतो महेशः ॥ २६ ॥  
  
तेजोगणात्तस्य बभूव लोको योऽसौ महर्लोक इति श्रुतोऽभूत् ।  
जनाह्वयोऽभून्मरुतोऽथ गर्भाद् ध्यानात्तपोलोकवरो बभूव ॥ २७ ॥  
  
अण्डोर्धगत्यामभवत्तु सत्यं ब्रह्माण्डखण्डोपरि विष्णुरच्युतः ।  
परं पदं यन्निगदन्ति धीरा यज्ज्ञानगम्यं परिनिष्ठरूपम् ॥ २८ ॥  
  
एवं विधाय प्रथमं बभूव विष्णुस्वरूपी स्थितये स एव ।  
स्वयं समुद्भूततनुर्यतोऽयं स्वभूरिति ख्यातिरवाप विष्णुः ॥ २९ ॥  
  
ततोऽभवत् यज्ञवराहरूपी विष्णुर्भुवः प्रोद्धरणाय पीनः ।  
निमज्जमानां पृथिवी स मध्ये भित्त्वा गतो धर्तुमधोऽतिवेगा ॥ ३० ॥  
  
दंष्ट्राग्रदेशे विनिधाय पृथ्वी स उद्गतः सर्वमतीत्य तोयम् ।  
ततोऽभवत् सप्तकणान्वितोऽयमनन्तमूर्तिः पृथिवीं विधर्तुम् ॥ ३१ ॥  
  
प्रसार्य शेषोऽपि फलाः स वैष मध्ये निधायैकफणां धरित्रीम् ।  
दधार तोयोपरि तोयसंस्थितस्ततोऽत्यजद् यज्ञवराह उर्वीम् ॥ ३२ ॥  
  
प्रसारिताः फणाः सर्वास्तासामेका तु पूर्वतः ।  
अपरा पश्चिमायां तु दक्षिणोत्तरयोः परे ॥ ३३ ॥  
  
एका गता फणैशान्यामाग्नेय्यामपरा दिशि ।  
पृथ्वीमध्ये स्थिता चैका नेरृत्यां तस्य वै तनुः ।  
शून्या दिग्वायवी तत्र ततो नम्रा स्थिता क्षितिः ॥ ३४ ॥  
  
स तु दीर्घतनुस्तोये यदानन्तो न चाशकत् ।  
कूर्मरूपी तदा भूत्वानन्तं कायमधाद्धरिः ॥ ३५ ॥  
  
अधो ब्रह्माण्डखण्डं स पद्भिराक्रम्य कच्छपः ।  
ग्रीवां वितत्य वायव्यां पृष्ठेऽनन्तमधारयत् ॥ ३६ ॥  
  
अनन्तः कूर्मपृष्ठे तु नवभिर्वेष्टनैस्तनुम् ।  
निधाय पृथ्वीं दध्रे सुखेनैव महातनुः ॥ ३७ ॥  
  
ततः फणास्वनन्तस्य चलन्ती पृथिवी स्थिता ।  
वराहः कर्तुमचलामचलामकरोद्दृढाम् ॥ ३८ ॥  
  
मेरुं खुरप्रहारेण प्रहृत्य पृथिवीतलम् ।  
न्यखनत् स विवेशाथ पृथ्वीं भित्त्वान्तरं ततः ॥ ३९ ॥  
  
योजनानां सहस्राणि षोडशैव रसातलम् ।  
प्रविवेश महाशैलो वराहाङ्घ्रिप्रहारतः ॥ ४० ॥  
  
द्वात्रिंशत्तु सहस्राणि योजनानां तु विस्तृतम् ।  
मेरोः शिरोऽभवत्तेन प्रहारेण द्विजोत्तमाः ॥ ४१ ॥  
  
मर्यादा पर्वतनाथस्य पार्श्वे पोत्री तदाकरोत् ।  
यदा चलति नैवैष पर्वतः पृथिवीधरः ॥ ४२ ॥  
  
हिमवत्प्रभृतीनाञ्च भागं भागं सपञ्चकम् ।  
पदा क्षित्यन्तरं चक्रे तदुच्छ्रायप्रमाणतः ॥ ४३ ॥  
  
ततो ब्रह्मा वराहाय नमस्कृत्य महीजसे ।  
अर्धनारीश्वरं कक्षाद् देवदेवं व्यजायतः ॥ ४४ ॥  
  
प्रथमं जातमात्रः स प्ररुरोद महास्वनः ।  
किं रोदिषीति तं ब्रह्मा रुदन्तं प्रत्युवाच ह ॥ ४५ ॥  
  
नम देहीति तं सोऽथ प्रत्युवाच महेश्वरः ।  
रुद्रनामा रोदनाच्च मा रोदीस्त्वं महाशय ॥ ४६ ॥  
  
एवमुक्तः पुनः सोऽथ सप्तवारान् रुरोद सः ।  
ततोऽपराणि नामानि सप्त ब्रह्माकरोत् पुनः ॥ ४७ ॥  
  
शर्वं भवं च भीमञ्च महादेवं चतुर्थकम् ।  
पञ्चमं चोग्रमीशानं षष्ठं पशुपतिं परम् ॥ ४८ ॥  
  
मया यथा विभक्तस्त्वं तथात्मा स्वो विभज्यताम् ।  
त्वयापि भूरिसृष्ट्यर्थं भवांश्चापि प्रजापतिः ॥ ४९ ॥  
  
ततो ब्रह्मा द्विधा भूत्वा पुरुषोऽर्धेन सोऽभवत् ।  
अर्धेन नारी तस्यां तु विराजमसृजत् प्रभुः ॥ ५० ॥  
  
तमाह भगवान् ब्रह्मा कुरु सृष्टिं प्रजापते ।  
तपस्तप्त्वा विराट् सोऽपि मनुं स्वायम्भुवं ततः ॥ ५१ ॥  
  
ससर्ज सोऽपि तपसा ब्रह्माणं पर्यतोषयत् ।  
तोषितस्तेन मनसा दक्षं सृष्ट्यै ससर्ज सः ॥ ५२ ॥  
  
सृष्टे दक्षेऽथ दशधा प्रणतो मनुना विधिः ।  
पुनरेव सुतानन्यान् ससर्ज दश मानसान् ॥ ५३ ॥  
  
मरीचिमत्र्यङ्गिरसौ पुलस्त्यं पुलहं क्रतुम् ।  
प्रचेतसं वसिष्ठञ्च भृगुं नारदमेव च ॥ ५४ ॥  
  
एतानुत्पाद्य मनसा मनुं स्वायम्भुवं पुनः ।  
यूयं सृजध्वमित्युक्त्वा लोकेशोऽन्तर्दधे पुनः ॥ ५५ ॥  
  
वराहोऽप्यथ पोत्रेण खनित्वा सप्तसागरान् ।  
पृथिव्यां बलयाकारान् ससर्ज परमेश्वरः ॥ ५६ ॥  
  
सप्तधा भमणेनासौ सृष्ट्वा सप्ताथ सागरान् ।  
सप्तद्वीपानवच्छिद्य पृथिव्यन्तं ततो गतः ॥ ५७ ॥  
  
लोकालोकाह्वयं शैलः कृत्वा पृथ्व्यास्तु वेष्टनम् ।  
लक्षद्वयोच्छ्रितं मानाद् योजनानां समन्ततः ।  
सुदृढं स्थापयामास भित्तिप्रान्ते यथा गृहम् ॥ ५८ ॥  
  
आदिसृष्टिरियं विप्राः कथिता भवतां मया ।  
प्रतिसर्गमहं वक्ष्ये तच्छृण्वन्तु महर्षयः ॥ ५९ ॥  
  
इति श्रीकालिकापुराणे वराहसर्गो नाम पञ्चविंशोऽध्यायः ।  
षड्विंशोऽध्यायः   
  
मार्कण्डेय उवाच   
  
वाराहोऽयं श्रुतः सर्गो वराहाधिष्ठितो यतः ।  
प्रतिसर्गः श्रुतः सर्वैर्दक्षाद्यैर्यः कृतः पृथक् ॥ १ ॥  
  
रुद्रो विराण्मनुर्दक्षो मरीच्याद्यास्तु मानसाः ।  
यं यं सर्गं पृथक् चक्रुः प्रतिसर्गश्च स स्मृतः ॥ २ ॥  
  
विराट्-सुतोऽसृजद्वंश्यान्मनून् यैर्विततं जगत् ।  
मनुः सप्त मनून् सृष्ट्वा चकार बहुशः प्रजाः ॥ ३ ॥  
  
प्रजाः सिसृक्षुः स मनुर्योऽसौ स्वायम्भुवाह्वयः   
असृजत् प्रथमं षड् वै मनून् सोऽथ परान् सुतान् ॥ ४ ॥  
  
स्वारोचिषश्चौत्तमिश्च तामसो रैवतस्तथा ।  
चाक्षुषश्च महातेजा विवस्वानपरस्तथा ॥ ५ ॥  
  
यक्षरक्षःपिशाचांश्च नागगन्धर्वकिन्नरान् ।  
विद्याधरानप्सरसः सिद्धान् भूतगणान् बहून् ॥ ६ ॥  
  
मेघान् सविद्युतो वृक्षान् लतागुल्मतृणादिकान् ।  
मत्स्यान् पशूंश्च कीटांश्च जलजान् स्थलजांस्तथा ॥ ७ ॥  
  
एतादृशानि सर्वाणि मनुः स्वायम्भुवः सुतैः ।   
सहितः ससृजे सोऽन्यः प्रतिसर्गः प्रकीर्तितः ॥ ८ ॥  
  
अन्ये षण्मनवो ये वै तेऽपि स्वे स्वेऽन्तरेऽन्तरे ।  
प्रतिसर्गं स्वयं कृत्वा प्राप्नुवन्ति चराचरम् ॥ ९ ॥  
  
यज्ञस्य सम्भूतं यज्ञं यूपं प्राग्वंशमेव च ।  
धर्माधर्मौ गुणान् सर्वान् वराह इव सृष्टवान् ॥ १० ॥  
  
सुतान् बहून् समुत्पाद्य दक्षो देवर्षिसत्तमान् ।  
महर्षीन् सोमपायींश्च बहून् पितृगणांस्तथा ॥ ११ ॥  
  
सृष्टिं प्रवर्त्तयामास प्रतिसर्गोऽस्य स स्मृतः ।  
अजायन्त मुखाद्विप्राः क्षत्रिया बाहुयुग्मतः ॥ १२ ॥  
  
ऊर्वोर्वैश्याः पदोः शूद्राश्चतुर्वेदाश्चतुर्मुखात् ।  
ब्रह्मणः प्रतिसर्गोऽयं ब्राह्मः सर्गः स्मृतस्ततः ॥ १३ ॥  
  
मरीचेः कश्यपो जातः कश्यपात् सकलं जगत् ।  
देवा दैत्या दानवाश्च तस्य सर्गः प्रकीर्तितः ॥ १४ ॥  
  
अत्रेर्नेत्रादभूच्चन्द्रश्चन्द्रवंशस्ततोऽभवत् ।  
तेन व्याप्तं जगत् सर्वं सोऽस्य सर्गः प्रकीर्तितः ॥ १५ ॥  
  
अथर्वागिरस पुत्राः पौत्राश्च बहुशोऽपरे ।  
मन्त्रयन्त्रादयो ये वै ते सर्वेऽङ्गिरसः स्मृताः ॥ १६ ॥  
  
आज्यपाख्याः पुलस्त्यस्य पुत्राश्चान्ये च राक्षसाः ।  
प्रतिसर्गः पुलस्त्यस्य बलवेगसमन्विताः ॥ १७ ॥  
  
काद्रवेया गजा अश्वाः प्रजा बहुतरास्तथा ।  
ससृजे पुलहेनैष सर्गस्तस्य प्रकीर्तितः ॥ १८ ॥  
  
क्रतोः पुत्राः बालखिल्याः सर्वज्ञा भूरितेजसः ।  
अष्टाशीतिसहस्राणि ज्वलद्भास्करसन्निभाः ॥ १९ ॥  
  
प्रचेतसः सुताः सर्वे ते वै प्राचेतसाः स्मृताः ।  
षडशीतिसहस्राणि पावकोपमतेजसः ॥ २० ॥  
  
सुकालिनो वसिष्ठस्य पुत्राश्चान्ये च योगिनः ।  
आरुन्धतेयाः पञ्चाशद्वाशिष्ठः सर्ग उच्यते ॥ २१ ॥  
  
भृगोश्च भार्गवा जाता ये वै दैत्यपुरोधसः ।  
कवयस्ते महाप्राज्ञास्तैर्व्याप्तमखिलं जगत् ॥ २२ ॥  
  
नारदात्तारका जाता विमानानि तथैव च ।  
प्रश्नोत्तरास्तथैवान्ये नृत्यगीतं च कौतुकम् ॥ २३ ॥  
  
एते दक्षमरीच्याद्याः कृतदारान् बहून् सुतान् ।  
उत्पाद्योत्पाद्य पृथिवीं दिवं च समपूरयन् ॥ २४ ॥  
  
तेषां सुतेभ्यश्च सुतास्तत्पुत्रेभ्यः परे सुताः ।  
समुत्पन्नाः प्रवर्तन्ते ह्यद्यापि भुवनेषु वै ॥ २५ ॥  
  
विष्णोस्तु चक्षुषोः सूर्यो मनसश्चन्द्रमाः स्मृतः ।  
श्रोत्राद्वायु समुद्भतोमुखादग्निरजायत ॥ २६ ॥  
  
प्रतिसर्गो ह्ययं विष्णुस्तथा चापि दिशो दश ।  
सृष्ट्यर्थं चन्द्रमा पश्चादत्रिनेत्रादवातरत् ।  
भास्करं कश्यपाज्जातो भार्यया च समन्वितः ॥ २७ ॥  
  
रुद्राश्च बहवो जाता भूतग्रामाश्चतुर्विधाः ।  
श्ववराहोष्ट्ररूपाश्च प्लवगोमायुगोमुखा ॥ २८ ॥  
  
ऋक्षमार्जारवदना सिंहस्याघ्रमुखाः परे ।  
नाना शस्त्रधरा सर्वे नानारूपा महाबलाः ॥ २९ ॥  
  
एष व प्रतिसर्गोऽपि कथितो द्विजसत्तमाः ।  
दैनन्दिन च प्रलय शृणुध्वं कल्पशेषतः ॥ ३० ॥  
  
इति श्रीकालिकापुराणे सृष्टिकथने षड्विशोऽध्यायः ॥ २६ ॥  
सप्तविंशोऽध्यायः   
  
मार्कण्डेय उवाच   
  
मन्वन्तरं मनोः कालो यावत् पालयते प्रजाः ।  
एको मनुः स कालस्तु मन्वन्तरमिति श्रुतम् ॥ १ ॥  
  
तदेकसप्ततियुगैर्देवानामिह जायते ।  
तैश्चतुर्दशभिः कल्पो दिनमेकं तु वेधसः ॥ २ ॥  
  
दिनान्ते ब्रह्मणो जाते सुषुप्सा तस्य जायते ।  
योगनिद्रा महामाया समायाति पितामहम् ॥ ३ ॥  
  
नाभिपद्मं प्रविश्याथ विष्णोरमिततेजसः ।  
सुखं शेते स भगवान् ब्रह्मा लोकपितामहः ॥ ४ ॥  
  
ततो विष्णुः स्वयं भुत्वा रुद्ररूपी जनार्दनः ।  
पूर्ववन्नाशयामास स सर्वं भुवनत्रयम् ॥ ५ ॥  
  
वायुना वह्निना सार्धं दाहयामास वै यथा ।  
महाप्रलयकालेषु तथा सर्वं जगत् त्रयम् ॥ ६ ॥  
  
जनं यान्ति प्रतापार्ता महर्लोकनिवासिनः ।  
त्रैलोक्यदाहसमये पीडिता दारुणाग्निना ॥ ७ ॥  
  
ततः कालान्तकैर्मेघैर्नानावर्णैर्महास्वनैः ।  
समुत्पाद्य महावृष्टिमापूर्य भुवनत्रयम् ॥ ८ ॥  
  
चलत्तरङ्गैस्तोयौघैराध्रुवस्थानसङ्गतैः ।  
निधाय जठरे लोकानिमांस्त्रीन् स जनार्दनः ।  
नागपर्यङ्कशयने शेते स परमेश्वरः ॥ ९ ॥  
  
शयान नाभिकमले ब्रह्माणं स जगद्गुरुः ।  
संस्थाप्य त्रीनिमाल्लोकान् दग्ध्वा जग्ध्वा श्रिया सह ॥ १० ॥  
  
शेते स भोयिशय्यायां ब्रह्मा नारायणात्मकः ।  
योगनिद्रावशं जातस्त्रेलोक्यग्रासवृंहितः ॥ ११ ॥  
  
त्रैलोक्यमखिलं दग्धं यदा कालाग्निना तदा ।  
अनन्तः पृथिवी त्यक्त्वा विष्णोरन्तिकमागगः ॥ १२ ॥  
  
तेन त्यक्ता तु पृथिवी क्षणमात्रादधोगता ।  
पतिता कूर्मपृष्ठे च विशीर्णेव तदाभवत् ॥ १३ ॥  
  
कूर्मोऽपि महतो यत्नाच्चलन्तीं पृथिवीं जले ।  
ब्रह्माण्डं पद्भिराक्रम्य पृष्ठे दध्रे धरां तदा ॥ १४ ॥  
  
ब्रह्माण्डखण्डसंयोगाच्चूर्णिता पृथिवो भवेत् ।  
इति तां परिजग्राह कूर्मरूपी जनार्दनः ॥ १५ ॥  
  
चलज्जलौघसंसर्गाच्चलन्त्या धरया तदा ।  
कूर्मपृष्ठं बहुतरैर्वरण्डैर्विततीकृतम् ॥ १६ ॥  
  
अनन्तस्तत्र गत्वा तु यत्र क्षीरोदसागरः ।  
तत्र स्वयं श्रिया युक्तं सुषुप्सन्तं जनार्दनम् ॥ १७ ॥  
  
फणया मध्यया दध्रे त्रैलोक्यग्रासबृंहितम् ।  
पूर्वं फणाः वितत्योर्ध्वं पद्मं कृत्वा महाबलः ।  
विष्णुमाच्छादयामास शेषाख्यः परमेश्वरम् ॥ १८ ॥  
  
तस्योपधानमकरोदनन्तो दक्षिणां फणाम् ।  
उत्तरां पादयोश्चक्रे उपधानं महाबलः ॥ १९ ॥  
  
तालवृन्तं तदा चक्रे सशेषः पश्चिमा फणाम् ।  
स्वपन्नं बीजयामास शेषरूपी जनार्दनम् ॥ ३० ॥  
  
शङ्खं चक्रं नन्दकासिमिषुधी द्वे महाबलः ।  
ऐशान्ययाथ फणया स दध्रे गरुडं तथा ॥ २१ ॥  
  
गदा पद्मं च शार्ङ्गश्च तथैव विविधायुधम् ।  
यानि चान्यानि तस्यासन्नाग्नेय्या फणया दधौ ॥ २२ ॥  
  
एवं कृत्वा स्वकं कायं शयनीय तदा हरेः ।  
पृथ्वीमधरकायेन मग्नामात्रम्य चाम्भसि ॥ २३ ॥  
  
त्रैलोक्य ब्रह्मसहितं सलक्ष्मीकं जनार्दनम् ।  
सोपासङ्ग जगद्बीज जगत्कारणकारणम् ॥ २४ ॥  
  
नित्यानन्दं वेदमयं ब्रह्मण्य परमेश्वरम् ।  
जगत्कारणकर्तार जगत्कारणकारणम् ॥ २५ ॥  
  
भूतभव्यभवन्नाथ परावरगतिं  हरिम् ।  
दधारं शिरसा तान्तु स्वयमेव स्वकां तनुम् ॥ २६ ॥  
  
एवं ब्रह्मदिनस्यैव प्रमाणेन निशां हरिः ।  
सन्ध्यां च समभिव्याप्य शेते नारायणोऽव्ययः ॥ २७ ॥  
  
यस्मादयन्तु प्रलयो ब्रह्मणः स्याद् दिने दिने ।  
तस्माद् दैनन्दिनमिति ख्यापयन्ति पुराविदः ॥ २८ ॥  
  
व्यतीतायां निशायां तु ब्रह्मा लोकपितामहः ।  
त्यक्त्वा निद्रां समुत्तस्थौ स पुनः सृष्टये हितः ॥ २९ ॥  
  
त्रैलोक्यं तोयसम्पूर्णं शयानं पुरुषोत्तमम् ।  
निरीक्ष्य वैष्णवीं मायां महामायां जगन्मयीम् ।  
योगनिद्रां स तुष्टाव हरेरङ्गे च संस्थिताम् ॥ ३० ॥  
  
ब्रह्मोवाच   
  
चितिशक्तिं निर्विकारां परब्रह्मस्वरूपिणीम् ।  
प्रणमामि महामायां योगनिद्रां सनातनीम् ॥ ३१ ॥  
  
त्वं विद्या योगिनां देवि त्वं गतिस्त्वं मतिः स्तुतिः ।  
त्वं सृष्टिस्त्वं स्थितिः स्वाहा स्वधा त्वमिह गीतिका ॥ ३२ ॥  
  
त्वं सामगीतिस्त्वं नीतिस्त्वं ह्रीः श्रीस्त्वं सरस्वती ।  
योगनिद्रा महामाया मोहनिद्रा त्वमीश्वरी ॥ ३३ ॥  
  
त्वं कान्तिः सर्वशक्तिस्त्वं त्वं तनुर्वैष्णवी शिवा ।  
त्वं धात्री सर्वलोकानामविद्यां त्वं शरीरिणाम् ॥ ३४ ॥  
  
आधारशक्तिस्त्वं देवी त्वं हि ब्रह्माण्डधारिणी ।  
त्वमेव सर्वजगतां प्रकृतिस्त्रिगुणात्मिकां ॥ ३५ ॥  
  
त्वं सावित्री च गायत्री सौम्यासौम्यातिशोभना ।  
त्वं सिसृश्चा हरेर्नित्या सुषुप्सा त्वं सुषुप्तिका ॥ ३६ ॥  
  
पुष्टिर्लज्जा क्षमा शान्तिस्त्वं धृतिः परमेश्वरी ।  
त्वमेव क्षितिरूपेण ध्रियसे सचराचरम् ॥ ३७ ॥  
  
त्वमापस्त्वमपां माता सर्वान्तर्गतचारिणी ।  
स्तुतिः स्तुत्या च स्तोत्री च स्तुतिशक्तिस्त्वमेव च ॥ ३८ ॥  
  
त्वामहं किन्नु स्तोष्यामि प्रसीद परमेश्वरि ।  
नमस्तुन्यं जगन्मातः प्रबोधय जनार्दनम् ॥ ३९ ॥  
  
एवं स्तुता महामाया ब्रह्मणा लोककारिणा ।  
नेत्रास्यनासिका-बाहु-हृदयान्निर्गता हरेः ।  
राजसी मूर्तिमाश्रित्य सा तस्थौ ब्रह्मद्र्शने ॥ ४० ॥  
  
ततो जनार्दनो भोगिशयनान्निद्रया क्षणात् ।  
परित्यक्तः समुत्तस्थौ सृष्टये चाकरोन्मतिम् ॥ ४१ ॥  
  
ततो वराहरूपेण निमग्नां पृथिवीं जले ।  
मग्नां समुद्दधाराशु न्यधाच्च सलिलोपरि ॥ ४२ ॥  
  
तस्योपरि जलौघस्य महती नौरिव स्थिता ।  
विततत्वाच्च देहस्य न मही याति सम्प्लवम् ॥ ४३ ॥  
  
ततो हरिः क्षितिं गत्वा तोयराशिं स्वमायया ।  
संहृत्य जन्तुस्थितये प्रवृत्तः स्वयमेव हि ॥ ४४ ॥  
  
अनन्तोऽपि यथापूर्वं तथा गत्वा क्षितेस्तलम् ।  
पृथिवीं धारयामास कूर्मस्योपरि संस्थितः ॥ ४५ ॥  
  
ततो ब्रह्मा समुत्पाद्य सर्वानेव प्रजापतीन् ।  
जगदुत्पादयामास सर्वलोकपितामहः ॥ ४६ ॥  
  
ब्रह्मा वा कुरुते सृष्टि यदान्ये वापि कुर्वते ।  
दक्षाद्यास्तु प्रजापालाः स्वयमेव तदिच्छया ॥ ४७ ॥  
  
परब्रह्मस्वरूपीय सोऽनुगृह्णाति सन्ततम् ।  
प्रकृतिश्चानुगृह्णाति महाभूतानि पञ्च वै ॥ ४८ ॥  
  
पुरुषश्चानुगृह्णति तथैव महदादयः ।  
ईश्वरेच्छान्वधिष्ठानात् पुरुषादष्टसञ्चयात् ॥ ४९ ॥  
  
पुरुषाणामधिष्टानान्महाभूतगणस्य च ।  
तथैव महदादीनां कालस्य च महात्मनः ।  
अधीष्ठानात् प्रधानस्य यच्च किञ्चन जायते ॥ ५० ॥  
  
स्थावरं जङ्गमं वापि स्थिरं वाप्यथवाद्भूतम् ।  
सर्वमेतदधिष्ठानाज्जायते द्विजसत्तमाः ॥ ५१ ॥  
  
इति वः कथितं सर्वं यथैवादर्शयत् पुरा ।  
हराय सृष्टिसंहार-कल्पास्तान् भगवान् हरिः ॥ ५२ ॥  
  
यथा जगत् प्रपञ्चस्यासारता दर्शिता परा ।  
यच्च सारं दर्शितं तन्मत्तः शृण्वन्तु वै द्विजाः ॥ ५३ ॥  
  
इति श्रीकालिकापुराणे सृष्टिकथेन सप्तविंशोऽध्यायः ॥ २७ ॥   
अष्टाविंशोऽध्यायः   
  
मार्कण्डेय उवाच   
  
जगत् सर्वं तु निःसारमनित्यं दुःखभाजनम् ।  
उत्पद्यते क्षणादेतत् क्षणादेतद्विपद्यते ॥ १ ॥  
  
तथैवोत्पद्यते सारान्नि सारं जगदञ्जसा ।  
पुनस्तस्मिन् विलीयन्ते महाप्रलयसङ्गमे ॥ २ ॥  
  
उत्पत्तिप्रलयाभ्यां तु जगन्निःसारतां हरिः ।  
शम्भवे दर्शयामास भावेन जगतां पतिः ॥ ३ ॥  
  
एकं शिवं शान्तमनन्तमच्युतं परात्परं ज्ञानमयं विशेषम् ।  
अद्वैतमव्यक्तमचिन्त्यरूपं सारं त्वेकं नास्ति सारं तदन्यत् ॥ ४ ॥  
  
यस्मादेतज्जायते विश्वमग्र्यं यस्माल्लीनं स्यात्तु पश्चात् स्थितञ्च ।  
आकाशवन्मेघजालस्य वृत्त्या यद्विश्वं वै ध्रियते तत्त्वसारम् ॥ ५ ॥  
  
अष्टाङ्गयोर्गैर्यदवाप्तुमिच्छन् योगी पुनात्यात्मरूपं सदैव ।  
निवर्तते प्राप्य यं नेह लोके तद्वैसारं सारमन्यन्न चास्ति ॥ ६ ॥  
  
सारो द्वितीयो धर्मस्तु यो नित्यप्राप्तये भवेत् ।  
यो वै निवर्तको नाम तत्रासारः प्रवर्तकः ॥ ७ ॥  
  
धर्म शनैः सञ्चिनुयाद्वल्मीको मृत्तिकां यथा ।  
सहायार्थं परे लोके पूर्वपापविमुक्तये ॥ ८ ॥  
  
एको धर्मः परं श्रेयः सर्वसंसारकर्मसु ।  
इतरे तु त्रयो धर्माज्जायन्तेऽर्थादयोऽपरे ॥ ९ ॥  
  
वरं प्राणपरित्यागः शिरसो वाथ कर्तनम् ।  
न तु धर्मपरित्यागो लोके वेदे च गर्हितः ॥ १० ॥  
  
धर्मेण ध्रियते लोको धर्मेण ध्रियते जगत् ।  
धर्मेणैव सुराः सर्वे सुरत्वमगमन् पुरा ॥ ११ ॥  
  
धर्मश्चतुस्पाद् भगवान् जगत् पालयतेऽनिशम् ।  
स एव मूलं पुरुषो धर्म इत्यभिधीयते ॥ १२ ॥  
  
सर्वं क्षरति लोकेऽस्मिन् धर्मो नैव च्युतो भवेत् ।  
धर्माद् यो न विचलति स एवाक्षर उच्यते ॥ १३ ॥  
  
एतद्वः कथितं सारं निःसारं सकलं जगत् ।  
यथा स्वयं ददर्शासौ शम्भुर्ज्ञानेन स्वेऽन्तरे ॥ १४ ॥  
  
एतद्वै दर्शयामास स विष्णुर्जगतां पतिः ।  
स्वयं जग्राह अम्नसां ध्यानेनात्मनि शङ्करः ॥ १५ ॥  
  
सारं तत्त्वं परमं निष्कलं यन्मूर्त्या हीनं मूर्तिमान् धर्म एषः ।  
सारोऽन्योऽसौ सारहीनं तदन्यज्ज्ञात्वैवेत्थं याति नित्यं महाधीः ॥ १६ ॥  
  
इति श्रीकालिकापुराणे सारासारनिरूपणं नाम अष्टाविंशोऽध्यायः ॥ २८ ॥  
ऊनत्रिंशोऽध्यायः   
  
ऋषयः ऊचुः   
  
ये सृष्टाः शम्भुना पूर्वं भूतग्रामाश्चतुर्विधाः ।  
किमर्थं ते समुत्पन्नाः कथं वानेकरूपतां ॥ १ ॥  
  
शरीरमर्द्धं वाराहमर्द्धं दन्ताबलं तथा ।  
सिंहव्याघ्रशरीराच्च केचित् केचिद्गणाधिपाः ॥ २ ॥  
  
कथं ते वा गणाः क्रूराः किं भोगास्ते महौजसः ।  
एतत् सर्व वयं श्रोतुमिच्छामो द्विजसत्तम ॥ ३ ॥  
  
मार्कण्डेय उवाच   
  
शृण्वन्तु मुनयः सर्वे यथा शम्भुगणाभवन् ।  
यदर्थं ते समुत्पन्ना यस्मात्ते नैकरूपिणः ॥ ४ ॥  
  
एतद्वः परमं गुह्यमिदं धर्मार्थकामदम् ।  
एतद् हि परमं तेजः सततं परमं तपः ॥ ५ ॥  
  
इदं श्रुत्वा महाख्यानं परत्रेह न सीदति ।  
यशस्यं धर्म्यमायुष्यं तुष्टिपुष्टिप्रदं परम् ॥ ६ ॥  
  
आदिसर्गेऽथ वाराहे सम्पूर्णे मुनिसत्तमाः ।  
शङ्करः प्राह सर्वेशं वराहं जगतां पतिम् ॥ ७ ॥  
  
ईश्वर उवाच   
  
यदर्थं भवता रूपं वाराहं कल्पितं विभो ।  
तत्ते पूर्णं कृतं पृथ्वी यथावत् स्थापिता त्वया ॥ ८ ॥  
  
सागराणां च संस्थानं नदीनां च तथा क्षितेः ।  
सृष्टिर्ब्रह्मकृता चापि सञ्जाता त्वत्प्रसादतः ॥ ९ ॥  
  
त्वं हि सर्वमयो यज्ञमयस्तेजोमयस्तथा ।  
गुरूणामथ सर्वेषां त्वं गुरुस्त्वं परात्परः ॥ १० ॥  
  
त्वां वोढुं न क्षमा पृथ्वी विशीर्णेव जगत्पते ।  
यन्त्रिता शैलसङ्घातैर्भवता स्थापितेः पुरा ॥ ११ ॥  
  
तत्मात्त्व त्यज वाराहं शरीर जगता पते ।  
जगन्मयं जगद्रूपं जगत्कारणकारणम् ॥ १२ ॥  
  
कस्त्वां चान्यः क्षमो वोढुं वाराहं ते वपुर्विभो ।  
विशेषतस्त्वया पृथ्वी सकामा धषिताः जले ।  
स्त्रीधर्मिणी त्वत्तेजोभिः साधाद् गर्भं च दारुणम् ॥ १३ ॥  
  
रजस्वला क्षमा गर्भं यमाधत्त जगत्पते ।  
तस्माद्यस्तनयो भावी सोऽप्यादास्यति दुर्यशः ॥ १४ ॥  
  
एष प्राप्यासुर भाव देवगन्धर्वहिंसकः ।  
भविष्यतीति लोकेशः प्राह मां दक्षसन्निधौ ॥ १५ ॥  
  
मलिनीरतिसञ्जातं दुष्टन्तेऽनिष्टकारकम् ।  
कामुकं त्यज लोकेश वाराहं कायमीदृशम् ॥ १६ ॥  
  
त्वमेव सृष्टिस्थित्यन्तकारको लोकभावनः ।  
काले प्राप्ते स्थितिं सृष्टिं संहारं च करिष्यसि ॥ १७ ॥  
  
तस्माल्लोकहितार्थाय त्यक्त्वा कायं महाबल ।  
काले प्राप्ते पुनस्त्वन्यं कायं पोत्रं करिष्यसि ॥ १८ ॥  
  
मार्कण्डेय उवाच   
  
इति तस्य वचः श्रुत्वा शङ्करस्य महात्मनः ।  
वाराहमूर्तिर्भगवान् महादेवमुवाच ह ॥ १९ ॥  
  
श्रीभगवानुवाच   
  
करिष्येऽहं तव वचस्त्वं यथात्थ महेश्वर ।  
इमं तु यज्ञवाराहं कायं त्यक्ष्ये न संशयः ॥ २० ॥  
  
काले प्राप्ते पुनस्त्वन्यं कायं वाराहमद्भुतम् ।  
करिष्येऽहं दुराधर्षं लोकानां भावनाय वै ॥ २१ ॥  
  
इत्युक्त्वा स महाकायस्तत्रैवान्तरधीयत ।  
जगद्गुरुर्जगत्स्रष्टा जगद्धाता जगत्पतिः ॥ २२ ॥  
  
तस्मिन्नन्तर्हिते देवे देवदेवो महेश्वरः ।  
निजं स्थानं देवगणैः स्वगणैश्च जगाम ह ॥ २३ ॥  
  
वाराहोऽपि स्वयं गत्वा लोकालोकाह्वयं गिरिम् ।  
वाराह्या सह रेमे स पृथिव्या चारुरूपया ॥ २४ ॥  
  
स तया रममाणस्तु सुचिरं पर्वतोत्तमे ।  
नावाप तोषं लोकेशः पोत्रीपरमकामुकः ॥ २५ ॥  
  
पृथिव्याः पोत्रीरूपाया रमयन्त्यास्ततः सुताः ।  
त्रयो जाता द्विजश्रेष्ठास्तेषां नामानि मे शृणु ॥ २६ ॥  
  
सुवृत्तः कनको घोरः सर्व एव महाबलाः ॥ २७ ॥  
  
शिशवस्ते मेरुपृष्ठे काञ्चने वप्रसस्तरे ।  
रेमिरेऽन्योन्यसंसक्ता गह्वरेषु सरःसु च ॥ २८ ॥  
  
स तैः पुत्रैः परिवृतो वाराहो भर्यया स्वया ।  
रममाणस्तदा कायत्यागं नैवागणद्धिजाः ॥ २९ ॥  
  
कदाचिच्छिशुभिस्तैस्तु संश्लिष्टः कर्दमान्तरे ।  
चकार कर्दमक्रीडां भार्यया च महाबलः ॥ ३० ॥  
  
सपङ्कलेपः शुशुभे वराहो मधुपिङ्गलः ।  
सन्ध्याघनो यथातोयं क्षरंस्तोयं तथाविधः ॥ ३१ ॥  
  
स पुत्रैः परमप्रीतो भार्यया च पृथिव्यया ।  
विरुजं धरणीं रेमे मध्यनिम्नाथ साभवत् ॥ ३२ ॥  
  
अनन्तोऽपि समाक्रम्य कूर्मं स पृथिवीतले ।  
हरिं वहन् भग्नशिराः सातङ्कोऽभूत्प्रपीडया ॥ ३३ ॥  
  
सुवृत्तेन स्वर्णवप्रं घोरेण कनकेन च ।  
विदारितं पोत्रघातैः स्वर्ण-भग्नात्कृतं समम् ॥ ३४ ॥  
  
मेरुपृष्ठे यानि यानि सौवर्णानि द्विजोत्तमाः ।  
रचितानि सुरैर्यत्नात्तानि भग्नानि तत्सुतैः ॥ ३५ ॥  
  
मानसादीनि देवानां सरांसि शिशवोऽथ ते ।  
आविलानि तदा चक्रु पोत्रधातैः समन्ततः ॥ ३६ ॥  
  
पृथिवी वनितारूपा रमयामास पोत्रिणम् ।  
स्थावरेण तु रूपेण दुःखमाप्नोति वै दृढम् ॥ ३७ ॥  
  
सागराश्च सुवृत्ताद्यैरवगाह्यं समन्ततः ।  
विकीर्णरत्नं पोत्रौघैः सर्वं एवाकुलीकृताः ॥ ३८ ॥  
  
इतस्ततश्च शिशुभिः क्रीडद्भिः पोत्रिभिस्तदा ।  
जगन्ति तत्र भग्नानि नद्यः कल्पद्रुमास्तथा ॥ ३९ ॥  
  
जानन्नपि जगद्भर्ता वराहः स्वयमेव हि ।  
जगत्पीडां सुतस्नेहाद्वारयामास नैव तान् ॥ ४० ॥  
  
सुवृत्तः कनको घोरो यदागच्छति वै दिवम् ।  
तदा देवगणा भीताः प्रद्रवन्ति दिशो दश ॥ ४१ ॥  
  
एवं सुतैर्भार्यया यज्ञपोत्री क्रीडंस्तुष्टिं नाप काञ्चित् कदाचित् ।  
नित्यं नित्यं वर्धते तस्य कामः कायं त्यक्तुं नैच्छदेष प्रदिष्टः ॥ ४२ ॥  
  
इति श्रीकालिकापुराणे वाराहशङ्करसंवादे ऊनत्रिंशोऽध्यायः ॥ २९ ॥  
त्रिंशोऽध्यायः   
  
मार्कण्डेय उवाच   
  
ततो देवगणाः सर्वे सहिता देवयोनिभिः ।  
शक्रेण सहिता मन्त्रं चक्रुः सम्यग् जगद्धितम् ॥ १ ॥  
  
ततो निश्चित्य ते सर्वे शक्राद्या मुनिभिः सह ।  
शरण्यं शरणं जग्मुर्नारायणमजं विभुम् ॥ २ ॥  
  
तं समासाद्य गोविन्दं वासुदेवं जगत्पतिम् ।  
प्रणम्य सर्वे त्रिदशास्तुस्टुवुर्गरुडध्वजम् ॥ ३ ॥  
  
देवा ऊचुः   
  
नमस्ते देव देवेश जगत्कारण कारक ।  
कालस्वरूपिन् भगवन् प्रधानपुरुषात्मकं ॥ ४ ॥  
  
स्थूल सूक्ष्म जगद्व्यापिन् परेश पुरुषोत्तम ।  
त्वं कर्ता सर्वभूतानां त्वं पाता त्वं विनाशकृत् ॥ ५ ॥  
  
त्वं हि मायास्वरूपेण सन्मोहयसि वै जगत् ।  
यद्भूतं यच्च वै भाव्यं यदिदानीं प्रवर्तते ॥ ६ ॥  
  
तत् सर्वं परमेश त्वं स्थावरं जङ्गमं तथा ।  
अर्थार्थिनां त्वमर्थस्तु कामः कामार्थिनां तथा ॥ ७ ॥  
  
त्वं हि धर्मार्थिनां धर्मो मोक्षो निर्वाणमिच्छताम् ।  
त्व कामुकस्त्वं मेवार्थी धार्मिकस्त्वं सदागतिः ॥ ८ ॥  
  
त्वद्वक्त्राद् ब्राह्मणा जाता बाहुजाः क्षत्रियास्तव ।  
ऊर्वोर्वैश्यास्तथा शूद्राः पादाभ्यां तव निर्गताः ॥ ९ ॥  
  
सूर्यो नेत्रात्तव विभो मनोजश्चन्द्रमास्तव ।  
श्रवणात् पवनो जातो दश प्राणास्तथापरे ॥ १० ॥  
  
ऊर्ध्वं स्वर्गादिभुवनं तव शीर्षादजायत ।  
तव नाभेस्तथाकाशं क्षितिः पादतलादभूत् ॥ ११ ॥  
  
कर्णाभ्यां ते दिशो जाता जठरात् सकलं जगत् ।  
त्वं हि मायास्वरूपेण सम्मोहयसि वै जगत् ॥ १२ ॥  
  
निर्गुणो गुणवांस्त्वं हि शुद्धं एकः परात्परः ।  
उत्पत्तिस्थितिहीनस्त्वं त्वमच्युतगुणाधिकः ॥ १३ ॥  
  
आदित्यैर्वसुभिर्देवैः साध्यैर्यक्षैर्मरुद्गणैः ।  
त्वं चिन्त्यसे जगन्नाथ मुनिभिश्च मुमुक्षुभिः ॥ १४ ॥  
  
त्वां वै चिदानन्दमयं विदन्ति विशेषविज्ञा मुनयो विभोगाः ।  
त्वमेव संसारं महीरुहस्य बीजं जलं स्थानमथो फलं च ॥ १५ ॥  
  
त्वं पद्मया पद्माकरो विभासि वरासिचक्राब्जधनुर्धरस्त्वम् ।  
  
त्वमेव तार्क्षे प्रतिभासि नित्यं स्वर्णाचले तोययुतो यथाभ्रः ॥ १६ ॥  
  
त्वमेव पीताम्बरशङ्कराब्जजास्त्वं सर्वमेतन्न च किञ्चिदन्यत् ।  
न ते गुणा नः परिचिन्तनीया विधेर्हरस्यापि दिशां पतीनाम् ।  
भीतेन भक्त्या शरणं प्रपन्ना गता वयं नः परिरक्ष विष्णोः ॥ १७ ॥  
  
मार्कण्डेय उवाच   
  
इति स्तुतो देवदेवो भूतभावनभावनः ।  
सेन्द्रैर्देवगणैरूचे तान् सर्वान्मेघनिस्वनः ॥ १८ ॥  
  
श्रीभगवानुवाच   
  
यदर्थमागता यूयं यद्वा भयमुपस्थितम् ।  
तत्र यद्वा मया कार्यं तद् देवास्तूर्णमुच्यताम् ॥ १९ ॥  
  
देवा ऊचुः   
  
शीर्यते वसुधा नित्यं क्रीडया यज्ञपोत्रिणः ।  
लोकाश्च सर्वे सङ्क्षुब्धा नाप्नुवन्त्युपसान्त्वनम् ॥ २० ॥  
  
शुष्क तुम्बीफल घातैर्यथा जर्जरता गतम् ।  
वराहक्षुरघातेन तथा जर्जरिता क्षितिः ॥ २१ ॥  
  
तस्य ये वा त्रयं पुत्रा कालाग्निसमतेजसः ।  
सुवृत्तः कनको घोरस्तैश्चाप्याघातितं जगत् ॥ २२ ॥  
  
तेषा कर्दमलीलाभिः सरांसि जगतां पते ।  
मानसादीनि भग्नानि प्रकृति यान्ति नाधुना ॥ २३ ॥  
  
भग्नास्तैर्देवतरवो मन्दाराद्या महाबलैः ।  
देव नाद्यापि रोहन्ति फलं पुष्पं दलं च वा ॥ २४ ॥  
  
यदा त्रिकूटमारुह्य ते सुवृत्तादयस्त्रयः ।  
प्लुतं कृत्वा महाबाहो पतन्ति लवणार्णवे ।  
तदा तत् क्षुब्धतोयौघैः प्लाव्यते सकला मही ॥ २५ ॥  
  
उत्प्लवन्ति जनाः सर्वे प्रयान्ति च दिशो दश ।  
जीवितं रक्षमाणास्ते प्रयान्ति च दिशो दश ॥ २६ ॥  
  
यदा त्रिविष्टपं यान्ति यज्ञवाराहपुत्रकाः ।  
इतस्ततस्तदा भग्ना देवाः शान्तिं न लेभिरे ॥ २७ ॥  
  
सर्वे तैः पर्वताः पुत्रैर्वराहस्य जगत्पते ।  
क्रीडद्भिः शिखरे नीतार्भूरिभागमधोगतिम् ॥ २८ ॥  
  
एवं विक्रीडतां तेषां क्रीडाभिः सकलं जगत् ।  
नाशमायाति वैकुण्ठ तस्माद्रक्ष जगत्प्रभो ॥ २९ ॥  
  
मार्कण्डेय उवाच  
  
इति तेषां निगदतां श्रुत्वा वाक्यं जनार्दनः ।  
उवाच शङ्करं देवं ब्रह्माणं च विशेषतः ॥ ३० ॥  
  
श्रीभगवानुवाच   
  
यत्कृते देवताः सर्वाः प्रजाश्च सकला इमाः ।  
प्राप्नुवन्ति महद्दुःखं शीर्यते सकलं जगत् ॥ ३१ ॥  
  
वाराहं तदहं कायं त्यक्तुमिच्छामि शङ्कर ।  
निर्वेशशक्तं तं त्यक्तुं स्वेच्छया न हि शक्यते ।  
त्वं त्याजयस्व तं कायं यत्नाद्वा शङ्कराधुना ॥ ३२ ॥  
  
त्वमाप्यायस्व तेजोभिर्ब्रह्मन् स्मरहरं मुहुः ।  
आप्यायन्तु तथा देवाः शङ्करो हन्तु पोत्रिणम् ॥ ३३ ॥  
  
रजस्वलायाः संसर्गाद्विप्राणां मारणात्तथा ।  
काय पापकरो भूतस्तं त्यक्तुं युज्यतेऽधुना ॥ ३४ ॥  
  
प्रायश्चित्तैरपैत्येनः प्रायश्चित्तमहं ततः ।  
चरिष्यामि तदर्थं मे तनुर्यत्नेन शाम्यताम् ॥ ३५ ॥  
  
प्रजा पाल्या मम सदा सा हि सीदति नित्यशः ।  
मत्कृते प्रत्यह तस्मात् त्यक्ष्ये कार्यं प्रजाकृतेः ॥ ३६ ॥  
  
मार्कण्डेय उवाच   
  
इत्युक्तौ वासुदेवेन तदा तौ ब्रह्मशङ्करौ ।  
त्वया यथोक्तं तत्कार्यमिति गोविन्दमूचतुः ॥ ३७ ॥  
  
वासुदेवोऽपि तान् सर्वान् विसृज्य त्रिदशांस्तथाः ।  
वाराहं तेज आहर्तुं स्वयं ध्यानपरोऽभवत् ॥ ३८ ॥  
  
शनैः शनैर्यदा तेज आहरत्येष माधवः ।  
तदा देहं तु वाराहं सत्त्वहीनमजायत ॥ ३९ ॥  
  
तेजोहीनं यदा देहं ज्ञातं सर्वै स्तदामरैः ।  
आससाद तदा देवो यज्ञवाराहमद्भुतम् ॥ ४० ॥  
  
ब्रह्माद्यास्त्रिदशाः सर्वे महादेवमुमापतिम् ।  
अनुजग्मुस्तदा तेज आधातुं स्मरशासने ॥ ४१ ॥  
  
ततः सर्वैर्देवगणैः स्वं स्वं तेजो वृषध्वजे ।  
आदधे तेन बलवान् सोऽतीव समजायत ॥ ४२ ॥  
  
ततः शरभरूपी स तत्क्षणात् गिरिशोऽभवत् ।  
ऊर्ध्वान्धोभागतश्चाष्टपादयुक्तः सुभैरवः ॥ ४३ ॥  
  
द्विलक्षयोजनोच्छ्रायः सार्धलक्षैकविस्तृतः ।  
ऊर्ध्वं वाराहकायस्तु लक्षयोजनविस्तृतः ॥ ४४ ॥  
  
लक्षार्धविस्तृतः पार्श्वे वर्धमानस्तदाभवत् ।  
ततः शरभरूपं तं महादेवमुमापतिम् ॥ ४५ ॥  
  
ददर्श यज्ञपोत्री स स्पृशन्तं शिरसा विधुम् ।  
सुदीर्घनासानखरं कृष्णाङ्गारसमप्रभम् ॥ ४६ ॥  
  
दीर्घवक्त्रं महाकायमष्टदंष्ट्रासमन्वितम् ।  
विभ्रतं ससटं पुच्छं दीर्घकर्णं भयानकम् ॥ ४७ ॥  
  
चतुरः पृष्ठतः पादानधरे चतुरस्तथा ।  
कुर्वन्तं घोरमारावमुत्पतन्तं पुनः पुनः ॥ ४८ ॥  
  
तमायान्तं ततो दृष्ट्वा क्रोधाद् धावन्तमञ्जसा ।  
सुवृत्तः कनको घोरं आसेदुः क्रोधमूर्च्छिताः ॥ ४९ ॥  
  
तमासाद्य महाकायं शरभं भ्रातरस्त्रयः ।  
उच्चिक्षिपुस्ते युगपत् पौत्रघातैर्महाबलाः ॥ ५० ॥  
  
यावत्प्रमाण शरभस्तत्प्रमाणास्तदाभवन् ।  
शरभोत्क्षेपसमये मायया पोत्रिणस्त्रयः ॥ ५१ ॥  
  
तेषां पोत्रप्रहारेण प्रोत्क्षिप्तः शरभस्तदा ।  
पपात पृथिवीप्रान्ते गम्भीरे तोयसागरे ॥ ५२ ॥  
  
तस्मिन् निपतिते तत्र सागरे मकरालये ।  
उत्पत्य ते त्रयः पेतुः क्रोधात्तस्मिन् महोदधौ ॥ ५३ ॥  
  
सुवृत्ते कनके घोरे पतिते सागराम्भसि ।  
वराहोऽपि सुतस्नेहात् क्रोधाच्च द्विजसत्तमाः ।  
उत्पत्य सहसा तस्मिंस्तोयराशौ पपात ह ॥ ५४ ॥  
  
उत्पतन्तस्तदा ते वै वाराहाः शरभस्तथा ।  
बभञ्जुर्दिवि देवांस्तु नक्षत्राणि ग्रहांस्तथा ॥ ५५ ॥  
  
केचित्तु निहता देवा भूमौ पेतुश्च केचन ।  
केचिच्च ज्ञानिनो देवा महर्लोकमुपाश्रिताः ॥ ५६ ॥  
  
नक्षत्राणि विमानात्तु पतितानि महीतले ।  
अदृश्यन्त द्विजश्रेष्ठा ज्वालामाला कुलानि वै ॥ ५७ ॥  
  
तेषामुत्पतने वेगो योऽभूत् परमदारुणः।  
तेनातिवेगो जनितो वायुः परमदारुणः ॥ ५८ ॥  
  
वायुना तेन नुन्नास्तु पर्वता पृथिवीतले ।  
केचिच्छैलाः पर्वतेषु पतिताः पुनरेव ते ॥ ५९ ॥  
  
विमृद्य वृक्षान् जन्तूंश्च निपेतुश्च पुनः पुनः । केचित्तु पर्वताघातैर्नृत्यमाना   
महीतले ॥ ६० ॥  
  
बभञ्जुरचलाश्चापि व्रजन्तो बहुशः प्रजाः ।  
पर्वता समदृश्यन्तं वातवेगेन भूतले ॥ ६१ ॥  
  
सङ्घट्टमानास्तेभ्योऽन्ये व्रजन्त इव तेऽचलाः ।  
अम्भोनिधो पतद्भिस्तैर्वाराहैः शरभेण च ॥ ६२ ॥  
  
पर्वतैश्च महातुङ्गै रुत्क्षिप्तास्तोयराशयः ।  
तेषा प्रपातवेगेन क्षिप्तेषु जलराशिषु ॥ ६३ ॥  
  
निस्तोया इव सजाता क्षण वै सर्वसागराः ।  
तै सवैरुदकैः क्षिप्तैः पृथिवीतलमागतैः ॥ ६४ ॥  
  
उत्प्लाविता प्रजाः सर्वाः क्षणाज्जग्मुः क्षयं ततः ।  
प्लवमानाः प्रजास्तोये म्रियमाणाः समन्ततः ॥ ६५ ॥  
  
हा पितस्त्वथ हा तात हा मातर्हा सुतेति च ।  
विलपन्ति स्म करुणं भीताश्चार्ता मुमूर्षवः ॥ ६६ ॥  
  
यस्मिन् देशे निपतितो वाराहैः शरभः सह ।  
तत्रैवाधोगता भूमिः पादवेगेन दारिता ॥ ६७ ॥  
  
अपरः पृथिवीप्रान्त उत्थितः पर्वतैः सह ।  
ससर्ज जनलोकेषु चलां तेषां प्रभञ्जनैः ॥ ६८ ॥  
  
जनलोकेषु संयुक्तां पृथिवीं शरभस्तदा ।  
निष्प्राणाभिव सम्बद्धामचलामपि पोत्रिभिः ।  
ददर्श विस्मयाविष्टः स भीतः श्रान्तपीडितः ॥ ६९ ॥  
  
ततस्ते युयुधुः सर्वे पोत्राघातेन पोत्रिणः ।  
खुरप्रहारैर्दंष्ट्राभिर्गात्रक्षेपैश्च दारुणैः ॥ ७० ॥  
  
शरभोऽप्यथ दंष्ट्राग्रैर्नखैस्तीक्ष्णैः खुरैस्तथा ।  
लाङ्गुलस्य प्रहारैस्तु तुण्डघातैर्महास्वनैः ॥ ७१ ॥  
  
चतुर्भिः पोत्रिभिस्तैस्तु स एकः शरभो महान् ।  
एकान्तं यो धयामास सहस्रं परिवत्सरान् ॥ ७२ ॥  
  
तेषां प्रहारैर्वेगैश्च भ्रमणैश्च गतागतैः ।  
आस्फोटितैस्तथारावैर्देहपातैः पृथक् पृथक् ।  
पाताले पन्नगाः सर्वे विनेशुः कद्रुजैः सह ॥ ७३ ॥  
  
ततस्ते सागर त्यक्त्वा पृथिवीमध्यमागताः ।  
परस्परं युध्यमानां ततोऽभूत् पृथिवी समा ॥ ७४ ॥  
  
शेषोऽपि महतां यत्नाद् बलेनाष्टभ्य कच्छपम् ।  
दधारं पृथिवी दुःखभग्नशीर्षः प्रतापितः ॥ ७५ ॥  
  
अनन्ते वामनीभूते समत्वं पृथिवीतले ।  
गतेऽम्भोभिश्चलद्भिश्च पर्वतैः सर्वजन्तुषु ॥ ७६ ॥  
  
नष्टेषु युध्यमानेषु त्रिपोत्रिशरभेषु च ।  
सागरैराप्लुते सर्वजगत्यापोमये हरिम् ॥ ७७ ॥  
  
चिन्ताविष्टः सुरज्येष्ठः उवाचाथ पितामहः ।  
भगवन् भुवनं सर्वं ससुरासुरमानुषम् ॥ ७८ ॥  
  
विध्वस्तं पृथिवी शीर्णा नष्टा स्थावरजङ्गमाः ।  
देवदानवगन्धर्वा दैत्याश्चापि सरीसृपाः ।  
विध्वस्ता जगतां नाथ मुनयश्च तपोधनाः ॥ ७९ ॥  
  
त्वं पालकोऽसि सर्वेषां त्वमेव जगतः प्रभुः ।  
तस्मात् पालय नः सर्वान् पृथिवीं च जगत्पते ॥ ८० ॥  
  
त्वमेव कायं वाराहं स्वयमेवोपसंहर ।  
संस्थापय महाबाहो पृथिवीं च चराचरैः ॥ ८१ ॥  
  
मार्कण्डेय उवाच   
  
इति तस्य वचः श्रुत्वा ब्रह्मणोऽथ जनार्दनः ।  
यत्नं चक्रे तदा सर्वं संस्थापयितुमच्युतः ॥ ८२ ॥  
  
ततो हरी रोहितमत्स्यरूपी भूत्वा मुनीन् सप्त तदा सवेदान् ।  
अधाच्छ्रुते रक्षणतत्परो जगधिताय सर्वश्रुतिकोविदां वरान् ॥ ८३ ॥  
  
वसिष्ठमत्रि त्वथ कश्यपं च विश्वादिमित्रं च सगौतमं मुनिम् ।  
महातपस्थं जमदग्निमुख्यं तथा भरद्वाजमुनि तपोनिधिम् ॥ ८४ ॥  
  
निधाय पृष्ठे स हि तोयमध्ये स्थितो महानौप्रवरे मुनीन्द्रान् ।  
ततः शिवं सान्त्वयितुं सनार्दनो जगाम यस्मिन् युयुधे स पोत्रिभिः ॥ ८५ ॥  
  
श्रान्तं वराहैरतिपौत्रघट्टनैनिपीडितं व्यात्तमुखं श्वसन्तम् ।  
अथागत वीक्ष्य हरं वराहः सस्मार पूर्वां नरसिंहमूर्तिम् ॥ ८६ ॥  
  
स्मृतस्तदा तेन समाजगाम सखा वराहस्य हिते नृसिंहः ।  
तदीयकायान् निजतेज आदात् ॥ ८७ ॥  
दृष्टं वराहैः शरभेण तेजो यत् सूर्यतुल्यं प्रविवेश विष्णौ ।  
विज्ञाय तेजोरहितं नृसिंहं ससर्ज निश्वासचयं वराहः ॥ ८८ ॥  
  
ततस्तु जाता बहवो वराहा बहु प्रमाणाद्भुततीक्ष्णदंष्ट्रा ।  
ते वै वराहाः शरभं गिरिशं मायाविनो वीतभयास्तुदन्तः ॥ ८९ ॥  
  
समं नृसिंहेन तदापि युद्धं चक्रुर्ममर्दुश्च भृशं गिरीशम् ।  
क्षणं महापक्षिसमानरूपाः क्षणं तु गावस्तुरगा नराश्च ॥ ९० ॥  
  
क्षणं नृसिंहाश्च वराहरूपा गोमायवो वैकृतिकाः क्षणं ते ।  
अनेकरूपाणि भयङ्कराणि वितन्यमानानि रणे वराहैः ॥ ९१ ॥  
  
निरीक्ष्य भर्गं च निपीडितं तैरथासदन्माधवस्तं गिरीशम् ।  
पस्पर्श विष्णुर्गिरिशं करेण तेजो न्यधात्तत्र निजं पुनः स ॥ ९२ ॥  
  
अथ संस्पृष्टमात्रः स विष्णुणा प्रभुविष्णुणा ।  
अतीव मुदितो हृष्टो बलवान् समजायत ॥ ९३ ॥  
  
अथोच्चैः शरभो नादं ननाद बलवद्दृढम् ।  
आपूरितानि येनैतद्भुवनानि चतुर्दश ॥ ९४ ॥  
  
नदतस्तस्य वदनाच्छीकरा ये विनिःसृताः ।  
ततो गणाः समभवन् महाकाया महौजसः ॥ ९५ ॥  
  
यथा वराहनिश्वासान्नानारूपधरा गणाः ।  
वराहास्तादृशा एते ततोऽप्यतिबलाः पुनः ॥ ९६ ॥  
  
श्ववराहोष्ट्ररूपाश्च प्लवगोमायुगोमुखाः ।  
ऋक्षमार्जारमातङ्गशिशुमारस्वरूपिणः ॥ ९७ ॥  
  
सिंहव्याघ्रमुखा केचित् केचित् सर्पाखुमूर्तयः ।  
हयग्रीवा हयमुखा महिषाकृतयः परे ॥ ९८ ॥  
  
अन्ये तु मनुजाकारा मृगमेषमुखाः पुनः ।  
कबन्धा हीनपादाश्च विहस्ता बहुपाणयः ॥ ९९ ॥  
  
केचित्तु शरभाकाराः कृकलासमुखाः परे ।  
मत्स्यवक्त्रा ग्राहवक्त्रा ह्रस्वा दीर्घाबलाः कृशाः ॥ १०० ॥  
  
चतुष्पादाष्टपादाश्च त्रिपादा द्विपदाः परे ।  
एकपादा भूरिहस्ता यक्षकिपुरुषोपमाः ॥ १०१ ॥  
  
पश्वाकाराः पक्षयुक्ताः लम्बोदरमहोदरा ।  
दीर्घोदरा स्थूलकेशा बहुकर्णा विकर्णकाः ॥ १०२ ॥  
  
स्थूलाधरा दीर्घदन्ता दीर्घश्मश्रुधराः परे ।  
ये सन्ति प्राणिनो विप्रा भुवनेषु समन्ततः ॥ १०३ ॥  
  
चतुर्दशसु ते तेषां रूपेण समतां गताः ।  
नेहास्ति भुवने जन्तुः स्थावरो वा जगत् पुनः ॥ १०४ ॥  
  
यत्तुल्यरूपेण गणो न जातः शङ्करस्य च ।  
ते भिन्दिपालैः खड्गैश्च परिघैस्तोमरैस्तथा ॥ १०५ ॥  
  
शङ्कुलासिगदाभिश्च पाशैः शङ्कुभिरेव च ।  
खट्वाङ्गैश्च त्रिशूलैश्च कपालैः शक्तिभिस्तथा ॥ १०६ ॥  
  
दात्रैः सृणिभिरीषाग्रैर्यष्टिभिश्चत्रिकण्टकैः ।  
प्रासैः परशुभिर्बाणैः कोदण्डैरतिभीषणाः ॥ १०७ ॥  
  
जटाचन्द्रकलायुक्ताः सर्व एव महाबलाः ।  
केचिद्भर्गस्य रूपेण वाहनेनाथ भूषणैः ॥ १०८ ॥  
  
तुल्या जटार्धशुभ्रांशुशुभ्रशीर्षा महाबलाः ।  
अर्धनारीश्वरा केचिद् यथारुद्रस्तथैव ते ॥ १०९ ॥  
  
केचित्तु चारुरूपेण मोहनेन मनोभुवः ।  
तुल्येन वनितासन्धै समं जाता रतोत्सुकाः ॥ ११० ॥  
  
आकाशचारिणः सर्वे सर्वे स्वच्छन्दगामिनः ।  
नीलोत्पलदलश्यामाः शुक्ला केचन लोहिताः ॥ १११ ॥  
  
रक्ता पातास्तया चित्रा हरिताः कपिलाः परे ।  
अर्धपीता ह्यर्धरक्ता नीलार्धा धवलाः परे ॥ ११२ ॥  
  
सकृष्णपीताः शुक्लेन कृष्णेनार्धेन रञ्जिताः ।  
एकवर्णा द्विवर्णाश्च त्रिवर्णाश्च तथापरे ॥ ११३ ॥  
  
चतुःषट्पञ्चववर्णाश्च केचिद् दशगुणाः द्विजाः ।  
डिण्डिमान् पटहान् शङ्खान् भेर्यानकसकाहलान् ॥ ११४ ॥  
  
मण्डूकान् झर्झरांश्चैव झर्झरीश्च समर्दलाः ।  
वीणास्तन्त्री पञ्चतन्त्रीः शकटान् दर्दरांस्तथा ॥ ११५ ॥  
  
गोमुखानानकान् कुण्डान् सतालकरतालिकान् ।  
वादयन्तो गणाः सर्वे हसन्तश्च मुहुर्मुहुः ॥ ११६ ॥  
  
वराहाभिमुखा भूत्वा तस्थुस्ते हृष्टमानसाः ।  
तान् सर्वानाह शरभो भगवान् वृषभध्वजः ॥ ११७ ॥  
  
निघ्नतैतान् वराहस्य गणान् वै क्रूरकर्मभिः ।  
क्रूरदृष्ट्या क्रूरयुद्धैः क्रूरा भूत्वा महाबलाः ॥ ११८ ॥  
  
ततस्ते वै गणाः सर्वे नानाकारवरायुधाः ।  
सार्धं वराहस्य गणैर्युयुधुः क्रूरदर्शनाः ॥ ११९ ॥  
  
आकाशचारिणः सर्वे जलपूर्णं जगत्त्रयम् ।  
ते परित्यज्य युयुधुर्वियत्येवोभये गणाः ॥ १२० ॥  
  
ततः क्षणाद् वराहास्य गणान् सर्वान् महाबलान् ।  
हरस्य प्रमथा जघ्नुर्महावाता इवास्बुदान् ॥ १२१ ॥  
  
हतेषु तेषु वीरेषु वाराहेषु गणेष्वथ ।  
दध्यौ वराहः किमिति प्राक् पश्चाद्वृत्तमास्थितम् ॥ १२२ ॥  
  
अथ चिन्तयतस्तस्य स्वान्तं गत्वा जनार्दनः ।  
तत सर्वं ज्ञापयामास वराहवपुषो हितम् ॥ १२३ ॥  
  
ततो देह-परित्यागं कर्तुं समयतस्तदा ।  
ततो दंष्ट्राग्रघातेन नरसिंहं महाबलः ॥ १२४ ॥  
  
शरभो भगवान् भर्गो द्विधा मध्ये चकार ह ।  
नरसिंहे द्विधाभूते नरभागेण तस्य च ॥ १२५ ॥  
  
नर एव समुत्पन्नो दिव्यरूपी महानृषिः ।  
तस्य पञ्चास्यभागेन नारायण इति श्रुतः ॥ १२६ ॥  
  
अभवत् सुमहातेजा मुनिरूप्पी जनार्दनः ।  
नरो नारायणश्चोभौ सृष्टिहेतूं महामती ॥ १२७ ॥  
  
द्वयोः प्रभावो दुर्धर्षः शास्त्रे वेदे तपःसु च ।  
तौ नावि विनिधायाथ मत्स्यमूर्त्यवितात्मनि ॥ १२८ ॥  
  
आससादं पुनर्देवो वराहः शरभ हरिः ।  
वपुस्त्यागो मयावश्यं कर्तव्यो जगतां हिते ॥ १२९ ॥  
  
इति पूर्वं प्रतिज्ञातं तदर्थोऽयं समुद्यमः ।  
क्रियते हरिणा सार्धं शम्भुना ब्रह्मणापि च ॥ १३० ॥  
  
इति सञ्चिन्त्य स तदा शूकरः परमेश्वरः ।  
जगाद शरभं देवं महादेवं महाबलम् ॥ १३१ ॥  
  
जहि मां त्वं महादेव त्यक्ष्ये कायमसंशयम् ।  
हिताय सर्वजगतां देवानामपि ऋत्विजाम् ॥ १३२ ॥  
  
मम देहप्रतीकौधैर्यज्ञं यूपं प्रकल्प्य च ।  
पृथक् पृथक् महाभागा सशामित्रं श्रुवादिकम् ॥ १३३ ॥  
  
ततस्ते तान् त्रिभिः पुत्रैर्विधध्वं जगतां हिते ।  
कनकेन सुवृत्तेन घोरेण च जगन्मयीम् ॥ १३४ ॥  
  
यज्ञाद् देवाः प्रजाश्चैव यज्ञादन्नान् नियोगिनः ।  
सर्वं यज्ञात् सदा भावि सर्वं यज्ञमयं जगत् ॥ १३५ ॥  
  
यमिमं पृथिवीगर्भमाधत्त मलिनी पुनः ।  
तमुत्पन्नं स्वयं देवीं चिरं सङ्गोपयिष्यति ॥ १३६ ॥  
  
प्राप्ते काले यदा देवी तदायुष्मान् सुभाषते ।  
वधस्तस्यातिमारार्ता तदैवैनं हनिष्यथ ॥ १३७ ॥  
  
भारतीं पृथिवीं मग्नां यदाधः शतयोजनम् ।  
शृङ्गिवराहरूपेण प्रोद्धरिष्ये तदा त्विमाम् ॥ १३८ ॥  
  
कृतकृत्यं तु तं कायं त्याजयिष्यति ते सुतः ।  
यो भावी देवसेनानी रुद्रात् षाण्मातुराह्वयः ॥ १३९ ॥  
  
एवं यज्ञवराहे तु भाषमाणे महाबले ।  
निःसृत्य सुमहतेजो ज्वालामालातिदीपितम् ॥ १४० ॥  
  
सूर्यकोटिप्रतीकाशं वराहवपुषस्तदा ।  
हरेर्भगवतो देहे विवेश महदद्भुतम् ॥ १४१ ॥  
  
तस्मिन् विष्णौ प्रविष्टे तु वाराहे तेजसि द्विजाः ।  
सुवृत्तात् कनकाद् घोरात्तेज आदात् स्वयं हरिः ॥ १४२ ॥  
  
तेषामपि शरीरेभ्यस्तेजोभागः पृथक् पृथक् ।  
विनिःसृत्य विनिःसृत्य ज्वालामालातिदीपितः ॥ १४३ ॥  
  
प्रविवेश हरेः काये यथा तेषां पितुस्तथा ।  
ततो हरिश्च ब्रह्मा च महादेवश्च तद्वचः ॥ १४४ ॥  
  
वराहस्य प्रतिश्रुत्य ओमित्युक्त्वा पुनः पुनः ।  
तेषां कायपरित्यागे अकार्षुर्यत्नमुत्तमम् ॥ १४५ ॥  
  
ततस्तुण्डप्रहारेण शरभः कण्ठमध्यतः ।  
भित्त्वा वपुर्वराहस्य पातयामास तज्जले ॥ १४६ ॥  
  
तं पातयित्वा प्रथमं सुवृत्तं कनकं तथा ।  
घोरं च कण्ठदेशेषु भित्त्वा भित्त्वा जघान ह ॥ १४७ ॥  
  
त्यक्तप्राणास्तु ते सर्वे पेतुस्तोये महर्णवे ।  
जले शब्दं वितन्वानाः कालानलसमन्वितः ॥ १४८ ॥  
  
पतितेषु वराहेषु ब्रह्मा विष्णुर्हरस्तथा ।  
सृष्ट्यर्थ चिन्तयामासुः पुनरेव समागताः ॥ १४९ ॥  
  
हरस्य तु गणाः सर्वे तदा भर्गं समागताः ।  
उपतस्थुर्महाभागाश्चतुर्भागेन भाजिताः ॥ १५० ॥  
  
षट्त्रिंशत्तु सहस्राणि प्रमथा द्विजसत्तमाः ।  
तत्रैकत्र सहस्राणि भागे षोडश संस्थिताः ॥ १५१ ॥  
  
नानारूपधरा ये वै जटाचन्द्रार्धमण्डिताः ।  
ते सर्वे सकलैश्वर्ययुक्ता ध्यानपरायणाः ॥ १५२ ॥  
  
योगिनो मदमात्सर्यदम्भाहङ्कारवर्जिताः ।  
क्षीणपापा महाभागाः शम्भोः प्रीतिकाराः पराः ॥ १५३ ॥  
  
न ते परिग्रहं रागं काङ्क्षन्ति स्म कदाचन ।  
संसार-विमुखा सर्वे यतयो योगतत्पराः ॥ १५४ ॥  
  
ध्यानावस्थं महादेवं परिवार्य धृतव्रताः ।  
कृत्वा परिषदं रुच्या तिष्ठन्ति विगतक्लमाः ॥ १५५ ॥  
  
यदैव परमं ज्योतिश्चिन्तयत्यम्बिकापतिः ।  
तदैव ते पारिषदाः सर्वे संवेष्टयन्ति तम् ॥ १५६ ॥  
  
ते षोडश समाख्याता कोटयो ये यतव्रताः ।  
सिंहव्याघ्रादि-सारूप्या अणिमादिसमायुताः ॥ १५७ ॥  
  
अपरे कामिनः शम्भोः सुनर्मसचिवाः स्मृताः ।  
विचित्ररूपाभरणा जटाचन्द्रार्धमण्डिताः ॥ १५८ ॥  
  
हरस्य तुल्यरूपेण विशदा वृषभध्वजाः।  
उमासदृशरूपाभिः प्रमदाभिः समागताः ॥ १५९ ॥  
  
विचित्रमाल्याभरणा दिव्यस्रग्गन्धभूषिताः ।  
उमासहायं क्रीडन्तमनुगच्छन्ति भूषिताः ॥ १६० ॥  
  
शृङ्गारवेषाभरणा अष्टौ ते कोटयो गणाः ।  
अर्धनारीश्वराश्चान्ये अर्धनारीश्वरं हरम् ॥ १६१ ॥  
  
ध्यानस्थं प्रविविशुस्ते तुल्यरूपा हरस्य ये ।  
उमासहायो हि यदा रमते ससुखं हरः ॥ १६२ ॥  
  
अर्धनारीशरीरास्तु द्वारपाला भवन्ति ते ।  
आकाशमार्गे गच्छन्तमनुगच्छन्ति नित्यशः ॥ १६३ ॥  
  
ध्यानस्थं परिचर्यन्ति सलिलादिभिरीश्वरम् ।  
नानाशस्त्रधराः शम्भोर्गणास्ते प्रमथाः स्मृताः ॥ १६४ ॥  
  
प्रमथ्नन्ति च युद्धेषु युध्यमानान् महाबलान् ।  
ते वै महाबलाः शूराः सङ्ख्यया नव कोटयः ॥ १६५ ॥  
  
अपरे गायनास्तालमृदङ्गपणवादिभिः ।  
नृत्यन्ति वाद्यं कुर्वन्ति गायन्ति मधुरस्वरम् ॥ १६६ ॥  
  
नानारूपधरास्तं वै सङ्ख्यया कोटयस्त्रयः ।  
सततं चानुगच्छन्ति विचरन्त महेश्वरम् ॥ १६७ ॥  
  
सर्वे मायाविनः सूराः सर्वे शास्त्रार्थपारगाः ।  
सर्वे सर्वत्र सर्वज्ञाः सर्वे सर्वत्रगाः सदा ॥ १६८ ॥  
  
मुहूर्तात् सर्वभुवनं गत्वा यान्ति पुनर्भवम् ।  
अणिमाद्यष्टकेश्वर्ययुक्तास्ते वै महाबलाः ॥ १६९ ॥  
  
अपरे रुद्रनामानो जटाचन्द्रार्घमण्डिताः ।  
देवेन्द्रस्य नियोगेन वर्तन्ते त्रिदिवे सदा ॥ १७० ॥  
  
तेषां सङ्ख्या चैककोटिस्ते सर्वे बलवत्तराः ।  
कुर्वन्ति हि सदा सेवां हरस्य सततं गणाः ॥ १७१ ॥  
  
विस्मयन्ति च पापिष्ठान् धर्मिष्ठान् पालयन्ति च ।  
अनुगृह्णन्ति सततं धृतपाशुपतव्रतान् ॥ १७२ ॥  
  
विघ्नोश्च सततं घ्नन्ति योगिनां प्रयतात्मनाम् ।  
षट्त्रिंशत् कोटयश्चैते हरस्य सकला गणाः ॥ १०३ ॥  
  
वराहगणनाशार्थं हिताय जगतां तथा ।  
शङ्करस्याथ सेवाये समुत्पन्ना इमे गणाः ॥ १७४ ॥  
  
वराहस्य गणान् दृष्ट्वा नरसिंहं तथा हरिम् ।  
स्वयं शरभरूपः सन् ध्यायन्नादं तदाकरोत् ॥ १७५ ॥  
  
तच्चीत्कराद्यतो जातास्तत्तषां बहुरूपता ।  
क्रूरदृष्ट्या क्रूरयुद्धैः क्रूरकृत्यैरिमान् गणा ।  
वराहस्य घ्नतेत्येवं यतः प्रोक्तं कपर्दिनां ॥ १७६ ॥  
  
अतस्ते क्रूरकर्माणः प्रजाताश्च भयङ्कराः ।  
न सदा क्रूरकर्माणि ते कुर्वन्ति महौजसः ॥ १७७ ॥  
  
दृष्टिमात्रस्य ते क्रूराः क्रूरास्ते न तु कार्यतः ।  
फलं जलं तथा पुष्पं पत्रं मूलं तथैव च ॥ १७८ ॥  
  
निवेदितानि भुञ्जन्ति वनपर्वतसानुषु ।  
आहृत्यापि च भुञ्जन्ति पत्र पुष्पादिकं च यत् ॥ १७९ ॥  
  
भवेद्भर्गस्य यद्भोग्यं तद्भोगास्ते महौजसः ।  
आमिषाणि च नाश्नन्ति हित्वा चैत्रचतुर्दशीम् ॥ १८० ॥  
  
तत्रामिषं हरो भुङ्क्ते चतुर्दश्यां मधौ सदा ।  
ततः सर्वे गणास्तत्र भुञ्जते पललान्यपि ॥ १८१ ॥  
  
हते वराहस्य गणे भर्गमासाद्य ते गणाः ।  
चतुर्भागाः स्वयं भूत्वा भूतकर्मेति वै जगुः ।  
भूतत्वमभवत्तेषां चतुर्भागवतां तदा ॥ १८२ ॥  
  
वचनात् पद्मयोनेस्तु भूतग्रामस्ततो मतः ।  
यो लोको विदितः पूर्वं भूतग्रामश्चतुर्विधः ।  
यतस्तेभ्योऽधिको यत्तद्भूतग्रामः स उच्यते ॥ १८३ ॥  
  
इति वः कथितं सर्वं भूताः शम्भुगणाः यथा ।  
यदाहारा यदाकारा यत्कृत्यास्ते महौजसः ॥ १८४ ॥  
  
य इदं शृणुयान्नित्यमाख्यानं महदद्भुतम् ।  
स दीर्घायुः सदोत्साही योगयुक्तश्च जायते ॥ १८५ ॥  
  
इति श्रीकालिकापुराणे शरभवराह युद्धो नाम त्रिंशोऽध्यायः ॥ ३० ॥  
एकत्रिंशोऽध्यायः   
  
ऋषय ऊचुः   
  
कथं यज्ञवराहस्य देहो यज्ञत्वमाप्तवान् ।  
त्रेतात्वमगमन् पुत्रा वराहस्य कथं त्रयः ॥ १ ॥  
  
आकालिकोऽयं प्रलयः कस्माद् भगवता कृतः ।  
जनक्षयो महाघोरो वराहेण महात्मना ॥ २ ॥  
  
कथं वा मत्स्यरूपेण वेदास्त्राताश्च शार्ङ्गिणा ।  
कथं पुनरभूत् सृष्टिः केन चोर्वी समुद्धृता ॥ ३ ॥  
  
ईश्वरः शारभं कायं त्यक्तवान् वा कथं गुरो ।  
कीदृक् प्रवृत्तं तद्देहं तन्नो वद महामते ॥ ४ ॥  
  
एतेषां द्विजशार्दूलं भवान् प्रत्यक्षदर्शिवान् ।  
तन्नोऽद्य श्रोष्यमाणानां कथयस्व महामते ॥ ५ ॥  
  
मार्कण्डेय उवाच   
  
शृणुध्वं द्विजशार्दूला यत्पृष्टोऽहमिहाद्भुतम् ।  
शृण्वन्त्ववहिताः सर्वे सर्ववेदफलप्रदम् ॥ ६ ॥  
  
यज्ञेषु देवास्तुष्यन्ति यज्ञे सर्वं प्रतिष्ठितम् ।  
यज्ञेन ध्रियते पृथ्वी यज्ञस्तारयति प्रजाः ॥ ७ ॥  
  
अन्नेन भूता जीवन्ति पर्यन्यादन्नसम्भवः ।  
पर्जन्यो जायते यज्ञात् सर्वं यज्ञमयं ततः ॥ ८ ॥  
  
स यज्ञोऽभूद् वराहस्य कायाच्छम्भुविदारितात् ।  
यथार्हं कथये तद्वः शृण्वन्त्ववहिता द्विजाः ॥ ९ ॥  
  
विदारिते वराहस्य काये भर्गेण तत्क्षणात् ।  
ब्रह्मविष्णुशिवा देवाः सर्वैश्च प्रमथैः सह ॥ १० ॥  
  
निन्युर्जलात् समुद्धृत्य तच्छरीरं नभः प्रति ।  
तद्बिभिदुः शरीरं तद् विष्णोश्चक्रेण खण्डशः ॥ ११ ॥  
  
तस्याङ्गसन्धयो यज्ञा जाताश्च वै पृथक् पृथक् ।  
यस्मादङ्गाच्च ये जातास्तच्छृण्वन्तु महर्षयः ॥ १२ ॥  
  
भ्रूनासासन्धितो जातो ज्योतिष्टोमो महाध्वरः ।  
हनुश्रवणसन्ध्योस्तु वह्निष्टोमो व्यजायत ॥ १३ ॥  
  
चक्षुर्भ्रुवोः सन्धिनां तु व्रात्यष्टोमो व्यजायत ।  
जातः पौनर्भवस्टोमस्तस्य पोत्रौष्ठसन्धितः ॥ १४ ॥  
  
वृद्धष्टोमबृहत्ष्टोमौ जिह्वामूलादजायताम् ।  
अतिरात्रं सवैराजमधोजिह्वान्तरादभूत् ॥ १५ ॥  
  
अध्यापन ब्रह्मयज्ञः पितृयज्ञस्तु तर्पणम् ।  
होमो दैवो बलिर्भौ तो नृयज्ञोऽतिथिपूजनम् ॥ १६ ॥  
  
स्नानं तर्पणपर्यन्त नित्ययज्ञाश्च सर्वशः ।  
कण्ठसन्धेः समुत्पन्नाः जिह्वातो विधयस्तथा ॥ १७ ॥  
  
वाजिमेधमहामेधौ नरमेधस्तथैव च ।  
प्राणिहिसाकरा येऽन्ये ते जाताः पादसन्धितः ॥ १८ ॥  
  
राजसूयोऽर्थकारी च वाजपेयस्तथैव च ।  
पृष्ठसन्धौ समुत्पन्ना ग्रहयज्ञास्तथैव च ॥ १९ ॥  
  
प्रतिष्ठोत्सर्गयज्ञाश्च दानश्राद्धादयस्तथा ।  
हृत्सन्धितः समुत्पन्नाः सावित्रीयज्ञ एव च ॥ २० ॥  
  
सर्वे सांस्कारिका यज्ञाः प्रायश्चित्तकराश्च ये ।  
ते मेढ्रसन्धितो जाता यज्ञास्तस्य महात्मनः ॥ २१ ॥  
  
रक्षःसत्रं सर्पसत्रं सर्वं चैवाभिचारिकम् ।  
गोमेधो वृक्षयागश्च खुरेभ्यो ह्यभवन्निमे ॥ २२ ॥  
  
मायेष्टिः परमेष्टिश्च गीष्पतिर्भोगसम्भवः ।  
लाङ्गुलसन्धौ सञ्जाता अग्निष्टोमस्तथैव च च ॥ २३ ॥  
  
नैमित्तिकाश्च ये यज्ञाः सङ्क्रान्त्यादौ प्रकीर्तिताः ।  
लाङ्गुलसन्धौ ते जातास्तथा द्वादशवार्षिकम् ॥ २४ ॥  
  
तीर्थप्रयोगसामौजः यज्ञः सङ्कर्षणस्तथा ।  
आर्कमाथर्वणश्चैव नाडीसन्धेः समुद्गताः ॥ २५ ॥  
  
ऋचोत्कर्षः क्षेत्रयज्ञाः पञ्चसर्गातियोजनः ।  
लिङ्गसंस्थानहेडम्बयज्ञा जाताश्च जानूनि ॥ २६ ॥  
  
एवमष्टाधिकं जातं सहस्रं द्विजसत्तमाः ।  
यज्ञानां सततं लोका यैर्भाव्यन्तेऽधुनापि च ॥ २७ ॥  
  
स्रुगस्य पोत्रात् सञ्जाता नासिकायाः स्रुषोऽभवत् ।  
अन्येस्रुक्स्रुवभेदा ये ते जाता पोत्रनासयोः ॥ २८ ॥  
  
ग्रीवाभागेण तस्याभूत् प्राग्वंशो मुनिसत्तमाः ।  
इष्टापूर्तिर्यजुर्धर्मो जाताः श्रवणरन्ध्रतः ॥ २९ ॥  
  
दंष्ट्राभ्यो ह्यभवन् यूपाः कुशा रोमाणि चाभवन् ।  
उद्गाता च तथाध्वर्युर्होता शामित्रमेव च ॥ ३० ॥  
  
अग्रदक्षिणवामाङ्ग-पश्चात् पादेषु सङ्गताः ।  
पुरोडाशाः सचरवो जाता मस्तिष्कसञ्चयात् ॥ ३१ ॥  
  
कर्सूर्नेत्रद्वयाज्जाता यज्ञकेतुस्तथा खुरात् ।  
मध्यभागोऽभवद्वेदी मेद्रात् कुण्डमजायत ॥ ३२ ॥  
  
रेतोभागात्तथैवाज्यं स्वधामन्त्रा समुद्गताः ।  
यज्ञालयः पृष्ठभागाधृत्पद्माद्यज्ञ एव च ।  
तदात्मा यज्ञपुरुषो मुञ्जाः कक्षात्समुद्गताः ॥ ३३ ॥  
  
एवं यावन्ति यज्ञानां भाण्डानि च हवींषि च ।  
तानि यज्ञवराहस्य शरीरादेव चाभवन् ॥ ३४ ॥  
  
एवं यज्ञवराहस्य शरीरं यज्ञतामगात् ।  
यज्ञरूपेण सकलमाप्यायितुमिदं जगत् ॥ ३५ ॥  
  
एवं विधाय यज्ञं तु ब्रह्मविष्णुमहेश्वराः ।  
सुवृत्तं कनकं घोरमासेदुर्यत्नतत्पराः ॥ ३६ ॥  
  
ततस्तेषां शरीराणि पिण्डीकृत्य पृथक् पृथक् ।  
त्रिदेवास्त्रिशरीराणि व्यधमन्मुखवायुभिः ॥ ३७ ॥  
  
सुवृत्तस्य शरीरं तु व्यधमन्मुखवायुना ।  
स्वयमेव जगत् स्रष्टा दक्षिणाग्निस्ततोऽभवत् ॥ ३८ ॥  
  
कनकस्य शरीरं तु ध्मापयामास केशवः ।  
ततोऽभूद्गार्हपत्याग्निः पञ्चवेतानभोजनः ॥ ३९ ॥  
  
घोरस्य तु वपुः शम्भुर्ध्मापयामास वै स्वयम् ।  
तत आहवनीयोऽग्निस्तत्क्षणात् समजायत ॥ ४० ॥  
एतैस्त्रिभिर्जगद्व्याप्तं त्रिमूलं सकलं जगत् ।  
एतद् यत्र त्रयं नित्यं तिष्ठति द्विजसत्तमाः ॥ ४१ ॥  
  
समस्ता देवतास्तत्र वसन्त्यनुचरैः सह ।  
एतद्भद्रपदं नित्यमेतदेव त्रयात्मकम् ॥ ४२ ॥  
  
एतत्त्रयीविधिस्थानमेतत् पुण्यकरं परम् ।  
यस्मिन् जनपदे चैते हूयन्ते वह्नयस्त्रयः ॥ ४३ ॥  
  
तस्मिन् जनपदे नित्यं चतुर्वर्गो विवर्धते ।  
एतद्वः कथितं सर्वं यत् पृष्टोऽहं द्विजोत्तमाः ॥ ४४ ॥  
  
यथा यज्ञवराहस्य देहो यज्ञत्वमाप्तवान् ।  
यथा च तस्य पुत्राणां देहतो वह्नयोऽभवन् ॥ ४५ ॥  
  
इति श्रीकालिकापुराणे वराहतनौ यज्ञोत्पत्तिर्नाम एकत्रिंशोऽयायः ।  
द्वात्रिंशोऽध्यायः   
  
मार्कण्डेय उवाच  
  
आकालिकोऽयं प्रलयो यतो भगवता कृतः ।  
तच्छृण्वन्तु महाभागा वाराहं लोकसङ्क्षयम् ॥ १ ॥  
  
यथा वा मत्स्यरूपेण वेदास्त्राताश्च शर्ङ्गिणा ।  
तदहं सम्प्रवक्ष्यामि सर्वपापप्रणाशनम् ॥ २ ॥  
  
पुरा महामुनिः सिद्धः कपिलो विष्णुरीश्वरः ।  
साक्षात् स्वयं हरिर्योऽसौ सिद्धानामुत्तमो मुनिः ॥ ३ ॥  
  
ध्यायतः सिद्धमित्येवं सर्वं जगदिदं स्वतः ।  
यतो जातो हरेः कायात् कपिलस्तेन स स्मृतः ॥ ४ ॥  
  
स एकदा पुरा भूत्वा मनोः स्वायम्भुवेऽन्तरे ।  
स्वायम्भुवं मनुं वाक्यं मुनिवर्योऽब्रवीदिदम् ॥ ५ ॥  
  
कपिल उवाच   
  
स्वायम्भुव मुनिश्रेष्ठ ब्रह्मरूप महामते ।  
ममैवमीप्सितार्थं त्वं देहि प्रार्थयतोऽधुना ॥ ६ ॥  
  
जगत्सर्वं त्वैवेदं त्वया च परिपालितम् ।  
त्वया सर्वं जगत् सृष्टं त्वमेव जगतां पतिः ॥ ७ ॥  
  
स्वर्गे पृथिव्यां पाताले देवमानुषजन्तुषु ।  
त्वं प्रभुर्वरदो गोप्ता त्वमेवैकः सनातनः ॥ ८ ॥  
  
त्वं वै धाता विधाता च त्वं हि सर्वेश्वरेश्वरः ।  
त्वयि प्रतिष्ठितं सर्वं सततं भुवनत्रयम् ॥ ९ ॥  
  
तपस्यतो तव समं प्रतिभास्यति सोऽनुगम् ।  
कार्यकारणतत्त्वौघसहितानि जगन्ति वै ॥ १० ॥  
  
तन्मे देहि रहः स्थानं त्रिषु लोकेषु दुर्लभम् ।  
पुण्यं पापहरं रम्यं ज्ञानप्रभवमुत्तमम् ॥ ११ ॥  
  
अहं हि सर्वभूतानां भूत्वा प्रत्यक्षदर्शिवान् ।  
उद्धरिष्ये जगज्जातं निर्माय ज्ञानदीपिकाम् ॥ १२ ॥  
  
अज्ञानसागरे मग्नमधुना सकलं जगत् ।  
ज्ञानप्लवं प्रदायाहं तारयिष्ये जगत्त्रयम् ॥ १३ ॥  
  
एतस्मिन्मां भवान् सम्यगुपपन्नमिहेच्छति । त्वन्नो नाथश्च पूज्यश्च   
पालकश्च जगत्प्रभो ॥ १४ ॥  
  
इत्येवमुक्तः स मनुः कपिलेन महात्मना ।  
प्रत्युवाच अहात्मानं कपिलं संशितव्रतम् ॥ १५ ॥  
  
मनुरुवाच   
  
यदि त्वयाखिलजगद्धितार्थं ज्ञानदीपिकाम् ।  
चिकीर्षूणा यतः कार्यं किं स्थानार्थनया तव ॥ १६ ॥  
  
हिरण्यगर्भः सुमहत् तपस्तेपे पुराद्भुतम् ।  
स मे ययाचे तपसे स्थानं कस्मै न च द्विज ॥ १७ ॥  
  
शम्भुः सम्भोगरहितो देवमानेन वत्सरान् ।  
आयुतानि तपस्तेपे सोऽपि स्थानं न चैक्षत ॥ १८ ॥  
  
देवेन्द्रो वीतिहोत्रश्च शमनो रक्षसां पतिः ।  
यादःपतिर्मातरिश्वा धनाध्यक्षतथैव च ॥ १९ ॥  
  
एते तेपुस्तपस्तीव्रं दिक्पालत्वमभीप्सवः ।  
स्थानं न मार्गयामासुः किञ्चनापि महामुने ॥ २० ॥  
  
देवागाराणि तीर्थानि क्षेत्राणि सरितस्तथा ।  
बहूनि पुण्यभाञ्ज्यत्र तिष्ठन्ति कपिल क्षितौ ॥ २१ ॥  
  
तेषामेकतमं त्वं चेदासाद्य कुरुषे तपः ।  
स्थानं ब्रह्मंस्तपःसिद्ध्र्न भविष्यति तत्र किम् ॥ २२ ॥  
  
मत्तः स्थानार्थना तावत् केवलं ते विकत्थनम् ।  
अयं विकत्थनो धर्मो युज्यते न तपस्विनाम् ॥ २३ ॥  
  
मार्कण्डेय उवाच   
  
एतच्च्रुत्वा वचस्तस्य मनोः स्वायम्भुवस्य तु ।  
चुकोप कपिलः सिद्धः प्रोवाच च तदा मनुम् ॥ २४ ॥  
  
कपिल उवाच   
  
त्वयि विश्रम्भमाधाय तपसः सिद्धयेऽचिरात् ।  
स्थानं मया प्रार्थितं ते तन्मां क्षिपसि हेतुभिः ॥ २५ ॥  
  
अनेनात्युग्रवचसा तवैवाहं न चक्षमे ।  
स्वयं त्रिभुवनाध्यक्ष इति ते गर्व ईदृशः ॥ २६ ॥  
  
अक्षम्यं ते वचो मेऽद्य प्रार्थनायां विकत्थनम् ।  
यत् त्वं वदसि तस्य त्वं फलमेतदवाप्नुहि ॥ २७ ॥  
  
इदं त्रिभुवनं सर्वं सदेवासुरमानुषम् ।  
हतप्रहतविध्वस्तमचिरेण भविष्यति ॥ २८ ॥  
  
येनेयमुद्धृता पृथ्वी येन वा स्थापिता पुनः ।  
यो वास्या अन्नकर्ता स्वाद् यो वास्याः परिरक्षकः ॥ २९ ॥  
  
त एव सर्वे हिंसन्तु सकलं सचराचरम् ।  
नचिराद्द्रक्ष्यसि मनो जलपूर्णं जगत्त्र्यम् ।  
हतप्रहतविध्वस्तं तव गर्वविशातनम् ॥ ३० ॥  
  
एवमुक्त्वा मुनीन्द्रऽसौ कपिलस्तपसां निधिः ।  
अन्तर्दधे जगामापि तदा ब्रह्मसदो मुनिः ॥ ३१ ॥  
  
कपिलस्य वचः श्रुत्वा विषण्णवदनो मनुः ।  
भावीति प्रतिपद्याशु मनुर्नोवाच किञ्चन ॥ ३२ ॥  
  
ततः स्वायम्भुवो धीमांस्तपसे धृतमानसः ।  
हिताय सर्वजगतां दिदृक्षुर्गरुडध्वजम् ॥ ३३ ॥  
विशालां बदरीं यातो गङ्गाद्वारान्तिकं खलु ।  
तत्र गत्वा जगद्धर्ता मनुः स्वायम्भुवः स्वयम् ।  
ददर्श बदरीं तत्र पुण्यां पापप्रणाशिनीम् ॥ ३४ ॥  
  
सदा फलवतीं नित्यं मृदुशाद्बलमञ्जरीम् ।  
सुच्छायां मसृणां शीर्णशुष्कपत्रविवर्जिताम् ॥ ३५ ॥  
  
गङ्गातोयौधसंसिक्त-शिखामूलान्तराखिलाम् ।  
उपास्यमानां सततं नानामुनितपोधनैः ॥ ३६ ॥  
  
तत्स्थानं सर्वतो भद्रं नानाभृङ्गगणान्वितम् ।  
फुल्लारविन्दसलिलं रमणीयं वृषप्रदम् ॥ ३७ ॥  
  
प्रविश्य तपसे यत्नमकरोल्लोकभावनः ।  
स भूत्वा नियताहारः परमेण समाधिना ॥ ३८ ॥  
  
आराधयामास हरिं जगत्कारणकारणम् ।  
सर्वेषां जगतां नाथं नीलमेघाञ्जनप्रभम् ॥ ३९ ॥  
  
शङ्खचक्रगदापद्मधरं कमललोचनम् ।  
पीताम्बरधरं देवं गरुडोपरिसंस्थितम् ॥ ४० ॥  
  
जगन्मयं लोकनाथं व्यक्ताव्यक्तस्वरूपिणम् ।  
जगद्बीजं सहस्राक्षं सहस्रशिरसं प्रभुम् ॥ ४१ ॥  
  
सर्वव्यापिनमाधारं नारायणमजं विभुम् ।  
जपन्नेतत्परं मन्त्रं सर्ववेदमयं मनुः ॥ ४२ ॥  
  
हिरण्यगर्भपुरुषप्रधानाव्यक्तरूपिणे ।  
ॐ नमो वासुदेवाय शुद्धज्ञानस्वरूपिणे ॥ ४३ ॥  
  
इति जप्यं प्रजपतो मनोः स्वायम्भुवस्य तु ।  
प्रससाद जगन्नाथः केशवो नाचिरादथ ॥ ४४ ॥  
  
ततः क्षुद्रझषो भूत्वा दूर्वादलसमप्रभः ।  
कर्पूरकलिकायुग्म-तुल्यनेत्रयुगोज्ज्वलः ॥ ४५ ॥  
  
तपस्यन्तं महात्मानं मनुं स्वायम्भुवं मुनिम् ।  
आससाद तदा क्षुद्रमत्स्यरूपी जनार्दनः ॥ ४६ ॥  
  
उवाच तं महात्मानं मनुं स्वायम्भुवं तदा ।  
सुसन्त्रस्तं स कारुण्ययुक्तं भीतिसगद्गदम् ॥ ४७ ॥  
  
तपोनिधे महाभाग भीतं मां त्रातुमर्हसि ।  
नित्यमुद्वेजितं मत्स्यैर्विशालैर्भक्षितुं प्रति ॥ ४८ ॥  
  
प्रत्यहं मां महाभाग मीना धावन्ति भक्षितुम् ।  
समन्ततोऽधिकाहन्तु त्वं नाथ गोपितुं क्षमः ॥ ४९ ॥  
  
अद्य प्रभूतैर्विपुलैर्दारितः पृथुरोमभिः ।  
विश्रान्तोऽहं क्षुद्रतरो न च शक्तः पलायने ॥ ५० ॥  
  
प्राणाकाङ्क्षी महात्मानं भवन्तं शरणं मुनिम् ।  
प्राप्तोऽहञ्चेदनुक्रोशस्तेऽस्ति मां प्रतिपालय ॥ ५१ ॥  
  
हयोद्भ्रान्तमनाश्चाहं वृक्षच्छायां च चञ्चलाम् ।  
दृष्ट्वा चलतरङ्गांश्च मत्स्यादिव विभेम्यहम् ॥ ५२ ॥  
  
मार्कण्ड्ये उवाच   
  
इति तस्य वचः श्रुत्वा मनुः स्वायम्भुवस्ततः ।  
कृपया परया युक्तः प्रोचेऽहं रक्षिता तव ॥ ५३ ॥  
  
ततः करोदरे तोयमादायाधाय तत्र तम् ।  
समक्षं क्षुद्रमत्स्यस्य विहारं समलोकयत् ॥ ५४ ॥  
  
ततो दयालुं स मनुस्तं मत्स्यं चारुरूपिणम् ।  
अलिञ्जरे तोयपूर्णे न्यधाद्विपुलभोगिनि ॥ ५५ ॥  
  
स तस्मिन् मणिके मत्स्यो वर्धमानो दिने दिने ।  
सामान्यरोहितप्राय-देहोऽभून्नचिरादथ ॥ ५६ ॥  
  
दशघटजलपूर्णं प्रत्यहं स महात्मा   
मणिकमतिकुर्वन् वर्धयामास मत्स्यम् ।  
स च सुविशदनेत्रो मत्स्यबालोऽचिरेण  
मणिकसलिलमध्ये लोमशः पीनदेहः ॥ ५७ ॥  
  
इति श्रीकालिकापुणाणे मत्स्यरूप-कथने द्वात्रिंशोऽध्यायः ॥  
त्रयस्त्रिंशोऽध्यायः   
  
मार्कण्डेय उवाच  
  
तं यथा पीवरतनुं दृष्ट्वा मत्स्यं मनुः स्वयम् ।  
गृहीत्वा पाणिना फुल्लनलिनीं सरसीं ययौ ॥ १ ॥  
  
तत्सरस्तत्र विपुलं पुण्ये नारायणाश्रमे ।  
एकयोजनविस्तीर्णं सार्धयोजनमायतम् ॥ २ ॥  
  
नानामीनगणोपेतं शीतामलजलोत्करम् ।  
तदासाद्य सरो मत्स्यं विनिधाय मनुस्तदा ॥ ३ ॥  
  
पालयामास सुतवत् कृपया परया युतः ।  
सोऽचिरेणैव कालेन पीनो वैसारिणोऽभवत् ॥ ४ ॥  
  
न ममौ तत्र सरसि वृहत्त्वात् द्विजसत्तमाः ।  
स एकदा महामत्स्यः पूर्वापरतरद्वये ॥ ५ ॥  
  
शिरः पुच्छे निधायाशु तुङ्गदेहः समुच्छ्रितः ।  
स्वायभुवं महात्मानं चुक्रोश त्राहि मामिति ॥ ६ ॥  
  
तं तथा च मनुर्ज्ञात्वा क्रोशन्तं स्थूलपुच्छकम् ।  
आससाद तदा मत्स्यं जग्राह च करेण तम् ॥ ७ ॥  
  
न शक्नोम्यहमुद्धर्तुं पृथरोमाणमद्भुतम् ।  
इति सञ्चिन्तयन्नेव प्रोद्दधार करेण तम् ॥ ८ ॥  
  
भगवानपि विश्वात्मा मत्स्यरूपी जनार्दनः ।  
स्वायम्भुवकरं प्राप्य लघिमानमुपाश्रयत् ॥ ९ ॥  
  
ततः कराम्यामुद्धृत्य स्कन्धे कृत्वा द्रुतं मनुः ।  
निनाय सागरं तत्र तोये च निदधे ततः ॥ १० ॥  
  
यथेच्छमत्र वर्धस्व न कोऽपि त्वां वधिष्यति ।  
अचिरेणैव सम्पूर्णदेहं त्वं समवाप्नुहि ॥ ११ ॥  
  
इत्युक्त्वा स महाभागः सर्वप्राणमृतां वरः ।  
लघुत्वं चिन्तयंस्तस्य विस्मयं परमं गतः ॥ १२ ॥  
  
मत्स्योऽपि नचिरादेव पूर्णकायस्तदा महान् ।  
सर्वतः पूरयामास देहाभोगेन सागरम् ॥ १३ ॥  
  
तं पूर्णकायमालोक्य व्यतीत्याम्भः समुच्छ्रितम् ।  
शिलाभिर्निचितं स्फीतं मानसाचलसन्निभम् ॥ १४ ॥  
  
रुन्धन्तं सागरं सर्वं देहाभोगाचलीकृतम् ।  
स्वायम्भुवो मनुर्धीमान् मेने मत्स्यं न तं तदा ॥ १५ ॥  
  
ततः पप्रच्छ तं साम्ना मत्स्यं स्वायम्भुवो मनुः ।  
विचिन्त्य लघिमानं च पश्यन् मूर्ति तदाद्भुतम् ॥ १६ ॥  
  
मनुरुवाच  
  
न त्वां मत्स्यमहं मन्ये कस्त्वं मे वद सत्तम ।  
महत्त्वं लघिमानं ते चिन्तयन् सुमहत्तर ॥ १७ ॥  
  
त्वं ब्रह्माह्यथवा विष्णुः शम्भुर्वा मीनरूपधृक् ।  
न चेद्गुह्यं महाभाग तन्मे वद महामते ॥ १८ ॥  
  
मत्स्य उवाच   
  
आराध्योऽहं त्वया नित्यं यो हरिः स सनातनः ।  
तवेष्टकामसिद्ध्यर्थं प्रादुर्भूतः समाहितः ॥ १९ ॥  
  
यत् त्वमिच्छसि भूतेश मत्तस्त्वं मीनमूर्तितः ।  
तत् करिष्येऽद्य तां मूर्तिमिमां विद्धि मनो मम ॥ २० ॥  
  
मार्कण्डेय उवाच   
  
इति तस्य वचः श्रुत्वा विष्णोरमिततेजसः ।  
ज्ञात्वा प्रत्यक्षतो विष्णुं मनुस्तुष्टाव केशवम् ॥ २१ ॥  
  
मनुरुवाच  
  
नमस्ते जगदव्यक्तपरापरपते हरे ।  
पावकादित्यशीतांशु नेत्रत्रयधराव्यय ॥ २२ ॥  
  
जगत्कारणसर्वज्ञ जगद्धाम हरे पर ।  
परापरात्मरूपात्मन् पारिणां पारकारण ॥ २३ ॥  
  
आत्मानमात्मना धृत्वा धरारूपधरो हरे ।  
विभर्षि सकलान् लोकानाधारात्मंस्त्रिविक्रम ॥ २४ ॥  
  
सर्ववेदमयश्रेष्ठ धामधारणकारण ।  
सुरौघपरमेशान नारायण सुरेश्वर ॥ २५ ॥  
  
अयोनिस्तं जगद्योनिरपादस्त्वं सदागतिः ।  
त्वं तेजः स्पर्शहीनश्च सर्वेशस्त्वमनीश्वर ॥ २६ ॥  
  
त्वमनादिः समस्तादिस्तं नित्यानन्तरोऽन्तरः ।  
यद्धैममण्डं जगतां बीजं ब्रह्माण्डसञ्ज्ञितम् ॥ २७ ॥  
  
तद्बीजं भवतस्तेजस्त्वयोक्तं सलिलेषु च ।  
सर्वाधारो निराधारो निर्हेतुः सर्वकारणम् ॥ २८ ॥  
  
नमि नमस्ते विश्वेश लोकानां प्रभव प्रभो ।  
सृष्टिस्थित्यन्तहेतुस्त्वं विधिविष्णुहरात्मधृक् ॥ २९ ॥  
  
यस्य ते दशधा मूर्तिरूर्मिषट्कादिवर्जिता ।  
ज्योतिः पतिस्त्वमम्भोधिस्तस्मै तुभ्यं नमो नमः ॥ ३० ॥  
  
कस्ते भावं वक्तुमीशः परेश  
स्थूलात्स्थूलो योऽनुरूपोर्थवर्गात् ।  
तस्मै नित्यं मे नमोऽस्त्वद्य योऽभू-  
दादित्यवर्णं तमसः परस्तात् ॥ ३१ ॥  
  
सहस्रशीर्षा पुरुषः सहस्रपात्  
सहस्रचक्षुः पृथिवीं समन्ततः ।  
दशाङ्गुलं यो हि समत्यतिष्ठत्  
स मे प्रसीदत्विह विष्णुरुग्रः ॥ ३२ ॥  
  
नमस्ते मीनमूर्ते हे नमस्ते भगवन् हरे ।  
नमस्ते जगदानन्द नमस्ते भक्तवत्सल ॥ ३३ ॥  
  
मार्कण्डेय उवाच   
  
स्वायम्भुवेन मनुना संस्तुतो मत्स्यरूपधृक् ।  
वासुदेवस्तदा प्राह मेघगम्भीरनिःस्वनः ॥ ३४ ॥  
  
श्रीभगवानुवाच   
  
तुष्टोऽस्मि तपसा तेऽद्य भक्त्यः चापि स्तुतो मुहुः ।  
सपर्यया च दानेन वरं वरय सुव्रत ॥ ३५ ॥  
  
इष्टार्थं सम्प्रदास्यामि तुभ्यं नात्र विचारणा ।  
वरयस्वेप्सितान् कामान् लोकानां वा हितं च यत् ॥ ३६ ॥  
  
मनुरुवाच   
  
यदि देयो वरोमेऽद्य लोकानां यो हितो भवेत् ।  
तन्मे देहि वरं विष्णो तं वक्ष्यामि शृणुष्व मे ॥ ३७ ॥  
  
शशाप कपिलः पूर्वं मदर्थे भुवनत्रयम् ।  
हतप्रहतविध्वंस्तं सकलं ते भवेदिति ॥ ३८ ॥  
  
येनेयमुद्धृता पृथ्वी येनेयं प्रतिपालिता ।  
संहरिष्यति यस्त्वेनां तेऽधुना प्लावयन्त्विमाम् ॥ ३९ ॥  
  
ततोऽहं दीनहृदय स्त्वामेव शरणं गतः ।  
न यथेदं त्रिभुवनं भविष्यति जलप्लुतम् ।  
हतप्रहतविध्वस्ते तथा त्वं देहि मे वरम् ॥ ४० ॥  
  
श्री भगवानुवाच   
  
न मत्तः कपिलो भिन्नस्तथा न कपिलादहम् ।  
यदुक्तं तेन मुनिना मयोक्तं विद्धि तन्मनो ॥ ४१ ॥  
  
तस्माद् यदुदितं तेन तत्सत्यं नान्यथा भवेत् ।  
करिष्ये तत्र साहाय्यं स्वायम्भुव निबोध तत् ॥ ४२ ॥  
  
हतप्रहतविध्वस्ते तोयमग्ने जगत्त्रये ।  
अ चिरादेव तत्रोयं भीषार्ययामि वै मनो ।  
स्यामलेनाथ शृङ्गेण त्वं मां ज्ञास्यसि वै तदा ॥ ४३ ॥  
  
यावज्जलप्लवस्तावद्यथा कार्यं त्वया मनो ।  
तन्मे निगदतः पथ्यं शृणुष्वावहितोऽधुना ॥ ४४ ॥  
  
सर्वयज्ञियकाष्ठौघैरेका नौका विधीयताम् ।  
तामहं दृढयिष्यामि यथा नो भिद्यते जलैः ॥ ४५ ॥  
  
दशयोजनविस्तीर्णां त्रिंशद्योजनमायताम् ।  
धारिणीं सर्वबीजानां भुवनत्रयवर्धिनीम् ॥ ४६ ॥  
  
सर्वयज्ञियवृक्षाणां भूरिवल्वलतन्तुभिः ।  
नवयोजनदीर्घां तु व्यामत्रयसुविस्तृताम् ॥ ४७ ॥  
  
कुरुष्व त्वं मनो तूर्णं बृहतीमीरिका वटीम् ।  
जगद्धात्री जगन्माया लोकमाता जगन्मयी ।  
दृढयिष्यति तां रज्जुं न त्रुत्यति यथातथा ॥ ४८ ॥  
  
सर्वाणि वीजान्यादाय सवेदान् सप्त वै ऋषीन् ।  
तस्यां नावि निषण्णस्त्वं वर्तमाने जलप्लवे ॥ ४९ ॥  
  
दक्षेण सह सङ्गम्य स्मरिष्यसि मनो मम ।  
स्मृतोऽहं तूर्णमायास्ये भवतो निकटं प्रति ।  
श्यामलेनाथ शृङ्गेण त्वं मां ज्ञास्यसि वै तदा ॥ ५० ॥  
  
यावत् प्रहतविध्वस्त-हतं स्याद्भुवनत्रयम् ।  
तावत् पृष्ठेन तां नावं वोढाहं नात्र संशयः ॥ ५१ ॥  
  
जहप्लुते तु सम्पूर्णे शृङ्गे मम च तां तरीम् ।  
त्वं तदा वटीरिकया सन्धानिष्यसि वै दृढम् ॥ ५२ ॥  
  
वद्धायां नावि मे शृङ्गे देवमानेन वत्सरान् ।  
सहस्रं प्रेरयिष्यामि तां नावं शोषयन् जलम् ॥ ५३ ॥  
  
ततः शुष्केषु तोयेषु प्रोतुङ्गे शिखरे गिरेः ।  
हिमाचलस्य बद्ध्वाहं तस्मिन्नावमहं मनो ॥ ५४ ॥  
  
अहमाराधितो येन जप्येन भवता मनो ।  
सर्वसिद्धिर्भवेत्तस्य यस्तोषयति तेन माम् ॥ ५५ ॥  
  
मार्कण्डेय उवाच   
  
इति दत्त्वा वरं तस्मै मत्स्यस्तेन नमस्कृतः ।  
अन्तर्दधे जगन्नाथो लोकानुग्रहकारकः ॥ ५६ ॥  
  
स्वायम्भुवोऽपि भगवानन्तर्धानं गते हरौ ।  
यथोक्तं हरिणा पूर्वं नावं रज्जुं तथाकरोत् ॥ ५७ ॥  
  
सर्वयज्ञियवृक्षौघाञ्छित्वा स्वायम्भुवस्तदा ।  
उद्धृत्य कारयामास वास्यादिभिरसौ तरिम् ॥ ५८ ॥  
  
तेषां अल्कसमुद्भूतसूत्रसङ्घर्वटीरिकाम् ।  
पूर्वोक्तेन प्रमाणेन कारयामास वै मनुः ॥ ५९ ॥  
  
ततः कालेन महता वृत्तं युद्धं महाद्भुतम् ।  
विष्णोर्यज्ञवराहस्य शरभस्य हरस्य च ॥ ६० ॥  
  
ततो जलप्लवे जाते विध्वस्ते भुवनत्रये ।  
तथा रज्ज्वा तरिं बध्वा वीजान्यादाय सर्वशः ॥ ६१ ॥  
  
वेदानृषींस्तदा सप्तदशन्चादाय वै मनुः ।  
तस्यां नावि समाधाय तोयमग्रे चराचरे ॥ ६२ ॥  
  
स्वायम्भुवस्तदा मत्स्यं हरिं सस्मार नौगतः ।  
ततो जलानामुपरि सशृङ्ग इव पर्वतः ॥ ६३ ॥  
  
दितश्चैकशृङ्गेण विष्णुर्मत्स्यस्वरूपधृक् ।  
आगतस्तत्र नचिराद्यत्रास्ते तरिणा मनुः ॥ ६४ ॥  
  
तरिमारुह्य विपुले तोयराशौ भयङ्करे ।  
यावच्चलाचलं तोयं तावत् पृष्ठे तरिं न्यधात् ॥ ६५ ॥  
  
जले प्रकृतिमापन्ने शृङ्गे बध्वा वटीरिकाम् ।  
तां नावं नोदयामस सहस्रं दैववत्सरान् ॥ ६६ ॥  
  
स्वं नावमवष्टभ्य दधार परमेश्वरः ।  
योगनिद्रा जगधात्री समासीदद्वटीरिकाम् ॥ ६७ ॥  
  
ततः शनैः शनैस्तोये शोषं गच्छति वै चिरात् ।  
पश्चिमं हिमवच्छृङ्गं सुमग्नं तोयमध्यतः ॥ ६८ ॥  
  
द्वे सहस्रे योजनानामुच्छ्रितस्तय हिमप्रभो ।  
पञ्चाशत्तु सहस्राणि शृङ्गं तत्तस्य चोच्छ्रितम् ॥ ६९ ॥  
  
तस्मिन् शृङ्गे ततो नावं बध्वा मत्स्यात्मधृग् हरिः ।  
जगाम शोषणायाशु जलानां जगतां पतिः ।  
एवं हि मत्स्यरूपेण वेदास्त्राताश्च शार्ङ्गिणा ॥ ७० ॥  
  
मार्कण्डेय उवाच   
  
कपिलस्य तु शापेन कृत आकालिको लयः ।  
अकालिकोऽयं प्रलयो यतो भगवता कृतः ।  
इति वः कथितं सर्वं यथावद्द्विजसत्तमाः ॥ ७३ ॥  
  
इति श्रीकालिकापुराणे अकालप्रलयकथने त्रयस्त्रिंशोऽध्यायः ।  
चतुस्त्रिंशोऽध्यायः   
  
मार्कण्डेय उवाच  
  
यथा पुनरभूत् सृष्टिरकालप्रलये गते ।  
येन चैवोद्धृता पृथ्वी तच्छृणन्तु द्विजोत्तमाः ॥ १ ॥  
  
व्यतीते प्रलये विष्णुः कूर्मरूपी महाबलः ।  
पृष्ठे निधाय पृथिवीमुद्धृत्याथ सपर्वताम् ।  
समाञ्चकार सकलां पूर्ववत्परमेश्वरः ॥ २ ॥  
  
शरभस्य वराहस्य तत्पुत्राणां पदक्रमैः ।  
यत्र भूमिर्विशीर्णाभूत्तां तां समां कमठोऽकरोत् ॥ ३ ॥  
  
कृत्वा समां ततो भूमिं पूर्ववत् परमेश्वरः ।  
अनन्तं धारयामास पृथिवीतलसंश्रितम् ॥ ४ ॥  
  
ततो ब्रह्मा च विष्णुश्च हरश्च परमेश्वरः ।  
नावोदरस्थान् सप्तमुनीन्मनुं स्वायम्भुवं तदा ।  
नरनारायणौ चोभौ दक्षञ्चोचुः समागताः ॥ ५ ॥  
  
शृण्वन्तु मुनयः सर्वे नरनारायणौ तथा ।  
दक्षस्वायम्भुवमनौ वयं ब्रूमोऽधुना च यत् ॥ ६ ॥  
  
सृष्टिर्नष्टा वराहस्य शरभस्य च सङ्गरात् ।  
अतोऽस्माकं यथाकार्या सृष्टिराकर्णयन्तु तत् ॥ ७ ॥  
  
नरनारायणवेतौ सृष्ट्यर्थं समुपस्थितौ ।  
संस्थापनाय देवानां परमं तप्यतां तपः ॥ ८ ॥  
  
अप्याय्य तपसा चोभौ जनलोकगतान् सुरान् ।  
आनयन्त्वपराञ्छश्वत् संसृजन्तु गणान् बहून् ॥ ९ ॥  
  
नक्षत्राणि ग्रहांश्चैव तेषां स्थानानि वै मुने ।  
एतयोस्तपसा यान्तु स्थिरतां पूर्वजन्मनो ॥ १० ॥  
  
सूर्यस्य रथसंस्थानं तथा चन्द्ररथस्थितिम् ।  
करोत्वयं महाभागः स्वयमेव जनार्दनः ॥ ११ ॥  
  
पृथिव्यां सर्ववीजानि स्वायम्भुवमनो त्वया ।  
उप्यन्तां सर्वतः शस्यपूर्णा भवतु मेदिनी ॥ १२ ॥  
  
प्ररोहयोषधीर्वृक्षान् लतावल्लीश्च सर्वतः ।  
स्वायम्भुव महान्त्येतत् प्राप्तान्यृतुफलानि च ॥ १३ ॥  
  
दक्षः सप्तमुनीन्द्रैस्तु यज्ञेन यजतां हरिम् ।  
वराहपुत्रदेहोत्थमग्नित्रयमिदं यजन् ॥ १४ ॥  
  
असौ यज्ञो वराहस्य देहाज्जातस्तु सृष्ट्ये ।  
अनेनैव तु यज्ञेन दक्षः सृष्टिं तनोत्विमाम् ॥ १५ ॥  
  
नरनारायणाभ्यान्तु मुनिभिः सप्तभिस्तथा ।  
दक्षेण भवता चापि यज्ञेनैभिस्तथाग्निभिः ॥  
सम्पूर्यतामियं सृष्टिः स्वर्गे भुवि रसातले ॥ १६ ॥  
  
वयं च सृष्टिमाप्याय्य यथा सम्पद्यते त्वियम् ।  
यतिष्यामस्तथा नित्यं यूयं कुरुत सर्जनम् ॥ १७ ॥  
  
ततः सम्पद्यतां सृष्टिर्यथा पूर्वं तथैव च ।  
प्रथमं त्वन्तु वीजानि प्ररोहय मनोऽधुना ॥ १८ ॥  
  
मार्कण्डेय उवाच   
  
इत्यादित्य महाभागा विधिविष्णुवृषध्वजाः ।  
यथास्थानं स्थापयितुं पर्वतान् प्रययुस्ततः ॥ १९ ॥  
  
मेरुमन्दरकैलासहिमवत्प्रभृतिष्वथ ।  
पुराणि सर्वदेवानां ते वै चक्रुः पृथक् पृथक् ॥ २० ॥  
  
परित्यज ततो नावमवधृत्य वसुन्धराम् ।  
स्वायम्भुवः क्षितौ वीजान्यवपत् सर्वसम्पदे ॥ २१ ॥  
  
ततो वृक्षलतावल्लीगुल्मानि च वनानि च ।  
बालशस्यानि धान्यानि तथैवौषधयः समाः ॥ २२ ॥  
  
बीजकाण्डप्ररोहाश्च प्रताना जलजानि च ।  
प्रफुल्लानि विकोशानि फलकन्ददलानि च ॥ २३ ॥  
  
वभूवुः शाद्बलान्येव सर्वेषां प्राणवृद्धये ।  
पृथिवी शस्यसम्पना वृक्षास्ते शाद्वलाः शुभाः ।  
दृष्टाः पूर्वं यथा तस्मान्मनुनाचित्तहर्षिणा ॥ २४ ॥  
  
ततो नरो महायोगी तपस्तेपे महत्तमम् ।  
नारायणश्च देवानां भावनाय महामतिः ॥ २५ ॥  
  
नारायणो नरश्चोभौ परमावृषिसत्तमौ ।  
तपसाराध्य परमं तेजोमयमनामयम् ॥ २६ ॥  
  
आनिन्याते जनगणान् देवान् देवर्षिसत्तमान् ।  
ये मृता अमराः पूर्वं गणशस्तान् पृथक् पृथक् ।  
तपोबलेन महत सर्जयामासतुर्मुनि ॥ २७ ॥  
  
सूर्याचन्द्रमसौ देवौ दिक्पालांश्च तथा दश ।  
जनार्दनः स्वयं चक्रे पातालतलवासिनः ॥ २८ ॥  
  
सूर्याचन्द्रमसोश्चक्रे यथासंस्थानमच्युतः ।  
पुर्ववद् योजयामस दिवारात्रस्थितौ च तौ ॥ २९ ॥  
  
ओषधिषु च जातासु यज्ञवृक्षेषु सत्तमाः ।  
शस्यबीजेषु जातेषु देवेषु च पृथक् पृथक् ॥ ३० ॥  
  
दक्षः कर्तुं समारेभे ज्योतिष्टोमं महाध्वरम् ।  
कश्यपोऽत्रिर्वसिष्ठश्च विश्वामित्रोऽथ गौतमः ॥  
जमदग्निर्भरद्वाज एते सप्तर्षयोऽमलाः ॥ ३१ ॥  
  
एतैः सप्तमुनीन्द्रैस्तु दक्षो ब्रह्मसुतः स्वयम् ।  
महायज्ञं ततश्चक्रे यावद्द्वादशवत्सरान् ॥ ३२ ॥  
  
हूयमानेषु तत्रैव त्रिष्वग्निषु पुनः पुनः ।  
इज्यमाने वराहे तु यज्ञरूपे तदा द्विजैः ।  
चतुर्विधाः प्रजा जाता यज्ञादेव द्विजोत्तमाः ॥ ३३ ॥  
  
ततो दक्षस्य सञ्जाताः पुत्र्यः पुण्यास्त्रयोदश ।  
स्वरूपगुणसम्पन्नाः सृष्ट्यर्थममितप्रजाः ॥ ३४ ॥  
  
ताः पुत्रीः प्रददौ दक्षः कश्यपाय महात्मने ।  
ताभ्यो जाताश्च बहवस्तैर्व्याप्तं सकलं जगत् ॥ ३५ ॥  
  
स सर्वासां प्रजानां तु कश्यपो जनको ह्यभूत् ।  
निश्चितं द्विजशार्दूलाः कश्यपात् सकलं जगत् ॥ ३६ ॥  
  
तासां नामानि तज्जाताःप्रजाः सर्वाः पृथक् पृथक् ।  
शृणवन्तु मुनयः सर्वे सम्यक् कथयतो मम ॥ ३७ ॥  
  
अदितिर्दितिर्दनुः काला दनायूः सिंहिका मुनिः ।  
क्रोधा प्रधा वरिष्ठा च विनता कपिला तथा ॥  
कद्रूस्त्रयोदशसुता एता दक्षस्य कीर्तिताः ॥ ३८ ॥  
  
सञ्जातो दक्षिणाङ्गुष्ठान्मनसा ध्यायतो विधेः ।  
तेन देवमनुष्येषु दक्ष इत्येव कथ्यते ॥ ३९ ॥  
  
ब्रह्मणो मानसाःपुत्रा दश पूर्वं प्रकीर्तिताः ।  
तेषां षट्सृष्टिकर्तारो व्यतीतेऽस्मिन् जनक्षये ॥ ४० ॥  
  
मरीचिरत्र्यङ्गिरसौ पुलस्त्यः पुलहः क्रतुः ।  
मरीचेस्तनयो जातः कश्यपो लोकभावनः ॥ ४१ ॥  
  
अस्यैव दक्षकन्याभ्यः प्रजा जज्ञेऽथ भूरिशः ।  
अस्य जायाप्रजातानां नामतो विनिबोधत ॥ ४२ ॥  
  
धाता मित्रोऽर्यमा शक्रो वरुणः सोम एव च ।  
भर्गो विवस्वान् पूषा च सवितृत्वष्टुविष्णवः ॥ ४३ ॥  
  
अदितेर्द्वादशसुता आदित्यास्ते प्रकीर्तिताः ।  
एषां कनीयान् गुणवान् सदा यस्तपतिः प्रजाः ॥ ४४ ॥  
  
स वै वंशकरो मुख्यो गद्यते वो दिवाकरः ।  
एक एव दितेः पुत्रो हिरण्यकशिपुर्बली ॥ ४५ ॥  
  
चत्वारस्तस्य तनया हृष्टा मदबलान्विताः ।  
प्रह्लादो ह्यथ संह्लादो वाष्कलः शिबिरेव च ॥ ४६ ॥  
  
प्रह्लादस्य त्रयः पुत्रास्तेषामाद्यो विरोचनः ।  
कुम्भो निकुम्भो बलवांस्त्रयः प्राह्लादजाः स्मृताः ॥ ४७ ॥  
  
विरोचनसुतो जातो दानशौण्डो बलिर्महान् ।  
बलेश्च पुत्रो विदितो वाणो नाम महाबली ॥ ४८ ॥  
  
शम्भोरनुचरः श्रीमान् महाकालाह्वयश्च सः ।  
बाणस्य च शतं पुत्राः कुसुम्भमकरादयः ॥ ४९ ॥  
  
चत्वारिंशद्दनोः पुत्रा विप्रचित्तिपुरःसराः ।  
शम्बरो नमुचिश्चैव पुलोमा च तथैव च ॥ ५० ॥  
  
असिलोमा तथा केशी दुर्जयोऽयःशिरास्तथा ।  
अश्वशीर्षो क्षयः शङ्कुर्वियन्मूर्धा महाबलाः ॥ ५१ ॥  
  
वेगवान् केतुमांश्चैव स्वयं स्वर्भानुरेव ।  
अश्वो ह्यश्वपतिः कुण्डो वृषपर्वाजकस्तथा ॥ ५२ ॥  
  
अश्वग्रीवश्च सूक्ष्मश्च तुरुण्डुर्माण्डलस्तथा ।  
ऊर्धबाहुश्चैकचक्रो विरूपाक्षो हराहरौ ॥ ५३ ॥  
  
नियन्त्रश्च निकुम्भश्च कूपटश्चपटुस्तथा ।  
सरभः सुलभश्चैव सूर्याचन्द्रमसौतथा ॥ ५४ ॥  
  
अन्यावेतौ दनोः पुत्रौ सूर्याचन्द्रमसौ तथा ।  
दिवाकर-निशानाथौ तावन्यौ देवपुङ्गवौ ॥ ५५ ॥  
  
एषां पुत्रैश्च पौत्रैश्च तत्पुत्रैश्चैव भूरिभिः ।  
जगद्व्याप्तमिदं सर्वं बलवीर्यसमन्वितैः ॥ ५६ ॥  
  
दनायुषोऽभवन् पुत्राश्चत्वारो बलवत्तराः ।  
वीरभद्रो विक्षरश्च वत्सो वृत्तस्तथैव च ॥ ५७ ॥  
  
एषां चतुर्णां वहवः पुत्रा जाता द्विजोत्तमाः ।  
रूपसत्वबलोपेता एकैकस्य शतंशतम् ॥ ५८ ॥  
  
कालायास्तनया जाताः कालेया इति विश्रुताः ।  
विख्यातास्ते महावीर्याश्चत्वारो दानवाधिपाः ॥ ५९ ॥  
  
विनाशनश्च क्रोधश्च क्रोधहन्ता तथैव च ।  
क्रोधशक्रस्तथा चैते कालापुत्राः प्रकीर्तिताः ॥ ६० ॥  
  
सिंहिकायाः सुतो जातो राहुश्चन्द्रार्कमर्दनः ।  
सुचन्द्रश्चन्द्रहन्ता च तथा चन्द्रविमर्दनः ॥ ६१ ॥  
  
एगवान् केतुमान् चैव अयः सुर्भानुरेव च ।  
अश्वोद्यपतिः कृष्टुरष्टपर्वाजुस्रुस्तथा ॥ ६२ ॥  
  
क्रोधायास्तनया जाताः क्रूरकर्मकरास्तथा ।  
सिंहिकाचैव क्रोधा च द्वे सुते क्रूरिके सदा ॥  
ताभ्यां च प्रभवो वंशो ह्यतः क्रूरतरः स्मृतः ॥ ६३ ॥  
  
एक एव मुनेः पुत्रो जातः शुक्रः कविर्महान् ।  
दैत्यदानवकालेयप्रभृतीनां सदा गुरुः ॥ ६४ ॥  
  
चत्वारस्तस्य तनया जाता असुरयाजकाः ।  
त्वष्टावरस्तथात्रिश्च सौकलश्चेति वाग्मिनः ॥ ६५ ॥  
  
तेजसा सूर्यसदृशा ब्रह्मलोकःप्रभावनाः ।  
असुराणां सदैत्यानां कालेयानां तथैव च ॥ ६६ ॥  
  
क्रोधात्मजानाञ्च तथा सिंहिकातनयस्य च ।  
सूतिप्रसूतिभिः सर्वं जगद्व्याप्तं चराचरम् ॥ ६७ ॥  
  
तेषां तु यान्यपत्यानि वर्धितानि क्रमद्द्विजाः ।  
तेषां बहुत्वात् सङ्ख्यातं चिरेणापि न शक्यते ॥ ६८ ॥  
  
तार्क्ष्यश्चारिष्टनेमिश्च अनूरुर्गरुडस्तथा ।  
आरुणिर्वारुणिश्चैव विनतातनयाः स्मृताः ॥ ६९ ॥  
  
शेषो वासुकिराजश्च तक्षकः कुलिकस्तथा ।  
कूर्मश्च सुमनाश्चेति काद्रवेयाः प्रकीर्तिताः ॥ ७० ॥  
  
भीमसेनोग्रसेनश्च सुपर्णो गरुडस्तथा ।  
गोपतिर्धृतराष्ट्र सूर्यवर्चाश्च वीर्यवान् ॥ ७१ ॥  
  
अर्कदृष्टः प्रयुक्तश्च विश्रुतः सुश्रुतस्तथा ।  
भीमश्चित्ररथश्चैव विख्यातः सर्वविद्बली ॥ ७२ ॥  
  
शालिशीर्षश्च पर्जन्यः कलिर्नारद एव च ।  
इत्येते देव गन्धर्वा मुनिपुत्राः प्रकीर्तिताः ॥ ७३ ॥  
  
अनवद्यां सानुरागां संवरां मार्गणां प्रियाम् ।  
असूयां सुभगां भीमामिति कन्यामसूयत ॥ ७४ ॥  
  
प्राधा सर्वगुणोत्थानात् कश्यपात्तु तपोधनात् ।  
विश्वावसुः सुचन्द्रश्च सुपरणः सिद्ध एव च ॥ ७५ ॥  
  
बर्हिः पूर्णश्च पूर्णाङ्गो ब्रह्मचारी रतिप्रियः ।  
भानुश्च दशमश्चैते प्राधापुत्राः प्रकीर्तिताः ॥ ७६ ॥  
  
इत्येते देवगन्धर्वाः सन्ततं पुण्यलक्षणाः ।  
प्राधासूत महाभागा देवी देवर्षिसत्तमात् ॥ ७७ ॥  
  
अलम्बुषा मिश्रकेशी गामिनी च मनोरमा ।  
विद्युत्पन्नानधारम्भा ह्यरुणा रक्षितातुला ॥ ७८ ॥  
  
सुवाहुः सुरता चैव मुरजा सुप्रिया तथा ।  
वपुस्तिलोत्तमा चेति मुख्या अप्सरसः स्मृताः ॥ ७९ ॥  
  
अतिबाहुस्तुम्बुरुश्च हाहा हूहूस्तथैव च ।  
गन्धर्वाणामिमे मुख्या देवतुल्याः प्रकीर्तिताः ॥ ८० ॥  
  
अमृतं ब्राह्मणा गावो मुनयोऽप्सरसस्तथा ।  
कपिलातनयाः प्रोक्ता महाभागा महोत्सवाः ॥ ८१ ॥  
  
इति दक्षसुतानां ये कश्यपात्तनयाः स्मृताः ।  
तैरिदं सकलं व्याप्तं जगत्स्थावरजङ्गमम् ॥ ८२ ॥  
  
एवं यज्ञवराहस्य यज्ञरूपस्य पातनात् ।  
त्रिभ्योऽग्निभ्यो मनोस्तस्मात् स्वायम्भुवमहात्मनः ॥ ८३ ॥  
  
मुनिभ्यश्चैव सप्तम्यः कश्यपादिभ्य एव च ।  
नरनारायणाभ्यान्तु व्यतीतेऽकालिके लये ।  
पुनः प्रजाः पुरा सृष्टा हरिणानेकरूपिणा ॥ ८४ ॥  
  
एवं पुनरभूत् सृष्टिः सृष्टिस्थित्यन्तकारिणः ।  
हरेस्तस्य प्रसादेन नरनारायणात्मनः ॥ ८५ ॥  
  
इति श्रीकालिकापुराणे सृष्टिकथने चतुस्त्रिंशोऽध्यायः ॥ ३४ ॥  
पञ्चत्रिंशोऽध्यायः   
  
मार्कण्डेय उवाच   
  
ईश्वरः शारभं कायं यथा तत्याज यत्नतः ।  
तन्मे निगदतो भूयः शृणुध्वं द्विजसत्तमाः ॥ १ ॥  
  
हते यज्ञवराहे तु ब्रह्मा लोकपितामहः ।  
उवाच शरभं गत्वा सामयुक्तं जगद्धितम् ॥ २ ॥  
  
देहाभोगेन भवतः पूरितं भूरियोजनम् ।  
उपसंहर तस्मात् त्वं कायं लोकभयङ्करम् ॥ ३ ॥  
  
तव युद्धेन सकलं प्रणष्टं भुवनत्रयम् ।  
आकाशं गन्तुं त्वां दृष्ट्वा विभेत्यद्य जनार्दनः ।  
तस्मात् त्वमूर्धलोकानां हिताय त्यज वै तनुम् ॥ ४ ॥  
  
मार्कण्डेय उवाच   
  
ततस्तस्य वचः श्रुत्वा सुरज्येष्ठस्य शङ्करः ।  
तत्याज शारभं कायं तोयोपर्येव तत्क्षणात् ॥ ५ ॥  
  
त्यक्तस्य तस्य देहस्य शङ्करेण महात्मना ।  
अष्टौ पादा अष्टमूर्तेस्तेषु चाष्टसु भेजिरे ॥ ६ ॥  
  
आद्यन्तु दक्षिणं पादमाकाशमगमद्द्रुतम् ।  
तद्वामं मिहिरं भेजे पश्चाद् दक्षिणजं विधौ ॥ ७ ॥  
  
वामन्तु ज्वलनं भेजे पृष्ठाग्रं पद्गतं क्षितिम् ।  
पृष्ठाग्रवामं सलिलं तत्पश्चाद् दक्षिणं तथा ॥ ८ ॥  
  
वायौ वामपदं भेजे होतारं सर्वतोमुखम् ।  
एवं तस्याष्टमूर्तेस्तु अष्टमूर्तिषु तत्क्षणात् ।  
अष्टौ पादास्तथा भेजुः स्वं त्वं तेजो ययुः पदम् ॥ ९ ॥  
  
मध्यं तु शारभं कायं शङ्करस्य महात्मनः ।  
कपाली भैरवो भूतश्चण्डरूपी दुरासदः ॥ १० ॥  
  
मस्तिष्कमेदसा युक्तं मांसं जुह्वति ते शुचौ ।  
ब्रह्मकपालपात्रस्थं सुराभिर्देवपूजनम् ॥ ११ ॥  
  
बलिर्मनुष्यमांसेन पानं तु रुधिरं सदा ।  
सुरया पारनं यज्ञे कपालोद्भटधारणम् ॥ १२ ॥  
  
व्याघ्रचर्मपरिधानं समलं त्रिवलीवृतम् ।  
एवं कुर्वन्ति सततं कपालव्रतधारिणः ॥ १३ ॥  
  
कपाली भैरवस्तेषां देवः पूज्यस्तु नित्यशः ।  
श्मशानभैरवो योऽसौ यो महाभैरवाह्वयः ॥ १४ ॥  
  
बालसूर्यसमोद्योतः सदाष्टादशबाहुभिः ।  
विभ्राजमानो रक्ताक्षः सर्वदा नायिकाव्रजैः ॥ १५ ॥  
  
कालीप्रचण्डाप्रमुखैः क्रीडमानस्तु नित्यशः ।  
सद्योदग्धनृमांसाशी गलल्लोललसद्भुजः ॥ १६ ॥  
  
लोहिताहारविघसः प्रेताशनगतः सदा ।  
स्थूलवक्त्त्रोऽथ लम्बोऽष्ठो ह्रस्वस्थूलपदालयः ।  
विनोदी वादनो लोके साट्टहासात्तु भैरवः ॥ १७ ॥  
  
एवं स च महादेवो महाभैरवरूपधृक् ।  
मध्यशारभकायेन कार्यं दध्रे महाभुजः ॥ १८ ॥  
  
स जगाम ततो देवा हरस्य प्रमथान् प्रति ।  
गणैः सार्धं तथाकाशे विक्रीडति स भैरवः ॥ १९ ॥  
  
स महाभैरवो देवः पूज्यमानो जगज्जनैः ।  
अद्यापि कुरुते नित्यमिष्टकामस्य साधनम् ॥ २० ॥  
  
चैत्र-शुक्लचतुर्दश्यां मध्वासवपयःफलैः ।  
मांसैर्मत्स्यैः सरुधिरैः सकृद्यो भैरवं यजेत् ॥ २१ ॥  
  
स सर्वकामान् संसाध्य भोगान् भुक्त्वा यथेष्टतः ।  
प्रयाति शम्भुभवनमारुह्य वृषभं परम् ॥ २२ ॥  
  
एतद्वः कथितं सर्वं यत्पृष्टोऽहं द्विजोत्तमैः ।  
भवद्भिर्यच्च वोऽन्यद् वा रोचते पृच्छ मां तु तत् ॥ २३ ॥  
  
इति श्रीकालिकापुराणे शरभकायत्यागे पञ्चत्रिंशोऽध्यायः ।  
  
षट्त्रिंशोऽध्यायः   
  
ऋषयः ऊचुः  
  
कथं वराहपुत्रोऽसौ नरको नाम वीर्यवान् ।  
सञ्जातो असुरसत्त्वः स देवदेवीसुतोऽपि सन् ॥ १ ॥  
  
चिरजीवी कथं सोऽभूत् किमर्थमुदरे चिरम् ।  
पृथिव्यां न्यवसञ्जातः कुत्र वा स महाबलः ॥ २ ॥  
  
सोऽसुराणां कथं राजा पुरं तस्य किमाह्वयम् ।  
मलिनीरतिसञ्जातः स क्षितौ पोत्रिणस्तथा ॥ ३ ॥  
  
श्रूयते मुनिशार्दूल कथं भूतस्तथाविधः ।  
एतत्सर्वमशेषेण पृच्छतां त्वं वदस्व नः ॥ ४ ॥  
  
त्वं नो गुरुश्च शास्त्रा च सर्वं प्रत्यक्ष दर्शिवान् ।  
कथं लब्धवरो भूतो ब्रह्मणा प्रभविष्णुणा ॥ ५ ॥  
  
मार्कण्डेय उवाच   
  
शृण्वन्तु मुनयः सर्वे यत् पृष्टोऽहं द्विजोत्तमाः ।  
यथा स नरको जातो धरासुतो महासुरः ॥ ६ ॥  
  
रजस्वलाया गोत्राया गर्भे वीर्येण पोत्रिणः ।  
यतो यातस्ततोभूतो देवपुत्रोऽपि सोऽसुरः ॥ ७ ॥  
  
गर्भसंस्थं महावीरं ज्ञात्वा ब्रह्मादयः सुराः ।  
वराहपुत्रं दुर्धर्षं महाबलपराक्रमम् ॥ ८ ॥  
  
गर्भ एव तदा देवाः शक्त्या दध्रुश्चिरं दृढम् ।  
यथा कालेऽपि सम्प्राप्ते नो गर्भाज्जायते स च ॥ ९ ॥  
  
ततस्त्यक्तशरीरस्तु वराहस्तनयैः सह ।  
अतीव शोकसन्तप्ता जगद्धात्र्यभवत् क्षितिः ॥ १० ॥  
  
शोकाकुला सा व्यलपच्चिरकालं मुहुर्मुहुः ।  
प्रकृतिस्था क्षितिर्भूता माधवेन प्रबोधिता ॥ ११ ॥  
  
ततः कालेऽपि सम्प्राप्ते दैवशक्त्या यदा धृतः ।  
न गर्भः प्रसवं याति तदाभूत् पीडिता क्षितिः ॥ १२ ॥  
  
कठोरगर्भा सा देवी गर्भभारं न चाशकत् ।  
यदा वोढुं तदा देवं माधवं शरणं गता ॥ १३ ॥  
  
शरण्यं शरणं गत्वा माधवं जगतां पतिम् ।  
प्रणम्य सिरसा देवी वाक्यमेतदुवाच ह ॥ १४ ॥  
  
पृथिव्युवाच   
  
नमस्ते जगदव्यक्तरूप कारणकारण ।  
प्रधान पुरुषातीत स्थित्युत्पत्तिलयात्मक ॥ १५ ॥  
  
जगन्नियोजनपर स्वाहाभोगधरोत्तम ।  
जगदानन्दनन्दात्मन् भगवन् जगदीश्वर ॥ १६ ॥  
  
नियोजको नियोज्यश्च विभ्राजन विष्णुरव्यय ।  
नमस्तुभ्यं जगद्धातस्त्रिलोकालय विश्वकृत् ॥ १७ ॥  
  
यः पालयति नित्यानि स्थापयत्येव तत्परः ।  
त्वं त्वां नियमरूपेण नमामि जगदीश्वर ॥ १८ ॥  
  
त्वं माधवः प्रवेकश्च कामः कामालयो लयः ।  
प्रसूतिच्युतिहेत्वर्थ-त्राणकारणमीश्वरः ॥ १९ ॥  
  
न यस्य ते क्लेदाय स्युरापो नोष्मा तथोष्मणे ।  
नशीताय भवेच्छीतं तस्मै तुभ्यं नमोनमः ॥ २० ॥  
  
न समुद्रः प्लवकरो न शोषाय दहात्मकः ।  
न मृत्यवे यस्य यमस्तस्मै तुभ्यं नमोनमः ॥ २१ ॥  
  
यच्चिद्धार्यं योगिभिः तान्तहेहै  
रुन्मार्गाणां यात्यरिध्येयकृत्यम् ।  
नित्यं यद्रूपमार्गावसक्तं  
स त्वं त्राहि त्राणमिच्छन् धरित्रीम् ॥ २२ ॥  
  
मार्कण्डेय उवाच   
  
इति स्तुतो हृषीकेशो जगद्धात्र्या तदा हरिः ।  
प्रादुर्भुतस्तदा प्राह धरित्रीं दीनमानसाम् ॥ २३ ॥  
  
श्रीभगवानुवाच   
  
कथं दीनमना देवि धरित्रि परिदेवसे ।  
तव वा किं कृता पीडा वेत्तुमिच्छामि तामहम् ॥ २४ ॥  
  
मुखं ते परिशुष्कं तु शरीरं कान्तिवर्जितम् ।  
आकुलं नयनद्वन्द्वं भ्रूविभ्रमविवर्जितम् ॥ २५ ॥  
  
ईदृशं तव रूपं तु दृष्टपूर्वं कदापि न ।  
रूपस्य तु विपर्यासे दुःखबीजं च भाषय ॥ २६ ॥  
  
एतच्छ्रुत्वा वचस्तस्य माधवस्य जगत्पतेः ।  
विनयावनता देवी पृथ्वी प्राह सगद्गदम् ॥ २७ ॥  
  
पृथिव्युवाच  
  
न गर्भभारं संवोढुं माधवाहं क्षमाधुना ।  
भृशं नित्यं विषीदामि तस्मात् त्वं त्रातुमर्हसि ॥ २८ ॥  
  
त्वया वराहरूपेण मलिनी कामिता पुरा ।  
तेन कामेन कुक्षौ मे यो गर्भोऽयं त्वयाहितः ॥ २९ ॥  
  
काले प्राप्तेऽपि गर्भोऽयं न प्रच्यवति माधव ।  
कठोरगर्भा तेनाहं पीडितास्मि दिने दिने ॥ ३० ॥  
  
यदि न त्राहि मां देव गर्भदुःखाज्जगत्पते ।  
न चिरादेव यास्यामि मृत्योर्वशमसंशयम् ॥ ३१ ॥  
  
कयापि नेदृशो गर्भः पूर्वं माधव वै धृतः ।  
योऽचलां चालयति मां सरसीमिव कुञ्जरः ॥ ३२ ॥  
  
एतच्छ्रुत्वा वचस्तस्याः पृथिव्याः पृथिवीपतिः ।  
आह्लादयन् प्रत्युवाच हरिस्तप्तां लतामिव ॥ ३३ ॥  
  
श्रीभगवानुवाच  
  
न धरे ते महद्दुःखं चिरस्थायि भविष्यति ।  
शृणु येन प्रकारेण चानुभूतमिदं त्वया ॥ ३४ ॥  
  
मलिन्या सहसङ्गेन यो गर्भः सन्धृतस्त्वया ।  
सोऽभूदसुरसत्वस्तु घृष्टेः पुत्रोऽपि दारुणः ॥ ३५ ॥  
  
ज्ञात्वा तस्य न वृत्तान्तं गर्भस्य द्रुहिणादयः ।  
दैवीभिः शक्तिभिर्वद्धस्तव कुक्षौ तु तत्पुरः ॥ ३६ ॥  
  
सर्गादौ यदि जायेत भवत्यास्तादृशः सुतः ।  
भ्रंशयेत् सकलान् लोकांस्त्रीनिमान् ससुरासुरान् ॥ ३७ ॥  
  
अतस्तस्य बलं वीर्यं ज्ञात्वा ब्रह्मादयः सुराः ।  
प्राक्सृष्टिकाले ते गर्भं तथा धूर्जगतां कृते ॥ ३८ ॥  
  
अष्टाविंशतितमे प्राप्ते आदिसर्गाच्चतुर्युगे ।  
त्रेतायुगस्य मध्ये तु सुतं त्वं जनयिष्यति ॥ ३९ ॥  
  
यावत् सत्ययुगं याति त्रेतार्धं च वरानने ।  
तावद् वह महागर्भं दत्तः कालो मया तव ॥ ४० ॥  
  
न यावज्जायते धात्रि गर्भस्ते ह्यतिदारुणः ।  
तावद् गर्भवती दुःखं न त्वं प्रप्स्यसि भामिनी ॥ ४१ ॥  
  
मार्कण्डेय उवाच   
  
इत्युक्त्वा भगवान् विष्णुः पृथिवीं गर्भिणीं तदा ।  
नाभौ पस्पर्श दयितां शङ्खाग्रेणातिपीडिताम् ॥ ४२ ॥  
  
सा स्पृष्टा विष्णुणा पृथ्वी शरीरं लघु चासदत् ।  
गर्भेऽपि लघिमानं सा प्रापातीव सुखप्रदम् ॥ ४३ ॥  
  
अगर्भा यादृशी नारी तादृशी साप्यजायत ।  
धृतगर्भापि मुदिता सा बभूव जगत्प्रसूः ॥ ४४ ॥  
  
ततः पुनरिदं वाक्यमुक्त्वा स भगवान् क्षितिम् ।  
पुनः प्रसादयामास सामभिर्बहुभिश्च ताम् ॥ ४५ ॥  
  
श्रीभगवानुवाच   
  
जगधात्रि महासत्वे त्वं धृतिर्धारणात्मिका ।  
सर्वेषां धारणाद्देवि त्वं धात्रीति प्रगीयसे ॥ ४६ ॥  
  
क्षमा यस्माज्जगद्धर्तुं शक्ता क्षान्तियुतात्र यत् ।  
सर्वं वसु त्वयि न्यस्तं यस्माद्वसुमती ततः ॥ ४७ ॥  
  
तद्दुःखं त्यज पुत्रस्ते यदा सञ्जायते तदा ।  
मां स्मरिष्यसि देवि त्वं पुत्रं ते पालयाम्यहम् ॥ ४८ ॥  
  
इदं रहस्यं कुत्रापि न प्रकाश्यं त्वया धरे ।  
यन्मया कथितं देवि रहस्यं परमं परम् ॥ ४९ ॥  
  
गर्भस्तव महाभागे त्रेतायामध्यभागतः ।  
उत्पत्स्यते हते वीरे रावणे रामसञ्ज्ञिना ॥ ५० ॥  
  
मार्कण्डेय उवाच   
  
इत्युक्त्वा भगवान् विष्णुस्तत्रैवान्तरधीयत ।  
आज्ञाप्य पृथिवीं देवीं गर्भभारप्रपीडिताम् ॥ ५१ ॥  
  
धरापि कुशला क्षामा लघुकाया बलैर्युता ।  
अगर्भेव ययौ देवी मुदा परमया युता ॥ ५२ ॥  
  
इति श्रीकालिकापुराणे धरादुःखविमोचने षट्त्रिंशोऽध्यायः ॥ ३६ ॥  
सप्तत्रिंशोऽध्यायः   
  
मार्कण्डेय उवाच  
  
अथ काले बहुतिथे व्यतीते द्विजसत्तमाः ।  
विदेहविषये राजा जनको नाम वीर्यवान् ॥ १ ॥  
  
सर्वराजगुणैर्युक्तो राजनीतिविवर्धितः ।  
सत्यवाक् शीलवान् दक्षो ब्रह्मण्यः प्रयतः शुचिः ॥ २ ॥  
  
देवद्विजगुरूणां च पूजासु निरतः सदा ।  
बभूव सर्वलोकानां पितेव परिपालकः ॥ ३ ॥  
  
तस्य राज्ञः सुतो नाभूत् प्राप्ते कालेऽपि वै यदा ।  
तदा स विमना भूत्वा चिन्ताध्यानपरोऽभवत् ॥ ४ ॥  
  
एकदा सोऽथ सुश्राव नारदस्य मुखान्नृपः ।  
अपुत्रो नृपतिर्वृद्धो नाम्ना दशरतो महान् ॥ ५ ॥  
  
पुत्रान् लेभे महासत्वानध्वरेण महामतिः ।  
अयोध्यायां नगर्यां तु ऋष्यशृङ्गपुरोगमैः ॥ ६ ॥  
  
मुनिभिर्विहितैर्यज्ञैर्लब्धवान् सभूपः सुतान् ।  
रामं च भरतं चैव शत्रुघ्नं लक्ष्मणं तथा ॥ ७ ॥  
  
महासत्वान् महावीरान् देवगर्भोपमाञ्छुभान् ।  
तच्छ्रुत्वा जनको राजा प्रविश्यान्तःपुरं स्वकम् ।  
भार्याभिर्मन्त्रयामास यज्ञार्थं पुत्रजन्मने ॥ ८ ॥  
  
मन्त्रयित्वा तदा राजा महिषीप्रमुखैःस्वयम् ।  
चतसृभिस्तु भार्याभिर्यज्ञार्थं दीक्षितोऽभवत् ॥ ९ ॥  
  
ततः पुरोधसं राजा गौतमं मुनिसत्तमम् ।  
तत्पुत्रं च शतानन्दं पुरोधायाकरोन्मस्वम् ॥ १० ॥  
  
द्वौ पुत्रौ तस्य सञ्जातौ यज्ञभूमौ मनोहरौ ।  
एका च दुहिता साध्वी भूम्यन्तरगता शुभा ॥ ११ ॥  
  
नारदस्योपदेशेन यज्ञभूमिं ततो नृपः ।  
हलेन दारयामास यज्ञबाटावधिस्वयम् ॥ १२ ॥  
  
तद्भूमिजातसीतायां शुभां कन्यां समुत्थिताम् ।  
लेभे राजा मुदा युक्तः सर्वलक्षणसंयुताम् ॥ १३ ॥  
  
तस्यां तु जातमात्रायां पृथिव्यन्तर्हिता स्वयम् ।  
जगाद वचनं चेदं गौतमं नारदं नृपम् ॥ १४ ॥  
  
पृथिव्युवाच  
  
एषा सुता मया दत्ता तव राजन् मनोहरा ।  
एनां गृहाण सुभगां कुलद्वयशुभावहाम् ॥ १५ ॥  
  
अनया मे महाभारस्तत्त्वतो हेतुभूतया ।  
क्षयं यास्यति भारार्ति मोचयिष्यामि दारुणाम् ॥ १६ ॥  
  
रावणाद्या महावीराः कुम्भकर्णादयोऽपरे ।  
नाशं यास्यति दुर्घर्षां कृतेऽस्या राक्षसाः परे ॥ १७ ॥  
  
त्वं च मोदं दुराघर्षं दुहितकृतिजं नृपः ।  
अवाप्स्यसि सुराणां च पितृणामृणशोधनम् ॥ १८ ॥  
  
किन्त्वेकः समयः कार्यस्त्वया मम नरोत्तम ।  
तमहं ते प्रवक्ष्यामि पुरो नारदगौतमौ ॥ १९ ॥  
  
निहते रावणे वीरे भारार्ति-रहिता सुखम् ।  
सुपुत्रं जनयिष्यामि यज्ञभूमावहं तव ॥ २० ॥  
  
तं पुत्रवत् पालयिता भवान् नृपतिसत्तम ।  
यावद्व्यतीतबाल्यः सन् भविता तनयो मम ॥ २१ ॥  
  
व्यतीतबाल्यं तमहं पालयिष्ये स्वयं नृप ।  
तस्य स्यान्मानुषो भावो यथा त्वं तत्करिष्यसि ॥ २२ ॥  
  
मार्कण्डेय उवाच   
  
इति पृथिव्या वचनं श्रुत्वा राजा तदा मुदा ।  
प्रणम्य पृथिवीं प्राह साम्ना स जनकाह्वयः ॥ २३ ॥  
  
राजोवाच  
  
यत् त्वं ब्रूषे जगद्धात्रि करिष्ये तद्वचस्तव ।  
ममापीष्टं प्रयच्छस्व प्रसीद परमेश्वरि ॥ २४ ॥  
  
देवि प्रत्यक्षतो रूपं द्रष्टुमिच्छाभ्यहं तव ।  
शक्तिस्त्वं लोकजननी त्वां नमामि प्रसीद मे ॥ २५ ॥  
  
इति तस्य वचः श्रुत्वा जनकस्य तदा क्षितिः ।  
मुनीनां सन्निधौ रूपं दर्शयामास भूभृते ॥ २६ ॥  
  
नीलोत्पलदलश्यामामक्षमालाब्जधारिणीम् ।  
बाहुयुग्मेन शुभ्रेण मृणालायतशोभिना ।  
सुन्दरीं लोकधात्रीं तां दृष्ट्वा शश्वत् नृपोऽनमत् ॥ २७ ॥  
  
ततः सा पृथिवी देवी सीतां जातां नृपात्मजाम् ।  
करेण शश्वत् संस्पृश्य वचनं चेदमब्रवीत् ॥ २८ ॥  
  
इयं ते मानुषं भावमवाप्स्यति जगत्प्रसूः ।  
तव पुत्री नृपश्रेष्ठ समयं प्रतिपालय ॥ २९ ॥  
  
मार्कण्डेय उवाच   
  
इत्युक्त्वा पृथिवी देवी राजानं जनकाह्वयम् ।  
सम्भाष्य नारदादींस्तांस्तत्रैवान्तरधीयत ॥ ३० ॥  
  
जनकोऽपि सुतां लब्ध्वा सर्वलक्षणशालिनीम् ।  
सुतद्वयं तथा प्राप्य मुदितः स्वगृहं ययौ ॥ ३१ ॥  
  
ततः काले तु सम्प्राप्ते रावणे राक्षसे हते ।  
मानुषेण स्वरूपेण विष्णुना प्रभविष्णुना ॥ ३२ ॥  
  
गत्वा विदेहराजस्य यज्ञभूमिं तदा क्षितिः ।  
सुषुवे तनयं वीरं यत्र सीता पुराभवत् ॥ ३३ ॥  
  
जाते पुत्रे तदा देवी जगद्धात्री जगत्प्रभुम् ।  
सस्मार समये विष्णुं स्मरन्ती समयं पुरा ॥ ३४ ॥  
  
स्मृतमात्रस्तदा देवः समयं प्रत्यपालयत् ।  
क्षितेर्यत्र सुतो जायस्तत्र प्रादुर्बभूव ह ॥ ३५ ॥  
  
प्रादुर्भूतं तदा देवी प्रणम्य परमेश्वरम् ।  
संस्तूय सुनृतं शश्वदिदमाह जगत्प्रभुम् ॥ ३६ ॥  
  
पृथिव्युवाच  
  
एष ते तनयोजातः सुकुमारो महाप्रभः ।  
संस्मरन् समयं पूर्वं त्वमेनं प्रतिपालय ॥ ३७ ॥  
  
श्रीभगवानुवाच  
  
अयं ते तनयो देवी महाबलपराक्रमः ।  
भविता मानुषं भावं तन्वानः सुचिरं बुधः ॥ ३८ ॥  
  
यावन्मानुषभावं ते तनयो भावयिष्यति ।  
तावत् कल्याणभाग्भूत्वा चिरं राज्यं करिष्यति ॥ ३९ ॥  
  
त्यक्तमानुषभावस्तु यदा चायं विचेष्टते ।  
तदा तु नास्य सुचिरं जीवितं सम्भविष्यति ॥ ४० ॥  
  
सम्प्राप्ते षोडशे वर्षे राज्यमासादयिष्यति ।  
धनरत्नगजैश्वर्ययुक्तोऽयं रथसञ्चयैः ।  
आसाद्य महतीं नित्यं श्रियं भोक्ष्यति वीर्यवान् ॥ ४१ ॥  
  
यस्मिन् यस्मिन् युगे भावो यो वा भवति व नृणाम् ।  
तं भावं तथैवायं करिष्यति तथा कुरु ॥ ४२ ॥  
  
एतस्य निभृतं राज्यं यत् प्राग्ज्योतिषसञ्ज्ञकम् ।  
पुरं तत्र चिरं शास्ता राज्यमेष सुतस्तव ॥ ४३ ॥  
  
मार्कण्डेय उवाच  
  
इत्युक्त्वा पृथिवीं विष्णुः समाभाष्य जगत्पतिः ।  
दृश्यमानस्तया क्षिप्रं तत्रैवान्तर्दधे प्रभुः ॥ ४४ ॥  
  
प्रसूय पृथिवी पुत्रं मध्यरात्रे महाद्युतिम् ।  
जनकं ज्ञापयामास रहस्यं पूर्वमीरितम् ॥ ४५ ॥  
  
विदेहराजो ज्ञात्वैव पृथिवीजनितं सुतम् ।  
तत्रैव यज्ञवाटं स रात्रावागात् कृतक्रियः ॥ ४६ ॥  
  
गच्छन्तं यज्ञवाटं तं दृष्ट्वा सर्वंसहा तदा ।  
नोक्त्वा किञ्चन तं शश्वदन्तर्धानं गता नृपम् ॥ ४७ ॥  
  
अथ गत्वा तदा तत्र विदेहाधिपतिः सुतम् ।  
धरायां ददृशे कान्त्या चन्द्रार्कज्वलनोपमम् ॥ ४८ ॥  
  
रुदन्तं बहुशः स्निग्धं चलधस्तपदद्वयम् ।  
वपुष्मन्तं श्रियादीप्तं कार्तिकेयमिवापरम् ॥ ४९ ॥  
  
उद्गच्छन् स रुदन् बालो यज्ञभूमिं व्यतीत्य च ।  
कियद्दूरं जगामाशूत्तानशायी महाद्युतिः ॥ ५० ॥  
  
मनुष्यस्य शिरस्तत्र मृतस्य प्राप्य बालकः ।  
स्वशिरस्तत्र विन्यस्य रुदंस्तस्थौ क्षणं तदा ॥ ५१ ॥  
  
ततो विदेहराजोऽपि मार्गमाणः क्षितेःसुतम् ।  
व्यतीत्य यज्ञभूमिं तमाससादाञ्जसा बहिः ॥ ५२ ॥  
  
आसाद्य बालकं दीप्तं प्रदीप्तमिव पावकम् ।  
कान्त्या चन्द्रमसस्तुल्यं तेजोभिर्भास्करोपमम् ॥ ५३ ॥  
  
शरमध्यगतं पूर्वं पावकिं पावको यथा ।  
स्वयं जग्राह तं राजा पृथिव्याः समयं स्मरन् ॥ ५४ ॥  
  
उद्गृह्णन् तच्छिरोदेशे ददृशे मानुषं शिरः ।  
शशंसचाचिरं शीर्षं मानुषं गौतमाय सः ॥ ५५ ॥  
  
अथ बालं समादाय प्रविश्यान्तःपुरं स्वकम् ।  
महिष्यै कथयामास प्राप्तं पुत्रं गुहोपमम् ॥ ५६ ॥  
  
सा तं दृष्ट्वा विशालाक्षं सिंहस्कन्धं महाभुजम् ।  
विस्तीर्णहृदयं कान्तं नीलोत्पलदलच्छविम् ।  
मुमोद पालनीयोऽयं मयेति न्यवदत् नृपम् ॥ ५७ ॥  
  
तां राजापि ततः प्राह पुत्रोऽयं मम सुन्दरि ।  
यज्ञभूमौ समुत्पन्नः स्वच्छन्दं पाल्यतामयम् ॥ ५८ ॥  
  
यत् पृथिव्या रहः प्रोक्तं न तद्देव्यै न्यवेदयत् ।  
सत्यसन्धो नृपश्रेष्ठः प्रियाया अपि भाषितम् ॥ ५९ ॥  
  
मम सुतसुतवंशान् पालयित्री धरेय-  
मिति नरपतिवर्यो मोदवांस्तद्दिने च ।  
सुरतनयसमानं तुत्रमासाद्य देवी  
जितरिपुरतिधीमान् स्वादयञ्चेत्यमोदत् ॥ ६० ॥  
  
इति श्रीकालिकापुराणे नरकजन्म-कथने सप्तत्रिंशोऽध्यायः ॥ ३७ ॥  
अष्टत्रिंशोऽध्यायः   
  
मार्कण्डेय उवाच  
  
अथ तस्य नृपश्रेष्ठो गौतमेन महर्षिणा ।  
संस्कारं कारयामास विधिना मानुषेण तु ॥ १ ॥  
  
नरस्य शीर्षे स्वशिरो निधाय स्थितवान् यतः ।  
तस्मात्तस्य मुनिश्रेष्ठो नरकं नाम वै व्यधात् ॥ २ ॥  
  
अपरान् बालसंस्कारान् क्षात्रेण विधिना मुनिः ।  
केशान्तावधि सञ्चक्रे ऋग्यजुः साममन्त्रकैः ॥ ३ ॥  
  
ववृधे तस्य सदने नरको नाम भूसुतः ।  
दिनं दिनं धृतान्यश्रीः शरदीव निशाकरः ॥ ४ ॥  
  
स राजा तं सदा भावैर्मानुषैयोजयन् स्वयम् ।  
गौतमस्य सुतेनाथ शतानन्देन धीमता ।  
ग्राहयामास तन्नित्यं क्षात्रं भावं च मानुषम् ॥ ५ ॥  
  
तथैव पृथिवी देवी धात्रीवेषेण तं सुतम् ।  
नियतं ग्राहयामास मानुषं चरितं शुभम् ॥ ६ ॥  
  
यदैव पुत्र उत्पन्नस्तदैव पृथिवीस्वयम् ।  
मायामानुषरूपेण नृपान्तःपुरमाविशत् ॥ ७ ॥  
  
प्रविश्य तत्र सा देवी नृपस्यानुमतेऽभवत् ।  
धात्री तस्य द्विजश्रेष्ठाः कात्यायन्या ह्यवस्थया ॥  
  
यावत् षोडशवर्षाणि तस्य बालस्य भावीनि ।  
तावत् स्वयं पालयन्ती ग्राहयामास सन्नयम् ॥ ९ ॥  
  
स वर्धमानोऽनुदिनं नरकः पृथिवीसुतः ।  
अत्यक्रामत् सुतान् सर्वान् जनकस्य महात्मनः ॥ १० ॥  
  
शरीरेणाथ वीर्येण रूपेण बलवत्तया ।  
धनुषा गदया वीरो ह्यत्यक्रामन् नृपात्मजान् ॥ ११ ॥  
  
स शास्त्रवादकुशलो धनुर्वेदे च कोविदः ।  
वर्षैः षोडशमिर्भूतो वीरैरन्यैर्दुरासदः ॥ १२ ॥  
  
विदेहाधिपतिर्दृष्ट्वा महाबलपराक्रमम् ।  
ततो न्यून्यान् स्वपुत्रांश्च नातिहृष्टमनाभवत् ॥ १३ ॥  
  
निरस्यासौ च मत्पुत्रान् मम राज्यं ग्रहीष्यति ।  
काले प्राप्ते महावीरो मतिस्तस्याभवत् पुरा ॥ १४ ॥  
  
अन्तःपुरे यदा पुत्रान् सर्वान् रमयते नृपः ।  
तदा तु नरकं वीक्ष्य हर्षं प्राप्नोति नाधिकम् ॥ १५ ॥  
  
तस्य तद्वुबुधे देवी नृपस्याथ वसुन्धरा ।  
महिषी विस्मयं चक्रे तस्मिन् भावे तु भूभृतः ॥ १६ ॥  
  
अथैकदा महादेवी जनकस्य महात्मनः ।  
पप्रच्छ नृपतिश्रेष्ठं विदेहाधिपतिं पतिम् ॥ १७७ ॥  
  
महिषी उवाच   
  
नाथ पृच्छामि ते किञ्चिद्रहस्यं यदि नो तव ।  
तदा मां तद्वदस्व त्वं कृपा चेद्विद्यते मयि ॥ १८ ॥  
  
यदैव तनयाः सर्वे विहरन्ति पुरस्तव ।  
तदैव नरकं दृष्ट्वा विमना इव लक्ष्यसे ॥ १९ ॥  
  
तन्मे रात्रिन्दिवं वाढं विस्मयः प्रतिवर्धते ।  
संशयश्च भयं चैव न जहाति च मां सदा ॥ २० ॥  
  
रूपवान् वीर्यवानेष नये च विनये तथा ।  
कुशलः प्रतिबुद्धश्च पुत्रस्तव महाबलः ॥ २१ ॥  
  
न सभाजयसे कस्मात् पुत्रमन्यैर्दुरासदम् ।  
तदहं ज्ञातुमिच्छामि यदि तथ्यं वदस्व मे ॥ २२ ॥  
  
मार्कण्डेय उवाच   
  
इति तस्य वचः श्रुत्वा प्रियायाः पृथिवीपतिः ।  
तूष्णीं भूत्वा क्षणं देवीमिदं वचनमब्रवीत् ॥ २३ ॥  
  
राजोवाच  
  
कथयिष्ये प्रिये तत्त्वं यत् पृष्ठोऽहं त्वयाधुना ।  
मासत्रये व्यतीते तु समयं प्रतिपालय ॥ २४ ॥  
  
निगूढः कश्चिदत्रास्ति देवस्य समयो मम ।  
तेनाधुना न किञ्चित्ते कथयिष्यामि तद्रहः ॥ २५ ॥  
  
मार्कण्डेय उवाच   
  
राज्ञो ह्ययं सभार्यस्य संवादोऽभवदन्तिके ।  
मानुषी पृथिवी धात्री तं शुश्राव यदा तदा ॥ २६ ॥  
  
श्रुत्वा तयोस्तु संवादं महिषीभूपयोः क्षितिः ।  
मासत्रयेण समयं दत्तं देव्यै धराभृता ॥ २७ ॥  
  
तत्काले विमनस्कं च भूपं नरकसञ्ज्ञया ।  
त्रिभिर्मासैर्व्यतीतैः स्यादस्य षोडशवत्सरः ॥ २८ ॥  
  
ततो नृपो महिष्यास्तु कथयिष्यति तद्रहः ।  
ततो मम रहस्यं तु विदितं सम्भविष्यति ॥ २९ ॥  
  
चिन्तयित्वेति सा देवी जगद्धात्री सुतं प्रति ।  
निश्चित्येदं तदा कृत्यं प्राप्तकालमचेष्टत ॥ ३० ॥  
  
ततो रहसि भूपं तं समासाद्य सगौतमम् ।  
इदमाह जगद्धात्री स्वपुत्रार्थे यशस्विनी ॥ ३१ ॥  
  
पृथिव्युवाच   
  
यो मया समयो दत्तः पालितः स त्वयानघ ।  
पुत्रश्च पालितो मेऽयं नरको विनयैर्युतः ॥ ३२ ॥  
  
सम्प्राप्तयौवनः पुत्रो योजितश्च त्वया नयैः ।  
तव प्रसादात् पुत्रो मे सुखी वृद्धो गृहे तव ॥ ३३ ॥  
  
तमहं पूर्वसमयान्नयिष्यामि स्वमात्मजम् ।  
अनुजानीहि भद्रं ते नरकस्य गतिं प्रति ॥ ३४ ॥  
  
रक्षितव्यश्च भवता समयः सपुरोधसा ।  
छन्नमेव नयिष्यामि भूपते मा कृथा व्यथाय् ॥ ३५ ॥  
  
मार्कण्डेय उवाच  
  
इत्युक्त्वा जगतां धात्री विदेहाधिपतिं नृपम् ।  
तत्रैव पश्यतां तेषामन्तर्धानमुपागमत् ॥ ३६ ॥  
  
नृपोऽपि तस्यास्तद्वाक्यमगीङ्कृत्य क्षिति प्रति ।  
तस्याः प्रत्यक्षतः स्थानं जगाम सपुरोहितः ॥ ३७ ॥  
  
अथैकदा धरा देवी मायामानुषरूपिणी ।  
उपांशु नरकं प्राह धात्री तस्य महात्मनः ॥ ३८ ॥  
  
त्वया समं महाबाहो गङ्गां यातुं मनो मम ।  
यदि त्वं यासि यास्यामि रथेनाद्यैव पुत्रक ॥ ३९ ॥  
  
नरक उवाच   
  
न पितुर्वचनं यास्ये विना मातस्त्वया समम् ।  
अनुज्ञाप्य रथेनाहं यास्ये गङ्गां त्वया समम् ॥ ४० ॥  
  
नुज्ञाप्य महाराजं करिष्यामि तवेप्सितम् ।  
गुरुञ्च तनयं तस्य शतानन्दं द्विजोत्तमम् ॥ ४१ ॥  
  
धात्र्युवाच  
  
न ते पितायं जनको यः सर्वजगतां प्रभुः ।  
स ते पिता तं गङ्गायां पश्य गत्वा मया सह ॥ ४२ ॥  
  
अयं पिता पालकस्ते न राज्यं सम्प्रदास्यति ।  
यस्ते वर्धयिता तात तमासादय पुत्रक ॥ ४३ ॥  
  
अत्रं यद्मद्रहस्यं तद् गङ्गायामेव पुत्रक ।  
कथयिष्याम्यहं सर्वं रहोभङ्गस्ततोऽन्यथा ॥ ४४ ॥  
  
मार्कण्डेय उवाच   
  
जातसम्प्रत्ययो धात्र्या वचसा नरकस्तथा ।  
विहाय यानं छन्देन पद्भ्यां गङ्गा ययौ तदा ॥ ४५ ॥  
  
अथ गङ्गा समासाद्य संस्नाप्य विधिवत् सुतम् ।  
आत्मानं दर्शयामास पृथिवी स्वसुताय व ॥ ४६ ॥  
  
मायामानुषमूर्तिं तां विहाय जगतां प्रसूः ।  
नीलोत्पलदलश्यामं सर्वलक्षणसंयुतम् ॥ ४७ ॥  
  
सर्वाङ्गसुन्दरं चारु नानालङ्कारभूषितम् ।  
पुत्राय दर्शयामास नरकाय वसुन्धरा ॥ ४८ ॥  
  
कथामेताञ्च पूर्वस्मिन्नुद्भूतां पृथिवी तदा ।  
कथयामास पुत्राय प्रतीतिर्जायते यथा ॥ ४९ ॥  
  
पृथिव्युवाच  
  
मम गर्भे यथा पुत्र वर्धसे त्वं दिने दिने ।  
ब्रह्मादयस्तदा देवा आलोक्य स्वयमेव ते ॥ ५० ॥  
  
मलिनीक्षितिसञ्जातः पुत्रो विष्णोर्महात्मनः ।  
आसुरं भावमास्थाय सवान्नस्मान् हनिष्यति ॥ ५१ ॥  
  
इति चिन्तापरा देवाः कुमन्त्रं चक्रिरे तदा ।  
अवं नोत्पद्यतां गर्भाद्गर्भे तिष्ठत्वयं सदा ॥ ५२ ॥  
  
ततो मम भवान् गर्भे सुबहूनि युगान्यथ ।  
अवसद्दुःखवान् पुत्र देवानां च कुमन्त्रतः ॥ ५३ ॥  
  
मृतकल्पाभवमहं भवतो धारणात् सुत ।  
ततोऽहं शरणं याता भगवन्तं सनातनम् ॥ ५४ ॥  
  
नारायणस्य वाक्यत् तु भवानुत्पन्नवांस्ततः ।  
इति सत्यं मम वचः पुत्र जानीहि निश्चितम् ॥ ५५ ॥  
  
मार्कण्डेय उवाच   
  
अथ यावन्नपुत्रस्य विस्मयः समपद्यत ।  
तावदेव स्वयं देवी प्रोचे पुत्रमिदं वचः ॥ ५६ ॥  
  
अथा विदेहराजस्य यज्ञभूमावसूयत ।  
विदेहराजेन समं यादृशः समयोऽभवत् ॥ ५७ ॥  
  
यथा मानुषरूपेण धात्री सा समपद्यत ।  
तत् सर्वं कथयामास नरकाय महात्मने ॥ ५८ ॥  
  
अथ तां पृथिवीं प्राह नरकः पुनरेव हि ।  
पृथिव्याः वचनं श्रुत्वा स्वल्पसंशयसंयुतः ॥ ५९ ॥  
  
नरक उवाच  
  
अद्येवं मे पिता विष्णुर्माता त्वं पृथिवी शुभे ।  
आगच्छतु जगन्नाथो ममैवाभ्युपपत्तये ॥ ६० ॥  
  
स एव सर्व लोकेशो यदि मां भाषतेऽच्युतः ।  
पिताहं ते त्वियं माता श्रद्धधे तदहं शुभे ॥ ६१ ॥  
  
त्वया मानुषरूपेण धात्र्याहं प्रतिपालितः ।  
तद्रूपं द्रष्टुमिच्छामि यदि ते रूपमीदृशम् ॥ ६२ ॥  
  
पृथिव्युवाच  
  
अहं ते जननी तात मया ज्ञातोऽसि पुत्रक ।  
पृथिव्यहं जगद्धात्री मद्रूपं मृन्मययन्त्विदम् ॥ ६३ ॥  
  
पिता तव महाबाहो प्रभुर्नारायणोऽव्ययः ।  
अच्युतो जगतां धाता महात्मा शूकरात्मधृक् ॥ ६४ ॥  
  
तेनाहितस्त्वं मद्गर्भे सुचिरं त्वं पुरावसः ।  
सम्प्राप्ते समये जातः पालितश्चेह भूभृता ॥ ६५ ॥  
  
मार्कण्डेय उवाच   
  
इति तस्य वचः श्रुत्वा हर्षशोकाकुलस्तदा ।  
नरकः पृथिवीं देवीमिदमाह धनुर्धरः ॥ ६६ ॥  
  
नरक उवाच  
  
न माता विदिता पूर्वं माहाहकिति भाससे ।  
विष्णुः पितेति च वचो न पिता विदितो मम ॥ ६७ ॥  
  
जानामि पितरं चाह विदेहाधिपतिं नृपम् ।  
तस्य भार्यां सुमत्याख्यामहं जानाति मातरम् ॥ ६८ ॥  
  
भ्रातरस्तत्सुता सर्वे सीता मे भगिनी शुभा ।  
सुमतिर्मम मातेति लोको जानाति सन्तमम् ॥ ६९ ॥  
  
कात्यायनी च धात्री मे याधुनैव कृता त्वया ।  
एतत् सर्वं त्वया मिथ्या शंशितं मम साम्प्रतम् ।  
यथा तत्वाहं तनयः सत्यमाख्याहि तन्मम ॥ ७० ॥  
  
मार्कण्डेय उवाच  
  
पुत्रस्य वचनं चेति श्रुत्वा सर्वंसहा तदा ।  
सर्वं तत् पूर्ववृत्तान्तं तनयाय न्यवेदयत् ॥ ७१ ॥  
  
यथा मलिन्या सम्भोगो वराहस्याभवत् पुरा ।  
यथा गर्भ धृतो देवर्येन या कारणेन सः ॥ ७२ ॥  
  
यथा च गर्भदुःखार्ता माधवं शरणं गता ।  
यथा तेन प्रदतश्च समयो जनकं प्रति ॥ ७३ ॥  
  
ऋषयः ऊचुः  
  
किमर्थं समयो दत्तो विष्णुणा प्रभविष्णुना ।  
निहते रावणे वीरे रामेण सुमहात्मना ॥ ७४ ॥  
  
भविष्यति सुतस्ते वै तत्र न संशयो महान् ।  
एतान् त्वं संशयान् छिन्धि गुरो शास्तासि नः सदा ॥ ७५ ॥  
  
मार्कण्डेय उवाच   
  
भारार्ता रावणादीनां पृथिवी मांसभोगिनाम् ।  
अधोगता योजनानि पञ्च वै द्विजसत्तमाः ॥ ७६ ॥  
  
अयं वराहवीर्येण जातो गर्भे क्षितेः पुनः ।  
असावपि महाराजो दशग्रीवो यथाभवत् ॥ ७७ ॥  
  
अधो यास्यति भारार्ता सातीव पृथिवी त्विति ।  
समयो दत्तवात् विष्णू रावणे निहते सति ।  
धरायै भारविहतिव्याजेन द्विजसत्तमाः ॥ ७८ ॥  
  
त्वत्पूर्वरूपं दृष्ट्वा वै वचनाच्च जगद्गुरोः ।  
जातश्रद्धो महाभागे स्थास्यामि समये तव ॥ ७९ ॥  
  
पुत्रस्य वचनं श्रुत्वा पृथिवी प्रथमं तदा ।  
मायामानुषरूपं तत् प्रतिजग्राह तत्पुरः ॥ ८० ॥  
  
यथा कात्यायनीरूपं येन रूपेण पालितः ।  
नरकः सा तु तद्गृह्य तत्याज पृथिवी तनुम् ॥ ८१ ॥  
  
अथ दृष्टैव नरको धात्रीं कात्यायनीं तदा ।  
पप्रच्छ पूर्व वृत्तान्तं यद्वृत्तं नृपमन्दिरे ॥ ८२ ॥  
  
सा तथा कथयामास यथा सम्प्रति पालितः ।  
यद्वृत्तं पूर्वतो गेहे नृपस्य जनकस्य तु ॥ ८३ ॥  
  
जातसम्प्रत्ययस्तत्र नरकः समपद्यत ।  
पृथिवी च पुनर्देवीरूपं स्वं जगृहे तदा ॥ ८४ ॥  
  
अथ सस्मार पृथिवी जगन्नाथं हरिं प्रभुम् ।  
समये पूर्वविहिते प्रणम्य शिरसा मुहूः ॥ ८५ ॥  
  
स्मृतमात्रस्तदा क्षित्या माधवो गरुडध्वजः ।  
प्रसन्नो जगतां नाथः प्रत्यक्षत्वं गतस्तदा ॥ ८६ ॥  
  
तं दृष्ट्वा पृथिवी देवी देवं गरुडवाहनम् ।  
नीलोत्पलदलश्यामं शङ्खचक्रगदाधरम् ॥ ८७ ॥  
  
पीताम्बरं जगन्नाथं श्रीवत्सोरस्कमव्ययम् ।  
प्रणनाम महाभक्त्या पस्पर्श शिरसा महीम् ॥ ८८ ॥  
  
परमेश जगन्नाथ जगत्कारणकारण ।  
प्रसीदेति वचश्चापि तदा प्रोचे जगतप्रसूः ॥ ८९ ॥  
  
नरकस्तु हरिं दृष्ट्वा निमील्य नयनद्वयम् ।  
तत्तेजसा चाभिभूतेस्तदा भूमावुपाविशत् ॥ ९० ॥  
  
उपविष्टे तदा देवी तनये नरकाह्ववे ।  
प्रसादयामास तदा पुत्रार्थे वरवर्णिनी ॥ ९१ ॥  
  
प्रसाद्यमानो धरया हरिर्णारायणोऽव्ययः ।  
शङ्खाग्रेण तदा पुत्रं पस्पर्श नरकाह्वयम् ॥ ९२ ॥  
  
स्पृष्टमात्रोऽथ हरिणा नरकोऽभूत् सुदर्शनः ।  
दृष्टश्चोत्साहवांश्चैव बलवान् समपद्यत ॥ ९३ ॥  
  
तत उत्थाय नरको हरिं नारायणं प्रभुम् ।  
भक्त्या प्रणम्य गोविन्दं साष्टाङ्ग च मुहुर्मुहुः ॥ ९४ ॥  
  
ननाम पृथिवीं वीरो जातसम्प्रत्ययास्तदा ।  
प्रणम्य च महाभागां भक्त्या परमया युतः ॥ ९५ ॥  
  
प्राञ्जलिः पुरतस्तस्थौ नोक्त्वा किञ्चन वै भिया ।  
ततस्तदर्थे पृथिवी माधवं समयाचत ॥ ९६ ॥  
  
प्रसीद देवदेवेश समयं प्रतिपालय ।  
त्वयाहं तनयो दत्तो मम सर्वं जगत्पते ।  
एतदर्थे प्रतिज्ञातं यद्दत्तं प्रतिपालय ॥ ९७ ॥  
  
भगवानुवाच  
  
भवती यत् सुपुत्रार्थे मामयाचत पुरा मया ।  
तत् सर्वन्त् अव दत्तं वै राज्यं दत्तं च वत्सुते ॥ ९८ ॥  
  
इत्युक्त्वा भगवान् विष्णुरादाय नरकाह्वयम् ।  
सार्द्धं पृथिव्या गङ्गायां ममज्ज जगतां प्रभुः ॥ ९९ ॥  
  
निमज्य क्षणमात्रेण प्राग्ज्योतिषपुरं गतः ।  
मध्यगं कामारूपस्य कामाख्या यत्र नायिकाः ॥ १०० ॥  
  
स च देशः स्वराज्यार्थे पूर्वं सुप्तश्च शम्भुना ।  
किरातैर्बलिभिः क्रूरैरज्ञेरपि च वासितः ॥ १०१ ॥  
  
रुक्मस्तम्भनिभांस्तत्र किरातान् ज्ञानवर्जितान् ।  
अनर्थमुण्डितान् मद्यमांसाशनैकतत्परान् ॥ १०२ ॥  
  
ददर्श विष्णुः कुपितान् विष्णुं दृष्ट्वा द्विजर्षभाः ।  
तेषामधिपतिस्तत्र घटको नाम वीर्यवान् ।  
रुक्मस्तम्भनिभस्तत्रः प्रदीप्त इव पावकः ॥ १०३ ॥  
  
स क्रोद्धाच्चतुरङ्गेन बलेन महता युतः ।  
आससाद जगन्नाथं नरकं च महावलम् ॥ १०४ ॥  
  
आसाद्य शरवर्षेण ववर्ष प्रभुमव्ययम् ।  
किरातैः सहितो राजा घटकाख्यः किरातराट् ॥ १०५ ॥  
  
माधवोपि तदा पुत्रं नरकं वीर्यवत्तरम् ।  
प्रेस्यामास युद्धाय किरातनृपतेस्तदा ॥ १०६ ॥  
  
नरको धनुरादाय सह तैर्बलवत्तरैः ।  
युयुधे सुचिरं तत्र शस्त्रास्त्रैर्बहुधेरितैः ॥ १०७ ॥  
  
ततोऽसौ भल्लमादाय योजयिता धनुर्गुणैः ।  
शिरः किरातराजस्य चिच्छेद नरको बली ॥ १०८ ॥  
  
मुख्यान् मुख्यान् किरातांश्च बहून् सेनाधिपांस्तथा ।  
जघान कुपितो वीरः केशरीव मतङ्गजान् ॥ १०९ ॥  
  
हतेऽथ नृपतौ केचित् पलायनपरायणाः ।  
किराताः केचन पुनर्नरकं शरणं गताः ॥ ११० ॥  
  
निहत्य युध्यमानांस्तु संरक्ष्य शरणं गतान् ।  
नरकः पितरं गत्वा प्रणम्याथ न्यवेदयत् ॥ १११ ॥  
  
नरक उवाच  
  
हतस्तात किरातानामधिपो घटको मया ।  
सेनाधिपाश्च तस्यान्ये किमन्यत् कुरवाण्यहम् ॥ ११२ ॥  
  
श्रीभगवानुवाच  
  
किरातान् जहि यावत्त्वं देवीं दिक्करवासिनीम् ।  
पलायमानान् विद्राव्य पालय शरणं गतान् ॥ ११३ ॥  
  
मार्कण्डेय उवाच  
  
ततः स नरको वीरः समारुह्य सितं गजम् ।  
चतुर्दन्तं महाकायं किराताधिपवाहनम् ॥ ११४ ॥  
  
ऐरावतसमं वीर्ये वेगेन गरुडोपमम् ।  
किरातान् द्रावयामास यावद्दिक्करवासिनीम् ॥ ११५ ॥  
  
पितरं पुनरागत्य वचनं चेदमब्रवीत् ।  
  
नरक उवाच  
  
विद्राविताः किरातास्ते सागरान्तं समाश्रिताः ॥ ११६ ॥  
  
हतश्च घऽकाख्यो हि किराताधिपतिर्महान् ।  
वेगिनं गजमारुह्य ऐरावतसमं गुणैः ।  
यदन्यत् करणीयं मे तदाज्ञापय सम्प्रति ॥ ११७ ॥  
  
भगवानुवाच  
  
करतोया सदा गङ्गा पूर्वभागावधिश्रया ।  
यावल्ललितकान्तास्ति तावदेव पुरं तव ॥ ११८ ॥  
  
अत्र देवी महाभागा योगनिद्रा जगत्प्रसूः ।  
कामाख्यारूपमास्थाय सदा तिष्ठति शोभना ॥ ११९ ॥  
  
अत्रास्ति नदराजोऽयं लौहित्यो ब्रह्मणः सुतः ।  
अत्रैव दशदिकपालाः स्वे स्वे पीठे व्यवस्थिताः ॥ १२० ॥  
  
अत्र स्वयं महादेवो ब्रह्मा चाहं व्यवस्थितः ।  
चन्द्रः सूर्यश्च सततं वसतोऽत्र च पुत्रक ॥ १२१ ॥  
  
सर्वे क्रीडार्थमायाता रहस्यं देशमुत्तमम् ।  
अत्र श्रीर्वसते भद्रा भोग्यमत्र तथा बहु ॥ १२२ ॥  
  
अस्य मध्ये स्थितो ब्रह्मा प्रङ्नक्षत्रं ससर्ज ह ।  
ततः प्राग्ज्योतिषाख्येयं पुरी शक्रपुरीसमा ॥ १२३ ॥  
  
अत्र त्वं वस भद्रं ते ह्यभिषिक्तो मया स्वयम् ।  
कृतदारः सहामात्यै राजा भूत्वा महाबलः ॥ १२४ ॥  
  
मार्कण्डेय उवाच   
  
एवमुक्त्वा स्वयं विष्णुः शम्भोरनुमते तदा ।  
सर्वान् किरातान् पूर्वस्यां सागरान्ते न्यवेशयत् ॥ १२५ ॥  
  
पूर्वं ललितकान्तायाः समादायावधिं पुनः ।  
यावत् सागरपर्यन्तं किरातास्तावदावसन् ॥ १२६ ॥  
  
पश्चाल्ललितकान्तायाः देर्श कृत्वावधिं पुनः ।  
करतोया नदीं यावत् कामाख्यानिलयं तु तत् ॥ १२७ ॥  
  
तस्मात् किरातानुत्सार्य वेदशास्त्रातिगान् बहून् ।  
द्विजातीन् वासयामास तत्र वर्णान् सनातनान् ॥ १२८ ॥  
  
वेदाध्ययनदानादि सततं वर्तते यथा ।  
तथा चकार भगवान् मुनिभिर्वासयन् विभुः ॥ १२९ ॥  
  
वेदवादरताः सर्वे दानधर्मपरायणाः ।  
नचिरादभवद्देशः कामरूपाह्वयस्तदा ॥ १३० ॥  
  
ततो विदर्भराजस्य पुत्रीं मायाह्वयां हरिः ।  
पुत्रार्थे वरयामास नरकस्य समां गुणैः ॥ १३१ ॥  
  
तामुद्वाह्य हृषीकेशस्तस्मिन् पुरवरे स्वयम् ।  
तया समं स्वतनयं राजत्वेनाभ्यषेचयत् ॥ १३२ ॥  
  
सूगुप्तां च पुरीं चक्रे गिरिदुर्गेण माधव ।  
जलदुर्गं सर्वतो भद्रं देवैरपि दुरासदम् ॥ १३३ ॥  
  
ततः किरातराजस्य चतुर्दन्ताः सुदन्तिनः ।  
पञ्चविंशतिसाहस्रा महामात्रकुथैर्युताः ॥ १३४ ॥  
  
यानि रत्नान्यनेकानि सैन्यानि विविधानि च ।  
अश्वाश्चाभरणाश्चैव तत्सर्वं नरकोऽग्रहीत् ॥ १३५ ॥  
  
यद्यत् सुभूषणं राज्ञो ध्वजाश्चाभरणानि च ।  
तानि तानि स्वयं विष्णुस्तनयस्य ददौ तदा ॥ १३६ ॥  
  
रथं च प्रददौ तस्मै त्रिषु लोकेषु दुर्लभम् ।  
लोहाष्टचक्रसञ्छन्नमर्धयोजनविस्तृतम् ॥ १३७ ॥  
  
युक्तमश्वसहस्रैश्च तथाष्टाभिर्मनोजवैः ।  
रत्नकाञ्चनचित्राढ्यं वेदिकाभागविस्तरम् ॥ १३८ ॥  
  
वज्रध्वजेन महता काञ्चनेन विराजितम् ।  
हेमदण्डपताकाढ्यं वैदूर्यमणिकूबरम् ॥ १३९ ॥  
  
सिंहव्याघ्रसमुद्भूतैश्चर्मभिश्छादितं सदा ।  
लोहजालैश्च सञ्छन्नं किङ्ङ्कणीजालमालिनम् ।  
सर्वप्रहरणैर्युक्तं बहुमायासमन्वितम् ॥ १४० ॥  
  
शक्तिं च प्रददौ तस्मै सर्वशत्रुविशातनीम् ।  
ज्वालामालाभिदीप्ताङ्गीं रिपुकक्षाग्निरूपिणीम् ॥ १४१ ॥  
  
इमं च समयं प्रोचे नरकान महात्मने ।  
नरकस्य हितायेशो वसुधायाः समक्षतः ॥ १४२ ॥  
  
श्रीभगवानुवाच  
  
इमां शक्तिं न हि भवान् प्राणानां संशयं विना ।  
प्रयोक्ष्यति कदाचित्तु मानुषेषु विशेषतः ॥ १४३ ॥  
  
एषा भार्या च वैदर्भी भवतः सदृशी गुणैः ।  
भवतो जीवनं यावत्तावत् स्थास्यति शोभना ॥ १४४ ॥  
  
त्वं तु प्रजायै त्रेतायां यत्नवान् वै भविष्यसि ।  
द्वापरान्ते तु सम्प्राप्ते प्रजा तत्र भविष्यति ॥ १४५ ॥  
  
विरोधो मुनिभिः सार्धं ब्राह्मणैरपि पुत्रक ।  
न कदाचित्त्वया कार्यश्चिरञ्जीवितुमिच्छता ॥ १४६ ॥  
  
न राजभिर्न देवैश्च विरोधो युज्यते तव ।  
महादुर्गस्य वे मध्ये वसतो ह्यपराजिते ॥ १४७ ॥  
  
दिव्ययोषिद्गणैः सार्धं वसमानोऽतिभोगवान् ।  
स्वपर्वते कामरूपे चिरं त्वं तिष्ठ तुत्रक ॥ १४८ ॥  
  
महादेवीं महामायां जगन्मातरमम्बिकाम् ।  
कामाख्यां त्वं विना पुत्र नान्यदेवं यजिष्यसि ॥ १४९ ॥  
  
इतोऽन्यथा त्वं विहरन् गतप्राणो भविष्यसि ।  
तस्मान्नाक यत्रेन समयं प्रनिपालय ॥ १५० ॥  
  
मार्कण्डेय उवाच   
  
इत्युक्त्वा भगवान् विष्णुर्नरकं तनयं स्वकम् ।  
तमपास्य रहस्येनां पृथिवीं वाक्यमब्रवीत् ॥ १५१ ॥  
  
यद् यत् पूर्वं मया प्रोक्तं कर्तव्यं तव सुन्दरि ।  
तत् सर्वं नरकायाशु भूत्यै समुपदेशय ॥ १५२ ॥  
  
यदैनं त्वं स्वयं हन्तुं मां जगद्धात्रि भाषसे ।  
तदा तु मानुषः कश्चिन्नरकं निहनिष्यति ॥ १५३ ॥  
  
पृथिव्युवाच   
  
प्रजार्थमेष यत्नो मे निन्द्यः स्यात् सन्ततिं विना ।  
तस्मान्नाथ प्रयन्तान्मे सन्ततिं पालयिष्यसि ॥ १५४ ॥  
  
मार्कण्डेय उवाच  
  
एवमस्त्विति तां विष्णुः पृथिवीं प्रति पावनः ।  
नरकं च समाभाष्य तत्रान्तर्धिमगात् क्षणात् ॥ १५५ ॥  
  
गते हरौ निजस्थानं पृथिवी तनरं स्वकम् ।  
यत् पूर्वं हरिणा प्रोक्तं तत्र तं व्यनयत् स्वयम् ॥ १५६ ॥  
  
नरकोऽपि तदा धीमान् वेदशास्त्रार्थपारगः ।  
ब्रह्मण्यनीतिकुशलो वदान्यो दानतत्परः ॥ १५७ ॥  
  
कामाख्यापूजनरतो नीलकूटे महागिरौ ।  
महाभोगी महाश्रीमान् हीनबाधश्च शत्रुभिः ।  
सुचिरं राज्यमकरोच्छक्रवत्त्रिदशालये ॥ १५८ ॥  
  
ततो विदेहराजोऽपि श्रुत्वैव नरकश्रियम् ।  
सपुत्रभार्यः सगुणो नरकं द्रष्टुमभ्यगात् ॥ १५९ ॥  
  
प्राग्ज्योतिषं पुरं गत्वा कामरूपान्तरस्थितम् ।  
ददर्श नरकं राजा शरच्चन्द्रसमं श्रिया ॥ १६० ॥  
  
प्राग्ज्योतिषं पुरं मेने स राजा त्वमरावतीम् ।  
देवेन्द्रं नरकं मेने सत्परिच्छदभूषणम् ॥ १६१ ॥  
  
जनक उवाच  
  
ततो महिष्यै तत् सर्वं जनको वाक्यमब्रवीत् ।  
एष ते पालितसुतः श्रीमान् नरकसञ्ज्ञकः ॥ १६२ ॥  
  
पृथिव्या दयितः पुत्रः सञ्जातो घृष्टिरूपिणा ।  
विष्णुना जगदीशेन त्वमेनं पश्य सङ्गतम् ॥ १६३ ॥  
  
मार्कण्डेय उवाच  
  
इत्युक्त्वा जनको राजा यथा वृत्तं तथा पुरा ।  
वृत्तान्तं कथयामास नरको जातवान् यथा ॥ १६४ ॥  
  
ततस्तत्र चिरं स्थित्वा प्राग्ज्योतिषपुरे मुदा ।  
विदेहाधिपती राजा नरकेण प्रपूजितः ॥ १६५ ॥  
  
स्वस्थानं गतवांस्तस्मात् स्वगणैः परिवारितः ॥ १६६ ॥  
  
एवं स नरको जातः पृथिव्यास्तनयस्तदा ।  
हीनासुरस्वभावः संविजहार चिरं क्षितौ ॥ १६७ ॥  
  
इति श्रीकालिकापुराणे नरकाभिषेचनेऽष्तत्रिंशोऽध्यायः ॥ ३८ ॥  
एकोनचत्वारिंशोऽध्यायः   
  
मार्कण्डेय उवाच  
  
स राजा नरकः श्रीमांश्चिरञ्जीवी महाभुजः ।  
मानुषेणैव भावेन चिरं राज्यमथाकरोत् ॥ १ ॥  
  
त्रेतायां च व्यतीतायां द्वापरस्य तु शेषतः ।  
अभवच्छोणितपुरे बाणो नाम महासुरः ॥ २ ॥  
  
तस्याग्निदुर्गं नगरं स च शम्भुसखो बली ।  
सहस्रबाहुर्दुर्धर्षः प्रियः पुत्रः स वै बलेः ॥ ३ ॥  
  
नरकेण समं तस्य महामैत्री व्यजायत ।  
अमनागमनान्नित्यमन्योन्यानुग्रहैस्तथा ।  
तयोरभूद् महाप्रीतिः पवनानलयोर्यथा ॥ ४ ॥  
  
स च बाणः समाराध्य महादेवं जगत्प्रभुम् ।  
आसुरेणाथ भावेन व्यचरच्चाकुतोभयः ॥ ५ ॥  
  
तत्संसर्गात् स नरको दृष्ट्वा तस्याद्भुतां कृतिम् ।  
तेनैव सह भावेन विहर्तुमुपचक्रमे ॥ ६ ॥  
  
न ब्राह्मणान् पूजयति यथा पूर्वं तथा द्विजाः ।  
न च यज्ञेषु दानेषु पूर्ववन्मुदितः स च ॥ ७ ॥  
  
न तथा विष्णुमभ्येति पृथिवीं वापि नार्चति ।  
कामाख्यायां तथा भक्तिस्तदा तस्याथ नाभवत् ॥ ८ ॥  
  
एतस्मिन्नन्तरे धातुस्तनयो मुनिसत्तमः ।  
वसिष्ठो नाम कामाख्यां द्रष्टुं प्राग्ज्योतिषं गतः ॥ ९ ॥  
  
तां दुर्गाभ्यन्तरे नीलकूटदेवीं व्यवस्थिताम् ।  
द्रष्टुं गन्तुं वसिष्ठस्य न द्वारं नरको ह्यदात् ॥ १० ॥  
  
ततो वसिष्ठः कुपितो वचनं परुषं मुनिः ।  
जगाद नरकं वीरं गर्हयन्मुनिसत्तमः ॥ ११ ॥  
  
वसिष्ठ उवाच   
  
कथं पृथिव्यास्तनयो वराहस्य सुतोऽञ्जसा ।  
देवीं द्रष्टुं ब्राह्मणस्य न ददासि तथागतः ॥ १२ ॥  
  
किं ते कुलोचितं कर्म त्वं करोषि धरात्मज ।  
देवीं प्राग्ज्योतिषं गत्वा पूजयिष्ये जगन्मयीम् ॥ १३ ॥  
  
मार्कण्डेय उवाच  
  
ततः स नरको राजा प्राप्तकालः क्षिते सुतः ।  
परुषेणाथ वाक्येन तमाक्षिप्य निरस्तवान् ॥ १४ ॥  
  
ततो मुनिः स कुपितः शशाप नरकं नृपम् ।  
  
वशिष्ठ उवाच  
  
नचिराद् येन जातोऽसि तेन मानुषरूपिणा ।  
मरणं भविता पाप वराहकुलपांसन ॥ १५ ॥  
  
मृते त्वयि महादेवीं कामाख्यां जगतां प्रसूम् ।  
पूजयिष्याम्यहं पाप तिष्ठ यास्ये स्वमालयम् ॥ १६ ॥  
  
त्वं यावज्जिविता पाप कामाख्यापि जगत्प्रसूः ।  
सर्वैः परिकरैः सार्धमन्तर्धानाय गच्छतु ॥ १७ ॥  
  
मार्कण्डेय उवाच   
  
इत्युक्त्वा ब्रह्मपुत्रः स स्वस्थानं गतवान् मुनिः ।  
वसिष्ठस्तेन भौमेन निरस्तः कुपितो भृशम् ॥ १८ ॥  
  
गते वसिष्ठे नरकः शीघ्रं विस्मयसंयुतः ।  
जगाम देवीभवनं नीलकूटं महागिरिम् ॥ १९ ॥  
  
तत्र गत्वा न चापश्यत् कामाख्या कामरूपिणीम् ।  
न योनिमण्डलं तस्याः सर्वान् परिकरांस्तथा ॥ २० ॥  
  
ततः स विमना भूत्वा क्षितिं सस्मार मातरम् ।  
पितरं च जगन्नाथं नरकः प्रभुमव्ययम् ॥ २१ ॥  
  
न तावपि तदा यातौ तस्य प्रत्यक्षतां द्विजाः ।  
व्युत्क्रान्तसमयस्येति नीतिहीनस्य शम्भवे ॥ २२ ॥  
  
चिरं प्रतीक्ष्य तौ तत्र भौमो वज्रध्वजस्तदा ।  
अप्राप्तक्ष्तिविष्णुः स सशोकः स्वं निवेशनम् ॥ २३ ॥  
  
स गच्छन् स्वगृहं भौमः पुरीं स्वां दृष्टवांस्तु सः ।  
पूर्वश्रिया परित्यक्तां मलिनां वनितामिव ॥ २४ ॥  
  
देव्यामन्तर्हितायां तु वेदवादविवर्जितम् ।  
पुण्यस्वल्पादरजनं तत् पुरं समपद्यत ॥ २५ ॥  
  
न देवास्तत्र गच्छन्ति न विप्रा न महर्षयः ।  
बभूव नगरं तस्य स्वल्पयज्ञक्रियोत्सवम् ॥ २६ ॥  
  
ईतयो बहवो जाता मृताश्च बहवो जनाः ।  
लौहित्यनदराजोऽपि हीनतोयस्तदाऽभवत् ॥ २७ ॥  
  
बहूनि विपरीतानि दृष्ट्वा स नरकस्तदा ।  
मेने मरणमासन्नमत्मनो ब्रह्मशापतः ॥ २८ ॥  
  
ततः प्राग्ज्योतिषाध्यक्षः शोकविह्वलचेतनः ।  
चिन्तयन् मनसा मित्रं बाणं बलिसुतं ययौ ॥ २९ ॥  
  
सखा प्राणसमः सोऽस्य सततान्योन्यरक्षणे ।  
तत्परौ बाणनरकौ स्वर्वैद्यावश्विनाविव ॥ ३० ॥  
  
एतस्मिन्नन्तरे बाणो मित्रं शम्भुसखो बली ।  
अनुकूलयिता मन्त्रप्रदानेन महाबुधः ॥ ३१ ॥  
  
इति चासीन्मतिस्तस्य वज्रकेतोस्तदाचला ।  
दूतं च प्राहिणोद् दीप्तं बाणस्य नगरं प्रति ॥ ३२ ॥  
  
स शोणितपुरं गत्वा स्यन्दनेनाशुगामिना ।  
ततो भौमस्य वृत्तान्तं वाणायाशु न्यवेदयत् ॥ ३३ ॥  
  
यथा शप्तो वसिष्ठेन यथा चान्तर्हिताम्बिका ।  
यथा विघ्नः पुरवरे जातः प्राग्ज्योतिषाह्वये ॥ ३४ ॥  
  
समयस्य व्यतिक्रान्तिर्भूमिमाधवयोर्यथा ।  
तथा स दूतो भौमस्य शशंस बलिसूनवे ॥ ३५ ॥  
  
स समाकारमित्रस्य सम्यग् दैवपराभवम् ।  
स्वयं जगाम नरकं सभाजयितुमीश्वरः ॥ ३६ ॥  
  
स काञ्चनविचित्राङ्गं युक्तमश्वशतैस्त्रिभिः ।  
लोहचक्रं च वैयाघ्रं मयूरधजभूषितम् ॥ ३७ ॥  
  
हेमदण्डसितच्छत्रच्छदितं किङ्किणीगणैः ।  
नानारतनौघरचितमारुरोह महारथम् ॥ ३८ ॥  
  
स सहस्रभुजः श्रीमांश्चतुरङ्गबलैर्युतः ।  
प्राग्ज्योतिषं भौमपुरमचिरादाजगाम ह ॥ ३९ ॥  
  
तमासाद्य महाबाहुर्बाणः प्राग्ज्योतिषेश्वरम् ।  
हीनं पूर्वश्रिया मित्रमपश्यन्नगरं च तत् ॥ ४० ॥  
  
स तेन तूजितो बाणो यथायोग्यं सुतेन कोः ।  
पप्रच्छ किं निमित्तं ते हीनश्रीकमभूत् पुरम् ॥ ४१ ॥  
  
बाण उवाच   
  
शरीरं च यथापूर्वं तथा न तव राजते ।  
मनश्च ते नाति हृष्टं तत्र हेतुं वदस्व मे ॥ ४२ ॥  
  
मार्कण्डेय उवाच  
  
एवमादीनि पृष्टः स नरकः क्षितिनन्दनः ।  
यथा वसिष्ठशापोऽभूत् तत् सर्वं तस्य चाब्रवीत् ॥ ४३ ॥  
  
यच्छ्रुतं भौमवदनात्तद्दूतावेदितं पुरा ।  
ज्ञात्वां तथा तं प्रोवाच बाणो वज्रध्वजं पुनः ॥ ४४ ॥  
  
बाण उवाच  
  
नहि मन्युस्त्वया कार्यः सुखे दुःखे शरीरिणाम् ।  
चक्रवत् परिवर्तेते नैताभ्यां कौऽपि हीयते ॥ ४५ ॥  
  
परं तत्र प्रतीकारः कार्यो धीरैर्विभूतये ।  
भवानपि प्रतीकारं कर्तुमर्हति सम्प्रति ॥ ४६ ॥  
  
य एष मानुषः पृथ्व्यामसाधारणभूतिभिः ।  
वर्धते दानवो वापि दैत्यो वाप्यथवासुरः ॥ ४७ ॥  
  
राक्षसः किन्नरो वापि शक्रस्तान् सहते नहि ।  
स कौटिल्यं देवगणैः सार्धं कुर्वन्नितस्ततः ।  
यथा तथा प्रकारेण भ्रंशयत्येव तं श्रियः ॥ ४८ ॥  
  
तस्य चेष्टतमो देवो विष्णुर्नित्यं सनातनः ।  
स न शक्तस्य कुरुते मनोऽनिष्टं मनागपि ॥ ४९ ॥  
  
यः समाराधयेद् विष्णुं शक्रस्यानिष्टकारकः ।  
तस्मै वरं तु सच्छिद्रं दत्त्वा तं शातयत्वितः ॥ ५० ॥  
  
चिरमाराधितो विष्णुरिष्टान् कामान् प्रयच्छति ।  
महता कायदुःखेन पूजितः सम्प्रसीदति ॥ ५१ ॥  
  
विनेष्टदेवतापूजां विभूतिमतुलां पुमान् ।  
कः प्राप्नोति श्रुतः पूर्वं न वा पूर्वतरैः क्वचित् ॥ ५२ ॥  
  
त्वया नाराधितः पूर्वं ब्रह्मा वा विष्णुरीश्वरः ।  
तेन तेऽद्य महाविघ्ना उत्पन्ना विषये तव ॥ ५३ ॥  
  
यो वा विष्णुः पालकस्ते न निसर्गानुकम्पकः ।  
किन्तु ते स क्षितेर्वाक्यात्तया चाराधितो मुहुः ॥ ५४ ॥  
  
दत्तं छिद्रं च ते विष्णुर्नापराध्यास्त्वया द्विजाः ।  
इतोऽन्यथा त्वं भविता हतश्रीरिति नः श्रुतम् ॥ ५५ ॥  
  
अपराध्यस्त्वया भूप वसिष्ठः परमो मुनिः ।  
तेन स्मरणमात्रेण नायातौ क्षितिमाधवौ ॥ ५६ ॥  
  
तस्मात्त्वं मित्र बुध्यस्व कौटिल्यं हरिमेधसः ।  
नाधुना युज्यते भौम तवोदासीनताकृतिः ॥ ५७ ॥  
  
यत्ते मनसि तातोऽयमिति सम्प्रत्ययः स ते ।  
वराह एव ते तातः स लोकान्तरं गतः ॥ ५८ ॥  
  
वाराहोऽपि हरेरंश इति यच्छ्रूयते त्वया ।  
तस्यांश इत्यतुक्रोशः केन वो क्रियते वद ॥ ५९ ॥  
  
तस्मात्त्वं कुरु शम्भोर्वा ब्रह्मणो वाधुनार्चनम् ।  
स ते प्रसन्नः परममिष्टकामं प्रदास्यति ॥ ६० ॥  
  
विघ्नो वा मुनिशापो वा महेतिर्वातिपीडकः ।  
विधौ प्रसन्ने शम्भौ वा नचिरात्क्षयमेष्यति ॥ ६१ ॥  
  
मार्कण्डेय उवाच  
  
जातसम्प्रत्ययो भौमो बाणस्य वचनात् तदा ।  
सुप्रीतः समुवाचेदं धीरघर्घरनिःस्वनः ॥ ६२ ॥  
  
भौम उवाच   
  
यत् त्वया गदितं बाण हितं मे मित्रवत्सल ।  
तत् कार्यमचिरादेव तपश्चरणमुत्तमम् ॥ ६३ ॥  
  
विष्णुर्नाराधनीयो मे तत्र हेतुस्त्वयोदितः ।  
नवाराध्यस्तथा शम्भुरन्तर्गुप्तः स मे पुरे ॥ ६४ ॥  
  
तस्माद् ब्रह्मा समाराध्यो वचनात् तव मित्रक ।  
तत्पुत्रस्य महाबाहो लौहित्यस्याम्बुसन्निधौ ॥ ६५ ॥  
  
भवताध्यापितश्चाहं शिष्योऽथ गुरुणा यथा ।  
मित्रं मित्रं यथा धीर साम्ना परमवल्गुना ॥ ६६ ॥  
  
मार्कण्डेय उवाच  
  
इत्युक्त्वा स महाबाहुर्बाणं वज्रध्वजस्तदा ।  
यथावत् पूजयामास तन्मित्रं मित्रवत्सलः ॥ ६७ ॥  
  
अर्चयित्वा यथायोग्यं प्रस्थाप्य च बलेः सुतम् ।  
ब्रह्माराधनमत्युग्रं कर्तुमिच्छन् क्षितेः सुतः ॥ ६८ ॥  
  
स तीरे नदराजस्य लौहित्यस्य महात्मनः ।  
ब्रह्माचलं समारुह्य तपस्तप्तुमुपस्थितः ॥ ६९ ॥  
  
स मानुषेण मानेन क्षितिपुत्रः शतं समाः ।  
जलाहारव्रतेनैव समानर्च पितामहम् ॥ ७० ॥  
  
सन्तुष्टः शतवर्षान्ते ब्रह्मा लोकपितामहः ।  
प्रत्यक्षीभूय नरकस्याग्रतः समुपस्थितः ॥ ७१ ॥  
  
प्रीतोऽस्मि ते वरं दास्ये वरं वरय सुव्रत ।  
इति चोवाच नरकं स तदा कमलासनः ॥ ७२ ॥  
  
स दृष्ट्वा सर्वलोकेशं प्रत्यक्षं कमलासनम् ।  
प्रणम्य प्राञ्जलिः प्रोचे विनयानतकन्धरः ॥ ७३ ॥  
  
हौम उवाच  
  
देवासुरेभ्यो रक्षोभ्यः सर्वेभ्यो देवयोनितः ।  
अवध्यत्वं सुरश्रेष्ठ वरमेकं प्रयच्छ मे ॥ ७४ ॥  
  
अविच्छिन्ना सन्ततिर्मे यावच्चन्द्रो रविस्तपेत् ।  
तावद्भवतु लोकेश द्वितीयोऽयं वरो मम ॥ ७५ ॥  
  
तिलोत्तमाद्या या देव्यः सद्रूपगुणसंयुताः ।  
तास्ता मे दयिताः सन्तु सहस्राणि तु षोडश ॥ ७६ ॥  
  
अजेयत्वं सदा श्रीर्मा न जहातु कदाचन ।  
इति पञ्च वरा मेऽद्य वृतास्त्वत्तः पितामह ॥ ७७ ॥  
  
मार्कण्डेय उवाच   
  
मायया मोहितो भौमो मुनिशापं विस्मृत्य च ।  
अन्यद्वरान्तरं वव्रे मुनिशापस्तथा स्थितः ॥ ७८ ॥  
  
एवमस्त्विति तान् सर्वान् वरान् दत्त्वा पितामहः ।  
उवाचेदं द्वापरान्ते सन्ध्यायां सुरकन्यकाः ॥ ७९ ॥  
  
तिलोत्तमाद्यास्ते जाया सम्भविष्यन्ति भूतले ।  
न यावन्नारदो याति वज्रध्वज पुरं तव ।  
तावन्न मैथुने योज्या भवता ताक्षितेः सुत ॥ ८० ॥  
  
इत्युक्त्वा सर्वलोकेशः क्षणादन्तर्हितोऽभवत् ।  
मुदमासाद्य परमां स्वस्थानं नरकोऽभ्यगात् ॥ ८१ ॥  
  
ततो मुदितलोकं तं नगरं श्रीनिषेवितम् ।  
सदा सोत्साहसम्पूर्णमीतिविघ्नविवर्जितम् ॥ ८२ ॥  
  
अभवत् पशुसङ्घैश्च वाजिवारणकुम्भकैः ।  
सम्पूर्णं देवराजस्य दयितेवामरावती ॥ ८३ ॥  
  
उत्तीर्णतपसं श्रुत्वा बाणो दत्तवरं तथा ।  
स्वयं पुनरुपातिष्ठद् भौमं वज्रध्वजं तदा ॥ ८४ ॥  
  
स गत्वा भौमनगरं बाणः प्राग्ज्योतिषाह्वयम् ।  
पप्रच्छ नरकं मित्रं तपसः सन्निवेशनम् ॥ ८५ ॥  
  
कुत्र त्वया तपस्तप्तं किं वा चीर्णं त्वया व्रतम् ।  
कीदृशो वा वरो लब्धस्त्वं ममाख्यातुमर्हसि ॥ ८६ ॥  
  
दृष्टं तव पुरं सर्वं प्रहृष्टजनसङ्कुलम् ।  
वाजिवारणरत्नौघैः पूरितं मङ्गलस्वनैः ॥ ८७ ॥  
  
दृश्यतेऽद्य त्वया पाल्यं शस्यपूर्णमनामयम् ।  
कथ्यतां वा कथं ब्रह्मा वरं तुभ्यं प्रदत्तवान् ॥ ८८ ॥  
  
भौम उवाच   
  
ब्रह्मा स्वयं पर्वतरूपधारी  
कामेश्वरीं धर्तुमिहावतीर्णः ।  
तत्र स्वयं सम्प्रति घस्रमेति  
पुरा न यावच्छपते वसिष्ठः ॥ ८९ ॥  
  
सोऽयं पुरे मे बलिपुत्र राजते  
देवौघसेव्योऽप्यमरोत्तमांशः ।  
तत्राहमेको वरतोयभोजनो  
वर्षाण्यकार्षं च तपः शतानि वै ॥ ९० ॥  
  
लौहित्यतीरे घनवायुसेविते  
मनोहरे प्राणभृतां सुखप्रदे ।  
तपःप्रवृत्तस्य मुखं समागम-  
च्छरद् यथैका शरदां शतानि मे ॥ ९१ ॥  
  
ततः स तुष्टश्चतुराननोऽभवत्  
प्रत्यक्षतो मां न्यगदच्च मद्धितम् ।  
तव प्रसन्नोऽस्मि वरं यथेप्सितं  
दास्ये गृहाणेति पुरोऽथ भूत्वा ॥ ९२ ॥  
  
अवध्यता मे सुरयोनितः सुरा-  
दच्छिन्नसन्तानमजेयता तथा ।  
सदा विभूतिर्न जहातु मामिति  
वराश्च नार्यो नवयौवनान्विताः ॥ ९३ ॥  
  
एते वराः पञ्च मया ततो वृताः  
सोऽपि प्रतिश्रुत्य गतो निजास्पदम् ।  
ततोऽहमभ्येत्य पुरं निजं मुदा  
मन्त्रिप्रवीरैः सहितः पुनस्तान् ॥ ९४ ॥  
  
पौरान् सबन्धून् सगणानमोदयम्  
दानेन मानेन च भोजनेन ॥ ९५ ॥  
  
मार्कण्डेय उवाच   
  
इतीरितं तस्य बलेः सुतस्तदा  
भौमस्य श्रुत्वा मुमुदे न तत्क्षणात् ।  
इदं तदोचे वचनं क्षितेः सुतं  
तत्कालयुक्तं न च्च सूनृतोद्भवम् ॥ ९६ ॥  
  
बाण उवाच  
  
न ते मुनेः शापमतीत्य गन्तुं  
भूता मतिर्मित्र तदा विधेः पुरः ।  
कथं तु भद्रं भविता तवेह  
भावीत्यवश्यं क्षितिपुत्र नित्यम् ॥ ९७ ॥  
  
कृतस्य करणं नास्ति दैवाधिष्ठितकर्मणः ।  
भावीत्यवश्यं यद्भाव्यं तत्र ब्रह्माप्यबाधकः ॥ ९८ ॥  
  
तस्मात् त्वं सुमहावीरानसुरान् पावकोपमान् ।  
सन्धयाय च पुरस्कृत्य साचिव्ये विनियोजय ॥ ९९ ॥  
  
द्वारि संस्थाप्य वै वीरान् देवैरप् दुरासदान् ।  
अतिक्रमस्व देवेशं यदि लब्धवरो भवान् ॥ १०० ॥  
  
विधिना यो वरो दत्तो भवते तत्-परीक्षणम् ।  
कर्तुमर्हसि जायायामपुत्रो जनयात्मजम् ॥ १०१ ॥  
  
इत्युक्त्वा प्रययौ बाणो यथावत् तेन पूजितः ।  
नरको मित्रवचनं कर्तुं समुपचक्रमे ॥ १०२ ॥  
  
इति श्रीकालिकापुराणे भौमतपस्यायां एकोनचत्वारिंशोऽध्यायः ॥ ३९ ॥  
चत्वारिंशोऽध्यायः   
  
मार्कण्डेय उवाच  
  
ऋतुमत्यां तु जायायां काले स नरकः क्रमात् ।  
भगदत्तं महाशीर्षं मदवन्तं सुमालिनम् ॥ १ ॥  
  
चतुरो जनयामास पुत्रानेतान् क्षितेः सुतः ।  
महासत्त्वान् महावीर्यान् वीरैरन्यैर्दुरासदान् ॥ २ ॥  
  
ततो बाणस्य वचनाद् हयग्रीवं तथा मुरुम् ।  
सन्धायाथ समानीय सैनापत्येऽभ्यस्।एचयत् ॥ ३ ॥  
  
मुरुं सन्निहितं श्रुत्वा हयग्रीवं च भौमिना ।  
ये ये क्षितौ तदा ह्यासन्नसुरास्तेऽपि सङ्गताः ॥ ४ ॥  
  
हयग्रीवं मुरुं श्रुत्वा नरकेण समागतम् ।  
निसुन्दसुन्दनामानावसुरौ सैनिकैः सह ॥ ५ ॥  
  
विरूपाक्षस्तदा दैत्यः सर्वे तेन समागमन् ।  
ततः स पश्चिमद्वारि नरकः सेनया सह ॥ ६ ॥  
  
मुरुं द्वाराधिपं चक्रे हयग्रीवं तथोत्तरे ।  
पूर्वद्वारि निसुन्दन्तु विरूपाक्षं तु दक्षिणे ॥ ७ ॥  
  
मध्ये पञ्चजनं सुन्दं सैनापत्येऽभ्यषेचयत् ।  
मुरुं क्षुरान्तान् पाशांश्च षट्सहस्राण्ययोजयत् ॥ ८ ॥  
  
द्वारि तत् पुररक्षार्थं सत्कृतः क्षितिसूनुना ।  
एवं पूर्वान् पूर्वतरानवमत्य सुमन्त्रिणः ॥ ९ ॥  
  
असुरैरेव सततं सोऽसुरो मुदितोऽभवत् ।  
पूर्वं गृहीतं भावं स परित्यज्य क्षितेः सुतः ॥ १० ॥  
  
आसुरं भावमासाद्य बाधते त्रिदिवौकसः ।  
न देवान् न मुनीन् सर्वान् न च जानाति कांश्चन ॥ ११ ॥  
  
सुरेश्वरं जिगायाशु हयग्रीवसहायवान् ।  
एवं स चासुरं भावं तन्वानो विचरन् क्षितौ ॥ १२ ॥  
  
बाणस्य वचनाच्छक्रं बाधयत्येव वै मुनीन् ।  
देवेश्वरं त्रिधा जित्वा हयग्रीव सहायवान् ॥ १३ ॥  
  
अदित्याः कुण्डलयुगं त्रिषु लोकेषु विश्रुतम् ।  
सर्वरत्नामृतस्रावि दुःखविघ्नहरं परम् ॥ १४ ॥  
  
जहार नरको भौमो निर्भीतो मुनिशापतः ।  
  
एवं देवान् बाधमानो मुनीन् विप्रान् क्षितेः सुतः ।  
पञ्चवर्षसहस्राणि राज्यं प्राग्ज्योतिषेऽकरोत् ॥ १५ ॥  
  
एतस्मिन्नन्तरे देवी महाभारार्दिता क्षितिः ।  
ब्रह्मविष्णुमुखान् देवान् रक्षार्थं शरणं गता ।  
इदं चोवाच धातारं प्रणम्योर्वी समाधवम् ॥ १६ ॥  
  
पृथिव्युवाच  
  
दानवा राक्षा दत्या हरिणा ये च सूदिताः ।  
ते राज्ञां मन्दिरे जाता अधुना बलगर्विताः ॥ १७ ॥  
  
तेषां भारमहं सोढुं न शक्नोमि महत्तरम् ।  
असङ्ख्याताश्च ते सर्वेतान् सङ्ख्यातुं न चोत्सहे ॥ १८ ॥  
  
अष्टौ शतसहस्राणि तेषां मुख्या महाबलाः ।  
तेष्वप्यतिबलान् वोढुं न ताञ्छक्नोमि चाधुना ॥ १९ ॥  
  
बाणं बलेः सुतं वीरं कंस धेनुकमेव च ।  
अरिष्टं च प्रलम्बं च सुनामानं मुरुं शलम् ॥ २० ॥  
  
चारुणमुष्टिकौ मल्लौ जरासन्धं महाबलम् ।  
नरकं च हयग्रीवं निसुन्दं सुन्दमेव च ॥ २१ ॥  
  
विरूपाक्षं पञ्चजनं हिडिम्बं च बकं बलम् ।  
जटासुरं च किर्मीरमनायुधमलम्बुषम् ॥ २२ ॥  
  
सौभाख्यं च जरासन्धं द्विविदं चापि वानरम् ।  
श्रुतायुधं महादैत्यं शतायुधमथापरम् ॥ २३ ॥  
  
ऋष्यशृङ्गसुतं चैव सुबाहुमतिबाहुकम् ।  
कालकञ्जांस्तथा दैत्यान् हिरण्यपुरवासिनः ॥ २४ ॥  
  
एतेषां तु पदक्षोभर्विशीर्णाहं दिने दिने ।  
लोकान् वोढुं न शक्नोमि तान्निघ्नन्तु सुरोत्तमाः ॥ २५ ॥  
  
नचेद्रक्षां प्रकुर्वन्ति भवन्तः सुरसत्तमाः ।  
तदा विशीर्णा यास्यामि पातालमवशाऽधुना ॥ २६ ॥  
  
मार्कण्डेय उवाच  
  
ततस्तस्या वचः श्रुत्वा ब्रह्मविष्णुमहेश्वराः ।  
इत्यूचुस्ते करिष्यामः क्षिते भारविमोक्षणम् ॥ २७ ॥  
  
विसृज्य पृथिवीं देवीं सर्वे देवाः सनातनम् ।  
माधवं तोषयामासुर्भारावतरणं प्रति ॥ २८ ॥  
  
स तु तुष्टः सुरान् सर्वान् स्वांशैरवतरन्तु वै ।  
क्षितौ भारावतारायेत्युक्त्वा स्वयमिह प्रभुः ॥ २९ ॥  
  
अवतीर्णोऽथ देवक्या गर्भे भारावतारणे ।  
विष्णुं चावतरिष्यन्तं ज्ञात्वा देवाः सनातनम् ॥ ३० ॥  
  
रम्भातिलोत्तमाद्याश्च देव्यो रूपगुणान्विताः ।  
क्षितावुत्पादयामासुः सहस्राणि तु षोडश ॥ ३१ ॥  
  
ताः सर्वा हिमवत्पृष्ठे क्रीडमाना वरस्त्रियः ।  
अपश्यन्नरको भौमस्ता जहार तदा हठात् ॥ ३२ ॥  
  
तेन ता धर्षिता देव्यो नीताः प्राग्ज्योतिषं प्रति ।  
नरकं प्रार्थयामासुः समयं मैथुनं प्रति ॥ ३३ ॥  
  
नारदो यावदायाति नगरं प्रति भौम ते ।  
अस्माकं कुरु रक्षां च तावन्नो मुञ्च मैथुने ॥ ३४ ॥  
  
स समेष्यति वीर त्वां न चिरान्नो ह्यनुग्रहात् ।  
तेन दृष्टा वयं सार्धमेष्यामः सङ्गमं त्वया ॥ ३५ ॥  
  
इति सम्प्रार्थितस्ताभिर्नरको भूमिनन्दनः ।  
ब्रह्मवाक्यं तदा स्मृत्वा एवमस्तूचिवान् मुहुः ॥ ३६ ॥  
  
एतस्मिन्नन्तरे देवो भगवान् लोकभावनः ।  
देवक्या जठराज्जातो वृद्धो नन्दगृहेऽभवत् ॥ ३७ ॥  
  
कंसकेशिप्रलम्बादीन् हत्वा दैत्याननेकशः ।  
अकरोद् द्वारकावासं सागरे सलिलान्तरे ॥ ३८ ॥  
  
तत्राष्टौ कन्यकास्तेन स्वधर्मेण च स्वीकृताः ।  
कालिन्दी मानुषीरूपा रुक्मिणी रमणी ततः ॥ ३९ ॥  
  
नग्नजित्तनया सत्या लक्ष्मणा चारुहासिनी ।  
सुशीला शीलसम्पन्ना तथ जाम्बवती सती ॥ ४० ॥  
  
एतासु स्त्रीषु च ततो ह्यनुरक्तस्य तस्य वै ।  
षट्त्रिंशद्वत्सरा जाता बलदेवसहायिनः ॥ ४१ ॥  
  
प्रद्युम्नसाम्बप्रमुखाः पुत्रास्तस्य महाबलाः ।  
जातास्तत्र द्विजश्रेष्ठाः शास्त्रे शस्त्रे च कोविदाः ॥ ४२ ॥  
  
अनेके निहता दैत्या भारभूतास्तदा क्षितेः ।  
प्रहृष्टः क्रीडमानश्च द्वारकायामुवास सः ॥ ४३ ॥  
  
अथ शक्रस्तदायातो नरकेणार्दितो भृशम् ।  
द्वारकां प्रति कृष्णस्य दर्शनाय गणैः सह ॥ ४४ ॥  
  
तत्र गत्वा परिष्वज्य कृष्णं लोकनमस्कृतम् ।  
पूजितस्तेन बहुश आसने काञ्चने स्थितः ॥ ४५ ॥  
  
कथयामास हरये नरकस्य विचेष्टितम् ।  
शक्रो यथा पूर्ववृत्तं यथा वा वर्ततेऽधुना ॥ ४६ ॥  
  
शक्र उवाच  
  
शृणु कृष्ण महाबाहो यदर्थमहमागतः ।  
कथयिष्यामि तत् सर्वं तत्र शङ्कां न सङ्कुरु ॥ ४७ ॥  
  
भूमिपुत्रोऽसुरो नाम्ना नरकः सुरमर्दनः ।  
चिरञ्जीवी पुरा विष्णुक्षितिभ्यां परिपालितः ॥ ४८ ॥  
  
अधुना स क्षितिं विष्णुमवज्ञाय दुरासदः ।  
वाणस्य वचनाद् भौमो ब्रह्माऽं पर्यतोषयत् ॥ ४९ ॥  
  
ब्रह्मतः स वरान् लब्ध्वा ह्यतीवाभूत् प्रदर्पितः ।  
माधवं पृथिवीं वापि सस्मार न कदाचन ॥ ५० ॥  
  
पूर्वमासीत् स धर्मात्मा ह्याराधितसुरो व्रती ।  
अधुना बाधते सर्वानासुरं भावमाश्रितः ॥ ५१ ॥  
  
अदितेः कुण्डले मोहाज्जहारामृतसम्भवे ।  
देवानृषीन् बाधमानो विप्राणामप्रिये रतः ॥ ५२ ॥  
  
मां चापि बाधते नित्यं कामगामी दुरासदः ।  
जेता तु सुरदैत्यानामवध्यः सर्वदेहिनाम् ॥ ५३ ॥  
  
तव चाप्यन्तरप्रेक्षी तं पापं जहि भूतये ।  
त्वदर्थं सर्वदेवैर्या देवगन्धर्वकन्यकाः ॥ ५४ ॥  
  
पुरा पर्वतमुख्ये तु हिमवत्यवतारिताः ।  
चतुर्दश सहस्राणि सहस्रे द्वै शताधिके ॥ ५५ ॥  
  
ताः सर्वाः कन्यकाः पापः प्रसह्य वरदर्पितः ।  
जहार स दुराधर्षो हयग्रीवसहायवान् ॥ ५६ ॥  
  
सागरे यानि रत्नानि पृथिभ्यां च त्रिविष्टपे ।  
तानि सर्वाणि संहृत्य प्रमथ्य सुरमानुषान् ॥ ५७ ॥  
  
तीरे लौहित्यतीर्थस्य सोऽकरोन्मणिपर्वतम् ।  
तस्मिन् गिरौ पुरीं रम्यां कारयित्वाऽलकाह्वयाम् ॥ ५८ ॥  
  
ताः सर्वा वासयामास देवगन्धर्वयोषितः ।  
एकवेणीधराः सर्वाः सम्भोगपरिवर्जिताः ॥ ५९ ॥  
  
त्वामेव ताः प्रतीक्षन्ते सनाथाः कुरु कृष्ण ताः ।  
यावदागच्छति पुरं भवतो नारदो मुनिः ॥ ६० ॥  
  
तावन्न मैथुने यत्नं भौम त्वं सङ्करिष्यसि ।  
इति ताः समयं चक्रुर्नरकस्य दुरात्मनः ॥ ६१ ॥  
  
नारदश्च तदायातः प्राग्ज्योतिषपुरं प्रति ।  
यदा त्वं नरकं हन्तुं गन्ता तत्पुरमुत्तमम् ॥ ६२ ॥  
  
तस्मात् त्वं पापकर्माणं नरकं नरकोपमम् ।  
जहि देवमनुष्याणां कण्टकं तं दुरासदम् ॥ ६३ ॥  
  
बधात् तस्य क्षितिर्देवी पुत्रशोकं न चाप्स्यति ।  
स्वयमेव वधं तस्य देवेभ्यो यदयाचत ॥ ६४ ॥  
  
तस्मात् तं जहि पापिष्ठं नरकं पापपुरुषम् ।  
स्त्रीरत्नान्यपि रत्नानि तं निहत्य समुद्धर ॥ ६५ ॥  
  
इत्युक्तो जगतां नाथः शक्रेण सुमहात्मना ।  
प्रतिजज्ञे क्षितिसुतं हन्तुं प्रति तदैव हि ॥ ६६ ॥  
  
प्रतिज्ञाय वधं तस्य शक्रेण सह केशवः ।  
तदैव यात्रामकरोत् प्राग्ज्योतिषपुरं प्रति ॥ ६७ ॥  
  
आरुह्य गरुडं कृष्णः सत्यभामाद्वितीयकः ।  
प्राग्ज्योतिषमुखोअ।गच्छद्वासवस्त्रिदिवं ययौ ॥ ६८ ॥  
  
दिवमाक्रम्य गच्छन्तौ कृष्णशक्रौ महाद्युती ।  
यादवा ददृशुस्तत्र सूर्याचन्द्रमसौ यथा ॥ ६९ ॥  
  
संस्तूयमानौ गन्धर्वैर्देवैरप्सरसां गणैः ।  
कृष्णः शक्रः क्षणादेव गतौ खे तावदृश्यताम् ॥ ७० ॥  
  
ततः क्षणेन गरुडेनाससाद जगत्पतिः ।  
पुरं प्राग्ज्योतिषं रम्यं नरकेण वशीकृतम् ॥ ७१ ॥  
  
स दुर्गं मौरवैः पाशैः षट्सहस्रैर्भयङ्करैः ।  
क्षुरान्तैर्वेष्टितं पार्श्वे मृत्युपाशैरिवोच्छ्रितम् ॥ ७२ ॥  
  
निर्गच्छन्तं पुरात् तस्मात् नारदं च ददर्श सः ।  
स तु देवमुनिः श्रीमान् यदागान्नरकं प्रति ॥ ७३ ॥  
  
तदा प्राग्ज्योतिषं गत्वा सत्कृतस्तेन नारदः ।  
सङ्गमे समयं प्रोचे नरकाय स योषिताम् ॥ ७४ ॥  
  
प्रवर्ततेऽद्य चैत्रस्य शुक्लपक्षस्य पञ्चमी ।  
नवम्यां तु धरापुत्र प्राप्नोसिमहदापदम् ॥ ७५ ॥  
  
तदा यदि चतुर्दश्यां सुस्नाता योषितस्त्विमाः ।  
सुरतेषु त्वया तत्र प्रोयोक्तव्या यथासुखम् ॥ ७६ ॥  
  
नारदस्य वचः श्रुत्वा नरको भयमोहितः ।  
आसारं च प्रसारं च नगरे सन्यवेशयत् ॥ ७७ ॥  
  
रक्षिभी रक्षितं राज्यं रक्षितं च समन्ततः ।  
भयहर्षयुतो भौमः समयं समवैक्षत ॥ ७८ ॥  
  
तस्मिन्नवसरे प्राप कृष्णः प्राग्ज्योतिषं पुरम् ।  
प्रथमं पश्चिमं द्वारमासाद्य गरुडध्वजः ॥ ७९ ॥  
  
पाशानां षट्सहस्राणि क्षुरान् सञ्छिद्य नैकधा ।  
जघान स मुरुं दैत्यं सानुगं च सबान्धवम् ॥ ८० ॥  
  
षट्सहस्रा महावीरा दानवा द्वारि संस्थिताः ।  
हताश्चक्रेण हरिणा तदैव मुरुणा सह ॥ ८१ ॥  
  
मुरुं हत्वा सहस्राणि पुत्रांस्तस्यापरांश्च षट् ।  
जघान चक्रेण तदा खण्डशोऽन्यांश्च दानवान् ॥ ८२ ॥  
  
ततोऽनेकशिलासङ्घानतिक्रम्य जनार्दनः ।  
सगणं सानुगं चैव निसुन्दं समपोथयत् ॥ ८३ ॥  
  
एको यो योधयेद्देवान् सहस्रं वत्सरान् पुरा ।  
शक्रं च समतिक्रम्य महावीरपराक्रमः ॥ ८४ ॥  
  
तं जघान हयग्रीवं समतिक्रम्य केशवः ।  
मध्ये लौहित्यसञ्ज्ञस्य भगवान् देवकीसुतः ॥ ८५ ॥  
  
औदकायां विरूपाक्षं सुन्दं हत्वा महाबलः ।  
ततः पञ्चजन वीर जघान परमेश्वरः ॥ ८६ ॥  
  
एतान् हत्वा महाकायान् महावीर्यान् दुरासदान् ।  
आससाद जगन्नाथः पुर प्राग्ज्योतिषाह्वयम् ॥ ८७ ॥  
  
वियत्स्थैर्दैवतैः सर्वैर्नारदेन महात्मना ।  
जयशब्दैः स्तूयामानः प्रविवेश यथेश्वरः ॥ ८८ ॥  
  
श्रिया युक्तां दीप्यमानां प्राकाशाट्टालभूषिताम् ।  
स मेने नगरीं विष्णुः किमिन्द्रस्यामरावती ॥ ८९ ॥  
  
तत्र युद्धं महद्भूत नानाप्रहरणोद्यतम् ।  
भीरूणां त्रासजननं शूराणां हर्षवर्धनम् ।  
यथा देवासुरं युद्धं तथैव समपद्यत ॥ ९० ॥  
  
ततः शार्ङ्ग विनिर्मुक्तैर्बाणैस्तान् दानवान् बहून् ।  
निजघान महाबाहुर्गरुडस्थो जनार्दनः ॥ ९१ ॥  
  
अष्टौ शतसहस्राणि अष्टौ शतशतानि च ।  
हत्वासुरान् महाबाहुर्नरकं तं समासदत् ॥ ९२ ॥  
  
ततः श्रुत्वा स नरकः पतितानसुरान् बहून् ।  
दृष्ट्वा कृष्णं महाबाहुं गरुडस्थं महाबलम् ॥ ९३ ॥  
  
वसिष्ठशापं सस्मार समयं माधवस्य च ।  
नारदस्य वचश्चापि वरच्छिद्रं तथा विधेः ॥ ९४ ॥  
  
स प्राप्तकालश्च तथा केशवेन समागतः ।  
युद्धमेव परं मेने स्मरन् बाणवचस्तदा ॥ ९५ ॥  
  
स काञ्चनं समारुह्य रथं वज्रध्वजं वरम् ।  
लौहश्चक्राष्टसंयुक्तं त्रिनल्वप्रमितं रथम् ॥ ९६ ॥  
  
युक्तमश्वसहस्रैस्तु वज्रध्वजविराजितम् ।  
नानाप्रहरणोपेतं बहुतूणीरसंयुतम् ।  
अगच्छत् समारायाशु नरकः पृथिवीसुतः ॥ ९७ ॥  
  
स गच्छन् समरायाशु मानुषं भावमर्चितम् ।  
निन्द्यं तथासुरं मेने स्मरन् पूर्ववचो हरेः ॥ ९८ ॥  
  
क्षणात् कृष्णं स ददर्श गरुडोपरि संस्थितम् ।  
शङ्खचक्रगदाशार्ङ्गवरासिधरमच्युतम् ॥ ९९ ॥  
  
किरीटकुण्डलयुतं श्रीवत्सवक्षसं हरिम् ।  
कौस्तुभोद्भासितोरस्कं पीताम्बरधरं परम् ॥ १०० ॥  
  
स तेन युयुधे वीरो विष्णुना प्रभविष्णुना ।  
प्राग्ज्योतिषाधिपो वीरो नरकः पृथिवीसुतः ॥ १०१ ॥  
  
स युध्यत् कृष्णनिकटे कालिकां कालिकोपमाम् ।  
रक्तास्यनयनां दीर्घां खड्गशक्तिधरा तदा ॥ १०२ ॥  
  
अपश्यज्जगतां धात्रीं कामाख्यामपि मोहिनीम् ॥ १०३ ॥  
  
स विस्मितस्तदा भीतस्तां दृष्ट्वा जगतां प्रसूम् ।  
योद्धव्यमित्येव तदा युयुधे नरकोऽसुरः ॥ १०४ ॥  
  
तेन सार्धं तदा कृष्णः कृत्वा सुमहदद्भुतम् ।  
युद्धं यादृक् पुरा भूतं न देवे न च मानुषे ॥ १०५ ॥  
  
ततस्तेनाथ भौमेन युद्धकेलिं स माधवः ।  
चिरं कृत्वा जघानाथ देवेन्द्रं प्रतिहर्षयन् ॥ १०६ ॥  
  
सुदर्शनेन चक्रेण मध्यदेशे तदा हरिः ।  
द्विधा चिच्छेद नरकङ्खण्डितोऽभ्यपतद् भुवि ॥ १०७ ॥  
  
विभक्ततच्छरीरं तु भूमौ निपतितं तदा ।  
विराजन्ते वज्रभिन्नौ यथा गौरिकपर्वतः ॥ १०८ ॥  
  
पतिते तनये देवी पृथ्वी दृष्ट्वा शरीरकम् ।  
शोकवेगं तदा सेहे ज्ञात्वा कालं तदागतम् ॥ १०९ ॥  
  
अदितेः कुण्डलयुगं स्वयमादाय काश्यपी ।  
उपातिष्ठत गोविन्दं वचनं चेदमब्रवीत् ॥ ११० ॥  
  
पृथिव्युवाच  
  
त्वया वराहरूपेण यदाहं चोद्धृता पुरा ।  
तदा त्वद्गात्रसंस्पर्शात् पुत्रो मे नरकः स्थितः ।  
सोऽयं त्वया पालितश्च पातितश्चाधुना सुतः ॥ १११ ॥  
  
गृहाण कुण्डले चेमे अदितेः सर्वकामदे ।  
सन्ततिं चास्य गोविन्द प्रतिपालय नित्यदा ॥ ११२ ॥  
  
श्रीभगवानुवाच  
  
भारावतरणे देवि नरकस्य वधः पुराः ।  
त्वयैव प्रार्थितो यस्मात् तेनासौ निहतो मया ॥ ११३ ॥  
  
पालयिष्येऽस्य सन्तानं देवि त्वद्वचनादहम् ।  
प्राग्ज्योतिषेऽभिषेक्ष्यामि नप्तारं भगदत्तकम् ॥ ११४ ॥  
  
एवमुक्त्वा महाबाहुर्भगवान् मधुसूदनः ।  
अन्तःपुरं विवेशास्थ नरकस्य धनालयम् ॥ ११५ ॥  
  
स तत्र ददृशे वीरो रत्नानि विविधानि च ।  
राशीभूतानि शुद्धानि पर्वतानिव राजतः ॥ ११६ ॥  
  
मुक्तामणिप्रवालानां वैदूर्यस्य च पर्वतम् ।  
तथा रजतकूटानि वज्रकूटानि माधवः ॥ ११७ ॥  
  
सुवर्णसञ्चयान् रुक्मदण्डान् रत्नमयध्वजान् ।  
वाहनानि विचित्राणि यानानि शयनानि च ॥ ११८ ॥  
  
खचितानि स्वर्णरत्नैर्महार्हाणि महान्ति च ।  
यद् यद् दृष्टं च यावच्च धनं रत्नं मणिस्तथा ॥ ११९ ॥  
  
भुवि तादृक् च नो दृष्टमन्यत्र नरकालयात् ।  
न कुबेरस्य नरेन्द्रस्य न यमस्याप्यपां पतेः ॥ १२० ॥  
  
तावन्ति धनरत्नानि यावन्ति नरकालये ।  
केशवोऽप्यथ तत्रैव नारदेन च सङ्गतः ॥ १२१ ॥  
  
अवेक्ष्यान्तःपुरधनं सारं सारतरं ततः ।  
तेषां समाददे ग्राह्यं प्रभूतं परवीरहा ॥ १२२ ॥  
  
या दत्ता वैष्णवीशक्तिर्विष्णुना प्रभविष्णुना ।  
हत्वा भौमं तु तां शक्तिं जगृहे देवकीसुतः ॥ १२३ ॥  
  
पृथिव्या नारदेनैव सहितः केशवस्तदा ।  
भगदत्तं भौमसुतं प्राग्ज्योतिषपुरोत्तमे ॥ १२४ ॥  
  
अभिषिच्य तदा भूपं पुरमध्ये न्यवेशयत् ।  
अभिषिक्तं तु तां दृष्ट्वा भगदत्तं तदा क्षितिः ॥ १२५ ॥  
  
नप्तुरर्थेऽथ तां शक्तिं केशवं समयाचत ।  
केशवोऽपि क्षितेर्वाक्यान्नारदानुमतेन च ।  
तां शक्तिं भगदत्ताय सुप्रीतमनसा ददौ ॥ १२६ ॥  
  
यच्छत्रं वरुणं जित्वा काञ्चनस्राविसञ्ज्ञकम् ।  
समानयत् पुरा भौमस्तच्छस्त्रं हरिराददे ॥ १२७ ॥  
  
अष्टभारसुवर्णानि यत्संस्रवति चान्वहम् ।  
यत् क्रोशमात्रविस्तीर्णमर्धयोजनमुच्छ्रितम् ॥ १२८ ॥  
  
रत्नोत्तमानि सर्वाणि चतुर्दन्तांस्तथा गजान् ।  
चतुर्दशसहस्राणि पूजिताः प्रमदास्तथा ॥ १२९ ॥  
  
द्वारकां प्रति दैत्यौघैर्वाहयामास केशवः ॥ १३० ॥  
  
ता देवकन्यकाः पूर्वं नरकेण हृता बलात् ।  
तासां कृत्वा हृषीकेशो वेणीबन्धविमोक्षणम् ॥ १३१ ॥  
  
वासोभिर्भूषणेर्दिव्यैस्ताः सत्कृत्य मुहुर्मुहुः ।  
आरोप्य च विमाने तु रक्षिभिर्बलिभिर्दृढैः ॥ १३२ ॥  
  
नारदाधिष्ठिताः सर्वा द्वारकां प्रत्यवाहयत् ।  
यः कृतः सुरकन्यार्थे भौमेन मणिपर्वतः ॥ १३३ ॥  
  
मणिरत्नौघसम्पूर्णो दिवाक्रसमप्रभः ।  
उत्पाट्य तं जगन्नाथस्तार्क्षपृष्ठे न्यधाप्यत् ॥ १३४ ॥  
  
तथैव वारुणं छत्रं गरुडोपरि माधवः ।  
आरोप्य सत्यया सार्धमासीनः सुमना हरिः ॥ १३५ ॥  
  
भगदत्तं समाभाष्य पृथिवीं च जगत्पतिः ।  
प्रतस्थे द्वारकां वीरो वियन्मार्गेण वै द्रुतम् ॥ १३६ ॥  
  
सुवर्णं काञ्चनस्राविच्छत्रं समणिपर्वतम् ।  
केशवं सत्यया सार्ध हेलया खे वहन् ययौ ॥ १३७ ॥  
  
क्षणेन द्वारकां प्राप्य केशवः परवीरहा ।  
मुदं च लेभे सकलैर्वान्धवैश्च तथा गणैः ॥ १३८ ॥  
  
एवं काली महामाया कालिकाख्या जगन्मयी ।  
विष्णुं च जगतां नाथं परापरपतिं हरिम् ॥ १३९ ॥  
  
जगत्कारणकर्तारं ज्ञानगमयं जगन्मयम् ।  
सन्मोहयत्येव तथा ह्यनुरागविरागवान् ॥ १४० ॥  
  
अनुगृह्णाति मित्राणि ह्यमित्राणि निहन्ति च ।  
नारीषु मूढो रमते द्वन्द्वेनापि च मुह्यते ॥ १४१ ॥  
  
इति वः कथितं विप्रा यथाभून्नरकोऽसुरः ।  
यथा च वरलाभोऽभूद् यथा चास्य विचेष्टितम् ॥ १४२ ॥  
  
आराधितो यथा ब्रह्म बाणबुद्ध्याथ भौमिना ।  
किमन्यदुचितं वास्ति तद्ब्रुवन्तु द्विजोत्तमाः ॥ १४३ ॥  
  
इति श्रीकालिकापुराणे नरकोपाख्याने चत्वारिंशोऽध्यायः ॥ ४० ॥  
  
एकचत्वारिंशोऽध्यायः   
  
ऋषय ऊचुः  
  
कथं गिरिसुता काली बभूव जगतां प्रसूः ।  
दाक्षायणी त्यक्ततनुः कथमाप हरं पतिम् ॥ १ ॥  
  
कथमर्धशरीरं सा जहार च पिणाकिनः ।  
एतन्नः पृच्छतां सम्यक् कथयस्व महामते ॥ २ ॥  
  
मार्कण्डेय उवाच   
  
शृणुध्वं मुनिशार्दूला यथा दाक्षायणी सती ।  
भूता गिरिसुता पूर्वं यथार्धमहरत्तनुम् ॥ ३ ॥  
  
यदाऽत्यजत्तनुं देवी पूर्वं दाक्षायणी सती ।  
तदैव मनसागच्छन् मेनकां हिमवद्गिरिम् ॥ ४ ॥  
  
यदा हरेण सहिता दक्षकन्या हिमाचले ।  
चिक्रीड च तदा तस्या मेनकाऽभूद् हितैषिणी ॥ ५ ॥  
  
अस्याः सुता स्यामिति च आधाय मनसि द्विजाः ।  
त्यक्तप्राणा तदा देवी भूता हिमवतः सुता ॥ ६ ॥  
  
यदा दाक्षायणी प्राणान् दक्षकोपाज्जहौ पुरा ।  
तदैव मेनका देवी आरिराधयिषुः शिवम् ॥ ७ ॥  
  
महामायां जगद्धात्रीं योगनिद्रां सनातनीम् ।  
मोहिनीं सर्वभूतानां शरणं सर्वनाकिनाम् ॥ ८ ॥  
  
अष्टम्यामुपवासं तु कृत्वा सा नवमीतिथौ ।  
मोदकैर्वलिभिः पिष्टैः पायसैर्गन्धपुष्पकैः ॥ ९ ॥  
  
चैत्रे मासि समारभ्य सप्तविंशतिवासरान् ।  
यावत् सम्पूजयामास पुत्रार्थिन्यन्वहं शुचिः ॥ १० ॥  
  
गङ्गायामोषधिप्रशे कृत्वा मूर्तिं महीमयीम् ।  
कदाचित् सा निराहारा कदाचित् सा धृतव्रता ॥ ११ ॥  
  
शिवाविन्यस्तमनसा सप्तविंशतिवत्सरान् ।  
निनाय मेनका देवी परमां भूतिमिच्छती ॥ १२ ॥  
  
सप्तविंशतिवर्षान्ते जगन्माता जगन्मयी ।  
सुप्रीताऽभवदत्यर्थं प्राह प्रत्यक्षतां गता ॥ १३ ॥  
  
देव्युवाच  
  
यत् प्रार्थितं त्वया देवि मत्तस्तत्प्रार्थयाधुना ।  
दास्ये तवाहं तत्सर्वं वाञ्छितं यद् हृदा भवेत् ॥ १४ ॥  
  
मार्कण्डेय उवाच  
  
ततः सा मेनका देवी प्रत्यक्षं कालिकां गताम् ।  
दृष्ट्वैव प्रणनामाथ वचनं चेदमब्रवीत् ॥ १५ ॥  
  
देवी प्रत्यक्षतो रूपं तव दृष्टं मयाऽधुना ।  
त्वामहं स्तोतुमिच्छामि प्रसन्ना यदि मे शिवे ॥ १६ ॥  
  
ततः सा मातरित्युक्त्वा कालिका सर्वमोहिनी ।  
बाहुभ्यां चारुवृत्ताभ्यां मेनकां परिषस्वजे ॥ १७ ॥  
  
ततः सा मेनका देवी कालिकां परमेश्वरीम् ।  
तुष्टाव वाग्भिरिष्टाभिः शिवां प्रत्यक्षतः स्थिताम् ॥ १८ ॥  
  
मेनकोवाच  
  
प्रेरयन्तीं जगद्धाम चण्डिकां लोकधारिणीम् ।  
प्रणमामि जगद्धात्रीं सर्वकामार्थसाधिनीम् ॥ १९ ॥  
  
इत्यानन्दां ज्ञानमयीं योगनिद्रां जगत्प्रसूम् ।  
प्रणमामि शिवां शुद्धां विधिशौरिशिवात्मिकाम् ॥ २० ॥  
  
मायामयीं महामायां भक्तशोकविनाशिनीम् ।  
कामस्य वनितं भद्रां नमामि त्वां चित्ति शिवाम् ॥ २१ ॥  
  
सत्त्वोद्रेकाद् या भवित्रीह नित्या  
नित्या चापि प्राणिनां बुद्धिरूपा ।  
सा त्वं बन्धच्छेदहेतुर्यतीनां  
कस्ते गद्यो मादृशीभिः प्रभावः ॥ २२ ॥  
  
या त्वं साम्नां सिद्धिरुक्थिस्तथार्चा  
या वृत्तिर्या यजुषां दीर्घरूपा ।  
हिंसा या वाऽथर्ववेदस्य सा त्वं  
नित्यं कामं त्वं ममेष्त विधेहि ॥ २३ ॥  
  
नित्यानित्यर्भागहीनैः पुरस्थै स्तन्मात्रैर्यैर्यत्यते भूतवर्गः ।  
तेषां शक्तिस्त्वं सदा नित्यरूपा  
का ते योषा योग्यं वक्तुं समर्था ॥ २४ ॥  
  
क्षितिर्धरित्री जगतां त्वमेव  
त्वमेव नित्या प्रकृतिस्वरूपा ।  
यया वशः क्रियते ब्रह्मरूपः  
सा त्वं नित्या मे प्रसीदास्तु मातः ॥ २५ ॥  
  
त्वं जातवेदोगतशक्तिरूपा त्वं दाहिका सूर्यकरस्य शक्तिः ।  
आह्लादिका त्वं बहु चन्द्रिकाया-  
स्तां तामहं स्तौमि नमामि चाम्बिकाम् ॥ २६ ॥  
  
योषा योषित्प्रियाणां त्वं विद्या त्वं चोर्ध्व रेतसाम् ।  
वाञ्छा त्वं सर्वजगतां माया च त्वं तथा हरेः ॥ २७ ॥  
  
याऽनेकरूपाणि विधाय नित्यं  
सृष्टिं स्थितिं हानिमपीह कर्त्री ।  
ब्रह्माच्युतस्थाणुशरीरहेतुः  
सा त्वं प्रसीदाद्य पुनर्नमस्ते ॥ २८ ॥  
  
मार्कण्डेय उवाच  
  
ततः सा जगतां माता कालिका पुनरेव हि ।  
उवाच मेनकां देवीं वाञ्छितं वरयेत्युत ॥ २९ ॥  
  
ततः सा प्रथमं पुत्रशतं वब्रे यशस्विनी ।  
वीर्यवच्चायुषा युक्तमृद्धिसिद्धिसमन्वितम् ॥ ३० ॥  
  
पश्चात् तथैकां तनयां सुरूपां गुणशालिनीम् ।  
कुलद्वयानन्दकरीं भुवनत्रदुर्लभाम् ॥ ३१ ॥  
  
ततो भगवती प्राह मेनकां मुनिसन्निभाम् ।  
स्मितपूर्वं तदा तस्याः पूरयन्ती मनोरथम् ॥ ३२ ॥  
  
देव्युवाच  
  
शतं पुत्राः सम्भवन्तु भवत्या वीर्यसंयुताः ।  
तत्रैको बलवान्मुख्यः प्रथमं सम्भविष्यति ॥ ३३ ॥  
  
सुता च तव देवानां मानुषाणां च रक्षसाम् ।  
हिताय सर्वजगतां भविष्याम्यहमेव ते ॥ ३४ ॥  
  
वं सुखप्रसवा नित्यं तथा नित्यं पतिव्रता ।  
अम्लाना रूपसम्ना सुभगा च भविष्यसि ॥ ३५ ॥  
  
मार्कण्डेय उवाच  
  
एवमुक्ता जगद्धात्री तत्रैवान्तरधीयत ।  
मेनका च मुदं लब्धा स्वस्थानं प्रविवेश ह ॥ ३६ ॥  
  
ततः काले तु सम्प्राप्ते मैनाकमचलोत्तमम् ।  
पक्षेण सह योऽद्यापि सिन्धुमध्ये प्रवर्तते ॥ ३७ ॥  
  
मेनका सुषुवे देवी देवेन्द्रं स्पर्धयागतम् ।  
अन्यानूनशतं पुत्रान् क्रमात् सा सुषुवे सती ॥ ३८ ॥  
  
महावीर्यान् महासत्त्वान् सर्वतो गुणैः ।  
ततः सा कालिका देवी योगनिद्रा जगन्मयी ॥ ३९ ॥  
  
पूर्वत्यक्तसतीरूपा जन्मार्थं मेनकां ययौ ।  
समयस्यानुरूपेण मेनका जठरे शिवा ॥ ४० ॥  
  
समुद्भूय समुत्पन्ना सा लक्ष्मीरिव सागरात् ।  
वसन्तसमये देवी नवम्यामृक्षयोगतः ॥ ४१ ॥  
  
अर्धरात्रे समुत्पन्ना गङ्गेव शशिमण्डलात् ।  
ततस्तस्यां तु जातायां प्रसन्ना अभवन् दिशः ॥ ४२ ॥  
  
अनुकूलो ववौ वायुर्गम्भीरो गन्धवाञ् शुभः ।  
वभूव पुष्पवृष्टिश्च तोयवृष्टिस्तथापरा ॥ ४३ ॥  
  
जज्वलुश्चाग्न्यः शान्ता जगर्जुश्च घनाघनम् ।  
तस्यां तु जातमात्रायां सर्वं स्वास्थ्यमपद्यत ॥ ४४ ॥  
  
तां तु दृष्ट्वा तथा जातां नीलोत्पलदलानुगाम् ।  
श्यामां सा मेनका देवी मुदमापातिहर्षिता ॥ ४५ ॥  
  
देवाश्च हर्षमतुलं प्रापुस्तत्र मुहुर्मुहुः ।  
तुष्टुवुश्चान्तरिक्षस्था गन्धर्वाप्सरसां गणाः ॥ ४६ ॥  
  
तां तु नीलोत्पलदलश्यामां हिमवतः सुताम् ।  
कालीति नाम्ना हिमवानाजुहाव कृतोदने ॥ ४७ ॥  
  
आन्धवैस्तु समस्तैस्तन्नाम्ना सा पार्वतीति च ।  
कालीति च तथा नाम्ना कीर्तिता गिरिनन्दिनी ॥ ४८ ॥  
  
ततः सा ववृधे देवी गिरिराजगृहे शुभा ।  
गङ्गेव वर्षासमये शरदीवाथ चन्द्रिका ॥ ४९ ॥  
  
धमानानुदिवसं चार्वङ्गी चारुतां मुहुः ।  
अघ्रे सानुदिनं काली चन्द्रबिम्बं कलामिव ॥ ५० ॥  
  
सा बालभावमापन्ना क्रीडन्ती कालिका मुदम् ।  
सखीभिः प्राप विपुलां कालिन्दीव सरिद्व्रजैः ॥ ५१ ॥  
  
षड्गुणास्तां स्वयं देवीं पूर्वजन्मवशीकृताः ।  
स्वयमीयुर्द्विजश्रेष्ठाः प्रावृषं कालिका यथा ॥ ५२ ॥  
  
अतिचक्राम स्वगुणैः सा देवी देवकन्यकाः ।  
रूपैरप्सरसः सर्वा गीतैर्गन्धर्वकन्यकाः ॥ ५३ ॥  
  
सा बाल्य एव सततं बन्धुवर्गप्रिया शुभा ।  
गुणैः स्वबन्धून् पितरं मातरं चाप्यतोषयत् ॥ ५४ ॥  
  
मातुः स्तुतिकरी नित्यं पितृपूजनतत्परा ।  
सर्वदा भ्रातृसहिता जगन्माताऽभवत्तदा ॥ ५५ ॥  
  
सर्वदा सा जगन्माता कन्या सा समुपस्थिता ।  
पितुः समीपे वसति कालिन्दीव विभावसोः ॥ ५६ ॥  
  
अथैकदा तां निकटे निधाय हिमवद्गिरिः ।  
तनयैः सह सङ्गम्य स्थितः परमकौतुकात् ॥ ५७ ॥  
  
अथागतस्तत्र मुनिर्नारदो देवलोकतः ।  
हिमवन्तं सुखासीनं सुतैः सार्धं ददर्श सः ॥ ५८ ॥  
  
अपश्यन्निकटे कालीं आलिकामिव सूर्यतः ।  
ज्योत्स्नामिव सुधांशोस्तु सम्यग्वृद्धां शरन्निशि ॥ ५९ ॥  
  
पूजितस्तेन गिरिणा कृतासन-परिग्रहः ।  
नारदः प्रथमं शैलं वृत्तान्त पर्यपृच्छत ॥ ६० ॥  
  
ततो विदितवृत्तान्तो नारदो मेनकां प्रति ।  
उवाच हर्षयन् वाक्यं मुनिर्वाक्यविशारदः ॥ ६१ ॥  
  
नारद उवाच  
  
एषा ते तनया रुच्या शुद्धांशोरिव वर्धिता ।  
आद्या कला शैलराज सर्वलक्षणशालिनी ॥ ६२ ॥  
  
शम्भोर्भवित्री दयिता सानुकूला सदा हरेः ।  
तस्य चित्तं वशे चैषा करिष्यति तपस्विनी ॥ ६३ ॥  
  
स चाप्येनामृते जायां नान्यामुद्वाहयिष्यति ।  
एतयोर्यादृशः प्रेमा कयोश्चिन्नैव तादृशः ॥ ६४ ॥  
  
भूतो वा भविता वापि नाधुना च प्रवर्तते ।  
अनया सुरकार्याणि कर्तव्यानि बहूनि च ॥ ६५ ॥  
  
अनयैव गिरिश्रेष्ठ अर्धनारीश्वरो हरः ।  
भविष्यति च सौहार्दाज्योत्स्नयैवामृतात्मनः ॥ ६६ ॥  
  
शरीरार्धं हरस्यैषा करिष्यति निजास्पदे ।  
स्वर्णगौरी सुवर्णाभा तपसा तोषिते हरे ॥ ६७ ॥  
  
विद्युद्गौरी त्वियं काली तव पुत्री भविष्यति ।  
गौरीति नाम्ना पश्चात्तु ख्यातिमेषा गमिष्यति ॥ ६८ ॥  
  
नान्यस्मै त्वमिमां दातुं मनः कर्तुमिहार्हसि ।  
इदं चोपांशु देवानां न प्रकाशं करिष्यसि ॥ ६९ ॥  
  
मार्कण्डेय उवाच  
  
इति तस्य वचः श्रुत्वा देवर्षेर्नारदस्य च ।  
उवाच हिमवान् वाक्यं मुनिं प्रति विशारदः ॥ ७० ॥  
  
हिमवानुवाच  
  
श्रूयते त्यक्तसङ्गः स महादेवो यतात्मवान् ।  
तपशोपांशु तपति देवानामप्यगोचरः ॥ ७१ ॥  
  
स कथं ध्यानमार्गस्थः परब्रहार्पितं मनः ।  
भ्रंशयिष्यति देवर्षे तत्र मे संशयो महान् ॥ ७२ ॥  
  
अक्षरं परमं ब्रह्म प्रदीपकलिकोपमम् ।  
सोऽन्तः पश्यति सर्वत्र न तु बाह्यं निरीक्षते ॥ ७३ ॥  
  
इति स्म श्रूयते नित्यं किन्नराणां मुखाद् द्विज ।  
स कथं तादृशं स्वान्तं शक्तो भ्रंशयितुं हरः ॥ ७४ ॥  
  
विशेषतः श्रूयते स्म दाक्षायण्या समं हरः ।  
समयं ज्ञातवान् पूर्वं तन्मे निगदतः शृणु ॥ ७५ ॥  
  
त्वामृतेऽन्यां न वनितां दाक्षायणि सति प्रिये ।  
भार्यार्थे सङ्ग्रहीष्यामि सत्यमेतद् ब्रवीमि ते ॥ ७६ ॥  
  
इति सत्या समं तेन पुरैव समयः कृतः ।  
तस्यां मृतायां स कथं स्त्रियमन्यां ग्रहीष्यति ॥ ७७ ॥  
  
नारद उवाच  
  
नात्रा कार्या त्वया चिन्ता गिरिराज भवत्सुता ।  
एषा सती समुत्पन्ना हरायैव न संशयः ॥ ७८ ॥  
  
मार्कण्डेय उवाच  
  
इत्युक्त्वा स तु देवर्षिर्नारदस्तु यथा सती ।  
मेनकायां समुत्पन्ना सर्वं तत् प्रोक्तवान् गिरौ ॥ ७९ ॥  
  
तत्सर्वं पूर्ववृत्तान्तं नारदस्य मुखाद् गिरिः ।  
श्रुत्वा सपुत्रदारः स तदा निःसंशयोऽभवत् ॥ ८० ॥  
  
ततः काली कथां श्रुत्वा नारदस्य मुखात् तदा ।  
लज्जयाऽधोमुखी भूत्वा स्मितविस्तारितानना ॥ ८१ ॥  
  
करेण तां तु सङ्गृह्य प्रोन्नमय्य मुखं गिरिः ।  
मूर्ध्नि सम्यगुपाघ्राय स्वासने सन्न्यवेशयत् ॥ ८२ ॥  
  
ततस्तां पुनरेवाह नारदः शैलपुत्रिकाम् ।  
हर्षयन् गिरिराजं तु मेनकां तनयैः सह ॥ ८३ ॥  
  
नारद उवाच  
  
सिंहासनेन किं स्वस्याः शैलराज भवेत् तव ।  
शम्भोरूरुः सदैवास्या आसनं तु भविष्यति ॥ ८४ ॥  
  
हरोरुमासनं प्राप्य तनया तव सन्ततम् ।  
नान्यत्र कुत्रचित्तुष्टिमासने प्राप्यते गिरे ॥ ८५ ॥  
  
मार्कण्डेय उवाच  
  
इति वचनमुदारं नारदः शैलराजं  
त्रिदिवमगमदुक्त्वा तत्क्षणाद् देवयानैः ।  
गिरिपतिरपि चिन्ताहर्षसन्मोहयुक्तः  
प्रविशदचलयासौ स्वान्तरं पद्मगर्भम् ॥ ८६ ॥  
  
इति श्रीकालिकापुराणे नारदागमने एकचत्वारिंशोऽध्यायः ॥ ४१ ॥  
द्विचत्रारिंशोऽध्यायः   
  
मार्कण्डेय उवाच  
  
एतस्मिन्नन्तरे शम्भुः क्षिप्रं त्यक्त्वा तदा सरः ।  
गङ्गावतारमगमद् हिमवत्प्रस्थमुत्तम ॥ १ ॥  
  
यत्र गङ्गा निपतिता पुरा ब्रह्मपुरात् सृता ।  
ओषधीप्रस्थनगरस्यादूरे सानुरुत्तमः ॥ २ ॥  
  
तत्र भर्गः स्वमात्मानमक्षरं परमात्परम् ।  
चेतो ज्ञानमयं नित्यं ज्योतीरूपं निराकुलम् ॥ ३ ॥  
  
जगन्मयं प्रदीपाभं द्वैतहीनाविशेषकम् ।  
एकाग्रं चिन्तयामास भगवान् वृषभध्वजः ॥ ४ ॥  
  
हरे ध्यानपरे तस्मिन् प्रमथा ध्यानतत्पराः ।  
अभवन् केचिदपरे नन्दिभृङ्ग्यादयो गणाः ॥ ५ ॥  
  
द्वाःस्था भूता महाभागा ये पूर्वद्वारि योजिताः ।  
तावन्तोऽपि गणास्तत्र नैव किञ्चनं कूजितम् ॥ ६ ॥  
  
तेषां संश्रूयते सर्वे निःशब्दाः संस्थितास्ततः ।  
अन्ये तु तत्र क्रीडन्ति गणा दूरान्तरस्थिताः ॥ ७ ॥  
  
कुसुमैश्च दलैर्भक्तैर्गिरिप्रस्रवणोदकैः ।  
रत्नानि च विचिन्वन्तो भूषिता गैर्कैस्तथा ॥ ८ ॥  
  
सगणं तु तथा दृष्ट्वा गिरिराजो गतं हरम् ।  
स्वस्थानमोषधिप्रस्थान्निःसृत्य सहितो गणैः ॥ ९ ॥  
  
पूजार्थमुपतस्थे स यथायोग्यं तथार्चयत् ।  
स चापि शम्भुस्तस्यार्च्चां परया श्रद्धया युतः ।  
प्रतिजग्राह कूटस्थो गङ्गाशीर्षे यथा पुरा ॥ १० ॥  
  
पूजितस्तेन सहसा गिरिराजं वृषध्वजः ।  
उवाच ध्यानयोगस्थः स्मयन्निव जगत्पतिः ॥ ११ ॥  
  
ईश्वर उवाच  
  
तव प्रस्थे तपस्तप्तुं रहस्यमहमागतः ।  
न यथा कोऽपि निकटं समायाति तथा कुरु ॥ १२ ॥  
  
त्वं महात्मा जगद्धाम् मुनीनां च सदाश्रयः ।  
देवानां राक्षसानां च यक्षाणां किन्नरस्य च ॥ १३ ॥  
  
सदावासो द्विजातीनां गङ्गापूतश्च नित्यदा ।  
त्वत्पुरस्यास्य निकटे प्रस्थं गङ्गावतारणम् ॥ १४ ॥  
  
आश्रितोऽहं गिरिश्रेष्ठ तद्योग्यं कुरु साम्प्रतम् ॥ १५ ॥  
  
इत्युक्त्वा जगतां नाथस्तूष्णीमास वृषध्वजः ।  
गिरिराजस्तदा शम्भुं प्रणयादिदमब्रवीत् ॥ १६ ॥  
  
हिमवानुवाच  
  
पूतोऽस्मि जगतां नाथ त्वयाऽहं परमेश्वर ।  
आगतेनाद्य विषयमितः कृत्यं किमस्ति मे ॥ १७ ॥  
  
तपसा महता त्वं हि देवैर्यत्नपरस्थितै ।  
न प्राप्यसे जगन्नाथ स त्वं स्वयमुपस्थितः ॥ १८ ॥  
  
मत्तो धन्यतरो नास्ति न मत्तोऽन्योऽस्ति पुण्यवान् ।  
यद्भवान् हिमवत्प्रस्थे तपसे समुपस्थितः ॥ १९ ॥  
  
देवेन्द्रादधिकं मन्ये आत्मानं परमेश्वर ।  
सगणेन त्वया प्राप्तो यदाऽहं कामचारतः ॥ २० ॥  
  
इत्युक्त्वा गिरिराजोऽथ स्ववेश्म पुनरागमत् ।  
नियमाय परिवारान् गणानप्यवदत् स्वकान् ॥ २१ ॥  
  
अद्य प्रभृति नो गन्ता कोऽपि गङ्गावतारणम् ।  
मच्छासनं न हि विना यो गन्ता दण्डये ह्यहम् ॥ २२ ॥  
  
इति स्वान् स नियम्याशु तिलपुष्पकुशान् फलम् ।  
समादायाशु तनयासहितोऽगाद् हरान्तिकम् ॥ २३ ॥  
  
अथ गत्वा जगन्नाथं हरं ध्यानपरं तदा ।  
नमयामास तनयां कालीं सर्वगुणान्विताम् ॥ २४ ॥  
  
तिलपुष्पादिकं यद् यत्तत्तदग्रे निधाय सः ।  
अग्रे कृत्वा सुतां शम्भुमिदमाह स शैलराट ॥ २५ ॥  
  
हिमवानुवाच  
  
भगवंस्तनयेयं मे त्वमाराधयितुं प्रति ।  
समादिष्टा समानीता त्वदाराधनकाङ्क्षिणी ॥ २६ ॥  
  
सखिभ्यां सह नित्यं त्वां सेवतामीश शङ्कर ।  
अनुजानीहि सेवायै मयि ते यद्यनुग्रहः ॥ २७ ॥  
  
मार्कण्डेय उवाच  
  
अथ तां शङ्करोऽपश्यत् प्रथमारूढयौवनाम् ।  
फुल्लेन्दीवरपत्राभां पूर्णचन्द्रनिभाननाम् ॥ २८ ॥  
  
समग्रनीचकेशौघप्राप्तवेशविजृम्भिकाम् ।  
कम्बुग्रीवां विशालाक्षीं चारुकर्णयुगोज्ज्वलाम् ॥ २९ ॥  
  
ऋणालायतपर्यन्तबाहुयुग्ममनोरमाम् ।  
राजीवकुण्डलप्रख्यघनपीनोन्नतस्तनौ ॥ ३० ॥  
  
बिभ्रती क्षीणसन्मध्यां रक्तपाणितलद्वयाम् ।  
स्थलपद्मप्रतीकाश-पादयुग्ममनोरमाम् ॥ ३१ ॥  
  
मध्यक्षीणां महासत्त्वां वृत्तस्थूलघनोज्ज्वलाम् ।  
सुजङ्घां नागनासोरुंइम्ननाभिविभूषिताम् ॥ ३२ ॥  
  
सुवृत्तचारुजङ्घाग्रां त्रिगम्भीरां षडुन्नताम् ।  
सर्वलक्षणसम्पूर्णां त्रिषु लोकेषु दुर्लभाम् ॥ ३३ ॥  
  
ध्यानपञ्जरनिर्बन्धमुनिमानसमप्यरम् ।  
दर्शनाद् भ्रंशितुं शक्तां योषिद्गणशिरोमणिम् ॥ ३४ ॥  
  
तां दृष्ट्वा तपसे नित्यं ध्यानिनां च मनोहराम् ।  
विघ्नहेतुं चानुरागवर्धिनीं कामरूपिणीम् ॥ ३५ ॥  
  
गिरिराजस्य वचनात्तनयां तस्य शङ्करः ।  
पर्येषणायै जगृहे गौरवादपि गोरथः ॥ ३६ ॥  
  
ईश्वर उवाच  
  
उवाचेदं तव सुता सखिभ्यां स शैलराट् ।  
नित्यं मे सेवतां यत्नाद् निर्भीता ह्यत्र तिष्ठतु ॥ ३७ ॥  
  
मार्कण्डेय उवाच  
  
एवमुक्त्वा तु तां देवीं सेवायै जगृहे हरः ।  
इदमेव महद् धैर्यं यद् विघ्नो न हि विघ्नयेत् ।  
निर्विघ्नं स्थानमासाद्य यत्तपः क्रियते द्विजैः ॥ ३८ ॥  
  
सविघ्नो विघ्नहेतुं यः परिभूय प्रवर्तते ।  
त्वन्महत्त्वं च तपसां धीरता च तपस्विनाम् ॥ ३९ ॥  
  
ततः स्वपुरमायातो गिरिराट् परिचारकैः ।  
हरश्च ध्यानयोगेन परं चिन्तयितुं स्थितः ॥ ४० ॥  
  
काली सखिभ्यां सहिता प्रत्यहं चन्द्रशेखरम् ।  
सेवमाना महादेवं गमनागमनैः स्थिता ॥ ४१ ॥  
  
कदाचित् सहिता काली सखिभ्यां शङ्कराग्रतः ।  
वितन्वती शुभं गीतं पञ्चमञ्चातनोत्तदा ॥ ४२ ॥  
  
कदाचित् कुशपुष्पादिसमिद्वारि हराय सा ।  
सखिभ्यां स्नानसत्कारं कुर्वन्ती न्यवसत्तदा ॥ ४३ ॥  
  
कदाचिदग्रे नियता स्थिता चन्द्रभृतो मुखम् ।  
वीक्षन्ती चिन्तयामास सकामा चन्द्रशेखरम् ॥ ४४ ॥  
  
(अदा कार्येषु सा व्यग्रा तदा तत्कर्म चेष्टते ।  
ऋत्यहीना यदा सा तु तदैवाचिन्तयद्धरम् ॥ ४५ ॥  
  
अदा मामेष भूतेशः कर्ता पाणिगृहीतिकाम् ।  
अदा मया समं रन्ता नानासद्भावभावनैः ॥ ४६ ॥  
  
ति चिन्तापरा काली स्वप्नेऽपि परमेश्वरम् ।  
र्चयत्येव परमं सदा चिन्तनतत्परा ॥ ४७ ॥  
  
ग्रं गता यदा काली प्रध्यायति महेश्वरम् ।  
अदा तद् वेदभूतेशस्तां निसर्गपरिस्थिताम्) ॥ ४८ ॥  
  
किन्तु गर्भगतैर्बीजैर्धूतदेहेति तां तदा ।  
नाग्रहीद्गिरिशः कालीं भार्यार्थे ह्यधृतव्रताम् ॥ ४९ ॥  
  
महादेवोऽपि तां दृष्ट्वा तदैवेदमचिन्तयत् ।  
कथमेषा तपश्चर्याव्रतं कुर्याद् गिरेः सुता ॥ ५० ॥  
  
कृतव्रतां ग्रहीष्यामि गर्भबीजविवर्जिताम् ।  
कालीं भार्या स्वदयितां योनिजामतिदूषिताम् ॥ ५१ ॥  
  
व्रतेन चाथ संस्कारैर्गर्भबीजं विमुच्यते ।  
तस्माद् व्रतं यथा काली कुर्यात् तद् युज्यते कथम् ॥ ५२ ॥  
  
इति सञ्चिन्त्य भूतेशस्तदा ध्यानमनाः स्थितः ।  
ध्यानासक्तस्य तस्याथ नान्यचिन्ता व्यजायत ॥ ५३ ॥  
  
काली त्वनुदिनं शम्भुं भक्त्या भृशमसेवत ।  
विचिन्तयन्ती सततं तस्य रूपं महात्मनः ॥ ५४ ॥  
  
हरो ध्यानपरः कालीं नित्यं प्रत्यक्षतः स्थिताम् ।  
विस्मृत्य पूर्ववृत्तान्तं पश्यन्नपि न पश्यति ॥ ५५ ॥  
  
एतस्मिन्नन्तरे देवांस्तारको नाम दैत्यराट् ।  
ववाधे सर्वलोकांश्च ब्रह्मणो वरदर्पितः ॥ ५६ ॥  
  
वशीकृत्य स लोकांस्त्रीन् स्वयमिन्द्रो बभूव ह ।  
विद्राव्य सकलान् देवान् दैत्यान् स्वांस्तत्पदेषु च ।  
स्वयं नियोजयामस देवयोनिष् चाप्यसौ ॥ ५७ ॥  
  
न यमः स्वेच्छया लोकांस्तस्मिन् राज्ञि नियच्छति ।  
न स्वेच्छया तथा सुर्यो लोकांस्तपति तद्भयात् ॥ ५८ ॥  
  
चन्द्रस्तु नर्मसाचिव्यं तस्य कुर्वन् स रश्मिभिः ।  
वायुना सह सङ्गम्य तत्सेवां विदधेऽनिशम् ॥ ५९ ॥  
  
सदा सौगन्ध्यगाम्भीर्यशैत्यस्निग्धत्वसंयुतः ।  
तं बीजयन् ववौ वायुः शासनात्तस्य भूभृतः ॥ ६० ॥  
  
धनदोऽपि यथासारं धनमादाय यत्नतः ।  
सावधानस्तस्य सेवामकरोत्तारकेच्छया ॥ ६१ ॥  
  
अग्निस्तस्याभवत् सूदः शासनात्तारकस्य तु ।  
व्यञ्जनान्यथ भोज्यानि चक्रे तस्येच्छया तदा ॥ ६२ ॥  
  
निर्-ऋतिस्तस्य सततं सहितः सर्वराक्षसैः ।  
अश्वान् गजान् वाहनानि कारयामास साध्वसात् ॥ ६३ ॥  
  
नृत्यद्भिरप्सरोभिश्च स्तुवद्भिः सूतमागधैः ।  
गायमानैश्च गन्धर्वैः सञ्चिक्रीड सुरान् द्विषन् ॥ ६४ ॥  
  
एवं स सर्वलोकांस्तु त्रिष्वप्यथ विलोडयन् ।  
लोकेषु सारान् सारांश्च देवानामप्यथाग्रहीत् ॥ ६५ ॥  
  
तेनाभिबाधिताः सर्वे देवाः शक्रपुरोगमाः ।  
ब्रह्माणं शरणं जग्मुरनाथा नाथमुत्तमम् ॥ ६६ ॥  
  
ते प्रणम्य सुराः सर्वे पुरुहूतपुरोगमाः ।  
इदमूचुर्महात्मानं सर्वलोकपितामहम् ॥ ६७ ॥  
  
देवा ऊचुः   
  
लोकेश तारको दैत्यो वरेण तव दर्पितः ।  
निरस्यास्मान् हठादस्मद्विषयान् स्वयमग्रहीत् ॥ ६८ ॥  
  
रात्रिन्दिवं बाधतेऽस्मान् यत्र तत्र स्थिता वयम् ।  
पलायिताश्च पश्यामः सर्वकाष्ठासु तारकम् ॥ ६९ ॥  
  
अग्निर्यमोऽथ वरुणो निर्-ऋतिर्वायुरेव च ।  
तथा मनुष्यधर्मा च सर्वैः अरिकरैर्युतः ॥ ७० ॥  
  
एते तेनार्दिता ब्रह्मन् देवास्तस्यैव शासनात् ।  
अनिच्छाकार्यनिरताः सर्वे तस्यानुजीविनः ॥ ७१ ॥  
  
या देववनिताः स्वर्गे ये चाप्यप्सरसां गणाः ।  
तान् सर्वानग्रहीद् दैत्यः सारं लोकेषु यच्च यत् ॥ ७१ ॥  
  
न यज्ञाः सम्प्रवर्तन्ते न तपस्यन्ति तापसाः ।  
दानधर्मादिकं किञ्चिद् न लोकेषु प्रवर्तते ॥ ७३ ॥  
  
तस्य सेनापतिः पापः क्रौञ्चो नामास्ति दानवः ।  
स पातालतलं गत्वा बाधतेऽहर्निशं प्रजाः ॥ ७४ ॥  
  
तस्मात् तु तारकेणेडं सकलं भुवनत्रयम् ।  
हृतं सर्वं जगत् त्राहि पापात्तस्मात् पितामह ॥ ७५ ॥  
  
वयं च यत्र स्थास्यामस्तत्स्थानं विनिदेशय ।  
स्वस्थानाच्च्यावितास्तेन लोकनाथ जगद्गुरो ॥ ७६ ॥  
  
त्वं नो गतिश्च शास्त्रा च त्वं नस्त्राता पिता प्रसूः ।  
त्वमेव भुवनानां च स्थापकः पालकः कृती ॥ ७७ ॥  
  
तस्माद् यावत्तारकाख्ये वह्नौ दग्धाः प्रजापते ।  
न भवाअस्तथा कर्तुं भवता युज्यतेऽधुना ॥ ७८ ॥  
  
मार्कण्डेय उवाच  
  
सुराणां वचनं श्रुत्वा ब्रह्मलोकपितामहः ।  
प्रत्युवाच सुरान् सर्वांस्तत्कालसदृशं वचः ॥ ७९ ॥  
  
ब्रह्मोवाच  
  
ममैव वरदानेन तारकाख्यः समेधितः ।  
न मत्तस्तस्य मरणं युज्यते त्रिदिवौकसः ॥ ८० ॥  
  
युष्माकञ्च प्रतीकारः कर्तव्यः प्रतिकर्मणि ।  
किन्तु सम्यक् न शक्नोमि प्रतिकर्तुं प्रचोदितः ॥ ८१ ॥  
  
तस्माद् यथा तारकाख्यः स्वयमेष्यति सङ्क्षयम् ।  
तथा यूयं संविदध्वमुपदेशकरस्त्वहम् ॥ ८२ ॥  
  
न मया तारको वध्यो न तथा वनमालिना ।  
न हरेण तथा वध्यो नान्यैरपि सुरैर्नरैः ॥ ८३ ॥  
  
एष एव वरो दत्तो मया तस्मै तपस्यते ।  
उपायश्चिन्तितश्चास्ति तत्कुर्वन्तु सुरोत्तमाः ॥ ८४ ॥  
  
सती दाक्षायणी पूर्वं त्यक्तदेहा स्वजन्मने ।  
अगच्छन्मेनकां देवीं शैलराजस्य योषितम् ॥ ८५ ॥  
  
तां समुत्पादयामास मेनकाजठरे गिरिः ।  
लक्ष्मीमिव् पुरा ख्यातां भृगुः स्वतनयो मम ॥ ८६ ॥  
  
तामवश्यं महादेवः कुर्यात् पाणिगृहीत्रिकाम् ।  
यथा स नचिरात्तस्यामनुरक्तो भवेत् सुराः ॥ ८७ ॥  
  
तथा विदध्वं सुतरां तत्तेजः प्रतिकर्तु वः ।  
तमूर्ध्वरेतसं शम्भुं सैव प्रच्युतरेतसम् ॥ ८८ ॥  
  
कर्तुं समर्था नान्यास्ति काचिदप्यबलाऽपरा ।  
तस्य तेजश्च्युतं यच्च तस्माद् यो जायते सुतः ॥ ८९ ॥  
  
स एव तारकाख्यस्य हन्ता नान्यस्तु विद्यते ।  
सा सुता गिरिराजस्य साम्प्रतं रूढयौवना ॥ ९० ॥  
  
तपस्यन्तं गिरिप्रस्थे नित्यं पर्येषते हरम् ।  
वाक्याद् हिमवतः सा तु काली नाम्ना निषेवते ।  
सखिभ्यां सह सर्वज्ञं ध्यानस्थं परमेश्वरम् ॥ ९१ ॥  
  
तामग्रतो वर्तमानां त्रिलोकवरवर्णिनीम् ।  
ध्यानासक्तो महादेवो मनसापि न चेच्छति ॥ ९२ ॥  
  
यथा समीहते भार्यां कालीं च चन्दशेखरः ।  
तथा कुरुध्वं त्रिदशा नचिरादेव यत्नतः ॥ ९३ ॥  
  
स्वस्थानं भवतां स्वर्गस्तस्मात् तारकमप्यहम् ।  
निवर्तयिष्ये सङ्गम्य गच्छध्वं विगतज्वराः ॥ ९४ ॥  
  
मार्कण्डेय उवाच  
  
इत्युक्त्वा सर्वलोकेशस्तारकाख्यमुपस्थितः ।  
उपसङ्गम्य वचनं समाभाष्येदमब्रवीत् ॥ ९५ ॥  
  
ब्रह्मोवाच  
  
भो भो तारक मा स्वर्गराज्यं त्वं परिशाधि भोः ।  
तदर्थं न तपस्तप्तं समये भवता पुरा ॥ ९६ ॥  
  
वरो नापि मया दत्तो न मया स्वर्गराजता ।  
तस्मात् स्वर्गं परित्यज्य क्षितौ राज्यं समाचर ॥ ९७ ॥  
  
देवभोग्यानि तत्रैव सम्भविष्यन्ति तेऽसुर ।  
  
मार्कण्डेय उवाच  
  
इत्युक्त्वा सर्वलोकेशस्तत्रैवान्तरधीयत ॥ ९८ ॥  
  
स तारकः परित्यज्य स्वर्गं क्षितिमथाभ्ययात् ।  
तत्रैव संस्थितो देवान् बाधते स्म स नित्यशः ।  
इन्द्रं करप्रदं चक्रे निदेशस्थं महाबलम् ॥ ९९ ॥  
  
तमिन्द्रः सततं देवभोग्यानि वितरन् मुहुः ।  
सेवमानः क्षमो नाभूत् सन्तोषयितुमीश्वरम् ॥ १०० ॥  
  
एवं तेनार्दिता देवा मन्युना परिपीडिताः ।  
विधातुरुपदेशेन यत्नं चक्रुर्हरान्वये ॥ १०१ ॥  
  
तत इन्द्रोऽथ गुरुणा सङ्गम्य कृतनिश्चयः ।  
कुसुमेषुं समाहूय वचनं चेदमब्रवीत् ॥ १०२ ॥  
  
इन्द्र उवाच   
  
त्वयेदं पाल्यते विश्वं त्वया विश्वं प्रसूयते ।  
त्वं ब्रह्मविष्णुरुद्राणां प्रीतिहेतुः पुरा भवः ॥ १०३ ॥  
  
ब्रह्मा प्रीत्या यथा पूर्वमगृह्णाच्चरितव्रताम् ।  
सावित्रीं माधवो लक्षमीं सतीं दाक्षायणीं हरः ॥ १०४ ॥  
  
ताः प्रीतये पुरा तेषां देवेशानां यथा कृता ।  
तथैव कुरु मे प्रीतिं काम प्राणभृतां सदा ॥ १०५ ॥  
  
न त्वं न कस्यचित् स्वर्गे पाताले वाथ भूतले ।  
प्रियः प्राणभृतां काम सततं जगतां मतः ॥ १०६ ॥  
  
देवदानवयक्षाणां रक्षसां मानुषस्य च ।  
त्वं पालकश्च कर्ता च हृदये च प्रवर्तसे ॥ १०७ ॥  
  
तस्मात् त्वं सर्वजगतां हिताय कुरु चेष्टितम् ।  
देवदानवयक्षाणां मानुषाणां महात्मनाम् ॥ १०८ ॥  
  
मार्कण्डेय उवाच   
  
एतच्छ्रुत्वा वचस्तस्य शक्रस्य मकरध्वजः ।  
देवराजमुवाचेदं सुप्रीतस्तद्वचोऽमृतैः ॥ १०९ ॥  
  
मदन उवाच   
  
यत्राहमीशिता शक्र तत्कर्म विदितं त्वया ।  
तस्मान्ममोचितं शक्यं करिष्ये तन्निदेशय ॥ १०० ॥  
  
पञ्चैव बाणा मृदवस्ते च पुष्पमया मम ।  
चापस्तथा पुष्पमयः शिञ्जिनी भ्रमरात्मिका ॥ १११ ॥  
  
रतिर्मे दयिता जाया वसन्तः सचिवो मम ।  
यन्ता मलयजो वायुर्मित्रं मम सुधानिधिः ॥ ११२ ॥  
  
सेनाधिपो मे शृङ्गारो हावा भावाश्च सैनिकाः ।  
सर्वे मे मृदवोऽक्रूरा अहं चापि तथाविधः ॥ ११३ ॥  
  
यद् येन युज्यते कार्यं धीमांस्तत्तेन योजयेत् ।  
मम योग्यं तु यत् कर्म तस्मात्तस्मिन् नियोजय ॥ ११४ ॥  
  
इन्द्र उवाच   
  
यत् कारयितुमिच्छामि भवता तन्मनोभव ।  
तत्ते समुचितं कर्म तस्मिन् परिवृतो भवान् ॥ ११५ ॥  
  
कृतकर्मापि तत्र त्वं कृती चापि मनोभव ।  
त्वदन्यैः किन्तु दुःसाध्यं तत्त्वां तत्र नियोजये ॥ ११६ ॥  
  
श्रूयते हि तपस्यन्तं ध्यानस्थं वृषभध्वजम् ।  
गिरेर्हिमवतः प्रस्थे निराकाङ्क्षं वधूकृतौ ॥ ११६ ॥  
  
तं पितुर्वचनात् काली तपस्यन्तं निषेवते ।  
सखिभ्यां सहिता नित्यं हरस्यानुमतेऽधुना ॥ ११७ ॥  
  
आरूढयौवनां तां तु स्त्रीरत्नमपि सुन्दरीम् ।  
ध्यानासक्तो महादेवो नेहते मनसापि च ॥ ११८ ॥  
  
सानुरागो यथा तस्यां जायते वृषभध्वज ।  
तथा विधत्स्व देवानां हिताय जगतामपि ॥ ११९ ॥  
  
सह सत्या यथा रेमे सानुरागो वृषध्वजः ।  
अथैतया गिरिजया रमतां तत्कृतेन वै) ॥ १२० ॥  
  
तस्याः कृते तु यत्तेजः प्रच्युतं यद् हरस्य वै ।  
ततो यो जायते सोऽस्मांस्तारकादुद्धरिष्यति ॥ १२१ ॥  
  
मार्कण्डेय उवाच   
  
ततः स देवराजस्य वचः श्रुत्वा मनोभवः ।  
प्राप्तकालं च सस्मार शाप ब्रह्मकृतं पुरा ॥ १२२ ॥  
  
सन्ध्यां प्रतिविधातारं यदा शस्त्रं परीक्षितम् । कामोऽहनत्   
पुष्पबाणैस्तदा तमशपद्विधिः ॥ १२३ ॥  
  
शम्भुनेत्राग्निदग्धस्त्वं भविष्यसि द्विजोत्तमाः ।  
यदा कुर्याद् गिरिसुतां हरः पाणिगृहीतिकाम् ॥ १२४ ॥  
  
तदा भवान् शरीरेणागमिष्यति समग्रताम् ।  
इति स्मृत्वा विधेः शापं भीतोऽपि मकरध्वजः ॥ १२५ ॥  
  
अङ्गीचक्रे शक्रवाक्यात् काल्या योजयितुं हरम् ।  
इदं च वचनं प्रोचे तत्कालसदृशं पुनः ॥ १२६ ॥  
  
मदन उवाच   
  
करिष्ये तद्वचः शक्र हरं सङ्गमयाम्यहम् ।  
काल्या गिरिजया सार्धं दाक्षायण्या यथा पुरा ॥ १२७ ॥  
  
किन्त्वेकं मम साहाय्यं कर्ता त्वं हरमोहने ।  
यदा सन्मोहनेनाहं हरं सन्मोहयामि च ॥ १२८ ॥  
  
तदा कुरु सहायं त्वं स्वःस्थमाप्याययस्व माम् ।  
प्रविश्याहं सुरभिणा न चिराच्छङ्कराश्रमम् ॥ १२९ ॥  
  
विधाय पूर्वं मनसो विकारं हर्षणेन तु ।  
सम्मोहनेन सुदृढं मोहयिष्ये वृषध्वजम् ॥ १३० ॥  
  
स्मरिष्यसि त्वं सम्प्राप्ते काले मां मम पालने ।  
अहं गच्छामि सहितं तत्कर्तुं बलसूदन ॥ १३१ ॥  
  
मार्कण्डेय उवाच  
  
इत्युक्त्वा स जगामाथ मदनः शङ्कराश्रमम् ।  
शक्रोऽपि त्रिदशान् सर्वानिदमाह वचस्तदा ॥ १३२ ॥  
  
यूयं कुरुध्वं साहाय्यं यत्र याति मनोभवः ।  
तत्र तत्रानुगयैव समये मां च बोधत ॥ १३३ ॥  
  
यदा सम्मोहनेनायं सम्मोहयति शङ्करम् ।  
तदाहमपि यास्यामि तत्र बोधत मां सुराः ॥ १३४ ॥  
  
इत्युक्तास्तेन शक्रेण देवा जग्मुर्मनोभवम् ।  
सोऽपि गत्वा यत्र हरो गङ्गावतरणे गिरेः ।  
हिमभारभृतः सानौ सुरभिं च न्ययोजयत् ॥ १३५ ॥  
  
ततस्तत्र गते सम्यक्सुरभौ तस्य लक्षणम् ।  
अभवन्नचिरादेव तरुगुल्मलतासु च ॥ १३६ ॥  
  
पुष्पिताः किंशुकास्तत्र मञ्जुलाः केतकास्तथा ।  
सरांसि च सप्द्मानि सविकाराश्च जन्तवः ॥ १३७ ॥  
  
ववौ वायुश्च गम्भीरो गन्धिलः पुष्परेणुभिः ।  
शनैः शनैः सुखकरः कर्षयन् स हि काननम् ॥ १३८ ॥  
  
पक्षिणश्च मृगाश्चैव ये चान्ये प्राणधारिणः ।  
सिद्धाश्च किन्नराश्चैव द्वन्द्वभावं वितेनिरे ॥ १३९ ॥  
  
चूताः कुसुमितास्तत्र नवस्तबकभूषिताः ।  
अशोकाः पाटलाश्चैव नागकेशरकारुणाः ॥ १४० ॥  
  
सविकारा गणाश्चासन् शङ्करस्य तदा द्विजाः ।  
प्रत्यक्षत्ॐ ययुस्तेऽपि विकारं शम्भुसाध्वसात् ॥ १४१ ॥  
  
भ्रमन्ति स्म तदा तत्र भ्रमराः कुसुमोद्भवम् ।  
पिबन्तो बहुशश्च्युतं गुञ्जन्तः सह जायया ॥ १४२ ॥  
  
एवं प्रवृत्ते सुरभौ शृङ्गारोऽपि गणैः सह ।  
हावभावयुतस्तत्र प्रविवेश हरान्तिकम् ॥ १४३ ॥  
  
मदनः सगणस्तत्र निवसंश्चिरमेव हि ।  
न दृष्टवांस्तदा शम्भोश्छिद्रं येन प्रवेक्ष्यति ॥ १४४ ॥  
  
यदा च प्राप्तविवरस्तदा भयविमोहितः ।  
नाग्रेसरोऽभवत् तस्य मदनो रतिवारितः ॥ १४५ ॥  
  
एवं यातस्तस्य कालः प्रभूतो द्विजसत्तमाः ।  
निरूपयन् न वा चाप छिद्रं तस्य यतेस्तदा ॥ १४६ ॥  
  
ज्वलत्कालाग्निसङ्काशं भानुलक्षसमप्रभम् ।  
ध्यानस्थं शङ्करं को वा समासादयितुं क्षमः ॥ १४७ ॥  
  
अथैकदा गिरिसुता काली तस्याभवत्पुरः ।  
कृत्वा परीष्टिं कर्तव्या सखिभ्यां प्रणता स्थिता ॥ ३४८ ॥  
  
शङ्करोऽपि तदा ध्यानं त्यक्त्वा तत् क्षणमास्थितः ।  
योजयन् स्वगणान् कृत्ये ज्योतिश्चिन्ताविवर्जितः ॥ १४९ ॥  
  
तच्छिद्रं प्राप्य मदनः प्रथमं हर्षणेन तु ।  
बाणेन हर्षयामास पार्श्वस्थं चन्द्रशेखरम् ॥ १५० ॥  
  
शृङ्गारश्च तदा भावैर्हावैश्च सहितो हरम् ।  
जगाम कामसाहाय्यं कुर्वन् सुरभिणा सह ॥ १५१ ॥  
  
हर्षणेनातिहृषितः शृङ्गाराद्यैर्निषेवितः ।  
शङ्करो वदनं काल्याः साकूतं संव्यलोकयत् ॥ १५२ ॥  
  
तत् प्राप्य विवरं कामः पुष्पं चापे न्ययोजयत् ।  
सम्मोहनं पुष्पवृतं पुष्पमालाविवर्धितम् ॥ १५३ ॥  
  
तदाभूद् दक्षिणे पार्श्वे रतिः प्रीतिस्तु वामतः ।  
पृष्ठे वसन्तस्तूणीरं पौष्पमादाय सुन्दरः ॥ १५४ ॥  
  
आकर्णपूरितं पुष्पं चापमाकृष्य संयतः ।  
यदा मनोभवो वायुस्तदा तं समुपेयिवान् ॥ १५५ ॥  
  
एवं प्रवृत्ते सुरभौ शृङ्गारोऽपि गणैः सह ।  
हावभावयुतस्तत्र प्रविवेश हरान्तिकम् ॥ १४३ ॥  
  
मदनः सगणस्तत्र निवसंश्चिरमेव हि ।  
न दृष्टवांस्तदा शम्भोश्छिद्रं येन प्रवेक्ष्यति ॥ १४४ ॥  
  
यदा च प्राप्तविवरस्तदा भयविमोहितः ।  
नाग्रेसरोऽभवत् तस्य मदनो रतिवारितः ॥ १४५ ॥  
  
एवं यातस्तस्य कालः प्रभूतो द्विजसत्तमाः ।  
निरूपयन् न वा चाप छिद्रं तस्य यतेस्तदा ॥ १४६ ॥  
  
ज्वलत्कालाग्निसङ्काशं भानुलक्षसमप्रभम् ।  
ध्यानस्थं शङ्करं को वा समासादयितुं क्षमः ॥ १४७ ॥  
  
अथैकदा गिरिसुता काली तस्याभवत्पुरः ।  
कृत्वा परीष्टिं कर्तव्या सखिभ्यां प्रणता स्थिता ॥ ३४८ ॥  
  
शङ्करोऽपि तदा ध्यानं त्यक्त्वा तत् क्षणमास्थितः ।  
योजयन् स्वगणान् कृत्ये ज्योतिश्चिन्ताविवर्जितः ॥ १४९ ॥  
  
तच्छिद्रं प्राप्य मदनः प्रथमं हर्षणेन तु ।  
बाणेन हर्षयामास पार्श्वस्थं चन्द्रशेखरम् ॥ १५० ॥  
  
शृङ्गारश्च तदा भावैर्हावैश्च सहितो हरम् ।  
जगाम कामसाहाय्यं कुर्वन् सुरभिणा सह ॥ १५१ ॥  
  
हर्षणेनातिहृषितः शृङ्गाराद्यैर्निषेवितः ।  
शङ्करो वदनं काल्याः साकूतं संव्यलोकयत् ॥ १५२ ॥  
  
तत् प्राप्य विवरं कामः पुष्पं चापे न्ययोजयत् ।  
सम्मोहनं पुष्पवृतं पुष्पमालाविवर्धितम् ॥ १५३ ॥  
  
तदाभूद् दक्षिणे पार्श्वे रतिः प्रीतिस्तु वामतः ।  
पृष्ठे वसन्तस्तूणीरं पौष्पमादाय सुन्दरः ॥ १५४ ॥  
  
आकर्णपूरितं पुष्पं चापमाकृष्य संयतः ।  
यदा मनोभवो वायुस्तदा तं समुपेयिवान् ॥ १५५ ॥  
  
संहिते पुष्पबाणे तु गिरिजां चन्द्रशेखरः ।  
जातेन्द्रियविकारः सन् जिघृक्षुः सङ्गमेऽभवत् ॥ १५६ ॥  
  
अमराः शक्रसहितास्तदा सर्वे वियद्गताः ।  
सभ्यं मनोभवं मेने सुरकृत्ये निवेशितभ् ॥ १५७ ॥  
  
अथ संस्मृत्य संयम्य निगृह्य विकृतिं तदा ।  
इन्द्रियस्य महादेवः सहसेदं व्यचिन्तयत् ॥ १५८ ॥  
  
योनिजां गिरिजां कालीं तपोव्रतविवर्जिताम् ।  
कथं सङ्गमकामोऽहं धर्तुमिच्छामि वै हठात् ॥ १५९ ॥  
  
तपोव्रतपवित्राङ्ग्ॐ तपश्चरणसत्कृताम् ।  
स्वयमेव ग्रहीष्यामि सतीं दाक्षायणीमिव ॥ १६० ॥  
  
कथं विकृतकामोऽहमनिच्छन्निव साम्प्रतम् ।  
केनापि चाकृष्ट इव चिकीर्षुः सङ्गमोद्भवम् ॥ १६१ ॥  
  
एवं विकारहेतुं स निश्चिन्वन्निन्द्रियस्य तु ।  
पुरोऽवलोकयामास संहितेषुं मनोभवम् ॥ १६२ ॥  
  
एतस्मिन्नन्तरे ब्रह्मा विज्ञातसमयः सुरान् ।  
दृष्ट्वा स्थानादाजगाम तत्समाजमनुग्रहात् ॥ १६३ ॥  
  
ततः स कुपितो दृष्ट्वा सन्धितेषुं मनोभवम् ।  
जज्वाल ज्वलनप्रख्यस्तं दिधक्षुः प्रसह्य तु ॥ १६४ ॥  
  
कामोऽयं समयं ज्ञात्वा मां मोहयितुमिच्छति ।  
मनो मे स्ववशं कर्तुं तन्नयामि यमक्षयम् ॥ १६५ ॥  
  
एवं विचिन्त्यमानस्य नेत्रोद्भाविततेजसा ।  
वर्धतो ज्वलनो भूत्वा क्रोधं नेत्रात् ससर्ज ह ॥ १६६ ॥  
  
तं क्रोधान्निःसरिष्यन्तं जातवेदःस्वरूपिणम् ।  
ज्ञात्वा कामस्य तान् बाणान् पौष्पचापनिषण्णकान् ॥ १६७ ॥  
  
शक्तिं प्राणांस्तथात्मानमाकृष्यापालयद्विधिः ।  
उत्सारयामास तदा वसन्तं स पितामहः ॥ १६८ ॥  
  
निजशक्त्या तदा शम्भुक्रोधाद्रक्षन्मनोभवम् ।  
अथाकाशगता देवाः क्रुद्धं दृष्ट्वा महेश्वरम् ॥ १६९ ॥  
  
प्रसीद जगतां नाथ कामे क्रोधं परित्यज ।  
त्वया यथा पुरा सृष्टः शम्भुरूपेण कर्मणा ॥ १७० ॥  
  
येन चायोजितं कर्म तत्करोति मनोभवः ।  
तस्मात् त्वं मदने शम्भो क्रोधाग्निमुपसंहर ॥ १७१ ॥  
  
प्रसीद सर्वभूतेश भक्तया त्वां प्रणता वयम् ।  
इति स्म वदतां तेषाममराणां तदानलः ॥ १७२ ॥  
  
ललाटचक्स्।उःसम्भूतो भस्माकार्षीन्मनोभवम् ।  
दग्ध्वा कामं तदा वह्निर्ज्वालामालातिदीपितः ॥ १७३ ॥  
  
संस्तम्भितोऽथ विधिना हरं गन्तुं शशाक न ।  
महादेवोऽपि तद्भस्म मनोभवशरीरजम् ॥ १७४ ॥  
  
आदाय सर्वगात्रेषु भूतिलेपं तदाकरोत् ।  
लेपशेषाणि भस्मानि समादाय तदा हरः ॥ १७५ ॥  
  
सगणोऽन्तर्दधे कालीं विहाय विधिसम्मते ।  
ब्रह्मा क्रोधानलं शम्भोर्दहन्तं सकलान् सुरान् ॥ १७६ ॥  
  
वडवारूपिणं चक्रे देवानां पुरतस्तदा ।  
  
वडवां तां तदा देवाः सौम्यां ज्वालामुखीं शुभाम् ॥ १७७ ॥  
  
दृष्ट्वा निर्विघ्नमनसो बभुवुः पूर्वपीडिताः ।  
वडवां तां समादाय तदा ज्वालामुखीं विधिः ॥ १७८ ॥  
  
सागरं प्रययौ लोकहिताय जगताम्पतिः ।  
गत्वाथ सागरं ब्रह्मा प्रोवाच परिपूजितः ॥ १७९ ॥  
  
यथावत्तेन विप्रेन्द्राः समयं च निवेदयन् ।  
अयं क्रोधो महेशस्य वडवारूपधृक् त्वया ॥ १८० ॥  
  
ज्वालामुखः सदा धार्यो यावन्न विनयाम्यहम् ।  
यदा त्वामहमागम्य वदामि सरितां पते ॥ १८१ ॥  
  
तदा त्वया परित्याज्यः क्रोधोऽयं वडवामुखः ।  
भोजनं भवतस्तोयमेतस्य तु भविष्यति ॥ १८२ ॥  
  
यत्नादेवं विधार्योऽयं यथा नो याति चान्तरम् ।  
इत्युक्तो ब्रह्मणा सिन्धुरङ्गीचक्रे तदा क्रुधम् ॥ १८३ ॥  
  
ग्रहीतुं वडवावक्त्रे शम्भोश्चाशक्यमप्यरम् ।  
ततः प्रविष्टो जलधौ पावको वडवामुखः ॥ १८४ ॥  
  
वार्योधान्निदहन् सम्यग् ज्वालामालातिदीपितः ।  
अदाभवच्छम्भुनेत्राद् ददाह मदनं तदा ॥ १८५ ॥  
  
अभवत् सुमहाशब्दो येनाकाशः प्रपूरितः ।  
तेन शब्देन महता कामदाहे क्षणेन च ॥ १८६ ॥  
  
सखीभ्यां सह भीताभूत् काली शोकयुता तदा ।  
तेन शब्देन हिमवांश्चकितो विस्मितस्तदा ॥ १८७ ॥  
  
सुतामेव जगामाशु गतां कालीं हराश्रमम् ।  
तां तत्र कालीं तनयां भयशोकाकुलां शुभाम् ।  
रुदन्तीं शम्भुविरहादाससादाचलेश्वरः ॥ १८८ ॥  
  
आसाद्य् पाणिना तस्या मार्जयन्नयनद्वयम् ।  
मा भैषीः कालि मा रोदीरित्युक्त्वा तां तदाग्रहीत् ॥ १८९ ॥  
  
क्रोडीकृत्य सुतां तां तु हिमवान्नचलेश्वरः ।  
स्वमालयमथानिन्ये सान्त्वयामास चार्दिताम् ॥ १९० ॥  
  
अन्तर्हिते हरे काली विरहात् तस्य सन्ततम् ।  
निवसन्ती पितुर्गेहे शुशोच च मुमोह च ॥ १९१ ॥  
  
शैलाधिराजोऽप्यथ मेनकाऽपि  
मैनाकमुख्योऽपि सखीद्वयं च ।  
तां सान्त्वयाञ्चक्रुरदीनसत्त्वां  
हरं विसस्मार तथापि नोमा ॥ १९२ ॥  
  
इति श्रीकालिकापुराणे द्विचत्वारिंशोऽध्यायः ॥ ४२ ॥  
त्रिचत्वारिंशोऽध्यायः  
  
मार्कण्डेय उवाच  
  
अथ देवमुनिर्यातो हिमवन्मन्दिरं तदा ।  
नियोजितो बलभिदा नारदः कामगः परम् ॥ १ ॥  
  
सः गतः पूजितस्तेन धरेशेन महात्मना ।  
तं समुत्सुज्य रहसि कालीं तामससाद ह ॥ २ ॥  
  
आसाद्य काली स मुनिः सम्बोध्य ज्ञानशालिनीम् ।  
उवाचेदं वचस्तथ्यं सर्वेषां जगतां हितम् ॥ ३ ॥  
  
नारद उवाच   
  
शृणु कालि वचो मह्यं सत्यं तदवधारय ।  
सेवितः स महादेवस्त्वयेह तपसा विना ॥ ४ ॥  
  
अनुरक्तोऽपि तेन त्वां महादेवो विसृष्टवान् ।  
त्वामृते शङ्करो नान्यां द्वितीयां सङ्ग्रहीष्यति ॥ ५ ॥  
  
त्वं चापि नान्यं दयितं ग्रहीष्यसि विनेश्वरम् ।  
तस्मात् त्वं तपसा युक्ता चिरमाराधयेश्वरम् ॥ ६ ॥  
  
तपसा संस्कृतां त्वां तु स द्वितीयां करिष्यति ।  
मन्त्रोऽयं तस्य सुभगे शृणु त्वं येन सोऽचिरात् ॥ ७ ॥  
  
आराधितस्ते प्रत्यक्षो भविष्यति महेश्वरः ।  
ॐ नमः शिवायेति च सर्वदा शङ्करप्रियः ॥ ८ ॥  
  
चिन्तयन्ती तु तद्रूपं नियमस्था षडक्षरम् ।  
मन्त्रं जप त्वं गिरिजे तेन तुष्टो भवेद्धरः ॥ ९ ॥  
  
एवमुक्ता तदा काली नारदेन महात्मना ।  
कर्तव्यमनुमेने सा हितं तथ्यञ्च तद्वचः ॥ १० ॥  
  
अनुमान्य तपस्तप्तुं तदा कालीञ्च नारदः ।  
स्वर्गं जगाम तस्याश्च निश्चिताऽभून्मतिर्व्रते ॥ ११ ॥  
  
अथ याते देवमुनौ काली सासाद्य मेनकाम् ।  
तपःश्रद्धां समाचख्ये चात्मनो हरसङ्गमे ॥ १२ ॥  
  
काल्युवाच  
  
तपस्तप्तुं गमिष्यामि मातः प्राप्तुं महेश्वरम् ।  
अनुजानीहि मां गन्तुं तपसेऽद्य तपोवनम् ॥ १३ ॥  
  
तपःकरणयत्नं मे पितुरावेदय द्रुतम् ।  
यावन्न दह्ये जननि भूतेशविरहाग्निना ॥ १४ ॥  
  
मार्कण्डेय उवाच  
  
इति तस्या वचः श्रुत्वा मेनका शोककर्शिता ।  
आलिङ्ग्य स्वसुतामूचे मा तपः कुरु वल्लभे ॥ १५ ॥  
  
मृदुदेहासि पुत्रि त्वं मा तपो याहि कर्कशम् ।  
तपः सोढुं मुनेर्गात्रं शक्तं ते न कलेवेअरम् ॥ १६ ॥  
  
वनवासश्च ते पुत्रि नेष्टः शत्रुगणैरपि ।  
तस्मात् त्वं सम्परित्यज्य वनवासोद्भवं तपः ।  
आत्मनो ह्यनुरूपेण तपस्तत् करु यद्धितम् ॥ १७ ॥  
  
मातुः सा वचनं श्रुत्वा गिरिजा दीनमानसा ।  
इत्यूचे च तदा वाक्यं तपोयत्नपरा प्रसूम् ॥ १८ ॥  
  
काल्युवाच  
  
मा निषेधय मां यास्ये तपसेऽद्य तपोवनम् ।  
प्रच्छन्नमपि यास्यामि नानुज्ञाताप्यहं त्वया ॥ १९ ॥  
  
मेनकोवाच  
  
गृहेषु देवाः सततं ब्रह्मविष्णुशिवादयः ।  
तस्माद् गृहे पुत्रि देवानर्चय त्वं यथेप्सितान् ॥ २० ॥  
  
स्त्रीणां तपोवनगतिर्न श्रुता स्वामिना विना ।  
तस्मान्न युज्यते पुत्रि तपोयात्रा वनं प्रति ॥ २१ ॥  
  
मार्कण्डेय उवाच   
  
यतो निरस्ता तपसे वनं गन्तुं च मेनया ।  
उमेति तेन सोमेति नाम प्राप तदा सती ॥ २२ ॥  
  
अवज्ञाय तदा मातुर्वचनं हिमवत्सुता ।  
सखीभ्यां ज्ञापयामास पितरं तपसोद्यमम् ॥ २३ ॥  
  
स तु ज्ञात्वा गिरिपतिस्तपसे चरितोद्यमम् ।  
दुहितुश्चानुमेने च नातिहृष्टमना इव ॥ २४ ॥  
  
सानुज्ञाप्य तदा तातं यत्र दग्धो मनोभवः ।  
शम्भुना प्रययौ तत्र गङ्गावतरणं प्रति ॥ २५ ॥  
  
गङ्गावतरणं नाप प्रस्थो हिमवतः स च ।  
हरशून्योऽथ ददृशे काल्या तच्चिन्तया तदा ॥ २६ ॥  
  
यत्र स्थित्वा पुरा शम्भुर्ध्यानवानभवद् भृशम् ।  
तत्र क्षणं तु सा स्थित्वा बभूव विरहार्दिता ॥ २७ ॥  
  
हा हरेति क्षणं तत्र रोदमाना गिरेः सुता ।  
विललापातिदुःखार्ता चिन्ताशोकसमन्विता ॥ २८ ॥  
  
क्षणं विलप्य सा काली स्मृत्वा पूर्वोद्भवं तदा ।  
हार्दं हरस्य सा मोहमवाप कमलेक्षणा ॥ २९ ॥  
  
ततश्चिरेण सा मोहं धैर्यात् संस्तभ्य भामिनी ।  
नियमायाभवत्तत्र दीक्षिता हिमवत्सुता ॥ ३० ॥  
  
प्रथमं नियमस्तस्या बभूव फलभोजनम् ।  
चर्या पञ्चातपा चिन्ता शाम्भवी शाम्भवो जपः ॥ ३१ ॥  
  
यज्ञियैर्दारुभिः शुष्कैश्चतुर्दिक्षु चतुष्कृतम् ।  
वह्निसंस्थापनं ग्रीष्मे तीव्रांशुस्तत्र पञ्चमः ॥ ३२ ॥  
  
हस्तान्तरे चतुर्वह्नीन् कृत्वा वैश्वानरेष्टिना ।  
तन्मध्यस्था सूर्यबिम्बं वीक्षन्ती वल्कलांशुका ॥ ३३ ॥  
  
ग्रीष्मं निन्ये वह्निमध्ये शिशिरे तोयवासिनी ।  
प्रथमं फलभोगेन द्वितीयं तोयभोजनम् ॥ ३४ ॥  
  
तृतीयं तु स्वयम्पाति-वृक्षपल्लव-भोजनम् ।  
क्रमेण तु तदा पर्णं निरस्य हिमवत्सुता ॥ ३५ ॥  
  
निराहारव्रता भूत्वा तपश्चरणखिन्निका ।  
आहारे त्यक्तपर्णाभूद्यस्माद्धिमवतः सुता ॥ ३६ ॥  
  
तेन देवैरपर्णेति कथिता पृथिवीतले ।  
पञ्चातपव्रतेनैव तोयानाञ्च प्रवेशनैः ॥ ३७ ॥  
  
एकपादस्थिता स तु वसन्ते हिमवत्सुता ।  
षडक्षरं जपन्ती सा चिरं तेपे तपो महत् ॥ ३८ ॥  
  
चीरबल्कलसंवीता जटासङ्घातधारिणी ।  
कृशाङ्गी चिन्तने शक्ता जिगाय तपसा मुनीन् ॥ ३९ ॥  
  
तां तपश्चरणे शक्तां ररक्ष शङ्करः स्वयम् ।  
आप्यायति स्म स तदा भयाद्रक्षति हर्षितः ॥ ४० ॥  
  
एवं तस्यास्तपस्यन्त्याश्चिन्तयन्त्या महेश्वरम् ।  
त्रीणि वर्षसहस्राणि जग्मुः काल्यास्तपोवने ॥ ४१ ॥  
  
षट्त्रिवर्षसहस्राणि संस्कृता वीक्षणात् स्वयम् ।  
दैवेन विधिना देवी हरयोग्या तथाभवत् ॥ ४२ ॥  
  
षट्त्रिवर्षसहस्रान्त्रे यत्र तेपे तपो हरः ।  
तत्र क्षणमथोषित्वा चिन्तयामास भामिनी ॥ ४३ ॥  
  
काल्युवाच   
  
नियमस्थां महादेवः किं मां जानाति नाधुना ।  
येनाहं सुचिरं तेन नानुज्ञाता तपोरता ॥ ४४ ॥  
  
लोके नास्त्यत्र गिरिशः किं तत्र मुनिभिः स्तुतः ।  
सर्वज्ञः सर्वगो देवो हरो देवैर्निगद्यते ॥ ४५ ॥  
  
स सर्वगस्तु सर्वज्ञः सर्वात्मा सर्वहृद्गतः ।  
  
सर्वभूतिप्रदो देवः सर्वभावनभावनः ॥ ४६ ॥  
  
सती च मेनका माता यदि चाहं वृषध्वजे ।  
सानुरक्ता न चान्यस्मिन् स प्रसीदतु शङ्करः ॥ ४७ ॥  
  
यदि नारदवक्त्रोत्थो मन्त्रोऽयं स्यात्षडक्षरः ।  
यदि भक्त्या मया जप्तं हरस्तेन प्रसीदतु ॥ ४८ ॥  
  
सत्यं यदि तपस्तप्तं सत्यं चाराधितो हरः ।  
सत्यं भवेद् यदि तपो हरस्तेन प्रसीदतु ॥ ४९ ॥  
  
मार्कण्डेय उवाच  
  
एवं विचिन्तयन्ती सा यदातिष्ठद्धराश्रमे ।  
अधोमुखी दीनवेशा जटाबल्कलमण्डिता ॥ ५० ॥  
  
तदैव ब्राह्मणः कश्चिद् ब्रह्मचारी धृतव्रतः ।  
कृष्णाजिनोत्तरीयेण धृतदण्डकमण्डलुः ॥ ५१ ॥  
  
ब्राह्म्या श्रिया दीप्यमानः स्वर्णगौरः सुशोभनः ।  
जटाभिः परिवीताभिरुद्रिक्तस्तनुदेहभृत् ॥ ५२ ॥  
  
उपस्थितस्तदा कालीं शम्भुर्ब्राह्मणरूपधृक् ।  
आसाद्य प्रथमं कालीं समाभाष्य तदा द्विजः ॥ ५३ ॥  
  
ज्ञातुं प्रत्यक्षतो रागं श्रीतुमिच्छंश्च तद्वचः ।  
वाग्मी विचित्रवाक्येन पप्रच्छ गिरिजां तदा ॥ ५४ ॥  
  
ब्राह्मण उवाच  
  
का त्वं कस्यासि कल्याणि किमर्थं विजने वने ।  
तपश्चरसि दुर्धर्षं मुनिभिः प्रयतात्मभिः ॥ ५५ ॥  
  
न बाला त्वं नापि वृद्धा तरुणी चातिशोभना ।  
कथं पतिं विनाभीक्ष्णं तपश्चरसि साम्प्रतम् ॥ ५६ ॥  
  
किंवा तपस्विनी भद्रे कस्यचित् सहचारिणी ।  
तपस्विनः स पुष्पादि समाहर्तुं गतोऽन्यतः ॥ ५७ ॥  
  
एतन्मम समाचक्ष्व यदि गुह्यं भवेन्न ते ।  
यदि ते हृदये मन्युः कच्चिद्वसति सम्प्रति ।  
तदाचक्ष्व समर्थोऽस्मि तमहं चापि वारितुम् ॥ ५८ ॥  
  
इत्युक्ता तेन विप्रेण गिरिजाऽथ निजां सखीम् ।  
तस्योत्तरप्रदानाय कटाक्षेण न्ययोजयत् ॥ ५९ ॥  
  
सा सखी विजया तस्या वचनाद् ब्राह्मणं तदा ।  
  
प्रोवाचेदं यथातथ्यं वीक्षन्ती गिरिजामुखम् ॥ ६० ॥  
  
एतस्य गिरिराजस्य तनयेयं द्विजोत्तम ।  
ख्याता च पार्वतीनाम्ना कालीति च सुशोभना ॥ ६१ ॥  
  
ऊचे यन्न च केनापि शङ्करं वृषभध्वजम् ।  
वाञ्छन्ती दयितं तीव्रं तपश्चरति वै पतिम् ॥ ६२ ॥  
  
त्रीणि वर्षसहस्राणि तपस्तपति भामिनी ।  
न शङ्करो गिरिसुतामद्याप्यभ्युपपद्यते ॥ ६३ ॥  
  
शङ्कर्ॐ गिरिशो देवः सर्वगः परमेश्वरः ।  
इति स्म गद्यते देवैर्मुनिभिश्च तपोधनैः ॥ ६४ ॥  
  
किमेनां स न जानाति किं सानौ नास्ति वा गिरेः ।  
इति चिन्ताविषण्णेयमद्य नो लभते सुखम् ॥ ६५ ॥  
  
अप्रार्थितस्त्वमनया दयसे यदि वा सुखम् ।  
तदैनां शङ्करेणाद्य त्वं सङ्गमय सुव्रत ॥ ६६ ॥  
  
इति तस्या वचः श्रुत्वा ब्रह्मचारी तदा द्विजः ।  
स्मयमान इदं वाक्यं हेलयोवाच पार्वतीम् ॥ ६७ ॥  
  
ब्राह्मण उवाच   
  
अमोघदर्शनश्चास्मि हरं चानयितुं क्षमः ।  
किन्त्वेकं निगदाम्यद्य निश्चितं मन्मतं शृणु ॥ ६८ ॥  
  
जानाम्यहं महादेवं तं वदामि शृणुष्व मे ।  
वृषध्वजो महादेवो भूतिलेपी जटाधरः ॥ ६९ ॥  
  
व्याघ्रचर्मांशुकश्चैकः संवीतो गजकृत्तिना ।  
कपालधारी सर्पौघैः सर्वगात्रेषु वेष्टितः ॥ ७० ॥  
  
विषदग्धगलस्त्र्यक्षो विरूपाक्षो विभीषणः ।  
अव्यक्तजन्मा सततं गृहभोग्यविवर्जितः ॥ ७१ ॥  
  
ज्ञातिभिर्बान्धवैर्हीनो भक्ष्यभोज्यविवर्जितः ।  
श्मशानवासी सततं तत्सङ्गपरिवर्जितः ॥ ७२ ॥  
  
गर्जद्भिर्विकटैस्तीक्ष्णैर्भूतौघैः परिवारितः ।  
शृङ्गाररसहीनश्च भार्यापुत्रविवर्जितः ॥ ७३ ॥  
  
केन वा कारणेन त्वं भर्तारं तं समीहसे ।  
पूर्वं श्रुतं मया चैव तस्यापरमिदं कृतम् ॥ ७४ ॥  
  
शृणु ते निगदाम्यद्य यदि ते गृह्ण रोचते ।  
दक्षस्य दुहिता साध्वी सती वृषभवाहनम् ॥ ७५ ॥  
  
वव्रे पतिं पुरा दैवात् सम्भोगपरिवर्जितम् ।  
कपालिजायेति सती दक्षेण परिवर्जिता ॥ ७६ ॥  
  
यज्ञभागप्रदानाय शम्भुश्चापि विवर्जितः ।  
साथ तेनापमानेन भृशं शोकाकुला सती ॥ ७७ ॥  
  
तत्याज स्वान् प्रियान् प्राणांस्तया त्यक्तश्च शङ्करः ।  
त्वं स्त्रीरत्नं तव पिता राजा निखिलभूभृताम् ॥ ७८ ॥  
  
तथाविधं पतिं कस्मादुग्रेण तपसेहसे ।  
देवेन्द्रो वा धनेशो वा पवनो वाप्यपाम्पतिः ॥ ७९ ॥  
  
अग्निर्वाऽन्यः सुरो वापि स्वर्वैद्यावश्विनावपि ।  
विद्याधरो वा गन्धर्वो नागो वा मानुषोऽथ वा ॥ ८० ॥  
  
रूपयौवनसम्पन्नः समस्तगुणसंयुतः ।  
स ते योग्यः पतिः श्रीमानुदारकुलसम्भवः ॥ ८१ ॥  
  
येन त्वं बहुरत्नौघ-पूरितेऽनर्घविस्तृते ।  
माल्यप्रवरसंयुक्ते धूपचूर्णैः सुवासिते ॥ ८२ ॥  
  
मृद्वास्तरणसंयुक्ते विस्तृते सुमनोहरे ।  
चारुप्रासादगर्भस्थे जाम्बूनदविचित्रिते ॥ ८३ ॥  
  
शय्यातले समासाद्य स योग्यस्ते भवेत् पतिः ।  
एवं ज्ञात्वाऽद्य सुभगे यदि वाञ्छसि शङ्करम् ।  
किं ते तपोभिः सुतरामहं तं योजये त्वया ॥ ८४ ॥  
  
मार्कण्डेय उवाच   
  
इति श्रुत्वा तदा काली ब्राह्मणस्योत्तरं तदा ।  
मितं तथ्यं जगादैनं ब्राह्मणं कोपसंयुक्ता ॥ ८५ ॥  
  
काल्युवाच  
  
न जानासि हरं देवं त्वं जानामीति भाषसे ।  
वहिर्यद् दृश्यते तत्ते कथितं द्विजनन्दन ॥ ८६ ॥  
  
यस्य भावं न जानन्ति सेन्द्रा ब्रह्मादयः सुराः ।  
तस्य त्वं विप्रतनय शिशुर्ज्ञास्यसि किं भवम् ॥ ८७ ॥  
  
यच्छ्रुतं भवता नीचवदनाद् भाषितं लघु ।  
इतस्ततस्तु श्रुत्वैव भाषसे त्वं न दृष्टवान् ॥ ८८ ॥  
  
तस्मात् त्वत्तो वरं नाहं वाञ्छये नापि वा पतिम् ।  
अन्यद् वद न च त्वत्तो वाञ्छये हरसङ्गमम् ॥ ८९ ॥  
  
इत्युक्त्वा गिरिजा विप्रमवलोक्य सखीमुखम् ।  
इदमाह तदा काली संशयारूढचेतना ॥ ९० ॥  
  
महता चिन्तनेनेह तपसाराधितो हरः ।  
तन्ममाग्रे विप्रसुतो निन्दितुं वाक्यमुक्तवान् ॥ ९१ ॥  
  
तदहं चापनेष्यामि स्तुतिवाक्येन साम्प्रतम् ।  
महात्मनां च यो निन्दां शृणोति कुरुतेऽथवा ॥ ९२ ॥  
  
तयोरागः समं पूर्वं मया तातमुखाच्छ्रुतम् ।  
तस्मात्तदपनेष्येऽहं तन्निषेधय विप्रकम् ॥ ९३ ॥  
  
मार्कण्डेय उवाच  
  
इत्युक्त्वा सा सखीं काली शम्भुसङ्गतमानसा ।  
आगःसम्मार्जनायाशु हरं स्तोतुमुपाक्रमत् ॥ ९४ ॥  
  
नमः शिवाय शान्ताय कारणत्रयहेतवे ।  
निवेदयामि चात्मानं त्वं गतिः परमेश्वरः ॥ ९५ ॥  
  
विज्ञानसौभाग्यसुहृद्गताय ते   
प्रपञ्चहीनाय हिरण्यबाहवे ।  
नमोऽस्तु नारायण पद्मसम्भव  
प्रधानबीजाय जगद्धिताय ते ॥ ९६ ॥  
  
इति स्तुवन्तीं पुनरेव स द्विज-  
स्तदा वचः किञ्चिदुदीरितुं पुनः ।  
समीक्ष्य कालीमकरोत् सयत्नकं  
बुद्ध्वा समाचष्ट सखीं गिरेः सुता ॥ ९७ ॥  
  
अयं द्विजः किञ्चन वक्तुमिच्छ-  
त्युग्रं हरं चापि न संविदानः ।  
निन्दन्नहि प्राणहरीं हरस्य  
निन्दामहं श्रोतुमिह क्षमामि ॥ ९८ ॥  
  
यावद् भूरिवचोऽस्याहं न शृणोम्यधुना सखि ।  
गच्छामि तावद् दूराय समुत्तिष्ठामि मत्प्रिये ॥ ९९ ॥  
  
इत्युक्त्वा सा तया सख्या सहिता हिमवत्सुता ।  
प्रतस्थेऽथ समुत्थाय तमुत्सृज्य द्विजं हठात् ॥ १०० ॥  
  
अथ शम्भुर्निजं रूपमास्थाय हिमवत्सुताम् ।  
तं समुत्सृज्य गच्छन्तीं हरः स्मेरमुखोऽन्वयात् ॥ १०१ ॥  
  
अहं हरो महादेवो मां संस्तौषि न चाधुना ।  
सम्मुखीभव हे कालि समाश्वासय शाङ्करि ॥ १०२ ॥  
  
इत्युक्त्वा स महादेवो गच्छन्त्याः पुरतो गतः ।  
प्रसार्य हस्तौ काल्यास्तु गतिं तस्य विरोधयन् ॥ १०३ ॥  
  
सा वीक्ष्य शम्भुवदनं तत्क्षणादभवद्धठात् ।  
अधोमुखी तडिद्वातचकितेव गिरेः सुता ॥ १०४ ॥  
  
मन्दाक्षं प्रीतिलज्जाभिः सा जडेव तदाभवत् ।  
वक्तुं च नाशकत् किञ्चिद्विवक्षुरपि भामिनी ॥ १०५ ॥  
  
मनोरथानां सिद्ध्या तु सुधाभिरिव पूरितम् ।  
शरीरमभवत्तस्या मुदा पूर्णं द्विजोत्तमाः ॥ १०६ ॥  
  
षट्त्रिवर्षसहस्रैस्तु तपःक्लेशमविन्दत ।  
यत्तं क्षणात् समुत्सृज्य सम्मोदमुदिताभवत् ॥ १०७ ॥  
  
तां च वीक्ष्य तथाभूतां प्रणयाद् वृषभध्वजः ।  
कामेन भस्मरूपेण गात्रस्थेन च मोहितः ॥ १०८ ॥  
  
अथ तां विरहोद्रिक्तः समेत्य वृषभध्वजः ।  
सम्बोधयन्निदं चाटुवचनं प्रोक्तवान् मुदा ॥ १०९ ॥  
  
न तु सुन्दरि मां वक्तुं किञ्चनापि त्वमीहसे ।  
तपःक्लेशं स्मरयन्ती किं मह्यं कुप्यसि साम्प्रतम् ॥ ११० ॥  
  
अहं च परितप्यामि त्वामृते सुभगे मम ।  
समयाद् यत् समारब्धं तपस्तप्तुं त्वया समम् ॥ १११ ॥  
  
सानुरक्तोऽथ संस्कृत्य भविष्यामि त्वया प्रिये ।  
अधुना समतीतो मे यः कृतः समयो मया ॥ ११२ ॥  
  
तपसे भवती चापि तपसैव सुसंस्कृता ।  
सञ्चिन्तनेन जप्येन तीव्रेण तपसा तदा ।  
मूल्येन महता क्रीतो दासोऽहं मां नियोजय ॥ ११३ ॥  
  
त्वदङ्गानां संस्करणे जटानां च प्रसाधने ।  
प्रमुच्य बल्कलं गात्राच्चार्वंशुकनिवेशने ॥ ११४ ॥  
  
हारनूपुरकेयूरकाञ्च्यादिपरिधापने ।  
द्रुतं नियोजय शुभे यदि स्नेहोऽस्ति मादृशि ॥ ११५ ॥  
  
निर्दग्धो यो मया कामो भस्मरूपेण मत्तनौ ।  
स्थितो मां प्रतिकृत्येव त्वदग्रे दग्धुमिच्छति ॥ ११६ ॥  
  
तस्मादुद्धर मां कामादग्नेरिव मनोहरे ।  
त्वदङ्गामृतदानेन प्रसीद दयिते मम ॥ ११७ ॥  
  
इति कालिकापुराणे त्रिचत्वारिंशोऽध्यायः ॥ ४३ ॥  
चतुश्चत्वारिंशोऽध्यायः  
  
मार्कण्डेय उवाच  
  
अथ श्रुत्वा वचः शम्भोर्गिरिजातीव हर्षिता ।  
मेने प्राप्तं तदा शम्भुं सुन्दरं दयितं पतिम् ॥ १ ॥  
  
अथ प्राह तदा काली सखीवक्त्रेण शङ्करम् ।  
यथा स शृणुते वाक्यं श्रोतुमिच्छंश्च शङ्करः ॥ २ ॥  
  
न सन्धावतिभेदेन प्रवर्तन्तेऽत्र सज्जनाः ।  
मर्यादया हरस्तं मे पाणिं गृह्णातु शङ्करः ॥ ३ ॥  
  
पितृदत्ता भवेत् कन्या तपोदत्ता भवेन्नहि ।  
तपसा चेत् प्रदत्ताहं मां तातश्च प्रदास्यति ॥ ४ ॥  
  
तस्मात् सम्प्रार्थ्य पितरं हिमवन्तं नगेश्वरम् ।  
वैवाहिकेन विधिना पाणिं गृह्णातु मे हरः ॥ ५ ॥  
  
मार्कण्डेय उवाच   
  
इत्युक्त्वा विररामाथ काली लज्जासमन्विता ।  
हराऽपि तद्वचः सत्यं तथ्यं योग्यं तदाग्रहीत् ॥ ६ ॥  
  
ततः स सगणः शम्भुस्तत्र वासं तदाकरोत् ।  
गङ्गावतरणे सानौ यथापूर्वं तथाधुना ॥ ७ ॥  
  
काली पितुर्गृहं याता सखीभिः परिवारिता ।  
नालोकयन्ती सा दीना गुरूणां वदनं सती ॥ ८ ॥  
  
एतस्मिन्नन्तरे सप्त मरीचिप्रमुखान् मुनीन् ।  
चिन्तयामास शशिभृत् कालीं प्रार्थयितुं तदा ॥ ९ ॥  
  
चिन्तिताः सप्त मुनयस्तत्क्षणान्मदनारिणा ।  
आकृष्टा इव केनापि तत्सकाशमुपागताः ॥ १० ॥  
  
तान् मुनीन् ददृशे शम्भुः सप्ताग्नीनिव दीपितान् ।  
अरुन्धतीं वसिष्ठस्य सकाशे ददृशे सतीम् ॥ ११ ॥  
  
अरुन्धतीं ततो दृष्ट्वा वसिष्ठस्य समीपतः ।  
मेने योषिद्ग्रहं धर्मं मुनिभिश्चाप्यवर्जितम् ॥ १२ ॥  
  
ततस्ते मुनयः सर्वे सम्पूज्य वृषभध्वजम् ।  
इदमूचुः प्रहर्षेण स्मरणाकर्षिताः प्रियम् ॥ १३ ॥  
  
ऋषयः ऊचुः  
  
यत् प्रत्यक्षं दृश्यते शुद्धरूपं  
चन्द्रप्रख्य चन्द्रखण्डोपशोभि ।  
अन्तःप्रज्ञं भावितं तन्मुनीनां  
भाग्यं दृष्टं भागधेयेन मुक्तैः ॥ १४ ॥  
  
प्रज्ञातन्त्रं ध्यानतन्त्रं पुरस्ता-  
न्नित्यं ध्येयं ध्यायिनां स्वप्रकाशम् ।  
पुञ्जीभूतं बाह्यतत्त्वेन शश्वद्  
योग्यप्राप्यं धाम शम्भोरुदारम् ॥ १५ ॥  
  
दृष्ट्वा यस्यैवाग्रभागं स नेत्रं  
त्राणाय स्याद् दर्शनं सूर्यतुल्यम् ।  
तद्धामेदं स्थानसर्वस्य नित्यं  
भक्त्या स्तुत्यं तं नमः शम्भुदेहम् ॥ १६ ॥  
  
प्रकाशते यः प्रथमादिभागतः  
स्थितः स वामे य इहैव नेता ।  
सोऽस्माकमस्तु प्रथमं स्वसिद्ध्यै  
हरस्य शक्त्या विधृतो ललाटे ॥ १७ ॥  
  
यः प्रधानात्मकः सत्त्वरजोभ्यां तमसान्वितः ।  
पुरुषः सर्वजगतां स हरो नः प्रसीदतु ॥ १८ ॥  
  
मार्कण्डेय उवाच  
  
इति संस्तुत्य देवेशं मुनयो विनयानताः ।  
ऊचुः किमर्थं भवता स्मृतास्तन्नो निगद्यताम् ॥ १९ ॥  
  
तेषां तद्वचनं श्रुत्वा शङ्करः प्रहसन्निव ।  
जगाद तान्मुनीन् सर्वानाभाष्य पृथक् पृथक् ॥ २० ॥  
  
ईश्वर उवाच  
  
हिताय सर्वजगतां सम्भोगायात्मनस्तथा ।  
दारान् ग्रहीतुमिच्छामि तथा सन्तानवृद्धये ॥ २१ ॥  
  
सहायं तत्र कुर्वन्तु भवन्तो मम साम्प्रतम् ।  
मदर्थे च ततः कालीं याचन्तां तुहिनाचलम् ॥ २२ ॥  
  
महता तपसा काली मां पतिं लघु विन्दताम् ।  
किन्तु ग्रहीष्ये विधिना तस्माद् याचन्तु तं गिरिम् ॥ २३ ॥  
  
यथा यथा स्वयं कालीं शैलो दातुं समुत्सहेत् ।  
तथा तथा विदध्वं हि यूयं वाग्विभवान्विताः ॥ २४ ॥  
  
मार्कण्डेय उवाच  
  
हरं सम्बोध्य मुनयो ह्यगच्छन् गिरिराड्गृहम् ।  
तेन प्रपूजितास्ते तु प्रोचुस्तं मुनयो गिरिम् ॥ २५ ॥  
  
यश्चन्द्रशेखरो देवो देवदेवश्च यो मतः ।  
शापानुग्रहणे शक्तो य एको जगतां पतिः ॥ २६ ॥  
  
यः संहरति सर्वाणि जगन्ति प्रयलोद्भवे ।  
यो विभूतिप्रदो भक्ते नानारूपो मनोहरः ॥ २७ ॥  
  
स ते दुहितरं कालीं भार्यामादातुमिच्छति ।  
यदि पश्यसि त्वं योग्यं वरं तं दुहितुः समम् ॥ २८ ॥  
  
तदा प्रयच्छ तनयां कालीं शशिभृते गिरे ।  
  
इत्युक्तस्तैर्गिरिपतिश्चिरं स्वहृदयस्थितम् ॥ २९ ॥  
  
दुहितुश्च प्रियं ज्ञात्वा प्राप्य सद्वचनान्मुदम् ।  
आह चेदं प्रकाशेन युष्माभिस्त्वहमागतैः ॥ ३० ॥  
  
पावितो मुनिशार्दूलैः पूरितश्च मनोरथः ।  
दास्यामि शम्भवे पुत्रीं युष्माभिः प्रार्थितस्त्वहम् ॥ ३१ ॥  
  
पूर्वमेव तपस्तप्त्वा तयेशः पतिरीहितः ।  
धातुर्नियोजनमिदं कोऽन्यथा कर्तुमुत्सहेत् ॥ ३२ ॥  
  
कोऽन्यः प्रार्थयितुं शक्त्ऽह् सुतां मम विना हरात् ।  
हरेणावगृहीता या तामन्यः कः समुत्सहेत् ॥ ३३ ॥  
  
हरं गृहीत्वा मनसा नान्यं सापीह वाञ्छति ।  
इत्युक्त्वा मेनया सार्धं सुतां दातुं च शम्भवे ॥ ३४ ॥  
  
अङ्गीकृत्य विसृष्टास्ते ह्यनुप्रापुर्महेश्वरम् ।  
ते गत्वा मुनयः सर्वे मरीचिप्रमुखा द्विजाः ॥ ३५ ॥  
  
शैलराजो यदाचष्ट तदूचुर्मदनारये ।  
हिमवांस्तनयां दातुं तुभ्यमुत्सहते हरः ॥ ३६ ॥  
  
यदिदानीं त्वया कर्तुं युज्यते क्रियतां तु तत् ।  
अस्मांश्चाप्यनुजानीहि हर गन्तुं निजास्पदम् ॥ ३७ ॥  
  
सिद्धं ज्ञात्वा हरः साध्यं मुदितस्तान् विसृष्टवान् ।  
यथायोग्यं समाभाष्य क्रमादेकैकशो मुनीन् ॥ ३८ ॥  
  
कालीविवाहावसरे यूयमायात मां प्रति ।  
इति ते वै हरेणोक्तं प्रतिश्रुत्यर्षयो ययुः ॥ ३९ ॥  
  
अथान्योन्यप्रियतया कृत्वा कृत्वा गतागतम् ।  
समयं कारयामास विवाहाय हरो गिरिम् ॥ ४० ॥  
  
माधवे मासि पञ्चम्यां सिते पक्षे गुरोर्दिने ।  
चन्द्रे चोत्तरफाल्गुन्यां भरण्यादौ स्थिते रवौ ॥ ४१ ॥  
  
आगता मुनयस्तत्र मरीचिप्रमुखा मुहुः ।  
हरेण चिन्तिताः सर्वे तथा ब्रह्मादयः सुराः ॥ ४२ ॥  
  
तथा च सर्वे दिक्पाला मुनयश्च तपोधना ।  
शच्या सह तथा शक्रो ब्रह्माण्याद्यास्तु मातरः ॥ ४३ ॥  
  
नारदश्च गतस्तत्र देवर्षिर्ब्रह्मणः सुतः ।  
  
एतैः परिचरैः सार्धं गणैराप्यायितः स्वकैः ॥ ४४ ॥  
  
वैवाहिकेन विधिना गिरिपुत्रीं हरोऽग्रहीन् ।  
विवाहे गिरिजा शम्भोः सर्पा येऽष्टौ तनौ स्थिताः ॥ ४५ ॥  
  
ते जाम्बुनदसन्नद्धा अलङ्कारास्तदाभवन् ।  
द्विभुजोऽभून्महादेवो जटाः केशत्वमागताः ॥ ४६ ॥  
  
शिरस्थितश्चन्द्रखण्डः सोऽर्चिषां ज्वलितोऽभवत् ॥ ४७ ॥  
  
विचित्रवसनं व्याघ्रकृत्तिरासीत्तदा द्विजाः ।  
विभूतिलेपो ह्यस्याभूत् सुगन्धिमलयोद्भवः ॥ ४८ ॥  
  
गौररूपो हरस्तत्र बभूवाद्भुतदर्शनः ।  
ततो देवाः सगन्धर्वाः सिद्धविद्याधरोरगाः ॥ ४९ ॥  
  
विस्मयं परमं जग्मुर्हरं दृष्ट्वा तथाविधम् ।  
हिमवान् मुदितश्चासीत् सहपुत्रैश्च मेनया ॥ ५० ॥  
  
ज्ञातयश्चास्य मुमुहुर्हरं दृष्ट्वा तथाविधम् ।  
इदं ब्रह्मा तत्र जगौ हरं दृष्ट्वा मनोहरम् ॥ ५१ ॥  
  
सर्व शिवकरं यस्मात् सुवेशमभवत्सुराः ।  
तस्माच्छिवोऽयं लोकेषु नाम्नाख्यातोऽधिकः शिवः ॥ ५२ ॥  
  
महेश्वरमुमायुक्तमीदृशं यः स्मरेद्धृदा ।  
सततं तस्य कल्याणं वाञ्छितं च भविष्यति ॥ ५३ ॥  
  
एवं काली महामाया योगनिद्रा जगत्प्रसूः ।  
पूर्वं दाक्षायणी भूत्वा पश्चाद् गिरिसुताऽभवत् ॥ ५४ ॥  
  
स्वयं समर्थापि सती काली सम्मोहितुं हरम् ।  
तथाप्युग्रं तपस्तेपे हिताय जगतां शिवा ।  
एवं सम्मोहयामास कालिका चन्द्रशेखरम् ॥ ५५ ॥  
  
इत्येतत् कथितं सर्वं त्यक्तदेहा सती यथा ।  
हिमवत्तनया भूत्वा पुनः प्राप महेश्वरम् ॥ ५६ ॥  
  
इदं यः कीर्तयेत् पुण्यं कालिकाचरितं द्विजाः ।  
नाधयो व्याधयस्तस्य दीर्घायुः स च जायते ॥ ५७ ॥  
  
इदं पवित्रं परममिदं कल्याणवर्धनम् ।  
श्रुत्वापि सकृदेवेदं शिवलोकाय गच्छति ॥ ५८ ॥  
  
यः श्राद्धे श्रावयेद्विप्रान् कालिकाचरितं महत् ।  
पितरस्तस्य कैवल्यमाप्नुवन्ति न संशयः ॥ ५९ ॥  
  
यः श्रावयेद् ब्राह्मणानां सन्निधौ वा समायतः ।  
तत्र स्वयं हरो गत्वा शृणोति सह मायया ॥ ६० ॥  
  
इति वः कथितं पुण्यं सर्वपापप्रणाशनम् ।  
युष्मभ्यं रोचते चान्यद्यत्तत् पृच्छन्तु सत्तमाः ॥ ६१ ॥  
  
इति श्रीकालिकापुराणे कालीहरसमागमो नाम चतुश्चत्वारिंशोऽध्यायः ॥   
४४ ॥  
पञ्चचत्वारिंशोऽध्यायः  
  
ऋषयः ऊचुः  
  
विचित्रमिदमाख्यातं ब्रह्मन् कालीहरागमम् ।  
पुण्यं पापहरं नित्यं श्रुतिसौख्यप्रदं वरम् ॥ १ ॥  
  
भूयः कथय शर्वस्य कालीतन्वर्धमुत्तमम् ।  
कथं जहार गौरी वा कथम्भूताथ कालिका ॥ २ ॥  
  
केन वा कारणेनाशु कृष्णा गौरीत्वमागता ।  
तन्नः कथय तत्त्वेन मुनिश्रेष्ठ द्विजोत्तम ॥ ३ ॥  
  
मार्कण्डेय उवाच   
  
इदं तु महदाख्यानं कथयिष्यामि वोऽधुना ।  
महर्षयस्तच्छृण्वन्तु तत्त्वेन शुभदं परम् ॥ ४ ॥  
  
एतदौर्व पुरा राजा सगरः पृष्टवान्मुनिम् ।  
स तं यथा समाचष्ट तद्वोऽथ निगदाम्यहम् ॥ ५ ॥  
  
पुराभूत् सोमवंशे च सगरो नाम पार्थिवः ।  
स श्रीमान् बलवान् दक्षः सर्वशास्त्रार्थपारगः ॥ ६ ॥  
  
सोऽभूदेकरथेनैव जित्वा सर्वान् महीभुजः ।  
सार्वभौमो नरपतिः सर्वराजगुणैर्युतः ॥ ७ ॥  
  
तं प्राप्तराज्यं राजानं सगरं पार्थिवोत्तमम् ।  
सभाजयितुमत्यर्थं मुनयः समुपागताः ॥ ८ ॥  
  
प्राच्योदीच्या महात्मानो दाक्षिणात्यास्तथोत्तराः ।  
मुनयो ब्राह्मणाश्चैव नृपं द्रष्टुं समागमन् ॥ ९ ॥  
  
आगतेष्वथ सर्वेषु महात्मा ज्वलनोपमः ।  
और्वो नाम मुनिः श्रीमानागतो नन्दितुं नृपम् ॥ १० ॥  
  
तमागतं मुनिं दृष्ट्वा ज्वलन्तमिव पावकम् ।  
सपर्यया महत्या तु सगरस्तमपूजयत् ॥ ११ ॥  
  
पाद्यमाचमनीयं च दत्त्वैवार्धपुरोगमम् ।  
निवेशयामास च तं मुनिश्रेष्ठं वरासने ॥ १२ ॥  
  
उवाच च महात्मानमौर्वं स सगरो नृपः ।  
प्रणम्य च यथायोग्यं कुशलं त इति द्विजम् ॥ १३ ॥  
  
स च प्राह मुनिश्रेष्ठो नरराज सदा मम ।  
सर्वत्र कुशलं त्वां तु द्रष्टुं कुशलमुत्सहे ॥ १४ ॥  
  
त्वत्तः कोऽन्योऽस्ति कुशली पृथिव्यां सर्वराजसु ।  
य एकः सञ्जिगायाशु भवान् सकलपार्थिवान् ॥ १५ ॥  
  
कुशलं वर्धतां नित्यं तव राजवरोत्तम ।  
यथा नीत्या सदाचारैः पृथिवीं शाधि भूपते ॥ १६ ॥  
  
तव वृद्धौ जगद्वृद्धिर्वृद्धौ चेष्टां तत्ऽह् कुरु ।  
शुभ्रांशुवृद्धौ सततं सागरस्येव वर्धनम् ॥ १७ ॥  
  
प्रथमं सद्गुणैरात्मा क्रियतां नृप योजनम् ।  
ततः स्वभार्या महिषी क्रियतां तद्गुणैर्युता ॥ १८ ॥  
  
नित्या संयोजिता चेत् स्याद्वनिता स्वयमेव हि ।  
स्वगुणेषु प्रवेक्ष्यन्ती महत्यपि धृतव्रता ॥ १९ ॥  
  
श्रूयते हिमवत्पुत्री शम्भुसङ्गतमानसा ।  
क्रियाभ्युपायैर्बहुभिः शम्भुना सा प्रयोजिता ॥ २० ॥  
  
ततोऽतिमहता प्रेम्णा शङ्करस्याथ पार्वती ।  
शरीरमर्धमहरत्तस्यैवानुमते सती ॥ २१ ॥  
  
अर्धनारीश्वरस्तेन तदा प्रभृति शङ्करः ।  
अभवन् नृपशार्दूल नान्यां भार्यां गृहीतवान् ॥ २२ ॥  
  
तस्मात् त्वमपि राजेन्द्र स्वजायामात्मनोत्तरे ।  
गुणैः संयोजय लघुं संयोजय ततः सुतम् ॥ २३ ॥  
  
मार्कण्डेय उवाच  
  
इत्यौर्वभाषित श्रुत्वा सगरोऽपि मुदान्वितः ।  
इद मुनिमपृच्छत् स नृपतिः स्मितसन्ततः ॥ २४ ॥  
  
सगर उवाच   
  
कथं सा गिरिजा देवी कायार्धमहरत् सती ।  
शङ्करस्य द्विजश्रेष्ठ तदहं श्रोतुमुत्सहे ॥ २५ ॥  
  
नीत्या यया वा योक्तव्या स्वात्मा भार्या सुतोऽथवा ।  
तां नीतिं च सदाचारसंहितां श्रोतुमुत्सहे ॥ २६ ॥  
  
राजनीतिं सतां नीतिमन्येषां च कृतात्मनाम् ।  
पृथक् पृथक् श्रोतुमिच्छुरहं त्वां नाथये द्विज ॥ २७ ॥  
  
यदि गुह्यमिदं ब्रह्मन्न तदा श्रोतुमुत्सहे ।  
तथा नाज्ञापयामि त्वां श्रोतुमिच्छुश्च तत्समम् ॥  
कृपया कथनीयं चेत्तदा कथय तन्मुने ॥ २८ ॥  
  
मार्कण्डेय उवाच   
  
इत्येवं सगरेणोक्तमौर्वोऽपि द्विजसत्तम ।  
प्रत्युवाच महात्मानं कृपालुस्तत्र भूपतौ ॥ २९ ॥  
  
और्व उवाच  
  
शृणु राजन् प्रवक्ष्यामि यद् यत् पृष्टमिह त्वया ।  
यथा हरस्य तन्वर्थं भूभृत्पुत्री पुराहरत् ॥ ३० ॥  
  
यथा नीतिस्त्वया कार्या यत्र यत्र नृपोत्तम ।  
सर्वेषां च सदाचारं क्रमाद् वक्ष्यामि तच्छृणु ॥ ३१ ॥  
  
यदोढा हिमवत्पुत्री शङ्करेण महात्मना ।  
कियन्तं स तदा कालं तत्र निन्ये सहोमया ॥ ३२ ॥  
  
रममाणस्तया सार्धं सानौ कुञ्जे दरीषु च ।  
विजहार चिरं तत्र पार्वतीं मोदयन् हरः ॥ ३३ ॥  
  
अथ काले तु सम्प्राप्ते शम्भुः कैलासपर्वतम् ।  
सगणो भार्यया सार्धमगच्छत्त्रिदिवोपमम् ॥ ३४ ॥  
  
स त्वया क्रीडमानश्च त्यक्तध्यानात्मचिन्तनः ।  
तद्वक्त्रचन्द्रे नेत्राणि चकोरानिव चाकरोत् ॥ ३५ ॥  
  
पुष्पाणि क्वचिदाहृत्य गिरिजां प्रति शङ्करः ।  
सर्वाङ्गसङ्गिनीं मालां विदधेऽतिमनोहराम् ॥ ३६ ॥  
  
कदाचिदादर्शतले युगपच्चात्मनो मुखम् ।  
मुखं तथैवापर्णाया वीक्षाञ्चक्रे वृषधवजः ॥ ३७ ॥  
  
कदाचिन्मृगनाभीनां विलेपैर्गन्धपत्रकम् ।  
तस्या घनस्तनयुगे विलिलेख स्मरान्तकः ॥ ३८ ॥  
  
गन्धसारविलेपेन तिलकान्यम्बिकातनौ ।  
ललाटे चाकरोच्चारु चन्द्रवद्घनसन्धिषु ॥ ३९ ॥  
  
उमानिर्याससंसक्तकेशपाशेषु चित्रकम् ।  
चन्दनागुरुकस्तूरीकुङ्कुमस्य विलेपनैः ॥ ४० ॥  
  
चकार येन तस्यास्तु केशपाशो व्यराजत ।  
नर्तनायावतीर्णस्य शिखिपुच्छस्य साम्यधृक् ॥ ४१ ॥  
  
जाम्बूनदमयाञ् शुद्धान् कुण्डलाद्यान् मनोहरान् ।  
अलङ्कारानुमा देहे समाकार्षीद् वृषध्वजः ॥ ४२ ॥  
  
तैर्जाम्बूनदसम्भूतैर्योजितैर्गिरिजातनुः ।  
विभाति जलदापूर्णे कालिकेव तडिद्गणैः ॥ ४३ ॥  
  
सर्वैर्दिव्यैरलङ्कारैर्नानारत्नैः सदंशुकैः ।  
सम्पूर्णमण्डिता काली सादृश्यं प्रकृतेर्दधौ ॥ ४४ ॥  
  
एवं सदा सानुरागस्तस्यां शम्भुर्जगत्पतिः ।  
जगद्धिताय चिक्रीड काल्या दयितया सह ॥ ४५ ।  
  
काली च जगतां माता महामाया जगन्मयी ।  
योगनिद्रा जगद्बुद्धिर्विद्याविद्यात्मिकाखिला ॥ ४६ ॥  
  
प्रकृतिः परमा मूर्तिः सर्गान्तस्थितिकारिणी ।  
सम्मोह्य शङ्करं यत्राज्जगतां च हितेषिणी ।  
रेमे तेन समं देवी चन्द्रिकेव सुधांशुना ॥ ४७ ॥  
  
अथैकदा स्मरहरः कैलासाग्रे सहोमया ।  
रममाणो मुदा युक्तो ददृशेऽप्सरसः शुभाः ॥ ४८ ॥  
  
रूपयौवनसम्पन्नाः सर्वलक्षणसंयुताः ।  
तासां मध्यगता वेश्या उर्वशी च मनोहरा ॥ ४९ ॥  
  
ताः सर्वा रक्तगौराङ्ग्यः सर्वालङ्कारभूषिताः ।  
मुनीनां च मनोऽत्यर्थं शक्ता मोहयितुं हठात् ॥ ५० ॥  
  
ताः प्रणम्य हरं दृष्ट्वा गिरिजां च मनोरमाम् ।  
अग्रे प्राञ्जलयस्तस्थुस्तद्भीतिनतमस्तकाः ॥ ५१ ॥  
  
अथ प्राह तदा भर्गः पार्वतीमिदमद्भुतम् ।  
तासां समक्षं तस्यां तु भाषितुं स्याद् यदप्रियम् ॥ ५२ ॥  
  
कालि भिन्नाञ्जनश्यामे उर्वश्याद्यप्सरोगणैः ।  
त्वयेह स्त्रीस्वभावेन संलापः क्रियतामिति ॥ ५३ ॥  
  
तच्छ्रुत्वा वचनं तस्य यथायोग्यं च सोर्वशी ।  
अप्सरसः समाभाष्य विसृष्टा गिरिजा तया ॥ ५४ ॥  
  
अथ सा क्रोधवशगा पार्वती भर्गभावितात् ।  
काली भिन्नाञ्जनश्यामेत्युदिता ह्यभवत् क्षणात् ॥ ५५ ॥  
  
सा चाप्सरसां पुरतो वर्णोद्देशविकत्थनम् ।  
न सेहे मन्युना युक्ता गिरिजेन्दुकलाभृतः ॥ ५६ ॥  
  
अथ सा रोषसंयुक्ता त्यक्त्वा वृषवाहनम् ।  
अपह्नुते शैलसानौ रोषापह्नुतिमागता ॥ ५७ ॥  
  
मार्गमाणोऽथ विरहव्याकुलो वृषवाहनः ।  
नाससाद कियत्कालं पार्वतीं पर्वतोत्तमे ॥ ५८ ॥  
  
विरहव्याकुलं ज्ञात्वा स्वय सा पार्वती हरम् ।  
आत्मानं दर्शयामास गिरिसानावपह्नुते ॥ ५९ ॥  
  
तामासाद्य ततः शम्भुः किमर्थमभजः प्रिये ।  
मानं मनोनुदं देवि विशीर्ण इव चाब्रवीत् ॥ ६० ॥  
  
भर्तुरागः पुरन्ध्रीणां मानग्रहणकारणम् ।  
तद्विना ग्रहणात्तस्य भीरु प्राप्नोति वाच्यताम् ॥ ६१ ॥  
  
तस्मात् किमर्थमकरो रोषं त्वं जलजानने ।  
तदाचक्ष्व द्रुतं कान्ते मनो मे न प्रसीदति ॥ ६२ ॥  
  
इत्युक्त्वा शङ्करो देवीं तामालिङ्गितुमुद्यतः ।  
काली तं वारयामास वचनं चाब्रवीदिदम् ॥ ६३ ॥  
  
न दृष्टपूर्वा किमहं येन भिन्नाञ्जनोपमा ।  
क्रियते मयि भूतेश भवताप्सरसां पुरः ॥ ६४ ॥  
  
जातिहीनं वृत्तिहीनं रूपहीनमदक्षिणम् ।  
हीनाङ्गमतिरिक्ताङ्गं तेन दोषेण नाक्षिपेत् ॥ ६५ ॥  
  
इति ब्रह्मा पुरा प्राह वेदौघार्थावनिश्चयम् ।  
तं चावमन्य भवता परिहासोऽभ्यभाष्यते ॥ ६६ ॥  
  
यावन्न मे शरीरस्य भवित्री स्वर्णगौरता ।  
न समेष्ये त्वया तावदिति सत्यं ब्रवीमि ते ॥ ६७ ॥  
  
शरीरगौरतां शम्भो न समेष्ये त्वया विना ।  
तत्र मे शृणु सन्धाय आत्मनः शिरसा शपे ॥ ६८ ॥  
  
इत्युक्त्वा सा तदा देवी तस्यैव पुरतो ययौ ।  
महाकोषीप्रपाताख्यं हिमवत्साउमुत्तमम् ॥ ६९ ॥  
  
महादेवोऽपि तं भाव्यं ज्ञानेन कृतनिश्चयम् ।  
अर्थं ज्ञात्वा तदापर्णां सर्वज्ञो नाप्यवारयत् ॥ ७० ॥  
  
सा गत्वा पूर्ववत्तत्र शम्भुसङ्गतमानसा ।  
शतमाराधयामास वर्षाणि वृषभध्वजम् ॥ ७१ ॥  
  
एकं पादं समुत्क्षिप्य वामेनाक्रम्य सा क्षितिम् ।  
उत्तराभिमुखी भूत्वा निराहारा निरन्तरम् ॥ ७२ ॥  
  
वैयाघ्रचर्मवसना सोर्ध्वमूर्द्धानना सती ।  
ज्योतिर्मयं परं शान्तं शिवं शिवकरं वरम् ॥ ७३ ॥  
  
आत्मस्वरूपतत्त्वज्ञा तत्त्वेनाराधयद्धरम् ।  
तां चिन्तयन्तीं परमनिश्चलां तत्त्वमानसाम् ॥ ७४ ॥   
  
मेने मुनिगणः स्थाणुर्यो न जानाति तत्त्वतः ।  
एवं तस्यास्तपस्यन्त्या जग्मुर्वर्षाणि वै शतम् ॥ ७५ ॥  
  
अन्येषां च यथा शश्वदेकं नृपतिसत्तम ।  
ततस्तां  शतवर्षान्ते शङ्करो योगतत्परः ॥ ७६ ॥  
  
आत्मानं दर्शयामास क्रमादेकं स सत्रपम् ।  
प्रथमं दर्शयामास ब्रह्माणं च हरिं ततः ॥ ७७ ॥  
  
ततस्तु शाम्भवं देहं ततस्तेषामथैकताम् ।  
ज्योतिर्मयत्वं शुद्धत्वं सर्वेषां हेतुतां तथा ॥ ७८ ॥  
  
ततस्तु शम्भुरूपं स दर्शयामास शङ्करः ।  
योगनिद्रां महामायां योगिनीं कालिकाम्बिकाम् ॥ ७९ ॥  
  
प्रथमं दर्शयित्वा तु तस्याः प्रकृतिरूपताम् ।  
पश्चात् सा पार्वतीत्येव क्रमात्तस्या अदर्शयत् ॥ ८० ॥  
  
तपसा सम्भृतेनाशु ज्ञानमासाद्य पार्वती ।  
अन्तर्दृष्ट्या बहिर्दृष्ट्या तत्त्वं ज्ञात्वा यथातथम् ॥ ८१ ॥  
  
शम्भुं जगन्मयं मेने तथात्मान जगन्मयीम् ।  
ब्रह्मा विष्णुर्हरश्चापि ततः सर्वमिदं जगत् ॥ ८२ ॥  
  
अहं समस्तप्रकृतिर्योगनिद्रा तथा सती ।  
इति ध्यानेन सा देवी प्राप्य ध्यानं तदात्यजत् ।  
उन्मील्य नयनद्वन्द्व बहिः शम्भुं ददर्श च ॥ ८३ ॥  
  
सा दृष्ट्वा शङ्करं देवं देवदेवमुमापतिम् ।  
तुष्टाव वाग्भिरिष्टाभिर्यमिनं योगतत्परम् ॥ ८४ ॥  
  
पार्वत्युवाच  
  
नमस्ते जगतां नाथ नमस्ते केशवाव्यय ।  
प्रधानपुरुषातीत कारणत्रयकारण ॥ ८५ ॥  
  
योगमोहमनोराग-धर्माधर्ममयस्तथा ।  
विद्याविद्यास्वरूपश्च शाम्भवः काय एष ते ॥ ८६ ॥  
  
त्वं निःश्रेयः श्रेयसा युज्यमानो  
दृश्योऽदृश्यो योगमूर्तिर्मनीषी ।  
सम्यक् श्रद्धा पौरुषे तत्त्वरूपं  
त्वं वै ज्योति शान्तिरूपं पुरस्तात् ॥ ८७ ॥  
  
ब्रह्मा विष्णुस्त्वं हरस्त्वं महेन्द्रः  
सूर्यः सोमो वायुरग्निर्धनेशः ।  
त्वं तोयेशः शमनो राक्षसश्च  
शेषस्त्वत्तो भिद्यते कोऽपि नास्मिन् ॥ ८८ ॥  
  
त्वं भूमिद्यौर्द्युर्सदां चापि पन्था-  
स्त्व स्थावरो जङ्गमो भूर्वलस्थः ।  
ज्ञानं ज्ञेयं ध्यानगम्यं च तत्त्वं  
परात्परं व्यक्तरूपं परेषाम् ॥ ८९ ॥  
  
त्वं पुरुषः परमात्मा प्रधानं  
त्वं हि ज्यायानागमो ज्ञानगम्यः ।  
भावः कृत्यं पञ्चरूपी समस्तै-  
रासाद्यस्ते गोचरास्तद्भवाय ॥ ९० ॥  
  
कीर्तिः कीव्यः स्तुत्यरूपी स्तुतिश्च  
द्रष्टा दृश्यः स्थैर्यधृक् स्थावरश्च ।  
नित्योऽनित्यो मुक्तयोगो वियोगो  
दानादाने भेदसामप्रयोगः ॥ ९१ ॥  
  
नीतिर्नेयो दीक्षितो दक्षिणाश्च  
सारात् सारः सविधाता विधेयः ।  
  
आर्योऽनार्यो रूपधृग्रूपहीनो  
दिव्यो देवो मानुषोऽमानुषाश्च ॥ ९२ ॥  
  
सृज्यः स्रष्टा पालकः पाल्यरूप-  
श्चेता चेयो नोर्मियुक्तस्तथोर्मिः ।  
विद्याविद्यावेदवादैकरूपो  
रूपारूपस्तीक्ष्णसौम्यैकरूपः ॥ ९३ ॥  
  
भावाभावः शोभनः शुद्धरूपी  
शश्वद्दान्तः शान्तिरुग्रा मुनीनाम् ।  
द्वन्द्वोऽद्वन्द्वः सर्वगोऽसर्वगश्च  
भ्रान्तोऽभ्रान्तः सिद्धसिद्धिप्रदश्च ॥ ९४ ॥  
  
एकस्थस्त्वं सर्वगोप्ता सुदेहो  
निर्देहस्त्वं देह एकः सुराणाम् ।  
स्थूलः सूक्ष्मो निर्विकारः शरीरी  
विश्वात्मा त्व नास्ति भिन्नो भवत्तः ॥ ९५ ॥  
  
कार्याकार्ये यस्य रूपे समस्ते  
व्याप्याव्याप्ये भागहीनोऽतिपूर्णः ।  
  
योगज्ञानस्थात्मकं यस्य नित्यं  
रूपं यस्य श्रीद तस्मै नमस्ते ॥ ९६ ॥  
  
प्रधानपुंसोरपि यो विधाता  
यः कालरूपी पुरुषः परेशः ।  
तमीशमुग्रं वरदं वरेण्यं  
नमामि चिन्नीतिवितानकत्वाम् ॥ ९७ ॥  
  
अक्षयो योऽव्ययः साक्षी क्षेत्रज्ञःक्षेत्रधृग्वरः ।  
तस्मै नमस्ते विश्वात्मन् वृषध्वज महेश्वरः ॥ ९८ ॥  
  
ज्ञानामृतविनिस्यन्दि यस्य चिच्चन्द्रमाः सदा ।  
तद्रूपमेकं यं ज्ञेयं भाक्तिमात्रं नमोऽस्तु ते ॥ ९९ ॥  
  
और्व उवाच  
  
इति स्तुतो महादेवः सर्वभूतानुकम्पकः ।  
प्रसन्नवदनः प्राह पार्वतीं प्रतिहर्षयन् ॥ १०० ॥  
  
ईश्वर उवाच   
  
प्रीतोऽस्मि देवि भद्रं ते वरं वरय वाञ्छितम् ।  
तपसाप्यायितश्चाहं त्वया ब्रह्मा तथा हरिः ॥ १०१ ॥  
  
तपसा त्वत्समो नास्ति शीलेन च गुणेन च ।  
त्वां विना न हि तृप्यामि प्रिये कुरु यथेप्सितम् ॥ १०२ ॥  
  
ततः सा मोहिता प्राह मायया हिमवत्सुता ।  
  
और्व उवाच  
  
जाम्बुनदाभगौरो मे देहो भवतु साम्प्रतम् ।  
अनन्यकान्तस्त्वं चापि भूया मत्तो विना हर ॥ १०३ ॥  
  
एवमुक्तो महादेवः पार्वत्या पार्वतीं ततः ।  
आकाशगङ्गातोयोघे मज्जयामास भामिनीम् ॥ १०४ ॥  
  
सा निमज्ज्य समुत्तीर्णा विद्युद्गौरी व्यजायत ।  
सिताम्भोमध्यगा देवी शारदाभ्रे तडिद्यथा ॥ १०५ ॥  
  
ईश्वर उवाच  
  
शम्भुश्चाङ्गीचकाराशु नाहं त्वत्तो विना प्रिये ।  
मनसापि ग्रहीष्यामि नान्यां सत्यं ब्रवीमि ते ॥ १०६ ॥  
  
और्व उवाच  
  
अथ तोयात् समुत्तीर्णा पार्वती मोदसंयुता ।  
तपःक्लेशपरित्यक्ता चन्द्रिकेव विधोर्यथा ॥ १०७ ॥  
  
अथ तां पार्वतीं देवीमादाय वृषध्वजः ।  
जगाम शैलं कैलासं स्वमाश्तमपदं लघु ॥ १०८ ॥  
  
तदा गत्वा हरो देवीमधिवास्य विभूष्य च ।  
पूर्ववन्मोदयामास नर्महासकथादिभिः ॥ १०९ ॥  
  
सापि सौवर्णगौराङ्गी वीक्ष्य रूपं मनोहरम् ।  
गृहीतसमयं शम्भुं प्राप्यातीव मुमोद ह ॥ ११० ॥  
  
एवं तयोस्तु शिवयोरन्योन्यरममाणयोः ।  
जगाम सुचिरं कालं कैलासे पर्वतोत्तमे ॥ १११ ॥  
  
अथैकदा महादेवसमीपे हिमवत्सुता ।  
आसीना ददृशे तस्य स्वां छायामुरसि स्थिताम् ॥ ११२ ॥  
  
स्फटिकाभ्रसमे स्वच्छे हृदि शम्भोर्मनोहरे ।  
योगिज्ञानादर्शतले चार्वङ्गी प्रतिबिम्बिताम् ॥ ११३ ॥  
  
आत्मच्छायां गिरिसुता वामभागे मनोहरे ।  
ददर्श वनितारूपां स्मितवक्त्रां मनोहराम् ॥ ११४ ॥  
  
भ्रान्त्या दृष्ट्याथ पार्वत्यास्तदा ज्ञानमजायत ।  
कृतसत्योऽपि गिरिशः किमन्यां वनितां दधौ ॥ ११५ ॥  
  
मायया स्थापितां गात्रे वीक्षन्तीं कुटिलं च माम् ।  
इति तस्यास्तदा वक्त्रं मलिनं भृकुटीयुतम् ।  
बभूव वृषकेतुश्च श्याम उत्पातको यथा ॥ ११६ ॥  
  
सा दृष्ट्वाथ तदा छायां विष्णुमाया-विमोहिता ।  
अपह्नुतं गिरेः शृङ्गं मानाद्रोषाद्विवेष ह ॥ ११७ ॥  
  
अथ तां मार्गमाणस्तु शङ्करो विरहाकुलः ।  
चिरादपह्नुतां देवीमाससाद ततो हरः ॥ ११८ ॥  
  
तामासाद्य महादेवी विवर्णवदनां प्रियाम् ।  
उवाच रोपणे हेतुं ज्ञातुमिच्छुर्यथातथम् ॥ ११९ ॥  
  
ईश्वर उवाच  
  
किमर्थस्त्वं वरारोहे मह्यं कुप्यसि कोपने ।  
रोषहेतुमहं वक्तुं तवेच्छामीह वल्लभे ॥ १२० ॥  
  
न तुभ्यमपराध्यामि वाचा वा मनसाथवा ।  
कायेन वा कथं कोपं कर्तुमर्हसि भामिनी ॥ १२१ ॥  
  
देव्युवाच  
  
समयेन मया पूर्वं तथा सम्प्रार्थितो भवान् ।  
कथं तं परिहाय त्वमन्यां भार्यां समीहसे ॥ १२२ ॥  
  
प्रत्यक्षेण मया दृष्टा तव हृद्यन्तरे हर ।  
चार्वङ्गी वनिता काचित्तोयनिर्यातभस्मनि ॥ १२३ ॥  
  
भवान् सर्वज्ञानमयः सर्वगः परमेश्वरः ।  
तोषितो मे तपोव्रातैर्न तुष्टस्त्वं महेश्वर ॥ १२४ ॥  
  
तस्मादहं तपस्तप्तुं शाश्वद्गन्तु समुत्सहे ।  
अनुजानीहि मा शम्भो मा विलम्बं वृथा कृथाः ॥ १२५ ॥  
  
और्व उवाच  
  
इति श्रुत्वा वचस्तस्याः स्मितविस्तारिताननः ।  
शङ्करः पार्वतीं प्राह सन्दिग्धामिव भामिनीम् ॥ १२६ ॥  
  
ईश्वर उवाच  
  
नाहमन्यां स्त्रियं वोढा नाहं समयभेदकः ।  
तव मिथ्यामतिर्जाता मुग्धे मूढतयाधुना ॥ १२७ ॥  
  
त्वमिच्छसि यदि श्रोतुं तत्र हेतुं च पार्वति ।  
तदहं कथये तत्त्वं मानं मानिनि मा कृथाः ॥ १२८ ॥  
  
मम वक्षसि विस्तीर्णे दर्पणस्वच्छभासिनि ।  
तवैव वपुषश्छायाबिम्बिता लोकिता त्वया ॥ १२९ ॥  
  
इदानीमेव बुध्यस्व त्वामृते नास्ति सा मयि ।  
नात्र मानस्त्वया कार्यो हृदयान्तरसंस्थिते ॥ १३० ॥  
  
देव्युवाच  
  
मयि स्थितायां छायास्ति मामृते नास्ति सा पुनः ।  
कथमेतन्मया ज्ञेयं तन्मे वद वृषध्वज ॥ १३१ ॥  
  
ईश्वर उवाच  
  
गवाक्षाभ्यन्तरे स्थित्वा तज्जालेन मनोहरे ।  
पश्य तोयौघनिर्यातभूतिलेपमुरो मम ॥ १३२ ॥  
  
तथा त्वं मण्डितं देहं वीक्ष्यादर्शतले पुनः ।  
मद्धृदासन्नमासाद्य तादृक्छायां विलोकय ॥ १३३ ॥  
  
यथा द्रक्ष्यसि देहे स्वं तत् कुरु त्वं तथा मम ।  
आलोकय निजां छायां त्वां विना नास्ति तत् पुनः ॥ १३४ ॥  
  
त्वमेव ज्ञास्यसि च्छायां मद्वक्षसि मनोहरे ।  
ज्ञात्वा विसृज्यमानं मां त्वं चाप्युपपत्स्यसि ॥ १३५ ॥  
  
और्व्य उवाच  
  
एवमुक्ता हरेणाथ पार्वतीन्दुकलाभृतः ।  
तयौर्निर्धाव्य हृदयं स्वां छायां पुनरैक्षत ॥ १३६ ॥  
  
दृष्ट्वादर्शतले वक्त्रं निजं देहं च पार्वती ।  
आलोकयामास तदा शश्वच्छङ्करवक्षै ॥ १३७ ॥  
  
यथा सा कुरुते देवी कापट्यं नेत्रविभ्रमम् ।  
तथा सा कुरुते च्छाया करकम्पादिकं तथा ॥ १३८ ॥  
  
ततः पुनर्गवाक्षस्य जाले स्थित्वा हिमाद्रिजा ।  
तथा व्यलोकयच्छम्भोर्हृदयं वीतभूतिकम् ॥ १३९ ॥  
  
तया तत्र तु पार्वत्या वृषभध्वजवक्षसि ।  
न कापि दृष्टा वनिता दृष्टं जालस्य मण्डलम् ॥ १४० ॥  
  
एवं बहुविधैर्देवी तदोपायैस्तथेतरैः ।  
निर्यातसंशया भूत्वा लज्जां प्राप वराङ्गना ॥ १४१ ॥  
  
तां लज्जितां गिरिसुतामीषद्भीतामधोमुखीम् ।  
शम्भुरालिङ्ग्य पाणिभ्यां मुखं चास्याश्चुचुम्ब च ॥ १४२ ॥  
  
स तामाह महादेवो देवीमाश्वासयन् मुहुः ।  
मा ब्रीडस्व महाभागे भ्रान्तिः कस्य न जायते ॥ १४३ ॥  
  
मानस्त्वयि वरस्त्रीभिः कार्यः प्रेमकरो यतः ।  
त्वयापि विरलः कार्यो मानो देवि न सर्वदा ॥ १४४ ॥  
  
इत्युक्ता देवदेवेन मैनाकसहजाम्बिका ।  
शङ्करं प्रणयात् प्राह सूनृतं मधुरं वचः ॥ १४५ ॥  
  
देव्युवाच  
  
यथा तवाहं सततं छायेवानुगता हर ।  
भवेयं साहचर्येण तथा मां कर्तुमर्हसि ॥ १४६ ॥  
  
सर्वगात्रेण संस्पर्शं नित्यालिङ्गनविभ्रमम् ।  
अहमिच्छामि भवतस्तत्त्वं चेत् कर्तुमर्हसि ॥ १४७ ॥  
  
भगवानुवाच  
  
रोचते तन्मह्यमपि यस्त्वमिच्छसि भामिनि ।  
तत्रोपायमहं वक्ष्ये यदि शक्नोषि तं कुरु ॥ १४८ ॥  
  
अर्द्धं मम गृहाण त्वं शरीरस्य मनोहरे ।  
अर्द्धं भवतु मे नारी अथैवार्द्धं पुमानिति ॥ १४९ ॥  
  
यदि त्वमपि शक्नोषि कर्तुं तदर्धमी दृशम् ।  
तदाहं ते हरिष्यामि शरीरार्द्धं वरानने ॥ १५० ॥  
  
तवैवार्द्धं तथा नारी ह्यर्धं भवतु पूरुषः ।  
विद्यते तत्र शक्तिर्मे त्वमनुज्ञातुमर्हसि ॥ १५१ ॥  
  
देव्युवाच  
  
तवैवाहं हरिष्यामि शरीरार्द्धं वृषध्वज ।  
किं त्वहं त्वेवमिच्छामि तच्चेत्त्वं कर्तुमिच्छसि ॥ १५२ ॥  
  
यदाहमर्द्धं भवतो भूत्वा तिष्ठामि तावता ।  
त्यजाम्यहं यदा तेऽर्द्धं सम्पूर्ण स्यात्तदा द्वयम् ॥ १५३ ॥  
  
इत्यर्द्ध भागहरणं भवेद्यदि यथेप्सितम् ।  
तवैवाहं तदा शम्भो शरीरार्द्धं हराम्यहम् ॥ १५४ ॥  
  
ईश्वर उवाच   
  
एवमस्तु भवेन्नित्यं यथार्द्धं हर्तुमर्हसि ।  
शरीरस्यार्द्ध हरणं भूयस्तव यथेप्सितम् ॥ १५५ ॥  
  
और्व्य उवाच  
  
अथ गौरी तदा पूर्वमनुभूतं तपःस्थितौ ।  
योगनिद्रास्वरूपं तदात्मनोऽचिन्तयाद्धिया ॥ १५६ ॥  
  
हरं प्रणम्य प्रथमं ब्रह्माणं च ततः परम् ।  
ततस्त्रिजगतामीशं हरिं नारायणं प्रभुम् ॥ १५७ ॥  
  
चिन्तयित्वा यदा तेषामेकता सा जगन्मयी ।  
आत्मानं योगनिद्रां च चिन्तयित्वा तपस्विनी ॥ १५८ ॥  
  
दक्षिणे स्वशरीरस्य भागार्द्धं शशभृद्भृतः ।  
शरीरस्य तदा वाममतिप्रेम्णा निजं हरे ॥ १५९ ॥  
  
हरोऽपि स्वशरीरार्द्धं गौरिकाये तदा स्वयम् ।  
प्रेम्णा न्यवेशयत्तस्याश्चिकीर्षुः प्रियमद्भुतम् ॥ १६० ॥  
  
अथ स्थित्वा तदा भर्गः काल्या सह चिरं तदा ।  
परित्यज्य शरीरार्द्धं पृथगेव बभौ रुचा ॥ १६१ ॥  
  
काली भूत्वा स्वर्णगौरी शरीरार्द्धं च शङ्करम् ।  
प्राप्तमोदा तदात्मानं सन्तुष्टा च जगन्मयी ॥ १६२ ॥  
  
एवं यदा शरीरार्द्धमादाय परमेश्वरी ।  
रहस्ये तिष्ठति तदा राजतेऽतीव शोभना ॥ १६३ ॥  
  
अर्द्धं धम्मिल्लसंयुक्तं जटाजूटार्द्धयोजितम् ।  
एकस्मिन् श्रवणे भोगी भागे जाम्बूनदार्चितम् ॥ १६४ ॥  
  
कुण्डलं श्रवणेऽन्यस्मिन् शीर्षे तस्या व्यराजत ।  
अर्द्धं मृगाक्षि चान्यार्द्धं वृषभाक्षि व्यजायत ॥ १६५ ॥  
  
अर्द्धं स्थूलनसं चारु तिलपुष्पनसं परम् ।  
दीर्घश्मश्रु तथैवार्द्धमर्द्धं श्मश्रुविवर्जितम् ॥ १६६ ॥  
  
आरक्तचारुदशनं रक्तौष्ठमेकतस्तथा ।  
अपरं शुक्लविपुलं दीर्घाकृतिरदं परम् ॥ १६७ ॥  
  
अर्द्धनीलगलं चार्द्धमपरं हारसंयुतम् ।  
अर्द्धं कङ्कणकेयूरयुक्तबाहु तथापरम् ॥ १६८ ॥  
  
नागकेयूरसंयुक्तं स्थूलबाहुनिरूर्मिकम् ।  
अर्द्धं विलोलसुभुजं करिहस्तभुजं परम् ॥ १६९ ॥  
  
एकत्र सोमिकाशाखा करस्यान्यत्र तां विना ।  
एकस्तनं तु हृदयं रोमावल्यर्धसंयुतम् ॥ १७० ॥  
  
रम्भास्तम्भसमानोरु सुपार्ष्णि मृदुपादकम् ।  
एक तथापरं स्थूलं संहतोरुपदाम्बुजम् ॥ १७१ ॥  
  
एकं चारुमृदुस्थूलजघनं सुमनोहरम् ।  
तथापरं दृढकटि संहतोर्द्धपदान्वयम् ॥ १७२ ॥  
  
एक वैयाघ्रमर्मौघयुक्तं भूतिविलेपनम् ।  
अपरं मृदु कौशेयवसनं चन्दनोक्षितम् ॥ १७३ ॥  
  
एवमर्द्धं तथा जातं योषिल्लक्षणसंयुतम् ।  
अपरं बलवद् भूरि सुगूढ पुरुषाकृति ॥ १७४ ॥  
  
एवमर्द्धं स्मररिपोर्जहार गिरिजा सती ।  
हिताय सर्वजगतां कालिका कालिकोपमा ॥ १७५ ॥  
  
तस्याः शरीरं राजेन्द्र हरतन्वर्द्धसंयुतम् ।  
येनोपमेयं तत्रास्ति मार्गितं भुवनत्रये ॥ १७६ ॥  
  
सन्तानः पारिजातो वा एकान्तविशदस्तरुः ।  
अमोघया यथा वल्ल्या तौ चापि ययतुर्नहि ॥ १७७ ॥  
  
बहुधा च पृथक् तेन तौ रेमाते नरेश्वर ।  
अर्द्धनारीश्वरो भूत्वा स तु रेमे कदाचन ॥ १७८ ॥  
  
इति यद्यपि भूतेशः स्वयं शक्नोति कालिकाम् ।  
गौरीं कर्तुं तदा सर्वभूतकारणकारणः ॥ १७९ ॥  
  
तथापि तां गिरिसुतां संयोज्य विविधैः पुरा ।  
तपश्ययोजयद् देवः क्रियोपायेरनेकशः ॥ १८० ॥  
  
तपोनिर्धूतसर्वाङ्गीं पश्चाद् गौरीमथाकरोत् ।  
अर्द्धं च प्रददौ तस्यै शरीरस्य महेश्वरः ॥ १८१ ॥  
  
नवास्य तत्त्वं जानन्ति शक्राद्याः सकलाः सुराः ।  
शरीरार्द्ध प्रदानस्य तपसे योजनस्य च ॥ १८२ ॥  
  
एतस्य तत्त्वं जानन्ति महात्मानो महाबलाः ।  
नन्दी भृङ्गी महाकालो वेतालो भैरवस्तथा ॥ १८३ ॥  
  
अङ्गभूता महेशस्य वीतभीतास्तपोधनाः ।  
ये मानुषशरीरेण प्रापिरे तपसो बलात् ॥ १८४ ॥  
  
गणानामाधिपत्यं तु ते जानन्ति हरं परम् ।  
एवं सदा त्वया योज्याः सानुगा नृपसत्तम् ॥ १८५ ॥  
  
वनिता सत्क्रियोपायैस्ततो भद्रमवाप्स्यसि ।  
य इदं शृणुयान्नित्यमद्भुतं पुण्यदायकम् ॥ १८६ ॥  
  
शिवयोः प्रीतिकरणं शरीरार्द्ध ग्रहं तथा ।  
गौरीत्वसाधानञ्चैव कालिकायाः शुभावहम् ॥ १८७ ॥  
  
न तस्य विघ्ना जायन्ते स च पुण्यतमो मतः ।  
दीर्घायुः स सुखी भूयात् पुत्रपौत्रसमन्वितः ॥ १८८ ॥  
  
सततं परिश्र्ण्वानः शिवयोश्चरितं महत् ।  
शिवलोकमवाप्नोति सुचिरं शिववल्लभः ॥ १८९ ॥  
  
इति श्रीकालिकापुराणेऽर्द्धनारीश्वरचरिते पञ्चचत्वारिंशोऽध्यायः ॥ ४५ ॥  
षट्चत्वारिंशोऽध्यायः  
  
सगर उवाच  
  
कोऽसौ भैरवनामाभूत् को वा वेतालसञ्ज्ञकः ।  
कथं वा तौ शरीरेण मानुषेण गणाधिपौ ॥ १ ॥  
  
अभूतां द्विजशार्दूल तन्मे वद महामुने ।  
जानामि नन्दिनं विप्र सहायं शशभृद्भृतः ॥ २ ॥  
  
यथाभवद् गणाध्यक्षस्तन्नारदमुखाछ्रुतम् ।  
यथा भृङ्गिमहाकालौ विश्रुतौ हि हरात्मजौ ॥ ३ ॥  
  
कथं वा तौ समुत्पन्नौ त्वत्तः श्रोतुं समुत्सहे ।  
योऽसौ शरभरूपस्य महादेवस्य वै पुरा ॥ ४ ॥  
  
कायभागः श्रुतः पूर्व्ऽम् स महाभैरवाह्वयः ।  
स एव किं भैरवाख्यः किं वान्यो द्विजसत्तम ॥ ५ ॥  
  
वेत्तुं तत्त्वेन तत् सर्वमिच्छामि द्विजसत्तम ।  
कस्य वा तनयौ भूत्वा गणाध्यक्षत्वमागतौ ।  
तच्चापि कथयस्वाद्य यथा तौ वानराननौ ॥ ६ ॥  
  
और्व्य उवाच  
  
शृणु राजन् प्रवक्ष्यामि महाकालस्य भृङ्गिणः ।  
भैरवस्यापि चरितं वेतालस्य महात्मनः ॥ ७ ॥  
  
योऽसौ भृङ्गी हरसुतो महाकालोऽपि भर्गजः ।  
तावेव गौरीशापेन सम्भूय नरयोनिजौ ॥ ८ ॥  
  
वेतालभैरवौ जातौ पृथिव्यां नृपवेश्मनि ।  
यथा भृङ्गिमहाकालव्युत्पन्नौ प्राक् तथा शृणु ॥ ९ ॥  
  
योऽसौ महाभैरवाख्यः सकायः शरभो हरः ।  
भैरवः पृथगेवायं गणाध्यक्षो हरात्मजः ॥ १० ॥  
  
ऊढायां हिमवत्पुत्र्यां भर्गेण सुमहात्मना ।  
तारकस्य वधार्थाय देवैः शक्रपुरोगमैः ।  
स्तुतिभिर्नतिभिः शम्भुं सन्ततिर्याचिता पुरा ॥ ११ ॥  
  
स याचितो देवगणैर्भगवान् वृषभध्वजः ।  
महामैथुनमारेभे सन्तानायोमया सह ॥ १२ ॥  
  
आरब्धे मैथुने तेन नरवर्येण वै ययुः ।  
द्वात्रिंशद् वत्सरा राजन् क्षणवच्चन्द्रधारिणः ॥ १३ ॥  
  
स महामैथुनं कुर्वंस्तृप्तिं नाप महेश्वरः ।  
माप्यस्य प्रच्युतं तेजो न तृप्तिं प्राप पार्वती ॥ १४ ॥  
  
तन्महासङ्गसमये चकम्पे वसुधा स्फुटम् ।  
आकुलाः सकला देवाः स्युः स्वर्गस्थाश्च येऽपरे ॥ १५ ॥  
  
सर्वं जगत्तदा भूतमाकुलं शिवयोस्तयोः ।  
ततो निवृत्तिजातेन महामैथुनकर्मणा ॥ १६ ॥  
  
अथ सेन्द्राः सुराः सर्वं ब्रह्माणं जगतां पतिम् ।  
शरण्य शरणं जग्मुर्भीताः शङ्करकेलिभिः ॥ १७ ॥  
  
ते सम्भूयाथ धातारं प्रणम्य च सुरोत्तमाः ।  
आकुलं सर्वमाचक्षुर्हरमैथुनकर्मणा ॥ १८ ॥  
  
ततः सर्वान् देवगणान् पश्चात् कृत्वैव वृत्रहा ।  
स्वयमाह विधातारं तत्कालभयभाषितम् ॥ १९ ॥  
  
इन्द्र उवाच   
  
आकुलाः सकला लोका हरमैथुनकर्मणा ।  
अहं महद् भयं प्राप्य शरणं त्वामिहागतः ॥ २० ॥  
  
एवम्भूते सङ्गमे च शङ्करस्योमया सह ।  
यः पुत्रो जायते ब्रह्मन् स मामभिभविष्यति ॥ २१ ॥  
  
तत्क्रियादर्शनादेव सूत्पन्नादपि तत्सुतात् ।  
ब्रह्मन् जातं भयं मेऽद्य तारकादपि चाधिकम् ॥ २२ ॥  
  
तस्मादेवं त्वं विधेहि तत्सुतो मां सुरान् यथा ।  
न बाधेत तथा यत्नात्तारयास्मान्महाभयात् ॥ २३ ॥  
  
ब्रह्मोवाच  
  
उमायां जायते पुत्रो यदि शङ्करतेजसा ।  
अशक्यः सर्वलोकेशैः सेन्द्रैरपि सुरासुरैः ॥ २४ ॥  
  
अस्माद्धरो यथोमायां न प्रसूतो भविष्यति ।  
तथाहं संविधास्यामि गत्वा देवैर्हरान्तिकम् ॥ २५ ॥  
  
तारकस्य विघातश्च यथा स्याद्धरतेजसा ।  
तच्चाप्यहं करिष्यामि व्येतु ते मानसो ज्वरः ॥ २६ ॥  
  
और्व्य उवाच  
  
इत्युक्त्वा सह देवौघैः कैलासाद्रिं प्रजापतिः ।  
जगाम रेमे गिरिशो गिरिपुत्र्या समं भृशम् ॥ २७ ॥  
  
तत्र गत्वा महादेवं ब्रह्मा लोकपितामहः ।  
सर्वैः सुरगणैः सार्धं तुष्टाव वृषभध्वजम् ॥ २८ ॥  
  
देवा ऊचुः  
  
प्रीतये यस्य न रतिर्न कामो यन्मनोभवः ।  
न यस्य जन्मनो हेतुस्तस्मै तुभ्यं नमो नमः ॥ २९ ॥  
  
यस्य लोकहितायैव जातो जायापरिग्रहः ।  
त्र्यम्बकाय नमस्तस्मै स शिवो नः प्रसीदतु ॥ ३९ ॥  
  
यन्मन्मथं विना देवं शृङ्गाराद्या विशन्ति च ।  
स्वबलेनैव तं देवं त्वां वयं प्रणता हरम् ॥ ३१ ॥  
  
हिरण्यरेताः स्वर्णाभो यो हिरण्यभुजाह्वयः ।  
स त्वं सर्गहरो देवो नित्यं नोऽभिप्रसीदतु ॥ ३२ ॥  
  
जगन्मयी योगनिद्रा विष्णुमाया बलीयसी ।  
तस्याभवत् स्वयं जाया तस्मै तुभ्यं नमो नमः ॥ ३३ ॥  
  
पञ्चभूतमयं यस्य पञ्चशीर्षं विराजते ।  
तं पञ्चवदनं देवं भक्त्या त्वां प्रणमामहे ॥ ३४ ॥  
  
सद्योजातमघोरं च वामदेवमुमापतिम् ।  
ईशानं प्रणमामोऽद्य यं तत्पुरुषमाह वै ॥ ३५ ॥  
  
योऽसतामशिवो नित्यं यो वा भक्तिमतां शिवः ।  
शिवाशिवस्वरूपाय नमस्तस्मै शिवाय ते ॥ ३६ ॥  
  
रूपैस्त्रिभिर्यः थितिसृष्टिनाशं  
इष्ण्वात्मभिः शम्भुरिति प्रसिद्धैः ।  
करोति शश्वज्जगतां नुमस्तं  
सिवं विरूपाक्षममुं शिवेशम् ॥ ३७ ॥  
  
अः शूलखट्वाङ्गमृगाङ्कधारी   
यो गोध्वजः शक्तिमान् पञ्चरूपी ।  
तस्मै तुभ्यं जातवेदः प्रभाय  
भूयो भूयो न नमः शङ्कराय ॥ ३८ ॥  
  
ब्रह्मार्चिष्मान् भोगभृद्दैत्यहन्ता  
अन्ता योद्धा वीतगर्भो जगत्याः ।  
स त्वं स्तुतो नः प्रसीदत्वनन्तो  
नित्योद्रेकी उक्तरूपः प्रधानः ॥ ३९ ॥  
  
अरब्रह्मरूपी नियतैकमुक्तः  
परज्योतिरूपी नियतस्त्वनन्तः ।  
अरः पाररूपी नियतात्मभागी  
अ नो भर्गरूपी गिरिशोऽस्तु भूत्यैः ॥ ४० ॥  
  
उमापतिं महामायं महादेवं जगत्पतिम् ।  
शिवं शिवकरं शान्तं नमानः स प्रसीदतु ॥ ४१ ॥  
  
और्व्य उवाच  
  
इति स्तुतो महादेवः शक्राद्यैस्त्रिदशैः स्वयम् ।  
उमासङ्गं परित्यज्य भर्गोऽगात्त्रिदिवौकसः ॥ ४२ ॥  
  
येन भावेन स तदा महामैथुनतत्परः ।  
आसीन् तेनैव भावेन ब्रह्मादीनां ससाद ह ॥ ४३ ॥  
  
ईश्वर उवाच  
  
अथ तान् स सुरान् प्राह महादेवस्त्वरन्निव ।  
किमर्थमागता यूयं तन्मे वदत निर्जराः ॥ ४४ ॥  
  
देवा ऊचुः  
  
तमूचुस्त्रिदशाः सर्वे ब्रह्मशक्रपुरोगमाः ।  
त्वन्महामैथुनाद्भर्ग व्याकुलं सकलं जगत् ॥ ४५ ॥  
  
पृथिवी कम्पतेऽतीव सशैलवनकानना ।  
सागराः क्षुभिताः सर्वे नदा नद्यश्च शङ्कर ॥ ४६ ॥  
  
देवाश्च सर्वे दिक्पाला न शान्ति प्राप्नुवन्ति वै ।  
तस्मात् त्वं सर्वलोकेश सकलाननुकम्पय ॥ ४७ ॥  
  
त्यक्त्वा महामैथुनं तु रतिमात्रं नियोजय ।  
  
और्व्य उवाच  
  
एतच्छ्रुत्वा वचस्तस्य ब्रह्मणः परमात्मनः ।  
उवाच शङ्करो देवो नातिहृष्टमना इव ॥ ४८ ॥  
  
ईश्वर उवाच   
  
इयं प्रवृत्तिर्भवतां शिवायामरसत्तमाः ।  
त्यक्ते महामैथुने तु रतिमात्रं प्रयोजिते ।  
नोमायां भविता पुत्रस्तदर्थमयमुद्यमः ॥ ४९ ॥  
  
उमाशरीरजः पुत्रो यो भवेन्मम तेजसा ।  
स एव तु रिपून् हत्वा त्रिदशान् वर्धयिष्यति ॥ ५० ॥  
  
तस्मान्महामैथुने मेऽतीव भीताः सुरोत्तमाः ।  
स्वं स्वं स्थानं प्रगच्छन्तु अहं तदनुचिन्तये ॥ ५१ ॥  
  
देवा ऊचुः  
  
उमाशरीरजः पुत्रो यथा न भविता हर ।  
तथा कुरु जगन्नाथ तन्महामैथुनं त्यज ॥ ५२ ॥  
  
ईश्वर उवाच  
  
रतिमात्रेण नोमायां मत्पुत्रः सम्भविष्यति ।  
महामैथुनसन्त्यागात् स्यादपुत्री तु पार्वती ॥ ५३ ॥  
  
तस्मादहं तु देवानां वचनाद् ब्रह्मणस्तथा ।  
त्यक्ष्ये महामैथुनं तु किं त्वेकं कुरुतामराः ॥ ५४ ॥  
  
येन मे प्रसृतं तेजो महामैथुनकारणात् ।  
धायं तेजस्विनं देवमानयन्त्वमरास्तु तम् ॥ ५५ ॥  
  
यो निष्कम्पो निर्विकारो भूत्वा तेजो ग्रहीष्यति ।  
तन्मे वदन्तु त्रिदशास्त्यक्ष्ये तेजः शरीरजम् ॥ ५६ ॥  
  
और्व्य उवाच  
  
वृषध्वजवचः श्रुत्वा देवा ब्रह्मपुरोगमाः ।  
हरतेजोग्रहायाथ वीतिहोत्रं ययुर्धिया ॥ ५७ ॥  
  
अथ ब्रह्माणमामन्त्र्य तथानुज्ञाप्य पावकम् ।  
सेन्द्रा देवगणाः सर्वे हरमूचुरिदं वचः ॥ ५८ ॥  
  
देवा ऊचुः  
  
एष वैश्वानरः श्रीमान् भूरितेजोमयो वली ।  
महामैथुनबीजं तु त्वत्तेजः सङ्ग्रहीष्यति ॥ ५९ ॥  
  
और्व्य उवाच  
  
इत्युक्त्वा त्रिदशा सर्वे वीतिहोत्रं पुरः स्थितम् ।  
तस्मै निदेशयामासुः शम्भवे सर्वहेतवे ॥ ६० ॥  
  
अतः षडङ्गं स्वं रेतो व्यादिते दहनानने ।  
उत्ससर्ज महाबाहुर्महामैथुनकारणम् ॥ ६१ ॥  
  
अग्नावुत्सृज्यमानस्य तेजसः शशभृद्भृतः ।  
अणुद्वयमतिस्वल्पं गिरिप्रस्थे पपात ह ॥ ६२ ॥  
  
तयोस्तु कणयोः सद्य सम्भूतौ शङ्करात्मजौ ।  
एको भृङ्गसमः कृष्णो भिन्नाञ्जानिभोऽपरः ॥ ६३ ॥  
  
भृङ्गाभस्य तदा ब्रह्मा नाम भृङ्गीति चाकरोत् ।  
महाकृष्णैकरूपस्य महाकालेति लोकभृत् ॥ ६४ ॥  
  
ततस्तौ पालयामास शङ्करः प्रमथोत्करैः ।  
अपर्णया चापि तथा क्रमात् तावतिवर्द्धितौ ॥ ६५ ॥  
  
प्रवृद्धौ तौ महात्मानौ हरोमाप्रतिपालितौ ।  
क्रमाद् गणेशौ कृत्वा तौ हरो द्वारि न्ययोजयत् ॥ ६६ ॥  
  
सगर उवाच  
  
उत्सृष्टमग्नौ यत्तेजस्तत् किं वृत्तं द्विजोत्तम ।  
तद्प्यहं श्रोतुमिच्छुः सङ्क्षेपात् तद्वदस्व मे ॥ ६७ ॥  
  
और्व्य उवाच  
  
अग्नावुत्सृज्य तेजांसि तावत्कालं वृषध्वजः ।  
आकाशगङ्गामुद्दिश्य देवानिदमुवाच ह ॥ ३८ ॥  
  
ईश्वर उवाच   
  
एतत् तेजो दुराधर्षं स्त्रीभिरन्यैः सुरोत्तमाः ।  
योगनिन्द्रामृते देवीं शैलपुत्रीमृतेऽथ वा ॥ ६९ ॥  
  
तस्मादहं प्रवक्ष्यामि यथेदं तेजसा सुतः ।  
यत्र वा भविता देवो या च वा तद् ग्रहीष्यति ॥ ७० ॥  
  
इयं त्वाकाशगा गङ्गा शैलराजसुतापरा ।  
उमाया भगिनी ज्येष्ठा ततोऽपत्यं हुताशनात् ॥ ७१ ॥  
  
जनिष्यत्यात्मवीर्येण तेजसानुपमद्युतिः ।  
भविष्यति स वः श्रीमान् सेनापतिररिन्दमः ॥ ७२ ॥  
  
स तारकं वः पुरतो विजेष्यति शिखिध्वजः ।  
अमोघया महाशक्त्या मयैव प्रतिविर्धितः ॥ ७३ ॥  
  
और्व्य उवाच  
  
इत्युक्त्वा स महादेवो विसृज्य सकलान् सुरान् ।  
पार्वतीमभिसम्मन्त्र्य शौचार्थं गतवांस्तदा ॥ ७४ ॥  
  
पार्वती वचनं श्रुत्वा देवानामप्रियं सती ।  
चुकोप त्रिदशौघाय पुत्राशापपरिवर्जिता ॥ ७५ ॥  
  
मन्युना दह्यमानेव स्फुरदोष्ठाधरा तदा ।  
इदमाह सुरान् दृष्ट्वा हरं च त्यक्तमैथुनम् ॥ ७६ ॥  
  
देव्यु वाच  
  
यस्माद्वियोजितः शम्भुर्युष्माभिर्मम मैथुने ।  
अजातपुत्रा च कृता वारस्त्रीवाहमर्दिता ॥ ७७ ॥  
  
तस्मात् सर्वे सुरगणा अद्यावधि निरन्तरम् ।  
महामैथुनविभ्रष्टा भवन्तु निजयोषिति ॥ ७८ ॥  
  
तेषामपि तथा पुत्रा न जनिष्यन्ति मे यथा ।  
भर्याश्च सन्त्वपत्येन हीना दैव्यो वराङ्गनाः ॥ ७९ ॥  
  
यथाहं परितप्यामि पुत्राशापरिवर्जिता ।  
तथा सन्तु समस्तास्ता देव्यः पुत्राशय च्युताः ॥ ८० ॥  
  
और्व्य उवाच  
  
एवं सुरान् गिरिसुता शशाप कुपिता भृशम् ।  
तत्कालावधि न स्वर्गे जायन्ते देवपुत्रकाः ॥ ८१ ॥  
  
नाद्यापि सम्प्रजायन्ते पुत्रास्तासु सुधाशिनाम् ।  
दहनोऽपि तथा काले प्राप्ते गङ्गोदरे स्वयम् ।  
रेतः सङ्क्रामयामास शाम्भवं स्वर्णसन्निभम् ॥ ८२ ॥  
  
सा तेन रेतसा देवी सर्वलक्षणसंयुतम् ।  
पूर्णकालेऽथ सुषुवे पुत्त्र्ययुग्मं मनोहरम् ॥ ८३ ॥  
  
एकः स्कन्दो विशाखाख्यो द्वितीयश्चारुरूपधृक् ।  
शक्तिद्वयधरौ द्वौ तौ तेजः कान्तिविर्धितौ ॥ ८४ ॥  
  
तावेकत्वं जगामाशु विशाखः स्कन्द एव च ।  
शिशुश्चाप्यभवद् यातो यथान्यस्य सुतस्तथा ॥ ८५ ॥  
  
ततस्तं तनयं जातं तथा दृष्ट्वातिविस्मिता ।  
मध्ये शरवणस्याशु गङ्गा तं व्यसृजद्घटात् ॥ ८६ ॥  
  
विसृज्य गर्भं तं गङ्गा बहुलायै स्वयं तदा ।  
गर्भवृत्तान्तमाचख्यौ जातं च व्यसृजद् यथा ॥ ८७ ॥  
  
तच्छ्रुत्वा बहुला ज्ञात्वा महादेवतनूद्भवम् ।  
परिगृह्य सुतं तं तु पालयामास कृत्तिका ॥ ८८ ॥  
  
उमायाः शङ्करस्यापि विज्ञाप्यानुमते तयोः ।  
ततो नीत्वा ददौ देव्यै तं पुत्रमरिमर्दनम् ॥ ८९ ॥  
  
सोऽतिवृद्धः शक्तिधरो महाबलपराक्रमः ।  
वर्धितः शङ्करेणाशु देवसेनाधिपोऽभवत् ॥ ९० ॥  
  
ततः सुरारिं सगणं तारकं लोकतारकम् ।  
शक्तिहस्तो हरसुतः प्रममाथ महाबलम् ॥ ९१ ॥  
  
एवमग्नौ समुत्सृष्टं तेजो भर्गेण सङ्गतम् ।  
यथा वृत्तं तथा तेऽद्य कथितं नृपसत्तम ॥ ९२ ॥  
  
साम्प्रतं प्रस्तुतुअं श्राव्यं महाकालस्य भृङ्गिणः ।  
वृत्तान्तं शृणु राजेन्द्र तौ भूतौ मनुजौ यथा ॥ ९३ ॥  
  
इति श्रीकालिकापुराणेसट्चत्वारिंशोऽध्यायः ॥ ४६ ॥  
सप्तचत्वारिंशोऽध्यायः  
  
और्व्य उवाच  
  
हरो यावद् जगत्यर्थे देववर्गैः प्रसादितः ।  
तावन्महामैथुनेन हीनोऽभूदुमया सह ॥ १ ॥  
  
वर्तते रतिमात्रेण स्वेच्छां सम्पूरयन् सदा ।  
यथा मनोरथं देव्याः सततं पूरयन्मृडः ॥ २ ॥  
  
अथैकदोमया सार्धं निगूढे रतिमन्दिरे ।  
नर्माकरोन्महादेवो मोदयुक्तो रतिप्रियः ॥ ३ ॥  
  
यदा सा नर्मणे याता गौरी स्मरहरान्तिकम् ।  
तदा भृङ्गिमहाकालौ द्वाःस्थौ द्वारि प्रतिष्ठितौ ॥ ४ ॥  
  
नर्मावसाने सा देवी मुक्तधम्मिल्लबन्धना ।  
बन्धहीनं गलद्गात्राद्वस्त्रमालम्ब्य पाणिना ॥ ५ ॥  
  
व्यस्तहारा गन्धपुष्पैराकुलैर्नातिशोभना ।  
विलुप्तकुङ्कुमा दष्टदशनच्छदविभ्रमा ॥ ६ ॥  
  
निःषृता रतिसङ्केलिनिलयाज्जलजानना ।  
ईषदाघूर्णनयना निचिता स्वेदबिन्दुभिः ॥ ७ ॥  
  
तां निःसरन्तीं सदनात् तथाभूतामनिन्दिताम् ।  
अयोग्यां वीक्षितुञ्चन्यैर्वृषध्वजमृते पतिम् ॥ ८ ॥  
  
ददशृतुर्महात्मानौ नातिहृष्टात्ममानसौ ।  
भृङ्गी चापि महाकालः प्राप्तकालं चुकोपतुः ॥ ९ ॥  
  
दृष्ट्वा तां मातरं दीनौ तथाभूतावधोमुखौ ।  
चिन्तां च जग्मतुस्तीव्रां निशश्वसतुरुत्तमौ ॥ १० ॥  
  
तौ पश्यन्तौ तदा देवी ददर्श हिमवत्सुता ।  
चुकोप च तदापर्णा वाक्यं चैतदुवाच ह ॥ ११ ॥  
  
एवम्भूतां च मां कस्मादसम्बद्धावपश्यताम् ।  
भवन्तौ तनयौ शुद्धौ ह्नीमर्यादाविवर्जितौ ॥ १२ ॥  
  
यष्मादिमाममर्यादं भवन्तौ निरपत्रपौ ।  
अकुर्वतां ततो भूयाद् सवतोर्जन्म मानुषे ॥ १३ ॥  
  
मानुषीं योनिमासाद्य मदवेक्षणदोषतः ।  
भविष्यन्तौ भवन्तौ तु शाखामृगमुखौ भुवि ॥ १४ ॥  
  
इति तावुमया शप्तौ हरपुत्रौ महामती ।  
भृङ्गी चैव महाकालः स्वमातुरन्तिकं तदा ॥ १५ ॥  
  
तौ प्राप्तदुःखौ तु तदा दुर्मनस्कौ हरात्मजौ ।  
शापं तस्या न सेहाते प्रोचतुश्चेदमद्विजाम् ॥ १६ ॥  
  
अनागसौ सदैवावां भवत्या हिमवत्सुते ।  
कथं शप्तौ त्वया मातर्हठादेवं प्रकोपया ॥ १७ ॥  
  
नियोजितौ यथा द्वारि महेशेन त्वया सह ।  
तथा नियोगं कुर्वन्तो तिष्ठावो द्वारि संयतौ ॥ १८ ॥  
  
हठान्निःसरणं गेहात् तवैव न हि युज्यते ।  
आगच्छन्त्या भवत्या तु दृष्टावावां सुसंयतौ ॥ १९ ॥  
  
तस्मान्निरर्थकः कोपः को दोषस्तत्र चावयोः ।  
तस्मात् तत्र प्रतीकारं शृणु मातरनिन्दिते ॥ २० ॥  
  
त्वं मानुषी क्षितौ भूया हरो भवतु मानुषः ।  
मानुषस्य हरस्याथ जायायां हरतेजसा ॥ २१ ॥  
  
भवत्याश्चापि मानुष्यां भविष्यावस्तथोदरे ।  
यदि सत्यं हरसुतावावां यदि निरागसौ ॥ २२ ॥  
  
तदावयोरिदं वाक्यं सत्यमस्तु गिरेः सुते ।  
इत्यन्योन्यमथो शापं दत्ता दत्त्वा सुदारुणम् ॥ २३ ॥  
  
इविशुर्नृपशार्दूल गौरी हरसुतौ च तौ ।  
अथ काले व्यतीते तु सर्वज्ञो वृषभध्वजः ॥ २४ ॥  
  
तद्भावि कर्म ज्ञात्वैव मानुषो ह्यभवत् स्वयम् ।  
ब्रह्मणो दक्षिणाङ्गुष्ठाद् दक्षो ब्रह्मसुतोऽभवत् ॥ २५ ॥  
  
अदितिस्तत्सुता जाता ततः पूषाह्वयोऽभवत् ।  
ऊष्णःपुत्रोऽभवत् पौष्यः सर्वशास्त्रार्थपारगः ॥ २६ ॥  
  
यस्य तुल्यो नृपो न भूमौ न भूतो न भविष्यति ।  
स पुत्रहीनो राजाभूत् पौष्यो नृपतिसत्तमः ॥ २७ ॥  
  
शेषे वयसि सम्प्राप्ते भार्याभिस्तिसृभिः सह ।  
पौष्यः परमया भक्त्या ब्रह्माणं पर्यतोषयत् ॥ २८ ॥  
  
ब्रह्मोवाच  
  
तस्य प्रसन्नो भगवान् ब्रह्मा लोकपितामहः ।  
तमुवाच च राजानं किमिच्छसि वदस्व मे ॥ २९ ॥  
  
प्रसन्नोऽस्मि नृपश्रेष्ठ प्रदास्यामि यथेप्सितम् ।  
यदिष्टं तव जायानां तद्वदिष्यसि साम्प्रतम् ॥ ३० ॥  
  
पौष्य उवाच  
  
इरण्यगर्भपुत्रोऽहं पुत्रार्थी त्वामुपास्महे ।  
त्वयि प्रसन्ने पुत्रो मे मूयाल्लक्षणसंयुतः ॥ ३१ ॥  
  
एतदर्थे सभार्योऽहं भक्त्या त्वां समुपस्थितः ।  
यथा मे जायते पुत्रस्तथा कुरु जगत्पते ॥ ३२ ॥  
  
पुन्नाम्नो नरकात् पुत्रस्त्रायते पितरं प्रसूम् ।  
अतस्तस्माद् भयं ब्र्हमंस्त्वं नाशयितेमर्हसि ॥ ३३ ॥  
  
ब्रह्मोवाच  
  
शृणु पौष्य यथा भावी पुत्रस्तव कुलोद्वहः ।  
तदहं ते वदाम्यह भार्याभिस्तत् समाचार ॥ ३४ ॥  
  
इदं फलं गृहाण त्वं मया दत्तं नृपोत्तम ।  
अजीर्णं बहुले काले प्राप्तेऽपि सुरसं सदा ॥ ३५ ॥  
  
फलमेतत् समादाय तावत् संवत्सरत्रयम् ।  
आराधय महादेवं स प्रसन्नो भविष्यति ॥ ३६ ॥  
  
यथा सम्भाषते भर्गः फलमेतत् तथा भवान् ।  
करिष्यति फल राजन् भार्याभिस्तिसृभिः सह ॥ ३७ ॥  
  
ततस्ते लक्षणोपेतस्तनयः कुलवर्धनः ।  
भविष्यति स्वयं शास्ता चक्रवर्ती वसुन्धराम् ॥ ३८ ॥  
  
और्व्य उवाच   
  
इत्युक्त्वा प्रययौ ब्रह्मा राजापि सह भीरुभिः ।  
हरं यष्टुं समारेभे भक्त्या परमया युतः ॥ ३९ ॥  
  
निराशीः संयताहारः कदाचित् फलभोजनः ।  
दृषद्वतीनदीतीरे फलं संस्थाप्य चाग्रतः ॥ ४० ॥  
  
पुष्पार्घदीपधूपैश्च वृषभध्वजमतर्पयत् ।  
स तु वर्षत्रयेऽतीते महादेवो जगत्पतिः ॥ ४१ ॥  
  
पौष्यस्य नृपतेः सम्यक् प्रससादार्थसिद्धये ।  
प्रसन्नः प्राह नृपतिं महादेवो हसन्निव ।  
उपाससे किमर्थं मां तन्मे वद ददामि ते ॥ ४२ ॥  
  
पौष्य उवाच  
  
अपुत्रोऽहं पुत्रकामस्तच्छृणुस्व वृषध्वज ।  
यथाहं पुत्रवान् वै स्यां वृषध्वज तथा कुरु ॥ ४३ ॥   
  
और्व उवाच  
  
इति स न्यगदद्राजा भार्याभिः सह हर्षितः । प्रणम्य स्तुतिपूर्वेण   
भक्तिनम्रात्ममानसः ॥ ४४ ॥  
  
ततः पुत्रार्थिनं भूपं प्रसन्नो वृषभध्वजः । ब्रह्मदत्तं फलं   
हस्ते कृत्वेदं तमुवाच ह ॥ ४५ ॥  
  
ईश्वर उवाच  
  
इदं फलं ब्रह्मदत्तं विभज्य नृपते त्रिधा ।  
भोजयेथा स्वजायास्त्वं प्रहृष्टः सुस्थमानसः ॥ ४६ ॥  
  
ततः प्रवृत्ते भवत एतासु ऋतुसङ्गमे ।  
आधास्यन्ति तु गर्भास्तु भार्यास्ते युगपन्नृप ॥ ४७ ॥  
  
कालं प्राप्ते च युगप्त् प्रसवो योषितां तव ।  
भविष्यति नृपश्रेष्ठ तत्रेत्थं त्वं करिष्यसि ॥ ४८ ॥  
  
एकस्या जठरे शीर्षभागस्ते सम्भविष्यति ।  
अपरस्यास्तदा कुक्षेर्मध्यभागो भविष्यति ॥ ४९ ॥  
  
अधो नाभ्यास्तु यो भागः सोऽपरस्यां भविषति ।  
तच्च खण्डत्रयं भूप यथास्थानं पृथक् पृथक् ॥ ५० ॥  
  
योजयिष्यसि पश्चात् ते पुत्र एको भविष्यति ।  
तस्य शीर्षे चन्द्ररेखा सहजा सम्भविष्यति ॥ ५१ ॥  
  
तेनैव नाम्ना स ख्यातिं गमिष्यति च भूतले ।  
  
और्व उवाच  
  
इत्युक्त्वा स महादेवस्तासां गर्भान् स्वयं तदा ॥ ५२ ॥  
  
संस्कर्तुं आह्नवीतोयमात्मवासाय वै ज्यधात् ।  
ततः फले स्वयं देवः प्रविवेश वृषध्वजः ॥ ५३ ॥  
  
तत्क्षणात् तत्फलं भूतं त्रिभागं स्वयमेव हि ।  
पौष्यस्तत्फलमादाय मुदितः सह भार्यया ॥ ५४ ॥  
  
प्रययौ मन्दिरं हृष्टो अनुज्ञाप्य वृषध्वजम् ।  
ततः समुचिते काले प्राप्ते ताभिस्तु भक्षितम् ॥ ५५ ॥  
  
तत्फलं नृपशार्दूल गर्भाश्चाप्यायिताः शुभाः ।  
सम्पूर्णे गर्भकाले तु गर्भेभ्यः समजायत ॥ ५६ ॥  
  
खण्डत्रयं पृथग्राजंस्तथा भर्गेण भाषितम् ।  
तच्च खण्डत्रयं पौष्यौ यथास्थानं नियोज्य च ॥ ५७ ॥  
  
एकपिण्डं चकाराशु तत्र पुत्रो व्यजायत ।  
तस्य शीर्षे तदा राजन् सहजेन्दुकला शुभा ॥ ५९ ॥  
  
विरराज यथा स्वस्था शरत्काले कला विधोः ।  
तं सर्वलक्षणोपेतं पीनोरस्कं सुनासिकम् ॥ ५९ ॥  
  
सिंहग्रीवं विशालाक्षं दीर्घायतभुजं तदा ।  
दृष्ट्वा पौष्योऽथ भार्याभिस्तिसृभिः सह सम्मुदम् ॥ ६० ॥  
  
लेभे दरिद्रः सत्कोषं प्राप्येअ विपुलं ततः ।  
तस्य नामाकरोद्राजा ब्राह्मणैः स्वैः पुरोहितैः ॥ ६१ ॥  
  
चन्द्रशेखर इत्येव कान्त्या चन्द्रमसः समः ।  
  
ववृधे स महाभागः प्रत्यहं चन्द्रवत् सुतः ॥ ६२ ॥  
  
कलाभिरिव तेजस्वी शरदीव निशाकरः ।  
एवं तिसृणामम्बानां गर्भे जातो यतो हरः ॥ ६३ ॥  
  
अतस्त्र्यम्बक नामाभूत् प्रथितो लोकवेदयोः ।  
स राजपुत्रः कौमारीमवस्थां प्रापयत् तदा ॥ ६४ ॥  
  
सर्वशास्त्रार्थ तत्त्वज्ञो विष्णोस्तुल्यो बभूव ह ।  
बले वीर्ये प्रहरणे शास्त्रे शीले च तत्समः ॥ ६५ ॥  
  
नान्योऽभूद् नृपशार्दूल नो वा भूमौ भविष्यति ।  
अभिषिच्याथ तं राख्ये कुमारं बलवत्तरम् ॥ ६६ ॥  
  
दशपञ्चैकवर्षीयं सर्वराजगुणैर्युतम् ।  
तिसृभिः सहभार्याभिर्वनं पौष्यो विवेश ह ।  
वृद्धोचितक्रियां कर्तुं राजा परमधार्मिकः ॥ ६७ ॥  
  
गते पितरि राजा स वनवासं महाबलः ॥ ६८ ॥  
  
सर्वां क्षितिं वशे चक्रे आमात्यश्चन्द्रशेखरः ।  
सार्वभौमो नृपो भूत्वा राजभिः परिसेवितः ॥ ६९ ॥  
  
अमरैरिव देवेन्द्रो विजहार श्रिया युतः ।  
एवं पौष्यसुतो भूत्वा त्र्यम्बकः पुण्यनिर्वृतः ॥ ७० ॥  
  
ब्रह्मावर्ताह्वये रम्ये करवीराह्वये पुरे ।  
दृषद्वतीनदीतीरे राजा भूत्वा मुमोद ह ॥ ७१ ॥  
  
अथैकदा स पितर वनवासगतं स्वयम् ।  
मातृश्चापि नृपश्रेष्ठ द्रष्टुकामोऽभवन्नृपः ॥ ७२ ॥  
  
स एकस्यन्दनेनैव एकाकी चन्द्रशेखरः ।  
विपुलं धनुरादाय समार्गणगणं तदा ॥ ७३ ॥  
  
तपोवनं पुण्यमयं विषयान्ते व्यवस्थितम् ।  
आससाद दिदृक्षुः स तातं वृद्धं समातृकम् ॥ ७४ ॥  
  
स गच्छन् पितुरभ्याशं नृपतिं चन्द्रशेखरः ।  
ददर्श नमुचं नाम तपस्यन्तं महामुनिम् ॥ ७५ ॥  
  
कृष्णाजिनोत्तरीयेण संवीतं सूर्यसन्निभम् ।  
ऊर्ध्वगाभिर्जटाभिश्च संयुत ध्यानिनं कृशम् ॥ ७६ ॥  
  
तपसा द्योतिततनुं निश्चलं कुशजासनम् ।  
तं दृष्ट्वा दूरतो वीरो रथोपस्थादवातरत् ॥ ७७ ॥  
  
उपतस्थे च विप्रेन्द्रं विनयानतकन्धरः ।  
प्रणनाम मुनिं तं च वाक्यमेतदुदीरयन् ॥ ७८ ॥  
  
पौष्यस्य तनयो ब्रह्मन् नाम्नाहं चन्द्रशेखरः ।  
प्रणमामि महाभक्त्या भवन्तं मुनिसत्तमम् ॥ ७९ ॥  
  
इत्युक्त्वा प्राञ्जलिस्तस्थौ मुनेस्तस्याग्रतो नृपः ।  
नमुचस्य मुखं वीक्ष्य भक्तिनम्रात्ममानसः ॥ ८० ॥  
  
पूर्वमेव यदा राजा प्राविशत् तपसे वनम् ।  
तदैव सह भार्याभिस्तं मुनिं प्रत्यपूजयत् ॥ ८१ ॥  
  
चिरमाराध्य नमुचं पौष्यः परमपण्डितः ।  
प्रसादयामास मुनिं पुत्रार्थे सूनृताक्षरः ॥ ८२ ॥  
  
विषयान्ते तपः कुर्वन् मुनिश्रेष्ठेह तिष्ठसि ।  
एकन्तु प्रार्थये त्वत्तो यदि मां दयसे मुने ॥ ८३ ॥  
  
शिशुर्मे तनयो राजा चन्द्रशेखरसञ्ज्ञकः ।  
सहजेन्दुकलायुक्तो बालभावाच्च चञ्चलः ॥ ८४ ॥  
  
स चेद् भवन्तमासाद्य कराचिदपराध्यति ।  
तदा क्षमिष्यसि मुने मयैतत् प्रार्थितं त्वयि ॥ ८५ ॥  
  
पौष्यस्य वचनं श्रुत्वा मुनिश्चाङ्गीचकार ह ।  
दृष्ट्वा तत्तनयं विप्रः पौष्यवाक्यमथास्मरत् ॥ ८६ ॥  
  
स्मृत्वाग्रतः स्थितं नम्रं सुचिरं चन्द्रशेखरम् ।  
इदं प्रोवाच स मुनिर्दयावान्नमुचाह्वयः ॥ ८७ ॥  
  
विनयेनाद्य तुष्टोऽस्मि भवतः चन्द्रशेखर ।  
वरं वरय दास्यामि वाञ्छितं मे महत्तरम् ॥ ८८ ॥  
  
तस्य श्रुत्वा ततो वाक्यं नृपतिश्चन्द्रशेखरः ।  
पुनः प्रणम्य नमुचमिदमाहातिसूनृतम् ॥ ८९ ॥  
  
कायेन मनसा वाचा यदत्यर्थं द्विजोत्तम ।  
तत्सर्वं विषये मेऽस्ति त्वादृशा यस्य दक्षिणाः ॥ ९० ॥  
  
मनोगतं मे दुष्प्रापं वाञ्छनीयं न विद्यते ।  
तदेव वरणीयं मे यद् ददाति स्वयं भवान् ॥ ९१ ॥  
  
नमुच उवाच  
  
त्वं सप्तदशवर्षाणां प्राप्ते संवत्सरे परे ।  
भविष्यसि नृपश्रेष्ठ वररामापतिः वयम् ॥ ९२ ॥  
  
यथा गिरिसुता शम्भोर्यथा लक्ष्मीर्गदाभृतः ।  
यथा सुरेशस्य शची तथा तेऽपि भविष्यति ॥ ९३ ॥  
  
इत्युक्त्वा स मुनिर्भूपं नमुचस्तपसां निधिः ।  
विसर्जयामास तदा स चापि मुदितो ययौ ॥ ९४ ॥  
  
स गत्वा पितरं प्राप्य मातृश्च चन्द्रशेखरः ।  
अपूजयद् यथार्हन्तु तैरप्याश्वासितः सुतः ॥ ९५ ॥  
  
अथागतो नृपः स्वीयां करवीरपुरीं प्रति ।  
मुदितः सचिवै सार्धं रेमे देवेन्द्रसन्निभः ॥ ९६ ॥  
  
इति श्रीकालिकापुराणे सप्तचत्वारिंशोऽध्यायः ॥ ४७ ॥  
अष्टचत्वारिंशोऽध्यायः  
  
और्व उवाच  
  
अवतीर्णे महादेवे पौष्यजायासुखेच्छया ।  
मानुषेण प्रमाणेन गते संवत्सरत्रये ॥ १ ॥  
  
गिरिजापि ककुत्स्थस्य राज्ञो भार्यास्वजायत ।  
मेनकायां यथापूर्वं स्वेच्छया परमेश्वरी ॥ २ ॥  
  
अथार्यावर्तविषये ब्रह्मण्यः शूरसत्तमः ।  
इक्ष्वाकुवंशजो राजा ककुत्स्थो नाम धार्मिकः ॥ ३ ॥  
  
भोगवत्याह्वयायां तु पुर्यां रिपुनिषूदनः ।  
सर्वलक्षणसम्पन्नो भूपालगुणसंयुतः ॥ ४ ॥  
  
तस्य भार्या महाभागा भर्गदेवस्य पुत्रिका ।  
सा मनोन्मथिनी नाम्ना पूजिता पतिवल्लभा ॥ ५ ॥  
  
तस्याः पुत्रशतं यज्ञे देवगर्भाभमच्युतम् ।  
बलवीर्यसमायुक्तं ककुत्स्थनृपसत्तमात् ॥ ६ ॥  
  
पुत्री न विद्यते तस्यास्तदर्थं सा गृहान्तरे ।  
निभृतं स्थण्डिलं कृत्वा चण्डिकां समपूजयत् ॥ ७ ॥  
  
पूज्यमाना महादेवी चण्डिका राजभार्यया ।  
प्रसन्ना सा त्रिभिर्वर्षैस्तां स्वप्ने चाब्रवीदिदम् ॥ ८ ॥  
  
योषिल्लक्षणसम्पन्ना सार्वभौमस्य भामिनी ।  
नक्षत्रमालया युक्ता पुत्री तव भविष्यति ॥ ९ ॥  
  
सापि स्वप्ने वरं प्राप्य मुदिताभून्नृपाङ्गना ।  
सापि स्वप्ने वरं प्राप्य मुदिताभून्नपाङ्गना ॥ १० ॥  
  
पार्वत्यपि स्वयं तस्या गर्भे काले विवेश ह ।  
सा मनोन्मथिनी देवी प्रवृत्ते ऋतुसङ्गमे ।  
गर्भं दधौ महासत्त्वं चन्द्रिकेवामृतोत्करम् ॥ ११ ॥  
  
सम्पूर्णे तु ततः काले प्राप्ते नक्षत्रमालिनीम् ।  
सा मनोन्मथिनी देवी सुषुवे तनयां शुभाम् ॥ १२ ॥  
  
तां दृष्ट्वा हारसंयुक्तां शरज्ज्योत्स्नोपमां शुभाम् ।  
ककुत्स्थो भार्यया सार्धमत्यर्थमुदितोऽभवत् ॥ १३ ॥  
  
सहजेनाथ हारेण भूषिता तु ककुत्स्थजा ।  
ववृधे मन्दिरे तस्य वर्षास्विव सुरापगा ॥ १४ ॥  
  
तेनैव हारचिह्नेन तस्यास्तारावतीति वै ।  
नामाकरोत पिता काले यथोक्ते नृपसत्तम ॥ १५ ॥  
  
कालक्रमेण सा बाल्यं व्यतीता वरवर्णिनी ।  
मञ्जुलं यौवनोद्भेदं प्राप श्रीरिव माधवे ॥ १६ ॥  
  
सा श्रिया श्रियमन्वेति शौचेनाथ सती शुभा ।  
सुशीलां शीलचरितैः स्वरूपेण च पार्वतीम् ॥ १७ ॥  
  
तस्यास्तु यौवनोद्भेदं दृष्ट्वा राजा सुतैः सह ।  
ककुत्स्थः कारयामास समयेऽथ स्वयंवरम् ॥ १८ ॥  
  
माधवे मासि सम्प्राप्ते चन्द्रवृद्धौ शुभे दिने ।  
स्वयंवरसभां चक्रे तारावत्याः पिता सुतैः ॥ १९ ॥  
  
वार्तिकांस्तु बहून् राजा वडवाभिः क्रमेलकैः ।  
तूर्णं प्रश्तापयामास नानादेशनृपान् प्रति ॥ २० ॥  
  
ते राजानस्तदा श्रुत्वा वार्ता वै वार्तिकाननात् ।  
तूर्णमेव समाजग्मुस्तारावत्याः स्वयंवरम् ॥ २१ ॥  
  
तं श्रुत्वा पौष्यतनयश्चतुरङ्गबलैर्युतः ।  
स्वयंवरं जगामाशु दिव्यालङ्कारसंयुतः ॥ २२ ॥  
  
तत्र गत्वा नृपश्रेष्ठाः ककुत्स्थेन विनिर्मिते ।  
स्वयंवरसभामध्ये यथायोग्यमुपस्थिताः ॥ २३ ॥  
  
आसीनेष्वथ भूपेषु ककुत्स्थस्तनयां स्वकाम् ।  
शुभे मुहूर्ते सम्प्राप्ते सभां नेतुं मनोऽकरोत् ॥ २४ ॥  
  
एतस्मिन्नन्तरे राज्ञः कुमारी वरवर्णिनी ।  
वृद्धां धात्रीं निजां सम्यक्सम्पूर्णज्ञानशालिनीम् ॥ २५ ॥  
  
स्वयंवरसभां द्रष्टुं प्राहिणोत् सदसं प्रति ।  
उवाच च तदा धात्रीं राजपुत्री सुमङ्गलाम् ॥ २६ ॥  
  
स्वयंवरसभां गत्वा चारुरूपं सुलक्षणम् ।  
नृपं निरूप्य भो धात्रि समक्षं मे निवेदय ॥ २७ ॥  
  
त्वं मातर्मम कल्याणं सौभाग्यमपि वाच्छसि ।  
यथा सौभाग्यदः स्वामी मम स्यात् त्वं तथा कुरु ॥ २८ ॥  
  
एवं तां प्रेषयित्वाथ धात्रीं तां नृपपुत्रिका ।  
सा मनोन्मथिनी यत्र प्राराधयत चण्डिकाम् ॥ २९ ॥  
  
तत्र प्रायान् महाभागा शुभा तारावती तदा ।  
तत्र गत्वा महादेवीं प्रणम्य कालिकाह्वयाम् ॥ ३० ॥  
  
मानुषेणाथ भावेन तां ज्ञात्वात्मानमात्मना ।  
प्रणनाम महाशक्त्या वाक्यं चैतदुवाच ह ॥ ३१ ॥  
  
प्रणमामि महामायां योगनिद्रां जगन्मयीम् ।  
सा मे प्रसीदतां गौरी चण्डिका भक्तवत्सला ॥ ३२ ॥  
  
यदि सत्यं जनन्या मे मदर्थे त्वं प्रपूजिता ।  
तेन सत्येन सुभगः पतिर्मम नृपोत्तमः ॥ ३३ ॥  
  
स्वयंवरेऽद्य भवतु प्रसीद हरवल्लभे ।  
इति तस्या वचः श्रुत्वा चण्डिका हरमोहिनी ॥ ३४ ॥  
  
मोहयन्ति नृपसुतां यथात्मानं न वेत्ति च ।  
तथा प्राहादृश्यमूर्तिरिदं सा सूनृतं वचः ॥ ३५ ॥  
  
देव्युवाच  
  
पौष्यस्य तनयो योऽसौ नाम्नाभूच्चन्द्रशेखरः ।  
स मनोहररूपस्ते प्रियः स्वामी भविष्यति ॥ ३६ ॥  
  
तमिन्दुकलया शीर्षे चिह्नितं नृपसत्तमम् ।  
वरयस्व वरारोहे पार्वतीव वृषध्वजम् ॥ ३७ ॥  
  
इत्युक्त्वा विवरामाशु पार्वती नृपपुत्रिकाम् ।  
सापि नत्वा तथादृश्यां हर्षोत्फुल्लविलोचना ॥ ३८ ॥  
  
जगाम मङ्गलगृहं जनन्या यत्र वासिता ।  
अथाजगाम सा धात्री निरूप्य सदृशं पतिम् ॥ ३९ ॥  
  
तारावत्यास्तदाचष्ट रहस्यं नृपसत्तम ।  
  
दृष्ट्वा तामग्रतो धात्रीं प्रहृष्टां नृपते सुता ॥ ४० ॥  
  
पप्रच्छ निभृतं कीदृक् को वा दृष्टस्त्वया नृपः ।  
दृष्ट्वा तामग्रतो धात्रीं प्रहृष्टां नृपते सुता ॥ ४० ॥  
  
पप्रच्छ निभृतं कीदृक् को वा दृष्टस्त्वया नृपः ।  
सा प्राह धात्री वचनात् तव भूपा विलोकिताः ॥ ४१ ॥  
  
चारुरूपाः कुलीनाश्च शास्त्रै शस्त्रे च पारगाः ।  
तेषामहं न शक्नोमि प्रवक्तुं सुबहून् गुणान् ॥ ४२ ॥  
  
येषु मे रोचते तांस्तु कथयामि शुभप्रभे ।  
चारुरूपा मया तेषु चत्वारः पुरुषाः शुभे ॥ ४३ ॥  
  
दृष्टास्तत्रापि नासत्यौ देवौ द्वावपरौ नरौ ।  
देवयोः कथने कृत्यं किञ्चिन्नापि न विद्यते ॥ ४४ ॥  
  
यौ पुनः पृथिवीपालौ तयोरेकः सदारकः ।  
नाम्ना सर्वाङ्गकल्याणोऽथापरश्चन्द्रशेखरः ॥ ४५ ॥  
  
नासत्ययोरेतयोस्तु विशेषो नास्ति कश्चन ।  
रूपे शरीरसौभाग्ये सर्वे चातिमनोहराः ॥ ४६ ॥  
  
नृपौ पुनर्महासत्त्वौ सिंहस्कन्धौ महाभुजौ ।  
आरक्तपाणिनयनमुखपादकरोद्भवौ ॥ ४७ ॥  
  
पीनोरस्कौ विशालाक्षौ लग्नभ्रूयुगलावुभौ ।  
सर्वलक्षणसम्पूर्णौ देवालङ्कारमण्डितौ ॥ ४८ ॥  
  
तयोरपि वयःस्थत्वात् प्रशस्तश्चन्द्रशेखरः ।  
सुशीलः सूनृतवचाः शास्त्रे शस्त्रे च सम्मतः ॥ ४९ ॥  
  
ईषदुद्भिन्नरोम्णा तु नीलेन चारु निर्मलम् ।  
राजते वदनं तस्य लक्ष्मणेव निशाकरः ॥ ५० ॥  
  
दीप्तिमत्यापि कलया राजते स निशापतेः ।  
सहजेन शिरस्थेन साक्षात् स चन्द्रशेखरः ॥ ५१ ॥  
  
स एव ते पतिर्योग्यश्चिह्नेनानेन सुन्दरि ।  
तं त्वं वरय राजानं तव यीग्यं शुभोदयम् ॥ ५२ ॥  
  
धात्र्याश्चैवं वचः श्रुत्वा राजपुत्री जगाद ताम् ।  
मत्पार्श्वचारिणी भूत्वा निद्शय नृपोत्तमम् ॥ ५३ ॥  
  
धात्रि सयंवरसभाप्रव्शसमये मम ।  
तयोरायात्तदा राजा त्वन्योन्यं भाषमाणयोः ॥ ५४ ॥  
  
सुतां स्वयंवरसभां नेतुं काले शुभोदये ।  
स्वयं तदा ककुत्स्थस्तु सुताया मङ्गलालये ॥ ५५ ॥  
  
आसाद्य पुत्रीं दयितां योषिद्भिः कृतमङ्गलाम् ।  
माल्यं सुगन्धिपुष्पाणां करेणादाय तत्करे ॥ ५६ ॥  
  
दत्त्वा चेदमुवाचाशु प्रापयन् मङ्गलालयात् ।  
प्रविश्य समितौ मातर्माल्येनान्येन सत्तमम् ॥ ५७ ॥  
  
यं त्वमिच्छसि राजानं द्विजं वा त्वं वरिष्यसि ।  
एवमुक्त्वा शिविकया स्वाप्तैर्वृद्धैश्च पूरुषैः ॥ ५८ ॥  
  
तामागतां सभां दृष्ट्वा शक्राद्यास्त्रिदशास्तदा ॥ ५९ ॥  
  
अन्ये दिक्पतयश्चापि सभां तत्क्षणमागताः ।  
सावतीर्य तदावाप्य यानात् तारावती मुदा ॥ ६० ॥  
  
धात्र्या चानुगया युक्ता व्यचरत् सदसोऽन्तरे ।  
सभामध्ये चिरं सा तु विहृत्य वरवर्णिनी ॥ ६१ ॥  
  
भावित्वान्नियतेर्योगाच्चण्डिकायाः प्रसादतः ।  
तयोः समत्वादेकत्वात्तया धात्र्या विबोधिता ॥ ६२ ॥  
  
गतिस्वेदजहर्माम्भः कणिकानिचितानना ।  
पतिं पूर्वतरं पुत्री राज्ञस्तारावती सती ॥ ६३ ॥  
  
स्वयं सा पार्वती देवी वव्रे च चन्द्रशेखरम् ।  
वृतं दृष्ट्वा तदा तन्तु ब्राह्मणाः सामगीतिभिः ॥ ६४ ॥  
  
तयोर्वैवाहिकं चक्रुर्मङ्गलं यतमानसाः ।  
वैतालिका गायकाश्च तथा तौर्यत्रिका नृप ॥ ६५ ॥  
  
प्रशंसन्ति स्म गायन्ति वादयन्ति च कौतुकात् ।  
सर्वे च त्रिदशा मोदमवापुश्चन्द्रशेखरे ॥ ६६ ॥  
  
तारावत्या वृते चाथ ककुत्स्थोऽप्यतिहर्षितः ।  
वृत्तान्तं वीक्ष्य ये भूपाः सुबाहुप्रमुखाः परे ॥ ६७ ॥  
  
रुष्टास्तान् वारयामास समितौ चन्द्रशेखरः ।  
ततो यातेषु देवेषु त्रिदिवं प्रति स्वेच्छया ॥ ६८ ॥  
  
भूपेषु च प्रयातेषु ककुत्स्थेनार्चितेषु च ।  
वैवाहिकेन विधिना स राजा चन्द्रशेखरः ॥ ६९ ॥  
  
तारावतीं तदा भार्यां ककुत्स्थानुमते पुनः ।  
संस्कृत्य ज्ञापयामास देवेभ्यो वैदिकैर्मखैः ॥ ७० ॥  
  
पाणिग्रहणसंस्कारान् कृत्वा तां सहचारिणीम् ।  
करवीरपुरायाशु प्रययौ चन्द्रशेखरः ॥ ७१ ॥  
  
द्वाविंशत् तु सहस्राणि दासीनां प्रददौ पुनः ।  
ककुत्स्थाख्यो विट्पतये तस्मिन्नुद्वाहकर्मणि ॥ ७२ ॥  
  
गवां षष्टिसहस्राणि सौरभीणां तथैव च ।  
दुहित्रे प्रददौ दायं दासान् दासीः प्रमाणतः ॥ ७३ ॥  
  
अपरा या निजा पुत्री ककुत्स्थाख्यस्य भूपतेः ।  
नाम्ना चित्राङ्गदा ख्याता रूपैस्तारावती समा ॥ ७४ ॥  
  
दासीनामधिपा भूत्वा स्वयं चानुययौ तदा ।  
तारावतीं भूपसुतां ज्येष्ठां स्वां भगिनीं शुभाम् ॥ ७५ ॥  
  
तान् दासान् सुसमादाय ककुत्स्थतनयो महान् ।  
ज्येष्ठो विश्वावसुर्नाम गच्छन्तं चन्द्रशेखरम् ॥ ७६ ॥  
  
तारावत्या च सहितं स्यन्दनेनाशुगामिना ।  
धीमाननुययौ पश्चात् करवीरपुरं प्रति ॥ ७७ ॥  
  
तारावत्या सम राजा पौष्यजश्चन्द्रशेखरः ।  
करवीरपुरे रम्ये रेमे नृपतिशेखरः ॥ ७८ ॥  
  
इति स्वयं महादेवो मानुषीं योनिमाश्रितः ।  
पार्वती च स्वयं जाता नरयोनिमनिन्दिता ॥ ७९ ॥  
  
तथा भृङ्गी महाकाल एतयोरभवत् सुतः ।  
तथा त्वं शृणु राजेन्द्र कथयामि समुद्भवम् ॥ ८० ॥  
  
इति श्रीकालिकापुराणेऽष्टचत्वारिंशोध्यायः ॥ ४८ ॥  
एकोनपञ्चाशोऽध्यायः  
  
मार्कण्डेय उवाच  
  
अथ काले व्यतीते तु ककुत्स्थतनया सती ।  
विधातुमार्तवं स्नानं योषिद्भिः परिवारिता ॥ १ ॥  
  
शीतामलजलां हृद्यां कलुषध्वंसकोविदाम् ।  
प्रभिन्नाञ्जनसङ्काशां कलुषध्वंसकोविदाम् ॥ २ ॥  
  
कृतस्नानामनुत्तिर्णामर्धमग्नां महासतीम् ।  
ददृशे स्वर्णगौराङ्गीं कपोतो मुनिसत्तमः ॥ ३ ॥  
  
कापोतं वपुरास्थाय प्राणिनां वधशङ्कया ।  
विचचार यतः पूर्वं कपोतस्तेन स स्मृतः ॥ ४ ॥  
  
तां दृष्ट्वा हेमगर्भाभां चन्द्रिकां शारदीमिव ।  
कपोतः कामयामास कामबाणादितो भृशम् ॥ ५ ॥  
  
कामाग्निपरितप्तः स ककुत्स्थतनयां मुनिः ।  
अभिगम्याथ कल्याणीमिदं वचनमब्रवीत् ॥ ६ ॥  
  
कपोत उवाच  
  
का त्वं कस्यासि वनिता पुत्री वा कस्य सुन्दरि ।  
कस्मात् समागता वा त्वमुपांशु तटिनीजलम् ॥ ७ ॥  
  
रूपं ते सौम्यमाह्लादि पूर्णचन्द्रनिभं मुखम् ।  
तिलपुष्पप्रतीकाशं नासिकायुगलं तव ॥ ८ ॥  
  
वातकम्पितनीलाब्जसदृशे लोचने तव ।  
बाहू मनोहरौ वृत्तौ मृणालमृदुलायतौ ।  
ऊरू गजकरप्रख्यौ मध्यं वेदिविलग्नकम् ॥ ९ ॥  
  
ईदृशेन तु रूपेण न त्वं मानुषभामिनी ।  
देवी वा दानवी वा त्वमप्सरोगुणशालिनी ॥ १० ॥  
  
अथवा भोग्यभोगाय श्रीस्त्वं नारीत्वमागता ।  
अपर्णा वा शची वा त्वं तन्मे वद मनोहरे ॥ ११ ॥  
  
और्व उवाच  
  
इति वाक्यं मुनेः श्रुत्वा जलादुत्तीर्य भामिनी ।  
प्रणम्य तं मुनिं नम्रा वचनं चेदमब्रवीत् ॥ १२ ॥  
  
अहं तारावती नाम्ना ककुत्स्थस्य सुता सती ।  
चन्द्रशेखरभूपस्य भार्यां जानीहि मां मुने ॥ १३ ॥  
  
नाहं देवी न गन्धर्वी न यक्षी न च राक्षसी ।  
मानुष्यहं नृपसुता चारित्रव्रतधारिणी ॥ १४ ॥  
  
कपोत उवाच  
  
त्वां दृष्ट्वा मां स्वयं कामः सङ्गतः सङ्गमाय ते ।  
पीडितश्चापि तेनाहं त्वया शक्त्या समक्षया ॥ १५ ॥  
  
स्मरसागरकल्लोलपतितं मां निराकुलम् ।  
त्वदूरुतरिणा त्राहि तूर्णं त्वं मृदुभाषिणी ॥ १६ ॥  
  
मत्तः पुत्रद्वयं चारु रूपलक्षणसंयुतम् ।  
भविष्यति महाभागे बलवीर्ययुतं महत् ॥ १७ ॥  
  
मार्कण्डेय उवाच  
  
कपोतस्य वचः श्रुत्वा भयदुःखसमाकुला ।  
जगाद गद्गदं वाक्यं वाग्मिन्यथ ककुत्स्थजा ॥ १८ ॥  
  
तारावत्युवाच  
  
वाक्यमन्यन्मया कार्यं न कार्यमतिनिन्दितम् ।  
तस्मान्मा वद मामित्थं प्रणम्य त्वां प्रसादये ॥ १९ ॥  
  
तवापि नैतद् योग्यं स्यान्मुनेरिह तपोधन ।  
तपःक्षयकरं गर्ह्यं सतीत्वभ्रंशकं मम ॥ २० ॥  
  
कपोत उवाच  
  
तपोव्ययो वा चान्यद्वा दूषण तन्ममास्त्विह ।  
तथापि त्वामहं त्यक्तुं नेच्छामि सुरतौ शुभे ॥ २१ ॥  
  
अवश्यं मम कामेभ्यस्त्राणं कर्तुमिहार्हसि ।  
अन्यथा कामदग्धोऽहं त्वया त्यक्तो मनोहरे ॥ २२ ॥  
  
भवतीं च करिष्यामि शापदग्धां सबान्धवाम् ।  
ततस्तद्वचनं श्रुत्वा देवी तारावती तदा ।  
ऋषिशापभयात् साध्वी न किञ्चिच्चोत्तरं ददौ ॥ २३ ॥  
  
सम्भाषयेऽहं स्वसखीरिह तिष्ठ महामुने ॥ २४ ॥  
  
एवमुक्त्वा तदा देवी दासीनां मध्यमागता ।  
  
चित्राङ्गदां समाहूय वचनं चेदमब्रवीत ॥ २५ ॥  
  
चित्राङ्गदे मिनिरसौ मां वै कामयते भृशम् ।  
किं करिष्ये सतीभावान्न भ्रष्टा स्यामहं कथम् ॥ २६ ॥  
  
पतिं बन्धूंश्च कपोतः सद्यः शापाग्निना दहेत् ।  
नाहं मुनिं कामये चेत् संशये पतिता त्वहम् ॥ २७ ॥  
  
ततश्चित्राङ्गदा प्राह मा भैस्त्वं सत्यभाषिणि ।  
तत्रोपायमहं वक्ष्ये यत्कृत्वा त्वं प्रमोक्ष्यसे ॥ २८ ॥  
  
न जहाति मुनिश्चेत्त्वां दासीमेकां मनोहराम् ।  
सुभूषणैर्भूषयित्वा मुनये त्वं नियोजय ॥ २९ ॥  
  
कामातुरो मुनिर्मोहात् कृपणो ज्ञास्यते न हि ।  
दासीं त्वद्भूषणाच्छन्नां ज्योत्स्नाच्छन्नां मृगीमिव ॥ ३० ॥  
  
एवं कुरु महाभागे मा त्वं चिन्तां गमः शुभे ।  
त्वं चेत् सतीति नियतं न ज्ञास्यति तदा मुनिः ॥ ३१ ॥  
  
ततस्तारावती प्राह तां रूपगुणशालिनीम् ।  
चित्राङ्गदां भूपपुत्रीं शश्वद्विनयसूनृताम् ॥ ३२ ॥  
  
त्वमेव गच्छ भगिनी अपोताख्यमनिन्दिते ।  
मद्भूषणैर्भूषयित्वा स्वशरीरं मनस्विनि ॥ ३३ ॥  
  
अन्यां प्रस्थापितां विप्रः सम्बुध्य क्रोधवह्निना ।  
धक्ष्यत्यवश्यं सकुलां मां तस्माद् गच्छ सुन्दरि ॥ ३४ ॥  
  
त्वं मत्समा सर्वगुणैः सर्वभूषणभूषिता ।  
मुनिं सङ्गमयस्वाद्य रक्ष मां सकुलां शुभे ॥ ३५ ॥  
  
ततस्तस्या वचः श्रुत्वा विनयं च सकातरम् ।  
तूष्णीं भूत्वा क्षणं तस्थौ नातिहृष्टमना इव ॥ ३६ ॥  
  
जगाद च महाभागां चित्राङ्गदा ककुत्स्थजाम् ।  
करिष्ये वचनं तेऽद्य समये मां स्मरिष्यसि ॥ ३७ ॥  
  
यदर्थे पितरं चेमं भूपं च चन्द्रशेखरम् ।  
आश्वासयिष्यति तथा समस्तां च सखीगणान् ॥ ३८ ॥  
  
एवमुक्त्वा भूषणानि तारावत्याः पिधाय सा ।  
चित्राङ्गदा जगामाशु मुनेः कामोत्सवाय च ॥ ३९ ॥  
  
तारावती तदा दीन वस्त्रालङ्कारवर्जिता ।  
दासीमध्यगता भूत्वा तामेवानुययौ प्रियाम् ॥ ४० ॥  
  
तामायान्तीं ततो दृष्ट्वा अपोतः काममोहितः ।  
मुनीनां परजायासु सस्मार सङ्गमं तदा ॥ ४१ ॥  
  
प्रम्लोचा कामिता पूर्वं वतण्डस्य सुतेन वै ।  
यथा वा कामिता पद्मा भरद्वाजेन धीमता ॥ ४२ ॥  
  
तथाहं कामयिष्यामि साम्प्रतं वरवर्णिनीम् ।  
पश्चात् तपोबलात् तद्वज्जायापापाद् विमोक्षये ॥ ४३ ॥  
  
इति चिन्तयतस्तस्य तदा चित्राङ्गदा शुभा ।  
समेत्य तं मुनिं लज्जायुक्ता चैषाह किञ्चन ॥ ४४ ॥  
  
तामासाद्य महाभागः कपोतो मुनिसत्तमः ।  
शृङ्गारवेषभावाय मदनं मनसास्मरत् ॥ ४५ ॥  
  
स्मृतमात्रोऽथ मदनः स्वयमेत्य महामुनिम् ।  
गन्धमाल्यैः सुवासोभिरध्युवासातिहर्षितः ॥ ४६ ॥  
  
तेनाधिवासितो विप्रः अपोतश्चारुरूपधृक् ।  
जज्वाल तेजसा चापि द्वितीय इव भास्करः ॥ ४७ ॥  
  
मनोहरं तथा दृष्ट्वा अपोतं मदनोपमम् ।  
तारावतीमृते सर्वाः सकामाश्चाभवन् स्त्रियः ॥ ४८ ॥  
  
तारावती मुनि दृष्ट्वा सुन्दरं मदनोपमम् ।  
विस्मयं परमं प्राप्ता मुनिं कामममन्यत ॥ ४९ ॥  
  
अथ चित्राङ्गदा विप्रः कामुकः कामसङ्गमे ।  
तदा नियोजयामास सुप्रीतश्चाभवत् क्षणात् ॥ ५० ॥  
  
ततस्तस्यां समुत्पन्नं सद्योजातं सुतद्वयम् ।  
देवगर्भोपमं दीप्तज्वलनार्कसमप्रभम् ॥ ५१ ॥  
  
जाते सुतद्वये तां तु मुनिः संसृज्य पाणिना ।  
निनाय पूर्ववद्भावं वचनं चेदमब्रवीत् ॥ ५२ ॥  
  
मत्सङ्गमे कियत्कालं प्रिये तिष्ठ शुभानने ।  
ममेच्छया यास्यसि त्वं भयं ते नास्ति राजतः ॥ ५३ ॥  
  
एवमस्त्विति सा प्राह ऋषिं शापभयात् सती ।  
ततो विसर्जयामास मुनिरन्याश्च योषितः ॥ ५४ ॥  
  
ततस्तारावती देवी दासीभिः परिवारिता ।  
भगिनीमनुशोचन्ती जगाम भवनं निजम् ॥ ५५ ॥  
  
गत्वा तं सर्ववृत्तान्तं अपोतकृतमद्भुतम् ।  
ब्रह्मावर्ताधिपायाशु सशंसाथ ककुत्स्थजा ॥ ५६ ॥  
  
स श्रुत्वा नृपशार्दूलः क्षणमात्रं विचिन्त्य च ।  
चित्राङ्गदायाः साहाय्यं अपोतानुमतेऽकरोत् ॥ ५७ ॥  
  
अपोतोऽपि तदा तस्यां जातयोसुतयोस्तयोः ।  
यथोक्तेनाथ विधिना संस्कारमकमोत्तदा ॥ ५८ ॥  
  
सगर उवाच  
  
चित्राङ्गदा कथं पुत्री ककुत्स्थस्याभवत् तदा ।  
तदहं श्रोतुमिच्छामि कथयस्व द्विजोत्तम ॥ ५९ ॥  
  
और्व उवाच  
  
एकदा तु ककुत्स्थोऽसौ हिमवन्तं महागिरिम् ।  
मृगयायै जगामाथ मृगाश्चापि निपातिताः ॥ ६० ॥  
  
लम्बन्तीं सुरलोकात् तु भूमिं प्रति तदोर्वशीम् ।  
विश्रामायोपविष्टस्तु सानौ वेश्यां ददर्श ह ॥ ६१ ॥  
  
तामासाद्य महाराजः कामबाणप्रपीडितः ।  
अवतीर्णा गिरौ शश्वदङ्गसङ्गमयाचत ॥ ६२ ॥  
  
सा ज्ञात्वा नृपशार्दूलं ककुत्स्थं शक्रसन्निभम् ।  
उर्वशी रमयामास गिरिकुञ्जे यथेप्सितम् ॥ ६३ ॥  
  
ततो राज्ञः ककुत्स्थस्य स्वर्वेश्यायां तदा सुता ।  
अभवन् नृपशार्दूलात् सद्योजाता मनोहरा ॥ ६४ ॥  
  
अथ कामेन सन्तुष्टं ककुत्स्थं सा तदोर्वशी ।  
थेष्टदेशं विज्ञाप्य गन्तुमैच्छदनिन्दिता ॥ ६५ ॥  
  
तामाह राजा तनयां परित्यज्य कथं शुभे ।  
गन्तुमिच्छसि चार्वङ्गि सुतामेनां तु पालय ॥ ६६ ॥  
  
सा प्राहाहं स्वर्गगणिका मयि कस्य न चाभवत् ।  
तनयस्तनया वापि सद्योजाता नृपात्मजा ॥ ६७ ॥  
  
स्वतेजसा शरीरस्य विकारो मे न विद्यते ।  
सुताश्चापि न पाल्यन्ते वेश्याभावात् स्वभावतः ॥ ६८ ॥  
  
दयास्ति यदि ते पुत्र्यां नीत्वैनां वर्धय स्वयम् ।  
गन्तुं मामनुजानीहि सत्यमेतद् ब्रवीमि ते ॥ ६९ ॥  
  
इत्युक्त्वा सा जगामाशु यथेष्टं सोर्वशी नृपः ।  
पुत्रीं तां समुपादाय नगरं स्वं विवेश ह ॥ ७० ॥  
  
तस्याश्चित्राङ्गदा नाम स चकार नृपः स्वयम् ।  
मनोन्मथिन्यै चादात् तां भार्यायै पुत्रिकां शुभाम् ॥ ७१ ॥  
  
इदं च वचनं देवीं तदा प्राह नृपोत्तमः ।  
देवि पुत्री ममेयं त्वमेनां पालय सद्गुणाम् ॥ ७२ ॥  
  
मयानीतां शैलजातां मा हेलां कर्तुमर्हसि ।  
इत्युक्ता राजपुत्री सा पालेन चाकरोन्मतिम् ॥ ७३ ॥  
  
भर्तुराज्ञां पुरस्कृत्य नान्यत् किञ्चिदुवाच ह ।  
सा चैकदा बाल्यभावादष्टावक्रं महामुनिम् ॥ ७४ ॥  
  
व्रजन्तं जिह्ममेवाशु जहासोपजहास च ।  
स चुकोप मुनिस्तस्यै शापं परमदारुणम् ॥ ७५ ॥  
  
ददौ दासी स्ववंशस्य भवितेति ककुत्स्थजे ।  
दासी भूत्वा स्ववंशस्य ह्यनूढैव सुतद्वयम् ॥ ७६ ॥  
  
जनयिष्यसि पापिष्ठे ततो भद्रमवाप्स्यसि ।  
एवं ककुत्स्थतनया जाता चित्राङ्गदा नृप ॥ ७७ ॥  
  
दासी च भूता सा ते तारावत्या निवासिता ।  
अनूढाप्यलभत् पुत्रयुग्मं मुनिवराच्छुभात् ॥ ७८ ॥  
  
तौ च पुत्रौ महाभागौ महाकार्यं करिष्यतः ।  
इति ते कथितं राजन् यथाचित्राङ्गदाऽभवत् ।  
ककुत्स्थस्य सुता साध्वी प्रस्तुतं शृणु साम्प्रतम् ॥ ७९ ॥  
  
इति शीकालिकापुराणे एकोनपञ्चशोऽध्यायः ॥ ४९ ॥  
पञ्चाशोऽध्यायः  
  
और्व उवाच  
  
अथ काले व्यतीते तु पुनस्तारावती शुभा ।  
आर्तवं विहितं स्नानं नदीं प्राप्ता दृषद्वतीम् ॥ १ ॥  
  
दासीसहस्रैः संयुक्ता नानालङ्कारमण्डिता ।  
रम्भादिभिर्यथेन्द्राणी तथा सा प्रत्यदृश्यत ॥ २ ॥  
  
सावतीर्णा जले देवी गौराङ्गी तडिदुज्ज्वला ।  
नदीमुज्ज्वलयामास भिन्नाञ्जनसमाम्भसम् ॥ ३ ॥  
  
स्थलीं काचमयीं स्वच्छां काञ्चनीप्रतिमा यथा ।  
स्वभासा ज्वलयामास प्रतिबिम्बेन सा तथा ॥ ४ ॥  
  
अथ तां पुनरेवाथ कपोतो मुनिसत्तमः ।  
आनाभिमग्नां तोयौघैर्ददर्श सुमनोहराम् ॥ ५ ॥  
  
दृष्ट्वा तामथ पप्रच्छ तदा चित्राङ्गदां मुनिः ।  
केयं जले दृषद्वत्यामवतीर्णा सखीशतैः ॥ ६ ॥  
  
श्रिया ज्वलन्ती श्रीतुल्या किमपर्णा गिरेः सुता ।  
अतीव भ्राजते रूपैर्न संस्तौषि च तां किमु ॥ ७ ॥  
  
अथ तस्य वचः श्रुत्वा मुनेश्चित्राङ्गदा तदा ।  
ऋषिशापभयात् साध्वी संस्तौमीति तदाऽब्रवीत् ॥ ८ ॥  
  
इयं तारावती नाम ककुत्स्थस्य सुता सती ।  
चन्द्रशेखरभूपालभार्याऽतिदयिता शुभा ॥ ९ ॥  
  
एषा त्वया कामिता तु कामार्थं पूर्वतो मुने ।  
स्वालङ्कारैरङ्कृत्य मां दत्त्वा ते गृहं गता ॥ १० ॥  
  
सेयं पुनर्नदीं स्नातुं भगिनी मे समागता ।  
ज्येष्ठां तां तु मुने वक्तुं न ते किञ्चिच्च युज्यते ॥ ११ ॥  
  
त्वमत्र तिष्ठ विप्रेन्द्र ज्येष्ठा तां भगिनीं प्रियाम् ।  
समाभाष्य समेष्ये त्वामनुजानासि चेद् गतौ ॥ १२ ॥  
  
इति श्रुत्वा वचस्तस्या मुनिः स्नेहेन वञ्चनाम् ।  
तारावत्या कृतां पूर्वं मुनिस्तस्यै चुकोप ह ॥ १३ ॥  
  
इयं पापीयसी रामा वञ्चनामकरोन्मयि ।  
तस्याः सङ्कालनञ्चाहं करिष्याम्यद्यनिश्चितम् ॥ १४ ॥  
  
इत्युक्त्वा स तया सार्धं मुनिश्चिताङ्गदाख्यया ।  
जगाम यत्र सा देवी स्थिता तारावती शुभा ॥ १५ ॥  
  
गत्वा तां तु समासाद्य कपोतो मुनिसत्तमः ।  
इदं तारावतीं प्राह कुपितः प्रहसन्निव ॥ १६ ॥  
  
कामार्थं प्रार्थिता पूर्वं त्वं मया च्छद्मना त्वया ।  
वञ्चितोऽस्मि दुराधर्षे धलं तस्य समापुहि ॥ १७ ॥  
  
ममापि पुरतः पापे त्वं सतीति विकत्थसे ।  
सतीत्वभ्रंशकं मां त्वं नैव कामितवत्यसि ॥ १८ ॥  
  
तस्माद् बीभत्सवेषास्त्वां कपाली पलितो रहः ।  
विरूपो धनहीनश्च कामयिष्यति वै हठात् ॥ १९ ॥  
  
सद्योजातं पुत्रयुगं सश्रीकं वानराननम् ।  
भविष्यति च ते पापे त्वेकाब्दाभ्यन्तरेऽधुना ॥ २० ॥  
  
एतच्छ्रुत्वा मुनेर्वाक्यं प्राह तारावती मुनिम् ।  
कोपाद् भयाच्च सा देवी स्फुरदोष्ठपुटा तदा ॥ २१ ॥  
  
यदि सा पूजयित्वा तु चण्डिकां प्राप मां प्रसूः ।  
यद्यहं व्रतिनी नित्यं भूपतौ चन्द्रशेखरे ॥ २२ ॥  
  
ककुत्स्थस्य सुता सत्यं यद्यहं द्विजसत्तम ।  
तेन सत्येन मे देवान्नान्यो मां कामयिष्यति ॥ २३ ॥  
  
यदि सत्यं महादेवो नित्यमाराध्यते मया ।  
तेन सत्येन मे देवादाराध्याच्चन्द्रशेखरात् ॥ २४ ॥  
  
स्वप्नेऽपि मुनिशार्दूल नान्यो मां कामयिष्यति ।  
इत्युक्त्वा सा मुनिं नत्वा स्वामिविन्यस्तमानसा ॥ २५ ॥  
  
ययौ तारावती देवी स्वस्थानमिति भामिनी ।  
तस्यां गतायां देव्यां तु चिन्तयामास तां मुनिः ॥ २६ ॥  
  
ममैव पुरतश्चैषा निर्भीताति प्रवल्गते ।  
अत्रान्तर्विनिगूढं तु बीजं शुद्धं भविष्यति ॥ २७ ॥  
  
एवं विचिन्त्य स मुनिर्ध्यानसंयुक्तमानसः ।  
दिव्यज्ञानपरो भूत्वा सर्ववृत्तान्तमाददे ॥ २८ ॥  
  
यथा भृङ्गिमहाकालौ देव्या शप्तौ सुतावुभौ ।  
प्रतिशापं यथा तौ तु ददतुः पार्वतीं हरम् ॥ २९ ॥  
  
यथावतीर्णौ मानुष्ययोनौ तौ तु यदर्थतः ।  
चित्राङ्गदा यथा जाता यदर्थं देवकन्यका ॥ ३० ॥  
  
दिव्यज्ञानेन तज्ज्ञात्वा मुनिः किञ्चन नाकरोत् ।  
चित्राङ्गदामादरेण समादाय मुनिस्ततः ॥ ३१ ॥  
  
स्वस्थानं गतवान् विप्रः पूजयामास तां मुनिः ।  
तारावती च तत्सर्वं चन्द्रशेखरभूपतेः ॥ ३२ ॥  
  
वृत्तान्त मुनिशापस्य कथयामास भामिनी ।  
तत्सर्वं पौष्यजो राजा स्वगतं चिन्तया युतः ॥ ३३ ॥  
  
आश्वास्य दयितां भार्यां माभैर्देवीति सोऽचिरात् ।  
सततं सेवया पत्युर्धर्मार्थपरिसेवनैः ॥ ३४ ॥  
  
वर्जनादप्रशस्तानां मुनिशापोऽपनीयते ।  
तस्मात् त्वं देवि सुभगे चारित्रव्रतधारिणी ॥ ३५ ॥  
  
कल्याणभागिनी नित्यं नापदं समवाप्स्यसि ।  
एवमुक्त्वा स राजा तु करवीरपुराधिपः ॥ ३६ ॥  
  
प्रासादं कारयामास उच्चैरभ्रङ्कषं बहु ।  
उच्चैश्चतुःशतं व्यामं त्रिंशद्योजनविस्तृतम् ॥ ३७ ॥  
  
रत्नस्फटिकभूम्यन्तःखचितं रत्नकर्बुरैः ।  
वैदूर्यपटलैः शुभ्रैश्छादितं सुमनोहरम् ॥ ३८ ॥  
  
स्वर्णं रत्नतुलास्तम्भं विश्वकर्मविनिर्मितम् ।  
रक्षार्थं कारयामास तारावत्याः प्रियङ्करम् ॥ ३९ ॥  
  
रत्नसोपानसंयुक्तं वैदूर्यवलभीयुतम् ।  
सौवर्णनीपसम्बद्धसुधर्मा अदृशं गुणैः ॥ ४० ॥  
  
तस्यां समस्तभोग्यानि स्वादूनि च मृदूनि च ।  
आप्तैरासादयामास पुरुषैश्चन्द्रशेखरः ॥ ४१ ॥  
  
ततस्तारावतीं देवीमादाय चन्द्रशेखरः ।  
नित्यं प्रासादपृष्ठं तमारुह्य रमते नृपः ॥ ४२ ॥  
  
एवं संवत्सरं यावदन्यैरप्राप्यवेश्मनि ।  
आप्तैरधिष्ठितद्वारि तां देवीं समरक्षत ॥ ४३ ॥  
  
एकदा तु विना तेन करवीराधिपेन तु ।  
उच्चैः प्रासादमारुह्य स्थिता तारावती सदा ॥ ४४ ॥  
  
चिन्तयन्ती नृपं तं तु दयितं चन्द्रशेखरम् ।  
तत्पदे न्यस्तमनसा सावित्रीव पतिव्रता ॥ ४५ ॥  
  
आराध्य च महादेवं पार्वत्या सहितं तदा ।  
इष्टां देवीं च सा देवी चिन्तयन्ती स्म च स्थिता ॥ ४६ ॥  
  
तत्र सा चिन्तयन्ती तु त्र्यम्बकं चन्द्रशेखरम् ।  
विवेद भेदं न तयोश्चन्द्रशेखरयोर्द्वयोः ॥ ४७ ॥  
  
एवं प्रासादपृष्ठे तु स्थिता तारावती सती ।  
सुधर्मामध्यगा देवि शक्रश्रीरिव भूषिता ॥ ४८ ॥  
  
अथोमया समं देवो वियता चन्द्रशेखरः ।  
आजगाम तदा गच्छन् प्रासादं प्रति तं नृप ॥ ४९ ॥  
  
अदृशे सूत्तरन्ती सा उमायाः सदृशी गुणैः ।  
सर्वलक्षण-सम्पूर्णा माधवस्येव माधवी ॥ ५० ॥  
  
तां दृष्ट्वा न्यगदद् देवीं गौरीं वृषभकेतनः ।  
स्मितप्रसन्नवदनः प्रहसन्निव भामिनीम् ॥ ५१ ॥  
  
ईश्वर उवाच  
  
इयं ते मानुषी मूर्तिः प्रिये तारावतीति या ।  
भृङ्गिमहाकालयोस्ते जन्मनो विहिता स्वयम् ॥ ५२ ॥  
  
त्वत्तो ह्यनन्यकान्तोऽहं नान्यं गन्तुमिहोत्सहे ।  
त्वमिदानीं स्वयं चास्यां मूर्त्यां प्रविश भामिनि ।  
तत उत्पादयिष्यामि महाकालं च भृङ्गिणम् ॥ ५३ ॥  
  
देव्युवाच  
  
ममैव मानुषी मूर्तिरस्यां वृषभकेतन ।  
विशामि तेऽत्र वचनादुत्पादय सुतद्वयम् ॥ ५३ ॥  
  
मम भृङ्गिमहाकाल कपोतानां च शापतः ।  
एवं मोक्षो भवेद् भर्ग तस्मात् त्वं कुरुमत्प्रियम् ॥ ५५ ॥  
  
और्व उवाच  
  
प्रविवेश ततो देवी स्वयं तारावतीतनौ ।  
महादेवोऽपि तस्यां तु कामार्थं समुपस्थितः ॥ ५६ ॥  
  
ततः सापर्णयाविष्टा देवी तारावती सती ।  
कामयानं महादेवं स्वयमेवाभजन्मुदा ॥ ५७ ॥  
  
तस्मिन्कालेऽभवद्गर्गः कपाली चास्थिमाल्यधृक् ।  
वीभत्सवेशो दुर्गन्धः पलितोऽतिविरूपधृक् ॥ ५८ ॥  
  
कामावसाने तस्यां तु सद्योजातं सुतद्वयम् ।  
अभवन्नृपशार्दूल तथाशाखामृगाननम् ॥ ५९ ॥  
  
तद्देहान्निःसृतापर्णा जातयोः सुतयोस्तयोः ।  
मोहयित्वा यथात्मानं न जानाति ककुत्स्थजा ॥  
अहं औरी तथा भर्गभावेन मानुषेण तु ॥ ६० ॥  
  
अथ तारावती देवी सुतौ दृष्ट्वा क्षितिस्थितौ ।  
आतिव्रत्यात् परिभ्रष्टा आत्मानं वीक्ष्य भामिनी ॥ ६१ ॥  
  
तथा बीभत्सवेशं तु हरं दृष्ट्वाग्रतः स्थितम् ।  
मुनिशापं तदा मेने प्राप्तं कालान्तकोपमम् ॥ ६२ ॥  
  
इति शोकविमुढा च निनिन्द च सतीव्रतम् ।  
इदं चोवाच तं वीक्ष्य महादेवं त्रिशूलिनम् ॥ ६२ ॥  
  
मुनिव्रतादपि वरं नारीणां च सतीव्रतम् ।  
इति स्म सततं धीरा व्याहरन्ति पुराविदः ॥ ६४ ॥  
  
न तत्सत्यमहं मन्ये यत्प्रवृत्तं ममेदृशम् ।  
इत्युक्त्वा सा तदा देवी शुशोच च मुमोह च ॥ ६५ ॥  
  
तामाहाथ महादेवो मा कार्षीस्त्वं वरानने ।  
शोकं सतीव्रतं चापि मा निन्द त्वं सुचेतने ॥ ६६ ॥  
  
अपोतेन यदा शप्ता त्वं तदैव तदग्रतः ।  
उक्तवत्यसि दीर्घाक्षि यत् तद्भूतं तवाधुना ॥ ६७ ॥  
  
यदि सत्यं महादेवी नित्यमाराध्यते मया ।  
तेन सत्येन मे देवादाराध्याच्चन्द्रशेखरात् ॥ ६८ ॥  
  
स्वप्नेऽपि मुनिशार्दूल नान्यो मां कामयिष्यति ।  
सोऽहमेव महादेव आराध्यश्चन्द्रशेखरः ॥ ६९ ॥  
  
त्वं मया कामिता चापि मा कार्षीः शोकमङ्गने ।  
इत्युक्त्वा स महादेवस्तत्रैवान्तरधीयत ॥ ७० ॥  
  
मायया मोहिता देवी तत्र तारावती सती ।  
भूमौ मलिनवेशेन मन्युना समुपाविशत् ॥ ७१ ॥  
  
सुतौ च पतितौ भूमौ सा देवी नासभाजयत् ।  
भर्तुरागमनं शश्वत् काङ्क्षन्ती भर्गभाषितम् ॥ ७२ ॥  
  
न रराज गृहे चापि मुक्तकेशी तथास्थिता ।  
अथ क्षणान्महाभागः स राजा चन्द्रशेखर ॥ ७३ ॥  
  
प्रासादपृष्ठमागच्छद् द्रष्टुं तारावतीं तदा ।  
स तं प्रासादमारुह्य जायां तारावतीं तदा ॥ ७४ ॥  
  
ददर्श पतितां भूमौ मुक्तकेशीं निरुत्सवाम् ।  
श्यामाननां श्वसन्तीं च अत्यगर्हण तत्पराम् ॥ ७५ ॥  
  
सुतौ च पतितौ भूमौ सूर्याचन्द्रमसौ तदा ।  
वानरास्यौ स ददृशे पदक्षोभं वृषस्य च ॥ ७६ ॥  
  
इति सर्वमवेक्ष्याथ सा राजा चन्द्रशेखरः ।  
भीतश्च विस्मितश्चैव भार्यां पप्रच्छ सम्भ्रमात् ॥ ७७ ॥  
  
किं किं तारावति तव प्रवृत्तं निर्जने गृहे ।  
को वा धषितवांस्त्वां हि शिवः सिंहवधूमिव ॥ ७८ ॥  
  
कस्य वा पृथुकावैतौ प्रोद्दीप्तौ वानराननौ ।  
तन्मे द्रुतं समाचक्ष्व को वा त्वां कामितोऽपरः ॥ ७९ ॥  
  
और्व उवाच  
  
एवमुक्ता तु भूपेन तदा तारावती सती ।  
वृत्तान्तं कथयामास सकलं चन्द्रशेखरे ॥ ८० ॥  
  
यथा समागतो भर्ग उत्तरं च यथोक्तवान् ।  
तत्सर्वं कथयामास बाष्पकण्ठा सगद्गदा ॥ ८१ ॥  
  
तस्यास्तद्वचनं श्रुत्वा चिन्तयंश्चन्द्रशेखरः ।  
किं वृत्तमिति विज्ञातुं भूतले समुपाविशत् ॥ ८२ ॥  
  
स्वगतं चिन्तयन् राजा चकारेमां विचारणाम् ।  
अनन्यकान्तो गिरिशः स नान्यां पार्वतीमृते ॥ ८३ ॥  
  
कामयिष्यति तस्मात् स न भर्गः परमेश्वरः ।  
ऋषिशापो हि बलवांस्तच्छापादेव राक्षसः ॥ ८४ ॥  
  
कोऽपि मायाबलोपेतः शङ्करच्छद्मनागतः ।  
एषा सती प्रिया भार्या राक्षसेनापि दूषिता ॥ ८५ ॥  
  
कथं चेयं मया ग्राह्या पूर्ववत् सर्वकर्मसु ।  
एतौ च तनयौ तस्य सद्योजातौ च राक्षसौ ॥ ८६ ॥  
  
अन्यथा वा कथम्भूतौ शाखामृगमुखौ सुतौ ।  
एवं चिन्तयतस्तस्य देवौघविनियोजिता ॥ ८७ ॥  
  
सरस्वती वियत्स्था तु राजानमिति चाब्रवीत् ।  
न त्वया संशयः कार्यस्तारावत्यां नृपोत्तम ॥ ८८ ॥  
  
सत्यमेव महादेवो भार्यां वव समेयिवान् ।  
एमौ च तनयौ तस्य राजंस्त्वं परिपालय ॥ ८९ ॥  
  
योऽन्यस्ते संशयोऽत्रास्ति नारदस्तं विनेष्यति ।  
इत्युक्त्वा विररामाशु वाग्देवी प्रियवादिनी ॥ ९० ॥  
  
जातसम्प्रत्ययो राजा भार्यामाश्वासयत्तदा ।  
सुतौ तु देवदेवस्य संस्कृत्य विधिना तदा ॥ ९१ ॥  
  
पालयामास नृपतिराकाङ्क्षान्नारदागमम् ।  
अथाजगाम देवर्षिर्नारदस्तस्य मन्दिरम् ॥ ९२ ॥  
  
पूजाभिर्बहुभिस्तं तु प्रत्यगृह्णात् स भूपतिः ।  
पूजयित्वा यथान्यायं तारावत्या समं नृपः ॥ ९३ ॥  
  
उच्चैः प्रासादमतुलं सुरेशभवनोपमम् ।  
आरोहयामास तदा तं मुनिं चन्द्रशेखरः ॥ ९४ ॥  
  
तत्रोपांशु तदा राजा सभार्यश्चन्द्रशेखरः ।  
पूर्वप्रवृत्तवृत्तान्तमपृच्छच्चन्द्रशेखरः ॥ ९५ ॥  
  
पूतोस्स्म्यनुगृहीतोऽस्मि भवता ब्रह्मसूनुना ।  
अन्तर्बहिश्च विप्रेन्द्र तुङ्गप्रासादगामिना ॥ ९६ ॥  
  
एकं मे संशयं ब्रह्मंश्छेतूमर्हसि हृद्गतम् ।  
त्वदन्यः संशयस्यास्य च्छेत्ता नैवास्ति कुत्रचित् ॥ ९७ ॥  
  
ऋषिशापेन भार्येयं मम तारावती सती ।  
बीभत्सवेशाकृतिना धर्षिता कृत्तिवाससा ॥ ९८ ॥  
  
तस्यात्मजौ समुत्पन्नौ सद्योजाताविमौ पुनः ।  
अत्र मे संशयं शाश्वन्नित्यं चित्ते प्रवर्तते ॥ ९९ ॥  
  
अनन्यकान्तो गिरिशो गिरिजां पार्वतीमृते ।  
कथं सङ्गमयामास मानुषीं हीनजन्मजाम् ॥ १०० ॥  
  
कथमुत्पादयामास अनुष्यौ तनयौ स्वकौ ।  
एदत्सर्वं समाचक्ष्व यदि गुह्यं न ते भवेत् ॥ १०१ ॥  
  
और्व उवाच  
  
इति पृष्टः स तु मुनिश्चन्द्रशेखरभूभृता ।  
कथयामास तत्सर्वं नारदो मुनिसत्तमः ॥ १०२ ॥  
  
यथा भृङ्गिमहाकालौ समुत्पन्नौ पुरातनौ ।  
यथा शप्तौ च पार्वत्या तौ ओदाहरतां यथा ॥ १०३ ॥  
  
यथा पौष्यसुतो जातो भर्गः स चन्द्रशेखरः ।  
तारावती ककुत्स्थस्य गृहे गौरी यथाभवत् ॥ १०४ ॥  
  
तत्सर्वं कथयामास नारदश्चन्द्रशेखरे ।  
इदं च परमाख्यानं कथयामास नारदः ॥ १०५ ॥  
  
नारद उवाच  
  
ब्याजहार यदापर्णां कालीति वृषभध्वजः ।  
तदोमा तपसे याता वपुर्गौरत्वकाङ्क्षया ॥ १०६ ॥  
  
अमर्षयुक्ता वचनाच्छङ्करस्य गिरेः सुता ।  
विनीयमाना भर्गेण सानुं हिमवतो गिरेः ॥ १०७ ॥  
  
तस्यां गतायां पार्वत्यां शङ्करो विरहार्दितः ।  
कैलासाद्रिं परित्यज्य मेरुपृष्ठं तदा ययौ ॥ १०८ ॥  
  
तत्रापि शर्म नो लेभे पार्वत्या च विनाकृतः ।  
मोहितः कामदेवेन तथा वै योगनिद्रया ॥ १०९ ॥  
  
अथैकदा मेरुपृष्ठे चरन्तीं सुमनोहराम् ।  
सावित्रीं ददृशे शम्भुः पार्वत्याः सदृशीं गुणैः ॥ ११० ॥  
  
तां दृष्ट्वा मदनाविष्टः पार्वत्या विरहादितः ।  
अविद्यया समाविष्टो बभूव प्राकृतो यथा ॥ १११ ॥  
  
अथ तां पार्वतीभ्रान्त्या चरन्तीमन्वधावत ।  
एहि मां पार्वति शुभे भवद्विरहपीडितम् ॥ ११२ ॥  
  
प्रहरत्येष मां कामः पर्ववैरमनुस्मरन् ।  
मम तत्र प्रतीकारं उरु सम्प्रति वल्लभे ॥ ११३ ॥  
  
इत्युक्त्वा विमुखीं यान्तीं सावित्रीं वृषभध्वजः ।  
स्कन्धे हस्तेन पस्पर्श सा चुकोप ततो भृशम् ॥ ११४ ॥  
  
अथ सा सम्मुखी भूत्वा सावित्र्यतिपतिव्रता ।  
इदमाह महादेवं गर्हयन्ती वृषध्वजम् ॥ ११५ ॥  
  
किं त्वं पशुपते मूर्ख मानुषः प्राकृतो यथा ।  
निरस्य कलहैर्भार्यामनुनेतुमिहार्हसि ॥ ११६ ॥  
  
विमूढचेतनः कामैस्त्वं संस्तौषि परस्त्रियम् ।  
असंस्तुत्वापि सम्प्रष्टुं मादृशीं युज्यते तव ॥ ११७ ॥  
  
किमहं पार्वती मूढ येन मत्स्कन्धदेशतः ।  
हस्तं ददास्यविज्ञाय सावित्रीं विद्धि मां सतीम् ॥ ११८ ॥  
  
अस्मान्मानुषवन्मां त्वमनुजानासि बर्बर ।  
तस्मात् त्वं मानुषीयोन्यां सुरतं संविधास्यसि ॥ ११९ ॥  
  
औरीमृते नान्यकान्तस्त्वमन्यां तु समीहसे ।  
तस्यैतत्फलितं भर्ग गच्छ मां त्वं परित्यज ॥ १२० ॥  
  
इत्युक्त्वा सा गता देवी स्वमाश्रमपदं सती ।  
लज्जाविस्मयसंयुक्तो हरोऽप्यायात् निजास्पदम् ॥ १२१ ॥  
  
अतोऽयं मानुषीयोनौ सुरत शङ्करोऽकरोत् ।  
तस्मान्निः संशयं राजन्निमां तारावतीं सतीम् ।  
दयस्व तनयावेतौ भर्गस्य प्रतिपालय ॥ १२२ ॥  
  
और्व उवाच  
  
ततः स राजा श्रुत्वैव नारदस्य मुखात् तदा ।  
आत्मनः शम्भुरूपत्वं गौरी तारावतीति च ।  
मनुष्ययोनावुत्पन्नावुमावृषभकेतनौ ॥ १२३ ॥  
  
श्रुत्वातिहर्षितो राजा विस्मितो नारदं पुनः ।  
पप्रच्छ मुनिशार्दूल विज्ञातुमिति चात्मनः ॥ १२४ ॥  
  
शङ्करत्वं च गौरीत्व तारावत्याः समक्षतः ।  
यथाहं तत्तु पश्यामि तं मां ज्ञापय निश्चितम् ॥ १२५ ॥  
  
नारद उवाच   
  
अङ्के तारावतीं कृत्वा अक्षिणी त्वं निमीलय ।  
क्षणं तारावती चापि निमीलयतु चक्षुषी ॥ १२६ ॥  
  
निमील्य पश्चाद्राजेन्द्र न्मीलय ततो द्रुतम् ।  
ततस्ते शाम्भवं ज्ञानं रूपं चापि भविष्यति ॥ १२७ ॥  
  
इत्युक्तो नारदेनाथ स राजा चन्द्रशेखरः ।  
वामेन पाणिना धृत्वा देवीं तारावतीं सतीम् ॥ १२८ ॥  
  
चक्षुषी च तया सार्धं निमील्योन्मील्य तत्क्षणात् ।  
तन्निमीलनकाले तु तस्याभूच्छम्भुरूपता ॥ १२९ ॥  
  
गौरीरूपाऽभवद् देवी ततस्तारावती सती ।  
अहं शम्भुरहं गौरीति विज्ञानं तयोरभूत् ॥ १३० ॥  
  
ततः प्रोवाच तं शम्भुं नारदः प्रहसन्निव ।  
शम्भुः साक्षाद् भवान् गौरी देवी तारावती स्वयम् ॥ १३१ ॥  
  
प्रत्यक्षं ते महाभाग सम्पश्यात्मानमात्मना ।  
ततो राजा भवत्वेवमित्युक्त्वाथ स्वकां तनुम् ॥ १३२ ॥  
  
व्याघ्रचर्मपरीधानां दशभिर्बाहुभिर्युताम् ।  
त्रिशूलखट्वाङ्गधरां शक्त्यादिधृतहस्तकाम् ॥ १३३ ॥  
  
वृषभोपरि संस्था तु जटाजूटविभूषिताम् ।  
तारां च विद्युद्गौराङ्गी पद्महस्तां शुभाननाम् ॥ १३४ ॥  
  
वीक्ष्य सम्प्रत्ययं प्राप ज्ञानेनापि तदात्मनि ।  
ततस्तु नारदः प्राह शृणु राजन् वचो मम ॥ १३५ ॥  
  
नृयोनौ वैष्णवी माया युवां पूर्वममोहयत् ।  
तेन तेन शरीरेण शम्भुत्वं नेक्षितं त्वया ॥ १३६ ॥  
  
अधुना दर्शिता तेऽद्य शम्भुना शम्भुरूपता ।  
निमील्य नयनद्वन्द्वं पुनस्त्वं याहि मर्त्यताम् ॥ १३७ ॥  
  
आसाद्य मानुषं भावमादेहान्तं स्थिरो भव ।  
तथा तारावती देवी तूर्णं भवतु मानुषी ॥ १२८ ॥  
  
और्व उवाच  
  
आत्मनो देवरूपत्वं ज्ञात्वा दृष्ट्वाऽथ चक्षुसा ।  
जात सम्प्रत्ययो राजा न्यमीलयत लोचने ॥ १४९ ॥  
  
ततस्तारावती देवी न्यमीलयत चक्षुषी ।  
पुनस्तौ मानवौ जातौ महिषी नृपतिस्तथा ॥ १४० ॥  
  
उन्मील्य तौ तु नेत्राणि मानुषत्वं तदात्मनोः ।  
दृष्ट्वा आवां तथा मर्त्याविति ज्ञानमभूत् तयोः ॥ १४१ ॥  
  
ततो विमोहितौ तौ तु दम्पती विष्णुमायया ।  
अहं राजा च महिषी अहमित्यभवन्मतिः ॥ १४२ ॥  
  
तस्यां सुतौ तु जायायां देवांशाविति तन्मती ।  
आवां स्थिता कला मूर्ध्नि अभूतां जातचिह्नितौ ॥ १४३ ॥  
  
ततः स राजा न्यगदत् तं मुनिं नारदं मुदा ।  
सत्यमेतत् त्वया प्रोक्तं करिष्ये वचनं तव ॥ १४४ ॥  
  
पालयिष्ये शम्भुपुत्रौ सत्यलभ्ये सदैव हि ।  
किन्त्वेतौ मुनिशार्दूल त्वं संस्कुरु यथाविधि ॥ १४५ ॥  
  
और्व उवाच  
  
ततस्तयोर्नाम चक्रे नारदो वचनान्नृप ।  
ज्येष्ठो भैरवनामाऽभूद् औरीपुत्रो भयङ्करः ॥ १४६ ॥  
  
वेतालसदृशः कृष्णो वेतालोऽभूत् तथापरः ।  
इति चक्रे तयोर्नाम देवर्षिब्रह्मणः सुतः ॥ १४८ ॥  
  
अन्यांश्च सर्वान् संस्कारान्नारदो मुनिसत्तमः ।  
चकार क्रमशो वाक्याच्चन्द्रशेखरभूभृतः ॥ १४८ ॥  
  
एवं सर्वान् संशयांस्तु सञ्छिद्य मुनिसत्तमः ।  
संस्कृत्य भर्गतनयौ विसृष्टस्तेन भूभृता ॥ १४९ ॥  
  
ययाआकाशमार्गेण नाकपृष्ठं स नारदः ।  
नारदे तु गते राजा मुदितश्चन्द्रशेखरः ॥ १५० ॥  
  
तारावत्या समं रेमे करवीराह्वये पुरे ।  
शम्भोरंशोऽहमित्येवं गौर्यास्तारावतीति च ॥ १५१ ॥  
  
जातश्रद्धस्तदा राजा शशास सुचिरं क्षितिम् ।  
तनयौ च हरस्याथ तदा वेतालभैरवौ ॥ १५२ ॥  
  
ववृधाते महात्मानौ शरच्चन्द्राविवोद्यतौ ।  
चन्द्रशेखरभूपस्य तारावत्यां नृपोत्तमः ॥ १५३ ॥  
  
त्रयः पुत्रा महावीर्या रूपसम्पत्-समन्विताः ।  
ज्येष्ठस्तत्रोपरिचरो दमनोऽलर्क एव च ॥ १५४ ॥  
  
वेतालभैरवाम्यां तु ज्यायांसस्तेऽभवंस्त्रयः ।  
एवमेते त्रयः पुत्राश्चन्द्रशेखरभूभृतः ॥ १५५ ॥  
  
वेतालभैरवौ चापि सद्योजातौ हरात्मजौ ।  
समानभोगा ववृधुश्चन्द्रशेखरभूभृतः ।  
पालितास्तु सभार्येण समानासनवाहनाः ॥ १५६ ॥  
  
इति पञ्चसुता महाबलाः  
पञ्चभूतसदृशाः कृता विधेः ।  
ववृधिरे प्रथमं सकलं जगत्   
समतीत्य मुदा बलदर्पिताः ॥ १५७ ॥  
  
इति श्रीकालिकापुराणे पञ्चाशोध्यायः ॥ ५० ॥  
एकपञ्चाशोऽध्यायः  
  
और्व उवाच  
  
अथ कालक्रमेणैव प्रवृद्धास्ते महाबलाः ।  
शस्त्रास्त्रज्ञानकुशलाः शास्त्रार्थपरिनिष्ठिताः ॥ १ ॥  
  
सम्प्राप्तयौवना दीप्ता दुर्धर्षाः परिपन्थिभिः ।  
धमार्थज्ञानकुशला ब्रह्मण्याः सत्यवादिअनः ॥ २ ॥  
  
सदा सहचरौ तत्र प्रीत्या वेतालभैरवौ ।  
अलर्कौ दमनश्चैव तथोपरिचरस्त्रयः ।  
सदा सहचरा नित्यं भ्रातरश्चान्द्रशेखराः ॥ ३ ॥  
  
त्रिष्वात्मजेषु नृपतेः सदोपरिचरादिषु ।  
ममत्वमधिकं नित्यं प्रीतिस्नेहौ तथाधिकौ ॥ ४ ॥  
  
वेताले भैरवे चापि चन्द्रशेखरभूभृतः ।  
नास्त्येव तादृशी प्रीतिर्यादृशी तेषु जायते ॥ ५ ॥  
  
न तौ दृष्ट्वा स नृपतिः कदाचिच्चन्द्रशेखरः ।  
अत्याह्लादयतेऽजस्रं पुत्रबुद्धयेष्यतेऽथवा ॥ ६ ॥  
  
तौ वीरौ धर्मकुशलौ महाबलपराक्रमौ ।  
त्रैलोक्यविजये दक्षौ शस्त्रास्त्रग्रामपारगौ ॥ ७ ॥  
  
ताभ्यां बिभेति च नृपः कदा किंवा करिष्यतः ।  
वेतालभैरवावेतौ मां सुतान् राज्यमेव वा ॥ ८ ॥  
  
इति चिन्तापरो राजा नित्यमेव निरीक्षते ।  
प्रणतावपि तत्पुत्रौ सम्यग् वेतालभैरवौ ॥ ९ ॥  
  
अथोपरिचरं राजा यौवराज्येऽभ्यषेचयत् ।  
ज्यायांसमौरसं पुत्रं सर्वराजगुणैर्युतम् ॥ १० ॥  
  
यः पश्चात् सर्वभूपालान् योजयिष्यति नीतिभिः ।  
राजोपरिचरो नाम सर्वशास्त्रार्थपारगः ॥ ११ ॥  
  
दमनाय ददौ दायं तथालर्काय भूमिभृत् ।  
प्रभूतधनरत्नानि तथासनरथान् बहून् ॥ १२ ॥  
  
तावन्ति नददौ ताभ्यां दायवित्तानि भागशः ।  
वेतालभैरवाभ्यां तु ततस्तौ मन्युराविशत् ॥ १३ ॥  
  
मन्युनाभिपरीतौ तौ विचरन्तावितस्ततः ।  
न भोगमीप्सतां वीरौ तपसे च कृतोद्यमौ ।  
अनूढभार्यौ सततं निर्जने वसतः सदा ॥ १४ ॥  
  
तथाभूतौ तदा पुत्रौ देवौ वेतालभैरवौ ।  
बुबुधे चिन्तयाक्रान्ता देवी तारावती तदा ॥ १५ ॥  
  
राजोपरिचराद् भीता पत्युश्च चन्द्रशेखरात् ।  
नोवाच किञ्चित सुदतीच्छन्नं तौ बौधयत्यपि ॥ १६ ॥  
  
एतस्मिन्नन्तरे विद्वान् कपोतो मुनिसत्तमः ।  
चित्राङ्गदासङ्गभोगी सन्तुष्टः सुरतोत्सवैः ॥ १७ ॥  
  
चित्राङ्गदां परित्यज्य सपुत्रां सहचारिणीम् ।  
येष गन्तुं स प्रोचे तदा चित्राङ्गदां वचः ॥ १८ ॥  
  
मुनिरुवाच  
  
चित्राङ्गदे तपस्तप्तुं गमिष्यामि तपोवनम् ।  
किं ते प्रियं करोमीह तं मे वद मनोहरे ॥ १९ ॥  
  
चित्राङ्गदोवाच  
  
तम्बुरुश्च सुवर्चाश्च तनयौ तव सुव्रत ।  
एतयोस्त्वं मुनिश्रेष्ठ प्रियं कुरु यथोचितम् ॥ २० ॥  
  
मां चापि भगिनीगेहे संस्थाप्य द्विजसत्तम ।  
तदा तपोवनं गच्छ यदि ते रोचतेऽनघ ॥ २१ ॥  
  
इति श्रुत्वा वचस्तस्याः कपोतो मुनिसत्तमः ।  
हिरण्यार्थं अमालोच्य कुबेरसदनं ययौ ॥ २२ ॥  
  
प्रार्थयित्वा कुबेरं तु सुवर्णानां शतानि षट् ।  
निष्काणां तु सहस्राणि स लेभे मुनिसत्तमः ॥ २३ ॥  
  
शतं भारांश्च रत्नानामानीय व सवीवधैः ।  
पुत्राभ्यां प्रददौ विप्रो भार्यायै च विशेषतः ॥ २४ ॥  
  
ततस्तां सहपुत्राभ्यां तैर्धनैरपि भूरिभिः ।  
चित्राङ्गदामतेनाथ पुत्रयोरपि सम्मते ॥ २५ ॥  
  
सुवर्चसं तुम्बुरुं च तथा चित्राङ्गदामपि ।  
आमन्त्र्य मुनिशार्दूलः करवीरपुरं ययौ ॥ २६ ॥  
  
तत्र गत्वा स अपोतो राजानं चन्द्रशेखरम् ।  
राजोपरिचरं चैव वाक्यमेतदुवाच ह ॥ २७ ॥  
  
इयं ककुत्स्थजा भूप तवैव विदिता पुरा ।  
सद्योजातौ तथैवास्यामेतौ मे तनयौ शुची ॥ २८ ॥  
  
एभिर्वित्तैः समं पुत्रौ मम त्वं प्रतिपालय ।  
राजोपरिचरश्चापि पालयत्विह मे सुतौ ॥ २९ ॥  
  
अपुत्रस्य नृपः पुत्रो निर्धनस्य धनं नृपः ।  
अमातुर्जननी राजा ह्यतातस्य पिता नृपः ॥ ३० ॥  
  
अनाथस्य नृपो नाथो ह्यभर्तुः पार्थिवः पतिः ।  
अभृत्यस्य नृपो भृत्यो नृप एव नृणां सखा ।  
सर्वदेवमयो राजा तस्मात् त्वामर्थये नृप ॥ ३१ ॥  
  
और्व उवाच  
  
ततः स राजा तं प्राह मुनिमेवं द्विजोत्तमम् ।  
करिष्ये त्वद्वचश्चाहं राजोपरिचरश्च सः ॥ ३२ ॥  
  
अथ चित्राङ्गदा राजा जग्राह मुनिसम्मते ।  
सुतौ च तस्य सधनौ ज्यायसे सूनवे ददौ ॥ ३३ ॥  
  
स चोपरिचरः प्रादाद्राज्यमर्धं सुवर्चसे ।  
तथैव सचिवाध्यक्षमकरोत्तुम्बुरुं तदा ॥ ३४ ॥  
  
कपोतस्चापि सुप्रीतः पुत्रार्धं समवेक्ष्य च ।  
जगामामन्त्र्य नृपतिं तपसे च तपोवनम् ॥ ३५ ॥  
  
पथि गच्छन् स कपोतः शम्भुपुत्रौ मनोहरौ ।  
एकाकिनौ चरन्तौ तु सूर्याचन्द्रमसाविब ॥ ३६ ॥  
  
तयोर्ददृदर्श च तदा वदने वानराकृती ।  
स्मृत्वा पूर्वकथां दृष्ट्वा तावपृच्छत् तपोधनः ॥ ३७ ॥  
  
कौ युवां देवगर्भाभौ चरन्तौ विजने पथि ।  
एकाकिनौ नरश्रेष्ठौ तन्मे वदतमीरितम् ॥ ३८ ॥  
  
अथ तौ प्रणिपत्यैनं सम्भाष्य च समञ्जसम् ।  
कपोताख्यं मुनिश्रेष्ठमूचतुः शङ्करात्मजौ ॥ ३९ ॥  
  
चन्द्रशेखरपुत्रौ नौ तारावत्यां समुद्गतौ ।  
विद्धि त्वं मुनिशार्दूल प्रणमावः पदं तव ॥ ४० ॥  
  
अवज्ञां वीक्ष्य नृपतेरावयोः सततं मुने ।  
एकाकिनौ निर्जनेषु भ्रभावो मन्युना सदा ॥ ४१ ॥  
  
किमर्थमात्मजौ पुत्रौ प्रणतौ सततं नृपः ।  
अवज्ञाय महाभाग दायमात्रं न दित्सति ॥ ४२ ॥  
  
तस्मादावां तपस्तप्तुमिच्छावो द्विजसत्तम ।  
उपदेशप्रदानेन चानुगृह्णाति चेद्भवान् ॥ ४३ ॥  
  
ततस्तयोर्वचः श्रुत्वा प्रहस्य मुनिसत्तमः ।  
भूतभव्यभवज्ज्ञानस्ताविदं मुनिरब्रवीत् ॥ ४४ ॥  
  
मुनिरुवाच  
  
न युवां तनयौ तस्य चन्द्रशेखरभूपतेः ।  
तारावत्यां समुत्पन्नौ भवन्तौ शङ्करात्मजौ ॥ ४५ ॥  
  
सद्यौ जातौ महावीर्यौ वेतालत्वे च सम्मतौ ।  
भृङ्गिमहाकालसञ्ज्ञौ शापाद् धरणिमागतौ ॥ ४६ ॥  
  
युवयोरत्र तेनैव न दायं दित्सति प्रियम् ।  
गच्छतं शरणं तातं शङ्करं वृषभध्वजम् ॥ ४७ ॥  
  
स एव युवयोः सर्वं करिष्यति महेश्वरः ।  
किं वात्युग्रेण तपसा चिरकालफलेन वै ॥ ४८ ॥  
  
इत्युक्त्वा मुनिशार्दूलः अपोतः परमात्मधृक् ।  
भूतभव्यभवजज्ञानन्ताभ्यां सर्वमथोचिवान् ॥ ४९ ॥  
  
यथा भृङ्गिमहाकालौ शप्ताववनिमागतौ ।  
यथा हरश्च गौरी च पृथिवीमागतौ नृप ॥ ५० ॥  
  
तारावती यथा शप्ता तेनैव मुनिना पुरा ।  
यथा तौ च समुत्पन्नौ तारावत्युदरे पुरा ॥ ५१ ॥  
  
यथा वा नारदेनैव संशयच्छेदनं नृपे ।  
तत्सर्वं कथयामास पुत्राभ्यां गिरिशस्य तु ॥ ५२ ॥  
  
तच्छ्रुत्वा तौ महात्मानौ तदा वेतालभैरवौ ।  
मुदा परमया युक्तौ बभूवतुरनिन्दितौ ॥ ५३ ॥  
  
मोदपूर्णौ तदा भूत्वा सिक्त्वाविव सुधारसैः ।  
पुनः पप्रच्छ कपोतं वेतालो भैरवोऽपि च ॥ ५४ ॥  
  
पितावयोर्महादेवस्त्वया सत्यमितीरितम् ।  
सोऽर्चनीयो यथावाभ्यां सिद्धये मुनिसत्तम ॥ ५५ ॥  
  
आवाभ्यां च यथाराध्यो यत्र वाराधितो हरः ।  
प्रसादमेष्यत्यचिरात् तन्नो वद महामते ॥ ५६ ॥  
  
धन्यावनुगृहितौ नौ यत् त्वया मुनिसत्तम ।  
विज्ञापितमिदं सर्वं हृच्छल्यं चोद्धृतं च नौ ॥ ५७ ॥  
  
पुनरावां दयस्व त्वं कृपामय मुनीश्वर ।  
प्राप्स्यावो न चिराद् भर्गं यथा वद तथैव नौ ॥ ५८ ॥  
  
मुनिरुवाच  
  
शृणु त्वं कथयाम्यद्य यत्र चाराधितो हरः ।  
नचिरादेव भवतोरायास्यति समक्षताम् ॥ ५९ ॥  
  
नित्यं यत्र महादेवो वसन् भवति तुष्टये ।  
युवां तत् सम्प्रवक्ष्यामि स्थानं गुह्यं प्रकाशितम् ॥ ६० ॥  
  
वाराणसी नाम पुरी गङ्गातीरे मनोहरे ।  
अरणायास्तथा चासेर्मध्ये चापाकृतिः सदा ॥ ६१ ॥  
  
स्वयं वृषध्वजस्तत्र नित्यं वसति योगिनाम् ।  
सदा प्रीतिकरो योगी स्वयं चाप्यात्मचिन्तकः ॥ ६२ ॥  
  
वियत्स्था सा पुरी नित्यं भर्गयोगबलाद् धृता ।  
दिव्यज्ञानं ददात्येषा तत्र यो म्रियते नरः ॥ ६३ ॥  
  
तस्मै स्वयं महादेवः संसार-ग्रन्थिमुक्तये ।  
स भूत्वा परमो योगी मृतस्तत्र भवान्तरे ॥ ६४ ॥  
  
सुलभेनैव निर्वाणमाप्नोति हरसम्मतः ।  
योगयुक्तो महादेवः पार्वत्या सहितः सदा ॥ ६५ ॥  
  
देवगन्धर्वयक्षाणां मानुषाणां च नित्यशः ।  
ज्ञेयो हरः प्रकाशश्च क्षेत्रं तच्च प्रकाशितम् ॥ ६६ ॥  
  
न तत्र कामदो देवो नचिराच्च प्रसीदति ।  
आराधितश्चिरं प्रीत्या निर्वाणाय प्रसीदति ॥ ६७ ॥  
  
गौर्या विवजिता सा तु पुरी तत्र न गच्छति ।  
योगस्थानं महाक्षेत्रं कदाचिदपि शाङ्करी ॥ ६८ ॥  
  
आसन्नं युवयोः क्षेत्रमिदं वाराणसी तु यत् ।  
कथितं नातिदूरे च वर्तते नरसत्तमौ ॥ ६९ ॥  
  
अपरं तु प्रवक्ष्यामि गुह्यं पीठं सदार्चितम् ।  
हरगौरीसमायुक्तं परं धर्मार्थकामदम् ॥ ७० ॥  
  
तपसा चाति तीव्रेण चिराद् भवति मोक्षदम् ।  
नचिरात् कामदं पुण्यं क्षेत्रं पीठं निगद्यते ॥ ७१ ॥  
  
चिरात् तु कामदो देवो न चिराद् यत्र ज्ञानदः ।  
तत्क्षेत्रमिति लोकेषु गद्यते पूर्ववन्दिभिः ॥ ७२ ॥  
  
कामरूपं महापीठं गुह्याद् गुह्यतमं परम् ।  
सदा सन्निहितस्तत्र पार्वत्या सह शङ्करः ॥ ७३ ॥  
  
न चिरात् पूजितो देवस्तस्मिन् पीठे प्रसीदति ।  
पार्वती चानुगृह्णाति भर्गभक्तं तु तत्र वै ॥ ७४ ॥  
  
ददाति नचिरात् कामं भक्ताय परमेश्वरः ।  
तत् तु पीठं प्रवक्ष्यामि शृणुत साम्प्रतं युवाम् ॥ ७५ ॥  
  
करतोया नदीपूर्वं यावद् दिक्करवासिनीम् ।  
त्रिंशद्योजनविस्तीर्णं योजनैकशतायतम् ॥ ७६ ॥  
  
त्रिकोणं कृष्णवर्णं च प्रभूताचलपूरितम् ।  
नदीशतसमायुक्तं कामरूपं प्रकीर्तितम् ॥ ७७ ॥  
  
शम्भुनेत्राग्निनिर्दग्धः कामः शम्भोरनुग्रहात् ।  
तत्र रूपं यतः प्राप कामरूपं ततोऽभवत् ॥ ७८ ॥  
  
तस्य पीठस्य वायव्यां नैर्-ऋत्यां मध्यभागतः ।  
ऐशान्यां च तथाग्नेय्यां मध्ये पार्श्वे च शङ्करः ॥ ७९ ॥  
  
स्वमाश्रमपदं कृत्वा षट्सु स्थानेषु शोभनम् ।  
नित्यं वसति तत्रापि पार्वत्या सह नर्मभिः ॥ ८० ॥  
  
मध्ये देवीगृहं तत्र तदधीनं तु शङ्करः ।  
नीलाख्ये पर्वतश्रेष्ठे पार्वती तत्र तिष्ठति ॥ ८१ ॥  
  
ऐशान्यां नाटके शैले शङ्करस्य महाश्रमः ।  
नित्यं वसति तत्रेशस्तदधीना च पार्वती ॥ ८२ ॥  
  
अपरे चाश्रमाः सन्ति हरगौर्योः सदातनाः ।  
नैतयोः सदृशः कोऽपि विद्यते शङ्कराश्रमः ॥ ८३ ॥  
  
अत्राराध्यो महादेवो भवद्भयां नरसत्तमौ ।  
तत्स्थानं मनसादाय प्रसादय वृषध्वजम् ॥ ८४ ॥  
  
एतालभैरवावूचतुः  
  
कामरूपं गमिष्यावौ रहस्यं नाटकाचलम् ।  
गौरीहरौ स्थितौ यत्र नित्यं सन्निहितौ मुने ॥ ८५ ॥  
  
आराधनीयो भूतेशो ह्यवश्यमिह चावयोः ।  
यथैवाराधयिष्यावस्तथाचक्ष्व द्विजोत्तम ॥ ८६ ॥  
  
येन मन्त्रेण वा देवो नचिरात् तु प्रसीदति ।  
तत् त्वं वद महाभागानुग्रहोऽस्त्यावयोर्यदि ॥ ८७ ॥  
  
ऋषिरुवाच  
  
नाटकं पर्वतश्रेष्ठं गच्छतं नरसत्तमौ ।  
तत्र नित्यं महादेवी अमतेऽपर्णया सह ॥ ८८ ॥  
  
सन्ध्याचले तत्र मुनिराराधयति शङ्करम् ।  
वशिष्ठो ब्रह्मणः पुत्रस्तं युवामनुगच्छतम् ॥ ८९ ॥  
  
स च मन्त्रं सतन्त्रं च हराराधनकर्मणि ।  
ज्ञापयिष्यति वां पृष्टः किल वेतालभैरवौ ॥ ९० ॥  
  
तपसे गन्तुमिच्छामि नेदानीं कालयापना ।  
युज्यते मम तस्मान्मां त्यजतं वीरसत्तमौ ॥ ९१ ॥  
  
एवमुक्त्वा मुनिश्रेष्ठः अपोतः प्रययौ वनम् ।  
तौ तं मुनिं नमस्कृत्य जग्मतुर्भवनं निजम् ॥ ९२ ॥  
  
अथ तौ समयं कृत्वा दीक्षितौ तपसे तदा ।  
पितरावप्यनुज्ञाप्य भ्रातृनन्यांश्च बान्धवान् ।  
प्रस्थानं कामरूपाय चक्रतुस्तौ महामती ॥ ९३ ॥  
  
तौ गच्छन्तौ परिज्ञाय शङ्करोऽपि सहोमया ।  
देवान् सर्वानुवाचेदं सान्त्वयन्निव सेन्द्रकान् ॥ ९४ ॥  
  
ईश्वर उवाच   
  
पुत्रौ मे तपसे यातः साम्प्रतं सुरसत्तमाः ।  
ममाराधनचित्तौ तु तौ दयध्वं सुरेश्वराः ॥ ९५ ॥  
  
संस्कृत्य तपसा चतौ पुत्रौ वेतालभैरवौ ।  
गाणपत्ये नियोक्ष्यामि तौ संस्कुर्वन्तु निर्जराः ॥ ९६ ॥  
  
अनेनैव शरीरेण तौ गणेशत्वमाप्स्यतः ।  
तपसा तु तयोः कायौ भावं त्यक्त्वा तु मानुषम् ॥ ९७ ॥  
  
यथाप्नुतः सौरभावं विधास्यामि ह्यहं तथा ।  
इत्युक्त्वा वामदेवोऽपि पार्वत्या सह पुत्रकौ ।  
गच्छन्तौ वियता स्नेहात् पश्चादनुययौ शिवः ॥ ९८ ॥  
  
शक्राद्यास्त्रिदशाः सर्वे दिक्पालाश्च तथापरे ॥ ९९ ॥  
  
सर्वे हरं चानुजग्मुरनुगच्छन्तमात्मजौ ।  
अथ तौ तु नदीं प्राप्य कृष्णाजिनधरौ तदा ॥ १०० ॥  
  
अदाय तापसं भावं गङ्गातुल्यां दृषद्वतीम् ।  
तपस्विनौ तु देवेन त्र्यम्बकेणाथ पालितौ ॥ १०१ ॥  
  
देवैः सह तदायातौ कामरूपाह्वयाश्रमम् ।  
आसाद्य कामरूपं तु करतोयानदीजले ॥ १०२ ॥  
  
उपस्पृश्य ततस्तौ तु नन्दिकुण्डं नृपोत्तम ।  
तत्र स्नात्वाप्युपस्पृश्य नदीं गत्वा जटोद्भवाम् ॥ १०३ ॥  
  
पस्पृश्य च तौ तत्र नन्दिनं तपसा धृतम् ।  
प्रणम्य जल्पिशं देवं जग्मतुर्नाटकाचलम् ॥ १०४ ॥  
  
नाटकाचलमासाद्य प्रणम्य वृषभध्वजम् ।  
आराधनोपदेशाय कपोतकवचःस्मरौ ॥ १०५ ॥  
  
जग्मतुर्दक्षिणां काष्ठां यत्र सन्ध्याचलः स्थितः ।  
कान्ता नाम नदी तत्र वशिष्ठेनावतारिता ॥ १०६ ॥  
  
तस्यास्तीरे महाशैलः स्निग्धच्छायलतातरुः ।  
सन्ध्यां वशिष्ठः कृतवांस्तत्र यस्माद् विधेः सुतः ॥ १०७ ॥  
  
अतः सन्ध्याचलं नाम तस्य गायन्ति देवताः ।  
तत्रासाद्य वशिष्ठं तु साक्षादिव हुताशनम् ॥ १०८ ॥  
  
आराधयन्तं गिरिशं ध्यानसंयुक्तमानसम् ।  
तपःश्रिया दीप्यमानं द्वितीयमिव भास्करम् ॥ १०९ ॥  
  
प्रणम्य पुरतस्तस्य तदा वेतालभैरवौ ।  
प्राञ्जली तस्थतुर्भूप विनयानतकन्धरौ ॥ ११० ॥  
  
इदं चाप्यूचतुस्तौ तु प्रणमन्तौ विधेः सुतम् ।  
तारावत्यां समुत्पन्नौ चन्द्रशेखरभूभृतः ॥ १११ ॥  
  
क्षेत्रे भर्गस्य तनयावावां जानीहि मानुषौ ।  
आराधयितुमिच्छावो हरं कार्यस्य सिद्धये ॥ ११२ ॥  
  
वाञ्छितस्य यदि त्वं नावनुगृह्णासि सुव्रत ।  
तयोस्तद् वचनं श्रुत्वा वशिष्ठो मुनिसत्तमः ॥ ११३ ॥  
  
उवाचेति युवां ज्ञातौ मया सत्यं हरात्मजौ ।  
हरस्याराधनं आर्यं युवयोर्नरसत्तमौ ॥ ११४ ॥  
  
तत्रास्ति मम कृत्यं किं तद्भाषतमनिन्दितौ ।  
वृषध्वजाराधनाय युवयोस्तु प्रयोजनम् ।  
विद्यते तन्निमित्तं यत् तत् सिद्धमिति चिन्त्यताम् ॥ ११५ ॥  
  
वेतालभैरवावूचतुः  
  
येन मन्त्रेण नचिरात् सम्यगाराधितो हरः ।  
प्रसादमेष्यत्यवनौ तन्नो वद महामुने ॥ ११६ ॥  
  
यथा चाराधयिष्यावस्तन्त्रं यद् यादृशः क्रमः ।  
तत्सर्वं मुनिशार्दूल वक्तुमर्हसि चोत्तरम् ॥ ११७ ॥  
  
यथा त्वदुपदेशेन प्राप्स्यावो नचिराद् हरम् ।  
अथा आचां मुनिश्रेष्ठ ह्यनुशाधि नतौ त्वयि ॥ ११८ ॥  
  
वसिष्ठ उवाच  
  
प्रसन्न एव भवतोर्वृषकेतुः सहोमया ।  
नचिरात् स्वयमेवात्र प्रसादं च समेष्यति ॥ ११९ ॥  
  
सर्वैर्देवगणैः सार्धं सभार्यो वृषभध्वजः ।  
आकाशमार्गेणायातः आलयन् स्वसुतौ गृहात् ॥ १२० ॥  
  
किन्तु मानुषदेहौ वामधिवास्य तपोव्रतैः ।  
स्वयन्नेष्यति कैलासं गाणपत्ये नियोज्य वाम् ॥ १२१ ॥  
  
अहं चाप्युपदेक्ष्यामि यथा भर्गं युवां द्रुतम् ।  
प्राप्स्यथः पार्वतीपुत्रवेकाग्रं शृणुतं तु तत् ॥ १२२ ॥  
  
चिरात् प्रसीदति ध्यानान्नचिराद् ध्यानपूजनात् ।  
तस्माद् ध्यानं पूजनं च कथयाम्यद्य तत्त्वतः ॥ १२३ ॥  
  
तेजोमयः सदा शुद्धो ज्ञानामृतविवर्धितः ।  
जगन्मयश्चिदानन्दः शौरिब्रह्मस्वरूपधृक् ॥ १२४ ॥  
  
महादेवो महामूर्तिर्महायोगयुतः सदा ।  
जगन्ति तस्य रूपाणि तानि को गदितुं क्षमः ॥ १२५ ॥  
  
किन्तु यैरिह रूपैस्तु इहरत्येष शङ्करः ।  
तेषां यन्मे ज्ञानगम्यं तत्रेष्टं निगदामि वाम् ॥ १२६ ॥  
  
प्रथमं शृणुतं मन्त्रं ततोऽनुध्यानगोचरम् ।  
ततः क्रमं तु पूजायाः क्रमाद् वृत्तं नरर्षभौ ॥ १२७ ॥  
  
समस्तानां स्वराणां तु दीर्घाः शेषाः सबिन्दुकाः ।  
ऋऌशून्याः सार्धचन्द्रा उपान्तेनाभिसंहिताः ॥ १२८ ॥  
  
एभिः पञ्चाक्षरैर्मन्त्रं पञ्चवक्त्रस्य कीर्तितम् ।  
क्रमात् सम्मदसन्दोह-नादगौरव-सञ्ज्ञकाः ॥ १२९ ॥  
  
प्रासादस्तु भवेच्छेषः पञ्चमन्त्राः प्रकीर्तिताः ।  
एकैकेन तथैकैकं वक्त्रं देवं प्रपूजयेत् ॥ १३० ॥  
  
एकं समुदितं कृत्वा पञ्चभिर्वा प्रपूजयेत् ।  
प्रसादेनाथ वा पञ्चवक्त्रं देवं प्रपूजयेत् ॥ १३१ ॥  
  
सम्मदादिषु मन्त्रेषु प्रासादस्तु प्रशस्यते ।  
शम्भोः प्रसादनेनैष यस्माद् वृत्तस्तु मन्त्रकः ॥ १३२ ॥  
  
तेन प्रासादसञ्ज्ञोऽयं कथ्यते मुनिसत्तमैः ।  
तस्मात् सर्वेषु मन्त्रेषु प्रासादः प्रीतिदः परः ॥ १३३ ॥  
  
आमोदकारकः शम्भोर्मन्त्रः सम्मद उच्यते ।  
मनःप्रपूरणाच्चापि सन्दोहः परिकीर्तितः ॥ १३४ ॥  
  
आकर्षको भवेन्नादो गुरुत्वाद् गौरवाह्वयः ।  
एतद्व्यस्तं समस्तं च मन्त्रं शम्भोः प्रकीर्तितम् ॥ १३५ ॥  
  
पञ्चाक्षरं तु यन्मन्त्रं पञ्चवक्त्रस्य कीर्तितम् ।  
युवां तेनैव मन्त्रेण आराधयतमीश्वरम् ॥ १३६ ॥  
  
ध्यानं वक्ष्यामि सृणुतं सम्यग् वेतालभैरवौ ।  
पञ्चवक्त्रं महाकायं जटाजूटविभूषितम् ॥ १३७ ॥  
  
चारुचन्द्रकलायुक्तं मूर्ध्नि बालौघभूषितम् ।  
बाहुभिर्दशभिर्युक्तं व्याघ्रचर्मामराम्बरम् ॥ १३८ ॥  
  
कालकूटधरं कण्ठे नागहारोपशोभितम् ।  
किरीटबन्धनं बाहुभूषणं च भुजङ्गमान् ॥ १३९ ॥  
  
बिभ्रतं सर्वगात्रेषु ज्योत्स्नार्पितसुरोचिषम् ।  
भूतिसंलिप्तसर्वाङ्गमेकैकत्र त्रिभिस्त्रिभिः ॥ १४० ॥  
  
नेत्रैस्तु पञ्चदशभिर्ज्योर्तिष्मद्भिर्विराजितम् ।  
वृषभोपरि संस्थं तु गजकृत्तिपरिच्छदम् ॥ १४१ ॥  
  
सद्योजातं वामदेवमघोरं च ततः परम् ।  
तत्पुरुषं तथेशानं पञ्चवक्त्रं प्रकीर्तितम् ॥ १४२ ॥  
  
सद्योजातं भवेच्छुक्लं शुद्धस्फटिकसन्निभम् ।  
पीतवर्णं तथा सौम्यं वामदेवं मनोहरम् ॥ १४३ ॥  
  
नीलवर्णमघोरं तु दंष्ट्वा भीतिविवर्धनम् ।  
रक्तं तत्पुरुषं देवं दिव्यमूर्ति मनोहरम् ॥ १४४ ॥  
  
श्यामलं च तथेशानं सर्वदैव शिवात्मकम् ।  
चिन्तयेत् पश्चिमे त्वाद्यं द्वितीयं तु तथोत्तरे ॥ १४५ ॥  
  
अघोरं दक्षिणे देवं पूर्वे तत्पुरुषं तथा ।  
ईशानं मध्यतो ज्ञेयं चिन्तयेद् भक्तितत्परः ॥ १४६ ॥  
  
शक्तित्रिशूलखट्वाङ्गवरदाभयदं शिवम् ।  
दक्षिणेष्वथ हस्तेषु वामेष्वपि ततः सुभम् ॥ १४७ ॥  
  
अक्षसूत्रं बीजपूरं भुजगं डमरूत्पलम् ।  
अष्टैश्वर्यसमायुक्तं ध्यायेत् तु हृद्गतं शिवम् ॥ १४८ ॥  
  
एवं विचिन्तयेद् ध्याने महादेवं जगत्पतिम् ।  
चिन्तयित्वा द्वारपालान् गणेशादीन् प्रपूजयेत् ॥ १४९ ॥  
  
विशुद्धिं पञ्चभूतानां चिन्तयित्वा ततो मुहुः ।  
अष्टमूर्तीस्ततः पश्चात् पूजयेदष्टनामभिः ॥ १५० ॥  
  
आसनानि च तस्याथ पूजयेत् सकलानि तु ।  
भावादीन्यष्टपुष्पाणि हृदैव विनियोजयेत् ॥ १५१ ॥  
  
नाराचमुद्रया तस्य ताडनं परिकीर्तितम् ।  
विसर्जनं धेनुमुद्रां दर्शयित्वा विधानतः ॥ १५२ ॥  
  
निर्माल्यधारणं कुर्यात् सदा चण्डेश्वरं धिया ।  
  
प्रत्येकं पञ्चभिर्मन्त्रैरङ्गादीनि प्रमार्जयेत् ॥ १५३ ॥  
  
सम्मदादिभिरेतस्य पूर्वोक्तैर्नरसत्तमौ ।  
बालां ज्येष्ठां तथा रौद्रीं कालीं च तदनन्तरम् ॥ १५४ ॥  
  
कलविकरिणीं देवीं बलप्रमथिनीं तथा ।  
दमनीं सर्वभूतानां मनोन्मथिनीं तथैव च ॥ १५५ ॥  
  
अष्टौ ताः पूजयेद् देवीः क्रमाच्छम्भोश्च प्रीतये ।  
एवं शिवं पूजयित्वा ध्यानतत्परमानसः ॥ १५६ ॥  
  
जपेन्मालां समादाय मन्त्रं ध्यात्वा तथा गुरुम् ।  
एकं पञ्चाक्षरं मन्त्रमेकं प्रासादमेव वा ॥ १५७ ॥  
  
तत्सक्तमनसौ जप्त्वा शीघ्रं सिद्धिमवाप्स्यथः ।  
इति वां कथितं मन्त्रं ध्यानपूजाक्रमं तथा ।  
गच्छतं नाटकं शैलं तत्राराधयतं हरम् ॥ १५८ ॥  
  
वेतालभैरवावूचतुः  
  
पञ्चाक्षरस्तु मन्त्रोऽयं धृतस्त्वत्सम्मते मुने ।  
अनेनैव हरं देवं पूजयिष्यावहे मुदा ॥ १५९ ॥  
  
इत्युक्त्वा तन्नमस्कृत्य तदा वेतालभैरवौ ।  
जग्मुतुर्नाटकं शैलं वशिष्ठानुमते नृप ॥ १६० ॥  
  
तत्रास्ति सरसी रम्या सुसम्पूर्णमनीहरा ।  
सर्वदा स्वच्छसलिला प्रफुल्लकमलोत्पला ॥ १६१ ॥  
  
तस्यास्तीरे तु विपुलः सुमनोज्ञो हराश्रमः ।  
सर्वदा दानवैर्देवैः किन्नरैः प्रमथैस्तथा ॥ १६२ ॥  
  
रक्ष्यते नृपशार्दूल नृत्यवादनतत्परैः ।  
यस्मान्नटति तत्रेशो नित्यं कौतुकतत्परः ॥ १६३ ॥  
  
तस्मान्नाटकनान्नसौ शैलराजः प्रगीयते ।  
छत्राकारं तु तं शैलं मनोज्ञं शङ्करप्रियम् ॥ १६४ ॥  
  
आसाद्य यत्र सरसी तत्र गत्वा तु तौ तदा ।  
न चैवापश्यतां तत्र हराश्रममनुत्तमम् ॥ १६५ ॥  
  
गन्तुं चैवाश्रमस्थानं तौ नैवाशकतां नृप ।  
ततो हरं प्रणम्याशु तस्यैव सरसस्तटे ॥ १६६ ॥  
  
निर्माय स्थण्डिलं चारु वशिष्ठोक्तक्रमेण तु ।  
हरमाराद्धुमारेभे वेतालो भैरवोऽपि च ॥ १६७ ॥  
  
आराधयन्तौ भूतेशं तौ तदा शङ्करात्मजौ ।  
दृष्ट्वा हरो देवगणैः सार्धं तस्मिंस्तु पर्वते ।  
अधित्यकायां न्यवसत् स्वाश्रमेऽपर्णया सह ॥ १६८ ॥  
  
अधोभागे सरस्तीरे तपस्यन्तौ हरात्मजौ ।  
स्थितौ दृष्ट्वा देवगणैः सहितः शङ्करः स्थितः ॥ १६९ ॥  
  
नृत्यमर्दलशब्दो यो हरस्य सततं भवेत् ।  
शृणुतस्तौ तदा शब्दं गन्तुं द्रष्टुं न लभ्यते ॥ १७० ॥  
  
हरेणाधिष्ठितः शैलः सर्वदेवगणैः सह ।  
राजते स्म तदा भूप सुधर्मा वासवी यथा ॥ १७१ ॥  
  
ध्यायतोस्तु तदा तत्र भगवान् वृषभध्वजः ।  
नचिरादेव तस्याभूद् ध्यानमार्गेषु निश्चलः ॥ १७२ ॥  
  
तौ पुजयन्तौ गच्छन्तौ स्थितौ वा चन्द्रशेखरम् ।  
नैव अत्यजतुश्चित्तैः कदाचिदपि भूमिप ॥ १७३ ॥  
  
पञ्चाक्षरेण मन्त्रेण पूजयन्तौ वृषध्वजम् ।  
व्यतिचक्रमतुस्तौ तु सहस्रं परिवत्सरान् ॥ १७४ ॥  
  
निराहारौ यताहारौ हरसंसक्तमानसौ ।  
तपसा निन्यतुर्वर्षान् सहस्रं चैकवर्षवत् ॥ १७५ ॥  
  
गते वर्षसहस्रे तु स्वयमेव वृषध्वजः ।  
प्रसङ्गस्तु तयोर्भूत्वा प्रत्यक्षत्वमुपागतः ॥ १७६ ॥  
  
तं तु प्रत्यक्षतो दृष्ट्वा तदा वेतालभैरवौ ।  
वृषध्वजं तुष्टुवतुर्ध्यानगम्यं पुरःस्थितम् ॥ १७७ ॥  
  
हररूपं यथाध्यातं हृद्गतं तेजसोज्ज्वलम् ।  
तथा दृष्ट्वा ततस्ताभ्यां अशिष्ठस्यानुमानतः ॥ १७८ ॥  
  
वेतालभैरवावूचतुः   
  
पञ्चवक्त्रं महाकाव्यं सर्वज्ञानमयं परम् ।  
संसारसागरत्राणं प्रणमावो वृषध्वजम् ॥ १७९ ॥  
  
त्वं परः परमात्मा च परेशः पुरुषोत्तमः ।  
त्वं कूटस्थो जगद्व्यापी प्रधानः परमेश्वरः ॥ १८० ॥  
  
रूपात्मा त्वं महातत्त्वं तत्त्वज्ञानालयः प्रभुः ।  
साङ्ख्ययोगालयः शुद्धो गुणत्रयविभागवित् ॥ १८१ ॥  
  
त्वं नित्यस्त्वमनित्यश्च जगत्कर्ता लयः स्मृतः ।  
एकोऽनेकस्वरूपश्च शान्तचेष्टो जगन्मयः ॥ १८२ ॥  
  
निर्विकारो निराधारो नित्यानन्दः सनातनः ।  
त्वं विष्णुस्त्वं महेन्द्रस्त्वं ब्रह्मा त्वं जगतां पतिः ॥ १८३ ॥  
  
यो रूपरूपेश्वररत्नमालः  
सम्भूतिभूतो निरवग्रहश्च ।  
काक्ष्यावतीर्णावगतप्रमाथी  
योगेश्वरो ज्ञानगतिस्त्वगम्यः ॥ १८४ ॥  
  
प्रमेयरूपात्मधराधराभो  
भोगीन्द्रबद्धामृतभोगतन्त्रः ।  
सूक्ष्माक्षरस्तत्त्वविदप्रमाथी  
त्वं देवदेवः शरणं सुराणाम् ॥ १८५ ॥  
  
विकल्पमानापरिहीनदेहः  
शुद्धान्तधामानुगतैकविद्यः ।  
वर्धिष्णुरुग्रः पुरुषः परात्मा  
त्वमिन्द्रियौघस्य विचारबुद्धि ॥ १८६ ॥  
  
त्वं नाथनाथ प्रभवः परेषां  
गतिर्मुनीनां परयोगिगम्यः ।  
त्वम्भूधरो भागधरो ह्यनन्तो  
विश्वात्मनस्ते बहवः प्रपञ्चाः ॥ १८७ ॥  
  
ज्ञानामृतस्यन्दकपूर्णचन्द्रो  
मोहान्धकारस्य परः प्रदीपः ।  
भक्तात्मजानां परमः पिता त्व  
कामे च पञ्चाननरूपधारी ॥ १८८ ॥  
  
शास्त्राखिलानां प्रथमो विवस्वां-  
स्तनूनपात् त्वं तनुषे गुणौधान् ।  
त्वं ब्रह्मरूपेण करोषि सृष्टिं  
विष्णुस्वरूपैः सततं स्थितिं च ॥ १८९ ॥  
  
त्वं रुद्ररूपी कुरुषे तथान्तं  
त्वत्तो न चान्यज्जगतीह वस्तु ।  
त्वं रात्रिनाथो दिवसेश्वरश्च  
त्वमग्निरापः पवनो धरित्री ॥ १९० ॥  
  
नभस्तथा त्वं क्रतुतन्त्रहोता  
त्वमष्टमूर्तिर्भवतो न चान्यत् ।  
अनन्तमूर्तिस्त्विह मुख्यभावा-  
न्निगद्यते चाष्टमयी त्रिमूर्तिः ॥ १९१ ॥  
  
अनन्तमूर्ते कथमन्यथा ते  
सङ्ख्यास्ति रूपस्य यदष्टमूर्तिः ।  
त्वं त्र्यम्बकस्त्वं त्रिपुरान्तकश्च  
त्व शम्भुरीशः शमनो विधाता ॥ १९२ ॥  
  
सहस्रबाहुश्च हिरण्यबाहुः  
सहस्रमूर्तिस्त्विह पञ्चवक्त्रः ।  
प्रभूतनेत्रस्तु षडर्द्धनेत्रः  
प्रभूतबाहुर्दशबाहुरीशः ॥ १९३ ॥  
  
प्रभूतभोगी मितभोगयुक्तो  
भोग्यानुसारो निरवग्रहश्च ॥ १९४ ॥  
  
नित्यानित्यस्वरूपाय नित्यधामस्वरूपिणे ।  
परतत्त्वस्वरूपाय नमस्तुभ्यं शिवात्मने ॥ १९५ ॥  
  
नान्तं लिङ्गस्य यस्याप्तं विष्णुना ब्रह्मणा तव ।  
तस्यावां कि विधास्यावः स्तुतिवाक्यं वृषध्वजः ॥ १९६ ॥  
  
स्वरूपं यस्य जानन्ति न देवा नापि दानवाः ।  
आलावावां कथन्तु त्वां स्तोष्यावः परमेश्वरः ॥ १९७ ॥  
  
भक्तिमात्रेण देवेश अवावां वृषभध्वज ।  
कुर्वः प्रणामं गौरीश भूयस्तुभ्यं नमो नमः ॥ १९८ ॥  
  
और्व उवाच  
  
इति स्तुतो महादेवो वेतालेन महात्मना ।  
भैरवेणापि राजेन्द्र प्रसन्नः प्राह तौ तदा ॥ १९९ ॥  
  
श्री भगवानुवाच  
  
तुष्टोऽस्मि युवयोः पुत्रौ वृणुतं वाञ्छितं वरम् ।  
दास्यामि युवयोरिष्टं प्रसन्नोऽहं तपोव्रतैः ॥ २०० ॥  
  
स्तुतिभिस्तु दमैश्चापि तथैकान्ताउचिन्तनैः ।  
मुहुर्मुहुः सुप्रसन्न इष्टं दास्यामि वां सुतौ ॥ २०१ ॥  
  
वेतालभैरवावूचतुः  
  
तुष्टोऽसि यदि सत्यं नौ सत्यमावां सुतौ यदि ।  
वृषध्वज तवैवेह तदेष्टं देहि नौ वरम् ॥ २०२ ॥  
  
सुतभावेन पितरं भवन्तं जगतां पतिम् ।  
नित्यं यथावगच्छावस्तथा देहि वरं तु नौ ॥ २०३ ॥  
  
न राज्यमभिकाङ्क्षावो न धनं नान्यदेव वा ।  
त्वद्भक्त्या सेवनं कर्तुं तवेच्छावो वृषध्वज ॥ २०४ ॥  
  
त्वत्पादपङ्कजद्वन्द्वे नित्यं मधुकरात्मताम् ।  
त्वयि प्रसन्ने नेत्राणां युगले प्राप्नुतां सदा ॥ २०५ ॥  
  
इतोऽन्यथा त्वच्चिन्ताभिस्त्वद्द्यानैस्त्वत्प्रपूजनैः ।  
कल्पकोटिसहस्राणि यान्तु सम्यक्तथावयोः ॥ २०६ ॥  
  
और्व उवाच  
  
ततस्तद् वचनं श्रुत्वा महादेवो हसन्निव ।  
सर्वैर्देवगणैः सार्धं देवत्वमकरोत्तयोः ॥ २०७ ॥  
  
देवेन्द्रसम्मतेनैव सुधामानीय नाकतः ।  
वेतालभैरवौ तान्तु पाययामास शङ्करः ॥ २०८ ॥  
  
पीतेऽमृते ततस्तौ तु मर्त्यतां नरसत्तमौ ।  
अमर्त्यतां परित्यज्य प्रापतुः शिवशक्तितः ॥ २०९ ॥  
  
तस्मिन्काले स्वपन्तौ तु दिव्यज्ञानबलान्वितौ ।  
दिव्यरूपोपसम्पन्नौ बभूवतुररिन्दमौ ॥ २१० ॥  
  
अभिन्नेनैव देहेन देवत्वं गतयोस्तयोः ।  
प्राह शम्भुस्तदा तौ तु सुतौ परमहर्षितौ ॥ २११ ॥  
  
भगवानुवाच  
  
अहं तुष्टस्तु युवयोः पार्वतीं दयितां मम ।  
मद्दत्तं काममिच्छन्तावाराधयतमीश्वरीम् ॥ २१२ ॥  
  
तामृते तु न शक्नोमि दातुमिष्टं सनातनम् ।  
  
सेवितुं च सुतौ नित्यं शरणं व्रजतं शिवाम् ॥ २१३ ॥  
  
अचिराद् येन भावेन प्रीतिं देवी गमिष्यति ।  
त्र वा तत्र वा गत्वा तेन भावेन चार्यताम् ॥ २१४ ॥  
  
इति श्रीकालिकापुराणे वेताल-भैरवोत्पत्तिकथने कपञ्चाशोऽध्यायः ॥ ५१ ॥  
द्विपञ्चाशोऽध्यायः  
  
और्व उवाच  
  
एवं वदति भूतेशे तदा वेतालभैरवौ ।  
प्राहतुर्व्योमकेशं तौ हर्षोत्फुल्लविलोचनौ ॥ १ ॥  
  
वेतालभैरवावूचतुः  
  
पार्वत्या न हि जानीवो ध्यानं मन्त्रं विधिं तथा ।  
कथमाराधयिष्यावो भगवन् सम्यगुच्यताम् ॥ २ ॥  
  
श्रीभगवानुवाच  
  
महामायाविधिं मन्त्रं कल्पं च भवतोः सुतौ ।  
उपदेक्ष्यामि तत्त्वेन येन सर्वं भविष्यति ॥ ३ ॥  
  
और्व उवाच  
  
इत्युक्त्वा स महामायाध्यानं मन्त्रं विधिं तथा ।  
कथयामास गिरिशस्तयोः सम्यङ् नृपोत्तम ॥ ४ ॥  
  
यदष्टादशभिः पश्चात्पटलैश्च स भैरवः ।  
स निर्णयविधिं कल्पं निबबन्ध शिवामृते ॥ ५ ॥  
  
सगर उवाच  
  
कीदृङ् मन्त्रं पुरा शम्भुरवोचदुभयोस्तयोः ।  
येनाराध्य महामायां तौ गणेशत्वमापतुः ॥ ६ ॥  
  
सकल्पं सरहस्यं च साङ्गं तच्छ्रोतुमुत्सहे ।  
दशाष्टपटलैर्यत् तु निबबन्ध स भैरवः ॥ ७ ॥  
  
और्व उवाच  
  
बहुत्वाद् वदितुं तस्य चिरेणैव तु शक्यते ।  
तस्मात् सद्यः समुद्धृत्य यन्महादेवभाषितम् ।  
सङ्क्षेपात् कथये तत्त्वं तच्छृणुष्व नृपोत्तम ॥ ८ ॥  
  
पृच्छन्तौ पार्वती मन्त्रं तदा वेतालभैरवौ ।  
जगाद स महादेवः शृणुत मन्त्रकल्पकौ ॥ ९ ॥  
  
श्रीभगवानुवाच  
  
शृणु मन्त्रं प्रवक्ष्यामि गुह्याद् गुह्यतमं परम् ।  
अष्टाक्षरं तु वैष्णव्या महामायामहोत्सवम् ॥ १० ॥  
  
अस्य श्रीवैष्णवीमन्त्रस्य नारद ऋषिः शम्भुर्देवता ।  
अनुष्टुप् छन्दः सर्वार्थसाधने विनियोगः ॥ ११ ॥  
  
हान्तान्तयुर्वो रान्तश्च नान्तो णान्तस्तथैव च ।  
कैकादशाष्टादिषष्ठः खान्तो विष्णुपुरःसरः ॥ १२ ॥  
  
एभिरष्टाक्षरैर्मन्त्रं शोणपत्रसमप्रभम् ।  
ॐकारं पूर्वतः कृत्वा जप्यं सर्वैस्तु साधकैः ॥ १३ ॥  
  
महामन्त्रमिदं गुह्यं वैष्णवीमन्त्रसञ्ज्ञकम् ।  
मन्त्रं कलेवरगतं तस्मादङ्गं प्रकीर्तितम् ॥ १४ ॥  
  
महादेवस्योर्ध्वमुखं बीजमेतत् प्रकीर्तितम् ।  
ॐकाराक्षरबीजं च यकारः शक्तिरुच्यते ॥ १५ ॥  
  
सबीजं कथितं मन्त्रं कल्पं च शृणु भैरव ।  
तीर्थे नद्यां देवखाते गर्तप्रस्रवणादिके ॥ १६ ॥  
  
परकीयेतरे तोये स्नानं पूर्वं समाचरेत् ।  
आचान्तः शुचितां प्राप्तः कृतासनपरिग्रहः ॥ १७ ॥  
  
उत्तराभिमुखो भूत्वा स्थण्डिलं मार्जयेत् ततः ।  
करेणानेन मन्त्रेण यूं सहः क्षित्या इति स्वयम् ॥ १८ ॥  
  
ॐ ह्रीं स इति मन्त्रेण आशापूरणकेन च ।  
तोयैरभ्युक्षयेत् स्थानं भूतानामपसारणे ॥ १९ ॥  
  
ततः सव्येन हस्तेन गृहीत्वा स्थण्डिलं शुचिः ।  
मन्त्रं लिखेत् सुवर्णेन याज्ञिकेन कुशेन वा ॥ २० ॥  
  
ॐ वैष्णव्यै नमः इति मन्त्रराजमथापि वा ।  
ततस्त्रिमण्डलं कुर्यात् तेनैव समरेखया ॥ २१ ॥  
  
नित्यासु न हि पूजासु रजोभिर्मण्डलं लिखेत् ।  
पुरश्चरणकार्येषु तत्काम्येषु प्रयोजयेत् ॥ २२ ॥  
  
रेखामुदीच्यां प्रथमं पश्चिमे तदनन्तरम् ।  
दक्षिणे तु ततः पश्चात् पूर्वभागे तु शेषतः ॥ २३ ॥  
  
वर्णानां च सहद्वारैरेवमेव क्रमो भवेत् ।  
ॐ ह्रीं श्रीं स इति मन्त्रेण मण्डलं पूजयेत् ततः ॥ २४ ॥  
  
हस्तेन मण्डलं कृत्वा कुर्याद् दिग्बन्धनं ततः ।  
आशाबन्धनमन्त्रेण पूर्वोक्तेन यथाक्रमम् ॥ २५ ॥  
  
फडन्तेनात्मनाप्यत्र करेणैव निबन्धयेत् ।  
यवानां अण्डलैरेकमङ्गुलं चाष्टभिर्भवेत् ॥ २६ ॥  
  
अदीर्घयोजितैर्हस्तैस्चतुर्विंशतिरङ्गुलैः ।  
तत्प्रमाणेन हस्तेन हस्तैकं तस्य मण्डलम् ॥ २७ ॥  
  
पद्मं वितस्तिमात्रं स्यात् कर्णिकारं तदर्धकम् ।  
दलान्यन्योन्यसक्तानि ह्यायतानि नियोजयेत् ॥ २८ ॥  
  
न न्यूनाधिकभागानि सबहिर्वेष्टितानि च ।  
मध्यभागे न्यसेद् द्वारं न न्यूने नाधिके तथा ।  
सुबद्धं मण्डलं तच्च रक्तवर्णं विचिन्तयेत् ॥ २९ ॥  
  
इतोऽन्यथा मण्डलमुग्रमस्याः  
करोति यो लक्षणभागहीनम् ।  
फलं न चाप्नोति न काममिष्टं  
तस्मादिदं मण्डलमत्र लेख्यम् ॥ ३० ॥  
  
इति श्रीकालिकापुराणे महामायाकल्पेऽष्टादशपटले   
इपञ्चाशत्तमोऽध्यायः ॥ ५२ ॥  
त्रिपञ्चाशोऽध्यायः  
  
श्रीभगवानुवाच  
  
ततो लमिति मन्त्रेण अर्घपात्रस्य मण्डलम् ।  
चतुष्कोणं विधायाशु द्वारपद्मविवर्जितम् ॥ १ ॥  
  
ॐ ह्रीं श्रीमितिमन्त्रेण अर्घपात्रं तु मण्डले ।  
विन्यसेत् प्रथमं तत्र पूजयित्वा समिध्यति ॥ २ ॥  
  
ॐ ह्री ह्रौमितिमन्त्रेण गन्धपुष्पे तथा जलम् ।  
अर्घपात्रे क्षिपेत् तत्र मण्डलं विन्यसेत् ततः ॥ ३ ॥  
  
पूर्ववन्मण्डलं कृत्वा अर्घपात्रे ततो जलैः ।  
त्रिभागैः पूरयेत् पात्रं पुष्पं तत्र विनिःक्षिपेत् ॥ ४ ॥  
  
ततो ह्रीमिति मन्त्रेण आसनं पूजयेत् स्वकम् ।  
ततः क्षौमितिमन्त्रेण आत्मानं पूजयेद् बुधः ॥ ५ ॥  
  
गन्धैः पुष्पैः शिरोदेशे ततः पूजां समाचरेत् ।  
ॐ ह्रीं स इति मन्त्रेण पुष्पं हस्ततलस्थितम् ॥ ६ ॥  
  
सम्मृज्य सव्यहस्तेन घ्रात्वा वामकरेण तु ।  
ऐशान्यां निक्षिपेदेतत् पूर्वमन्त्रेण कोविदः ॥ ७ ॥  
  
रक्तं पुष्पं गृहीत्वा तु कराभ्यां पाणिकच्छपम् ।  
बद्ध्वा कुर्यात् ततः पश्चाद् दहनप्लवनादिकम् ॥ ८ ॥  
  
वामहस्तस्य तर्जन्यां दक्षिणस्य कनिष्ठिकाम् ।  
तथा दक्षिणतर्जन्यां वामाङ्गुष्ठं नियोजयेत् ॥ ९ ॥  
  
उन्नतं दक्षिणाङ्गुष्ठं वामस्य मध्यमादिकाः ।  
अङ्गुलीर्योजयेत् पृष्ठे दक्षिणस्य करस्य च ॥ १० ॥  
  
वामस्य पितृतीर्थेन मध्यमानामिके तथा ।  
अधोमुखे तु ते कुर्याद् दक्षिणस्य करस्य च ॥ ११ ॥  
  
कूर्मपृष्ठसमं पृष्ठं कुर्याद् दक्षिणहस्ततः ।  
एवं बद्धः सर्वसिद्धिं ददाति पाणिकच्छपः ॥ १२ ॥  
  
कुर्यात् तद्धृदयासन्नं निमील्य नयनद्वयम् ।  
समं कायशिरोग्रीवं कृत्वा स्थिरमना बुधः ॥ १३ ॥  
  
ध्यानं समारभेद् देव्या दाहप्लवनपूर्वकम् ।  
अग्निं वायौ विनिक्षिप्य वायुं तोये जलं हृदि ॥ १४ ॥  
  
हृदयं निश्चले दत्त्वा आकाशे निक्षिपेत्स्वनम् ।  
ॐ हूं फडिति मन्त्रेण भित्त्वा रन्ध्रं तु मस्तके ॥ १५ ॥  
  
शब्देन सहितं जीवमाकाशे स्थापयेत् ततः ।  
वाय्वग्नियमशक्राणां बीजेन वरुणस्य च ॥ १६ ॥  
  
परास्थानपराश्चैतैः सार्धचन्द्रैः सबिन्दुकैः ।  
शोषं दाहं तथोच्छादं पीयूषासेवनं परम् ॥ १७ ॥  
  
यथाक्रमेण कर्तव्यं चिन्तामात्रं विशुद्धये ।  
  
ततस्तु देवीबीजेन अणुं जाम्बूनदाकृतिम् ॥ १८ ॥  
  
तत्रासाद्य द्विधा कुर्यात् उम् ह्रीं श्रीमिति मन्त्रकाः ।  
तदूर्ध्वभागेषु हृद्लोकं स्वर्गं च खं तथा ॥ १९ ॥  
  
निष्पाद्य शेषभागेन भुवं पातालवारिणि ।  
चिन्तयेत्तत्र सर्वाणि सप्तद्वीपां च मेदिनीम् ॥ २० ॥  
  
तत्तेषु सागरांस्तांस्तु स्वर्णद्वीपं विचिन्तयेत् ।  
तन्मध्ये रत्नपयङ्क रत्नमण्डपसंस्थितम् ॥ २१ ॥  
  
आकाशगङ्गातोयोधैः सदैव सेवितं शुभम् ।  
तत्पर्यङ्के रक्तपद्मं प्रसन्नं सर्वदाशिवम् ॥ २२ ॥  
  
चिन्तयेत् स्वर्णमानाङ्कं सप्तपातालनालकम् ।  
आब्रह्मभुवनस्पर्शि उवर्णाचलकर्णिकम् ॥ २३ ॥  
  
तत्रस्थितां महामायां ध्यायेदेकाग्रमानसः ।  
शोणपद्मप्रतीकाशां मुक्तमूर्धजलम्बिनीं ॥ २४ ॥  
  
चलत्काञ्चनामारुह्य कुण्डलोज्ज्वलशालिनीम् ।  
सुवर्णरत्नसम्पन्न किरीटवयधारिणीम् ॥ २५ ॥  
  
शुक्लकृष्णारुणैर्नेत्रैस्त्रिभिश्चारुविभूषिताम् ।  
सन्ध्याचन्द्रसमप्रख्य-कपोलां लोललोचनाम् ॥ २६ ॥  
  
विपक्वाअडिमीबीजदन्तान् सुभ्रूओगोज्ज्वलाम् ।  
बन्धूकदन्तवसनां शिरीषप्रभनासिकाम् ॥ २७ ॥  
  
कम्बुग्रीवां विशालाक्षीं सूर्यकोटिसमप्रभाम् ।  
चतुर्भुजा विवसनां पीनोन्नतपयोधराम् ॥ २८ ॥  
  
दक्षिणोर्ध्वेन निस्त्रिंशत्परेण सिद्धसूत्रकम् ।  
बिभ्रतीं वामहस्ताभ्यामभीतिं वरदायिनीम् ॥ २९ ॥  
  
निम्नाभिरमायातां क्षीणमध्यां मनोहराम् ।  
आनमन्नागपाशोरूं गुप्तगुल्फां सुपार्ष्णिकाम् ॥ ३० ॥  
  
बद्धपर्यङ्कसङ्कल्पां निवीरासनराजिताम् ।  
गात्रेण रत्नसंस्तम्भं सम्यगालम्ब्य संस्थिताम् ॥ ३१ ॥  
  
किमिच्छसीति वचनं व्याहरन्तीं मुहुर्मुहुः ।  
पन्चाननं पुरःसंस्थं निरीक्षन्तीं सुवाहनम् ॥ ३२ ॥  
  
मुक्तावली स्वर्णरत्नहाअकङ्कणादिभिः ।  
सर्वैरलङ्कारगणैरुज्ज्वलां सस्मिताननाम् ॥ ३३ ॥  
  
सूर्यकोटिप्रतीकाशां सर्वलक्षणसंयुताम् ।  
नवयौवनसम्पन्नां तथा सर्वाङ्गसुन्दरीम् ॥ ३४ ॥  
  
ईदृशीमम्बिकां ध्यात्वा नमः फडिति मस्तके ।  
स्वकीये प्रथमं दद्यात् साऽहमेव विचिन्त्य च ॥ ३५ ॥  
  
अङ्गन्यासकरन्यासौ ततः कुर्यात् क्रमेण च ।  
एभिर्मन्त्रैः स्वरैः अह सृमीसूमैः क्रमान्वितैः ॥ ३६ ॥  
  
ओम् क्षौम् चैते सप्रणवां रक्तवर्णा मनोहराम् ।  
अङ्गुष्ठादिकनिष्ठान्तमन्त्रसम्बेष्टनं फट् ॥ ३७ ॥  
  
प्रान्तेन कुर्याद् विन्यासं पूर्वं करतलद्वये ।  
हृच्छिरःशिखाकवचनेत्रेषु रमतो न्यसेत् ॥ ३८ ॥  
  
ततस्तु मूलमन्त्रस्य वक्त्रे पृष्ठे तथोदरे ।  
बाह्वोर्गुह्ये पादयोश्च जङ्घयोर्जघने क्रमात् ॥ ३९ ॥  
  
विन्यसेदक्षराण्यष्टौ ॐकारं च तथा स्मरन् ।  
एभिः प्रकारैरतिसुद्धदेहः पूजां सदैवार्हति नान्यथा हि ।  
शरीरशुद्धिं मनसो निवेशं भूतप्रसारं कुरुते नृणां तत् ॥ ४० ॥  
  
इति श्रीकालिकापुराणे महामायाकल्पे रिपञ्चाशोऽध्यायः ॥ ५३ ॥  
चतुःपञ्चाशोऽध्यायः  
  
श्रीभगवानुवाच  
  
ततोऽर्घपात्रे तन्मन्त्रमष्टधाकृत्य सञ्जजपेत् ।  
तेन तोयानि पुष्पाणि स्वं मण्डलमथासनम् ॥ १ ॥  
  
आशोधयेत् ततः पश्चात् पूजोपकरणं समम् ।  
ॐ ऐं ह्रीं ह्रौंइति मन्त्रेण शब्दप्रांशुविवर्जितम् ॥ २ ॥  
  
द्वारपालं ततो देव्या आसनानि च पूजयेत् ।  
नन्दिभृङ्गिमहाकालगणेशा द्वारपालकाः ।  
उत्तरादिक्रमात् पूज्या आसनानि च मध्यतः ॥ ३ ॥  
  
आधारशक्तिप्रभृति एमाद्यन्तात् प्रपूजयेत् ।  
प्रसिद्धान् सर्वतन्त्रेषु पूजाकल्पेषु भैरव ॥ ४ ॥  
  
दशदिक्पालसहितान् धर्माधर्मादिकांस्तथा ।  
मण्डलाग्न्यादिकोणेषु पूजयेत् पार्श्वदेशतः ॥ ५ ॥  
  
सूर्याग्निसोममरुतां मण्डलानि च पद्मकम् ।  
रजस्तथा तमः सत्त्वं योगपीठं गुरोः पदम् ॥ ६ ॥  
  
सारादीन् भद्रपीठान्तान् साङ्गोपाङ्गान् प्रपूजयेत् ।  
ब्रह्माण्डं स्वर्णडिम्बं च ब्रह्मविष्णुमहेश्वरान् ॥ ७ ॥  
  
ससागरान् सप्तद्वीपान् स्वर्णद्वीपं समण्डपम् ।  
रत्नपद्मं सपर्यङ्कं रत्नस्तम्भं तथैव च ॥ ८ ॥  
  
पञ्चाननं मण्डलस्य मध्येऽवश्यं प्रपूजयेत् ।  
रीं मन्त्रेण ततः कूर्मपृष्ठं पाण्योर्निबध्य च ॥ ९ ॥  
  
ध्यायेच्च पूर्ववद् देवीमासाद्यासनमुत्तमम् ।  
हृन्मध्ये चिन्तयेत् स्वर्णद्वीपं पर्यङ्कसम्भृतम् ॥ १० ॥  
  
पश्यन्निव ततो देवीमेकाग्रमनसा स्मरेत् ।  
प्रत्यक्षीकृत्य हृदये मानसैरुपचारकैः ॥ ११ ॥  
  
सोडशानां प्रकारैस्तु हृदिस्थां पूजयेच्छिवाम् ।  
  
ततस्तु वायुबीजेन दक्षिणे च पुटेन च ॥ १२ ॥  
  
नासिकाया विनिःसार्य क्रीं मन्त्रेण च भैरव ।  
स्थापयेत् पद्ममध्ये तु तद्धस्तं न वियोजयेत् ॥ १३ ॥  
  
कृते वियोगे हस्तस्य पुष्पात् तस्माच्च भैरव ।  
गन्धर्वैः पूज्यते देवी पूजकैर्नाप्यते फलम् ॥ १४ ॥  
  
आवाहनं ततः कुर्याद् गायत्र्या शिरसा सह ।  
महामायायै विद्महे त्वां चण्डिकाख्यां धीमहि ॥ १५ ॥  
  
तदुक्त्वा ततः पश्चाद् धियो यो नः प्रचोदयात् ।  
स्नानीयं देवि ते तुभ्यं ॐ ह्रीं श्रीं नम इत्यतः ॥ १६ ॥  
  
स्नानीयं च ततो देव्यै दद्याल्लक्षणलक्षितम् ।  
ततस्तु मूलमन्त्रेण गन्धपुष्पं सदीपकम् ॥ १७ ॥  
  
धूपादिकं प्रदद्यात् तु मोदकं पायसं तथा ।  
सितां गुडं दधि-क्षीरं सर्पिर्नानाविधैः फलैः ॥ १८ ॥  
  
रक्तपुष्पं पुष्पमालां सुवर्णरजतादिकम् ।  
नैवेद्यमुत्तमं देव्या लाङ्गलं मोदकं सिताम् ॥ १९ ॥  
  
शाण्डिल्यकरताम्राख्य-कूष्माण्डानां फलानि च ।  
हरीतकीफलं चापि नागरङ्गकमेलकम् ॥ २० ॥  
  
बालप्रियं च यद् द्रव्यं कसेरुकबिसादिकम् ।  
तोयं च नारिकेलस्य देव्यै देयं प्रयत्नतः ॥ २१ ॥  
  
रक्तं कौशेयवस्तं च देयं नीलं कदापि न ।  
देव्याः प्रियाणि पुष्पाणि बकुलं केशरं तथा ॥ २२ ॥  
  
माध्यं कह्लारवज्राणि करवीरकुरुण्टकान् ।  
अर्कपुष्पं शाल्मलकन्दूर्वाङ्कुरं सुकोमलम् ॥ २३ ॥  
  
कुशमञ्जरिका दर्भा बन्धूककमले तथा ।  
मालूरपत्रं पुष्पञ्च त्रिसन्ध्यारक्तपर्णके ॥ २४ ॥  
  
सुमनांसि प्रियाण्येतान्यम्बिकायाश्च भैरव ।  
  
बन्धूकं बकुलं माध्यं बिल्वपत्राणि सन्ध्यकम् ॥ २५ ॥  
  
उत्तमं सर्वपुष्पेषु द्रव्ये पायसमोदकौ ।  
माल्यं बन्धूकपुष्पस्य शिवायै बकुलस्य वा ॥ २६ ॥  
  
करवीरस्य माध्यस्य सहस्राणां ददाति यः ।  
स कामान् प्राप्य चाभीष्टान् मम लोके प्रमोदते ॥ २७ ॥  
  
चन्दनं शीतलं चैव कालीयकसमन्वितम् ।  
अनुलेपनमुख्यं तु देव्यै दद्यात् प्रयत्नतः ॥ २८ ॥  
  
कर्पूरं कुङ्कुमं कूर्चं मृगनाभिं सुगन्धिकम् ।  
कालीयकं सुगन्धेषु देव्याः प्रीतिकरं परम् ॥ २९ ॥  
  
यक्षधूपः प्रतीवाहः पिण्डधूपः सगोलकः ।  
अगुरुः सिन्धुवारश्च धूपाः प्रीतिकरा मताः ॥ ३० ॥  
  
अङ्गरागेषु सिन्दूरं देव्याः प्रीतिकरं परम् ।  
सुगन्धि शालिजं चान्नं मधुमांससमन्वितम् ॥ ३१ ॥  
  
अपूपं पायसं क्षीरमन्नं देव्याः प्रशस्यते ।  
रत्नोदकं सकर्पूरं पिण्डीतककुमारकौ ॥ ३२ ॥  
  
रोचनं पुष्पकं देव्याः स्नानीयं परिकीर्तितम् ।  
घृतप्रदीपो दीपेषु प्रशस्तः परिकीर्तितः ॥ ३३ ॥  
  
पुष्पाञ्जलित्रयं दद्याद् मूलमन्त्रेण शोभनम् ।  
दत्त्वोपचारानखिलान्मध्ये चैताः प्रपूजयेत् ॥ ३४ ॥  
  
कामेश्वरीं गुप्तदुर्गां विन्ध्यकन्दरवासिनीम् ।  
कोटेश्वरीं दीर्घिकाख्यां प्रकटीं भुवनेश्वरीम् ॥ ३५ ॥  
  
आकाशगङ्गां कामाख्यां यदा दिक्करवासिनीम् ।  
मातङ्गीं ललितां दुर्गां भैरवी सिद्धिदां तथा ॥ ३६ ॥  
  
बलप्रमथिनीं चण्डीं चण्डोग्रां चण्डनायिकाम् ।  
ग्रां भीमां शिवां शान्तां जयन्तीं कालिकां तथा ॥ ३७ ॥  
  
मङ्गलां भद्रकालीं च शिवां धात्रीं कपालिनीम् ।  
स्वाहां स्वधामपर्णां च पञ्चपुष्करिणीं तथा ॥ ३८ ॥  
  
मदनीं सर्वभूतानां मनःप्रोत्साहकारिणीम् ।  
दमनीं सर्वभूतानां चतुःषष्टिं च योगिनीः ॥ ३९ ॥  
  
एताः सम्पूज्य मध्ये तु मन्त्रेणाङ्गानि पूजयेत् ।  
हृच्छिरस्तु शिखावर्मनेत्रबाहुपदानि च ॥ ४० ॥  
  
मूलमन्त्राद्यक्षरैस्तु त्रिभिराद्यङ्गपूजनम् ।  
एकैकं वर्द्धयेत् पश्चान्मन्त्राण्यङ्गौघपूजने ॥ ४१ ॥  
  
सिद्धसूत्रं च खड्गं च खड्गमन्त्रेण पूजयेत् ।  
ततोऽष्टपत्रमध्ये तु पूजयेदष्टयोगिनीः ॥ ४२ ॥  
  
शैलपुत्रीं चण्डघण्टां स्कन्दमातरमेव च ।  
कालरात्रिं च पूर्वादिचतुर्दिक्षु प्रपूजयेत् ॥ ४३ ॥  
  
चण्डिकामथ कूष्माण्डीं तथा कात्यायनीं शुभाम् ।  
महागौरीं चाग्निकोणे नै-ऋत्यादिषु पूजयेत् ॥ ४४ ॥  
  
महामायां षमस्वेति मूलमन्त्रेण चाष्टधा ।  
पूजयेत् पद्ममध्ये तु बलिदानं ततः परम् ॥ ४५ ॥  
  
एवं यदा कल्पविधानमानैः  
सम्पूज्यते भैरव कामदेवी ।  
तदा स्वयं मण्डलमेत्य देयं  
गृह्णाति कामं च ददाति सम्यक् ॥ ४६ ॥  
  
इति श्रीकालिकापुराणे अष्टादशपटलोद्धारे   
महामायाकल्पचतुःपञ्चाशोऽध्यायः ॥ ५४ ॥  
पञ्चपञ्चाशोऽध्यायः  
  
श्रीभगवानुवाच  
  
बलिदानं ततः पश्चात् कुर्याद् देव्याः प्रमोदकम् ।  
मोदकैर्गजवक्त्रं च हविषा तोषयेद्रविम् ॥ १ ॥  
  
तौर्यत्रिकैश्च नियमैः शङ्करं तोषयेद्धरिम् ।  
चण्डिकां बलिदानेन तोषयेत् साधकः सदा ॥ २ ॥  
  
पक्षिणः कच्छपा ग्राहाश्छागलाश्च वराहकाः ।  
महिषो गोधिकाशोषा तथा नवविधा मृगाः ॥ ३ ॥  
  
चामरः कृष्णसारश्च शशः पञ्चाननस्तथा ।  
मत्स्याः स्वगात्ररुधिरैश्चाष्टधा बलयो मताः ॥ ४ ॥  
  
अभावे च तथैवैषां कदाचिद्धयहस्तिनौ ।  
छागलाः शरभाश्चैव नरश्चैव यथाक्रमात् ॥ ५ ॥  
  
बलिर्महाबलिरिति बलयः परिकीर्तिताः ।  
  
स्नापयित्वा बलिं तत्र पुष्पचन्दनधूपकैः ॥ ६ ॥  
  
पूजयेत् साधको देवीं बलिमन्त्रैर्मुहुर्मुहुः ।  
उत्तराभिमुखो भूत्वा बलिं पूर्वमुखं तथा ॥ ७ ॥  
  
निरीक्ष्य साधकः पश्चादिमं मन्त्रमुदीरयेत् ।  
वरस्त्वं बलिरूपेण मम भाग्यादुपस्थितः ॥ ८ ॥  
  
प्रणमामि ततः सर्वरूपिणं बलिरूपिणम् ।  
चण्डिकां प्रीतिदानेन दातुरापद्विनाशनः ॥ ९ ॥  
  
वैष्णवीबलिरूपाय बले तुभ्यं नमो नमः ।  
यज्ञार्थे पशवः सृष्टाः स्वयमेव स्वयम्भुवा ॥ १० ॥  
  
अतस्त्वां घातयाम्यद्य तस्माद् यज्ञे वधोऽवधः ।  
  
(ॐ) ऐं ह्रीं श्रीं इति मन्त्रेण तं बलिं कामरूपिणम् ॥ ११ ॥  
  
चिन्तयित्वा न्यसेत् पुष्पं मूर्ध्नि तस्य च भैरव ।  
ततो देवीं समुद्दिश्य काममुद्दिश्य चात्मनः ॥ १२ ॥  
  
अभिषिच्य बलिं पश्चात् करवालं प्रपूजयेत् ।  
रसना त्वं चण्डिकायाः सुरलोकप्रसाधकः ॥ १३ ॥  
  
इं ह्रीं श्रीमिति मन्त्रेण ध्यात्वा खड्गं प्रपूजयेत् ।  
कृष्णं पिनाकपाणिं च कालरात्रिस्वरूपिणम् ॥ १४ ॥  
  
उग्रं रक्तास्यनयनं रक्तमाल्यानुलेपनम् ।  
रक्ताम्बरधरं चैकं पाशहस्तं कुटुम्बिनम् ॥ १५ ॥  
  
पीयमानं च रुधिरं भुञ्जानं क्रव्यसंहतिम् ।  
  
असिर्विशसनः खड्गस्तीक्ष्णधरो दुरासदः ॥ १६ ॥  
  
स्रीगर्वो विजयश्चैव धर्मपाल नमोऽस्तु ते ।  
पूजयित्वा ततः खड्गं ॐ अं ह्रीं फडितिमन्त्रकैः ॥ १७ ॥  
  
गृहीत्वा विमलं खड्गं छेदयेद् बलिमुत्तमम् ।  
ततो बलीनां रुधिरं तोयसैन्धवसत्फलैः ॥ १८ ॥  
  
मधुभिर्गन्धपुष्पैश्च अधिवास्य प्रयत्नतः ।  
ॐ ऐं ह्रीं श्रीं कौशिकीति रुधिरं दापयामि ते ॥ १९ ॥  
  
स्थाने नियोजयेद्रक्तं शिरश्च सप्रदीपकम् ।  
एवं दत्त्वा बलिं पूर्णं फलं प्राप्नोति साधकः ॥ २० ॥  
  
हीनं स्याद्धीनतामूलं निष्फलं स्याद् विपर्ययात् ।  
बलिदाने तु दुर्गाया अन्यत्रापि विधिः सदा ॥ २१ ॥  
  
अयमेव प्रयोक्तव्यः सद्भिर्वेतालभैरवौ ।  
जपं समारभेत् पश्चात् पूर्ववद्ध्यानमास्थितः ॥ २२ ॥  
  
हस्तेन स्रजमादाय चिन्तयेन्मनसा शिवाम् ।  
चिन्तयित्वा गुरुं मूर्ध्नि यथा वर्णादिकं भवेत् ॥ २३ ॥  
  
मन्त्रं च कण्ठतो ध्यात्वा सितवर्णं हिरण्मयम् ।  
महामायां च हृदये आत्मानं गुरुपादयोः ॥ २४ ॥  
  
अचक्षेत ततः पश्चाद् गुरोर्मन्त्रस्य चात्मनः ।  
देव्याश्चाप्येकतां ध्यात्वा सुषुम्नावर्त्मना ततः ॥ २५ ॥  
  
तत्त्वस्वरूपमेकं तु षट्चक्रं प्रति लम्बयेत् ।  
षट्चक्रेऽपि महामायां क्षणं ध्यात्वा प्रयत्नतः ॥ २६ ॥  
  
लम्बयेन्मूलमात्रेण वादिषोडशचक्रकम् ।  
  
आदिषोडशचक्रस्थां साधकानन्दकारिणीम् ॥ २७ ॥  
  
इन्तयन् साधको देवीं जपकर्म समारभेत् ।  
भ्रवोरुपरि नाडीनां त्रयाणां प्रान्त उच्यते ॥ २८ ॥  
  
तत्प्रान्तं त्रिपथस्थानं षट्कोणं चतुरङ्गुलम् ।  
रक्तवर्णं तु योगज्ञैराज्ञाचक्रमितीर्यते ॥ २९ ॥  
  
कण्ठे त्रयाणां नाडीनां वेष्ठनं विद्यते नृणाम् ।  
सुषुम्नेडापिङ्गलानां षट्कोणं तत्षडङ्गुलम् ॥ ३० ॥  
  
तत् षट्चक्रमिति प्रोक्तं शुक्लं कण्ठस्य मध्यगम् ।  
त्रयाणामथ नाडीनां हृदये चैकता भवेत् ॥ ३१ ॥  
  
तत्स्थानं षोडशारं स्यात् सप्ताङ्गुलप्रमाणतः ।  
अत्प्रयुक्तं तु योजज्ञैरादिषोडशचक्रकम् ॥ ३२ ॥  
  
ध्यानानामथ मन्त्राणां चिन्तनस्य जपस्य च ।  
यस्मादाद्यं तु हृदयं तस्मादादीति गद्यते ॥ ३३ ॥  
  
जपादौ पूजयेन्मालां तोयैरभ्युक्ष्य यत्नतः ।  
निधाय मण्डलस्यान्तः सव्यहस्तगतां च वा ॥ ३४ ॥  
  
ॐ माले माले महामाये सर्वशक्तिस्वरूपिणि ।  
चतुर्वर्गस्त्वयि न्यस्तस्तस्मान्मे सिद्धिदा भव ॥ ३५ ॥  
  
पूजयित्वा ततो मालां ऋह्णीयाद् दक्षिणे करे ।  
मध्यमाया मध्यभागे वर्जयित्वाथ तर्जनीम् ॥ ३६ ॥  
  
अनामिकाकनिष्ठाभ्यां युताया नम्रभागतः ।  
स्थापयित्वा तत्र मालामङ्गुष्ठाग्रेण तद्गतम् ॥ ३७ ॥  
  
प्रत्येकं बीजमादाय जप्यादर्धेन भैरव ।  
प्रतिवारं पठेन्मन्त्रं शनैरोष्ठं च चालयेत् ॥ ३८ ॥  
  
मालाबीजं तु जप्तव्यं स्पृशेन्नहि परस्परम् ।  
पूर्वजापप्रयुक्तेन नैवाङ्गुष्ठेन भैरव ॥ ३९ ॥  
  
पूर्वबीजं जपन् यस्तु परबीजं च संस्पृशेत् ।  
अङ्गुष्ठेन भवेत् तस्य निष्फलस्तस्य तज्जपः ॥ ४० ॥  
  
मालां स्वहृदयासन्ने धृत्वा दक्षिणपाणिना ।  
देवीं विचिन्तयन् जप्यं कुर्याद् वामेन न स्पृशेत् ॥ ४१ ॥  
  
स्फटिकेन्द्राक्षरुद्राक्षैः पुत्रञ्जीवसमुद्भवैः ।  
सुवर्णमणिभिः सम्यक् प्रवालैरथवाब्जजैः ॥ ४२ ॥  
  
अक्षमाला तु कर्तव्या देवीप्रीतिकरी परा ।  
जपेदुपांशु सततं कुशग्रन्थ्याथ पाणिना ॥ ४३ ॥  
  
मालाबीजेषु सर्वेषु रुद्राक्षो मत्प्रियाप्रियः ।  
रुद्रप्रीतिकरी यस्मात् तेन रुद्राक्षरोचनी ॥ ४४ ॥  
  
प्रवालैरथवा कुर्यादष्टाविंशतिबीजकैः ।  
पञ्चपञ्चाशता वापि न न्यूनैरधिकैश्च वा ॥ ४५ ॥  
  
रुद्राक्षर्यदि जप्येत इन्द्राक्षैः फटिकैस्तथा ।  
नान्यं मध्ये प्रयोक्तव्यं पुत्रञ्जीवादिकं च यत् ॥ ४६ ॥  
  
यद्यन्यत् तु प्रयुज्येत मालायां जपकर्मणि ।  
तस्य कामं च मोक्षं च ददाति न प्रियङ्करी ॥ ४७ ॥  
  
मिश्रीभावं ततो याति चाण्डालैः पापकर्मभिः ।  
जन्मान्तरे जायते स वेदवेदाङ्गपारगः ॥ ४८ ॥  
  
एको मेरुस्तत्र देयः सर्वेभ्यः स्थूलसम्भवः ।  
आद्यं स्थूलं ततस्तस्माद् न्यूनं न्यूनतरं तथा ॥ ४९ ॥  
  
विन्यसेत् क्रतस्तस्मात् सर्पाकारा हि सा यतः ।  
ब्रह्मग्रन्थियुतं कुर्यात् प्रतिबीजं यथाश्तितम् ॥ ५० ॥  
  
अथवा ग्रन्थिरहितं दृढरज्जुसमन्वितम् ।  
विरावृत्याथ मध्येन चार्धवृत्यान्तदेशतः ॥ ५१ ॥  
  
ग्रन्थिः प्रदक्षिणावर्तः स ब्रह्मग्रन्थिसञ्ज्ञकः ।  
अत्मना योजयेन्मालां नामन्त्रो योजयेन्नरः ॥ ५२ ॥  
  
दृढं सूत्रं नियुञ्जीत जपे त्रुट्यति नो यथा ।  
यथा हस्तान्न च्यवेत जपतः स्रक् तमाचरेत् ॥ ५३ ॥  
  
हस्तच्युतायां विघ्नं स्याच्छिन्नायां मरणं भवेत् ।  
एवं यः कुरुते मालां जपं च जपकोविदः ॥ ५४ ॥  
  
स प्राप्नोतीप्सितं कामं हीने स्यात् तु विपर्ययः ।  
अन्यत्रापि जपेन्मालां जप्यं देवमनोहरम् ॥ ५५ ॥  
  
तादृशः साधकः कुर्यान्नान्यथा तु कदाचन ।  
यथाशक्ति जपं कुर्यात् सङ्ख्ययैव प्रयत्नतः ॥ ५६ ॥  
  
असङ्ख्यातं च यज्जप्तं तस्य तन्निष्फलं भवेत् ।  
जप्त्वा मालां शिरोदेशे प्रांशुस्थानेऽथ वा न्यसेत् ॥ ५७ ॥  
  
स्तुतिपाठं ततः कुर्यादिष्टं कामं निवेद्य च ।  
स्तुतिश्चापि महामन्त्रं साधनं सर्वकर्मणाम् ॥ ५८ ॥  
  
वक्ष्ये युवां महाभागौ सर्वसिद्धिप्रदायकम् ।  
सर्वमङ्गलमङ्गल्ये शिवे सर्वार्थसाधिके ॥ ५९ ॥  
  
शरण्ये त्र्यम्बके गौरि नारायणि नमोऽस्तु ते ।  
सप्तधावर्तनं कृत्वा स्तुतिमेनां च साधकः ॥ ६० ॥  
  
पञ्चप्रणामान् कृत्वाथ ऐं ह्रीं श्रीमितिमन्त्रकैः ।  
अन्येषां पुरतश्चैव अधिकं वा यथेच्छया ॥ ६१ ॥  
  
योनिमुद्रां ततः पश्चाद् दर्शयित्वा विसर्जयेत् ।  
द्वौ पाणी प्रसृतीकृत्य कृत्वा चोत्तानमञ्जलिम् ॥ ६२ ॥  
  
अङ्गुष्ठाग्रद्वयं न्यस्य कनिष्ठाग्रद्वयोस्ततः ।  
अनामिकायां वामस्य तत्कनिष्ठां पुरो न्यसेत् ॥ ६३ ॥  
  
दक्षिणस्यानामिकायां कनिष्ठां दक्षिणस्य च ।  
अनामिकायाः पृष्ठे तु मध्यमे द्वे निवेशयेत् ॥ ६४ ॥  
  
द्वे तर्जन्यौ कनिष्ठाग्रे तदग्रेणैव योजयेत् ।  
योनिमुद्रा समाख्याता देव्याः प्रीतिकरी मता ॥ ६५ ॥  
  
त्रिवारं दर्शयेत् तां तु मूलमन्त्रेण साधकः ।  
तां मुद्रां शिरसि न्यस्य मण्डलं विन्यसेत् ततः ॥ ६६ ॥  
  
ऐशान्यामग्रहस्तेन द्वारपद्मविवर्जितम् ।  
तत्र नत्वा रक्तचण्डां ह्रीं श्रीं मन्त्रेण साधकः ॥ ६७ ॥  
  
रक्तचण्डायै नम इति निर्माल्यं तत्र निक्षिपेत् ।  
उदके तरुमूले वा निर्माल्यं तत्र सन्त्यजेत् ॥ ६८ ॥  
  
एवं यः पूजयेद् देवीं विधानेन शिवां नरः ।  
सोऽचिरेण लभेत्कामान् सर्वानेव मनोगतान् ॥ ६९ ॥  
  
अर्धलक्षजपं जप्त्वा प्रथमं चैव साधकः ।  
पुरश्चरेद् विशेषेण नानानैवेद्यवेदनैः ॥ ७० ॥  
  
कुण्डं मण्डलवत् कृत्वा चाष्टम्यां समुपोषितः ।  
नवम्यां शुक्लपक्षस्य रजोभिः पञ्चभिर्नरः ॥ ७१ ॥  
  
पूर्ववन्मण्डलं कृत्वा गुरुपित्रोश्च सन्निधौ ।  
अनेनैव विधानेन पूजयित्वा तु चण्डिकाम् ॥ ७२ ॥  
  
सहितैर्बिल्वपत्रैश्च अष्टोत्तरशतत्रयम् ।  
तिलैर्होमं चरेत् तस्यां सहस्रत्रितयं जपेत् ॥ ७३ ॥  
  
नैवेद्यं गन्धपुष्पे च वस्त्रं दद्याच्च अत्प्रियम् ।  
पूर्वोक्तं चान्यदप्यस्यै प्रदद्यात् पायसं तथा ॥ ७४ ॥  
  
पूजावसाने देयं स्यात् तज्जातीयं बलित्रयम् ।  
सिन्दूरं स्वर्णरत्नानि अद्यत् स्त्रीणां विभूषणम् ॥ ७७ ॥  
  
निवेदयेद् यथाशक्त्या पुष्पमाल्यं च भूरिशः ।  
महाशक्तुं सशाल्यन्नं गव्यव्यञ्जनसंयुतम् ॥ ७६ ॥  
  
देव्यै नवम्यां सम्पूर्णं बलिं दद्याद् घृतादिभिः ।  
दक्षिणां गुरवे दद्यात् सुवर्णं गां तथा तिलम् ॥ ७७ ॥  
  
अभिशप्तमपुत्रं च सावद्यं कितव तथा ।  
क्रियाहीनमकल्पज्ञं वामनं गुरुनिन्दकम् ॥ ७८ ॥  
  
सदा मत्सरसंयुक्तं गुरुं मन्त्रेषु वर्जयेत् ।  
गुरुर्मन्त्रस्य मूलं स्यान्मूलशुद्धौ तदुद्गतम् ॥ ७९ ॥  
  
सफलं जायते यस्मान्मन्त्रं यत्नात्परीक्षयेत् ।  
शाठ्यात् क्रोधात्तु मोहाद्वा आसन्मत्या गुरोर्मुखात् ॥ ८० ॥  
  
कल्पेषु दृष्ट्वा वा मन्त्रं गृह्णीयाच्छद्मनाऽथ वा ।  
स मन्त्रस्तेय पापेन तामिस्रे नरके नरः ॥ ८१ ॥  
  
मन्वन्तरत्रयं स्थित्वा पापयोनिषु जायते ।  
शठे क्रूरे च मूर्खे च छद्मकारिण्यभक्तिके ॥ ८२ ॥  
  
मन्त्रं न दूषिते दद्यात् सुबीज विपिने तथा ।  
लक्षेण साधयेत कामं पुरश्चरणपूर्वकम् ॥ ८३ ॥  
  
पापक्षयो भवेद् यस्मात् पुरश्चरणकर्मणा ।  
लक्षद्वयेन मन्त्रस्य जपेन नरसत्तमौ ॥ ८४ ॥  
  
त्रिसन्ध्यासु प्रतिदिनं बीजसङ्घातकेन च ।  
कविर्वाग्मी पण्डितश्च यशस्वी च प्रजायते ॥ ८५ ॥  
  
साधकः साधकश्रेष्ठ पूजास्थानं ततः शृणु ।  
यत्र यत्र नरः पूजां निर्जने कुरुते च यः ॥ ८६ ॥  
  
तस्यादत्ते स्वयं देवी पत्रं पुष्पं फलं जलम् ।  
शिला प्रशस्ता पूजायां स्थण्डिलं निर्जनं तथा ॥ ८७ ॥  
  
जपश्चोपांशु सर्वेषामुत्तमः परिकीर्तितः ।  
अशुचिर्न महामायां पूजयेत् तु कदाचन ॥ ८८ ॥  
  
अवश्यं तु स्मरेन्मन्त्रं योऽतिभक्तियुतो नरः ।  
दन्तरक्ते समुत्पन्ने स्मरणं च न विद्यते ॥ ८९ ॥  
  
सर्वेषामेव मन्त्राणां स्मरणन्नरकं व्रजेत् ।  
  
जानूर्ध्वे क्षतजे जाते नित्यं कर्म न चाचरेत् ॥ ९० ॥  
  
नमित्तिकं च तदधः स्रवद्रक्तो न चाचरेत् ।  
सूतके च समुत्पन्ने क्षुरकर्मणि मैथुने ॥ ९१ ॥  
  
धूमोद्गारे तथा वान्ते नित्यकर्माणि सन्त्यजेत् ।  
द्रव्ये भुक्ते त्वजीर्णे च न वै भुक्त्वा च किञ्चन ॥ ९२ ॥  
  
कर्म कुर्यान्नरो नित्यं सूतके मृतके तथा ।  
पत्रं पुष्पं च ताम्बूलं भेषजत्वेन कल्पितम् ॥ ९३ ॥  
  
कणादिपिप्पल्यन्तं च फलं भुक्त्वा न चाचरेत् ।  
जलस्यापि नरश्रेष्ठ भोजनाद् भेषजादृते ॥ ९४ ॥  
  
नित्यक्रिया निवर्तेत सह नैमित्तिकैः सदा ।  
जलौकां गूढपादं च कृमिगण्डूपदादिकम् ॥ ९५ ॥  
  
कामाद्धस्तेन संस्पृश्य नित्यकर्माणि सन्त्यजेत् ।  
विशेषतः शिवापूजां प्रमीतपितृको नरः ॥ ९६ ॥  
  
यावद् वत्सरपर्यन्तं मनसापि न आचरेत् ।  
महागुरुनिपाते तु काम्यं किञ्चिन्न चाचरेत् ॥ ९७ ॥  
  
आर्त्विज्यं ब्रह्मयज्ञं च श्राद्धं देवयजं च यत् ।  
  
गुरुमाक्षिप्य विप्रं च प्रहृत्यैव च पाणिना ॥ ९८ ॥  
  
न कुर्यान्नित्यकर्माणि रेतःपाते च भैरव ।  
आसनं चार्घ्यपात्रं च भग्नमासादयेन्नतु ॥ ९९ ॥  
  
ऊषरे कृमिसंयुक्ते स्थाने मृष्टेऽपि नार्चयेत् ।  
नीचैरासनमासाद्य शुचिः प्रयतमानसः ॥ १०० ॥  
  
अर्चयेच्चण्डिकां देवीं देवमन्यं च भैरव ।  
दिग्विभागे तु कौबेरी दिक् छिवा प्रतिदायिनी ॥ १०१ ॥  
  
तस्मात् तन्म्ख आसीनः पूजयेच्चण्डिकां सदा ।  
पुष्पं च कृमिसम्मिश्रं विशीर्णं भग्नमृद्गते ॥ १०२ ॥  
  
सकेश मूषिकोद्धूतं यत्नेन परिवर्जयेत् ।  
याचितं परकीयं च तथा पर्युषितं च यत् ।  
अन्त्यसृष्टं पदा स्पृष्टं यत्नेन परिवर्जयेत् ॥ १०३ ॥  
  
इदं शिवायाः परमं मनोहरं  
करोति योऽनेन तदीयपूजनम् ।  
स वाञ्छितार्थं समवाप्य चण्डिका-  
गृहं प्रयाता नचिरेण भैरव ॥ १०४ ॥  
  
इति श्रीकालिकापुराणे और्वसगरसंवादे महामायाकल्पः   
अञ्चपञ्चाशोऽध्यायः ॥ ५५ ॥  
षट्पञ्चाशोऽध्यायः  
  
श्रीभगवानुवाच  
  
अस्य मन्त्रस्य कवचं शृणु वेतालभैरव ।  
वैष्णवीतन्त्रसञ्ज्ञस्य वैष्णव्याश्च विशेषतः ॥ १ ॥  
  
तत्र मन्त्राद्यक्षरं तु वासुदेवस्वरूपधृक् ।  
वर्णो द्वितीयो ब्रह्मैव तृतीयश्चन्द्रशेखरः ॥ २ ॥  
  
चतुर्थो गजवक्त्रश्च पञ्चमस्तु दिवाकरः ।  
शक्तिः स्वयं पकारश्च महामाया जगन्मयी ॥ ३ ॥  
  
यकारस्तु महालक्ष्मीः शेषवर्णः सरस्वतो ।  
योगिनीपूर्ववर्णस्य शैलपुत्री प्रकीर्तिता ॥ ४ ॥  
  
द्वितीयस्य तु वर्णस्य चण्डिका योगिनी मता ।  
चन्द्रघण्टा तृतीयस्य कुष्माण्डी तत् परस्य च ॥ ५ ॥  
  
स्कन्दमाता तकारस्य पस्य कात्यायनी स्वयम् ।  
कालरात्रिः सप्तमस्य महादेवीति संस्थिता ॥ ६ ॥  
  
प्रथमं वर्णकवचं योगिनीकवचं तथा ।  
देवौघकवचं पश्चाद् देवीदिक्कवचं तथा ॥ ७ ॥  
  
ततस्तु पार्श्वकवचं द्वितीयान्ताव्ययस्य च ।  
कवचं तु ततः पश्चात् षड्वर्णं कवचं तथा ॥ ८ ॥  
  
अभेद्यकवचं चेति सर्वत्राणपरायणम् ।  
इमानि कवचान्यष्टौ यो जानाति नरोत्तमः ॥ ९ ॥  
  
सोऽहमेव महादेवी देवीरूपश्च शक्तिमान् ।  
अस्य वैष्णवीतन्त्रकवचस्य आरद-ऋषिअनुष्।उप्छन्दः ॥ १० ॥  
  
कात्यायनी देवता सर्वकामार्थसाधने विनियोगः ।  
अः पातु पूर्वकाष्ठायामाग्नेय्यां पातु कः सदा ॥ ११ ॥  
  
पातु चो यमकाष्ठायां दो नै-ऋत्यां च सर्वदा ।  
मां पातु तोऽसौ पाश्चात्ये शक्तिर्वायव्यदिग्गता ॥ १२ ॥  
  
यः पातु मां चोत्तरस्यामैशान्यां अस्तथावतु ।  
  
मूध्नि रक्षतु मां सोऽसौ बाहौ मां दक्षिणे तु कः ॥ १३ ॥  
  
मां वामबाहौ चः पातु हृदि टो मां सदावतु ।  
तः पातु कण्ठदेशे मां कट्योः शक्तिस्तथावतु ॥ १४ ॥  
  
यः पातु दक्षिणे पादे षो मां वामपादे तथा ।  
शैलपुत्री तु पूर्वस्यामाग्नेय्यां पातु चण्डिका ॥ १५ ॥  
  
चन्द्रघण्टा पातु याम्यां अमभीतिविवर्धिनी ।  
नैर्-ऋत्ये त्वथ कूष्माण्डी पातु मां जगतां प्रसूः ॥ १६ ॥  
  
स्कन्दमाता पश्चिमायां मां रक्षतु सदैव हि ।  
कात्यायनी मां वायव्ये पातु लोकेश्वरी सदा ॥ १७ ॥  
  
कालरात्री तु कौबेर्यां सदा रक्षतु मां स्वयम् ।  
महागौरी तथैशान्यां सततं पातु पावनी ॥ १८ ॥  
  
नेत्रयोर्वासुदेवो मां पातु नित्यं सनातनः ।  
ब्रह्मा मां पातु वदने पद्मयोनिरयोनिजः ॥ १९ ॥  
  
नासाभागे रक्षतु मां सर्वदा चन्द्रशेखरः ।  
गजवक्त्रः स्तनयुग्मे पातु नित्यं हरात्मजः ॥ २० ॥  
  
वामदक्षिणपाण्योर्मां नित्यं पातु दिवाकरः ।  
महामाया स्वयं नाभौ मां पातु परमेश्वरी ॥ २१ ॥  
  
महालक्ष्मीः पातु गुह्ये जानुनोश्च सरस्वती ।  
  
महामाया पूर्वभागे नित्यं रक्षतु मां शुभा ॥ २२ ॥  
  
अग्निज्वाला तथाग्नेय्यां पायान्नित्यं वरासिनी ।  
रुद्राणी पातु मां याम्यां नैर्-ऋत्यां चण्डनायिका ॥ २३ ॥  
  
उग्रचण्डा पश्चिमायां पातु नित्यं महेश्वरी ।  
प्रचण्डा पातु वायव्ये कौबेर्यां घोररूपिणी ॥ २४ ॥  
  
ईश्वरी च तथैशान्यां पातु नित्यं सनातनी ।  
ऊर्ध्वं पातु महामाया पात्वधः परमेश्वरी ॥ २५ ॥  
  
अग्रतः पातु मामुग्रा पृष्ठतो वैष्णवी तथा ।  
ब्रह्माणी दक्षिणे पार्श्वे नित्यं रक्षतु शोभना ॥ २६ ॥  
  
माहेश्वरी वामपार्श्वे नित्यं पायाद् वृषध्वजा ।  
कौमारी पर्वते पातु वाराही सलिले च माम् ॥ २७ ॥  
  
नारसिंही दंष्टिभये पातु मां विपिनेषु च ।  
ऐन्द्री मां पातु चाकाशे तथा सर्वजले स्थले ॥ २८ ॥  
  
सेतुः सर्वाङ्गुलीः पातु देवादिः पातु कर्णयोः ।  
देवान्तश्चिबुके पातु पार्श्वयोः शक्तिपञ्चमः ॥ २९ ॥  
  
हा पातु मां तथैवोर्वोर्माया रक्षतु जङ्घयोः ।  
सर्वैन्द्रियाणि यः पातु रोमकूपेषु अर्वदा ॥ ३० ॥  
  
त्वचि मां वै सदा पातु मां शम्भुः पातु सर्वदा ।  
नखदन्तकरोष्ठादौ रा& मां पातु सदैव हि ॥ ३१ ॥  
  
देवादिः पातु मां वस्तौ देवान्तः स्तनकक्षयोः ।  
एतदादौ तु यः सेतुर्बाह्ये मां पातु देहतः ॥ ३२ ॥  
  
आज्ञाचक्रे सुषम्नायां षट्चक्रे हृदि सन्धिषु ।  
आदिषोडशचक्रे च ललाटाकाश एव च ॥ ३३ ॥  
  
वैष्णवी तन्त्रमन्त्रो मां नित्यं रक्षंश्च तिष्ठतु ।  
अर्णनाडीषु सर्वासु पार्श्वकक्षशिखासु च ॥ ३४ ॥ ३४ ॥  
  
रुधिरस्नायुमज्जासु मस्तिष्केषु च पर्वसु ।  
द्वितीयाष्टाक्षरो मन्त्रः कवचं पातु सर्वतः ॥ ३५ ॥  
  
रेतो वायौ नाभिरन्ध्रे पृष्ठसन्धिषु सर्वतः ।  
षडक्षरस्तृतीयोऽयं मन्त्रो मां पातु सर्वदा ॥ ३६ ॥  
  
नासारन्ध्रे महामाया कण्ठरन्ध्रे तु वैष्णवी ।  
सर्वसन्धिषु मां पातु दुर्गा दुर्गार्तिहारिणी ॥ ३७ ॥  
  
श्रोत्रयोर्हूं फडित्येवं नित्यं रक्षतु कालिका ।  
नेत्रबीजत्रयं नेत्रे सदा तिष्ठतु अक्षितुम् ॥ ३८ ॥  
  
ॐ ऐं ह्रीं ह्रौ नासिकायां रक्षन्ती चास्तु चण्डिका ।  
ॐ ह्रीं हूं मां सदा तारा जिह्वामूले तु तिष्ठतु ॥ ३९ ॥  
  
हृदि तिष्ठतु मे सेतुर्ज्ञानं रक्षितुमुत्तमम् ।  
ॐ क्षौं फट् च महामाया पातु मां सर्वतः सदा ॥ ४० ॥  
  
ॐ यु& सः प्राणान् कौशिकी मां प्राणान् रक्षतु रक्षिका ।  
ॐ ह्रीं हूं सौं भर्गदैता देहशून्येषु पातु माम् ॥ ४१ ॥  
  
ॐ अमः सदा शैलपुत्री सर्वान् रोगान् प्रमृज्यताम् ।  
ॐ ह्रीं सः स्फें क्षः फडस्त्राय सिंहव्याघ्रभयाद्रणात् ॥ ४२ ॥  
  
शिवदूती पातु नित्यं ह्रीं सर्वास्त्रेषु तिष्ठतु ।  
ॐ हां हीं सश्चण्डघण्टा कर्णच्छिद्रेषु पातु माम् ॥ ४३ ॥  
  
ॐ क्रीं सः कामेश्वरी कामानभितिष्ठतु रक्षतु ।  
ॐ आं हूं फडुग्रचण्डा रिपून् विघ्नान् वमर्दताम् ॥ ४४ ॥  
  
ॐ पं पातु नारसिंही मां क्रव्यादेभ्यस्रयास्त्रतः ।  
ॐ श्रीं ह्रीं ह्रा& ह्र& कालरात्रिः खड्गाद्रक्षतु मां सदा ॥ ४५ ॥  
  
ओ अं शूलात् पातु नित्यं वैष्णवी जगदीश्वरी ।  
ॐ कं ब्रह्माणी पातु चक्रात् (ॐ) चं रुद्राणी तु शक्तितः ॥ ४५ ॥  
  
ॐ टं कौमारी पातु वज्रात् ॐ तं वाराही तु काण्डतः ।  
ॐ पं पातु नारसिंही मां क्रव्यादेभ्यस्तथास्त्रतः ॥ ४६ ॥  
  
शस्त्रास्त्रेभ्यः समस्तेभ्यो यन्त्रेभ्योऽनिष्टमन्त्रतः ।  
चण्डिकां मां सदा पातु य सं देव्यै नमो नमः ।  
विश्वासघातकेभ्यो मामैन्द्री रक्षतु मन्मनः ॥ ४७ ॥  
  
ॐ नमो महामायायै ॐ वैष्णव्यै नमो नमः ।  
रक्ष मां सर्वभूतेभ्यः सर्वत्र परमेश्वरि ॥ ४८ ॥  
  
आधारे वायुमार्गे हृदि कमलदले चन्द्रवत् स्मेरसूर्ये ।  
वस्तौ वह्नौ समिद्धे विशतु वरदया मन्त्रमष्टाक्षरन्तत् ।  
यद्ब्रह्मा मूर्ध्नि धत्ते हरिरवति गले चन्द्रचूडो हृदिस्थं ।  
तं मां पातु प्रधानं निखिलमतिशयं पद्मगर्भाभबीजम् ॥ ४९ ॥  
  
आद्याः शेषाः स्वरौघैर्मायवलवरैरस्वरेणापियुक्तैः  
सानुस्वाराविसर्गैर्हरिहरविदितं यत्सहस्रं च साष्टम् ।  
अन्त्राणां सेतुबन्धं निवसति सततं वैष्णवीतन्त्रमन्त्रे  
तन्मां पायात्पवित्रं परमपरमजं हूतलव्योमभागे ॥ ५० ॥  
  
अङ्गान्यष्टौ तथाष्टौ वसव इह तथैवाष्टमूर्तिर्दलानि प्रोक्तान्यष्टौ   
तथाष्टौ मधुमतिरचिताः सिद्धयोऽष्टौ तथैव ।  
अष्टावष्टाष्टसङ्ख्या जगति रतिकलाः क्षिप्रकाष्ठाङ्गयोगा  
मय्यष्टावक्षराणि क्षरतु न हि गणो यद्धृदो यस्त्वमूषाम् ॥ ५१ ॥  
  
इयि तत्कवचं प्रोक्तं धर्मकामार्थसाधनम् ।इदं रहस्य परममिदं   
सर्वार्थसाधकम् ॥ ५२ ॥  
  
यः सकृच्छृणुयादेतत् कवचं मयकोदितम् ।  
स सर्वांल्लभते कामान् परत्र शिवरूपताम् ॥ ५३ ॥  
  
सकृद् यस्तु पठेदेतत् कवचं मयकोदितम् ।  
स सर्वयज्ञस्य फलं लभते नात्र संशयः ॥ ५४ ॥  
  
सङ्ग्रामेषु जयेच्छत्रुं मातङ्गानिव केशरी ।  
दहेत् तृणं यथावह्निस्तथा शत्रुं दहेत् सदा ॥ ५५ ॥  
  
नास्त्राणि तस्य शस्त्राणि शरीरे प्रविशन्ति वै ।  
न तस्य जायते व्याधिर्न च दुःखं कदाचन ॥ ५६ ॥  
  
गुटिकाञ्जनपातालपादलेपरसाञ्जनम् ।  
उच्चाटनाद्यास्ताः सर्वाः प्रसीदन्ति च सिद्धयः ॥ ५७ ॥  
  
वायोरिव गतिस्तस्य भवेदन्यैरवारिता ।  
दीर्घायुः काम्भोगी च धनवानभिजायते ॥ ५८ ॥  
  
अष्टम्यां संयतो भूत्वा नवम्यां विधिवच्छिवाम् ।  
पूजयित्वा विधानेन विचिन्त्य मनमा शिवाम् ॥ ५९ ॥  
  
यो न्यसेत् कवचं देहे तस्य पुण्यफल शृणु ।  
  
जितव्याधिः शतायुश्च रूपवान् गुणवान् सदा ॥ ६० ॥  
  
धनरत्नौघसम्पूर्णो विद्यावान् स च जायते ।  
नाग्निर्दहति तत्कायं नापः सङ्क्लेदयन्ति च ॥ ६१ ॥  
  
न शोषयति तं वायुः रव्यात् तं न हिनस्ति च ।  
शस्त्राणि नैनं छिन्दन्ति न तापयति भास्करः ॥ ६२ ॥  
  
न तस्य जायते विघ्नो नास्ति तस्य च सञ्ज्वरः ।  
वेतालाश्च पिशाचाश्च राक्षसा गणनायकाः ॥ ६३ ॥  
  
सर्वे तस्य वशं यान्ति भूतग्रामाश्चतुर्विधाः ।  
नित्यं पठति यो भक्त्या कवचं हरिनिर्मितम् ॥ ६४ ॥  
  
सोऽहमेव महादेवो महामाया च मातृका ।  
धर्मार्थकाममोक्षाश्च तस्य नित्यं करे स्थिताः ॥ ६५ ॥  
  
अन्यस्य वरदः सोऽर्थैर्नित्यं भवति पण्डितः ।  
कवित्वं सत्यवादित्वं सततं तस्य जायते ॥ ६६ ॥  
  
वदेच्च्लोकसहस्राणि भवेच्च्रुतिधरस्तथा ।  
लिखितं यस्य गेहे तु कवचं भैरव स्थितम् ॥ ६७ ॥  
  
न तस्य दुर्गतिः क्वापि जायते तस्य दूषणम् ।  
ग्रहाश्च सर्वे तुष्यन्ति वशं गच्छन्ति भूमिपाः ॥ ६८ ॥  
  
यद्राज्ये कवचज्ञोऽस्ति जायन्ते तत्र नेतयः ।  
  
सेतुर्देवः शक्तिबीजं पञ्चमोहाय ते नमः ॥ ६९ ॥  
  
वायुर्बलेन चैतायै द्वितीयाष्टाक्षरं त्विदम् ।  
सेतुर्देवोऽठ वैष्णव्यै षडक्षरमिदं स्मृतम् ॥ ७० ॥  
  
एतद् द्वयं तु जिह्वाग्रे सततं यस्य वर्तते ।  
तस्य देवी महामाया काये तिष्ठति वै सदा ॥ ७१ ॥  
  
मन्त्राणां प्रणवः सेतुस्तत्सेतुः प्रणवः स्मृतः ।  
षरत्यनोङ्कृतः पूर्वं परस्ताच्च विशीर्यते ॥ ७२ ॥  
  
नमस्कारो महामन्त्रो देव इत्युच्यते सुरैः ।  
द्विजातीनामयं मन्त्रः शूद्राणां सर्वकर्मणि ॥ ७३ ॥  
  
अकार चात्युकारं च मकारं च प्रजापतिः ।  
वेदत्रयात्समुद्धृत्य प्रणवं निर्ममे पुरा ॥ ७४ ॥  
  
स उदात्तो द्विजातीनां राज्ञां स्यादनुदात्तकः ।  
प्रचितश्चोरुजातानां मनसापि तथा स्मरेत् ॥ ७५ ॥  
  
चतुर्दशस्वरो योऽसौ शेष औकारसञ्ज्ञकः ।  
स चानुस्वारचन्द्राभ्यां शूद्राणां सेतुरुच्यते ॥ ७६ ॥  
  
निःसेतु च यथा तोयं क्षणान्निम्नं प्रसर्पति ।  
मन्त्रस्तथैव निःसेतुः क्षणात् क्षरति यज्वनाम् ॥ ७७ ॥  
  
तस्मात् सर्वत्र मन्त्रेषु चतुर्वर्णा द्विजातयः ।  
पार्श्वयोः सेतुमादाय जतकर्मसमारभेत् ॥ ७८ ॥  
  
शूद्राणामादिसेतुर्वा द्विःसेतुर्वा यथेच्छतः ।  
द्विःसेतवः समाख्याताः सर्वदैव द्विजातयः ॥ ७९ ॥  
  
और्व उवाच  
  
एतत् ते सर्वमाख्यातं कवचं त्र्यम्बकोदितम् ।  
अभेद्यं कवचं तत् तु कवचाष्टकमुत्तमम् ॥ ८० ॥  
  
महामायामन्त्रकल्पं कवचं अन्त्रसंयुतम् ।  
षडक्षरसमायुक्तं त्रिषु लोकेषु दुर्लभम् ॥ ८१ ॥  
  
एतत् त्वं नृपषार्दूल नित्यभक्तियुतः पठन् ।  
जपन् मन्त्रं च वैष्णव्याः सर्वसिद्धिमवाप्स्यसि ॥ ८२ ॥  
  
इति श्रीकालिकापुराणे महामायामन्त्रकल्पे (कवचं)   
नामसट्पञ्चाशोऽध्यायः ॥ ५६ ॥  
सप्तपञ्चाशोऽध्यायः  
  
मार्कण्डेय उवाच  
  
श्रुत्वेमं सगरो राजा संवादं भैरवेण वै ।  
वेतालेनापि भर्गस्य पुनरौर्वमपृच्छत ॥ १ ॥  
  
सगर उवाच  
  
मन्त्रं कलेवरगतं आङ्गं प्रोक्तं त्वया द्विज ।  
अङ्गमन्त्राणि मे देव्याः कथ्यन्तां भो द्विजोत्तम ॥ २ ॥  
  
तथा मन्त्राणि सर्वाणि पूजास्थानानि सर्वशः ।  
तथैवोत्तरमन्त्राणि कवचानि पृथक् पृथक् ॥ ३ ॥  
  
कामाख्यायाश्च माहात्म्यं सरहस्यं समन्त्रकम् ।  
यथा शशंस भगवान् महादेव उमापतिः ॥ ४ ॥  
  
वेतालभैरवाभ्यां तत् समाचक्ष्व सविस्तरात् ।  
शृण्वतो न हि मे तृप्तिर्जायते महदद्भुतम् ॥ ५ ॥  
  
भवता कथ्यमानं हि परं कौतूहलं मम ।  
  
और्व उवाच  
  
शृणु त्वं राजशार्दूल यत्पुत्राभ्यामुमापतिः ॥ ६ ॥  
  
उवाच महदाख्यानं तन्मे निगदतोऽधुना ।  
एतद्रहस्यं परमं पवित्रं पापनाशनम् ॥ ७ ॥  
  
अरं स्वस्त्ययनं पुंसां गर्भे पुंसवनं स्मृतम् ।  
कल्याणकारकं भद्रं चतुर्वर्गफलप्रदम् ॥ ८ ॥  
  
शठाय चलचित्ताय नास्तिकायाजितात्मने ।  
देवद्विजगुरूणां च मिथ्यानिर्बन्धकारिणे ॥ ९ ॥  
  
न पापायाभिशस्ताय खञ्जकाणादिरोगिणे ।  
न कथ्यं न च वा देयं श्रद्धाविरहिताय च ॥ १० ॥  
  
महामायामन्त्रकल्पं प्रोक्त्वा ताभ्यामुमापतिः ।  
वेतालभैरवाभ्यां तु पुनरेवाभ्यभाषत ॥ ११ ॥  
  
भगवानुवाच  
  
अङ्गमन्त्रं प्रवक्ष्यामि प्रोक्तवा&स्तन्त्रमुत्तमम् ।  
तदेव प्रथमं विद्धि सर्वपूजासु सङ्गतम् ॥ १२ ॥  
  
आचान्तः शुचितां प्राप्तः सुस्नातो देवपूजने ।  
पूजावेद्या बहिःस्थित्वा चतुर्हस्तान्तरे धिया ॥ १३ ॥  
  
गृहे वां द्वारदेशस्थः प्रणम्य शिरसा गुरुम् ।  
प्रणमेदिष्टदेवं स्वं दिक्पालानपि चेतसा ॥ १४ ॥  
  
यत् पूर्वमर्जितं पापं तद्दिनेऽन्यदिनेऽपि वा ।  
प्रायश्चित्तैर्नापनुन्नं तच्च पापं स्मरेद्धिया ॥ १५ ॥  
  
तत्पापस्यापनोदाय मन्त्रद्वयमुदीरयेत् ।  
देवि त्वं प्राकृतं चित्तं पापाक्रान्तमभून्मम ॥ १६ ॥  
  
तन्निःसारय चित्तान्मे पापं हूं फट् च ते नमः ।  
सूर्यः सोमो यमः कालो महाभूतानि पञ्च वै ॥ १७ ॥  
  
एते शुभाशुभस्येह कर्मणो नव साक्षिणः ।  
ततः पुनर्हूं फडिति पार्श्वमूर्ध्वमधस्तथा ॥ १८ ॥  
  
आत्मानं क्रोधदृष्ट्याथ निरीक्ष्य सुमना भवेत् ।  
एवं कृते प्रथमतः पापोत्सारणकर्मणि ॥ १९ ॥  
  
यत् स्याद् दृढतरं पापं तद् दूरे चावतिष्ठते ।  
अतीते पूजने स्थानं स्वं प्रयाति पुनश्च यत् ॥ २० ॥  
  
यत् स्यादल्पतरं पापं तन्नाशमुपगच्छति ।  
ॐ अः फडितिमन्त्रेण पूजावेदीं ततो विशेत् ॥ २१ ॥  
  
पूजने त्यक्तपापस्य काममिष्टं क्षणाद् भवेत् ।  
नाराचमुद्रया दृष्ट्वा समया अम्प्रलोकयेत् ॥ २२ ॥  
  
पुष्पनैवेद्यगन्धादि ह्रीं हूं फडिति मन्त्रकैः ।  
यदात्मनानवज्ञातं सम्यक् पुष्पादिदूषणम् ॥ २३ ॥  
  
अस्पृश्यस्पर्शनं वापि यदन्यायार्जितं च वा ।  
तथा निर्माल्यसंसृष्टं कीटाद्यारोहणं च यत् ॥ २४ ॥  
  
तत्सर्वं नाशमायाति नैवेद्याद्यवलोकनात् ।  
ततो रमितिमन्त्रेण शिखां दीपस्य संस्पृशेत् ॥ २५ ॥  
  
स तस्य सुभगो दीपो भवेत् स्पर्शनमात्रतः ।  
पतङ्गकीटकेशादि-दाहात् क्रव्यादसंहतः ॥ २६ ॥  
  
वसामज्जास्थिसम्पूतिर्यज्ञादावुअयोजनम् ।  
अज्ञातरूपं तत्सर्वं दोषं स्पर्शाद् विनाशयेत् ॥ २७ ॥  
  
नारसिंहेन मन्त्रेण देवतीर्थेन संस्पृशेत् ।  
पानीयं घटमध्यस्थं वीक्सन्नभ्युक्ष्य याजकः ॥ २८ ॥  
  
वामेन पाणिना धृत्वा वामपार्श्वे स्थितं तदा ।  
पात्रमाधारमन्त्रेण संस्कुर्वन् संस्पृशेज्जलम् ॥ २९ ॥  
  
यज्ञदानादपेयादि संसृष्टिरिह सङ्गता ।  
यदन्यद् दूषणं पात्रे तोये वा ज्ञानतो भवेत् ॥ ३० ॥  
  
जलाशयं शवस्पर्शाज्जलं स्ननाच्च सङ्गतम् ।  
दूषणानि विनश्यन्ति तानि वै देवपूजने ॥ ३१ ॥  
  
प्रजापतिसुतो हान्तप्रान्तः स्वरसमन्वितः ।  
चन्द्रार्धबिन्दुसहितो मन्त्रोऽयं नारसिंहकः ॥ ३२ ॥  
  
स्वसञ्ज्ञाद्यक्षरं बिन्दुचन्द्रार्धपरियोजितम् ।  
आधारमन्त्रं जानीयात् साधकः कार्यसिद्धये ॥ ३३ ॥  
  
तत आधारमन्त्रेण पाणिभ्यामासनं स्वकम् ।  
आदाय विनिधायाशु पुनः संस्पृश्य पाणिना ॥ ३४ ॥  
  
आत्ममन्त्रेण्पविशेत् तदा तस्मिन् वरासने ।  
दुःशिल्पिरचितत्वादि यद्वान्यासनऊषणम् ॥ ३५ ॥  
  
अज्ञातं विलयं याति उपवेशात् समन्त्रकात् ।  
  
आहूय स्वाक्षरं पूर्वं सोमसामिसमन्वितम् ॥ ३६ ॥  
  
सबिन्दुकं विजानीयादात्ममन्त्रं तु साधकः ।  
ततस्तु मातृकान्यासं नादबिन्दुसमन्वितम् ॥ ३७ ॥  
  
कुर्यात् तु मातृकामन्त्रैः स्वशरीरे विचक्षणः ।  
कल्पेषु च यदज्ञातं मन्त्रोच्चारणकर्मणि ॥ ३८ ॥  
  
यद्दुष्टं वा तथा स्पृष्टं माताभ्रष्टादिदूषणम् ।  
तन्न्यस्ता मातृकामन्त्रा नाशयन्ति सदैव हि ॥ ३९ ॥  
  
व्यञ्जनानि च सर्वाणि तथा विष्ण्वादयः स्वराः ।  
सर्वे ते मातृकामन्त्राश्चन्द्रबिन्दुविभूषणा ॥ ४० ॥  
  
सर्वे युगान्तवन्द्येषु न्यस्तेषु न्यूनपूरणम् ।  
मन्त्रे कल्पे च कुर्वन्ति विन्यस्ता मातृकाः स्वयम् ॥ ४१ ॥  
  
एकमात्रो भवेद्ध्रस्वो द्विमात्रो दीर्घ उच्यते ।  
प्लुतस्त्रिमात्रो विज्ञेयो वर्णा एते व्यवस्थिताः ॥ ४२ ॥  
  
सर्वेषामेव वर्णानां मात्रादेव्यस्तु मातृकाः ।  
शिवदूतीप्रभृतयस्तन्न्यासास्तत्तनुस्थिताः ॥ ४३ ॥  
  
पूरयन्ति च तान् न्यूनांश्चतुर्वर्ग तथाचिरात् ।  
ददत्येव सदा रक्षां कुर्वन्ति सुरपूजने ॥ ४४ ॥  
  
चतुर्वर्गप्रदश्चायं सर्वकामफलप्रदः ।  
सर्वदामातृकान्यासस्तुष्टिपुष्टिप्रदायकः ॥ ४५ ॥  
  
यः कुर्याद् मातृकान्यासं विनापि सुरपूजनात् ।  
तस्माद् बिभेति सततं भूतग्रामश्चतुर्विधः ॥ ४६ ॥  
  
तं द्रष्टुमपि देवाश्च स्पृहयन्ति महौजसम् ।  
स सर्वं च वशं कुर्याद् न च याति पराभवम् ॥ ४७ ॥  
  
कुसुमं विष्णुमन्त्रेण अङ्गुल्यग्रेण साधकः ।  
विमर्दनार्थं गृह्णीयात करशोधनकर्मणि ॥ ४८ ॥  
  
उपान्तः सामि चन्द्रेण रञ्जितः शून्यसंयुतः ।  
रुद्रान्तोपरिसंसृष्टो मन्त्रोऽयं वैष्णवो मतः ॥ ४९ ॥  
  
प्रासादेन तु मन्त्रेण अङ्गुल्यग्रेण साधकः ।  
गृहीत्वा च ततः कुर्यात् कराभ्यां पुष्पमर्दनम् ॥ ५० ॥  
  
इर्मथेत् कामबीजेन जिघ्रेद् ब्राह्मेण तत् पुनः ।  
प्रासादेन परित्यागो दिश्यैशान्यां विशेषतः ॥ ५१ ॥  
  
एवं कृते तु करयोर्विशुद्धिरतुला भवेत् ।  
जलौकागूढपादादिस्पर्शाच्छुद्दिर्विशोधनात् ॥ ५२ ॥  
  
दुर्गन्ध्युच्छिष्टसंस्पर्शाद् दूषणं करयोस्तु यत् ।  
अज्ञातरूपं तत्सर्वं नाशयेत् सुविधानतः ॥ ५३ ॥  
  
अङ्गुल्यग्राणि शुद्धानि पुष्पाणां ग्रहणाद् भवेत् ।  
तलद्वयं मर्दनात् तु विशुद्धमभिजायते ॥ ५४ ॥  
  
निर्मञ्छनात् पाणिपृष्ठं घ्राणान्नासाग्रमुत्तमम् ।  
तीर्थानि च समायान्ति नासिकायां करं प्रति ॥ ५५ ॥  
  
तस्माद् यत्नेन कार्याणि कर्माण्येतानि भैरव ।  
प्रान्तादिर्वासुदेवेन वर्णेनापि च संहितः ॥ ५६ ॥  
  
शम्भुचूडाबिन्दुयुक्तः प्रासाद च स उच्यते ।  
कामबीजं तु विज्ञेयं वासुदेवेन्दुविन्दुभिः ॥ ५७ ॥  
  
व्यञ्जनं चाद्यदन्तं च प्रान्तदन्त्या तु पूर्वकम् ।  
आद्यदन्त्यद्वयं पश्चाद् व्यञ्जनं प्रणवोत्तरम् ॥ ५८ ॥  
  
ब्रह्मबीजमिदं प्रोक्तं सर्वपापप्रणाशनम् ।  
प्रणवं दीर्घमुच्चार्य प्रथमं मुखशुद्धये ॥ ५९ ॥  
  
वासुदेवस्य बीजेन प्राणायामं समाचरेत् ।  
यस्य देवस्य यद्रूपं तथा भूषणवाहनम् ॥ ६० ॥  
  
तदेव पूजने तस्य चिन्तयेत् पूरकादिभिः ।   
वैष्णवीतन्त्रमन्त्रस्य कण्ठाद्यं यत्पुरःसरम् ॥ ६१ ॥  
  
तद् बीजं वासुदेवस्य पूर्णचन्द्रनिभं सदा ।  
  
गङ्गावतारबीजेन प्रथमं धेनुमुद्रया ॥ ६२ ॥   
अमृतीकरणं कुर्यादर्घपात्राहिते जले ।  
शशिखण्डयुतः कण्ठ्यः पञ्चमीबलबीजकः ॥ ६३ ॥  
  
गङ्गावतारमन्त्रोऽयं सर्वपापप्रणाशकः ।  
मात्राद्वययुतो विष्णुर्बलबीजमुदाहृतम् ॥ ६४ ॥  
  
अमृतीकरणे वृत्ते तोयं यद् दीयतेऽमृतम् ।  
भूत्वा प्रयाति देवस्य प्रीतये सुरपूजने ॥ ६५ ॥  
  
गङ्गापि स्वयमायाति पूजापात्रजलं प्रति ।  
अमृतीकरणं कुर्याद् धर्मकामार्थसिद्धये ॥ ६६ ॥  
  
स्वस्तिकं गोमुखं पद्ममर्धस्वस्तिकमेव च ।  
पर्यङ्कमासनं शस्तुमभीष्टसुरपूजने ॥ ६७ ॥  
  
पादयन्त्रमिदं प्रोक्तं सर्वमन्त्रोत्तमोत्तमम् ।  
तद् गृह्णीयाद् वराहस्य बीजेन प्रथमं बुधः ॥ ६८ ॥  
  
मायादिरग्निबीजस्य चतुर्थः समव्याप्तिकः ।  
सष्ठस्वरोपरिचरो वाराहं बीजमुच्यते ॥ ६९ ॥  
  
वाराहबीजसंशुद्धं मन्त्रपादद्वये कृतम् ।  
पश्यन्नभीष्टदेवं तु पाददोषं न पश्यति ॥ ७० ॥  
  
न युक्तमन्यथा पाददर्शनं सुरपूजने ।  
अन्त्रेण लभतेऽभीष्टांस्तस्मान्मन्त्रपरो भवेत् ॥ ७१ ॥  
  
पाणिकच्छपिकां कुर्यात् कूर्ममन्त्रेण साधकः ।  
तत्र संस्कृतपुष्पेण पूजयेदात्मनो वपुः ॥ ७२ ॥  
  
पूजिते तेन पुष्पेण देवत्वं स्वस्य जायते ।  
द्वितीयं वैष्णवीतन्त्रं बीजं बिन्द्विन्दुसंयुतम् ॥ ७३ ॥  
  
षष्ठस्वरोपरिचरं कूर्मबीजं प्रकीर्तितम् ।  
दहनप्लवनस्यादौ रन्ध्रस्य दशमस्य तु ॥ ७४ ॥  
  
भेदनं साधकः कुर्यान्मन्त्रेण प्रणवेन तु ।  
  
बीजेन वासुदेवस्य आकाशे विनिधापयेत् ॥ ७५ ॥  
  
प्राणेन सहितं बीजं ततपूर्वं प्रतिपादितम् ।  
अज्ञाता प्रयतानां तु मण्डलस्थानमार्जनात् ॥ ७६ ॥  
  
द्रव्याणां विप्रकारः स्यात् संसर्गाणां तथैव च ।  
मधुकैटभयोर्मेदःसङ्घातैर्दृढतां गता ॥ ७७ ॥  
  
मेदिनी सर्वदा शुद्धा सुरपूजासु सर्वतः ।  
अद्यापि सर्वे त्रिदशा न स्पृशन्ति पदा क्षितिम् ॥ ७८ ॥  
  
न च स्वीयतनुच्छायां योजयन्ति च भूतले ।  
तस्य दोषस्य मोक्षार्थं मन्त्रराजं लिखेत् क्षितौ ॥ ७९ ॥  
  
प्रोक्षणाद् वीक्षणाद् वापि शुद्धा भवति मेदिनी ।  
वीक्षणं धर्मबीजेन स्थण्डिलस्य समाचरेत् ॥ ८० ॥  
  
दान्तो बलेन संयुक्तश्चूडाविन्दुसमन्वितः ।  
धर्मबीजमिति प्रोक्तं धर्मकामार्थसाधनम् ॥ ८१ ॥  
  
आदानं धारणं चैव तथा संस्थानपूजने ।  
पूरणं संलिलेनैव निःक्षेपो गन्धपुष्पयोः ॥ ८२ ॥  
  
मण्डलस्याथ विन्यासः पुनः पुष्पस्य संश्रयः ।  
अमृतीकरण पात्रप्रतिपतीरियं नरः ॥ ८३ ॥  
  
आनिरुद्धेन चादाय अस्त्रमन्त्रेण धारणम् ।  
पात्रे तु मण्डलन्यासं वाग्बीजाग्रेण योजयेत् ॥ ८४ ॥  
  
आनिरुद्धं भवेद्बीजमाद्यं बिन्दुद्वयोत्तरम् ।  
फडन्तेनानिरुद्धं तु अस्त्रमन्त्रं प्रकीर्तितम् ॥ ८५ ॥  
  
शम्भुराद्यवलः प्रान्तः अम्पूर्णा सहिता इमे ।  
परतः परतः पूर्वं समाप्त्यन्ताः सबिन्दुकाः ॥ ८६ ॥  
  
तृतीयं वाग्भवं बीजं सकलं निष्कलाह्वतम् ।  
स्वरश्चतुर्थः सकलः संसृष्टौ बिन्दुनेन्दुना ॥ ८७ ॥  
  
वर्गाद्यादिर्द्वितीयं तु वाग्भवं बीजमुच्यते ।  
कामराजाह्वयं चैतद् धर्मकामार्थसाधनम् ॥ ८८ ॥  
  
मनोभवस्य बीजं तु कुण्डलीशक्तिसंयुतम् ।  
वासुदेवेन सम्पृक्तमाद्यं वाग्भवमुच्यते ॥ ८९ ॥  
  
इदं सारस्वतं नाम यदाद्यं वाग्भवं स्मृतम् ।  
एकैकं कामबीजादि त्रिभिस्तु त्रिपुरामहः ॥ ९० ॥  
  
आद्यं तृतीयं सामीन्दुबिन्दुभ्यः समलङ्कृतम् ।  
मदनस्य तु मन्त्रोऽयं कामभोगफलप्रदः ॥ ९१ ॥  
  
औदेतोरूपविन्यस्तं यन्त्रं भास्करसन्निभम् ।  
तद् वक्ष्ये कुण्डलीशक्तिमभेदात् तु निगद्यते ॥ ९२ ॥  
  
भूतापसारणं कुर्यान्मन्त्रेणानेन याजकः ।  
यस्मिन् कृते स्थानभूता ऊरं यान्ति सुरार्चने ॥ ९३ ॥  
  
स्थितेषु तत्र भूतेषु नैवेद्यमण्डलं तथा ।  
विलुम्पन्ति सदा लुब्धा न गृह्णन्ति च देवता ॥ ९४ ॥  
  
तस्माद् यत्नेन कर्तव्यं भूतानामपसारणम् ।  
अस्त्रमन्त्रेण सहितं तस्य मन्त्रमिदं स्मृतम् ॥ ९५ ॥  
  
अपसर्पन्तु ते भूता ये भूता भूमिपालकः ।  
भूतानामविरोधेन ऊजाकर्म करोम्यहम् ॥ ९६ ॥  
  
अनेन स्थण्डिलाद् भूतानपसार्याथ साधकः ।  
ततो दिग्बन्धनं कृत्वा दिग्भ्यस्तानपसारयेत् ॥ ९७ ॥  
  
विष्णुबीजं फडन्तं तु मन्त्रं दिग्बन्धने स्थितम् ।  
करेण होटिकापूर्वं वेष्टनं बन्धनं दिशः ॥ ९८ ॥  
  
आत्मनः पूजनेनाथ कर्मारम्भाधिकारिता ।  
पूजितं चासनं योगपीठस्य सदृशं भवेत् ॥ ९९ ॥  
  
स्वभावतः सदा शुद्धं पञ्चभूतात्मकं वपुः ।  
मलपूतिसमायुक्त श्लेषम्विण्मूत्रपिच्छिलम् ॥ १०० ॥  
  
रेतोनिष्ठीवलालाभिः स्रवद्भिरपरिष्कृतम् ।  
बीजभूतानि चैतस्य महाभूतानि पञ्च वै ॥ १०१ ॥  
  
तेषां तु सर्वभूतानां बीजानां देहसङ्गिनाम् ।  
वायुतेजःपृथिव्यम्भोवियतां शुद्धये क्रमात् ॥ १०२ ॥  
  
शोषणं दहनं भस्मप्रोत्सादोऽमृतवर्षणम् ।  
आप्लावनं च कर्तव्यं चिन्तामात्रविशुद्धये ॥ १०३ ॥  
  
अण्डस्य चिन्तनाद् भेदात्तन्मध्ये देवचिन्तनात् ।  
स्वकीयस्येष्टदेवस्य चिन्ता सर्वात्मना भवेत् ॥ १०४ ॥  
  
सोऽहमित्यस्य सततं चिन्तनाद् देवरूपता ।  
आत्मनो जायते सम्यक् संस्कृतिः पुष्पदानतः ॥ १०५ ॥  
  
अहं देवोऽथ नैवेद्यं पुष्पगन्धादिकं च यत् ।  
पूजोपकरणार्थं च देवत्वमिह जायते ॥ १०६ ॥  
  
देवाधारो ह्यहं देवो देवं देवाय योजयेत् ।  
सर्वेषां देवतासृष्ट्या जायते शुद्धतापि च ॥ १०७ ॥   
मनोजीवात्मनोः शुद्धिः प्राणायामेन जायते ।  
अन्तर्गतं यच्च मलं तच्च शुद्धं प्रजायते ॥ १०८ ॥  
  
गृहे चेत् पूजयेद् देवं तदा तस्य विलोकनम् ।  
कुर्यादादित्यबीजेन चतुःपार्श्वेष्वपि क्रमात् ॥ १०९ ॥  
  
हान्तः समाप्तिसहितो वह्निबीजेन संहितः ।  
उपान्तः सचतुर्थस्तु स तथा सकलोऽग्रतः ॥ ११० ॥  
  
आदित्यबीजं कथितं सर्वरोगविनाशनम् ।  
धर्मार्थकाममोक्षाणां कारणं तोषदायकम् ॥ १११ ॥  
  
अशुद्धपक्षिसंयोग-पक्षिविष्ठाप्रसेचने ।  
मूषिकाणां तथा स्पर्शः कृमिकीटादिसङ्गमः ॥ ११२ ॥  
  
एवमादीनि नश्यन्ति लोकनाद् गृहदूषणम् ।  
ततस्तु योगपीठस्य ध्यानं प्रथमतश्चरेत् ॥ ११३ ॥  
  
ध्यानमात्रं योगपीठं प्रविशत्येव मण्डलम् ।  
योगपीठे स्मृते सर्व योगपीठमय समम् ॥ ११४ ॥  
  
न योगपीठादधिकं विद्यते परमासनम् ।  
यस्य ध्यानाज्जगद् व्याप्तं सचराचरमानुषम् ॥ ११५ ॥  
  
तच्चिन्तनस्य माहात्म्यं को वा वक्तुं समुत्सहेत् ।  
चिन्तामात्रेण मानुष्यं पश्य शोकविनाशनम् ॥ ११६ ॥  
  
धारणाद् योगपीठं तु चतुर्वर्गफलप्रदम् ।  
शुद्धस्फटिकसङ्काशं चतुष्कोणं चतुर्वृतिम् ॥ ११७ ॥  
  
आधारशक्त्या विहितं प्रग्रहं सूर्यसन्निभम् ।  
आग्नेयादिषु कोणेषु चतुर्षु क्रमतः स्थितम् ॥ ११८ ॥  
  
धर्मो ज्ञानं तथैश्वर्यं वैराग्यं क्रमतः सदा ।  
पूर्वादिदिक्षु चैतानि स्थितानि क्रमतो यथा ॥ ११९ ॥  
  
अधर्मश्च तथाज्ञानमनैश्वर्यं ततः परम् ।  
अवैराग्यं परं तस्माद्धारणार्थं व्यवस्थितम् ॥ १२० ॥  
  
तस्योपरि जलौघस्तु तस्मिन् ब्रह्माण्डमास्थितम् ।  
ब्रह्माण्डाभ्यन्तरे तोयं कूर्मस्तस्योपरि स्थितः ॥ १२१ ॥  
  
कूर्मोपरि तथानन्तः पृथ्वी तस्योपरि स्थिता ।  
अनन्तगात्रसंयुक्तं नालं पातालगोचरम् ॥ १२२ ॥  
  
पृथ्वीमध्ये स्थितं पद्मं दिक्पत्रं गिरिकेशरम् ।  
तस्याष्टदिक्षु दिक्पालाः स्वर्गो मध्ये व्यवस्थितः ॥ १२३ ॥  
  
कर्णिकायां ब्रह्मलोको महर्लोकादयो ह्यधः ।  
स्वर्गे ज्योतीषिं देवाश्च चतुर्वेदास्तदन्तरे ॥ १२४ ॥  
  
सत्त्वं रजस्तम इति गुणाः प्रकृतिसम्भवाः ।  
सदा स्थिताः पद्ममध्ये परं तत्त्वं तथैव च ॥ १२५ ॥  
  
आत्मतत्त्वं तत्र संस्थमूर्ध्वच्छदनमूर्धतः ।  
अधोऽधश्छदनं तत्र केशराग्रे स्थितं पुनः ॥ १२६ ॥  
  
सूर्याग्निचन्द्रमरुता मण्डलानि क्रमात् ततः ।  
शावासनं योगपीठे सुखासनमतः परे ॥ १२७ ॥  
  
आराध्यासनमस्माच्च ततश्च विमलासनम् ।  
मध्ये विचिन्तयेत् सर्वं जगद्वै सचराचरम् ॥ १२८ ॥  
  
ब्रह्मविष्णुशिवांश्चैव भागत्रयविनिश्चितान् ।  
आत्मानं चिन्तयेत् तत्र पूजने समुपस्थितम् ॥ १२९ ॥  
  
मण्डलं योगपीठं तु पद्मं पद्मं तु चिन्तयेत् ।  
शावादीन्यासनानीह चत्वार्यपि विचिन्तयेत् ॥ १३० ॥  
  
योगपीठं पृथग्ध्यात्वा मण्डलेन सहैकताम् ।  
पुनर्ध्यात्वा ततः पश्चात् पूजयेदासनं ततः ॥ १३१ ॥  
  
ध्यानेन योगपीठस्य यथा यद्दीयते जलम् ।  
नैवेद्यपुष्पधूपादि तत् स्वयं चोपतिष्ठते ॥ १३२ ॥  
  
सर्वे देवाः सगन्धर्वाः सचराचरगुह्यकाः ।  
चिन्तताः पूजिताश्च स्युर्योगपीठस्य पूजने ॥ १३३ ॥  
  
अभीष्टदेवतापूजां विना यस्य विचिन्तनात् ।  
लभते वै चतुर्वर्गं तुष्टिः पुष्ठिश्च जायते ॥ १३४ ॥  
  
आवाहनानन्तरतः पाणिभ्यामवतारयेत् ।  
प्रागुत्तानौ करौ कृत्वा ऊर्ध्वमुत्क्षिप्य सान्तरौ ॥ १३५ ॥  
  
निरन्तरावधः कुर्यान्नामयन् पूजकस्तथा ।  
हेरम्बस्य तु बीजेन तस्मादवतरेति च ॥ १३६ ॥  
  
आम्रेडितेन चाभीष्टदेवानां लम्बनाय वै ।  
नासिकावायुनिःसाराद्वियत्स्था देवना भवेत् ॥ १३७ ॥  
  
एवं कृते मण्डले तु स्थितिस्तस्य प्रजायते ।  
स्वान्तः शुद्धांशुबिन्दुभ्यां हैरम्बं बीजमुच्यते ॥ १३८ ॥  
  
नाशनं विघ्नबीजानां धर्मकामार्थसाधनम् ।  
गन्धपुष्पे तथा धूपदीपौ नैवेद्यमेव च ॥ १३९ ॥  
  
यदन्यद् दीयते वस्त्रमलङ्कारादिकं च यत् ।  
तेषां दैवतमुच्चार्य कृत्वा प्रोक्षणपूजने ॥ १४० ॥  
  
उत्सृज्य मूलमन्त्रेण प्रतिनाम्ना निवेदयेत् ।  
  
वरुणस्य तु बीजेन तेषां प्रोक्षणमाचरेत् ॥ १४१ ॥  
  
ष्टेन मूलमन्त्रेण तथोत्सर्गनिवेदने ।  
लपरश्चन्द्रबिन्दुभ्यां बीजं वारुणमुच्यते ॥ १४२ ॥   
विलोकनं पूजनं च तथा दानं पृथक् पृथक् ।  
जपकर्मणि मालायाः प्रतिपत्तिरिदं त्रयम् ॥ १४३ ॥  
  
इष्टमन्त्रेण मालायाः प्रोक्षणं परिकीर्तितम् ।  
बीजं गाणपतं पूर्वमुच्चार्यं तदनन्तरम् ॥ १४४ ॥  
  
अविघ्नं कुरु माले त्वं गृह्णीयादित्यनेन च ।  
जपान्ते शिरसि न्यासो मालायाः परिकीर्तितः ॥ १४५ ॥  
  
स्रजमादाय पाणिभ्यां श्रीबीजेन तथार्चयेत् ।  
अन्त्यदन्त्यान्तमात्राभ्यां चादिवर्गतृतीयकौ ॥ १४६ ॥  
  
परतः परतः पूर्वं श्रीबीजं बिन्दुनेन्दुना ।  
  
मालाया अवतारस्तु शिरसः क्रियते तदा ॥ १४७ ॥  
  
तां समादाय पाणिभ्यां कुर्यात् सारस्वतेन वै ।  
श्रीबीजानामाद्यमाद्यं बिन्दुचन्द्रार्धसंयुतम् ॥ १४८ ॥  
  
एतच्चतुष्टयं बीजं सारस्वतमुदीरितम् ।  
पौराणिकैर्वैदिकैश्च मूलमन्त्रेण चैव हि ॥ १४९ ॥  
  
प्रदक्षिणां प्रणामं च कुर्याद्धर्मार्थसाधकम् ।  
भूमिं वीक्ष्य तथाभ्युक्ष्य क्षितिबीजेन पूर्वतः ॥ १५० ॥  
  
स्पृशंस्तां शिरसा भूमिं प्रणमेदिष्टदेवताः ।  
समाप्तिहीनं बाराहं बीजं बिन्द्विन्दुसंयुतम् ॥ १५१ ॥  
  
क्षितिबीजं विजानीयाच्चतुर्वर्गप्रदायकम् ।  
दर्पणं व्यजनं घण्टां चामरं प्रोक्षयेत् पुनः ॥ १५२ ॥  
  
नैवेद्यालोकमन्त्रेण पूर्वप्रोक्तेन भैरव ।  
  
नामाक्षराणि चाद्यानि चैतेषां बिन्दुनेन्दुना ॥ १५३ ॥  
  
तस्मै नम इति प्रान्ते गहणे मन्त्र उच्यते ।  
निवेदनमथैतेषामिष्टमन्त्रेण चाचरेत् ॥ १५४ ॥  
  
वाग्भवस्य द्वितीयेन कामबीजेन भैरव ।  
मुद्राया बन्धनं कार्यं मूलमन्त्रेण दर्शनम् ॥ १५५ ॥    
परित्यागं तु मुद्रायास्ताराबीजेन चाचरेत् । प्रान्तादिश्चन्द्रबिन्दुभ्यां   
षष्ठस्वरसमन्वितः ॥ १५६ ॥  
  
ताराबीजमिति प्रोक्तं धर्मकामार्थसाधनम् ।  
मुदं ददाति यस्मात् सा मुद्रा तेन प्रकीर्तिता ॥ १५७ ॥  
  
दर्शितायां तु मुद्रायां भवेत् पूजासमापनम् ।  
कामं मोक्षं तथा धर्ममर्थमोदयुता स्वयम् ॥ १५८ ॥  
  
ददाति साधकायाशु देवता गन्तुमुत्सुका ।  
मुद्रान्ते तु महामन्त्रान् षडिमान् समुदीरयेत् ॥ १५९ ॥  
  
यद् दत्तं भक्तिमात्रेण पत्रं पुष्पं फलं जलम् ।  
आवेदितं च नैवेद्यं तद्गृहाणानुकम्पया ॥ १६० ॥  
  
आवाहनं न जानामि न जानामि विसर्जनम् ।  
पूजाभावं न जानामि त्वं गतिः परमेश्वरि ॥ १६१ ॥  
  
कर्मणा मनसा वाचा त्वत्तो आन्यं गतिर्मम ।  
अन्तश्चरेण भूतानां त्वं अतिः परमेश्वरि ॥ १६२ ॥  
  
मातर्योनिसहस्रेषु येषु येषु व्रजाम्यहम् ।  
तेषु तेष्वच्युता भक्तिरच्युतेऽस्तु सदा त्वयि ॥ १६३ ॥  
  
एवी दात्री च भोक्त्री च देवी सर्वमिदं जगत् ।  
देवी जयति सर्वत्र या देवी सोऽहमेव च ॥ १६४ ॥  
  
यदक्षरपरिभ्रष्टं मात्राहीनं च यद् भवेत् ।  
तत्सर्वं क्षम्यतां देवि कस्य न स्खलितं मनः ॥ १६५ ॥  
  
मन्त्रेषु पठितेष्वेषु स्वयमेव प्रसीदति ।  
दातुं देवीं चतुर्वर्गं न चिरादेव भैरव ॥ १६६ ॥  
  
ऐशान्यां मण्डलं कुर्याद् द्वारपद्मविवर्जितम् ।  
विसर्जनार्थं निर्माल्यधारिण्याः पूजनाय वै ॥ १६७ ॥  
  
पाद्मादिभिः पूजयित्वा ध्यात्वा निर्माल्यधारिणीम् ।  
निःक्षिप्य तस्मिन् निर्माल्यं मन्त्रेण तु विसर्जयेत् ॥ १६८ ॥  
  
गच्छ गच्छ परं स्थानं स्वस्थानं परमेश्वरि ।  
यत्र ब्रह्मादयो देवा न विदुः परमं पदम् ॥ १६९ ॥  
  
विसृज्य मन्त्रेणानेन ततः पूरकवायुना ।  
ध्यायंस्तु मन्त्रेणानेन नत्वा तां स्थापयेद्धृदि ॥ १७० ॥  
  
तिष्ठ देवि परे स्थाने स्वस्थाने परमेश्वरि ।  
यत्र ब्रह्मादयः सर्वे सुरास्तिष्ठन्ति मे हृदि ॥ १७१ ॥  
  
तत एकजटाबीजैरिष्टदेवीं धिया स्मरन् ।  
निर्माल्यं मूर्ध्नि गृह्णीयाद् धर्मकामार्थसाधनम् ॥ १७२ ॥  
  
मण्डलप्रतिपतीं तु ततः कुर्याद् विभूतये ।  
सर्वाङ्गुलीनामग्रौधैः पद्ममष्टदलान्वितम् ॥ १७३ ॥  
  
निर्मन्थेत् क्षितिबीजेन मण्डलं चापि भैरव ।  
ततस्तु मूलमन्त्रेण सर्ववश्येन वा पुनः ॥ १७४ ॥  
  
अनामिकानामग्रेण ललाटमपि संस्पृशेत् ।  
समाप्तिसहितः प्रान्तस्ताराबीजं ततः परम् ॥ १७५ ॥  
  
स्मरबीजं विसर्गेण परतः परतः परम् ।  
भबेदेकजटाबीजं धर्मकामार्थसाधनम् ॥ १७६ ॥  
  
ततो भास्करबीजेन सहितेनात्मना पुनः ।  
मन्त्रेण भास्करायार्धमच्छिद्रार्थं निवेदयेत् ॥ १७७ ॥  
  
नमो विवस्वते ब्रह्मन् भास्वते विष्णुतेजसे ।  
जगत्सवित्रे शुचये सवित्रे कर्मदायिने ॥ १७८ ॥  
  
ततः कृताञ्जलिर्भूत्वा पठित्वा मन्त्रमीरितम् ।  
एकाग्रमनसा वाग्भिरच्छिद्रमवधारयेत् ॥ १७९ ॥  
  
यज्ञच्छिद्रं तपश्छिद्रं यच्छिद्रं पूजने मम ।  
सर्वं तदच्छिद्रमस्तु भास्करस्य प्रसादतः ॥ १८० ॥  
  
ततस्तु पुष्पनैवेद्य तोयपात्रादिकं च यत् ।  
देवीबीजेन तत्सर्वं पुनरेव विलोकयेत् ॥ १८१ ॥  
  
हस्तेन चक्षुषा वापि यत्र यत्र कृतः पुरा ।  
मन्त्रन्यासस्तत्र तत्र विसृष्टिरमुना भवेत् ॥ १८२ ॥  
  
प्रान्तादिपञ्चमो वह्निबीजषष्ठस्वराहितः ।  
तथोपान्तं वाग्भवाद्यं दुर्गाबीजं प्रचक्षते ॥ १८३ ॥  
  
स्थण्डिले ज्वलदग्नौ च तोये सूर्यमरीचिषु ।  
प्रतिमासु च शुद्धासु शालग्रामशिलासु च ॥ १८४ ॥  
  
शिवलिङ्गे शिलायां तु पूजा कार्या विभूतये ।  
सर्वत्र मण्डलन्यासं कुर्यादेकाग्रमानसः ॥ १८५ ॥  
  
योगपीठस्य बीजेन स्थण्डिलादिषु साधकः ।  
वासुदेवस्य रुद्रस्य ब्रह्मणो मिहिरस्य च ॥ १८६ ॥  
  
कुर्यात् सर्वत्र पूजासु प्रतिपत्तिमिमां बुधः ।  
एवं यः पूजयेद् विष्णुममीभिः प्रतिपत्तिभिः ॥ १८७ ॥  
  
चतुर्वर्गप्रदस्तस्य न चिराज्जायते हरिः ।  
शिवो वा मिहिरो वापि येऽन्ये लम्बोदरादयः ॥ १८७ ॥  
  
प्रसीदन्ति सुराः सर्वे पूजाया विधिनामुना ।  
विशेषतो महादेवी महामाया जगन्मयी ॥ १८९ ॥  
  
प्रतिपत्तिमिमां नित्यं स्पृहयत्येव पूजने ।  
एवं यः कुरुते पूजां सम्यक् स फलभाग्भवेत् ॥ १९० ॥  
  
एतैर्विहीना या पूजा अतोऽल्पाल्पं फलं भवेत् ।  
अङ्गहीनस्तु पुरुषो न सम्यग्याझिको यथा ॥ १९१ ॥  
  
अङ्गहीना तथा पूजा न सम्यक् फलभाग्भवेत् ।  
इदं रहस्यं परममिदं स्वस्त्ययनं परम् ।  
  
मन्त्रवेदमयं शुद्धं सर्वपापप्रणाशनम् ॥ १९२ ॥  
  
यः श्रावयेद् ब्राह्मणसन्निधाने  
श्राद्धेषु यज्ञे सुरपूजनेषु ।  
सम्यक् फलं तस्य लभेत् स कर्मणो  
विनापि पूजां तदनन्तमश्नुते ॥ १९३ ॥  
  
इति श्रीकालिकापुराणे उत्तरतन्त्रे अप्तपञ्चाशोऽध्यायः ॥ ५७ ॥  
अष्टपञ्चाशोऽध्यायः  
  
श्रीभगवानुवाच  
  
देव्यास्तन्त्रं विशेषेण शृणुतं साम्प्रतं युवाम् ।  
येन चाराधिता देवी नचिराद्वरदा भवेत् ॥ १ ॥  
  
ऊर्वतन्त्राद्विशेषेण तथा वै तन्त्रमुत्तरम् ।  
विशेषेण च सामान्यात् कथितं भवतोः पुरा ॥ २ ॥  
  
पुनर्देव्या विशेषेण पूजायां भक्तिकर्मणि ।  
यानि अन्त्राणि शेषाणि तानि वक्ष्याम्यहं पुनः ॥ ३ ॥  
  
यः कुर्यात् तु महामायाभक्तिमेकाग्रमानसः ।  
अङ्गिना आङ्गिमन्त्रेण तेन कार्यमिदं शुभम् ॥ ४ ॥  
  
फलं पुष्पं च ताम्बूलमन्नपानादिकं च यत् ।  
अदत्त्वा तु महादेव्यै न भोक्तव्यं कदाचन ॥ ५ ॥  
  
पथि वा पर्वताग्रे वा सभायामपि साधकः ।  
यथा तथा निवेद्यैव स्वमर्थमुपकल्पयेत् ॥ ६ ॥  
  
दृष्ट्वैव मदिराभाण्डं रक्तवर्णास्तथा स्त्रियः ।  
सिंहं शवं रक्तपद्मं व्याघ्रवारणसङ्गमम् ॥ ७ ॥  
  
गुरुं राजानमथवा महामायां ततो नमेत् ।  
पतिव्रतायां भार्यायां सदैव ऋतुसङ्गमः ॥ ८ ॥  
  
क्रियते चण्डिकां ध्यात्वा तदा कार्यो विभूतये ।  
शान्तिकं पौष्टिकं वापि तथेष्टापूर्तकर्मणी ॥ ९ ॥  
  
यदा कुर्यात् तदा नत्वा देवीयात्रां समाचरेत् ।  
तौर्यत्रिकं यदा पश्येत् केवलं गीतमेव वा ॥ १० ॥  
  
तच्च देव्यै निवेद्यैव कर्तव्यं स्वोपयोजनम् ।  
यदेव भूषणं वासो मलयोद्भवमेव वा ॥ ११ ॥  
  
स्वकाये परियुञ्जीत तत्र मन्त्रं धिया न्यसेत् ।  
व्यायामे च विधाने च सभायां वा जले स्थले ॥ १२ ॥  
  
यत्र यत्र स्वयं गच्छेत् तत्र देवीं सदा स्मरेत् ।  
  
यद् यत् कर्म तु पूजाङ्गं तत्तन्मन्त्रेण चाचरेत् ॥ १३ ॥  
  
मन्त्रहीनं पूजनाङ्गं कर्म यत् तत्तु निष्फलम् ।  
यस्मिन् कर्मणि योद्दिष्टो मन्त्रर्पूजासु भैरव ॥ १४ ॥  
  
नैवेद्यालोकमन्त्रेण तत् तत् कर्म समाचरेत् ।  
देव्यास्तु मण्डलन्यासमिष्टमन्त्रेण चाचरेत् ॥ १५ ॥   
पूजान्ते मण्डलं लिप्त्वा तिलकं तेन कारयेत् ।  
सर्ववश्येन मन्त्रेण धर्मकामार्थदायिना ॥ १६ ॥  
  
बलिदाने बलिं छित्वा खड्गस्थै रुधिरैः स्वकैः ।  
सर्ववश्येन मन्त्रेण ललाटे तिलकं न्यसेत् ॥ १७ ॥  
  
जगद्वशे भवेत् तस्य चतुर्थः कस्य वह्निना ।  
षष्ठस्वरेण संयुक्तः कलाबिन्दुसमन्वितः ॥ १८ ॥  
  
अथोपान्तस्थकारान्तः सपरोऽपि तथा पुनः ।  
द्विर्मोहीति अकारास्य तुर्यो द्विस्वरसंयुतः ॥ १९ ॥  
  
तृतीयवर्ग-प्रान्तेन तृतीयस्वरसञ्ज्ञिना ।  
पूरितान्तो विधा वर्णस्तथा आदिचतुर्थकः ॥ २० ॥  
  
स्वरो द्वितीयश्च तथा क्षोभशब्दः पुरः सरः ।  
पुरेति सहितः सोऽपि मित्र्ऽम् शत्रुश्च राक्षसः ॥ २१ ॥  
  
अक्षप्रजा तथा राजा सर्वशास्त्र इति श्रुतः ।  
विनापि पूजनं कुर्याद् यो रहस्तिलकं नरः ॥ २२ ॥  
  
मन्त्रेणानेन सततं सर्वं तस्य वशे भवेत् ।  
राजा वा राजपुत्रो वा स्त्रियो वा यक्षराक्षसाः ॥ २३ ॥  
  
सर्वे तस्य वशं यान्ति भूतग्रामाश्चतुर्विधाः ।  
प्रवासे पथि वा दुर्गे स्थानाप्राप्तौ जलेऽपि वा ॥ २४ ॥  
  
कारागारे निबद्धो वा रायोवेशगतोऽपि वा ।  
कुर्यात् तत्र महामायापूजां वै मानसीं बुधः ॥ २५ ॥  
  
अनोभये समुत्पन्ने सिंहव्याघ्रसमाकुले ।  
परचक्रागमे वापि कुर्यान्मानसपूजनम् ॥ २६ ॥  
  
मनसा हृदयस्यान्तर्ध्यात्वा योगाख्यपीठकम् ।  
तत्रैव पृथिवीमध्ये पूजां तत्र समाचरेत् ॥ २७ ॥  
  
मैत्रं प्रसाधनं स्नानं दन्तधावनकर्म वै ।  
अन्यच्च सर्वं मनसा कृत्वा कुर्याच्च पूजनम् ॥ २८ ॥   
अश्चात् पुष्पादिभिः पूजा बहिर्देशे विधीयते ।  
तथा हृद्यपि कर्तव्या सर्वाश्च प्रतिपत्तयः ॥ २९ ॥  
  
अष्टम्यां सततं देवीयाजकः स्यात् सदा व्रती ।  
नवम्यां तु तथा पूजा कर्तव्या निजशोणितैः ॥ ३० ॥  
  
लिङ्गस्थां पूजयेद् देवीं पुस्तकस्थां तथैव च ।  
स्थण्डिलस्थां महामायां पादुकाप्रतिमासु च ॥ ३१ ॥  
  
इत्रे च त्रिशिखे खड्गं जलस्थां वापि पूजयेत् ।  
पञ्चाशदङ्गुलं खड्गं त्रिशिखं च त्रिशूलकम् ॥ ३२ ॥  
  
शिलायां पर्वतस्याग्रे तथा पर्वतगह्वरे ।  
देवीं सम्पूजयेन्नित्यं भक्तिश्रद्धासमन्वितः ॥ ३३ ॥  
  
वाराणस्यां सदा पूजा सम्पूर्णफलदायिनी ।  
ततस्तद्द्विगुणा प्रोक्ता पुरुषोत्तमसन्निधौ ॥ ३४ ॥  
  
ततोऽपि द्विगुणा प्रोक्ता द्वारावत्यां विशेषतः ।  
सर्वक्षेत्रेषु तीर्थेषु पूजा द्वारावतीसमा ॥ ३५ ॥  
  
विन्ध्ये शतगुणा प्रोक्ता गङ्गायामपि तत्समा ।  
आर्यावर्ते मध्यदेशे ब्रह्मावर्ते तथैव च ॥ ३६ ॥  
  
विन्ध्यवत् फलदा पूजा प्रयागे पुष्करे तथा ।  
ततश्चतुर्गुणा प्रोक्ता करतोया नदीजले ॥ ३७ ॥  
  
तस्माच्चतुर्गुणफला नन्दिकुण्डे च भैरव ।  
ततश्चतुर्गुणा प्रोक्ता जल्पिषे(भे)श्वरसन्निधौ ॥ ३८ ॥  
  
तत्र सिद्धेश्वरीयोनौ ततोऽपि द्विगुणा स्मृता ।  
ततश्चतुर्गुणा प्रोक्ता लोहित्यनदपाथसि ॥ ३९ ॥  
  
तत्समा कामरूपे तु सर्वत्रैव जले स्थले ।  
सर्वश्रेष्ठो यथा विष्णुर्लक्ष्मीः सर्वोत्तमा यथा ॥ ४० ॥  
  
देवीपूजा तथा शस्ता कामरूपे सुरालये ।  
देवीक्षेत्रं कामरूपं विद्यतेऽन्यत्र ततत्समम् ॥ ४१ ॥  
  
अन्यत्र विरला देवी कामरूपे गृहे गृहे ।  
ततः शतगुणा प्रोक्ता नीलकूटस्य मस्तके ॥ ४२ ॥  
  
ततोऽपि द्विगुणा प्रोक्ता एरुके शिवलिङ्गके ।  
ततोऽपि द्विगुणा प्रोक्ता शैलपुत्र्यादियोनिषु ॥ ४३ ॥  
  
ततः शतगुणा प्रोक्ता कामाख्यायोनिमण्डले ।  
कामाख्यायां महामायापूजां यः कृतवान् सकृत् ॥ ४४ ॥  
  
स चेह लभते कामान् परत्र शिवरूपताम् ।  
न तस्य सदृशोऽन्योऽस्ति कृत्यं तस्य न विद्यते ॥ ४५ ॥  
  
वाञ्छितार्थमवाप्येह चिरायुरभिजायते ।  
वायोरिव गतिस्तस्य भवेदन्यैरबाधिता ॥ ४६ ॥  
  
सङ्ग्रामे शास्त्रवादे वा दुर्जयः स च जायते ।  
वैष्णवीतन्त्रमन्त्रेण कामाख्यायोनिमण्डले ।  
सकृत् तु पूजनं कृत्वा फलं शतगुणं लभेत् ॥ ४७ ॥  
  
मूलमूर्तिर्महामाया योगनिन्द्रा जगन्मयी ।  
तस्यास्तु वैष्णवीतन्त्रं मन्त्रं प्राक् प्रतिपादितम् ॥ ४८ ॥  
  
अन्या या मूर्तयः प्रोक्ता शैलपुत्र्यादयोऽपराः ।  
तस्या एव विभागास्तास्तच्छरीरविनिर्गताः ॥ ४९ ॥  
  
निःसरन्ति यथा नित्यं सूर्यबिम्बान्मरीचयः ।  
देव्यास्तथोग्रचण्डाद्या महामायाशरीरतः ॥ ५० ॥  
  
तासामेवाङ्गरूपाणि वक्तव्यानि मया तव ।  
एकैव तु महामाया कार्यार्थं भिन्नतां गता ॥ ५१ ॥  
  
कामाख्या तु महामाया मूलमूर्तिः प्रगीयते ।  
पीठैर्भिन्नाह्वया सा तु महामाया प्रगीयते ॥ ५२ ॥   
क एव यथा विष्णुर्नित्यत्वाद् हि सनातनः ।  
जनानामर्दनात् सोऽपि जनार्दन इति श्रुतः ॥ ५३ ॥  
  
तथैव सा महामाया कामार्थ सङ्गता गिरौ ।  
कामाख्येति सदा देवैर्गद्यते सततं नरैः ॥ ५४ ॥  
  
यथा हि पुरुषः कोऽपि च्छत्रो च्छत्रग्रहाद् भवेत् ।  
स्नापकः स्नानकाले वै कामाख्यापि तथाह्वया ॥ ५५ ॥  
  
महामायाशरीरं तु कामार्थं समुपस्थितम् ।  
लोहितैः कुङ्कुमैः पीतं कामार्थमुपयोजितैः ॥ ५६ ॥  
  
खड्गं त्यक्त्वा कामकाले सा गृह्णाति स्रजं स्वयम् ।  
यदा तु त्यक्तकामा सा तदा स्यादसिधारिणी ॥ ५७ ॥  
  
कामकाले शिवप्रेते न्यस्तलोहितपङ्कजे ।  
अमते त्यक्तकामा तु सितप्रेतोपरि स्थिता ॥ ५८ ॥  
  
तथैवेतस्ततो गत्या सिंहस्था कामदा भवेत् ।  
कदाचित् सा सितप्रेते कदाचिद्रक्तपङ्कजे ॥ ५९ ॥  
  
कदाचित् केशरीपृष्ठे रमते कामरुपिणी ।  
यदा लोहितपद्मस्था अथाग्रे केशरी चरः ॥ ६० ॥  
  
यदा प्रेतगता देवी तदाग्रेऽन्यं निरीक्षते ।  
महामायास्वरूपेण यदा सा वरदा भवेत् ॥ ६१ ॥  
  
पूजाकाले तदा प्रेतपद्मसिंहोपरि स्थिता ।  
रक्तपद्मे यदा ध्यायेत् तदाग्रे चिन्तयेद्धरिम् ॥ ६२ ॥  
  
यदा ध्यायेद्धरौ चान्यद्वयमग्रे विचिन्तयेत् ।  
त्रिषु ध्यातेषु युगपत् प्रेतपद्महरौ क्रमात् ॥ ६३ ॥  
  
स्थितेषु कामदा देवी तेषु ह्यायेत कामदाम् ।  
एकैकस्मिन्नपि तथा यथावच्छिन्तयेच्छिवाम् ॥ ६४ ॥  
  
एका समस्ता जगतां प्रकृतिः सा यतस्ततः ।  
विष्णुब्रह्मशिवैर्देवैर्ध्रियते सा जगन्मयी ॥ ६५ ॥  
  
सितप्रेतो महादेवो ब्रह्मालोहितपङ्कजम् ।  
हरिर्हरिस्तु विज्ञेयो वाहनानि महौजसः ॥ ६६ ॥  
  
स्वमूर्त्या वाहनत्वं तु तेषां यस्मान्न युज्यते ।  
तस्मान्मूर्त्यन्तरं कृत्वा वाहनत्वं गतास्त्रयः ॥ ६७ ॥  
  
यस्मिन् यस्मिन् महामाया प्रीणाति सततं शिवा ।  
तेन तेनैव रूपेण आसनान्यभवंस्त्रयः ॥ ६८ ॥  
  
सिंहोपरि स्थितं पद्मं रक्तं तस्योर्ध्वगः शिवः ।  
तस्योपरि महामाया वरदाऽभयदायिनी ॥ ६९ ॥  
  
एवं रूपेण यो ध्यात्वा पूजयेत् सततं शिवाम् ।   
ब्रह्मविष्णुशिवास्तेन पूजिताः स्युरसंशयम् ॥ ७० ॥  
  
एवं सदा महामाया कामाख्या चैकरूपिणी ।  
ध्यानतो रूपतो भिन्ना तस्मात्तां तत्र पूजयेत् ॥ ७१ ॥  
  
एवं विशेषतन्त्राणि दुर्गायाः कथितानि वाम् ।  
अङ्गमन्त्राणि तस्यास्तु श्रूयतां अरसत्तमौ ॥ ७२ ॥  
  
इति श्रीकालिकापुराणे ष्टपञ्चाशोऽध्यायः ॥ ५८ ॥  
एकोनषष्टितमोऽध्यायः  
  
श्रीभगवानुवाच  
  
अङ्गमन्त्राण्यहं वक्ष्ये चण्डिकाया विशेषतः ।  
यैः समाराधिता देवी चतुर्वर्गप्रदा भवेत् ॥ १ ॥  
  
तालव्यान्तो युतः षष्ठस्वरबिन्द्विन्दुवह्निभिः ।  
तथोपान्तः स्वरस्त्वेते बाह्यं वाग्भवमेव च ॥ २ ॥  
  
नेत्रबीजं चण्डिकायास्त्रयमेतत् प्रकीर्तितम् ।  
वामललाटदाक्षिण्यनेत्रेषु त्रितयं क्रमात् ॥ ३ ॥  
  
धर्मार्थकाममोक्षाणां सर्वदा कारणं परम् ।  
मन्त्रमेतन्महागुह्यं दुर्गाबीजमिति स्मृतम् ॥ ४ ॥  
  
यदा कात्यायनमुनेराश्रमेषु दिवौकसाम् ।  
तेजोभिर्धृतकायाभूद् देवी देवौघसंस्तुता ॥ ५ ॥  
  
तदा नेत्रत्रयाद् देव्या मूलमूर्तिर्विनिःसृता ।  
तेजोमयी जगद्धात्री महिषासुरघातिनी ॥ ६ ॥  
  
तेजोभिः सर्वदेवानां सा धृत्वा वपुरुत्तमम् ।  
अस्त्राण्यनेकान्यादाय देवैर्दत्तानि भागशः ॥ ७ ॥  
  
सगणं सानुवन्धं च सामात्यबलवाहनम् ।  
ब्रह्माद्यैः संस्तुता देवी जघान महिषासुरम् ॥ ८ ॥  
  
हते तु महिषे देवी पूजिता त्रिदशैस्ततः ।  
अनेनैव तु मन्त्रेण लोके ख्यातिं च सा गता ॥ ९ ॥  
  
ततः प्रभृति सा मूर्तिः सर्वैः सर्वत्र पूज्यते ।  
मूलमूर्तिः सुगुप्ताभूत् स्वमूर्त्या ख्यातिमागता ॥ १० ॥  
  
देवानां वरदानेन ब्रह्माद्यैरुपयोजनात् ।  
यन्मूर्तिः पूज्यते सर्वैस्तां मूर्तिं शृणु भैरव ॥ ११ ॥   
जटाजूटसमायुक्तामर्द्धेन्दुकृतशेखराम् ।  
लोचनत्रयसंयुक्तां ऊर्णेन्दुसदृशाननाम् ॥ १२ ॥  
  
तप्तकाञ्चनवर्णाभां सुप्रतिष्ठां सुलोचनाम् ।  
नवयौवनसम्पन्नां सर्वाभरणभूषिताम् ॥ १३ ॥  
  
सुचारुदशनां तीक्ष्णां पीनोन्नतपयोधराम् ।  
त्रिभङ्गस्थानसंस्थानां महिषासुरमर्दिनीम् ॥ १४ ॥  
  
मृणालायतसंस्पर्शदशबाहुसमन्विताम् ।  
त्रिशूलं दक्षिणे देयं खड्गं चक्रं क्रमादधः ॥ १५ ॥  
  
तीक्ष्णबाणं तथा शक्तिं बाहुसङ्घेषु सङ्गताम् ।  
खेटकं पूर्णचापं च पाशं चाङ्कुशमूर्धतः ॥ १६ ॥  
  
घण्टां च परशुं चापि वामेऽधः प्रतियोजयेत् ।  
अधस्तान्महिषं तद्वद्विशिरस्कं प्रदर्शयेत् ॥ १७ ॥  
  
शिरश्छेदोद्भवं तद्वद्दानवं खड्गपाणिनम् ।  
हृदि शूलेन निर्भिन्नं इर्यदन्त्रविभूषितम् ॥ १८ ॥  
  
रक्तरक्तीकृताङ्गं च रक्तविस्फुरितेक्षणम् ।  
वेष्टितं नागपाशेन भ्रुकुटीकुटिलाननम् ॥ १९ ॥  
  
सपाशवामहस्तेन धृतकेशं च दुर्गया ।  
वमद्रुधिरवक्त्रं च देव्याः सिंहं प्रदर्शयेत् ॥ २० ॥  
  
देव्यास्तु दक्षिणं पादं समं सिंहोपरि स्थितम् ।  
किञ्चिदूर्ध्वं तथा वाममङ्गुष्ठं महिषोपरि ॥ २१ ॥  
  
उग्रचण्डा प्रचण्डा च चण्डोग्रा चण्डनायिका ।  
चण्डा चण्डवती चैव चामुण्डा चण्डिका तथा ॥ २२ ॥  
  
आभिः शक्तिभिरष्टाभिः सततं परिवेष्टिताम् ।  
चिन्तयेत् सततं देवीं धर्मकामार्थमोक्षदाम् ॥ २३ ॥  
  
एतस्याश्चाङ्गमन्त्रं तु दुर्गातन्त्रमिति श्रुतम् ।  
शृणुष्वैकमना भूत्वा धर्मकामार्थसाधनम् ॥ २४ ॥  
  
वह्निभार्या स्वरः षष्ठो हान्तः प्रान्तोऽग्निरेव च ।  
दुर्गादिरिति सोङ्कारं दुर्गामन्त्रं मिति श्रुतम् ॥ २५ ॥  
  
रवौ मकरराशिस्थे या भवेत् सितपञ्चमी ।  
तस्यामनेन मन्त्रेण सम्पूज्य विधिवच्छिवाम् ॥ २६ ॥  
  
शुक्लाष्टम्यां पुनर्देवीं पूजयित्वा यथाविधि ।  
नवम्यां बलिदानानि प्रभूतानि समाचरेत् ॥ २७ ॥  
  
सन्ध्यायां च बलिं कुर्याग्निजगात्रासृगुक्षितम् ।  
एवं कृते तु कल्याणैर्युक्तो नित्यं प्रमोदते ॥ २८ ॥  
  
पुत्रपौत्रसमृद्धस्तु धनधान्यसमृद्धिभिः ।  
(न तस्य जायते शोको न च पारी प्रजायते ।  
दीर्घायुः सर्वसुभगो लोकेऽस्मिन् स च जायते ॥ २९ ॥  
  
सिताष्टम्यां तु चैत्रस्य पुष्पैस्तत्कालसम्भवैः ।  
अशोकैरपि यः कुर्यान्मत्रेणानेन पूजनम् ॥ ३० ॥  
  
न तस्य जायते शोको रोगो वाप्यथ दुर्गतिः ।  
ज्यैष्ठे तु शुक्लपक्षस्य अष्टाम्यां समुपोषितः ॥ ३१ ॥  
  
नवम्यां सतिलैरन्नैर्यावकैरथ मोदकैः ।  
क्षीरैराज्यस्तथा क्षौद्रैः शर्कराभिः सपिष्टकैः ॥ ३२ ॥  
  
नानापशूनां रुधिरैर्मांसैरपि च पूजयेत् ।  
ततो दशम्यां शुक्लायामद्भिस्तु तिलमिश्रितैः ॥ ३३ ॥  
  
दुर्गातन्त्रेण मन्त्रेण दातव्यमञ्जलित्रयम् ।  
एवं कृते दशम्यां तु यत्पापं दशजन्मभिः ॥ ३४ ॥  
  
कृतं तत्प्रलयं याति दीर्घायुरपि जायते ।  
आषाढे शुक्लपक्षस्य याष्टमी श्रावणस्य च ॥ ३५ ॥  
  
पवित्रारोपणं कुर्याद् देवीप्रीतिकरं परम् ।  
दुर्गातन्त्रेण मन्त्रेण दुर्गाबीजेन भैरव ॥ ३६ ॥  
  
ऐष्णवीतन्त्रमन्त्रेण दुर्गाबीजेन भैरव ।  
  
वैष्णवीतन्त्रमन्त्रेण पवित्रारोपणं चरेत् ।  
विशेषाच्छ्रावणं प्राप्य देव्याः कुर्यात् पवित्रकम् ॥ ३७ ॥  
  
सर्वेषामेव देवानां पवित्रारोपणं चरेत् ।  
आषाढे श्रावणे वापि संवत्सरफलप्रदम् ॥ ३८ ॥  
  
प्रतिपद्धनदस्योक्ता पवित्रारोपणे तिथिः ।  
द्वितीया तु श्रियो देव्यास्तिथीनामुत्तमा स्मृता ॥ ३९ ॥  
  
तृतीया भवभाविन्याश्चतुर्थी तत्सुतस्य च ।  
पञ्चमी सोमराजस्य षष्ठी प्रोक्ता गुहस्य च ॥ ४० ॥  
  
सप्तमी भास्करस्योक्ता दुर्गायाश्च तथाष्टमी ।  
मातृणां नवमी प्रोक्ता वासुकेर्दशमी मता ॥ ४१ ॥  
  
एकादशी ऋषीणां च द्वादशी चक्रपाणिनः ।  
त्रयोदशी त्वनङ्गस्य मम चैव चतुर्दशी ॥ ४२ ॥  
  
ब्रह्मणो दिक्पतीनां च पौर्णमासी तिथिर्मता ।  
  
पवित्रारोपणं यो वै देवानां न समाचरेत् ॥ ४३ ॥  
  
तस्य सांवत्सरीपूजाफलं हरति केशवः ।  
तस्माद् यत्नेन कर्तव्यं पवित्रारोपणं परम् ॥ ४४ ॥  
  
कृते बहुफलप्राप्तिस्तत्पूजा सफला भवेत् ।  
पवित्रं येन सूत्रेण यथा कार्यं विजानता ॥ ४५ ॥  
  
तच्छ्रणुष्व प्रमाणं तु वचनान्मम भैरव ।  
प्रथमं दर्भसूत्रं च पद्मसूत्रं ततः परम् ॥ ४६ ॥  
  
ततः क्षौमं सुपुण्यं स्यात् कार्पासकमतः परम् ।  
पट्टसूत्रं तथान्येन पवित्राणि न कारयेत् ॥ ४७ ॥  
  
विचित्राणि पवित्राणि कर्तव्यानि तु यत्नतः ।  
गन्धमाल्यैः सुरभिभिः रचितानि यथोदितम् ॥ ४८ ॥  
  
कन्या च कर्तयेत् सूत्रं प्रमदा च पतिव्रता ।  
विधवा साधुशीला वा दुःखशीला न कर्तयेत् ॥ ४९ ॥  
  
यत्सूचिभिन्नं दग्धं च भस्मधूमाभिगुण्ठितम् ।  
तद्वर्जनीयं यत्नेन सूत्रमस्मिन् पवित्रके ॥ ५० ॥  
  
उपयुक्तं चाखुजग्धं मद्यरक्तादिदूषितम् ।  
मलिनं नीलरक्तं च प्रयत्नेन विवर्जयेत् ॥ ५१ ॥  
  
सूत्रैः पवित्रं कुर्वीत कनिष्ठोत्तममध्यमम् ।  
कनिष्ठं यत् पवित्रं तु सप्तविंशतितन्तुभिः ॥ ५२ ॥  
  
मर्त्यलोके यशः कीर्तिः सुखसौभाग्यवर्धनम् ।  
चतुःपञ्चाशता प्रोक्तं तन्तूनां मध्यमं परम् ॥ ५३ ॥  
  
दिव्यभोगावहं पुण्यं स्वर्गमोक्षरदायकम् ।  
उत्तमं चैव तन्तूनामष्टोत्तरशतेन वै ॥ ५४ ॥  
  
तद्दत्वा तु महादेव्यै शिवसायुज्यमाप्नुयात् ।  
उत्तमं वासुदेवाय दद्याद् यदि पवित्रकम् ॥ ५५ ॥  
  
तदा याति हरेर्लोकं साधको नात्र संशयः ।  
अष्टोत्तरसहस्रं तु रत्नमालेति गीयते ॥ ५६ ॥  
  
पवित्रं सु महादेव्या भुक्तिमुक्तिप्रदायकम् ।  
रत्नमाल्यां तु यो यच्छेन्महादेव्यै पवित्रकम् ॥ ५७ ॥  
  
कल्पकोटिसहस्राणि स्वर्गे स्थित्वा शिवो भवेत् ।  
एतत् तु नागहाराख्यं शङ्करस्य पवित्रकम् ॥ ५८ ॥  
  
अष्टोत्तरसहस्रेण तन्तुना सुमनोहरम् ।  
यः प्रयच्छति मह्यं तु स यावांस्तन्तुसञ्चयः ॥ ५९ ॥  
  
तावत्कल्पसहस्राणि मम लोके प्रमोदते ।  
अष्टोत्तरसहस्रेण वनमाला हरेः स्मृता ॥ ६० ॥  
  
तन्तूनां तस्य दानेन विष्णुसायुज्यमाप्नुयात् ।  
यत् कनिष्ठं पवित्रं तु नाभिमात्रं भवेत् तु तत् ॥ ६१ ॥  
  
द्वादशग्रन्थिसंयुक्तमात्ममानेन योजयेत् ।  
ऊरुप्रमाणं मध्यं स्याद् ग्रन्थीनां तत्र योजयेत् ॥ ६२ ॥  
  
चतुर्विंशतिमप्यस्य मानमात्मन एव च ।  
पवित्रमुत्तमं प्रोक्तं जानुमात्रं च भैरव ॥ ६३ ॥  
  
षट्त्रिंशत्तन्तुग्रन्थीनां योजयेदात्ममानतः ।  
शतमष्टोत्तरं कार्यं ग्रन्थीनां सुविधानतः ॥ ६४ ॥  
  
नागहाराह्वयं तद्वदन्येषु च विधानतः ।  
पवित्रं क्रियते येन सूत्रेण ग्रन्थयः पुनः ॥ ६५ ॥  
  
तदन्यवर्णसूत्रेण कर्तव्या लक्षणान्विता ।  
ग्रन्थिं तु सप्तभिः कुर्याद् वेष्टनैस्तु कनिष्ठके ॥ ६६ ॥  
  
द्विगुणैर्मध्यमे कुर्यात्त्रिगुणरुत्तमे तथा ।  
अधिवास्य पवित्राणि पूर्वस्मिन् दिवसे ततः ॥ ६७ ॥  
  
मन्त्रन्यासं पवित्रे तु कुर्यात् तत्रापरेऽहनि ।  
दुर्गाबीजेन मन्त्रेण मन्त्रन्यासं द्विजश्चरेत् ॥ ६८ ॥  
  
वैष्णवीतन्त्रमन्त्रेण कुर्युरन्ये च भैरव ।  
प्रतिग्रन्थि स्वयं कुर्यान्मन्त्रन्यासं विचक्षणः ॥ ६९ ॥  
  
अङ्गुष्ठाग्रेण जपनं मालायामिह भैरव ।  
यावन्तो ग्रन्थयश्चात्र तावन्त्येव च सन्न्यसेत् ॥ ७० ॥  
  
मन्त्राणि तस्य तेन स्यादेवाङ्गोपनियोजनम् ।  
दुर्गातन्त्रेण मन्त्रेण तत्त्वन्यासं तु कारयेत् ॥ ७१ ॥  
  
एकत्र न्यस्य सकलं यज्ञपात्रे पवित्रकम् ।  
तस्मिन् निधाय गन्धादि पुष्पाणि च सुशोभनम् ॥ ७२ ॥    
  
तत्त्वन्यासं ततः कुर्यादङ्गुल्यग्रेण भैरव ।  
विष्णोस्तु मूलमन्त्रेण तत्त्वन्यासं तु कारयेत् ॥ ७३ ॥   
  
इदं विष्णुरिति प्रोक्तं मन्त्रन्यासं द्विजस्य हि ।  
शूद्राणां मन्त्रविन्यासे मन्त्रो वै द्वादशाक्षरः ॥ ७४ ॥  
  
प्रासादेन तु मन्त्रेण तत्त्वन्यासो मम स्मृतः ।  
अनेन मन्त्रन्यासं च दानं चानेन कारयेत् ॥ ७५ ॥  
  
कुङ्कुमोशीरकर्पूरै श्चन्दनादिविलेपनैः ।  
पवित्राणि विलिप्याथ तत्त्वन्यासं तु योजयेत् ॥ ७६ ॥  
  
सम्पूज्य मण्डले देवीं विधिवत् प्रयतो नरः ।  
वैष्णवीतन्त्रमन्त्रेण दुर्गातन्त्रेण भैरव ॥ ७७ ॥  
  
दुर्गाबीजेन दद्यात् तु देव्या मूर्ध्नि पवित्रकम् ।  
यस्य देवस्य यः प्रोक्तस्तस्य तेनैव मण्डलम् ॥ ७८ ॥   
  
यस्य यस्य तु यो मन्त्रो यथा ध्यानादिपूजनम् ।  
तत् तत् तेनैव मन्त्रेण पूजयित्वा प्रयत्नतः ॥ ७९ ॥  
  
तस्यैव बीजमन्त्राभ्यां मूर्ध्नि दद्यात् पवित्रकम् ।  
पवित्रं मम यो दद्याद् देवेभ्यश्च पवित्रकम् ॥ ८० ॥  
  
सर्वेषामेव देवानां सम्पूर्णार्थश्च भैरव ।   
अग्निर्ब्रह्मा भवानी च गजवक्त्रो महोरगः ॥ ८१ ॥  
  
स्कन्दो भानुर्मातृगणो दिक्पालाश्च नवग्रहाः ।  
एतान् घटेषु प्रत्येकं पूजयित्वा यथाविधि ॥ ८२ ॥  
  
पवित्रं मूर्ध्नि चैकैकं दद्यादेभ्यः समाहितः ।  
पञ्चगव्यचरुं कृत्वा देव्यै दत्त्वाहुतित्रयम् ॥ ८३ ॥  
  
तेनैव विष्णवे दत्त्वा शम्भवे च यथाविधि ।  
आज्यैरष्टोत्तरशतं तिलैराज्यैस्तथैव च ॥ ८४ ॥  
  
अष्टोत्तरशतं दद्यान्महादेव्यै च साधकः ।  
एवमेव विधानेन विष्ण्वादीनां च साधकः ॥ ८५ ॥  
  
पवित्रारोपणं कुर्याद् धर्मकामार्थसिद्धये ।  
नैवेद्यैर्विविधैः पेयैर्वटपिष्टकमोदकैः ॥ ८६ ॥  
  
कूष्माण्डैर्नारिकेलैश्च खर्जूरैः पनसैस्तथा ।  
आम्रदाडिमकर्कारुद्राक्षादिविविधैः फलैः ॥ ८७ ॥  
  
भक्ष्यभोज्यादिभिः सर्वैर्मत्स्यैर्मांसैस्तथौदनैः ।  
गन्धैः पुष्पैस्तथा धूपैर्दीपैश्च सुमनोहरैः ॥ ८८ ॥  
  
वासोभिर्भूषणैश्चैव भवानीसाधको यजेत् ।  
नटनर्तकसङ्घैश्च वेश्याभिश्चैव भैरव ॥ ८९ ॥  
  
नृत्यगीतः समुदितो जागरं कारयेन्निशि ।  
भोजयेद् ब्राह्मणांश्चापि ज्ञातीनपि द्विजातिभिः ॥ ९० ॥  
  
पवित्रारोपणे वृत्ते दक्षिणामुपदापयेत् ।  
हिरण्यं गां तिलघृतं वासो वा शाकमेव वा ॥ ९१ ॥  
  
इमं मन्त्रं ततः पश्चात् साधकः समुदीरयेत् ।  
मणिविद्रुममालाभिर्मन्दारकुसुमादिभिः ॥ ९२ ॥  
  
इयं सांवत्सरी पूजा तवास्तु परमेश्वरि ।  
ततो विसर्जयेद् देवीं पूजाभिः प्रतिपत्तिभिः ॥ ९३ ॥  
  
एवं कृते पवित्राणां दाने देव्या यथाविधि ।  
संवत्सरस्य या पूजा सम्पूर्णा वत्सराद् भवेत् ॥ ९४ ॥  
  
कल्पकोटिशतं यावद् देवीगेहे वसेन्नरः ।  
तत्रापि सुखसौभाग्यसमृद्धिरतुला भवेत् ॥ ९५ ॥  
  
इति श्रीकालिकापुराणे कोनषष्टितमोऽध्यायः ॥ ५९ ॥  
षष्टितमोऽध्यायः  
  
श्रीभगवानुवाच  
  
दुर्गातन्त्रेण मन्त्रेण कुर्याद् दुर्गामहोत्सवम् ।  
महानवम्यां शरदि बलिदानं नृपादयः ॥ १ ॥  
  
आश्वनस्य तु शुक्लस्य भवेद् या अष्टमी तिथिः ।  
महाष्टमीति सा प्रोक्ता देव्याः प्रीतिकरी परा ॥ २ ॥  
  
तनोऽनु नवमी या स्यात् सा महानवमी स्मृता ।  
सा तिथिः सर्वलोकानां पूजनीया शिवप्रिया ॥ ३ ॥  
  
अनयोर्वत्स पूजायां विशेषं शृणु भैरव ।  
सम्पूज्य मण्डले देवीं विधिवत् प्रयतो नरः ॥ ४ ॥   
  
वैष्णवीतन्त्रमन्त्रेण दुर्गातन्क्षेण भैरव ।   
मूर्तिभेदे यथा देवी पूजां गृह्णाति भूतये ॥ ५ ॥  
  
कन्यासंस्थे रवौ वत्स शुक्लामारभ्य नन्दिकाम् ।  
अयाचिताशी नक्ताशी एकाशी त्वथ चापदः ॥ ६ ॥  
  
प्रातःस्नायी जितद्वन्द्वस्त्रिकालं शिवपूजकः ।  
जपहोमसमायुक्तो भोजयेच्च कुमारिकाः ॥ ७ ॥  
  
बोधयेद् बिल्वशाखासु षष्ट्यां देवीफलेषु च ।  
सप्तम्यां बिल्वशाखां तामाहृत्य प्रतिपूजयेत् ॥ ८ ॥  
  
पुनः पूजां तथाष्टम्यां विशेषेण समाचरेत् ।  
जागरं च स्वयं कुर्याद् बलिदानं महानिशि ॥ ९ ॥  
  
प्रभूतबलिदानं तु नवम्यां विधिवच्चरेत् ।  
ध्यायेद् दशभुजां देवीं दुर्गातन्त्रेण पूजयेत् ॥ १० ॥  
  
विसर्जनं दशम्यां तु कुर्याद् वै साधकोत्तमः ।   
कृत्वा विसर्जनं तस्यां तिथौ नक्तं समाचरेत् ॥ ११ ॥  
  
यदा तु षोडशभुजां महामायां प्रपूजयेत् ।  
दुर्गातन्त्रेण मन्त्रेण विशेषं तत्र वै शृणु ॥ १२ ॥  
  
कन्यायां कृष्णपक्षस्य एकादश्यामुपोषितः ।  
द्वादश्यामेकभक्तं तु नक्तं कुर्यात् परेऽहनि ॥ १३ ॥  
  
चतुर्दश्यां महामायां बोधयित्वा विधानतः ।  
गीतवादित्रनिर्घोषैर्नानानैवेद्यवेदनैः ॥ १४ ॥  
  
अयाचितं बुधः कुर्यादुपवासं परेऽहनि ।  
एवमेव व्रतं कुर्याद् यावद्वै नवमी भवेत् ॥ १५ ॥  
  
ज्येष्ठायां च समभ्यर्च्य मूलेन प्रतिपूजयेत् ।  
उत्तरेणार्चनं कृत्वा श्रवणान्ते विसर्जयेत् ॥ १६ ॥  
  
यदा त्वष्टादशभुजां महामायां प्रपूजयेत् ।  
दुर्गातन्त्रेण मन्त्रेण तत्रापि शृणु भैरव ॥ १७ ॥  
  
कन्यायां कृष्णपक्षस्य पूजयित्वार्द्रभे दिवा ।  
नवम्यां बोधयेद् देवीं गीतवादित्रनिस्वनैः ॥ १८ ॥  
  
शुक्लपक्षे चतुर्थ्यां तु देवीकेशविमोचनम् ।  
प्रातरेव तु पञ्चम्यां स्नापयेत् तु शुभैर्जलैः ॥ १९ ॥  
  
सप्तम्यां पत्रिकापूजा अष्टम्यां चाप्युपोषणम् ।  
पूजाजागरणं चैव नवम्यां विधिवद्बलिः ॥ २० ॥  
  
सम्प्रेषणं दशम्यां तु क्रीडाकौतुकमङ्गलैः ।  
नीराजनं दशम्यां तु बलवृद्धिकरं महत् ॥ २१ ॥  
  
यदा वै वैष्णवी देवीं महामायां जगन्मयीम् ।  
पूजयेत् तत्र च तदा विशेषं शृणु भैरव ॥ २२ ॥  
  
कन्यासंस्थे रवौ पूजा या शुक्ला तिथिरष्टमी ।  
तस्यां रात्रौ पूजितव्या महाविभवविस्तरैः ॥ २३ ॥  
  
नवम्यां बलिदानं तु कर्तव्यं वै यथाविधि ।  
जपं होमं च विधिवत् कुर्यात् तत्र विभूतये ॥ २४ ॥  
  
सम्पूजयेन्महादेवीमष्टपुष्पिकया नरः ।  
रामस्यानुग्रहार्थाय रावणस्य वधाय च ॥ २५ ॥  
  
रात्रावेव महादेवी ब्रह्मणा बोधिता पुरा ।  
ततस्तु त्यक्तनिद्रा सा नन्दायामाश्विने सिते ॥ २६ ॥  
  
जगाम नगरीं लङ्कां यत्रासीद्राघवः पुरा ।  
तत्र गत्वा महादेवी तदा तौ रामरावणौ ॥ २७ ॥  
  
युद्धं नियोजयामास स्वयमन्तर्हिताम्बिका ।  
रक्षसां वानराणां च जग्ध्वा सा मांसशोणिते ॥ २८ ॥  
  
रामरावणयोर्युद्धं सप्ताहं सा न्ययोजयत् ।  
व्यतीते सप्तमे रात्रौ नवम्यां रावणं ततः ॥ २९ ॥  
  
रामेण घातयामास महामाया जगन्मयी ।  
यावत्तयोः स्वयं देवी युद्धकेलिमुदैक्षत ॥ ३० ॥  
  
तावत् तु सप्तरात्राणि सैव देवैः सुपूजिता ।  
निहते रावणे वीरे नवम्यां सकलैः सुरैः ॥ ३१ ॥  
  
विशेषपूजां दुर्गायाश्चक्रे लोकपितामहः ।  
ततः सम्प्रेषिता देवी दशम्यां शार्वरोत्सवैः ॥ ३२ ॥  
  
शाक्रोऽपि देवसेनाया नीराजनमथाकरोत् ।  
शान्त्यर्थं सुरसैन्यानां देवराज्यस्य वृद्धये ॥ ३३ ॥  
  
रामरावणबाणेन युद्धं चावेक्ष्य भोतिदम् ।  
तृतीयायां तु लङ्कायाः पूर्वोत्तरदिशि स्थितम् ॥ ३४ ॥  
  
स्वातीनक्षत्रयुक्तायां भीतं सुरबलं महत् ।  
शान्त्यर्थं वरयामास देवेन्द्रो वचनाद् हरेः ॥ ३५ ॥  
  
ततस्तु श्रवणेनाथ दशम्यां चण्डिकां शुभाम् ।  
विसृज्य चक्रे शान्त्यर्थं बलनीराजनं हरिः ॥ ३६ ॥  
  
नीराजितबलः शक्रस्तत्र रामं च राघवम् ।  
सम्प्राप्य प्रययौ स्वर्गं सह देवैः शचीपतिः ॥ ३७ ॥  
  
इतिवृत्तं पुराकल्पे मनोः स्वायम्भुवेऽन्तरे ।  
प्रादुर्भूता दशभुजा देवी देवहिताय वै ॥ ३८ ॥  
  
नृणां त्रेतायुगस्यादौ जगतां हितकाम्यया ।  
पुराकल्पे यथावृत्तं प्रतिकल्पं तथा तथा ॥ ३९ ॥  
  
प्रवर्तते स्वयं देवी दैत्यानां नाशनाय वै ।  
प्रतिकल्पं भवेद्रामो रावणश्चापि राक्षसः ॥ ४० ॥  
  
तथैव जायते युद्धं तथा त्रिदशसङ्गमः ।  
एवं रामसहस्राणि रावणानां सहस्रशः ॥ ४१ ॥  
  
भवितव्यानि भूतानि तथा देवी प्रवर्तते ।  
पूजयन्ति सुराः सर्वे बलं नीराजयन्त्यपि ॥ ४२ ॥  
  
तथैव च नराः सर्वे कुर्युः पूजां यथाविधि ।  
बलनीरजनं राजा कुर्याद् बलविवृद्धये ॥ ४३ ॥  
  
दिव्यालङ्कारयुक्ताभिर्वारुणीभिः प्रवर्तनम् ।  
कर्तव्यं नृत्यगीतानि क्रीडाकौतुकमङ्गलैः ॥ ४४ ॥  
  
मोदकैः पिष्टकैः पेयैर्भक्ष्यभोज्यैरनेकशः ।  
कूष्माण्डैर्नारिकेलैश्च खर्जूरैः पनसैस्तथा ॥ ४५ ॥  
  
द्राक्षामलकशाडिल्यैः प्लीहैश्च करुणैस्तथा ।  
कशेरुक्रमुकैर्मूलैः सजम्बुतिन्दुकादिभिः ॥ ४६ ॥  
  
गव्यैर्गुडैस्तथा मांसैर्मद्यैर्मधुभिरेव च ।  
बालप्रियैश्च नैवेद्यैर्लाजाक्षतफलादिभिः ॥ ४७ ॥  
  
इक्षुदण्डैः सिताभिश्च लवलीनागरङ्गकै ।  
अजाभिर्महिषैर्मेषैरात्मशोणितसञ्चयैः ॥ ४८ ॥  
  
पक्ष्यादिबलिजातीयैस्तथा नानाविधैर्मृगैः ।  
पूजयेच्च जगद्धात्रीं मांसशोणितकर्दमैः ॥ ४९ ॥  
  
रात्रौ स्कन्दविशाखस्य कृत्वा पिष्टकपुत्रिकाम् ।  
पूजयेच्छत्रुनाशाय दुर्गायाः प्रीतये तथा ॥ ५० ॥  
  
होमं च सतिलैराज्यैर्मांसैरपि तथा चरेत् ।  
उग्रचण्डादिकाः पूज्यास्तथाष्टौ योगिनीः शुभाः ॥ ५१ ॥  
  
योगिन्यश्च चतुःषष्ठिस्तथा वै कोटियोगिनीः ।  
नवदुर्गास्तथा पूज्या देव्याः सन्निहिताः शुभाः ॥ ५२ ॥  
  
जयन्त्यादिर्गन्धपुष्पैस्ता देव्या मूर्तयो यतः ।  
देव्यः सर्वाणि चास्त्राणि भूषणानि तथैव च ॥ ५३ ॥  
  
अङ्गप्रत्यङ्गयुक्तानि वाहनं सिंहमेव च ।  
महिषासुरमर्दिन्याः पूजयेद् भूतये सदा ॥ ५४ ॥  
  
पुराकल्पे महादेवी मनोः स्वायम्भुवेऽन्तरे ।  
नृणां कृतयुगस्यादौ सर्वदेवैः स्तुता सदा ॥ ५५ ॥  
  
महिषासुरनाशाय जगतां हितकाम्यया ।  
योगनिद्रा महामाया जगद्धात्री जगन्मयी ॥ ५६ ॥  
  
भुजैः षोडशभिर्युक्त्या भद्रकालीति विश्रुता ।  
क्षीरोदस्योत्तरे तीरे बिभ्रती विपुलां तनुम् ॥ ५७ ॥  
  
अतसीपुष्पवर्णाभा ज्वलत्काञ्चनकुण्डला ।  
जटाजूटसखण्डेन्दुकुटत्रयभूषिता ॥ ५८ ॥  
  
नागहारेण सहिता स्वर्णहारविभूषिता ।  
शूलं चक्रं च खड्गं शङ्खं बाणं तथैव च ॥ ५९ ॥  
  
शक्तिं वज्रं च दण्डं च नित्यं दक्षिणबाहुभिः ।  
बिभ्रती सततं देवी विकाशिदशनोज्ज्वला ॥ ६० ॥  
  
खेटकं चर्म चापं च पाशं चाङ्कुशमेव च ।  
घण्टां पर्शुं च मुषलं बिभ्रती वामपाणिभिः ॥ ६१ ॥  
  
सिंहस्था नयनै रक्तवर्णैस्त्रिभिरतिज्वला ।  
शूलेन महिषं भित्त्वा तिष्ठन्ती परमेश्वरी ॥ ६२ ॥  
  
वामपदेन चाक्रम्य तत्र देवी जगन्मयी ।  
तां दृष्ट्वा सकला देवाः प्रणम्य परमेश्वरीम् ॥ ६३ ॥  
  
नोचुः किञ्चन तं दृष्ट्वा निहतं महिषासुरम् ।  
ततः प्रोवाच देवांस्तान् ब्रह्मादीन् परमेश्वरी ॥ ६४ ॥  
  
स्मितप्रभिन्नवदना विकाशिवदनोज्ज्वला ।  
गच्छन्तु भोः सुरगणा जम्बुद्वीपान्तरं प्रति ॥ ६५ ॥  
  
हिमवत् पर्वतासन्ने वरं कात्यायनाश्रमम् ।  
तत्रैव भवतां साध्यं भविष्यति न संशयः ॥ ६६ ॥  
  
इत्युक्त्वा सा महादेवी तत्रैवान्तरधीयत ।  
देवा अपि तदा जग्मुः कात्यायनमुनेः पुरम् ॥ ६७ ॥  
  
आश्रमं प्रति ते गत्वा विस्मयाविष्टमानसाः ।   
निहतो महिषो देव्या दिष्टोऽस्माभिर्यदर्थतः ॥ ६८ ॥  
  
स्तुता चैषा महादेवी जगद्धात्री जगन्मयी ।  
किमर्थमाह सा देवी गन्तुं कात्यायनाश्रमम् ॥ ६९ ॥  
  
किमन्यद् वाञ्छितं कार्यमस्माकं वा भविष्यति ।  
इति ब्रुवन्तस्ते सर्वे गच्छन्ति स्म परस्परम् ॥ ७० ॥  
  
हिमवत्-पर्वतासन्नं मुनि-कात्यायनाश्रमम् ।  
ततः सेन्द्राः सदिक्पाला ब्रह्मविष्णुशिवास्तथा ॥ ७१ ॥  
  
निषेदुः सुचिरं प्रीता दुर्गादर्शनलालसाः ।  
ततो रुद्रगणाः सर्वे महिषासुरचेष्टितम् ॥ ७२ ॥  
  
आगत्य कथयामासुर्देवलोकपराभवम् ।  
ततस्तत्र महाकोपं ब्रह्मविष्णुशिवादयः ॥ ७३ ॥  
  
चक्रुः कोऽन्योऽस्ति महिषो हतो देव्या स दानवः ।  
पुनर्येनेह क्रियते जगद्विध्वंसनं भृशम् ॥ ७४ ॥  
  
इति प्रकुप्यतां तेषां शरीरेभ्यः पृथक् पृथक् ।  
निश्चक्रमुश्च तेजांसि शक्तिरूपाणि तत्क्षणात् ॥ ७५ ॥  
  
तत्तेजोभिर्धृतवपुर्देवी कात्यायनेन वै ।  
सन्धुक्षिता पूजिता च तेन कात्यायनी स्मृता ॥ ७६ ॥  
  
ततस्तेनैव मन्त्रेण दशबाहुयुतेन वै ।  
पश्चाज्जघान महिषं जगद्धात्री जगन्मयी ॥ ७७ ॥  
  
यदा स्तुता महादेवी बोधिता चाश्विनस्य च ।  
चतुर्दशी कृष्णपक्षे प्रादुर्भूता जगन्मयी ॥ ७८ ॥  
  
देवानां तेजसां मूर्तिः शुक्लपक्षे सुशोभने ।  
सप्तम्यां साऽकरोद् देवी अष्टम्यां तैरलङ्कृता ॥ ७९ ॥  
  
नवम्यामुपहारैस्तु पूजिता महिषासुरम् ।  
निजघान दशम्यां तु विसृष्टान्तर्हिता शिवा ॥ ८० ॥  
  
मार्कण्डेय उवाच   
  
श्रुत्वेमां सगरो राजा देव्याः सङ्गतिमुत्तमाम् ।  
संशयालुश्च तद्रूपे पुनरौर्वमपृच्छत् ॥ ८१ ॥  
  
सगर उवाच  
  
यदि पश्चान्महादेवी जघान महिषासुरम् ।  
कथं पूर्वं हद्रकाली-रूपाभून्महिषासुरम् ॥ ८२ ॥  
  
तथाहि दर्शनं तस्याः पादाक्रान्तश्चकार च ।  
हृदिशूलेन निर्भिन्नं ददृशुः सकलाः सुराः ।  
एवं तु संशयं छिन्धि मुनिश्रेष्ठ समाधुना ॥ ८३ ॥  
  
और्व उवाच   
  
शृणु त्वं नृपशार्दूल भद्रकाली यथा पुरा ।  
प्रादुर्भूता महामाया महिषेण सहैव तु ॥ ८४ ॥  
  
महिषासुर एवासौ निद्रायां निशि पर्वते ।  
स्वप्नं प्रददृशे वीरो दारुणं घोरदर्शनम् ॥ ८५ ॥  
  
महामाया भद्रकाली छित्त्वा खड्गेन मे शिरः ।  
पपौ तस्य च रक्तानि व्यादितास्यातिभीषणा ॥ ८६ ॥  
  
ततः प्रातर्भययुतः स दैत्यो महिषासुरः ।  
तामेव पूजयामास सुचिरं सानुगस्तदा ॥ ८७ ॥  
  
आराधिता तदा देवी महिषेणासुरेण वै ।  
प्रादुर्भूता भद्रकाली भुजैः षोडशभिर्युता ॥ ८८ ॥  
  
ततः प्रणम्य महिषो महामायां जगन्मयीम् ।  
उवाचेदं वचो नम्रमूर्तिर्भक्तियुतोऽसुरः ॥ ८९ ॥  
  
महिष उवाच   
  
देवि खड्गेन सञ्छिद्य शोणितानि शिरो मम ।  
त्वया मुक्तानि दृष्टानि मया स्वप्नेन निश्चितम् ॥ ९० ॥  
  
अवश्यं तु त्वया कार्यं मया ज्ञातं प्रमाणतः ।  
एतद्रुधिरपाअं मे तत्रैकं देहि मे वरम् ॥ ९१ ॥  
  
वध्यस्तवाहं नात्रास्ति संशयः परमेश्वरि ।  
ममापि तत्र नो दुःखं नियतिः केन लङ्घ्यते ॥ ९२ ॥  
  
किन्तु त्वयैव सहितः शम्भुराराधितः पुरा ।  
मम पित्रा मदर्थेन जातः पश्चादहं ततः ॥ ९३ ॥  
  
मयाप्याराधितः शम्भुः प्राप्ताश्चेष्टास्तथाविधाः ।   
मन्वन्तरत्रयं यावदासुरं राज्यमुत्तमम् ॥ ९४ ॥  
  
अकण्टकं मया भुक्तमनुतापो न विद्यते ।  
कात्यायनेन मुनिना शप्तोऽहं शिष्यकारणात् ॥ ९५ ॥  
  
सीमन्तिनी विनाशं ते करिष्यति न संशयः ।  
पुरा मुनिं तपस्यन्तं रौद्राश्वं नाम सत्तमम् ॥ ९६ ॥  
  
मुनेः कात्यायनाख्यस्य शिष्यं हिमवदन्तिके ।  
दिव्यस्त्रीरूपमतुलं कृत्वाहं कौतुकात् तदा ॥ ९७ ॥  
  
मया सम्मोहितो विप्रोऽत्यजत् सद्यस्तदा तपः ।  
नदूरात् संस्थितेनाहं मुनिना कात्यसूनुना ॥ ९७ ॥  
  
ज्ञात्वा मायां तदा शप्तः शिष्यार्थे क्रोधवह्निना ।  
यस्मात् त्वया मे शिष्योऽयं मोहितस्तपसश्च्युतः ॥ ९९ ॥  
  
कृतस्त्वया स्त्रीरूपेण तत् त्वां स्त्री निहनिष्यति ।  
इति मां शप्तवान् पूर्वं मुनिः कात्यायनः स्वयम् ॥ १०० ॥  
  
तस्य शापस्य कालोऽयमागत्य समुपस्थितः ।  
देवेन्द्रत्वं मया प्राप्तं भुक्तं त्रिभुवनं समम् ॥ १०१ ॥  
  
किञ्चिन्न शोच्यं मेऽत्रास्ति वाञ्छनीयं हि यन्मया ।  
तस्मात् त्वां वै प्रपन्नोऽहं प्रार्थ्यं शेषं हि यन्मम ।  
यदूदेहि देवि दुर्गे त्वं भूयस्तुभ्यं नमो नमः ॥ १०२ ॥  
  
देव्युवाच  
  
प्रार्थनीयो वरो यस्ते तं वृणुष्व महासुर ।  
दास्यामि ते वरं प्रार्थ्यं संशयो नात्र विद्यते ॥ १०३ ॥  
  
महिष उवाच  
  
यज्ञभागमहं भोक्तुमिच्छामि त्वत्प्रसादतः ।  
यथा मखेषु सर्वेषु पूज्योऽहं स्यां तथा कुरु ॥ १०४ ॥  
  
त्वत्पादसेवां न त्यक्ष्ये यावत्सूर्यः प्रवर्तते ।  
एवं वरद्वयं देहि यदि देयो वरो मम ॥ १०५ ॥  
  
देव्युवाच  
  
यज्ञभागाः सुरेभ्यस्तु कल्पिता वै पृथक् पृथक् ।  
भागो न विद्यते चान्यो यं दास्यामि तवाधुना ॥ १०६ ॥  
  
किन्तु त्वयि मया युद्धे निहते महिषासुर ।  
नैव त्यक्ष्यसि मत्पादं सततं नात्र संशयः ॥ १०७ ॥  
  
मम प्रवर्तते पूजा यत्र यत्र च तत्र ते ।  
पूज्यश्चिन्त्यश्च तत्रैव कायोऽयं तव दानव ॥ १०८ ॥  
  
इति श्रुत्वा वचस्तस्याः प्रत्यूषे महिषासुरः ।  
वरं प्राप्येह मुदितः प्रसन्नवदनस्तदा ॥ १०९ ॥  
  
उग्रचण्डे भद्रकालि दुर्गे देवि नमोऽस्तुते ।  
प्रभूता मूर्तया देवि भवत्या सकलात्मिकाः ॥ ११० ॥  
  
काभिस्ते मूर्तिभिः पूज्यो यज्ञेऽहं परमेश्वरि ।  
तत् समाचक्ष्व यदि मे भवत्येह कृपा कृता ॥ १११ ॥  
  
देव्युवाच  
  
यानि नामानि प्रोक्तानि त्वयेह महिषासुर ।  
तासु मूर्तिषु सम्पृष्टः पूज्यो लोके भविष्यसि ॥ ११२ ॥  
  
उग्रचण्डेति या मूर्तिर्भद्रकाली ह्यहं पुनः ।  
यया मूर्त्या त्वां हनिष्ये सा दुर्गेति प्रकीर्तिता ॥ ११३ ॥  
  
एतासु मूर्तिषु सदा पादलग्नो नृणां भवान् ।  
पूज्यो भविष्यति स्वर्गे देवानामपि रक्षसाम् ॥ ११४ ॥  
  
आदिसृष्टावुग्रचण्डामूर्त्या त्वं निहितः पुरा ।  
द्वितीयसृष्टौ तु भवान् भद्रकाल्या मया हतः ॥ ११५ ॥  
  
दुर्गारूपेणाधुना त्वां हनिष्वामि सहानुगम् ।  
किन्तु पूर्व न गृहीतस्त्वं मया पादयोस्तले ॥ ११६ ॥  
  
अधुना प्रार्थितवरो ग्रहीतः पूर्वकामयोः ।   
ग्रहीतव्यश्च पश्चात् त्वं यज्ञभागोपभुक्तये ॥ ११७ ॥  
  
और्व उवाच   
  
इत्युक्त्वा सा महामाया उग्रचण्डाह्वयां तनुम् ।  
दर्शयामास च तदा महिषायासुराय वै ॥ ११८ ॥  
  
या मूर्तिः षोडशभुजा भद्रकालीति विश्रुता ।  
तथैव मूर्ति बाहुभ्यामपराभ्यां तु बिभ्रती ॥ ११९ ॥  
  
दक्षिणाधो गदां वामपाणिना पानपात्रकम् ।  
सुरापूर्णं च शिरसा मुण्डमालां विलेशयम् ॥ १२० ॥  
  
भिन्नाञ्जनचयप्रख्या प्रचण्डा सिंहवाहिनी ।  
रक्तनेत्रा महाकाया युक्ताऽष्टादशबाहुभिः ॥ १२१ ॥  
  
उग्रचण्डा भद्रकाली देव्या मूर्तिद्वयं तथा ।  
महिषः प्रणनामाशु दृष्ट्वा विस्मयमागतः ॥ १२२ ॥  
  
ततो यथा पदाक्रम्य निहतो महिषासुरः ।  
तथैव जगृहे पादतले देवीद्वयं तु तम् ॥ १२३ ॥  
  
हृदि शूलेन निर्भिन्नं माहिषं विशिरस्ककम् ।  
गुहीतकेशं देव्या तु इर्यदन्त्रविभूषितम् ॥ १२४ ॥  
  
वमद्रक्तं महाकायं दृष्ट्वा पूर्वतनुं स्वकम् ।  
भयं प्राप्यासुरः सोऽथ शुशोच च मुमोह च ॥ १२५ ॥  
  
ततस्तु क्षणमात्मानं संस्तभ्य स तु दानवः ।  
प्रणम्य वचनं देवीमिदमाह स गद्गदम् ॥ १२६ ॥  
  
महिष उवाच   
  
यदि देवि प्रसन्नासि यज्ञभागाश्च कल्पिताः ।  
तदा ममान्यदा नाश एवमेतद् भवेन्न हि ॥ १२७ ॥  
  
यथाहं न सुरैः सार्धं करिष्ये वैरमद्भुतम् ।  
तथा मां कुरु भो देवि न जन्म प्रलभे यथा ॥ १२८ ॥  
  
देव्युवाच  
  
आराधिताऽहं भवता वरो दत्तो मया तव ।  
वध्यश्च त्वं ममैवेह नात्र कार्या विचारणा ॥ १२९ ॥  
  
यत् त्वया प्रार्थितं चापि सर्वैः सुरगणैः सह ।  
विरोधो मे सदा मा भूदिति चापि भविष्यति ॥ १३० ॥  
  
मत्पादतलसंस्पर्शाच्छरीरं तव दानव ।  
यज्ञभागोपभोगाय विशीर्णं न भविष्यति ॥ १३१ ॥  
  
तव जीवात्मभिः प्राणाः सर्व एव महासुरः ।  
हरस्य पादसंयोगाच्चिरं स्थास्यति केवलम् ॥ १३२ ॥  
  
कल्पकोटिसहस्राणि त्रिंशत् त्वं महिषासुर ।  
शतानि चाष्टावन्यानि जन्म ते न भविष्यति ॥ १३३ ॥  
  
इति देवी वरं दत्त्वा महिषायासुराय वै ।  
प्रणता तेन शिरसा तत्रैवान्तरधीयत ॥ १३४ ॥  
  
महिषोऽपि निजस्थानं अयौ सम्मोहितः पुनः ।  
मायया चासुरं भावमादाय नृप पूर्ववत् ॥ १३५ ॥  
  
सगर उवाच  
  
अनेके निहिता दैत्या मायया लोकभूतये ।  
न ते पुनः प्रगृहीतास्तेभ्यो दत्त्वा वराञ् शुभान् ।  
एन वा कारणेनायं प्रगृहीतो वरः कथम् ।  
दत्तास्तस्मै समाचक्ष्व मम सम्यग् द्विजोत्तम ॥ १३६ ॥  
  
और्व उवाच  
  
आराधितो महादेवो रम्भेण सुरवैरिणा ।  
चिरेण स च सुप्रीतस्तपसा तस्य शङ्करः ॥ १३७ ॥  
  
अथ तुष्टो महादेवः प्रत्यक्षं रम्भमुचिवान् ।  
प्रीतोऽस्मि ते वरं रम्भ वरयस्व यथेप्सितम् ॥ १३८ ॥  
  
एवमुक्तः प्रत्युवाच रम्भस्तं चन्द्रशेखरम् ।  
अपुत्रोऽह महादेव यदि ते मय्यनुग्रहः ॥ १३९ ॥  
  
मम जन्मत्रये पुत्रो भवान् भवतु शङ्कर ।  
अवध्यः सर्वभूतानां जेता च त्रिदिवौकसाम् ॥ १४० ॥  
  
चिरायुश्च यशस्वी च लक्ष्मीवान् स च शङ्कर ।  
एवमुक्तस्तु दैत्येन प्रत्युवाच वृषध्वजः ॥ १४१ ॥  
  
भवत्वेतद्वाञ्छितं ते भविष्यामि सुतस्तव ।  
इत्युक्त्वा स महादेवस्तत्रैवान्तरधीयत ॥ १४२ ॥  
  
रम्भोऽपि यातः स्वस्थानं हर्षोत्फुल्लविलोचनः ।  
पथि गच्छन् स रम्भोऽथ ददर्श महिषीं शुभाम् ॥ १४३ ॥  
  
त्रिहायणीं चित्रवर्णां सुन्दरीमृतुशालिनीम् ।  
स तां दृष्ट्वाथ महिषीं रम्भः कामेन मोहितः ॥ १४४ ॥  
  
दोर्भ्यां गृहित्वा च तदा चकार सुरतोत्सवम् ।  
तयोः प्रवृत्ते सुरते तदा सा तस्य तेजसा ॥ १४५ ॥  
  
दधार महिषी गर्भं तदाऽभून्महिषासुरः ।  
तस्यां स्वांशेन गिरिशस्तत्पुत्रत्वमवाप्तवान् ॥ १४६ ॥  
  
ववृधे स तदा राम्भिः शुक्लपक्षशशाङ्कवत् ।  
तं च कात्यायनमुनिः शप्तवान्महिषासुरम् ॥ १४७ ॥  
  
दुर्नयं वीक्ष्य शिष्यार्थे शिष्यानुग्रहकारकः ।  
कात्यायनेन शप्तं तं विज्ञाय महिषासुरम् ॥ १४८ ॥  
  
ईश्वर उवाच   
  
देवी कात्यायनेनायं शप्तोऽद्य महिषासुरः ।  
योषिद्विनाशक्र्त्रीति भवितेति जगन्मये ॥ १४९ ॥  
  
निःसंशयमृषेर्वाक्यं भविष्यति न संशयः ।  
मदीयो माहिषः आयो देवि कार्यस्त्वया त्वयि ॥ १५० ॥  
  
हन्तव्यः सततं योगयुक्तः पूर्वे परेऽपि च ।  
हरिर्हरिस्वरूपेण न त्वां वोढुं क्षमोऽधुना ॥ १५१ ॥  
  
ममायं माहिषः कायस्तव वोढा भविष्यति ।  
इति पूर्वं महादेवो देवीं प्रार्थितवान् पुरा ॥ १५२ ॥  
  
तेन देवी महादेवं जग्राह महिषासुरम् ।  
त्रिषु जन्मसु पुत्रोऽभूद्रम्भस्य भगवान् हरः ॥ १५३ ॥  
  
सृष्टित्रये स रम्भोऽपि रम्भ एव व्यजायत ।  
आसुर तादृशं तेपे तपह् परमदारुणम् ॥ १५४ ॥  
  
तथैवाराधितः शम्भुः पुत्रार्थे प्रददौ वरम् ।  
तथैव महिषीं भेजे प्रथमं सुरताय सः ॥ १५५ ॥  
  
तस्यां तथाऽभवद्वीरो दानवो महिषासुरः ।  
तथैव शेपे भगवान् मुनिः कात्यायनस्तु तम् ॥ १५६ ॥  
  
इति प्रवृत्ते पूर्वेऽस्मिन् परस्मिन् स तु जन्मनि ।  
महिषः पूजयित्वाऽथ देवीं वरमयाचत ॥ १५७ ॥  
  
तृतीये जन्मनि वरं प्राप्य कल्पानशेषतः ।  
नेह मे जन्म भवितेत्येवं वरमयाचत ॥ १५८ ॥  
  
तेन देवीपादतले तिष्ठत्येषोऽसुरोऽधुना ।  
नोत्पत्तिरपि तस्याथ संवर्तान्तादभून्नृप ॥ १५९ ॥  
  
एवं देवीप्रसादेन महादेवांशसम्भवः ।  
परामवाप सततं प्रतिपत्तिं महासुरः ॥ १६० ॥  
  
इति ते कथितं राजन् यथा स महिषासुरः ।  
देवीपादतलं प्राप्य यथा सोऽद्यापि मोदते ।  
प्रस्तुतं शृणु भो राजन् कथयामि नृपोत्तम ॥ १६१ ॥  
  
मार्कण्डेय उवाच   
  
इति वः कथितं राजा सगरः सहितो यथा ।  
और्वेण चक्रे संवादं देवीमहिषयोजने ॥ १६२ ॥  
  
पुनर्यदाह भूयोऽपि सगराय महात्मने ।  
तच्छृण्वन्तु मुनिश्रेष्ठा गुह्याद् गुह्यतरं परम् ॥ १६३ ॥  
  
इति श्रीकालिकापुराणे महिषासुरोपाख्यानो नामसष्टितमोऽध्यायः ॥ ६० ॥  
एकषष्टितमोऽध्यायः  
  
और्व उवाच  
  
यथाह भगवान् देवो भैरवाय महात्मने ।  
वेतालाय नृपश्रेष्ठ तथा त्वं प्रस्तुतं शृणु ॥ १ ॥  
  
श्रीभगवानुवाच  
  
उग्रचण्डा च या मूर्तिरष्टादशभुजाऽभवत् ।  
सा नवम्यां पुरा कृष्णपक्षे कन्यां गते रवौ ॥ २ ॥  
  
प्रादुर्भूता महामाया योगिनीकोटिभिः सह ।  
आषाढस्य तु पूर्णायां सत्रं द्वादशवार्षिकम् ॥ ३ ॥  
  
दक्षः कर्तुं समारेभे वृताः सर्वे दिवौकसः ।  
ततोऽहं न वृतस्तेन दक्षेण सुमहात्मना ॥ ४ ॥  
  
कपालीति सती चापि तज्जायेति च नो वृता ।  
ततो रोषसमायुक्ता प्राणास्तत्याज सा सती ॥ ५ ॥  
  
त्यक्तदेहा सती चापि चण्डमूर्तिस्तदाऽभवत् ।  
ततः प्रवृत्ते यज्ञेऽपि तस्मिन् द्वादशवार्षिके ॥ ६ ॥  
  
नवम्यां कृष्णपक्षे तु कन्यायां चण्डमूर्तिधृक् ।  
योगनिद्रा महामाया योगिनीकोटिभिः सह ॥ ७ ॥  
  
सतीरूपं परित्यज्य यज्ञभङ्गमथाकरोत् ।  
शङ्करस्य गणैः सर्वैः सहिता शङ्करेण च ॥ ८ ॥  
  
स्वयं बभञ्ज सा देवी महासत्रं महात्मनः ।  
ततो देव्या महाक्रोधे व्यतीते त्रिदिवौकसः ॥ ९ ॥  
  
पूजयाञ्चक्रुरतुलां देवीं पूर्वोदितेन वै ।   
पूर्वोदितविधानेन पूजामस्या दिवौकसः ॥ १० ॥  
  
कृत्वैव परमामापुर्निवृतिं दुःखहानये ।  
एवमन्यैरपि सदा कार्यं देव्याः प्रपूजनम् ॥ ११ ॥  
  
विभूतिमतुलां प्राप्तुं चतुर्वर्गप्रदायिकाम् ।   
यो मोहादथवाऽलस्याद् देवीं दुर्गां महोत्सवे ॥ १२ ॥  
  
न पूजयति दम्भाद् वा द्वेषाद्वाऽप्यथ भैरव ।  
क्रुद्धा भगवती तस्य कामानिष्टान्निहन्ति वै ॥ १३ ॥  
  
परत्र च महामाया - बलिर्भूत्वा प्रजायते ।  
अष्टम्यां रुधिरैश्चैव महामांसैः सुगन्धिभिः ॥ १४ ॥  
  
पूजयेद्बहुजातीयैर्बलिभिर्भोजनैः शिवाम् ।  
सिन्दूरैः पट्टवासोभिर्नानाविधविलेपनैः ॥ १५ ॥  
  
पुष्पैरनेकजातीयैः फलैर्बहुविधरपि ।  
उपवासं महाष्टम्यां पुत्रवान् न समाचरेत् ॥ १६ ॥  
  
यथा तथैव पूतात्मा व्रती देवीं प्रपूजयेत् ।  
पूजयित्वा महाष्टम्यां नवम्यां बलिभिस्तथा ॥ १७ ॥  
  
विसर्जयेद् दशम्यां तु श्रवणे शावरोत्सवैः ।  
अन्त्यपादो दिवाभागे श्रवणस्य यदा भवेत् ॥ १८ ॥  
  
तदा सम्प्रेषणं देव्या दशम्यां कारयेद् बुधः ।  
सुवासिनी कुमारीभिर्वेश्याभिर्नर्तकैस्तथा ॥ १९ ॥  
  
शङ्खतूर्यनिनादैश्च मृदङ्गैः पटहैस्तथा ।  
ध्वजैर्वस्त्रैर्बहुविधैर्लाजपुष्पप्रकीर्णकैः ॥ २० ॥  
  
धूलिकर्दमविक्षेपैः क्रीडाकौतुकमङ्गलैः ।  
भगलिङ्गाभिधानैश्च भगलिङ्गप्रगीतकैः ॥ २१ ॥  
  
भगलिङ्गादिशब्दैश्च क्रीद्ऽयेयुरलं जनाः ।  
परैर्नाक्षिप्यते यस्तु यः परान्नक्षिपेद् यदि ॥ २२ ॥  
  
क्रुद्धा भगवती तस्य शापं दद्यात् सुदारुणम् ।  
आदिपादो निशाभागे श्रवणस्य यदा भवेत् ॥ २३ ॥  
  
तदा देव्याः समुत्थानं नवम्यां न पुनर्दिवा ।  
अन्त्यपादो निशाभागे श्रवणस्य यदा भवेत् ॥ २४ ॥  
  
तदा देव्याः समुत्थानं नवम्यां दिनभागतः ।  
विसर्जनमनेनैव मन्त्रेण वत्स भैरव ॥ २४ ॥  
  
कर्तव्यमम्भसि स्थाप्य विसृज्य च विभूतये ।  
उत्तिष्ठ देवि चण्डेशे शुभां पूजां प्रगृह्य च ॥ २६ ॥  
  
कुरुष्व मम कल्याणमष्टभिः शक्तिभिः सह ।  
गच्छ गच्छ परं स्थानं स्वस्थानं देवि चण्डिके ॥ २७ ॥  
  
यत् पूजितं मया देवि परिपूर्णं तदस्तु मे ।  
व्रज त्वं स्रोतसि जले तिष्ठ गेहे च भूतये ॥ २८ ॥  
  
निमज्ज्याम्भसि सन्त्यज्य पत्रिकावजिते जले ।  
पुत्रायुर्धनवृद्ध्यर्थं स्थापितासि जले मया ॥ २९ ॥  
  
इत्यनेन तु मन्त्रेण देवीं संस्थापयेज्जले ।  
सर्वलोक-हितार्थाय सर्वलोकविभूतये ॥ ३० ॥  
  
दुर्गा-तन्त्रेण मन्त्रेण पूजितव्ये उभे अपि ।  
भद्रकालीमुग्रचण्डां महामायां महोत्सवे ॥ ३१ ॥  
  
नेत्रबीजं तु सर्वासां पूजने परिकीर्तितम् ।  
योगिनीनां तु सर्वासां मूलमूर्तेस्तथैव च ॥ ३२ ॥  
  
मन्त्रं तथोग्रचण्डायाः पृथक् त्वं शृणु भैरव ।  
आद्यद्वयं नेत्रबीजं मन्त्रस्योपान्तमन्तरे ॥ ३३ ॥  
  
वह्निनाऽन्तःस्वरेणेन्दुबिन्दुभ्यां तन्त्रमौग्रकम् ।  
नेत्रबीजं द्वितीयं तु द्विधावर्तितमुच्यते ॥ ३४ ॥  
  
भद्रकाल्यास्तु मन्त्रोऽयं धर्मकामार्थसिद्धये ।  
यदा तु वैष्णवी देवी महामाया जगन्मयी ॥ ३५ ॥  
  
पुज्यते वैष्णवी देवी तन्त्रोक्ता अष्टयोगिनीः ।  
ताः प्रोक्ताः शैलपुत्र्याश्च पूर्वकल्पे च भैरव ॥ ३६ ॥  
  
उग्रचण्डादयश्चाष्टौ दुर्गातन्त्रस्य कीर्तिताः ।  
भद्रकाल्यास्तु मन्त्रेण भद्रकालीं प्रपूजयेत् ॥ ३७ ॥  
  
पूजयेद् भूतिवृद्ध्यर्थमेता एवाष्टयोगिनीः ।  
जयन्तीं मङ्गलां कालीं भद्रकालीं कपालिनीम् ॥ ३८ ॥  
  
दुर्गां शिवां क्षमां धात्रीं दलेष्वष्टसु पूजयेत् ।  
यदोग्रचण्डातन्त्रेण सा देवो तत्र पूज्यते ॥ ३९ ॥  
  
योगिन्यस्तत्र पूज्याः स्युरष्टावन्याश्च भैरव ।  
कौशिकी शिवदूती च उमा हैमवतीश्वरी ॥ ४० ॥  
  
शाकम्भरी च दुर्गा च सप्तमी च महोदरी ।  
उमायाः सौम्यमूर्तेस्तु तन्त्रं त्वं शृणु भैरव ॥ ४१ ॥  
  
पादिः समाप्तिसहितः फडन्तो नान्त एव च ।  
एकाक्षरस्त्र्यक्षरश्य उमामन्त्र इति स्मृतः ॥ ४२ ॥  
  
सुवर्णसदृशीं गौरीं भुजद्वयसमन्विताम् ।  
नीलारविन्दं वामेन पाणिना बिभ्रतीं सदा ॥ ४३ ॥  
  
शुक्लं तु चामरं धृता भर्गस्याङ्गेऽथ दक्षिणे ।  
विन्यस्य दक्षिणं हस्तं तिष्ठन्तीं परिचिन्तयेत् ॥ ४४ ॥  
  
विनापि शम्भुं रुद्राणीं भक्तस्तु परिचिन्तयेत् ।  
द्विभुजां स्वर्णगौराङ्गीं पद्मचामरधारिणीम् ॥ ४५ ॥  
  
व्याघ्रचर्मस्थिते पद्मे पद्मासनगता सदा ।  
एतस्याः पूजने प्रोक्ता अष्टौ वेतालभैरव ॥ ४६ ॥  
  
योगिन्यो नायिकाश्चापि पृथक्त्वेन व्यवस्थिताः ।  
जया च विजया चैव मातङ्गी ललिता तथा ॥ ४७ ॥  
  
नारायण्यथ सावित्री स्वधा स्वाहा तथाऽष्टमी ।  
पूर्वं शुम्भो निशुम्भश्च दानवौ भ्रातरावुभौ ॥ ४८ ॥  
  
बभूवतुर्महासत्त्वौ महाकायौ महाबलौ ।  
अन्धकस्य सुतौ द्वौ तौ दन्तिनाविव दुर्मदौ ॥ ४९ ॥  
  
मया विनिहते तस्मिन्नन्धकाख्ये महाबले ।  
ससैन्यवाहनौ तौ तु पातालतलमाश्रितौ ॥ ५० ॥  
  
अतस्तप्त्वा तपस्तीव्रं ब्रह्माणन्तौ महासुरौ ।  
सम्यक् तदाऽतोषयतां स सुप्रीतो वरं ददौ ॥ ५१ ॥  
  
तौ ब्रह्मवरदृप्तौ तु समासाद्य जगत्त्रयम् ।  
इन्द्रत्वमकरोच्छुम्भश्चन्द्रत्वं च निशुम्भकः ॥ ५२ ॥  
  
सर्वेषामेव देवानां यज्ञभागानुपाहरत् ।  
स्वयं शुम्भो निशुम्भश्च दिक्पालत्वं च तौ गतौ ॥ ५३ ॥  
  
सर्वे सुरगणाः सेन्द्रास्ततो गत्वा हिमाचलम् ।  
गङ्गावतारनिकटे महामायां प्रतुष्टुवुः ॥ ५४ ॥  
  
अनकेशः स्तुता देवी तदा सर्वामरोत्करैः ।  
मातङ्गवनितामूर्तिर्भूत्वा देवानपृच्छत ॥ ५५ ॥  
  
युष्माभिरमरैरत्र स्तूयते का च भामिनी ।  
किमर्थमागता यूयं मातङ्गस्याश्रमं प्रति ॥ ५६ ॥  
  
एवं ब्रुवन्त्या मातङ्ग्यास्तस्यास्तु कायकोषतः ।  
समुद्भूताऽब्रवीद् देवी मां स्तुवन्ति सुरा इति ॥ ५७ ॥  
  
शुम्भो निशुम्भो ह्यसुरौ बाधैते सकलान् सुरान् ।  
तस्मात् तयोर्वधायाहं स्तूये तैः सकलैः सुरैः ॥ ५८ ॥  
  
विनिःसृतायां देव्यां तु मातङ्ग्याः कायकोषतः ।  
भिन्नाञ्जननिभा कृष्णा साऽभूद् गौरी क्षणादपि ॥ ५९ ॥  
  
कालिकाख्याऽभवत् सापि हिमाचलकृताश्रया ।  
तामुग्रतारामृषयो वदन्तीह मनीषिणः ॥ ६० ॥  
  
उग्रादपि भयात्त्राति यस्माद् भक्तान् सदाम्बिका ।  
एतस्याः प्रथमं बीजं कथितं त्रयमेव च ॥ ६१ ॥  
  
एषैवैकजटाख्या तु यस्मात्तस्माज्जटैकिका ।  
शृणुतं चिन्तनं चास्याः सम्यग्वेतालभैरवौ ॥ ६२ ॥  
  
यथा ध्यात्वा महादेवीं भक्तः प्राप्नोत्यभीप्सितम् ।  
चतुर्भुजा कृष्णवर्णां मुण्डमालाविभूषिताम् ॥ ६३ ॥  
  
खड्गं दक्षिणपाणिभ्यां इभ्रतीं चामरं त्वधः ।  
कर्त्रीं च खर्परं चैव क्रमाद्वामेन बिभ्रतीम् ॥ ६४ ॥  
  
द्यां लिखन्तीं जटामेकां बिभ्रतीं शिरसा स्वयम् ।  
मुण्डमालाधरां शीर्षे ग्रीवायामपि सर्वदा ॥ ६५ ॥  
  
वक्षसा नागहारं तु बिभ्रतीं रक्तलोचनाम् ।  
कृष्णवस्त्रधरां कट्यां व्याघ्राजिन-समन्विताम् ॥ ६६ ॥  
  
वामपादं शवहृदि संस्थाप्य दक्षिणं पदम् ।  
विन्यस्य सिंहपृष्ठे तु लेलिहानां शवं स्वयम् ॥ ६७ ॥  
  
साट्टहासां महाघोरां रावयुक्तातिभीषणाम् ।  
चिन्त्याग्रे तारा सततं भक्तिमद्भिः सुखेप्सुभिः ॥ ६८ ॥  
  
एतस्याः सम्प्रवक्ष्यामि या अष्टौ योगिनीः स्मृताः ।  
महाकाल्यथ रुद्राणी उग्रा भीमा तथैव च ॥ ६९ ॥  
  
घोरा च भ्रामरी चैव महारात्रिश्च सप्तमी ।  
भैरवी चाष्टमी प्रोक्ता योगिनीस्ताः प्रपूजयेत् ॥ ७० ॥  
  
या कायकोषान्निःसृता कालिकायास्तु भैरव ।  
सा कौशिकीति विख्याता चारुरूपा मनोहरा ॥ ७१ ॥  
  
निःसृता हृदयाद् देव्या रसनाग्रेण चण्डिका ।  
नैतस्याः सदृशी मूर्त्या चारुरूपेण विद्यते ॥ ७२ ॥  
  
त्रिषु लोकेषु कान्त्या वा नास्त्यास्तुल्या भविष्यति ।  
योगनिद्रा महामाया या मूलप्रकृतिर्मता ॥ ७३ ॥  
  
तस्याः प्राणस्वरूपेयं देवी या कौशिकी स्मृता ।  
नेत्रबीजं तथैतस्या बीजं तु परिकीर्तितम् ॥ ७४ ॥  
  
अन्त्रमस्याः प्रवक्ष्यामि मूर्तिरूपं च भैरव ।  
समाप्तिनान्त्यदन्त्यस्तु षड्वर्गादि-सबिन्दुभिः ॥ ७५ ॥  
  
षष्ठस्वरेण संस्पृष्ठो बिन्दुना समलङ्कृतः ।  
कौशिकीमन्त्रतन्त्रोऽयं सर्वकामार्थदायकः ॥ ७६ ॥  
  
तस्यास्तु सम्प्रवक्ष्यामि या मूर्तिरिह भैरव ।  
शृणुष्वैकमना भूत्वा जगदाह्लादकारकम् ॥ ७७ ॥  
  
धम्मिल्लसंयतकचां विधोश्चाधोमुखीं कलाम् ।  
केशान्ते तिलकस्योर्ध्वे दधती सुमनोहरा ॥ ७८ ॥  
  
मणिकुण्डलसङ्घृष्टगण्डा मुकुटमण्डिता ।  
सज्ज्योतिः कर्णपूराभ्यां कर्णमापूर्य सङ्गता ॥ ७९ ॥  
  
सुवर्णमणिमाणिक्यनागहारविराजिता ।  
सदा सुगन्धिभिः अद्मैरम्लानैरतिसुन्दरी ॥ ८० ॥  
  
मालां बिभर्ति ग्रीवायां रत्नकेयूरधारिणी ।  
मृणालायतवृत्तैस्तु बाहुभिः कोमलैः शुभैः ॥ ८१ ॥  
  
राजन्ती कञ्चुकोपेत-पीनोन्नतपयोधरा ।  
क्षीणमध्या पीतवस्त्रा त्रिवलीप्रख्यभूषिता ॥ ८२ ॥  
  
शूलं वज्रं च बाणं च खड्गं शक्तिं तथैव च ।  
दक्षिणैः पाणिभिर्देवी गृहीत्वा तु विराजिता ॥ ८३ ॥  
  
गदां घण्टां च चापं च चर्म शङ्खं तथैव च ।  
ऊर्ध्वादिक्रमतो देवी दधती वामपाणिभिः ॥ ८४ ॥  
  
सिंहस्योपरि तिष्ठन्ती व्याघ्रचर्माणि कौशिकी ।  
बिभ्रती रूपमतुलं ससुरासुरमोहनम् ॥ ८५ ॥  
  
एतस्याः शृणु वत्स त्वं याः पूज्या अष्टयोगिनीः ।  
ताः पूजिताश्च कुर्वन्ति चतुर्वर्गं नृणां सदा ॥ ८६ ॥  
  
ब्रह्माणी प्रथमा प्रोक्ता ततो माहेश्वरी मता ।  
कौमारी चैव वाराही वैष्णवी पञ्चमी तथा ॥ ८७ ॥  
  
नारसिंही तथैवैन्द्री शिवदूती तथाऽष्टमी ।  
एताः पूज्या महाभागा योगिन्यः कामदायिकाः ॥ ८८ ॥  
  
देव्या ललाटनिष्क्रान्ता या कालीति च विश्रुता ।  
तस्या मन्त्रं प्रवक्ष्यामि कामद शृणु भैरव ॥ ८९ ॥  
  
समाप्तिसहितो दन्त्यः प्रान्तस्तस्मात् पुरःसरः ।  
षष्ठस्वराग्निबिन्द्विन्दुसहितः सादिरेव च ॥ ९० ॥  
  
कालीमन्त्रमिति प्रोक्तं धर्मकामार्थदायकम् ।  
एतन्मूर्तिं प्रवक्ष्यामि वत्सैकाग्रमनाः शृणु ॥ ९१ ॥  
  
नीलोत्पलदलश्यामा चतुर्बाहुसमन्विता ।  
खट्वाङ्गं चन्द्रहासं च बिभ्रती दक्षिणे करे ॥ ९२ ॥  
  
वामे चर्म च पाशं च ऊर्ध्वाधोभागतः पुनः ।  
दधती मुण्डमालां च व्याघ्रचर्मधरा वराम् ॥ ९३ ॥  
  
कृशाङ्गी दीर्घदंष्ट्रा च अतिदीर्घातिभीषणा ।  
लोलजिह्वा निम्नरक्त-नयना नादभैरवा ॥ ९४ ॥  
  
कबन्धवाहनासीना विस्तार-श्रवणानना ।  
एषा ताराह्वया देवी चामुण्डेति च गीयते ॥ ९५ ॥  
  
एतस्या योगिनीश्चाष्टौ पूजयेच्चिन्तयेद् यदि ।  
त्रिपुरा भीषणा चण्डी कर्त्री हर्त्री विधायिनी ॥ ९६ ॥  
  
कराला शूलिनी चेति अष्टौ ताः परिकीर्तिताः ।  
एषाऽतिकामदा देवी जाड्यहानिकरी सदा ॥ ९७ ॥  
  
एतस्याः सदृशी काचित् कामदा न हि विद्यते ।  
कौशिक्या हृदयाद् देवी निःसृता ध्यायतो हरेः ॥ ९८ ॥  
  
शिवदूतीति सा ख्याता या च देवशतैर्वृता ।  
मन्त्रमस्याः प्रवक्ष्यामि धर्मकामार्थदायकम् ॥ ९९ ॥  
  
यच्छ्रुत्वा साधको याति दुर्लभं शिवमन्दिरम् ।  
यामाराध्य महादेवीं शिवदूतीं शिवात्मिकाम् ॥ १०० ॥  
  
नचिराल्लभते कामान् नरः सर्वजयी भवेत् ।  
अन्तः समाप्तिसहितो बिन्द्विन्दुभ्यां दशावरः ॥ १०१ ॥  
  
स्वरेणोपान्तदन्त्येन संस्पृष्टोऽन्तेन पूर्वशः ।  
स एव बिन्दुयुगलपूर्वस्थोपान्तपावकः ॥ १०२ ॥  
  
षष्ठस्वरकलाशुन्यैः सहितः प्रथमस्थितः ।  
मन्त्रोऽयं शिवदूत्यास्तु शिवदूतीजयप्रदः ॥ १०३ ॥  
  
रूपमस्याः प्रवक्ष्यामि शृणु वत्सैकसम्मतः ।  
चतुर्भुजं महाकायं सिन्दूरसदृशद्युति ॥ १०४ ॥  
  
रक्तदन्तं मुण्डमाला-जटाजूटार्धचन्द्रधृक् ।  
नागकुण्डलहाराभ्यां शोभितं नखरोज्ज्वलम् ॥ १०५ ॥  
  
व्याघ्रचर्म-परिधानं दक्षिणे शूलखड्गधृक् ।  
वामे पाशं तथा चर्म बिभ्रदूर्द्व्हापरक्रमात् ॥ १०६ ॥  
  
स्थूलवक्त्रं च पीनोष्ठं तुङ्गमूर्ति भयङ्करम् ।  
निक्षिप्य दक्षिणं पादं सन्तिष्ठत् कुणपोपरि ॥ १०७ ॥  
  
वामपादं शृगालस्य पृष्ठे फेरुशतैर्वृतम् ।  
ईदृशीं शिवदूत्यास्तु मूर्तिं ध्यायेद् विभूतये ॥ १०८ ॥  
  
ध्यानमात्रादथैतस्या नरः कल्याणमाप्नुयात् ।  
पूजनादचिराद् देवी सर्वान् कामान् ददाति च ॥ १०९ ॥  
  
यः शिवाविरुतं श्रुत्वा विशदूतीं शुभप्रदाम् ।   
प्रणमेत् साधको भक्त्या तस्य कामाः करे स्थिताः ॥ ११० ॥  
  
यदा जघान जगतां रक्तबीजं हिताय वै ।  
महादेवी महामाया तदास्याः कायतः सृताः ॥ १११ ॥  
  
दूतं प्रस्थापयामास शिवं शुम्भाय साम्बिका ।  
तेन सा शिवदूतीति देवैः सर्वैः प्रगीयते ॥ ११२ ॥  
  
क्षेमकारी च शान्ता च वेदमाता महोदरी ।  
कराला कामदा देवी भगास्या भगमालिनी ॥ ११३ ॥  
  
भगोदरी भगारोहा भगजिह्वा भगा तथा ।  
एता द्वादश योगिन्यः पूजने परिकीर्तिताः ॥ ११४ ॥  
  
एता द्वादश योगिन्यः शिवदूत्याः सदैव हि ।  
विचरन्ती स्वयं देवी यत्र तत्रैव गच्छति ॥ ११५ ॥  
  
योगिन्यो ह्यथ सख्यः स्युर्यथान्यासां तथा पुनः ।  
चण्डिकायास्तु योगिन्यः सख्योऽत्र च प्रकीर्तिताः ॥ ११६ ॥  
  
इति ते त्वङ्गमन्त्राणि कथितानि समासतः ।  
कामाख्यायाश्च महात्म्यं कल्पमात्रं वदामि वाम् ॥ ११७ ॥  
  
इति श्रीकालिकापुराणे कामाख्यामाहात्म्ये एकषष्टितमोऽध्यायः ॥ ६१ ॥  
द्विषष्टितमोऽध्यायः  
  
भगवानुवाच  
  
कामार्थमागता यस्मान्मया सार्धं महागिरौ ।  
कामाख्या प्रोच्यते देवी नीलकूटे रहोगता ॥ १ ॥  
  
कामदा कामिनी कामा कान्ता कामाङ्गदायिनी ।  
कामाङ्गनाशिनी यस्मात् कामाख्या तेन चोच्यते ॥ २ ॥  
  
एतस्याः शृणु माहात्म्यं कामाख्याया विशेषतः ।  
या सा प्रकृतिरूपेण जगत्सर्वं नियोजयेत् ॥ ३ ॥  
  
मधुकैटभनाशाय महामायाविमोहितः ।  
यदा संयुयुधे विष्णुस्तदैषामोहयद्धरिम् ॥ ४ ॥  
  
दैनन्दिने तु प्रलये प्रसुप्ते गरुडध्वजे ।  
तस्य श्रवणविड्जातावसुरौ मधुकैटभौ ॥ ५ ॥  
  
कूर्मपृष्ठे स्थिता देवी विशीर्णेवाभवज्जलैः ।  
तां विशीर्णां योगनिद्रा महामाया व्यलोकयत् ॥ ६ ॥  
  
तां वै दृढतरां पृथ्वीं कर्तुं प्रति तदेश्वरी ।  
उपायं चिन्तयामास कथं पृथ्वी भवेद्दृढा ॥ ७ ॥  
  
इदानीमाज्यवत् पृथ्वी प्रवृत्ता कोमला जलैः ।  
सृष्टिकाले जनान् सोढुं कथं शक्ता भविष्यति ॥ ८ ॥  
  
इति सञ्चिन्त्य सा माया जगतां सृष्टिरूपिणी ।  
उपगम्य तदा विष्णुमाससाद सुनिद्रितम् ॥ ९ ॥  
  
तं तु सुप्तं समासाद्य जगन्नाथं जगत्पतिम् ।  
वामहस्तकनिष्ठाग्रं तस्य कर्णे न्यवेशयत् ॥ १० ॥  
  
निवेश्य नखराग्रेण प्रोद्धृत्य श्रावणं मलम् ।  
चूर्णीचकार सा देवी योगनिद्रा जगत्प्रसूः ॥ ११ ॥  
  
तत्कर्णमलचूर्णेभ्यो मधुर्नामासुरोऽभवत् ।  
ततो दक्षिणहस्तस्य कनिष्ठाग्रं तु दक्षिणे ॥ १२ ॥  
  
कर्णे न्यवेशयद् देवी तस्मादप्युद्धृतं मलम् ।  
तच्चापि क्षोदयामास करशाखाद्वयेन तु ॥ १३ ॥  
  
ततोऽभूत् कैटभो नाम बलवान् सोऽसुरो महान् ।  
उत्पन्नः स च पानार्थं यस्मान्मृगितवान्मधु ॥ १४ ॥  
  
ततस्तस्य महादेवी मधुनामाकरोत्तदा ।  
उत्पन्नः कीटवद्भाति महामायाकरे यतः ॥ १५ ॥  
  
ततोऽस्य कैटभं नाम महामाया तदाकरोत् ।  
आवुवाच महामाया युध्यतां हरिणा सह ॥ १६ ॥  
  
युवां नो श्रद्धयेवात्र भवन्तौ निहनिष्यति ।  
युवां यदा प्रभाषेथे आवां विष्णो वधान भो ॥ १७ ॥  
  
तदैवायं युवां हन्ता नान्यथा हरिरप्यथ ।  
महामायामोहितौ तौ विष्णुगात्रं तदा गतौ ॥ १८ ॥  
  
भ्रममाणौ ददृशतुर्नाभिपद्मोत्थितं विधिम् ।  
तमूचतुस्तौ धातारं हनिष्यावोऽद्य त्वामिह ॥ १९ ॥  
  
तं जागरय वैकुण्ठं यदि जीवितुमिच्छसि ।  
  
ततो ब्रह्मा महामायां योगनिद्रां जगत्प्रसूम् ॥ २० ॥  
  
प्रसादयामास तदा स्तुतिभिर्बहुभिर्भयात् ।  
चिरं स्तुताथ सा देवी ब्रह्मणा जगदात्मना ॥ २१ ॥  
  
प्रसन्ना तरसा व्यग्रमुवाच च यथाविधि ।  
किमर्थं संस्तुता चाहं किं करिष्याम्यहं तव ॥ २२ ॥  
  
तद् वद त्वं महाभाग करिष्याम्यहमद्य ते ।  
ततस्तेन महामाया प्रोक्ता धात्रा महात्मना ॥ २३ ॥  
  
प्रबोधय जगन्नाथं यावत्रो मां हनिष्यतः ।  
सम्मोहय दुराधर्षावसुरौ मधुकैटभौ ॥ २४ ॥  
  
इत्युक्ता सा तदा देवी ब्रह्मणा जगदात्मना ।  
बोधयामास वैकुण्ठं मोहयामास तौ तदा ॥ २५ ॥  
  
ततः प्रबुद्धः कृष्णस्तु ददर्श भयशालिनम् ।  
ब्रह्माणं तौ तदा घोरावसुरौ मधुकैटभौ ॥ २६ ॥  
  
ततस्ताभ्यां स युयुधे ह्यसुराभ्यां जनार्दन ।  
नाशकद्धारितुं वीरावसुरौ मधुकैटभौ ॥ २७ ॥  
  
अनन्तोऽपि फणाग्रेण तान्नो धर्तुं क्षमोऽभवत् ।  
युध्यमानान् महावीरान् वैकुण्ठ मधुकैटभान् ॥ २८ ॥  
  
अथ ब्रह्मा शिलारूपां स्थितिशक्तिं तदाकरोत् ।  
अर्धयोजनविस्तीर्णामर्धयोजनमायताम् ॥ २९ ॥  
  
तस्यां शिलायां गोविन्दो युयुधे नृपसत्तम ।  
सह ताभ्यां शिला सा तु प्रविवेश जलान्तरम् ॥ ३० ॥  
  
तस्यां तु शक्त्यां मग्नायां तोये स युयुधे हरिः ।  
पञ्चवर्षसहस्राणि बाहुयुद्धैर्निरन्तरम् ॥ ३१ ॥  
  
यदा वै नाशकद् हन्तुं तौ विष्णुर्जगतां पतिः ।  
परां चिन्तां तदावाप विधातापि भयात् ततः ॥ ३२ ॥  
  
ततस्तावेव तं विष्णुमूचतुर्बलदर्पितौ ।  
पुनः पुनर्जगन्मातृ-महामाया-विमोहितौ ॥ ३३ ॥  
  
तुष्टौ स्वस्त्वन्नियुद्धेन वरं वरय माधव ।  
तवेष्टं सम्प्रदास्यावः सत्यमेतद् ब्रुवोऽधना ॥ ३४ ॥  
  
तयोस्तद्वचनं श्रुत्वा माधवो जगतां पतिः ।  
उवाच तौ युवां वध्यौ भवतां मे महाबलौ ॥ ३५ ॥  
  
इति देहि वरं मह्यं दातव्यं यदि विद्यते ।  
तौ तदा प्राहतुर्नाशस्त्वत्तो नौ शोभनोऽधुना ॥ ३६ ॥  
  
तत्रावां जहि नो यत्र तोयं सम्प्रति विद्यते ।  
तयोस्तद्वचनं श्रुत्वा माधवो जगतां पतिः ॥ ३७ ॥  
  
ब्रह्माणं मां च शीघ्रेण प्राहेदं चात्मसञ्ज्ञया ।  
ब्रह्मशक्तिशिलां शीघ्रमुद्धृत्य ध्रियतां यथा ॥ ३८ ॥  
  
तत्र स्थित्वा महाघोरौ हनिष्यामि महाबलौ ।  
ततो ब्रह्मा ह्यहं चैव उद्दधार शिलां तु ताम् ॥ ३९ ॥  
  
तस्यां मध्ये पूर्वभागे ह्यह पर्वतरूपधृक् ।  
ऊर्ध्वे स्थित्वा शिलां भित्त्वा प्रविवेश रसातलम् ॥ ४० ॥  
  
ऐशान्यामभवत् कूर्मः पर्वतश्चाग्रहीच्छिलाम् ।  
वायव्यां तथानन्तो नैर्-ऋत्यां च सुरेश्वरी ॥ ४१ ॥  
  
महामाया जगद्धात्री शैलरूपप्रधारिणी ।  
आग्नेय्यां च तथा विष्णुरेकरूपेण संस्थितः ॥ ४२ ॥  
  
ब्रह्मशक्तिशिलां गृह्णन् भगवान् परमेश्वरः ।  
मध्ये ब्रह्मा त्वहं चैव वराहश्च तथापरः ॥ ४३ ॥  
  
ततो वराहपृष्ठस्य चरमे जगताम्पतिः ।  
स्थित्वा शिलामवष्टभ्य ब्रह्मशक्तिमधोगताम् ॥ ४४ ॥  
  
वामोरुजघने यत्नादारोप्य शिरसी तयो ।  
जगदाधारभूतः स सर्वयत्नेन संयुतः ॥ ४५ ॥  
  
सर्वर्बलैः समाक्रम्य चिच्छेद च पृथक् पृथक् ।  
मधुकैटभयोः सम्यग् ग्रीवयोः पृथिवीमृते ॥ ४६ ॥  
  
तस्य चाक्रमत स्थेम्ना ब्रह्मशक्तिरधोगता ।  
ध्रियमाणापि देवौघैर्यत्नादपि मुहुर्मुहुः ॥ ४७ ॥  
  
ततस्तयोस्तु मृतयोः शरीरे जगतां पतिः ।  
ब्रह्मशक्तिं समुद्धृत्य न्यधात् तस्यां प्रयत्नतः ॥ ४८ ॥  
  
उद्धृतायां पृथिव्यां तु तयोर्मेदोविलेपनैः ।  
सुदृढामकरोत् पृथ्वीं क्लेदितां तोयराशिभिः ॥ ४९ ॥  
  
मेदोविलेपनाद् यस्माद् गीयते मेदिनी च सा ।  
अद्यापि पृथिवी देवी देवराक्षसमानुषैः ॥ ५० ॥  
  
अथ काले बहुतिथे व्यतीते प्राणिसर्जने ।  
अगृह्णां दक्षतनयां भार्यार्थेऽहं वधूं वराम् ॥ ५१ ॥  
  
सा मेऽभूत् प्रेयसी भार्या प्रादाय समयं पितुः ।  
अनिष्टकारी त्वं चेत् स्याः प्राणांस्त्यक्ष्ये तदा त्वहम् ॥ ५२ ॥  
  
ततो यज्ञे समस्तांस्तु स च वव्रे चराचरम् ।  
न मां नापि सतीं वव्रे तदानीष्टान्मृता तु सा ॥ ५३ ॥  
  
ततो मोहं समाक्रान्ततामादाय मृतामहम् ।  
प्रातः पीठवरं तं तु भ्रममाण इतस्ततः ॥ ५४ ॥  
  
तस्यास्त्वङ्गानि पर्यायात् पतितानि यतो यतः ।  
तत् तत् पुण्यतमं जातं योगनिद्राप्रभावतः ॥ ५५ ॥  
  
तस्मिंस्तु कुब्जिकापीठे सत्यास्तद्योनिमण्डलम् ।  
पतितं तत्र सा देवी महामाया व्यलीयत ॥ ५६ ॥  
  
लीनायां योगनिद्रायां मयि पर्वतरूपिणिः ।  
स नीलवर्णः शैलोऽभूत्पतिते योनिमण्डले ॥ ५७ ॥  
  
स तु शैलो महातुङ्गः पातालतलमाविशत् ।  
तस्या आक्रमणाद्गाढं ह्यन्तस्थं द्रुहिणो ह्यधात् ॥ ५८ ॥  
  
स तु पूर्वं ब्रह्मशक्तिं शिलां धर्तुं चतुर्मुखः ।  
शैलरूपोऽभवत् तेन शैलरूपेण मामधात् ॥ ५९ ॥  
  
ब्रह्मा पर्वतरूपी स मयि पर्वतरूपिणि ।  
स शक्तोऽधोऽगमद् गाढमाक्रान्तो मायया विधेः ॥ ६० ॥  
  
उद्धृतायां पृथिव्यां तु तयोर्मेदोविलेपनैः ।  
सुदृढामकरोत् पृथ्वीं क्लेदितां तोयराशिभिः ॥ ४९ ॥  
  
मेदोविलेपनाद् यस्माद् गीयते मेदिनी च सा ।  
अद्यापि पृथिवी देवी देवराक्षसमानुषैः ॥ ५० ॥  
  
अथ काले बहुतिथे व्यतीते प्राणिसर्जने ।  
अगृह्णां दक्षतनयां भार्यार्थेऽहं वधूं वराम् ॥ ५१ ॥  
  
सा मेऽभूत् प्रेयसी भार्या प्रादाय समयं पितुः ।  
अनिष्टकारी त्वं चेत् स्याः प्राणांस्त्यक्ष्ये तदा त्वहम् ॥ ५२ ॥  
  
ततो यज्ञे समस्तांस्तु स च वव्रे चराचरम् ।  
न मां नापि सतीं वव्रे तदानीष्टान्मृता तु सा ॥ ५३ ॥  
  
ततो मोहं समाक्रान्ततामादाय मृतामहम् ।  
प्रातः पीठवरं तं तु भ्रममाण इतस्ततः ॥ ५४ ॥  
  
तस्यास्त्वङ्गानि पर्यायात् पतितानि यतो यतः ।  
तत् तत् पुण्यतमं जातं योगनिद्राप्रभावतः ॥ ५५ ॥  
  
तस्मिंस्तु कुब्जिकापीठे सत्यास्तद्योनिमण्डलम् ।  
पतितं तत्र सा देवी महामाया व्यलीयत ॥ ५६ ॥  
  
लीनायां योगनिद्रायां मयि पर्वतरूपिणिः ।  
स नीलवर्णः शैलोऽभूत्पतिते योनिमण्डले ॥ ५७ ॥  
  
स तु शैलो महातुङ्गः पातालतलमाविशत् ।  
तस्या आक्रमणाद्गाढं ह्यन्तस्थं द्रुहिणो ह्यधात् ॥ ५८ ॥  
  
स तु पूर्वं ब्रह्मशक्तिं शिलां धर्तुं चतुर्मुखः ।  
शैलरूपोऽभवत् तेन शैलरूपेण मामधात् ॥ ५९ ॥  
  
ब्रह्मा पर्वतरूपी स मयि पर्वतरूपिणि ।  
स शक्तोऽधोऽगमद् गाढमाक्रान्तो मायया विधेः ॥ ६० ॥  
  
ततो वराहः संसक्तो मयि मां स तु माधवः ।  
शैलरूपः शैलरूपं धर्तुं समुपचक्रमे ॥ ६१ ॥  
  
सोऽप्यधोऽयान्मया सार्धं तदा पर्वतरूपिणी ।  
आक्रम्य देवीं पृथिवीं स्थितो भुवि निखानितः ॥ ६२ ॥  
  
शतं शतं योजनानां तुङ्गमासीद् गिरित्रयम् ।  
तदाक्रान्तं महादेव्या सर्वमेव ह्यधोगतम् ॥ ६३ ॥  
  
क्रोशमात्रस्थितं तुङ्गशेषं तत्त्रितयस्य तु ।  
एका समस्तजगतां प्रकृतिः सा यतस्ततः ॥ ६४ ॥  
  
ब्रह्मविष्णुशिवैर्देवैर्धृता सा जगतां प्रसूः ।  
तत्र पूर्वो ब्रह्मशैलः श्वेत इत्युच्यते सुरैः ॥ ६५ ॥  
  
मद्रूपधारी शैलस्तु नील इत्युच्यते तथा ।  
स तु मध्यगतः पीठस्त्रिकोणोलूखलाकृतिः ॥ ६६ ॥  
  
विभ्राजमानः सततं मध्ये ब्रह्मवराहयोः ।  
वराहः शैलरूपो यः स चित्र इति कथ्यते ॥ ६७ ॥  
  
सर्वेषां संस्थितः पश्चाद् दीर्घः सर्वेभ्य एव तु ।  
  
ऐशान्यां योऽभवत् कूर्मः शैलरूपो महाद्युतिः ॥ ६८ ॥  
  
मणिकर्णः स नाम्ना तु ख्यातो देवौघसेवितः ।  
योऽनन्तरूपः शैलस्तु वायव्यां समवस्थितः ॥ ६९ ॥  
  
मणिपर्वतसञ्ज्ञोऽसौ पर्वतो माधवप्रियः ।  
महामाया गिरिर्यस्तु नैर्-ऋत्यां समवस्थितः ॥ ७० ॥  
  
स गन्धमादनो नाम्ना सर्वदा शङ्करप्रियः ।  
वराहपृष्ठचरमे यतश्छिन्नौ महासुरौ ॥ ७१ ॥  
  
हरिणा तत्र संयातः पाण्डुनाथ इति स्मृतः ।  
ब्रह्मशक्तिशिलायास्तु पूर्वभागे तु मध्यतः ॥ ७२ ॥  
  
यस्तु पर्वतरूपोऽहं स तु भस्मचलाह्वयः ।  
एवं पुण्यतमे पीठे कुब्जिकापीठसञ्ज्ञके ॥ ७३ ॥  
  
नीलकूटे मया सार्धं देवी रहसि संस्थिता ।  
सत्यास्तु पतितं तत्र विशीर्णं योनिमण्डलम् ॥ ७४ ॥  
  
शिलात्वमगमच्छैले कामाख्या तत्र संस्थिता ।  
संस्पृश्य तां शिलां मर्त्यो ह्यमरत्वमवाप्नुयात् ॥ ७५ ॥  
  
अमर्त्यो ब्रह्मसदनं तत्स्थो मोक्षमवाप्नुयात् ।  
  
तस्याः शिलाया माहात्म्यं यत्र कामेश्वरी स्थिता ॥ ७६ ॥  
  
अद्भुतं यस्य गुह्ये तु लोहं भस्म भवेद्गतम् ।  
सा चापि प्रत्यहं तत्र पञ्चमूर्तिधराभवत् ॥ ७७ ॥  
  
मोहार्थं सर्वलोकानां ममापि प्रीतये शिवा ।  
अहं पञ्चमुखेनाशु पञ्चभागे व्यवस्थितः ॥ ७८ ॥  
  
ईशानः पूर्वभागस्थः कामेश्वर्याः प्रधानतः ।  
ऐशान्यां वै तत्पुरुषो ह्यघोरस्तस्य सन्निधौ ॥ ७९ ॥  
  
सद्योजातोऽथ वायव्यां वामदेवस्तु सङ्गतः ।  
देव्याश्चापि नरश्रेष्ठ पञ्चरूपाणि भैरव ॥ ८० ॥  
  
शृणु वेताल गुह्यानि देवैरपि सदैव हि ।  
कामाख्या त्रिपुरा चैव तथा कामेश्वरी शिवा ॥ ८१ ॥  
  
शारदाथ महालोका कामरूपगुणैर्युता ।  
मयि लिङ्गत्वमापन्ने शिलायां योनिमण्डले ॥ ८२ ॥  
  
सर्वे शिलात्वमगमच्छैलरूपाश्च निर्जराः ।  
यथाहं निजरूपेण रेमे वै सह कामया ॥ ८३ ॥  
  
शिलारूपप्रतिच्छन्नास्तथा सर्वास्तु देवताः ।  
शिलारूपप्रतिच्छन्नाः शैले शैले व्यवस्थिता ॥ ८४ ॥  
  
रमन्ते च स्वरूपेण नित्यं रहसि सङ्गताः ।  
ब्रह्मा विष्णुर्हरश्चात्र दिक्पालाः सर्व एव ते ॥ ८५ ॥  
  
अन्येऽप्यत्र स्थिता देवाः सानुकूलाः सदा मयि ।  
उपासितुं तदा देवीं कामाख्यां कामरूपिणीम् ॥ ८६ ॥  
  
नीलशैलस्त्रिकोणस्तु मध्यनिम्नः सदाशिवः ।  
तन्मध्ये मण्डलं चारु त्रिंशच्छक्तिसमन्वितम् ॥ ८७ ॥  
  
उहा मनोभवा तत्र मनोभवविनिर्मिता ।  
योनिस्तस्यां शिलायां तु शिलारूपा मनोहरा ।  
वितस्तिमात्रविस्तीर्णा एकविंशाङ्गुलीयुता ॥ ८८ ॥  
  
क्रमसूक्ष्मविनम्रा सा भस्मशैलानुगामिनी ।  
अहामाया जगद्धात्री मूलभूता सनातनी ॥ ८९ ॥  
  
सिन्दूरकुङ्कुमारक्ता सर्वकामप्रदायिनी ।  
तस्यां योनौ पञ्चरूपा नित्यं क्रीडति कामिनी ॥ ९० ॥  
  
तत्राष्टौ योगिनीर्नित्या मूलभूताः सनातनीः ।  
पूर्वोक्ताः शैलपुत्र्याद्याः स्थिता देव्याः समन्ततः ॥ ९१ ॥  
  
तासां तु पीठनामानि शृणु चैकत्र भैरव ।  
गुप्तकामा च श्रीकामा तथान्या विन्ध्यवासिनी ॥ ९२ ॥  
  
कोटीश्वरी वनस्था तु पाददुर्गा तथापरा ।  
दीर्घेश्वरी क्रमादेव प्रकटा भुवनेश्वरी ॥ ९३ ॥  
  
स्वयोगिन्यः पीठनाम्ना ख्याता अष्टौ च देवताः ।  
सर्वतीर्थानि चैकत्र जलरूपाणि भैरव ॥ ९४ ॥  
  
स्थितानि नाम्ना सौभाग्यसरस्यल्पापि पुण्यदा ।  
विष्णुस्तु तीरे तस्यास्तु नाम्ना कमल इत्युत ॥ ९५ ॥  
  
कामुकाख्यस्तु वटुकः कामाख्याभ्यर्णसंस्थितः ।  
लक्ष्मीः सरस्वती देव्यौ देव्याः सङ्गे व्यवस्थिते ॥ ९६ ॥  
  
ललिताख्याभवल्लक्ष्मीर्मातङ्गी तु सरस्वती ।  
गणाध्यक्षः पूर्वभागे तस्य शैलस्य संस्थितः ॥ ९७ ॥  
  
सिद्धः स नाम्ना विख्याता द्वारे देव्याः प्रियः सुतः ।  
कल्पवृक्षः कल्पवल्ली तिन्तिडी चापराजिता ॥ ९८ ॥  
  
भूत्वा तस्मिन् महाशैले स्थितो देव्या धृतः प्रिये ।  
वराहः पाण्डुनाथाख्यः स्थितस्तत्र हरिर्यतः ॥ ९९ ॥  
  
जघने शिरसी कृत्वा जघान मधुकैटभौ ।  
तस्यासन्ने ब्रह्मकुण्डं ब्रह्मणा निर्मितं पुरा ॥ १०० ॥  
  
ईशानाख्यः शिवो यत्र तत् सिद्धेश्वरसञ्ज्ञकम् ।  
शिलारूपं सिद्धकुण्डं मध्यस्थं विद्धि भैरव ॥ १०१ ॥  
  
क्रमसूक्ष्मविनम्रा सा भस्मशैलानुगामिनी ।  
अहामाया जगद्धात्री मूलभूता सनातनी ॥ ८९ ॥  
  
सिन्दूरकुङ्कुमारक्ता सर्वकामप्रदायिनी ।  
तस्यां योनौ पञ्चरूपा नित्यं क्रीडति कामिनी ॥ ९० ॥  
  
तत्राष्टौ योगिनीर्नित्या मूलभूताः सनातनीः ।  
पूर्वोक्ताः शैलपुत्र्याद्याः स्थिता देव्याः समन्ततः ॥ ९१ ॥  
  
तासां तु पीठनामानि शृणु चैकत्र भैरव ।  
गुप्तकामा च श्रीकामा तथान्या विन्ध्यवासिनी ॥ ९२ ॥  
  
कोटीश्वरी वनस्था तु पाददुर्गा तथापरा ।  
दीर्घेश्वरी क्रमादेव प्रकटा भुवनेश्वरी ॥ ९३ ॥  
  
स्वयोगिन्यः पीठनाम्ना ख्याता अष्टौ च देवताः ।  
सर्वतीर्थानि चैकत्र जलरूपाणि भैरव ॥ ९४ ॥  
  
स्थितानि नाम्ना सौभाग्यसरस्यल्पापि पुण्यदा ।  
विष्णुस्तु तीरे तस्यास्तु नाम्ना कमल इत्युत ॥ ९५ ॥  
  
कामुकाख्यस्तु वटुकः कामाख्याभ्यर्णसंस्थितः ।  
लक्ष्मीः सरस्वती देव्यौ देव्याः सङ्गे व्यवस्थिते ॥ ९६ ॥  
  
ललिताख्याभवल्लक्ष्मीर्मातङ्गी तु सरस्वती ।  
गणाध्यक्षः पूर्वभागे तस्य शैलस्य संस्थितः ॥ ९७ ॥  
  
सिद्धः स नाम्ना विख्यातो द्वारे देव्याः प्रियः सुतः ।  
कल्पवृक्षः कल्पवल्ली तिन्तिडी चापराजिता ॥ ९८ ॥  
  
भूत्वा तस्मिन् महाशैले स्थितो देव्या धृतः प्रिये ।  
वराहः पाण्डुनाथाख्यः स्थितस्तत्र हरियतः ॥ ९९ ॥  
  
जघने शिरसी कृत्वा जघान मधुकैटभौ ।  
तस्यासन्ने ब्रह्मकुण्डं ब्रह्मणा निर्मितं पुरा ॥ १०० ॥  
  
ईशानाख्यः शिवो यत्र तत् सिद्धेश्वरसञ्ज्ञकम् ।  
शिलारूपं सिद्धकुण्डं मध्यस्थं विद्धि भैरव ॥ १०१ ॥  
  
तस्यासन्ने गयाक्षेत्रं क्षत्रं वाराणसी तथा ।  
योनिमण्डलसङ्काशं कुण्डं भूत्वा व्यवस्थितम् ॥ १०२ ॥  
  
तत्रैवामृतकुण्डं तु सुधासङ्घप्रपूरितम् ।  
मम प्रियार्थमिन्द्रेण स्थापितं सह निर्जरैः ॥ १०३ ॥  
  
वामदेवाह्वयं शीर्षं श्रीकामेश्वरसञ्ज्ञकम् ।  
कामकुण्डं महापुण्यं तस्यासन्ने व्यवस्थितम् ॥ १०४ ॥  
  
केदारसञ्ज्ञकं क्षेत्रं मध्यस्थं सिद्धकामयोः ।  
दीर्घं चतुर्दशव्यामच्छायाच्छत्राह्वयं तु तत् ॥ १०५ ॥  
  
तस्यासन्ने शैलपुत्री गुप्तकामाह्वया तु सा ।  
गुप्तकुण्डस्य मध्यस्था कामेशग्रावणि सङ्गता ॥ १०६ ॥  
  
कामेश्वरशिलासक्ता कामाख्यासञ्ज्ञिता सदा ।  
पूर्वभागेण संसक्ता योनेस्तु परमार्गतः ॥ १०७ ॥  
  
कामकामाख्ययोर्मध्ये कालरात्रिर्व्यवस्थिता ।  
पीठे दीर्घेश्वरो नाम्ना सीमाभागे प्रचण्डिका ॥ १०८ ॥  
  
कामाख्याप्रस्तरप्रान्ते कूष्माण्डी नाम योगिनी ।  
पीठे कोटीश्वरी नाम्ना योनिरूपेण संस्थिता ॥ १०९ ॥  
  
यच्चाघोराह्वयं शीर्षं तत्कामायास्तु दक्षिणे ।  
पीठे भैरवनामा तु गदिते परमार्थिभिः ॥ ११० ॥  
  
चामुण्डा भैरवी नाम्ना भैरवासन्नसंस्थिता ।  
नायिका कामदा भक्तेश्चण्डमुण्डविनाशिनी ॥ १११ ॥  
  
कामाभैरवयोर्मध्ये स्वयं देवी सुरापगा ।  
हिताय सर्वजगतां देव्यास्तु प्रीतये सदा ॥ ११२ ॥  
  
सद्योजाताह्वयं शीर्षं पीठे त्वाम्रातकेश्वरम् ।  
भैरवाख्ये गह्वरे तु स्थितं देवर्षिसेवितम् ॥ ११३ ॥  
  
विद्धि तत्रैव दुर्गाख्यां नायिकां योनिरूपिणीम् ।  
सिद्धकामेश्वरी नाम्ना ख्याता देवेष नित्यशः ॥ ११४ ॥  
  
अजीर्णपत्रः सुच्छायो वृक्षस्तत्र सुसंस्थितः ।  
आम्रातकः कल्पवृक्षः कल्पवल्लीसमन्वितः ॥ ११५ ॥  
  
पीठे तु सिद्धगङ्गाख्या स्वयं गङ्गा समुत्थिता ।  
आम्रातकस्य निकटे मम प्रीतिविवृद्धये ॥ ११६ ॥  
  
पुष्कराख्यं तु तत्क्षेत्रं पीठे त्वाम्रातकाह्वयम् ।  
ऐशान्यां तत्पुरुषाख्यं मम शीर्षं व्यवस्थितम् ॥ २१७ ॥  
  
भुवनेश्वरनाम्ना तु पीठे ख्यातं च भैरव ।  
गह्वरं भुवनेशस्य भुवनानन्दसञ्ज्ञकम् ॥ ११८ ॥  
  
तस्यासन्ने तु सुरभिः शिलारूपेण संस्थिता ।  
कामधेनुरिति ख्याता पीठे कामप्रदायिनी ॥ ११९ ॥  
  
योऽसौ शरभमूर्तिर्मे मध्यखण्डप्रचण्डकः ।  
महाभैरवनामाभूत् कोटिलिङ्गाह्वयस्तु सः ॥ १२० ॥  
  
मूर्तिभिः पञ्चभिः पञ्चभागेषु समवस्थितः ।  
अहं पश्चादतिप्रात्या भैरवाख्यः स्थितो धरे ॥ १२१ ॥  
  
महागौरी तु या देवी योगिनी सिद्धरूपिणी ।  
सा ब्रह्मपर्वते चास्ते शिलारूपेण चोर्ध्वतः ॥ १२२ ॥  
  
अतीवरूपसम्पन्ना नाम्ना सा भुवनेश्वरी ।  
यत्र ब्रह्मा तु संसक्तो मयि पर्वतरूपिणि ॥ १२३ ॥  
  
कल्पवल्ली तु तत्रास्ते नाम्ना सा त्वपराजिता ।  
कामधेनुरदूरस्था पूर्वभागे महेश्वरी ॥ १२४ ॥  
  
श्रीकामाख्या योनिरूपा चण्डिका सा तु योगिनी ।  
आग्नेय्यां विद्धि तां संस्थां सर्वकामप्रदां शुभाम् ॥ १२५ ॥  
  
योगिनी चण्डघण्टाख्या पीठेऽभूद् विन्ध्यवासिनी ।  
योगिनी स्कन्दमाता तत्पीठेऽभूद् वनवासिनी ॥ १२६ ॥  
  
कात्यायनी पीठनाम्ना पाददुर्गेति गद्यते ।  
नैर्-ऋत्यां नीलशैलस्य प्रान्ते सा संस्थिता शिवा ॥ १२७ ॥  
  
योऽसौ नन्दी मम तनुः स तु पाषाणरूपधृक् ।  
संस्थितः पश्चिमद्वारि हनुमान् पीठनामतः ॥ १२८ ॥  
  
और्व उवाच   
  
इति तस्य वचः श्रुत्वा शम्भोरमिततेजसः ।  
भैरवस्य तु पप्रच्छ वेतालोऽपि समुत्सुकः ॥ १२९ ॥   
वेतालभैरवावूचतुः  
  
श्रुतः पीठक्रमस्तात देव्याः पूजाक्रमस्तथा ।  
श्रोतुमिच्छामि मूर्तीनां पञ्चानामपि शङ्कर ॥ १३० ॥  
  
रूपाणि पञ्चमूर्तीनां मन्त्राणि च समन्ततः ।  
तत्र मन्त्राणि तन्त्राणि वद नौ वृषभध्वज ॥ १३१ ॥  
  
ईश्वर उवाच   
  
शृणु वक्ष्यामि वेताल मन्त्रं तन्त्रं पृथक् पृथक् ।  
कामाख्यापञ्चमूर्तीनां रूपं कल्पं च भैरव ॥ १३२ ॥  
  
कामस्थं काममध्यस्थं कामदेवपुटीकृतम् ।  
कामेन कामयेत् कामी कामं कामे नियोजयेत् ॥ १३३ ॥  
  
ज्येष्ठं तु व्यञ्जनं ब्रह्मन् परः शान्तं तदुच्यते ।  
प्रथमं क्रमतः कुर्यात्तत्संसक्तं सुधामयम् ॥ १३४ ॥  
  
प्रजापतिस्तथा शक्रबीजं संस्थादिसंयुतम् ।  
चन्द्रार्धसहितं बीजं कामाख्यायाः प्रचक्ष्यते ॥ १३५ ॥  
  
इदं धर्मप्रदं काममोक्षार्थानां प्रदायकम् ।  
इदं रहस्यं परममन्यत्र तु सुदुर्लभम् ॥ १३६ ॥  
  
श्रोत्रेणोद्यम्य शृणुयाद् गुरुवक्त्रान्नरोत्तमः ।  
स कामानखिलान् प्राप्य शिवलोके महीयते ॥ १३७ ॥  
  
श्रुतिसकलितसारं देवकण्ठौघहारं  
सकलकलुषहारि श्रीधरानन्दकारि ।  
सुनयसुभगगोभिभ्राजयेद्यद्यशोभि-  
स्तदिह शिवसमस्तं विघ्नहन्त्रीङ्गितार्थम् ॥ १३८ ॥  
  
नयनकरभकारि ध्यानिनां चोपकारि  
प्रणयिसुनयसंस्थं देवसत्याह्निकस्थम् ।  
परमपदविशीर्णं सर्वदौर्भाग्यजीर्णं शृणु शिवपदरूपं   
कामदेव्याः स्वरूपम् ॥ १३९ ॥  
  
श्रवणगगनमात्रा चार्दितं यस्य नाम  
प्रभवति बहुभूत्यै नीतिमार्गैकधाम ।  
सुरगणगणनायां कुण्डली यस्य शक्ति-  
स्तदिह परमरूपं चिन्तनीयं हताशैः ॥ १४० ॥  
  
रविशशियुतकर्णा कुङ्कुमापीतवर्णा  
मणिकनकविचित्रा लोलकर्णा त्रिनेत्रा ।  
अभयवरदहस्ता साक्षसूत्रप्रशस्ता  
प्रणतसुरनरेशा सिद्धकामेश्वरी सा ॥ १४१ ॥  
  
अरुणकमलसंस्था रक्तपद्मासनस्था  
नवतरुणशरीरा मुक्तकेशी सुहारा ।  
शवहृदि पृथुतुङ्गस्तन युग्मा मनोज्ञा  
शिशुरविसमवस्त्रा अर्वकामेश्वरी सा ॥ १४२ ॥  
  
विपुलविभवदात्री स्मेरवक्त्रा सुकेशी  
अलितनखरदन्ता सामिचन्द्रावनम्रा ।  
मनसिजदृषदिस्था योनिमुद्रालसन्ती  
अवनगमनशक्ता संश्रुतस्थानहागा ॥ १४३ ॥  
  
चिन्त्या चैवं विद्युदग्निप्रकाशा  
धर्मार्थाद्यं साधकैर्वाञ्छितार्थैः ।  
कल्प्यन्तु त्रीण्यर्यतदं सम्यगर्यं  
वेताल त्वं भैरव श्रीप्रतिष्ठम् ॥ १४४ ॥  
  
तस्मिन्नर्धं मण्डलं यद्धि पश्चात्  
कार्यं चैतच्चन्दनैः पुष्पयुक्तैः ।  
पर्यायो यो लेखने पूर्वमुक्तो देवीतन्त्रे सोऽत्र पूर्व विधेयः ॥ १४५ ॥  
  
इति श्रीकालिकापुराणे कामाख्यापूजातन्त्रे विषष्टितमोऽध्यायः ॥ ६२ ॥  
त्रिषष्टितमोऽध्यायः  
  
ईश्वर उवाच  
  
वैष्णवीतन्त्रमन्त्रस्य यथापूर्वं मयोदितम् ।  
मण्डलं प्रतिपत्त्या तु पर्यायो मण्डलस्य यः ॥ १ ॥  
  
स एवं प्रथमं कार्यः शिलायां पुष्पचन्दनैः ।  
पात्रादीनां प्रतिष्थानं तथैवात्रापि योजयेत् ॥ २ ॥  
  
वैष्णवीतन्त्रमन्त्रस्य प्रोक्ता याः प्रतिपत्तयः ।  
अत्र ताः सकला योज्या आसनाद्यैश्च पूजनम् ॥ ३ ॥  
  
तेभ्योऽन्यो यो विशषोऽत्र तद् वक्ष्ये शृणु भैरव ।  
प्रथमं भास्करायार्घ्यं प्रदद्याच्श्वेतसर्षपैः ॥ ४ ॥  
  
पुष्पचन्दनसंवीतैः सगणाय महात्मने ।  
आसनार्चनशेषे तु पठोक्ताः सर्वदेवताः ॥ ५ ॥  
  
पीठनाम्ना तु संयोज्या मण्डलस्य तु मध्यतः ।  
  
ध्यानस्वरूपं भिन्नं तद् वैष्णव्या सह भैरव ॥ ६ ॥  
  
कामायाः सर्वमन्यत् तु महामायास्तवोदितम् ।  
योगिनीस्तु चतुःषष्टिः पूजयेच्च पृथक् पृथक् ॥ ७ ॥  
  
गुहां मनोभवां चापि महोत्साहां तथा सखीम् ।  
अनन्तरं पूजयेत् तु दिक्पालांश्च नवग्रहान् ॥ ८ ॥  
  
रूपतस्तान् समुद्दिश्य पूजयेदिष्टसिद्धये ।  
पूर्वद्वारे गणपतिं प्रथमं तु प्रपूजयेत् ॥ ९ ॥  
  
नन्दिनं च हनूमन्तं पश्चिमद्वारि पूजयेत् ।  
भृङ्गी चोत्तरतः पूज्यो महाकालस्तु दक्षिणे ॥ १० ॥  
  
एते मम द्वारपाला देव्या द्वारे प्रपूजयेत् ।  
पात्रामृतीकृतिविधौ कुर्याद् वै काममुद्रया ॥ ११ ॥  
  
भूतापसारणं कुर्यात् पूर्वं तालत्रयेण तु ।  
वामहस्ते दक्षिणेन पाणिना तालमाहरेत् ॥ १२ ॥  
  
हू& हू& फडितिमन्त्रेण वेतालादींश्च सारयेत् ।  
सर्वमुत्तरतन्त्रोक्तं तन्त्रं कुर्यात् तु साधकः ॥ १३ ॥  
  
अत्रोक्तेन स्वरूपेण प्राणायामं तथा चरेत् ।  
स्नापयेत् प्रथमं देवीं मूलमन्त्रेण पूजकः ॥ १४ ॥  
  
मधुक्षीराज्यदधिभिर्गोमूत्रैर्गोमयैस्तथा ।  
रत्नोदकैः शर्कराभिर्गुडरत्नकुशोदकैः ॥ १५ ॥  
  
सितसर्षपमुद्गाभ्यां तिलक्षीरैस्तथा यवैः ।  
रक्तचन्दनपुष्पैश्च दूर्वाभी रोचनायुतैः ॥ १६ ॥  
  
नवभिर्वितरेदर्घ्यं शिलायां योनिसन्निधौ ।  
आसनं पाद्यमर्घ्यं च तत आचमनीयकम् ॥ १७ ॥  
  
मधुपर्कं स्नानजलं वस्त्रं चन्दनभूषणम् ।  
पुष्पं धूपं च दीपं च नेत्राञ्जनमतः परम् ॥ १८ ॥  
  
नैवेद्याचमनीये च प्रदक्षिणनमस्कृती ।  
एते षोडश निर्दिष्टा उपचारास्तु पीठतः ॥ १९ ॥  
  
आवाहयेन्महादेवीं गायत्र्या कामयोगया ।  
तामेव विद्धि वेताल गुह्यं भैरवदैवतम् ॥ २० ॥  
  
कामाख्ये त्वमिहागच्छ यथावन्मम सन्निधौ ।  
पूजाकरणि सान्निध्यमिह कल्पय कामिनि ॥ २१ ॥  
  
कामाख्यायै च विद्महे कामेश्वर्यै तु धीमहि ।  
ततः कुर्यान्महादेवी ततश्चानु प्रचोदयात् ॥ २२ ॥  
  
एषा तु कामगायत्री पूजयेदनया शुभाम् ।  
पूजावसाने च बलीन्देव्याः प्रीत्यै निवेदयेत् ॥ २३ ॥  
  
रुद्राक्षमालया जाप्यमादायैव समाचरेत् ।  
त्रयक्षरैर्मूलमन्त्रस्य त्रिधा वृत्तः प्रपूजयेत् ॥ २४ ॥  
  
कामाख्यायाः षडङ्गानि आह्वानानन्तरे तथा ।  
वैष्णवीतन्त्रमन्त्रस्य कराङ्गन्यासयोश्च ये ॥ २५ ॥  
  
स्वराः प्रोक्तास्तैः स्वरैस्तु सार्धचन्द्रैः सबिन्दुकैः ।  
मूलमन्त्राद्यक्षराभ्यां युगपत्तु नियोजितैः ॥ २६ ॥  
  
कनिष्ठादिक्रमेणैव ह्यङ्गन्यासं समाचरेत् ।  
अङ्गन्यासकरन्यासौ कृत्वा पश्चात्तु साधकः ॥ २७ ॥  
  
हृच्छिरस्तु शिखावर्मनेत्रास्योदरपृष्ठतः ।  
बाह्वोः पाण्योर्जङ्घयोश्च पादयोश्चापि विन्यसेत् ॥ २८ ॥  
  
अभयं वरदं हस्तमक्षमालां च सूत्रकम् ।  
पूजयेच्छशिनं सूर्यं शिरश्चान्द्रकलां तथा ॥ २९ ॥  
  
रक्तपद्मं शवं चैव लौहित्यं ब्रह्मपुत्रकम् ।  
मनोभवां शिलां तत्र शक्तिस्थां शवमध्यतः ॥ ३० ॥  
  
देव्याः प्रपूजयेद्भक्तः कारवालं च पार्श्वतः ।  
पीठादिदेवतास्तत्र यजेत् कामेश्वरीं शुभाम् ॥ ३१ ॥  
  
त्रिपुरां पूजयेन्मध्ये पीठप्रत्यधिदेवताम् ।  
शारदां च महोत्साहां मध्य एव प्रपूजयेत् ॥ ३२ ॥  
  
चण्डेश्वरी महादेवी देव्या निर्माल्यधारिणी ।  
योनिमुद्रा समाख्याता कामाख्या विसर्जने ॥ ३३ ॥  
  
इदं द्रव्यं तु सिन्दूरचन्दनागुरुकुङ्कुमैः ।  
इति यो हि मया प्रोक्तो विशेषः परिपूजने ॥ ३४ ॥  
  
एभिर्विशेषैः सहितं वैष्णवीतन्त्रगोचरम् ।  
सर्वं कल्पं समासाद्य कामाख्यां परिपूजयेत् ॥ ३५ ॥  
  
अनेनैव विधानेन कामाख्यां यस्तु पूजयेत् ।  
मनोभवगुहामध्ये स याति परमां गतिम् ॥ ३६ ॥  
  
ब्रह्माणी चण्डिका रौद्री गौरीन्द्राणी तथैव च ।  
कौमारी वैष्णवी दुर्गा नरसिंही च कालिका ॥ ३७ ॥  
  
चामुण्डा शिवदूती च वाराही कौशिकी तथा ।  
माहेश्वरी शाङ्करी च जयन्ती सर्वमङ्गला ॥ ३८ ॥  
  
काली कपालिनी मेधा शिवा शाकम्भरी तथा ।  
भीमा शान्ता भ्रामरी च रुद्राणी चाम्बिका तथा ॥ ३९ ॥  
  
क्षमा धात्री तथा स्वाहा स्वधापर्णा महोदरी ।  
घोररूपा महाकाली भद्रकाली भयङ्करी ॥ ४० ॥  
  
क्षेमकरी चोग्रचण्डा चण्दोग्रा चण्डनायिका ।  
चण्डा चण्डवती चण्डी महामोहा प्रियङ्करी ॥ ४१ ॥  
  
कलविकरिणी देवी बलप्रमथिनी तथा ।  
मदनोन्मथिनी देवी सर्वभूतस्य दामनी ॥ ४२ ॥  
  
उमा तारा महानिद्रा विजया च जया तथा ।  
पूर्वोक्ताः शैलपुत्र्याद्या योगिन्यष्टौ च याः क्रमात् ॥ ४३ ॥  
  
ताभिरेभिश्च सहिताः चतुःषष्टिं च योगिनीः ।  
पूजयेन्मण्डलस्यान्तः सर्वकामार्थसिद्धये ॥ ४४ ॥  
  
नानाविधं तु नैवेद्यं पानं पायसमेव च ।  
मोदकापूपपिष्टादि देव्यै सम्यक् प्रदापयेत् ॥ ४५ ॥  
  
एवं तु पूजयेद् देवीं कामाख्यां वरदायिनीम् ।  
भक्तियुक्तो नरो यस्तु सर्वान् लभते प्रियान् ॥ ४६ ॥  
  
महोत्साहा तु या देवी महामाया तु सा स्मृता ।  
वैष्णवीतन्त्रमन्त्रेण सा पूज्या योनिमण्डले ॥ ४७ ॥  
  
तदेव मण्डलं चास्य ह्यङ्गन्यासं तथैव च ।  
सा एव पूजापर्याये तद्ध्यानं सैव दैवता ॥ ४८ ॥  
  
तन्त्रं तदेवमुक्तं तु तस्मान्नान्यं तु किञ्चन ।  
मण्डलादिविसृष्ट्यर्थं महामायामहोत्सवे ॥ ४९ ॥  
  
यत्प्रोक्तं तेन तां देवीं महोत्साहां तु मण्डले ।  
स्नानपूर्वं पूजयेत्तु मध्वाज्यादिभिरासवैः ॥ ५० ॥  
  
शृणुतं त्रिपुरामूर्तेः कामाख्यायाः प्रपूजनम् ।  
एतस्या मूलमन्त्रं तु पूर्वमुत्तरतन्त्रके ॥ ५१ ॥  
  
युवयोरिष्टयोः सम्यक् क्रमात् तत् प्रतिपादितम् ।  
वाग्भवं कामबीजं तु डामरं चेति तत्त्रयम् ॥ ५२ ॥  
  
सर्वधर्माथकामादिसाधकं कुण्डलीयुतम् ।  
त्रीण्यस्मात् पुरतो दद्याद् दुर्गा ध्याता महेश्वरी ॥ ५३ ॥  
  
त्रिपुरेति ततः ख्याता कामाख्या कामरूपिणी ।  
तस्यास्तु स्नापनं यादृक्कामाख्यायाः प्रकीर्तितम् ॥ ५४ ॥  
  
तेनैव स्नापनं कुर्यान्मूलमन्त्रेण पूजकः ।  
रिकोणं मण्डलं चास्यास्त्रिपुरं तु त्रिरेखकम् ॥ ५५ ॥  
  
मन्त्रं तु अक्षरं ज्ञेयं तथा रूपं त्रयं पुनः ।  
त्रिविधा कुण्डली शक्तिस्त्रिदेवानां च सृष्टये ॥ ५६ ॥  
  
सर्वं त्रयं त्रयं यस्मात् त्रिपुरा तेन सा स्मृता ।  
उदीच्याद्यथ पूर्वान्ता रेखाः कार्यास्तु मण्डले ॥ ५७ ॥  
  
त्रिस्त्रिरेखास्तु कर्तव्यास्ता एव पुष्पचन्दनैः ।  
ऐशान्यमथ नैर्-ऋत्यां मन्त्रं कृत्वा तु संलिखेत् ॥ ५८ ॥  
  
नै-ऋत्यां चैव वायव्यां ततो ह्यैशान्यगां पुनः ।  
एवं त्रिकोणं विलिखेन्मण्डलस्यान्तरे पुनः ॥ ५९ ॥  
  
इशान्याद्यास्तु या रेखा सा तु शक्तिर्निगद्यते ।  
नैर्-ऋत्यां वायवीं याता ततो ह्यैशान्यगा तु या ॥ ६० ॥  
  
सा तु शम्भुः समाख्याता शक्त्या शम्भुं विभेदयेत् ।  
शक्त्या विभिन्नं भूतेशं वेष्टयेत् कमलेन तु ॥ ६१ ॥  
  
अष्टपत्रेण तां ध्यात्वा त्रिवर्णां प्राक् प्रपूजयेत् ।  
त्रिभिस्त्रिभिस्तु रेखाभिः शक्तिं शम्भुं च वेष्टयेत् ॥ ६२ ॥  
  
स्थानस्याभ्युक्षणं सम्यद्ध मार्जनं लिखनं तथा ।  
अस्त्रमन्त्रप्रयोगाणां भूतानामपसारणम् ॥ ६३ ॥  
  
वैष्णवीतन्त्रमन्त्रोक्तं तथैवोत्तरतन्त्रके ।  
यत् प्रोक्तं तत् तु सामान्यं प्राक् कुर्यात् साधको नरः ॥ ६४ ॥  
  
त्रिपुराया विशेषेण सहितं पूजनक्रमम् ।  
एतत् त्रिकोणं देवानां त्रयाणां स्थानमिष्यते ॥ ६५ ॥  
  
ऐशान्यां तु तथेशानो नैर्-ऋत्यां चतुराननः ।  
वायव्यां तु तथा ब्रह्मा षट्कोणेषु प्रकीर्तिताः ॥ ६६ ॥  
  
दलं त्वेकपुरं प्रोक्तं केशरं चापरं पुरम् ।  
पुरं शेषं त्रिकोणं तु त्रिकोणं मण्डलं स्मृतम् ॥ ६७ ॥  
  
दलेषु केशरे चापि त्रिकोणे च त्रिधा त्रिधा ।  
रेखास्तु विहिताः सम्यक् कुर्यात् तत्र पुनः पुनः ॥ ६८ ॥  
  
उत्तरं तद् भवेद् द्वारं तस्य वै धनुराकृतिः ।  
पूर्वद्वारं तु षट्कोणं चतुष्कोणं तु दक्षिणे ॥ ६९ ॥  
  
पश्चिमं तोरणाकारं यथा चान्यत्र मण्डले ।  
ऐशान्यां पञ्चबाणांस्तु लिखेद् वह्नौ च तद्धनुः ॥ ७० ॥  
  
नैर्-ऋत्यां पुस्तकं चापि वायव्यामक्षमालिकाम् ।  
एवं कृत्वा मण्डलं तु धृत्वा वामेन पाणिना ॥ ७१ ॥  
  
वाग्वेश्मने नम इति मण्डलं पूजयेत् ततः ।  
पूजयित्वा ततो भूतान् नालिकात्रितयेन तु ॥ ७२ ॥  
  
मूलमन्त्रेण पूर्वोक्तैर्मन्त्रैरपि अमाचरेत् ।  
नवभिश्छोटिकाभिस्तु त्रिधा कृत्वा तु वेष्टनम् ॥ ७३ ॥  
  
अभ्युक्षणं ततः कुर्याद् भूतानामपसारणम् ।  
प्रतिपत्तिस्तु पात्रस्य अर्घ्यार्थं नवधा पुनः ॥ ७४ ॥  
  
पूर्ववत् साधकः कुर्याद् दहनं प्लवनं तथा ।  
अमृतीकरणं कुर्यात् प्रथमं धेनुमुद्रया ॥ ७५ ॥  
  
योनिमुद्रां ततः कुर्यात् पात्रतोयं तु त्रिः स्पृशेत् ।  
मार्तण्डभैरवायार्घ्यं दूर्वाभिः सिद्धसर्षपैः ॥ ७६ ॥  
  
रक्तपुष्पैश्चन्दनैश्च सगणाय निवेदयेत् ।  
पाणिकच्छपिकां कृत्वा चिन्तनं योनिमुद्रया ॥ ७७ ॥  
  
आदौ मध्ये च कर्तव्यं क्रमाद् वेतालभैरव ।  
अस्त्रमन्त्रेण पात्रस्य स्थापनार्थं तु मण्डलम् ॥ ७८ ॥  
  
षट्कोणं तु लिखेत् पूर्वं तन्मन्त्रस्थापनेऽपि च ।  
ऐ& आ& क्लीमिति मन्त्रेण त्रिधा पात्रे जलं क्षिपेत् ॥ ७९ ॥  
  
त्रिधा गन्धं च पुष्पं च त्रिधा दूर्वाक्षतं पुनः ।  
रा& ह्री& ह्रू& ह्रै& ह्रौमिति च अङ्गुष्ठादि क्रमान्न्यसेत् ॥ ८० ॥  
  
ॐ ह्र इत्यस्त्रमन्त्रेण पाणिपृष्ठतले तथा ।  
हृदयादिक्रमात् पश्चान्न्यासं कुर्यात् त्रिधा त्रिधा ॥ ८१ ॥  
  
संयोज्य पाण्योः क्रमतश्चाङ्गुष्ठादि द्वयं द्वयम् ।  
त्रिधा त्रिधा पृथक् कुर्याच्छेषाङ्गानि च विन्यसेत् ॥ ८२ ॥  
  
कर्णरन्ध्रे तथा ब्रह्मद्वारं केशतलं तथा ।  
नासिकारन्ध्रयुगलं जानुयुग्मं पदद्वयम् ॥ ८३ ॥  
  
त्रिधा त्रिधा न्यसेदेभिः षड्भिर्मन्त्रैः पृथक् पृथक् ।  
प्राणायामं ततः कुर्यात् पूरकैः स्तम्भकैस्तथा ॥ ८४ ॥  
  
रेचकेनापि त्रिपुरामूर्तिं देवीं विचिन्तयेत् ।  
दहनप्लवनं कृत्वा आद्यां मूर्तिं विचिन्तयेत् ॥ ८५ ॥  
  
त्रिधादृत्याथ हृदये तां मूर्तिं शृणु भैरव ।  
सिन्दूरपुञ्जसङ्काशां त्रिनेत्रां तु चतुर्भुजाम् ॥ ८६ ॥  
  
वामोर्ध्वे पुष्पकोदण्डं धृत्वाधः पुस्तकं तथा ।  
दक्षिणोर्ध्वे पञ्चबाणानक्षमालां दधात्यधः ॥ ८७ ॥  
  
चतुर्णां कुणपानां तु पृष्ठेऽन्यं कुणपान्तरम् ।  
निधाय तस्य पृष्ठे तु समपादेन संस्थिताम् ॥ ८८ ॥  
  
जटाजूटार्धचन्द्रेण समाबद्धशिरोधराम् ।   
नग्नां त्रिवलिभेदेन चारुमध्यां मनोहराम् ॥ ८९ ॥  
  
सर्वालङ्कारसम्पूर्णां सर्वाङ्गसुन्दरी शुभाम् ।  
स्रवद्द्रविणसन्दोहां सर्वलक्षणसंयुताम् ॥ ९० ॥  
  
एनां तु प्रथमं ध्यात्वा त्रिधात्मानं तु चिन्तयेत् ।  
अद्रूपं च ततः पश्चात् पुष्पं तद्वाग्भवेन तु ॥ ९१ ॥  
  
स्वमस्तके पुनर्दद्यादङ्गन्यासं पुनस्तथा ।  
मन्त्रद्वयं त्रिधा जप्त्वा वाग्भवाद्यं तु साधकः ॥ ९२ ॥  
  
अर्घ्यपात्रस्य तोयेषु तैस्तोयैः सेचयेच्छिरः ।  
पजोपकरणं चापि त्रिरभ्युक्ष्य तथैव तु ॥ ९३ ॥  
  
कामपीठं ततो ध्यात्वा पूजयेत् क्रमतस्त्विमान् ।  
गणेशं च गणाध्यक्षं गणनाथं तथैव च ॥ ९४ ॥  
  
गणक्रीडं च पूर्वादिद्वारे मन्त्रेण पूजयेत् ।  
हैरम्बबीजमेतेषां मन्त्रस्तु परिकीर्तितः ॥ ९५ ॥  
  
विद्याशान्तिनिवृत्तिश्च प्रतिष्ठा द्वारपालकाः ।  
कलान्ताः पूजयेत् सम्यक् पूर्वादिक्रमतस्तथा ॥ ६९ ॥  
  
सिद्धपुत्रं ज्ञानपुत्रं तथा सहजपुत्रकम् ।  
शेषं समयपुत्रं तु पूजयेद् बटुकानिमान् ॥ ९७ ॥  
  
प्रत्येकं तु श्रियं देवीं बटुकानां परे वरे ।  
श्रीमित्यनेन मन्त्रेण पूर्वादौ पूजयेत् क्रमात् ॥ ९८ ॥  
  
सिद्धस्य सहजस्याथ ज्ञानस्य समयस्य च ।  
कुमारीं पूजयेत् कोणे ऐशान्यादौ तु मण्डले ॥ ९९ ॥  
  
योरटं डामरं चैव लोहजङ्घं तथैव च ।  
भूतनाथं क्षेत्रपालमीशानादौ प्रपूजयेत् ॥ १०० ॥  
  
मण्डलस्य च मध्ये तु पञ्चबाणान् प्रपूजयेत् ।  
द्रावणं शोषणं चैव बन्धनं मोहनं तथा ॥ १०१ ॥  
  
आकर्षणं च मध्येन मन्त्रेणैव प्रपूजयेत् ।  
ततस्त्रिष्वथ कोणेषु पूजयेत् तु त्रियोगिनीः ॥ १०२ ॥  
  
भगं च भगजिह्वां च भगास्यामुत्तरादिकम् ।  
क्रमात्तु पूज्यास्तिस्रोऽन्या अन्या मध्ये त्रिकोणके ॥ १०३ ॥  
  
भागमालिनीं तु प्रथमे द्वितीये तु भगोदरीम् ।  
तृतीये भगरोहां तु योगिनीं कामरूपिणीम् ॥ १०४ ॥  
  
अनङ्गकुसुमां देवीं तथैवानङ्गमेखलाम् ।  
अनङ्गमदनां चैव ह्यनङ्गमदनातुराम् ॥ १०५ ॥  
  
अनङ्गवेशां चानङ्गमालिनीं मदनातुराम् ।  
दलकेशरमध्ये तु ह्यष्टमीं मदनाङ्गकुशाम् ॥ १०६ ॥  
  
शैलपुत्र्यादयश्चाष्टौ त्रिपुरापूजनक्रमे ।  
एतन्नामभिरव्यग्रा बभूवुः कामयोगिनीः ॥ १०७ ॥  
  
वाग्भवेन तथा दुर्गां नेत्रबीजान्तकेन तु ।  
अङ्गन्यासं समन्त्रैस्तु षड्भिरष्टाविमान् पुनः ॥ १०८ ॥  
  
पूजयेत् क्षेत्रपालांस्तु मव्ये किञ्जल्कपत्रयोः ।  
हेतुकं विपुरघ्नं च अग्निजिह्वं तथैव च ॥ १०९ ॥  
  
अग्निवेतालसञ्ज्ञं च कालं चाथ करालकम् ।  
एकपादं भीमनाथमुत्तरादिक्रमेण तु ॥ ११० ॥  
  
एभिरेवाष्टभिर्मन्त्रैः कामराजेन संयुतैः ।  
नवैतानसिताङ्गादीन् नायकान् पूजयेत् क्रमात् ॥ १११ ॥  
  
मण्डलस्य चतुर्दिक्षु द्वौ द्वौ पूर्वादिषु क्रमात् ।  
पद्ममण्डलयोर्मध्ये शेषमेकं तु पूजयेत् ॥ ११२ ॥  
  
असिताङ्गी रुरुश्चण्डः क्रोधोन्मत्तौ भयङ्करः ।  
कपाली भीषणश्चैव अंहारश्चेति वै नव ॥ ११३ ॥  
  
ऐशान्यादिक्रमाद् द्वे द्वे नायिकां पूजयेन्नरः ।  
पद्ममण्डलयोर्मध्ये अग्नौ द्वे च प्रपूजयेत् ॥ ११४ ॥  
  
ब्रह्माणीं भैरवीं चैव तथा माहेश्वरीमपि ।  
कौमारीं वैष्णवीं चैव नारसिंहीं तथैव च ॥ ११५ ॥  
  
वाराहीं च तथेन्द्राणीं चामुण्डां चण्डिकां तथा ।  
आधारशक्तिप्रभृतीन् मण्डलस्य तु मध्यतः ॥ ११६ ॥  
  
वैष्णवी तन्त्रकल्पोक्तान् सर्वान् भैरव पूजयेत् ।  
शिवस्य पञ्च याः प्रोक्ताः सद्योजातादयः पुरा ॥ ११७ ॥  
  
मूर्तयस्ताः पद्ममध्ये पञ्चप्रेतत्वमागताः ।  
ताः पञ्च पूजयेन्मध्ये रक्तपद्मं शवं तथा ॥ ११८ ॥  
  
सिंहं च पूजयेत् तत्र जगदाधारसञ्ज्ञितम् ।  
जयन्तीं मङ्गलां कालीं भद्रकालीं कपालिनीम् ॥ ११९ ॥  
  
दुर्गां क्षमां शिवां धात्रीं स्वधां स्वाहां च पूजयेत् ।  
  
उग्रचण्डा प्रचण्डा चण्डोग्रा चण्डनायिका ॥ १२० ॥  
  
चण्डा चण्डवती चैव अण्डरूपातिचण्डिका ।  
एताः सम्पूजयेन्मध्ये मण्डलस्य विशेषतः ॥ १२१ ॥  
  
आदित्यादीन् ग्रहान् सर्वान् रूपतो ह्यस्त्रसंयुतान् ।  
क्रमात् प्रत्येकमुद्दिश्य पार्श्वे पार्श्वे प्रपूजयेत् ॥ १२२ ॥  
  
दिक्पालानां तु मन्त्रेण तथा सर्वांस्तु दिक्पतीन् ।  
अस्त्रमन्त्रैस्तु तान् सर्वांस्तेषां मन्त्राणि भैरव ॥ १२३ ॥  
  
नाथं कामेश्वरं तत्र एकवत्रं चतुर्भुजम् ।  
भस्मश्वेतं मध्यहृदि रक्तपुष्पैस्तु कुङ्कुमैः ॥ १२४ ॥  
  
त्रिशूलं च पिनाकं च वामहस्तद्वये स्थितम् ।  
उत्पलं बीजपूरं च दक्षिणद्वितये तथा ॥ १२५ ॥  
  
श्वेतपद्मोपरिस्थं च ध्यात्वा मध्ये प्रपूजयेत् ।  
कामाख्यां मूर्तितो ध्यात्वा कामाख्यामपि पूजयेत् ॥ १२६ ॥  
  
कामेश्वरीं तत्र देवीं पूजयेत् परमेश्वरीम् ।  
वक्ष्यमाणेन रूपेण तत्र वेतालभैरवी ॥ १२७ ॥  
  
करालं क्षेत्रपालं च कर्त्रिखर्परधारिणम् ।  
पूजयेदीशमत्यर्थं दंष्त्राभिन्नाधरं भयम् ॥ १२८ ॥  
  
तिन्तिडीं कल्पवृक्षं च सुच्छायं रत्नभूषितम् ।  
त्रिकूटं कृष्णवर्णं च नीलशैलं महाद्युतिम् ॥ १२९ ॥  
  
मनोभवां गुहां तत्र पञ्चव्यामायतां शुभाम् ।  
रत्नमण्डलसंयुक्तां रक्तवर्णां सुवर्तुलाम् ॥ १३० ॥  
  
अपराजितां च वल्लीं च व्यामत्रयसुविस्तृताम् ।  
आरक्तवर्णां सततं कुसुमैरूपशोभिताम् ॥ १३१ ॥  
  
बटुकं कम्बलाख्यं तु स्वर्णगौरं गजासनम् ।  
द्विभुजं दक्षिणे दण्डपाणिं वामे कपालकम् ॥ १३२ ॥  
  
बिभ्रतं पुरतो देव्याः पूज्यो विघ्नविपत्तये ।  
भैरवः पाण्डुनाथश्च रक्तगौश्चतुर्भुजः ॥ १३३ ॥  
  
गदां पद्मं च शक्तिं च चक्रं चापि करेषु च ।  
बिभ्रद् देव्याः पुरोभागे पूज्योऽयं विष्णुरूपधृक् ॥ १३४ ॥  
  
श्मशानं हेरुकाख्यं च रक्तवर्णं भयङ्करम् ।  
असिचर्मधरं रौद्रं भुञ्जानं मनुजामिषम् ॥ १३५ ॥  
  
तिसृभिर्मुण्डमालाभिर्गलद्रक्ताभिराजितम् ।  
अग्निनिर्दग्धविगलद्दन्तप्रेतोपरिस्थितम् ॥ १३६ ॥  
  
पूजयेच्चिन्तनेनैव शत्रस्वाहनभूषणम् ।  
महोत्साहां योगिनीं तु महामायास्वरूपिणीम् ॥ १३७ ॥  
  
ध्यानतो रूपतस्तां तु देव्या अग्रे प्रपूजयेत् ।  
पुरीं चन्द्रवतीं देव्या नीलपर्वतपूर्वतः ॥ १३८ ॥  
  
योजनद्वयविस्तीर्णामर्धयोजनमायताम् ।  
उच्चैरनेकप्रासाद सौधसद्मविभूषिताम् ॥ १३९ ॥  
  
मणिरत्नसुवर्णौघजातप्रासादविस्तृताम् ।  
क्रीडासरोवरैः सद्भिः सञ्छन्नां विकचैः कचैः ॥ १४० ॥  
  
संयुतां पूजयेत् तत्र देव्या अग्रे समन्त्रकम् ।  
लौहित्यं रक्तगौराङ्गं नीलवस्त्रविभूषितम् ॥ १४१ ॥  
  
रत्नमालासमायुक्तं चतुर्बाहुसमन्वितम् ।  
पुस्तकं श्वेतपद्मं च बिभ्रतं दक्षिणे करे ॥ १४२ ॥  
  
वामे शक्तिध्वजं चैव शिशुमारस्थितं शुभम् ।  
पीठेश्वरानिमान् मध्ये मन्त्रेरेतैः प्रपूजयेत् ॥ १४३ ॥  
  
नाथ कामेश्वरं देवं प्रासादेन प्रपूजयेत् ।  
कामेश्वर्यास्तु मन्त्रेण यजेत् कामेश्वरी शुभाम् ॥ १४४ ॥  
  
द्वावुपान्तौ बलेनैव मदनान्ते च तत्क्रमात् ।  
योजयेन्नादबिन्दुभ्यां आयाकरणमन्त्रकम् ॥ १४५ ॥  
  
चण्डिकानेत्रबीजस्य यच्छेषमक्षरं तु तत् ।  
कल्पं तिन्तिडिकावृक्षमन्त्रमेतत् प्रकीर्तितम् ॥ १४६ ॥  
  
उग्राया मध्यबीजं तु नीलशैलस्य मन्त्रकम् ।  
मनोभवस्य बीजं तु महादेवेन संहितम् ॥ १४७ ॥  
  
अदिस्थेनेन्दुना बिन्दुयुक्तं वान्तेन योजितम् ।  
मनोभवगुहायां तु मन्त्रमेतत् प्रकीर्तितम् ॥ १४८ ॥  
  
वैष्णवीतन्त्रमन्त्रस्य यच्छेषं बीजमस्वरम् ।  
तदधो वान्तसंश्लिष्टं चतुर्थस्वरसंयुतम् ॥ १४९ ॥  
  
चन्द्रबिन्दुसमायुक्तं तन्मन्त्रञ्चापराजितम् ।  
हयग्रीवस्वरूपस्य विष्णोर्यद्बीजमुत्तमम् ॥ १५० ॥  
  
कम्बलस्य तु तन्मन्त्रं पूजनं परिकीर्तितम् ।  
केवलः सप्ररोहादिषष्ठस्वरसमन्वितः ॥ १५१ ॥  
  
चन्द्रबिन्दुसमायुक्तं हयग्रीवस्य बीजकम् ।  
भैरवं पाण्डुनाथं च वनमालिस्वरूपिणम् ॥ १५२ ॥  
  
वाराहेण तु बीजेन पूजयेत् तु विधानतः ।  
सपरौ द्वावनुस्वारविसर्गाभ्यां तु संयुतौ ॥ १५३ ॥  
  
महाभैरवमन्त्रेण भैरवान्तेन पूजयेत् ।  
महोत्साहां महामायां द्वितीयाष्टाक्षरेण तु ॥ १५४ ॥  
  
देवीतन्त्रोदितेनैव पूजयेद् भूतिवृद्धये ।  
आद्याक्षरं तु सामीन्दुबिन्दुभ्यां समलङ्कृतम् ॥ १५५ ॥  
  
स्वनाम्नश्चन्द्रवत्यास्तु पूजामन्त्रं प्रकीर्तितम् ।  
सर्वलक्षणसम्पूर्णं सर्वालङ्कारभूषितम् ॥ १५६ ॥  
  
लौहित्यनदराजस्य ब्रह्मपुत्रस्य भूतिदम् ।  
ब्रह्मबीजं तु मन्मत्रं वह्निभार्यान्तमिष्यते ॥ १५७ ॥  
  
द्वितीयं त्रिपुरारूपं तथैव तु तृतीयकम् ।  
आवाहनार्थं देव्यास्तु चिन्तयेद् योनिमुद्रया ॥ १५८ ॥  
  
बन्धूकपुष्पसङ्काशां जटाजूटेन्दुमण्डिताम् ।  
सर्वलक्षणसम्पूर्णां सर्वालङ्कारभूषिताम् ॥ १५९ ॥  
  
उद्यद्रविप्रभां अद्मपर्यङ्केषु सुसंस्थिताम् ।  
मुक्तारत्नावलीयुक्तां पीनोन्नतपयोधराम् ॥ १६० ॥  
  
वलिविभङ्गचतुरामासवामोदमोदिताम् ।  
नेत्राह्लादकरीं शुभ्रां क्षोमणीं जगतां तथा ॥ १६१ ॥  
  
त्रिनेत्रां योनिमुद्रायामीषद्धाससमायुताम् ।  
नवयौवनसम्पन्नां ऋणालाभचतुर्भुजाम् ॥ १६२ ॥  
  
वामार्धे पुस्तकं धत्ते अक्षमालां तु दक्षिणे ।  
वामेनाभयदां देवीं दक्षिणार्धे वरप्रदाम् ॥ १६३ ॥  
  
स्रवद्रक्तौघसूर्याभां शिरोमालां तु बिभ्रतीम् ।  
आपादलम्बिनीं कल्पद्रुममासाद्य संस्थिताम् ॥ १६४ ॥  
  
कदम्बोपवनान्तस्थां कामाह्लादकरीं शुभाम् ।  
द्वितीयां त्रिपुरां ध्यायेदेवंरूपां मनोहराम् ॥ १६५ ॥  
  
तृतीयं त्रिपुरारूपं शृणु वेतालभैरव ।  
जवाकुसुमसङ्काशां मुक्तकेशीं शुभाननाम् ॥ १६६ ॥  
  
सदाशिवं हसन्तं तु प्रेतवद् विनिधाय वै ।  
हृदये तस्य देवस्य ह्यर्द्धपद्मासनस्थिताम् ॥ १६७ ॥  
  
रक्तोत्पलैर्मिश्रितां तु मुण्डमालां पदानुगाम् ।  
ग्रीवायां धारयन्तीं तु पीनोन्नतपयोधराम् ॥ १६८ ॥  
  
चतुर्भुजां तथा नग्नां दक्षिणार्धेऽक्षमालिनीम् ।  
वरदां तदधो वामे जगन्मायां तथाभयाम् ॥ १६९ ॥  
  
अधस्तु पुस्तकं धत्ते त्रिनेत्रां हसिताननाम् ।  
स्रवद्रुधिरभोगार्तां तथा सर्वाङ्गसुन्दरीम् ॥ १७० ॥  
  
एवंविधं तृतीयं तु रूपं ध्यायेत् तु पूजकः ।  
आद्यं तु वाग्भवं रूपं द्वितीयं कामराजकम् ॥ १७१ ॥  
  
डामरं मोहनं चापि तृतीयं परिकीर्तितम् ।  
एकैकं तु त्रिरूपाणि प्राग्विचिन्त्यार्थसाधकः ॥ १७२ ॥  
  
मन्त्रत्रयेण प्रत्येकं हृदि षोडशकैस्तथा ।  
पूजयेदुपचारैस्तु बहिर्यद्वत्तथैव च ॥ १७३ ॥  
  
मन्त्रत्रयं तथैकत्र कृत्वा च मनमूर्तयः ।  
कर्तव्या एकतस्तत्र मध्यरूपे निवेशयेत् ॥ १७४ ॥  
  
नासापुटेन निःसार्य दक्षिणेनाथ तां पुनः ।  
अवतार्य कराभ्यां तु देवीमावाहयेत् त्रिधा ॥ १७५ ॥  
  
गायत्रीत्रयमुचार्य स्नापयेत् प्रथमं तु ताम् ।  
आवाहने तु मन्त्रोऽयं पठितव्यश्च साधकैः ॥ १७६ ॥  
  
एहि देवि शुभावर्ते यज्ञेऽस्मिन् मम सन्निधौ ।  
अव्युच्छिन्नां ततः शुभ्रां वाचं कण्ठस्य देहि मे ॥ १७७ ॥  
  
एह्येहि भगवत्यम्ब त्रिपुरे कामदायिनि ।  
इमं भागबलिं गृह्य सान्निध्यमिह कल्पय ॥ १७८ ॥  
  
नारायण्यै च विद्महे आग्मयायै च धीमहि ।  
एवमुक्त्वा ततः पश्चात् तन्नो देवी प्रचोदयात् ॥ १७९ ॥  
  
नारायण्यै विद्महे त्वां चण्डिकाय च धीमहि ।  
शेषभागे प्रयुञ्जीत तन्नः कुब्जि प्रचोदयात् ॥ १८० ॥  
  
महामायायै विद्महे त्वां सम्मोहिन्यै च धीमहि ।  
पश्चादेवं प्रयुञ्जीत तन्नाश्चण्डि प्रचोदयात् ॥ १८१ ॥  
  
एतास्तु त्रिपुरादेव्या गायत्र्यः परिकीर्तिताः ।  
प्रत्येकं स्नापनं कुर्यात् त्रिपुराणां च तिसृभिः ॥ १८२ ॥  
  
वाग्भवेन तु मन्त्रेण प्रथमं पूजयेच्छिवाम् ।  
कामराजेन वै पश्चाड्डामरेणापि पूजयेत् ॥ १८३ ॥  
  
पश्चादेनां त्रिभिर्मन्त्रैरेकत्रैव तु पूजयेत् ।  
ततो मन्त्रेण वै दद्यादुपचारास्तु षोडश ॥ १८४ ॥  
  
कामाख्यातन्त्रगदितान् सम्पूज्याङ्गाक्षरान् पुनः ।  
अङ्गन्यासस्य यन्मत्रैर्देव्या अङ्गानि पूजयेत् ॥ १८५ ॥  
  
शेषं तु मूलमन्त्रेण चाष्टाङ्गानां प्रपूजनम् ।  
एकैकं प्रक्रमं पूज्य त्रिपुरायै अमस्ततः ॥ १८६ ॥  
  
नवधा पूजयेद् देवीं त्रिपुरां कामरूपिणीम् ।  
उत्तरादिचतुष्पत्रे पद्मस्यैतान् प्रपूजयेत् ॥ १८७ ॥  
  
ब्रह्माणं माधवं शम्भुं भास्करं च तथैव च ।  
ऐशान्यादिषु तेष्वेवं क्रमाद् देव्याः प्रपूजयेत् ॥ १८८ ॥  
  
जयन्तीं प्रथमं पश्चाद् वायव्यामपराजिताम् ।  
नैर्-ऋत्यां विजयां चैव तथाग्नेय्यां जयाह्वयाम् ॥ १८९ ॥  
  
त्रिकोणे केशरस्यान्ते कामं प्रीतिं रतिं तथा ।  
पूजयेत् पञ्चबाणांश्च पुष्पं चापं च पुस्तिकाम् ॥ १९० ॥  
  
अक्षमालां अञ्चशरान् रत्नपर्यङ्कमेव च ।  
प्रेतपद्मशिवं चैव सम्यक् तत्रैव पूजयेत् ॥ १९१ ॥  
  
सम्पूज्य पूर्ववन्मालां स्फाटिकामेव भैरव ।  
आदायाथोत्तरीयेण तामाच्छाद्य प्रयत्नतः ॥ १९२ ॥  
  
पूर्वोद्धृतं जपेत् सम्यक् साधकस्त्रिपुरामनुम् ।  
जप्त्वा स्तुतिं पठित्वा च प्रणम्य च मुहुर्मुहुः ॥ १९३ ॥  
  
त्रिपुरायै बलिं दद्यात् सम्भवात् तत् त्रिजातिकम् ।   
सफेनैस्तोयसंयुक्तैः शर्करामधुसैन्धवैः ॥ १९४ ॥  
  
अभ्युक्ष्य रुधिरं दद्यात् कामराजेन भैरव ।  
छेदयेद् वाग्भवेनैव डामरैर्विहरेच्छिरः ॥ १९५ ॥  
  
यत्र यत्र बलिं दद्यात् साधको देवतार्चने ।  
वैष्णवीतन्त्रकल्पोक्तमादद्यात् पूजने बलिम् ॥ १९६ ॥  
  
ततो देव्यै वलीन् दद्यादेतद्वर्णक्रमात् पुनः ।  
गोक्षीरं ब्राह्मणो दद्याद् गव्यमाज्यं तु राजजः ॥ १९७ ॥  
  
वैश्यस्तु माक्षिकं दद्याच्छूद्रः पुष्पासवादिक्रम् । घ्रात्वा   
पुष्पमथैशान्यां निर्माल्यं निक्षिपेद् बुधः ॥ १९८ ॥  
  
निर्माल्यधारिणी चास्या देवी त्रिपुरचण्डिका ।  
विसृज्यादौ योनिमुद्रां पद्ममुद्रां तथैव च ॥ १९९ ॥  
  
अर्धमुद्रां त्रिमुद्रां च प्रत्येकमपि दर्शयेत् ।  
निर्माल्यमथ गृह्णीयात् कामराजह्वयेन तु ॥ २०० ॥  
  
एवं यः पूजयेद् देवी त्रिपुरां कामरूपिणीम् ।  
स कामानखिलान् प्राप्य देवीलोकमवाप्नुयात् ॥ २०१ ॥  
  
इति श्रीकालिकापुराणे त्रिपुरापूजने रिषष्टितमोऽध्यायः ॥ ६३ ॥  
चतुःषष्टितमोऽध्यायः  
  
मार्कण्डेय उवाच  
  
देव्याः कामेश्वरीं मूर्तिं शृणु वक्ष्यामि भैरव ।  
यस्याश्चिन्तनमात्रेण साधको लभते प्रियान् ॥ १ ॥  
  
तन्त्रं तस्याः प्रथमतस्ततोऽनुध्यानगोचरम् ।  
ततः पूजाक्रमं वक्ष्ये क्रमाद् वेताल भैरव ॥ २ ॥  
  
प्रजापतिस्ततो वह्निरिन्द्रबीजं ततः परम् ।  
चूडाचन्द्रार्धसहितं चतुर्थस्वरसंयुतम् ॥ ३ ॥  
  
इदं कामेश्वरं बीजमन्त्रं सर्वार्थसाधनम् ।  
स्थानाभ्युक्षणयन्त्रादि पात्रन्यासादिकं यथा ॥ ४ ॥  
  
भूतापसारणादींश्च वैष्णवीतन्त्रभाषितान् ।  
तथोक्तानुत्तरे यन्त्रे गृह्णीयात् साधकोत्तमः ॥ ५ ॥  
  
प्राणायामत्रयं कुर्याद् दहनं प्लवनं तथा ।  
विशेषमण्डलं चास्याः शृणु वेताल भैरव ॥ ६ ॥  
षट्कोणं मण्डलं कुर्याद्रक्तवर्ण तु चिन्तयेत् ।  
विभेद्य शक्त्या शम्भुं तु त्रिपुरातन्त्रवद् बुधः ॥ ७ ॥  
  
ततः शक्तिं शम्भुनापि भेदयेत् क्रमतः सुधीः ।  
ऐशान्यादिनैर्-ऋतान्तां रेखां कृत्वाथ दक्षिणे दक्षिणे तु कामरूपं तु   
पूर्वतः ॥ ११ ॥  
  
देव्या द्वादशगुह्यानि यानि द्वादशभिः करैः ।  
लिखेन्मण्डलकोणेषु तानि दिक्षु त्रयं त्रयम् ॥ १२ ॥  
  
षड्भिः षड्भिस्तु रेखाभिः कर्तव्यो मण्डलक्रमः ।  
अन्यदुत्तरतन्त्रोक्तं वैष्णवीतन्त्रभाषितम् ॥ १३ ॥  
  
मण्डलस्य क्रमं सर्वं विद्धि वेताल भैरव ।  
ॐ क्लीं मण्डलतत्त्वाय नम इत्यत्र मण्डलम् ॥ १४ ॥  
  
पूजयेत् प्रथमं ध्यात्वा मण्डलं योगपीठकम् ।  
पीठे शिलायां विलिखेन्मण्डलं योनिमण्डलम् ॥ १५ ॥  
  
त्रिकोणं विलिखेत् पश्चाद् वेष्टयेत् कमलेन तु ।  
रूपं तु चिन्तयेद् देव्याः कामेश्वर्या मनोहरम् ॥ १६ ॥  
  
प्रभिन्नाञ्जनसङ्काशां नीलस्निग्धशिरोरुहाम् ।  
षड्वक्त्रां द्वादशभुजामष्टादशविलोचनाम् ॥ १७ ॥  
  
प्रत्येकं षट्सु शीर्षेषु चन्द्रार्धकृतशेखराम् ।  
मणिमाणिक्यमुक्तादिकृतमालामुरःस्थले ॥ १८ ॥  
  
कण्ठे च बिभ्रतीं नित्यं सर्वालङ्कारमण्डिताम् ।  
पुस्तकं सिद्धसूत्रं च पञ्चबाणं तु तं तथा ॥ १९ ॥  
  
खड्गं शक्तिं च शूलं च बिभ्रतीं दक्षिणैः करैः ।  
अक्षमालां महापद्मं कोदण्डं चाभयं तथा ॥ २० ॥  
  
चर्म पश्चात् पिनाकं च बिभ्रतीं वामपाणिभिः ।  
शुक्लं रक्तं च पीतं च हरितं कृष्णमेव च ॥ २१ ॥  
  
विचित्रं क्रमतः शीर्षमैशान्यां पूर्वमेव च ।  
दक्षिणं पश्चिमं चैव तथैवोत्तरशीर्षकम् ॥ २२ ॥  
  
मध्यं चेति महाभाग क्रमाच्छीर्षाणि वर्णतः ।  
शुक्लं माहेश्वरीवक्त्रं कामाख्यारक्तमुच्यते ॥ २३ ॥  
  
त्रिपुरा पीतसङ्काशा शारदा हरिता तथा ।  
कृष्णं कामेश्वरीवक्त्रं चण्डायाश्चित्रमिष्यते ॥ २४ ॥  
  
धम्मिल्लसंयतकचं प्रतिशीर्षं प्रकीर्तितम् ।  
सिंहोपरिसितप्रेतं तस्मिंल्लोहितपङ्कजम् ॥ २५ ॥  
  
कामेश्वरी स्थिता तत्र ईषत्प्रहसितानना ।  
विचित्रांशुकसंवीतां व्याघ्रचर्माम्बरां तथा ॥ २६ ॥  
  
एवं कामेश्वरीं ध्यायेद् धर्मकामार्थसिद्धये ।  
पीठेऽन्यत्राथवादेव्याः पूजायां कथ्यते क्रमः ॥ २७ ॥  
  
पीठे विशेषो वक्तव्यः सामान्ये त्वन्यदिष्यते ।  
अङ्गुष्ठादिक्रमादेव संयोज्याथ युगं युगम् ॥ २८ ॥  
  
मूलमन्त्रस्याक्षरेण दीर्घस्वरयुतेन च ।  
षड्भिराद्यैर्न्यसेत् पूर्वमङ्गुलीयकमेव च ॥ २९ ॥  
  
हृच्छिरस्तु शीर्षवर्मनेत्रास्त्राणि पुनस्तथा ।  
न्यसेद् दक्षिणहस्तेन षड्भिर्मन्त्रैस्तथा क्रमात् ॥ ३० ॥  
  
आस्यं बाहुयुगं कुक्षि गुह्यं जानुयुगं तथा ।  
पादयुग्मं क्रमात् तेस्तु षड्भिर्मन्त्रैन्यसेत् तथा ॥ ३१ ॥  
  
अष्टधा मूलमन्त्रं तु जप्त्वाथार्घाहिते जले ।  
तेनोपकरणं देयं चाभ्युक्ष्य क्रममारभेत् ॥ ३२ ॥  
  
दैशिकः पूजयेद् देवीं पीठेनादैशिकः क्वचित् ।  
तस्यैव हि करस्पर्शाद् देवी नोद्विजते शिवा ॥ ३३ ॥  
  
यदि देशान्तराद् यातः पीठं देशान्तरं प्रति ।  
तद्दैशिकोपदेशेन तदा पूजां समारभेत् ॥ ३४ ॥  
  
यद्यन्यतः समायाता कामरूपादृते नरः ।  
तद्देशजोपदेशेन सम्पूज्यफलमाप्नुयात् ॥ ३५ ॥  
  
यस्मिन् देशे तु यः पीठ ओड्रपाञ्चालकादिषु ।  
तद्देशजोपदेशेन पूज्यः पीठे सुरो नरैः ॥ ३६ ॥  
  
इतोऽन्यथा पूजने न सम्यक् फलमवाप्नुयात् ।  
महाविभवसम्पूर्णैर्विहितेनैव भैरव ॥ ३७ ॥  
  
अनुक्तो यः क्रमश्चात्र वैष्णवीतन्त्रगोचरे ।  
तथैवोत्तरतन्त्रेऽपि प्रोक्तो ग्राह्यस्तु साधुकैः ॥ ३८ ॥  
  
पूर्वद्वारि प्रथमतः कामतत्त्वं प्रपूजयेत् ।  
दक्षिणे प्रीतितत्त्वं तु रतितत्त्वं च पश्चिमे ॥ ३९ ॥  
  
उत्तरे मोहनं तत्त्वं क्रमादेतानि पूजयेत् ।  
ऐशान्यां पूजयेद् देव गणेशं द्वारपालकम् ॥ ४० ॥  
  
अग्नौ तु चाग्निवेतालं नैर्-ऋत्यां कालमेव च ।  
वायव्यां नन्दिनं चापि पूजयेत् क्रमतस्त्विमान् ॥ ४१ ॥  
  
चतुष्कं पञ्चकं षट्कं चतुष्कं पञ्चकं चतुः ।  
षट्कारं चैव यो वेद स योग्यः पीठपूजने ॥ ४२ ॥  
  
ओड्राख्यं प्रथमं पीठं द्वितीयं जालशैलकम् ।  
तृतीयं पूर्णपीठं तु कामरूपं चतुर्थकम् ॥ ४३ ॥  
  
ओड्रपीठं पश्चिमे तु तथैवोड्रेश्वरी शिवाम् ।  
कात्यायनीं जगन्नाथमोड्रेशं च प्रपूजयेत् ॥ ४४ ॥  
  
उत्तरे पूजयेत् पीठं प्रशस्तं जालशैलकम् ।  
जालेश्वरं महादेवं चण्डीं जालेश्वरीं तथा ॥ ४५ ॥  
  
दीर्घिकां चोग्रचण्डां च तत्रैव परिपूजयेत् ।  
दक्षिणे पूर्णशैलं तु तथा पूर्णेश्वरीं शिवाम् ॥ ४६ ॥  
  
पूर्णनाथं महानाथं सरोजामथ चण्डिकाम् ।  
पूजयेद् दमनीं देवीं शान्तामपि तथा शिवाम् ॥ ४७ ॥  
  
कामरूपं महापीठं तथा कामेश्वरीं शिवाम् ।  
नीलं च पर्वतश्रेष्ठं नाथं कामेश्वरं तथा ॥ ४८ ॥  
  
पूजयेद् द्वारि पूर्वे तु क्रमादेतांस्तु भैरव ।  
औड्रादीनां तु पीठानां क्षेत्रपालान् गुरूंस्तथा ॥ ४९ ॥  
  
अन्यांस्तु द्वारपालादीन् स्वे स्वे स्थाने प्रपूजयेत् ।  
विशेषात् कामरूपस्य कामेश्वरीं प्रपूजयन् ॥ ५० ॥  
  
आनेव नीलशैलस्थान् शृणु वेताल भैरव ।  
नाथः कामेश्वरो देवो देवी कामेश्वरी तथा ॥ ५१ ॥  
  
करालः क्षेत्रपालाश्च चिञ्चावृक्षस्तथैव च ।  
त्रिकूटे नीलशैलस्तु गुहा चापि मनोभवा ॥ ५२ ॥  
  
बटुकः कम्बलो नाम वल्ली चैवापराजिता ।  
भैरवः पाण्डुनाथश्च श्मशानं हेरुकाह्वयम् ॥ ५३ ॥  
  
योगिनी च महोत्साहा तथा चन्द्रवती पुरी ।  
लौहित्यो नदराजश्च प्रान्ता दिक्करवासिनी ॥ ५४ ॥  
  
जल्पीशाख्यस्तु वायव्यां केदाराख्योऽथ राक्षसे ।  
एतान् सम्पूजयेद् द्वारि तथा देव्यास्तु मण्डले ॥ ५५ ॥  
  
द्वारपालो योगिनी च बटुकाद्या यथा तथा ।  
कामरूपे पीठवरे ओड्रादिष्वथ तत् तथा ॥ ५६ ॥  
  
मध्ये तु मण्डलस्याथ द्रावणं शोषणं तथा ।  
बन्धनं मोहनं चैव तथैवाकर्षणाह्वयम् ॥ ५७ ॥  
  
मनोभवस्य बाणांस्तु पश्चैतान् परिपूजयेत् ।  
षट्कोणाग्रेषूत्तरादौ भगादिषट्कमेव च ॥ ५८ ॥  
  
त्रिपुरातन्त्रमन्त्रोक्तं पूजयेत् क्रमतः सुधीः ।  
गणाक्रीडादिकं तद्वत् तथा विद्याकलादिकान् ॥ ५९ ॥  
  
बटुकान् सिद्धपुत्रादीन सिद्धाद्याश्च कुमारिकाः ।  
चतुश्चतुष्कमित्येतच्चतुष्कमिति चोच्यते ॥ ६० ॥  
  
कामं रतिं च प्रीतिं च अनङ्गमेखलादिकम् ।  
सप्त वै त्रिपुरघ्नाद्या असिताङ्गादयो नवे ॥ ६१ ॥  
  
माहेश्वर्यादिका देव्यो दशभिः पञ्चभिगणैः ।  
द्वितीयं पञ्चकं प्रोक्तं पीठे कामफलप्रदम् ॥ ६२ ॥  
  
आधारशक्तिमुख्या ये नित्यं तत्र प्रतिष्ठिता ।  
धर्माद्याश्च तथैवाष्टौ तथा सत्त्वादिका गुणाः ॥ ६३ ॥  
  
एकत्र ग्रहदिक्पालाश्चतुष्कमपरं स्मृतम् ।  
देव्यास्तथोग्रचण्डाद्या नायिकाः परिपूजयेत् ॥ ६४ ॥  
  
पूर्वोक्तदेशे मन्त्रेण भक्त्या वेताल भैरव ।  
आवाहनं षोडशोपचाराणां प्रतिपादनम् ॥ ६५ ॥  
  
जपं च बलिदानं च अङ्गास्त्राणां प्रपूजनम् ।  
मुद्रा पूर्वा विसृष्टिश्च षट्कमेतत् प्रकीर्तितम् ॥ ६६ ॥  
  
एतानि सप्त जानाति प्रकारान् पूजकः सुधीः ।  
स एवोड्रादिपीठानि सम्पूजयितुमर्हति ॥ ६७ ॥  
  
योऽज्ञात्वा सम्यगेतानि कुरुते पीठपूजनम् ।  
न सम्यक् फलमाप्नोति हीनायुरपि जायते ॥ ६८ ॥  
  
त्रिपुरातन्त्रमन्त्रोक्तस्थानेष्वेतेषु भैरव ।  
पूजयित्वा प्रथमतः पूजयेत् परमेश्वरीम् ॥ ६९ ॥  
  
कामेश्वरि इहागच्छ सम्मुखी भव चेश्वरि ।  
चिन्तयित्वाथ मनसाऽभ्यर्च्य कामेश्वरीं हृदि ॥ ७० ॥  
  
मानसैर्गन्धपुष्पाद्यैस्ततो दक्षिणनासया ।  
निःसार्य वायुं तत् पुष्पमारोप्य मण्डलान्तरे ॥ ७१ ॥  
  
आवाहयेन्महादेवीं सर्वकामेश्वरेश्वरीम् ।  
कामेश्वरि इहागच्छ सम्मुखी भव सन्निधौ ॥ ७२ ॥  
  
कामेश्वरि विद्महे त्वां कामाख्ययै च धीमहि ।  
तन्नः कुब्जि महामाये ततः पश्चात् प्रचोदयात् ॥ ७३ ॥  
  
एह्येहि भगवत्यम्ब लोकानुग्रहकारिणि ।  
कामेशे कामरूपे त्वं कामकान्ते प्रसीद मे ॥ ७४ ॥  
  
ततस्तु प्रथम स्नानं जलं दत्त्वा तु पूजकः ।  
मूलमन्त्रेण वितरेदुपचारांस्तु षोडश ॥ ७५ ॥  
  
पूजयेन्मध्यभागे तु षडङ्गानि ततोऽर्चयेत् ।  
अङ्गन्यासे तु ये मन्त्राः क्रमे पूर्वं तु भाषिताः ॥ ७६ ॥  
  
तैरेव मन्त्रैरङ्गानि देव्या अपि च पूजयेत् ।  
पूर्वाद्यष्टदलेष्वेता योगिनीः परिपूजयेत् ॥ ७७ ॥  
  
यथाक्रमेण कामानां सिद्ध्यर्थं कामदायिकाः ।  
गुप्तकामां तु श्रीकामां तथैव विन्ध्यवासिनीम् ॥ ७८ ॥  
  
कोटेश्वरीं वनस्थां तु योगिनीं पादचण्डिकाम् ।  
दीर्घेश्वरीं तु प्रकटां भुवनेशीं क्रमाद् यजेत् ॥ ७९ ॥  
  
वैष्णवीतन्त्रमन्त्रस्य यान्यष्टावक्षराणि तु ।  
तानि बिन्द्बन्दुयुक्तानि मन्त्रन्यासांश्च च प्रक्षते ॥ ८० ॥  
  
मन्त्रेषु षण्णां कोणानां षडिमाः परिपूजयेत् ।  
ऐशान्यादिक्रमेणैव कामाख्यां त्रिपुरां तथा ॥ ८१ ॥  
  
शारदां च महोत्साहां प्रकटां भुवनेश्वरीम् ।  
सिद्धकामेश्वरीं चापि देव्या रूपाणि भैरव ॥ ८२ ॥  
  
अष्टपुष्पिकया देवीं पुनः सम्पूज्य चाष्टधा ।  
जप्त्वा स्तुत्वा बलिं दत्त्वा नत्वा मुद्रां प्रदर्श्य च ॥ ८३ ॥  
  
देव्यास्तु सिद्धचण्ड्या वै निर्माल्यं प्रतिपाद्य च ।  
विसृज्य मण्डलाद् देवीं स्थापयेद् योनिमण्डले ॥ ८४ ॥  
  
एतत् कामेश्वरीतन्त्रं कथितं युवयोः सुतौ ।  
शारदाया महातन्त्रं समन्त्रं शृणु भैरव ॥ ८५ ॥  
  
इति श्रीकालिकापुराणे त्रिपुरापूजनं नाम चतुःषष्टितमोऽध्यायः ॥ ६४ ॥  
पञ्चषष्टितमोऽध्यायः  
  
श्रीभगवानुवाच   
  
शरत्काले पुरा यस्मान्नवम्यां बोधिता सुरैः ।  
शारदा सा समाख्याता पीठे लोके च मानव ॥ १ ॥  
  
तस्यां तु नेत्रबीजाख्यं मन्त्रं प्राक् प्रतिपादितम् ।  
दुर्गातन्त्रं च तन्मन्त्रमङ्गमन्त्रं पुरोदितम् ॥ २ ॥  
  
ताभ्यामेव तु मन्त्राभ्यां पूजयेत् तां जगन्मयीम् ।  
तृतीयं पीठमन्त्रं तु शारदाया अनुत्तमम् ॥ ३ ॥  
  
शृणुतं चैकमनसा चतुर्वर्गप्रदयाकम् ।  
चतुर्थस्वरसंयुक्तमुपान्तो वह्निना युतः ॥ ४ ॥  
  
कामराजं तथा नान्तमुपान्तस्वरसंयुतम् ।  
वह्निना चापि सन्दीप्तः सर्वबिन्द्बिन्दुसंयुतः ॥ ५ ॥  
  
हादिः समाप्तिसहित एतद्बीजं चतुर्थकम् ।  
चतुर्भिरेभिः कथितो मन्त्रोक्तैश्च षडक्षरैः ॥ ६ ॥  
  
अयं तृतीयो मन्त्रस्तु शारदायाः प्रकीर्तितः ।  
अनेन पूजयेत् पीठे सर्वसिद्धिमवाप्नुयात् ॥ ७ ॥  
  
रूपमस्याः पुरा प्रोक्तं सिंहस्थं दशबाहुभिः ।  
तत्र पूजाक्रमं सम्यक् शृणुतं पुत्रकौ मम ॥ ८ ॥  
  
चतुर्द्वारमण्डलं तु कुर्यात् तत्र विभूतये ।  
महामायामण्डलं तु शारदायस्तु मण्डलम् ॥ ९ ॥  
  
वैष्णवीतन्त्रकल्पोक्तैर्मन्त्रस्थानादिमार्जनम् ।  
कृत्वा तु नेत्रबीजेन मण्डलं प्रस्तरे लिखेत् ॥ १० ॥  
  
योनावष्टदलं कृत्वा त्रिकोणं मध्यतो न्यसेत् ।  
अयं विशेषः कथितो वैष्णवीमण्डलात् पुनः ॥ ११ ॥  
  
मण्डलोल्लेखनं चैव तथा भूतापसारणम् ।  
पात्रस्य प्रतिपत्तिस्तु अमृतीकरणं तथा ॥ १२ ॥  
  
गन्धपुष्पाम्भसां क्षेप आत्मासनप्रपूजनम् ।  
प्राणायामश्च त्रिविधो भूतिशुद्धिप्रवेशनम् ॥ १३ ॥  
  
दहनप्लवने चैव पाणिकच्छपिका तथा ।  
योगपीठस्य च ध्यानं वैष्णवीतन्त्रभाषितम् ॥ १४ ॥  
  
तथैवोत्तरतन्त्रोक्तं कुर्याद् देव्याः प्रपूजनम् ।  
अमृतीकरणं कुर्यात् सलिले धेनुमुद्रया ॥ १५ ॥  
  
रूपं त्वेवं दशभुजं पूर्वोक्तं तु विचिन्तयेत् ।  
अङ्गन्यासकरन्यासौ दुर्गातन्त्रेण भैरव ॥ १६ ॥  
  
नवाक्षरेण वै कुर्यादङ्गुष्ठादि क्रमेण तु ।  
हृदयादिक्रमात् पश्चाद् वक्त्रादावपि पूर्ववत् ॥ १७ ॥  
  
एतदेवार्धपात्रे चाष्टधा मन्त्रं जपेत् सुधीः ।  
तत् तोयैः सेचयेच्छीर्षं पुष्पगन्धादिकं तथा ॥ १८ ॥  
  
एवं पूजाक्रमं तत्र कुर्याद् देव्यास्तु मण्डले ।  
आदित्यं चण्डिकारूपं ध्यात्वा पूर्वे शिलातले ॥ १९ ॥  
  
तस्मै निवेदयेदर्घ्यं सिद्धार्थाक्षतपुष्पकैः ।  
आधारशक्तिप्रभृतीन् क्ली& मन्त्रेण च साधकः ॥ २० ॥  
  
पूजयेत् प्रथमं मध्ये धर्मादीनपि पूर्ववत् ।  
सत्त्वादीन् गुरुपादान्तान् पूर्वतन्त्रोदितान् बुधः ॥ २१ ॥  
  
पूजयेन्मध्यपद्मे तु सुमेरुमपि मध्यतः ।  
पूर्वभागे मण्डलस्य देव्याः शक्तीः प्रपूजयेत् ॥ २२ ॥  
  
नाथकामेश्वरादींस्तु लौहित्यान्तान् विशेषतः ।  
सर्वान् वै पीठदेवांस्तु मण्डलस्योत्तरे यजेत् ॥ २३ ॥  
  
मणिकर्णं चित्ररथं भस्मकूटं तथैव च ।  
श्वेतं नीलं च चित्रं च वाराहं गन्धमादनम् ॥ २४ ॥  
  
मणिकूटं नन्दनं च पश्चिमे पूजयेदिमान् ।  
जल्पीशमथ केदारं देवीं दिक्करवासिनीम् ॥ २५ ॥  
  
धात्रीं स्वधां तथा स्वाहां मानस्तोकापराजिते ।  
दक्षिणे पूजयेदेताश्चतुःषष्टिं च योगिनीः ॥ २६ ॥  
  
ग्रहांश्च दशदिक्पालान् पूर्वाद्युक्तक्रमेण तु ।  
पूर्ववत् पूजयेद् धीमान् भैरव भैरवीमपि ॥ २७ ॥  
  
ततः कच्छपिकां बद्ध्वा पुनरेव तु पूजकः ।  
ध्यायेच्च पूर्ववद् देवीं हृदिस्थां मनसापि च ॥ २८ ॥  
  
मानसैर्गन्धपुष्पाद्यैः पूजयित्वा हृदि स्थिताम् ।  
नासापुटेन निःसार्य दक्षिणेनाथ मण्डले ॥ २९ ॥  
  
पुष्पमारोप्य कामाख्यां शारदामाह्वयेन्मुहुः ।  
एह्येहि परमेशानि सान्निध्यमिह कल्पय ॥ ३० ॥  
  
पूजाभागं गृहाणेमं मखं रक्ष नमोऽतु ते ।  
दुर्गे दुर्गे इहागच्छ सर्वैः परिकरैः सह ॥ ३१ ॥  
  
पूजाभागं गृहाणेम मखं रक्ष नमोऽस्तु ते ।  
नारायण्यै विद्महे त्वां चण्डिकायै तु धीमहि ॥ ३२ ॥  
  
शेषभागे तु गायत्र्यास्तन्नश्चण्डि प्रचोदयात् ।  
दत्त्वा स्नानमनेनैव दुर्गा तन्त्रण वै पुनः ॥ ३३ ॥  
  
नेत्रबीजेन च तथा पीठमन्त्रेण चान्तरम् ।  
चतुरक्षरेण शेषेण त्रिभिर्मन्त्रैः प्रपूजयेत् ॥ ३४ ॥  
  
चतुरक्षरमन्त्रेण पाद्यादीनथ षोडश ।  
वितरेदुपचारांस्तु पूर्वोक्तांस्तांस्तु भैरव ॥ ३५ ॥  
  
दुर्गातन्त्रेण मन्त्रेण देव्यङ्गानि प्रपूजयेत् ।  
दुर्गेत्यनेन हृदयं पुनर्दुर्गेत्यनेन कम् ॥ ३६ ॥  
  
शिखाकवचनेत्रञ्च पादपादांश्च पञ्चभिः ।  
वादिपञ्चाक्षरैः शेषैः पूजयेत् क्रमतः सुधीः ॥ ३७ ॥  
  
पूर्वाद्यष्टदलेष्वेताः पूजयेन्नाधिकक्रमात् ।  
जयन्तीं पूर्वपत्रे तु आग्नेय्यादौ तु मङ्गलाम् ॥ ३७ ॥  
  
कालीं च भद्रकालीं च तथा चैव कपालिनीम् ।  
दुर्गां शिवां क्षमां चैव क्रमादेव तु नामतः ॥ ३८ ॥  
  
केशवस्य तु मध्ये तु अष्टावेतास्तु नायिकाः ।  
नेत्रबीजस्य मन्त्रेण बीजेन षट्सु नायिकाः ॥ ४० ॥  
  
अमीषां च तथवासौ षड्भिरेतान्तराहितैः ।  
ह्रा& ह्रा& श्रीमित्युपान्तां तु प्रान्तामाद्यस्वरेण वै ॥ ४१ ॥  
  
उग्रचण्डां प्रचण्डां च चण्डोग्रां चण्डनायिकाम् ।  
चण्डां चण्डवतीं चैव चण्डरूपां च चण्डिकाम् ॥ ४२ ॥  
  
त्रिकोणकेशरान्तं च कामं प्रीतिं रतिं तथा ।  
पञ्चबाणान् पुष्पधनुः पूजयेत् काममन्त्रकैः ॥ ४३ ॥  
  
अष्टपुष्पिकया पश्चात् सम्पूज्य परमेश्वरीम् ।  
देव्यास्तु करगृह्याणि शस्त्राण्यस्त्राणि वाहनम् ॥ ४४ ॥  
  
पञ्चाननं केशरं च देव्यग्रे तु प्रपूजयेत् ।  
पीठदेवीं शारदां तु कामाख्यामधिदेवताम् ॥ ४५ ॥  
  
त्रिपुराख्यां महादेवीं पीठमत्यधिदेवताम् ।  
कामेश्वरीं महोत्साहां मध्य एव प्रपूजयेत् ॥ ४६ ॥  
  
चतुरक्षरमन्त्रेण दद्यात् पुष्पाञ्जलित्रयम् ।  
जप्त्वा स्तुत्वा बलिं दत्त्वा नमस्कृत्यावगुण्ठ्य च ॥ ४७ ॥  
  
योनिमुद्रां प्रदर्श्याथ निर्माल्यं दिशि शूलिनः ।  
चण्डेश्वर्यै नमः इति निक्षिप्य च विसर्जयेत् ॥ ४८ ॥  
  
ततस्तु भास्करायार्घ्यं दद्याच्छिद्रावधारणम् ।  
देवीं च हृदये स्थाप्य स्थापयेद् योनिमण्डले ॥ ४९ ॥  
  
एवं देवी तु कामाख्यां योनिमुद्रां जगन्मयीम् ।  
शारदाख्यां महादेवीं योगेन विधिना यजेत् ॥ ५० ॥  
  
सर्वकामान् सुसम्प्राप्य शिवलोकमवाप्नुयात् ।  
यदि पीठं विनान्यत्र पूजयेत् कामरूपिणीम् ॥ ५१ ॥  
  
नीलकूटे तदाप्येतत् सर्वमेव समाचरेत् ।  
यदान्यत्र यजेद् देवीं जले वा स्थण्डिलेऽपि वा ॥ ५२ ॥  
  
शिलादिषु च वह्नौ वा देवपीठे यथेच्छया ।  
यजेद् वा न यजेद् वापि पीठेऽवश्यं प्रपूजयेत् ॥ ५३ ॥  
  
एवं यः पञ्चभिर्मन्त्रैः पञ्चमूर्तिधरां शिवाम् ।  
एकैकेनाथ वा तस्य स्वयं स्याद् वरदायिका ॥ ५४ ॥  
  
विघ्ना न तस्य जायन्ते नाधयो व्याधयस्तथा ।  
न तस्य सदृशोऽन्यः स्याद् धनधान्यसमृद्धिभिः ॥ ५५ ॥  
  
गवां कोटिप्रदानात् तु यत्फलं जायते नृणाम् ।  
तत्फलं समवाप्नोति कामाख्यां पूजयन्नरः ॥ ५६ ॥  
  
दशपूर्वान् दशपरान् वंशानुद्धृत्य पापतः ।  
सकृत् सम्पूजनेनैव मम लोकमवाप्नुयात् ॥ ५७ ॥  
  
द्विः सम्पूज्य महादेवीं कामाख्यां योनिमण्डले ।  
शतं वंश्मान् समुद्धृत्य देवीलोकमवाप्नुयात् ॥ ५८ ॥  
  
यस्त्रिवारान् पूजयेत् तु विधिनानेन मानवः ।  
नीलपर्वतमारुह्य कामाख्यां योनिमण्डले ॥ ५९ ॥  
  
स सहस्रं तु वंशानामुद्धृत्य पापकोषतः ।  
इहलोके सुखैश्वर्यचिरायुष्यमवानुयात् ॥ ६० ॥  
  
देहान्ते मद्गृहं प्राप्य गणानामधिपो भवेत् ।  
यस्यां कस्यामथाष्टम्यां नवम्यां वापि साधकः ॥ ६१ ॥  
  
पञ्चरूपां तु कामाख्यां पञ्चमन्त्रैः सतन्त्रकैः ।  
पूजयेद् वरदां देवीं मण्डलैश्च पृथक् पृथक् ॥ ६२ ॥  
  
ध्यात्वा तु पञ्चरूपाणि जप्त्वा मन्त्रांश्च पञ्च वै ।  
कल्पकोटिसहस्राणि मम लोके च मानवः ॥ ६३ ॥  
  
स्थित्वा देवीप्रसादेन परे निर्वाणमाप्नुयात् ।  
इह लोके वाञ्छितार्थं सुखं प्राप्य यशस्तथा ॥ ६४ ॥  
  
रिपूञ्जित्वा स धर्मात्मा मातङ्गानिव केसरी ।  
चिरायुः पुत्रपौत्रैश्च विभवैश्च समन्वितः ॥ ६५ ॥  
  
क्रीडयित्वा ह्यमरवद् युवतीभिश्च सादरात् ।  
यक्षरक्षःपिशाचानां नेता भवति नित्यशः ।  
सर्वान् कामानवाप्यैव द्विजराजसमो भवेत् ॥ ६६ ॥  
  
इति श्रीकालिकापुराणे पञ्चषष्टितमोऽध्यायः ॥ ६५ ॥  
षट्षष्टितमोऽध्यायः  
  
और्व उवाच   
  
एतत्तन्त्रं समस्तं तु श्रुत्वा वेतालभैरवौ ।  
पप्रच्छतुस्त्र्यम्बकं च हर्षोत्फुल्लविलोचनौ ॥ १ ॥  
  
वेतालभैरवावूचतुः  
  
कामाख्यायाः श्रुतं तन्त्रं साङ्गं युष्मत्प्रसादतः ।  
नमस्कारं तथा मुद्रां बलिदानं तथैव च ॥ २ ॥  
  
तथैव मातृकान्यासं पूजायां चान्यतः क्रमम् ।  
एतत् सर्वं समाचक्ष्व विस्तरेण जगत्प्रभो ।  
शृण्वतो नहि नौ तृप्तिर्जायते मोदभूमिषु ॥ ३ ॥  
  
श्रीभगवानुवाच   
  
वक्ष्यामि यदहं पृष्टो भवद्भ्यां पुत्रकोत्तमौ ।  
शृणुतं नरशार्दूलावेकाग्रमनसाधुना ॥ ४ ॥  
  
त्रिकोणमथ षट्कोणमर्धचन्द्रं प्रदक्षिणम् ।  
दण्डमष्टाङ्गमुग्रं च सप्तधा नतिलक्षणम् ॥ ५ ॥  
  
ऐशानी वाथ कौबेरी दिक् कामाख्याप्रपूजने ।  
प्रशस्ता स्थण्डिलादौ च सर्वमूर्तेश्च सर्वतः ॥ ६ ॥  
  
त्रिकोणादिव्यवस्था तु यदि पूर्वमुखो यजेत् ।  
पश्चिमाच्छाम्भवीं गत्वा व्यवस्थां निर्दिशेत् तदा ॥ ७ ॥  
  
यदोत्तरामुखः कुर्यात् साधको देवपूजनम् ।  
तदा याम्यां तु वायव्यां गत्वा कुर्यात् तु संस्थितिम् ॥ ८ ॥  
  
दक्षिणाद् वायवीं गत्वा दिशं तस्माच्च शाम्भवीम् ।  
ततोऽपि दक्षिणां गत्वा नमस्कारस्त्रिकोणवत् ॥ ९ ॥  
  
त्रिकोणाख्यो नमस्कारस्त्रिपुराप्रीतिदायकः ।  
दक्षिणाद् वायवीं गत्वा वायव्याच्छाम्भवीं ततः ॥ १० ॥   
  
ततोऽपि दक्षिणां गत्वा तां त्यक्त्वाग्नौ प्रविश्य च ।  
अग्नितो राक्षसीं गत्वा तत्पश्चादुत्तरां दिशम् ॥ ११ ॥   
  
उत्तराच्च तथाग्नेयीं भ्रमणं द्वित्रिकोणवत् ।  
षठ्कोणोऽयं नमस्कारः प्रीतिदः शिवदुर्गयोः ॥ १२ ॥  
  
दक्षिणाद् वायवीं गत्वा तस्मादावृत्य दक्षिणम् ।  
गत्वा योऽसौ नमस्कारः सोऽर्धचन्द्रः प्रकीर्तितः ॥ १३ ॥  
  
सकृत् प्रदक्षिणं कृत्वा वर्तुलाकृति साधकः ।  
नमस्कारः कथ्यतेऽसौ प्रदक्षिण इति द्विजैः ॥ १४ ॥  
  
त्यक्त्वा स्वमासनस्थानं पश्चाद् दुर्गानमस्कृतिः ।  
प्रदक्षिणं विना यातु निपत्य भुवि दण्डवत् ॥ १५ ॥  
  
दण्ड इत्युच्यते देवैः सर्वदेवौघमोददः ।  
पूर्ववद् दण्डवद् भूमौ निपत्य हृदयेन तु ॥ १६ ॥  
  
चिबुकेन मुखेनाथ नासया हनुकेन च ।  
रह्मरन्ध्रेण कर्णाभ्यां यद्भूमिस्पर्शनं क्रमात् ॥ १७ ॥  
  
स चाष्टाङ्ग इति प्रोक्तो नमस्कारो मनीषिभिः ।  
  
प्रदक्षिणत्रयं कृत्वा साधको वर्तुलाकृतिः ॥ १८ ॥  
  
ब्रह्मरन्ध्रेण संस्पर्शः क्षितेर्यस्मान्नमस्कृतौ ।  
स् उग्र इति देवौघैरुच्यते विष्णुतुष्टिदः ॥ १९ ॥  
  
नदानां सागरो यद्वद् द्विपदां ब्राह्मणो यथा ।  
नदीनां जाह्नवी यादृग् देवानामपि चक्रधृक् ॥ २० ॥  
  
नमस्कारेषु सर्वेषु तथैवोग्रः प्रशस्यते ।  
त्रिकोणाद्यैर्नमस्कारैः कृतैरेव तु भक्तितः ॥ २१ ॥  
  
चतुर्वर्गं लभेद् भक्तो नचिरादेव साधकः ।  
नमस्कारो महायज्ञः प्रीतिदः सर्वतः सदा ॥ २२ ॥  
  
सर्वेषामेव देवानामन्येषामपि भैरव ।  
योऽसावुग्रो नमस्कारः प्रीतिदः सतत हरेः ॥ २३ ॥  
  
महामायाप्रीतिकरः स नमस्करणोत्तमः ।  
उक्तास्तत्र नमस्काराः शृणुतं परतो युवाम् ॥ २४ ॥  
  
मुद्राणां परिसङ्ख्यानं स्वरूपं च यथाक्रमम् ।  
धेनुश्च सम्पुटश्चैव प्राञ्जलिबिल्वपद्मकौ ॥ २५ ॥  
  
नाराचो मुण्डदण्डौ च योनिरर्धं तथैव च ।  
अन्दनी च महामुद्रा महायोनिस्तथैव च ॥ २६ ॥  
  
भगश्च पुटकश्चैव निषङ्गोवाऽर्धचन्द्रकः ।  
अङ्गश्च द्विमुखं चैव शङ्खमुद्रा च मुष्टिकः ॥ २७ ॥  
  
वज्रं चैव तथा रन्ध्रं षड्योनिर्विमल तथा ।  
घटः शिखरिणीतुङ्गः पुण्ड्रोऽथ ह्यर्धपुण्ड्रकः ॥ २८ ॥  
  
सम्मिलनी च कुण्डश्च चक्रं शूलं तथैव च ।  
सिंहवक्त्रं गोमुखं च प्रोन्नामोन्नमनं तथा ॥ २९ ॥  
  
इम्बं पाशुपतं शुद्धं त्यागोऽथोत्सारिणी तथा ।  
प्रसारिणी चोग्रमुद्रा कुण्डलीव्यूह एव च ॥ ३० ॥  
  
त्रिमुखा चासिवल्ली च योगो भेदोऽथ मोहनम् ।  
बाणो धनुश्च तूणीरं मुद्रा एताश्च सत्तमाः ॥ ३१ ॥  
  
अष्टोत्तरशतं मुद्रा ब्रह्मणा याः प्रकीर्तिताः ।  
तासां तु पञ्चपञ्चाशदेता ग्राह्यास्तु पूजने ॥ ३२ ॥  
  
शेषास्तु यास्त्रिपञ्चाशन्मुद्रास्ताः समयेषु च ।  
द्रव्यानयनसङ्केत नटनादिषु ताः स्मृताः ॥ ३३ ॥  
  
देवानां चिन्तने योगे ध्याने जप्ये विसर्जने ।  
आद्यास्तु पञ्चपञ्चाशन्मुद्रा भैरव कीर्तिता ॥ ३४ ॥  
  
मुद्रां बिना तु यज्जप्यं प्राणायामः सुरार्चनम् ।  
योगो ध्यानासने चापि निष्फलानि च भैरव ॥ ३५ ॥  
  
प्रत्येकं लक्षणं तेषां शृणुतं तनयौ युवाम् ।  
दक्षिणामध्यमाग्रेण सव्यहस्तस्य तर्जनीम् ॥ ३६ ॥  
  
योजयेत् सव्यम्ध्यां तु तर्जन्या दक्षिणेन वै ।  
तथा दक्षिणानामिकया वामहस्तकनिष्ठिकाम् ॥ ३७ ॥  
  
अनामिकां तु वामस्य दक्षिणस्य कनिष्ठया ।  
योजयेद् भक्तिमान् सम्यग् दक्षिणावर्तनेन तु ॥ ३८ ॥  
  
धेनुमुद्रा समाख्याता सर्वदेवस्य तुष्टिदा ।  
संयोज्य द्वौ तलौ सर्वाण्यङ्गुल्यग्राणि हस्तयोः ॥ ३९ ॥  
  
संयोज्य पाश्वतोऽङ्गुष्ठौ सम्पुटः प्रोच्यते सुरैः ।  
सर्वेषामथ देवानां सम्पुटः प्रीतिदायकः ॥ ४० ॥  
  
ध्यानचिन्तनयोगादौ सम्पुटः शस्यते सदा ।  
निकुब्जयुगलं पाण्योस्तं संयोज्यार्ध एव च ॥ ४१ ॥  
  
मध्यशून्यः पुटाकारः प्राञ्जलिः परिकीर्तितः ।  
अङ्गुष्ठमन्तरं कृत्वा पाण्योमुष्टिं विधाय च ॥ ४२ ॥  
  
संयोज्य बिल्ववत्ते तु बिल्वमुद्रा प्रकीर्तिता ।  
मणिबन्धादाकरभं संयोज्य करयोर्दयोः ॥ ४३ ॥  
  
अङ्गुष्ठे चापि संयोज्य तथैव च कनिष्ठिके ।  
तिस्रस्तिस्रस्तयोः पाण्योरङ्गुलोर्विरलास्तथा ॥ ४४ ॥  
  
पद्ममुद्रा समाख्याता चतुर्वर्गफला नृणाम् ।  
अङ्गुष्ठाग्रेण तर्जन्या संयोज्याथोर्ध्वरेखया ॥ ४५ ॥  
  
अन्याङ्गुलीस्तथानम्य नाराचः स्यात् प्रसार्य ते ।  
मम चैव शिवायाश्च प्रीतिदेयं प्रियङ्करी ॥ ४६ ॥  
  
नाराचमुद्रा सततं प्रीत्यै वेतालभैरव ।  
अन्तराङ्गुष्ठमुष्टिं च कृत्वा वामकरस्य तु ॥ ४७ ॥  
  
मध्यमाया दक्षिणस्य तथानम्य प्रयत्नतः ।  
मध्यमेनाथ तर्जन्या अङ्गुष्ठाग्रं नियोज्य च ॥ ४८ ॥  
  
दक्षिणं योजयेत् पाणिं वाममुष्टौ च साधकः ।  
दर्शयेद् दक्षिणे भागे मुण्डमुद्रेयमिष्यते ॥ ४९ ॥  
  
इयं तु गणनाथस्य प्रीतिदा मुद्रिकोत्तमा ।  
सर्वेषामपि देवानां तुष्टिदा सर्वकर्मसु ॥ ५० ॥  
  
अङ्गुष्टमध्यमादींश्च सम्यगानम्य तर्जनीम् ।  
प्रसार्य दण्डमुद्रेति दक्षिणस्य करस्य च ॥ ५१ ॥  
  
सर्वाङ्गुलीस्तु संयोज्य करयोरुभयोरपि ।  
संवेष्ट्य रज्जुवद् वेति पाण्योरपि कनिष्ठिके ॥ ५२ ॥  
  
वामस्यानाममूले वै उदग्रं विनियोजयेत् ।  
दक्षस्य मध्यमामूले तथाग्रं वाममेव च ॥ ५३ ॥  
  
योजयेद् योजनात् पश्चादावर्त्य करशाखिकाः ।  
योन्याकारं तु तन्मध्यं योनिमुद्रा प्रकीर्तिता ॥ ५४ ॥  
  
कामाख्यायाः पञ्चमूर्तेर्दुगाया अपि भैरव ।   
प्रीतिदा योनिमुद्रेयं मम कामस्य च प्रिया ॥ ५५ ॥  
  
संसक्ता अङ्गुलीः सर्वाः प्रसार्याङ्गुष्ठपर्वणा ।  
अग्रेण च कनिष्ठाया अग्रेणापि च योजयेत् ॥ ५६ ॥  
  
करस्य दक्षिणस्यैवमर्धयोनिः प्रकीर्तिता ।  
महायोनिस्तु कथिता वैष्णवीतन्त्रणे वरे ॥ ५७ ॥  
  
सम्पुटं प्राञ्जलिं वापि यदि शीर्षे प्रदर्शयेत् ।  
वन्दनीया समख्याता मुद्रा विष्णुप्रमोदिनी ॥ ५८ ॥  
  
सैव चेच्छ्रवणासक्ता महामुद्रा प्रकीर्तिता ।  
दक्षिणाङ्गे तु सा सक्ता वैष्णवी परिकीर्तिता ॥ ५९ ॥  
  
महायोनिस्तु कथिता वैष्णवी तन्त्रगोचरे ।  
द्वयोस्तु मूलेऽङ्गुष्ठाग्रमङ्गुलीं च कनिष्ठयोः ॥ ६० ॥  
  
नियोज्य प्रसृतीकृत्य दौ पाणी योजयेत् पुनः ।  
भगमुद्रा समाख्याता लक्ष्मीवाणीशिवप्रिया ॥ ६१ ॥  
  
सर्वाङ्गुलीनामग्रौघं दक्षिणस्य च ।  
संयोज्यैकत्र पुरतो निर्देशः पुटकः स्मृतः ॥ ६२ ॥  
  
कनिष्ठानामिकाङ्गुष्ठाङ्गुलीना योजयेद् बुधः ।  
अग्राण्येकत्र मध्यां तु तर्जनीं च प्रसार्य वै ॥ ६३ ॥  
  
कुब्जिकृत्य करद्वन्द्वं पृथगग्रे निदर्शयेत् ।  
निःसङ्गनाममुद्रेयं नरसिंहवराहयोः ॥ ६४ ॥  
  
कनिष्ठानामिकाध्यमाकुञ्चन् दक्षिणेन तु ।  
करस्य तर्जन्यङ्गुष्ठे प्रसार्य क्रियते तु या ॥ ६५ ॥  
  
सा मुद्रा ह्यर्धचन्द्राख्या ग्रहाणां प्रीतिदायिनी ।  
ऊर्ध्वीकृत्य तथाङ्गुष्ठं करस्य दक्षिणस्य तु ॥ ६६ ॥  
  
कृत्वा मध्यां तदङ्गुष्ठं वाममुष्टिं तथोर्ध्वतः ।  
ऊर्ध्वाङ्गुष्ठां तथा कुर्यादङ्गमुद्रा प्रकीर्तिता ॥ ६७ ॥  
  
एतस्या एव मुद्रायाः कनिष्ठादिवियोगतः ।  
अष्टौ मुद्राः समाख्याता नाम तासां पृथक् शृणु ॥ ६८ ॥  
  
द्विमुखं चैव मुष्टिं च वज्रमाबद्धमेव च ।  
विमलश्च घटश्चैव तुङ्गः पुण्ड्रस्तथैव च ॥ ६९ ॥  
  
नवानां विष्णुमूर्तिनां सार्धसङ्गेन मुद्रिकाः ।  
क्रमान्नव समाख्याता नायिकानां तथैव च ॥ ७० ॥  
  
संयोज्य करयोः पृष्ठे तथावर्त्य तु वै समम् ।  
प्रसार्य तर्जनीयुग्मं संयुक्तं सर्वतः पुनः ॥ ७१ ॥  
  
अङ्गुष्ठौ च तथासक्तौ शङ्खमुद्रा प्रकीर्तिता ।  
उत्तानमञ्जलिं कृत्वा अङ्गुष्ठे द्वे कनिष्ठयोः ॥ ७२ ॥  
  
मूले निक्षिप्य तु करौ संयोज्याथ प्रदर्शयेत् ।  
सा योनिरिति विख्याता मुद्रा देवौघतुष्टिदा ॥ ७३ ॥  
  
मुष्टिर्दक्षिणहस्तस्य यदोर्धाङ्गुष्ठिका भवेत् ।  
सा स्याञ्छिखरिणीमुद्रा ब्राह्मीसूर्यप्रिया च सा ॥ ७४ ॥  
  
अनामिके कनिष्ठे च संयोज्य वायुना पुनः ।  
मध्यमा तर्जनीनां तु धेनुमुद्रेव बन्धनम् ॥ ७५ ॥  
  
सार्धधेनुरिति ख्याता चन्द्रप्रीति विवर्धिनी ।  
करयोरङ्गुलीनां तु सर्वाग्राण्येकतः स्थिता ॥ ७६ ॥  
  
नियोज्य द्वे तले चैव तदधोऽपि नियोज्य च ।  
  
कनिष्ठानामिकाङ्गुष्ठाङ्गुलीना योजयेद् बुधः ।  
अग्राण्येकत्र मध्यां तु तर्जनीं च प्रसार्य वै ॥ ६३ ॥  
  
कुब्जीकृत्य करद्वन्द्वं पृथगग्रे निदर्शयेत् ।  
निःसङ्गनाममुद्रेयं नरसिंहवराहयोः ॥ ६४ ॥  
  
कनिष्ठानामिकाध्यमाकुञ्चन् दक्षिणेन तु ।  
करस्य तर्जन्यङ्गुष्ठे प्रसार्य क्रियते तु या ॥ ६५ ॥  
  
सा मुद्रा ह्यर्धचन्द्राख्या ग्रहाणां प्रीतिदायिनी ।  
ऊर्ध्वीकृत्य तथाङ्गुष्ठं करस्य दक्षिणस्य तु ॥ ६६ ॥  
  
कृत्वा मध्यां तदङ्गुष्ठं वाममुष्टिं तथोर्ध्वतः ।  
ऊर्ध्वाङ्गुष्ठां तथा कुर्यादङ्गमुद्रा प्रकीर्तिता ॥ ६७ ॥  
  
एतस्या एव मुद्रायाः कनिष्ठादिवियोगतः ।  
अष्टौ मुद्राः समाख्याता नाम तासां पृथक् शृणु ॥ ६८ ॥  
  
द्विमुखं चैव मुष्टिं च वज्रमाबद्धमेव च ।  
विमलश्च घटश्चैव तुङ्गः पुण्ड्रस्तथैव च ॥ ६९ ॥  
  
नवानां विष्णुमूर्तिनां सार्धसङ्गेन मुद्रिकाः ।  
क्रमान्नव समाख्याता नायिकानां तथैव च ॥ ७० ॥  
  
संयोज्य करयोः पृष्ठे तथावर्त्य तु वै समम् ।  
प्रसार्य तर्जनीयुग्मं संयुक्तं सर्वतः पुनः ॥ ७१ ॥  
  
अङ्गुष्ठौच तथासक्तौ शङ्खमुद्रा प्रकीर्तिता ।  
उत्तानमञ्जलिं कृत्वा अङ्गुष्ठे द्वे कनिष्ठयोः ॥ ७२ ॥  
  
मूले निक्षिप्य तु करौ संयोज्याथ प्रदर्शयेत् ।  
सा योनिरिति विख्याता मुद्रा देवौघतुष्टिदा ॥ ७३ ॥  
  
मुष्टिर्दक्षिणहस्तस्य यदोर्धाङ्गुष्ठिका भवेत् ।  
सा स्याञ्छिखरिणीमुद्रा ब्राह्मीसूर्यप्रिया च सा ॥ ७४ ॥  
  
अनामिके कनिष्ठे च संयोज्य वायुना पुनः ।  
मध्यमा तर्जनीनां तु धेनुमुद्रेव बन्धनम् ॥ ७५ ॥  
  
सार्धधेनुरिति ख्याता चन्द्रप्रीति विवर्धिनी ।  
करयोरङ्गुलीनां तु सर्वाग्राण्येकतः स्थिता ॥ ७६ ॥  
  
नियोज्य द्वे तले चैव तदधोऽपि नियोज्य च ।  
अग्रैरग्रैयोजयेत् तु मुद्रा सम्मीलनी तु सा ॥ ७७ ॥  
  
भौमभूमिमुनीशानामियं प्रीतिविवर्धिनी ।  
सर्वाङ्गुलीस्तु संयोज्य दक्षिस्य करस्य च ॥ ७८ ॥  
  
कियद्भागं तथानम्य तलं कुर्यात् तु कुण्डवत् ।  
समाख्याता कुण्डमुद्रा बुधवाणीशिवप्रिया ॥ ७९ ॥  
  
सर्वाङ्गुलीनां मध्यं तु वामहस्तस्य चाङ्गुलीः ।  
प्रसार्याङ्गुष्ठयुगलं संयोज्याग्रेण भैरव ॥ ८० ॥  
  
तदङ्गुष्ठद्वयं कार्य सम्मुखं वितरेम् ततः ।  
चक्रमुद्रा समाख्याता गुरुविष्णुशिवप्रिया ॥ ८१ ॥  
  
अङ्गुष्ठं मध्यमां चैव नामयित्वा करस्य तु ।  
दक्षिणस्य परास्तिस्रो योजयेदग्रतः पुनः ॥ ८२ ॥  
  
शूलमुद्रा समाख्याता मम शुक्रग्रहप्रिया ।  
निकुब्जीकृत्य तु करौ वामङ्गुलिगणस्य तु ॥ ८३ ॥  
  
अग्राणि योजयेन्मध्ये तलस्यासव्यहस्ततः ।  
अधःकृत्वा वामहस्तं मुद्रा सिंहमुखी स्मृता ॥ ८४ ॥  
  
इयं प्रीत्यै तु दुर्गायाः सूर्यपुत्रस्य चक्रिणः ।  
भगमुद्रा कर्णमूले गोमुखाख्या प्रकीर्तिता ॥ ८५ ॥  
  
मम विष्णोस्तथा राहोः सर्वदा प्रीतिदायिनी ।  
मुष्टिद्वयमथोत्तानं कृत्वा संयोज्य पार्श्वतः ॥ ८६ ॥  
  
दक्षिणस्य कनिष्ठादीन प्रसार्य क्रमतः पुनः ।  
तथा वामकनिष्ठाभ्यामेकैकेन प्रसारयेत् ॥ ८७ ॥  
  
अष्टौ मुद्राः समाख्याता नामतः क्रमतः शृणु ।    
प्रोल्लासोन्नमनं चैव विम्बं पाशुपतं तथा ॥ ८८ ॥  
  
शुद्धं त्यागः सारणी च तथा चैव प्रसारणी ।  
आकुञ्चकरशाखास्तु दक्षिणा सा तु मुद्रिका ॥ ८९ ॥  
  
उग्रमुद्रा समाख्याता स्वहस्तस्य विपर्ययात् ।   
इन्द्रादिलोकपालानां दशमुद्राः प्रकीर्तिताः ॥ ९० ॥  
  
सर्वेषामेव देवानां परमप्रीतिवर्धनाः ।  
अङ्गुष्ठाग्रं तु तर्जन्या अग्रे भागेन योजयेत् ॥ ९१ ॥  
  
आकुञ्चमध्यमाद्यास्तु दक्षहस्तस्य चाङ्गुलीः ।  
दशयेत् कुण्डलाकारं कुण्डलीशक्तितुष्टिदम् ॥ ९२ ॥  
  
सर्वेषामपि देवानां यथा तुष्टिकरं महत् ।  
अङ्गुष्ठतर्ज्नीमध्या अग्रभागं नियोज्य च ॥ ९३ ॥  
  
मध्यमां च कनिष्ठां च आकुञ्च्य दक्षिणे करे ।  
त्रिमुखाख्या समाख्याता विश्वदेवप्रिया सदा ॥ ९४ ॥  
  
केतोः प्रियेयं सतत मातृणामपि तुष्टिदा ।  
तर्जन्यङ्गुष्ठयोरग्रभागौ संयोज्य चा"गुलीः ॥ ९५ ॥  
  
अन्या आकुञ्चयेत् तिस्रः साऽसिवल्ली प्रकीर्तिता ।  
पितृणामथ साध्यानां रुद्राणां विश्वकर्मणः ॥ ९६ ॥  
  
सर्वदा प्रीतिजननी साऽसिवल्ली प्रकीर्तिता ।  
पादौ तलाभ्यां संयोज्य तदङ्गुष्ठद्वयं यतः ॥ ९७ ॥  
  
ऊर्ध्वं संयोजयेन्नाभौ तस्योपरि तथाञ्जलिः ।  
योगमुद्रा समाख्याता योगिनां तत्त्वदायिनी ॥ ९८ ॥  
  
सर्वेषामपि देवानां पूजने चिन्तने तथा ।  
योगमुद्रा समाख्याता तुष्टप्रीतिकरी सदा ॥ ९९ ॥  
  
प्राञ्जलिर्नाम् मुद्रा तु ऊर्ध्वाधो भावयोजिता ।  
विभिद्य दर्शयेद्धस्तौ ऊर्ध्वाधः प्रसृतीकृतौ ॥ १०० ॥  
  
भेदमुद्रा समाख्याता मम विष्णोविधेः प्रिया ।  
अङ्गुष्ठे द्वे तु निक्षिप्य करयोरुभयोरपि ॥ १०१ ॥  
  
अग्रेण योजयेत् पश्चात् कनिष्ठायुगलं ततः ।  
उभयोर्हस्तयोश्चान्यास्तर्जन्याद्याश्च योजयेत् ॥ १०२ ॥  
  
अग्राग्रैस्तु पृथक्कृत्य दर्शयेत् तु कनिष्ठिकाम् ।  
मुद्रा सम्मोहनं नाम कामदुर्गारमाप्रिया ॥ १०३ ॥  
  
सर्वेषामिह देवानां मोहनं प्रीतिदं स्मृतम् ।  
आनम्यासव्यहस्तस्य मध्यमानामिके तथा ॥ १०४ ॥  
  
तयोः पृष्ठे सुसंयोज्य अङ्गुष्ठाग्रं ततः परम् ।  
कनिष्ठां तर्जनीं चैव अग्रेणायोजयेत् ततः ॥ १०५ ॥  
  
बाणमुद्रा समाख्याता सर्वदेवस्य तुष्टिदा ।  
सर्वाङ्गुलीस्तु सङ्कोच्य अङ्गुष्ठमथ तर्जनीम् ॥ १०६ ॥  
  
प्रसार्य करयोः पश्चादङ्गुष्ठाग्रं तु योजयेत् ।  
अछ्गुष्ठाग्रेण तर्जन्या अग्रेणापि च तर्जनीम् ॥ १०७ ॥  
  
यथाशक्ति प्रसार्यापि धेनुमुद्रा प्रकीर्तिता ।  
सर्वाङ्गुलीनामग्राणिब्राह्मे तीर्थे नियोजयेत् ॥ १०८ ॥  
  
अनामिकायाः पृष्ठे तु अङ्गुष्ठाग्रं नियोज्य च ।  
शून्यं तूणीरवत् कृत्वा तेषामन्तस्तु भैरव ॥ १०९ ॥  
  
तूणीरमुद्रा चाख्याता सर्वेषां प्रीतिवर्धिनी ।  
मुद्रासु संस्थिता पूजा सर्वेषु परिचिन्तनम् ॥ ११० ॥  
  
मुद्रासु संस्थिता योगा मुद्रा मोदकरास्ततः ।  
यदा यदा पुजनेषु चिन्तने ध्यानकर्मणि ॥ १११ ॥  
  
यज्ञादौ स्तवने वापि हस्तकृत्यं न विद्यते ।  
तदा मुद्रान्वितं कुर्यादिष्टापूर्ते करद्वयम् ॥ ११२ ॥  
  
यज्ञकृत्येषु चेच्छक्तो हस्तो मुद्रासु च क्षमः ।  
तदा मुद्रां विधायैव तत्तत् कृत्यं समाचरेत् ॥ ११३ ॥  
  
मुद्राविमुक्तहस्तं तु क्रियते कर्म दैविकम् ।  
कृत्वा तन्निष्फलं यस्मात् तन्मान्मुद्रान्वितो भवेत् ॥ ११४ ॥  
  
विसर्जने तु देवानां यस्य या परिकीर्तिता ।  
मुद्रां तां पूजनादौ तु तस्य नैव प्रयोजयेत् ॥ ११५ ॥  
  
विसृज्योक्तामृते मुद्रां मुद्रायुक्तः समाचरेत् ।  
पूजनादि समस्तं तु कर्मवृद्धौ विचक्षणः ॥ ११६ ॥  
  
अतो मुद्रा परं नाम मुद्रा पुण्यप्रदायिनी ।  
देवानां मोददा मुद्रा तस्मात् तां यत्नतश्चरेत् ॥ ११७ ॥  
  
अर्धयोनिर्महायोनिर्योनिर्ब्राह्मी च वैष्णवः ।  
मुद्रा विसर्जने प्रोक्ता शिवात्रिपुरयोः सदा ॥ ११८ ॥  
  
दुर्गायाः सर्वरूपेषु मुद्रा एताः प्रकीर्तिताः ।  
योनिं च सम्पुटं चैव महायोनिं तथैव च ॥ ११९ ॥  
  
वर्जयित्वा व्यस्तभावादुक्तादन्यत्र योजयेत् ।  
भवेद् यास्तु त्रिपञ्चाशदन्या मुद्राः समन्ततः ॥ १२० ॥  
  
ता व्यस्तभावाद् वामाः स्युर्मुद्रा मोदकराः पराः ।  
एवं वां कथिता मुद्राः पूजने पूज्यतुष्टिदा ।  
क्रमस्तु बलिदानस्य शृणु वेतालभैरव ॥ १२ ॥  
  
इति श्रीकालिकापुराणे मुद्राकथने षट्षष्टितमोऽध्यायाः ॥ ६६ ॥  
सप्तषष्टितमोऽध्यायः  
  
श्रीभगवानुवाच   
  
क्रमस्तु बलिदानस्य स्वरूपं रुधिरादितः ।  
यथा स्यात् प्रीतये सम्यक् तद् वां वक्ष्यामि पुत्रको ॥ १ ॥  
  
वैष्णवीतन्त्रकल्पोक्तः क्रमः सर्वत्रः सर्वदा ।  
साधकैर्बलिदानस्य ग्राह्यः सर्वसुरस्य च ॥ २ ॥  
  
पक्षिणः कच्छपा ग्राहा मत्स्या नवविधा मृगाः ।  
महिषो गोधिका गावश्छागो रुरुश्च शूकरः ॥ ३ ॥  
  
खड्गश्च कृष्णसारश्च गोधिका शरभो हरिः ।  
शार्दूलश्च नरश्चैव स्वगात्ररुधिरं तथा ॥ ४ ॥  
  
चण्डिकाभैरवादीनां बलयः परिकीर्तिताः ।  
बलिभिः साध्यते मुक्तिर्बलिभिः साध्यते दिवम् ॥ ५ ॥  
  
बलिदानेन सततं जयेच्छत्रून्नृपान् नृपः ।  
मत्स्यानां कच्छपानां तु रुधिरैः सततं शिवा ॥ ६ ॥  
  
मासैकं तृप्तिमाप्नोति ग्राहैर्मासांस्तु त्रीनथ ।  
मृगाणां शोणितैर्देवी नराणामपि शोणितैः ॥ ७ ॥  
  
अष्टौ मासानवाप्नोति तृप्तिं कल्याणदा च सा ।  
गोधिकानां ओरुधिरैर्वाषिकीं तृप्तिमाप्नुयात् ॥ ८ ॥  
  
कृष्णसारस्य रुधिरैः शूकरस्य च शोणितैः ।  
प्राप्नोति सततं देवी तृप्तिं द्वादशवार्षिकीम् ॥ ९ ॥  
  
अजाविकानां रुधिरैः पञ्चविंशतिवार्षिकीम् ।  
महिषाणां च खड्गानां रुधिरैः शतवार्षिकीम् ॥ १० ॥  
  
तृप्तिमाप्नोति परमां शार्दूलरुधिरैस्तथा ।  
सिंहस्य शरभस्याथ स्वगात्रस्य च शोणितैः ॥ ११ ॥  
  
देवी तृप्तिमवाप्नोति सहस्रं परिवत्सरान् ।  
मांसैरपि तथा प्रीति रुधिरैर्यस्य यावती ॥ १२ ॥  
  
कृष्णसारं मृगं खड्गं तथा मत्स्यं च रोहितम् ।  
वार्धीणसयुगं चापि फलं तेषां पृथक् पृथक् ॥ १३ ॥  
  
कृष्णसारस्य मांसेन तथा खड्गेन चण्डिका ।  
वर्षाणां च शतान्येव तृप्तिमाप्नोति केवलम् ॥ १४ ॥  
  
रोहितस्य तु मत्स्यस्य मांसैर्वार्ध्रीणसस्य च ।  
तृप्तिं प्राप्नोति वर्षाणां शतानि त्रीणि मत्प्रिया ॥ १५ ॥  
  
ऋप्नुवन्त्विन्द्रियक्षीणं स्वेतं वृद्धमजापतिम् ।  
वार्ध्रीणसः प्रोच्यतेऽसौ हव्ये कव्ये च सत्कृतः ॥ १६ ॥  
  
नीलग्रीवो रक्तशीर्षः कृष्णपादः सितच्छदः ।  
वार्ध्रीणसः स्यात्पक्षी च मम विष्णोरपि प्रियः ॥ १७ ॥  
  
नरेण बलिना देवी सहस्रं परिवत्सरान् ।  
विधिदत्तेन चाप्नोति तृप्तिं लक्षं त्रिभिर्नरैः ॥ १८ ॥  
  
नरेणेवाथ मांसेन त्रिसहस्रं च वत्सरान् ।  
तृप्तिमाप्नोति कामाख्या भैरवी मम रूपधृक् ॥ १९ ॥  
  
मन्त्रपूतं शोणितं तु पीयूषं जायते सदा ।  
मस्तकं चापि तस्यात्ति मांसं चापि तथा शिवा ॥ २० ॥  
  
तस्मात् तु पूजने दद्याद् बलेः शीर्षं च लोहितम् ।  
भोज्ये होमे च मांसानि नियुञ्जीयाद् विचक्षणः ॥ २१ ॥  
  
पूजासु नाममांसानि दद्याद् वै साधकः क्वचित् ।  
ऋते तु लोहितं शीर्षममृतं तत्तु जायते ॥ २२ ॥  
  
कूष्माण्डभिक्षुदण्डं च मद्यमासवमेव च ।  
एते बलिसमाः प्रोक्तास्तृप्तौ छागसमाः सदा ॥ २३ ॥  
  
चन्द्रहासेन कर्त्र्या वा छेदनं मुख्यमिष्यते ।  
दात्रासिधेनुक्रकचशङ्कुलाभिस्तु मध्यमम् ॥ २४ ॥  
  
क्षुरक्षुरप्रभल्लैश्च वाधम परिकीर्तितम् ।  
एभ्योऽन्यः शक्तिबाणाद्यैर्बलिश्छेद्यः कदापि न ॥ २५ ॥  
  
नात्ति देवी बलि तत्तु दाता मृत्युमवाप्नुयात् ।  
हस्तेन छेदयेद् यस्तु प्रोक्षित साधकः पशुम् ॥ २६ ॥  
  
अक्षिणं वा ब्रह्मवध्यामवाप्नोति सुदुःसहाम् ।  
नामन्त्र्य खण्डं तु बलिं नियुञ्जीत विचक्षणः ॥ २७ ॥  
  
खड्गस्यामन्त्रणे मन्त्रा यावन्तः कथिताः पुरा ।  
महामायाबलौ ते वै योज्यास्तत्रोदिता बुधैः ॥ २८ ॥  
  
तैः सार्धमेते मन्त्रास्तु योज्याः खड्गादिमन्त्रणे ।  
पूजने शारदादीनां कामाख्याया विशेषतः ॥ २९ ॥  
  
द्विः कालीति ततो देव्या वज्रेश्वरिपदं ततः ।  
ततोऽनु लौहदण्डायै नमः शेषे तु योजयेत् ॥ ३० ॥  
  
सम्पूज्यानेन मन्त्रेण खड्गमादाय पाणिना ।  
कालरात्र्यास्तु मन्त्रेण तं खड्गमभिमन्त्रयेत् ॥ ३१ ॥  
  
नेत्रबीजस्य मध्यं तु द्विरावर्त्य प्रयोजयेत् ।  
ततोऽनु कालिकालीति करालोष्ठी ततः परम ॥ ३२ ॥  
  
हान्तादींश्च तृतीयेन स्वरेणैकादशेन वै ।  
योजिता नादबिन्दुभ्यां द्वौ तत् पश्चान्नियोजयेत् ॥ ३३ ॥  
  
फेत्कारिणिपदं तस्मात् खादयच्छेदयेत्यतः ।  
सर्वान् दुष्टानिति ततो द्विर्मारय लुलायकम् ॥ ३४ ॥  
  
खड्गेन छिन्धि छिन्धीति ततः किलकिलेति वै ।  
ततः चिकिचिकीत्येवं ततः पिबपिबेति च ॥ ३५ ॥  
  
ततोऽनु रुधिरं चेति स्फैं स्फैङ्किरि किरीति च ।  
कालिकायै नम इति काल रात्र्यास्तु मन्त्रकम् ॥ ३६ ॥  
  
इत्यनेन तु मन्त्रेण करवालेऽभिमन्त्रिते ।  
कालरात्री स्वयं तत्र प्रसीदत्यरिहानये ॥ ३७ ॥  
  
बलेः पूर्वोदिता मन्त्रा नित्यं गुह्यास्तु साधकैः ।  
अयं मन्त्रस्तु वक्तव्यस्तस्य हत्याविहानये ॥ ३८ ॥  
  
यज्ञार्थे पशवः सृष्टाः स्वयमेव स्वयम्भुवा ।  
अतस्त्वां धातयिष्यामि तस्माद् यज्ञे वधोऽवधः ॥ ३९ ॥  
  
ततो दैवतमुद्दिश्य काममुद्दिश्य चात्मनः ।  
छेदयेत् तेन खड्गेन बलिं पूर्वाननं तु तम् ॥ ४० ॥  
  
अथवोत्तरवक्त्रं तं स्वयं पूर्वमुखस्तथा ।  
पूर्वोक्तान् सैन्धवादींस्तु वक्त्त्रेऽवश्यं नियोजयेत् ॥ ४१ ॥  
  
सौवर्णं राजत ताम्रं रैत्यं पत्रपुट च वा ।  
माहेयं कांस्यमथवा यज्ञकाष्ठमयं च वा ॥ ४२ ॥  
  
पात्रं रुधिरदानाय कर्तव्यं विभवावधि ।  
न लौहे वल्कले वापि वैत्रे राङ्गेऽथ सैसके ॥ ४३ ॥  
  
दद्याद्रक्तं बलीनां तु भूमौ स्रुचि स्रुवे तथा ।  
न घटे भूतले वापि देयं क्षुद्रे न भाजने ॥ ४४ ॥  
  
रुधिराणि प्रदद्यात्तु भूतिकामो नरोत्तमः ।  
नरस्य तु सदा रक्तं माहैये तैजसेऽथ वा ॥ ४५ ॥  
  
दद्यान्नरपतिस्तत्तु न पत्रादौ कदाचन ।  
हयमेधमृते दद्यान्न कदाचिद्धयं बलिम् ॥ ४६ ॥  
  
तथा दिक्पालमेधे तु गजं दद्यान्नराधिपः ।  
न कदाचित् तदा देव्यै प्रदद्याद्धयहस्तिनौ ॥ ४७ ॥  
  
हयाकर्षे चामरं तु बलिं दद्यान्नराधिपः ।  
सिंहं व्याघ्रं नरं चापि स्वगात्ररुधिरं तथा ॥ ४८ ॥  
  
न दद्यात् ब्राह्मणो मद्यं महादेव्यै कदाचन ।  
सिंहं व्याघ्रन्नरं दत्वा ब्राह्मणो नरकं व्रजेत् ॥ ४९ ॥  
  
इहापि स्यात् स हीनायुः सुखसौभाग्यवर्जितः ।  
स्वगात्ररुधिरं दद्याच्चात्मवध्यामवाप्नुयात् ॥ ५० ॥  
  
मद्यं दत्त्वा ब्राह्मणस्तु ब्राह्मण्यादेव हीयते ।  
न कृष्णासारं वितरेद् बलिं तु क्षत्रियादिकः ॥ ५१ ॥  
  
ददतः कृष्णसारं तु ब्रह्महत्या भवेद् यतः ।  
यत्र सिंहस्य व्याघ्रस्य नरस्य विहितो वधः ॥ ५२ ॥  
  
ब्रह्मणोक्ता तु बल्यादौ तत्रायं विहितः क्रमः ।  
कृत्वा घृतमयं व्याघ्रं नरं सिंहं च भैरव ॥ ५३ ॥  
  
अथवा पूपविकृतं यवक्षोदमयं च वा ।  
घातयेच्चन्दहासेन तेन मन्त्रेण संस्कृतम् ॥ ५४ ॥  
  
प्रभूतबलिदाने तु द्वौ वा त्रीन् वाग्रतः कृतान् ।  
पूजयेत् प्रमुखान् कृत्वा सर्वान् मन्त्रेण साधकः ॥ ५५ ॥  
  
सामान्यपूजा कथिता बलीनां पूर्वतो मया ।  
विशेषो यत्रः यत्रास्ति तन्मत्तः शृणु भैरव ॥ ५६ ॥  
  
महिषं प्रददेद् देव्यै भैरव्यै भैरवाय वा ।  
अनेनैव तु मन्त्रेण तदा तं पूजयेद् बलिम् ॥ ५७ ॥  
  
यथा वाहं भवान् द्वेष्टि यथा वहसि चण्डिकाम् ।  
तथा मम रिपून् हिंस शुभं वह लुलायक ॥ ५८ ॥  
  
यमस्य वाहनस्त्वं तु वररूपधराव्यय ।  
आयुर्वित्तं यशो देहि कासराय नमोऽस्तु ते ॥ ५९ ॥  
  
खड्गस्य तु यदा दानं क्रियते तन्त्रमन्त्रकम् ।  
जलेनाभ्युक्ष्य कुर्वीत गुहाजातेति भाषयन् ॥ ६० ॥  
  
दैवे पैत्रे च शुभगः खड्गस्त्वं खड्गसन्निभः ।  
छिन्धि विघ्नान् महाभागे गुहाजात नमोऽस्तु ते ॥ ६१ ॥  
  
प्रदाने कृष्णसारस्य मन्त्रोऽयं परिकीर्तितः ।  
कृष्णसार ब्रह्ममूर्ते ब्रह्मतेजोविवर्धन ॥ ६२ ॥  
  
चतुर्वेदमयं प्राज्ञ प्रज्ञां देहि यशो महत् ।  
तथा शरभपूजायां मन्त्रमेतत् प्रकीर्तितम् ॥ ६३ ॥  
  
त्वमष्टपादो विभ्रष्टचन्द्रभागसमुद्भव ।  
अष्टमूर्ते महाबाहो भैरवाख्य नमोऽस्तु ते ॥ ६४ ॥  
  
यथा भैरवरूपेण वराहो निहतस्त्वया ।  
तथा शरभरूपेण रिपून् विघ्नान् निषूदय ॥ ६५ ॥  
  
हरिस्त्वं हररूपेण यथा वहसि चण्डिकाम् ।  
तथा शुभानि मे नित्यं बहुविघ्नांश्च सूदय ॥ ६६ ॥  
  
त्वं हरिः सिंहरूपेण जगत्प्रत्यूहरूपिणम् ।  
जघान येन सत्येन हिरण्यकशिपुं हरन् ॥ ६७ ॥  
  
इत्येवं सिंहपूजायां क्रम उक्तो मयानघ ।  
नरे स्वगात्ररुधिरे पर्यायं शृणु भैरव ॥ ६८ ॥  
  
पीठे चेद् दीयते मर्त्यो बलिं दद्यात् श्मशानके ।  
श्मशानं हेरुकाख्यं तु तत्पूर्वं प्रतिपादितम् ॥ ६९ ॥  
  
कामाख्यानिलये शैले ओडादौ विद्धि तत् क्रमम् ।  
मम रूपं श्मशानं तद् भैरवाख्यं च कथ्यते ॥ ७० ॥  
  
तत्राङ्गत्वं तपःसिद्धौ त्रिभागां तु भविष्यति ।  
पूर्वाङ्गे भैरवाख्ये तु समुत्सृष्टिर्नरस्य तु ॥ ७१ ॥  
  
दक्षिणाङ्गे शिरो दद्याद् भैरव्या मुण्डमालया ।  
रुधिरं पश्चिमाङ्गे तु हेरुकाख्ये नियोजयेत् ॥ ७२ ॥  
  
दत्त्वा सम्पूज्य तु नरं विसृज्यागमनक्रमे ।  
पीठश्मशानेषु बलिं नेक्षेत्तु बलिदीपकम् ॥ ७३ ॥  
  
अन्यत्रापि यतो यत्र दीयते यन्महाबलिः ।  
तत्राप्यन्यत्र चोत्सृज्यच्छित्वान्यत्र शिरोऽमृतम् ॥ ७४ ॥  
  
नियोजयेत् साधकस्तु विसृज्य न विलोकयेत् ।  
सस्नातं मनुजं दीप्तं पूर्वाह्णनियताशनम् ॥ ७५ ॥  
  
मांसमैथुनभोग्येन हीनं स्रक्चन्दनोक्षितम् ।  
कृत्वोत्तरामुखं तं तु तदङ्गेष्वङ्गदेवताः ॥ ७६ ॥  
  
पूजयेत् तं तु नाम्ना तु दैवतेन च मानुषम् ।  
तद्ब्रह्मरन्ध्रे ब्रह्माणं तन्नासायां च मेदिनीम् ॥ ७७ ॥  
  
कर्णयोस्तु तथाकाशं जिह्वायां सर्वतोमुखम् ।  
ज्योतींषि नेत्रयोर्विष्णुं वदने परिपूजयेत् ॥ ७८ ॥  
  
ललाटे पूजयेच्चन्द्रं शक्रं दक्षिणगण्डतः ।  
वामगण्डे तथा वह्निं ग्रीवायां समवर्तिनम् ॥ ७९ ॥  
  
केशाग्रे निर्-ऋतिं मध्ये भ्रूवोश्चापि प्रचेतसम् ।  
नासामूले तु श्वसनं स्कन्ध चापि धनेश्वरम् ॥ ८० ॥  
  
हृदये सर्पराजं तु पूजयित्वा पठेदिदम् ।  
नरवर्यं महाभाग सर्वदेवमयोत्तम ॥ ८१ ॥  
  
रक्ष मां शरणापन्नं सपुत्रपशुबान्धवम् ।  
सराज्यं मां सहामात्यं चतुरङ्ग समन्वितम् ॥ ८२ ॥  
  
रक्ष परित्यज्य प्राणान्मरणे नियते सति ।  
महातपोभिर्ज्ञानैश्च यज्ञैर्यत् साध्यतेऽमृतम् ॥ ८३ ॥  
  
तन्मे देहि महाभाग त्वं चापि प्राप्नुहि श्रियम् ।  
राक्षसाश्च पिशाचाश्च वेतालाद्याः सरीसृपाः ॥ ८४ ॥  
  
नृपाश्च रिपवश्चान्ये न मां ते ध्नन्तु त्वत्कृते ।  
त्वत्कण्ठनालगलितैः शोणितैरङ्गसंयुतैः ॥ ८५ ॥  
  
आप्यायस्वात्मवन्मृत्वा मरणे नियते सति ।  
एवं सम्पूज्य विधिवत् पूर्वतन्त्रैश्च पूजयेत् ॥ ८६ ॥  
  
पूजितो मत्स्वरूपोऽयं दिक्पालाधिष्ठितो भवेत् ।  
अधिष्ठितस्तथान्यैश्च ब्रह्माद्यैः सकलैः सुरैः ॥ ८७ ॥  
  
कृतपापोऽपि मनुजो निष्पाप्मा स तु जायते ।  
तस्य निष्कलुषस्याशु पीयूषं शोणितं भवेत् ॥ ८८ ॥  
  
प्रीणाति च महादेवी जगन्माता जगन्मयी ।  
सोऽपि कायं परित्यज्य मानुषं नचिरान्मृतः ॥ ८९ ॥  
  
भवेद् गणानामधिपो मयापि बहुसत्कृतः ।  
इतोऽन्यथा पापयुक्तं मलमूत्रवसायुतम् ॥ ९० ॥  
  
तं बलिं न हि गृह्णाति कामाख्यान्यापि नामतः ।  
अन्येषां महिषादीनां बलीनामथ पूजनात् ॥ ९१ ॥  
  
कायो मेध्यत्वमायाति रक्तं गृह्णाति वै शिवा ।  
अन्येभ्योऽपि च देवेभ्यो यदा यत्तु प्रदीयते ॥ ९२ ॥  
  
तदर्चितं र्पदद्यात् तु पूजिताय सुराय वै ।  
काणं पङ्गुं चातिवृद्धं रोगिणं च गलद्व्रणम् ॥ ९३ ॥  
  
क्लीबं हीनाङ्गमथवा वृद्धलिङ्गं कुलक्षणम् ।  
श्वित्रिणं चातिह्रस्वं च महापातकिनं तथा ॥ ९४ ॥  
  
अद्वादशकवर्षीयं शिशु सूतकसंयुतम् ।  
ऊर्ध्वं संवत्सराच्चापि महागुरुनिपातिनम् ॥ ९५ ॥  
  
बलिकर्मणि चेतांस्तु वर्जयेत् पूजितानपि ।  
पशूनां पक्षिणां वापि नराणां च विशेषतः ॥ ९६ ॥  
  
स्त्रियं न दद्यात् तु बलीन् दत्त्वा नरकमाप्नुयात् ।  
सङ्घातवलिदानेषु योषितं पशुपक्षिणः ॥ ९७ ॥  
  
बलिं दद्यान्मानुषीं तु त्यक्त्वा सङ्घातपूजितम् ।  
न त्रिमासीयकान्यूनं पशुं दद्याच्छिवाबलिम् ॥ ९८ ॥  
  
न च त्रैपक्षिकान् न्यून प्रदद्याद् वै पतत्त्रिणम् ।  
काणव्यङ्गादिदुष्टं तु न पशुं पक्षिणं तथा ॥ ९९ ॥  
  
देव्यै दद्यात् तथा मर्त्यं तथैव पशुपक्षिणौ ।  
छिन्नलाङ्गूलकर्णादीन् भग्नदन्तांस्तथैव च ॥ १०० ॥  
  
भग्नशृङ्गादिकं वापि न दद्यात् तु कदाचन ।  
न ब्राह्मणं बलिं दद्याच्चाण्डालमपि पार्थिव ॥ १०१ ॥  
  
नोत्सृष्टं द्विजदेवेभ्यो भूपतेस्तनयं तथा ।  
रणेन विजितं दद्यात्तनयं रिपुभूभृतः ॥ १०२ ॥  
  
स्वपुत्रं भ्रातरं वापि पितरं चाविरोधिनम् ।  
विट्पतिं च न दद्यात्तु भागिनेयं च मातुलम् ॥ १०३ ॥  
  
अनुक्तान्नापि दद्यात् तु तथाज्ञातान् मृगद्विजान् ।  
उक्तालाभे प्रदद्यात्तु गर्दभं चोष्ट्रमेव च ॥ १०४ ॥  
  
लाभेऽन्येषां न वितरेद् व्याघ्रमुष्ट्रं खरं तथा ।  
सम्पूज्य विधिवन्मर्त्यं पशुं पक्षिणमेव वा ॥ १०५ ॥  
  
सञ्छिन्नं चापि मन्त्रेण मन्त्रेणैव निवेदयेत् ।  
नारं मर्त्यशिरोरक्तं देव्याः सम्यग् निवेदयेत् ॥ १०६ ॥  
  
छागं तु वामतो दद्यान्माहिषं वितरेत् पुरः ।  
पक्षिणं वामतो दद्यादग्रतो देहशोणितम् ॥ १०७ ॥  
  
क्रव्यादानां पशूनां तु पक्षिणां तु शिरोऽसृजम् ।  
वामे निवेदयेत् पार्श्वे जलजानां च सर्वशः ॥ १०८ ॥  
  
कृष्णसारस्य कूर्मस्य खड्गस्य शशकस्य च ।  
ग्राहाणामथ मत्स्यानामग्र एव निवेदयेत् ॥ १०९ ॥  
  
सिंहस्य दक्षिणे दद्यात् खड्गिनोऽपि च दक्षिणे ।  
पृष्ठदेशे न दद्यात् तु शिरो वा रुधिरं वलेः ॥ ११० ॥  
  
नैवेद्यं दक्षिणे वामे पुरतो ने तु पृष्ठतः ।  
दीपं दक्षिणतो दद्यात् पुरतो वा न वामतः ॥ १११ ॥  
  
वामतस्तु तथा धूपमग्रे वा न तु दक्षिणे ।  
निवेदयेत पुरोभागे गन्धं पुष्पं च भूषणम् ॥ ११२ ॥  
  
मण्डले चेन्मध्यभागे वामदक्षादिपूर्ववत् ।  
मदिरां पृष्ठतो दद्यादन्यत् पानं तु वामतः ॥ ११३ ॥  
  
अवश्यं विहित यत्र मद्यं तत्र द्विजः पुनः ।  
नारिकेलजलं कांस्ये ताम्रे वा विसृजेन्मधु ॥ ११४ ॥  
  
नापद्यपि द्विजो मद्यं कदाचिद् विसृजेदपि ।  
ऋते पुष्पासवादुक्ताद गृञ्जनाद् वा विशेषतः ॥ ११५ ॥  
  
राजपुत्रस्तथामात्यः सचिवः सौप्तिकादयः ।  
दद्युर्नरबलिं भूप सम्पत्त्यै विभवाय च ॥ ११६ ॥  
  
नृपाननुमते मर्त्यं दत्त्वा पापमवाप्नुयात् ।  
उपप्लवे रणे वापि यथेच्छं वितरेन्नरम् ॥ ११७ ॥  
  
यः कश्चिद्राजपुरुषो नान्यस्त्वपि कदाचन ।  
बलिदानदिनात् पूर्वं दिवसे तु बलिं नरम् ॥ ११८ ॥  
  
मानस्तोकेति मन्त्रेण देवीसूक्तेन येन च ।  
गन्धद्वारेत्यनेनापि खड्गं शीर्षे निधाय च ॥ ११९ ॥  
  
तस्मिन् खड्गे सुगन्धादि दत्त्वा तेनाधिवासयेत् ।  
गन्धादिकं तु खड्गस्थं गले तस्य प्रदापयेत् ॥ १२० ॥  
  
अम्बेऽम्बिकेति मन्त्रेण रौद्रेण भैरवस्य च ।  
एवं तु संस्कृते मर्त्ये देवी रक्षति तं बलिम् ॥ १२१ ॥  
  
न तस्य व्याधयश्चापि क्षुण्णतारजसी न च ।  
न सूतकं दूषयेत्तज्ज्ञात्युत्पत्तिमृतादिकम् ॥ १२२ ॥  
  
छिन्नं नरस्य शीर्षं तु पतितं यत्र यत्र च ।  
यच्छुभं चाशुभं वापि पश्वादीनां च तच्छृणु ॥ १२३ ॥  
  
छिन्नं शिरस्तथैशान्यां नारं दिश्यथ राक्षसे ।  
पतितं राज्यहानिं च विनाशं च विनिर्दिशेत् ॥ १२४ ॥  
  
पूर्वाग्नियाम्यवारुण्य-वायव्यादिगतं क्रमात् ।  
श्रियं पुष्टिं भयं लाभं पुत्रलाभं धनं तथा ॥ १२५ ॥  
  
क्रमाद् विनिर्दिशेन्नारं छिन्नशीर्षं तु भैरव ।  
उत्तरादिक्रमादेव महिषस्यापि मस्तकः ॥ १२६ ॥  
  
पतितो वायुकाष्ठान्ते सूचयेद् यच्छृणुष्व तत् ।  
भाग्यं हानिन्तथैश्वर्य वित्तं रिपुजयं भयम् ॥ १२७ ॥  
  
राज्यलाभं श्रियं चापि क्रमाद् विद्धि तु भैरव ।  
पशूनां चैव सर्वेषां छागादीनामशेषतः ॥ १२८ ॥  
  
एवं फलं क्रमाद् विद्यादृते जलजवाण्डजौ ।  
जलजानां पक्षिणां तु याम्यनैर्-ऋत्ययोर्भयम् ॥ १२९ ॥  
  
अन्यत्र तु श्रियं दद्यात् पतितं शातितं शिरः ।  
यः स्यात् कटकटाशब्दो दन्तानां छिन्नमस्तके ॥ १३० ॥  
  
नराणां पशुपक्ष्यादिग्राहादीनां च रोगदः ।  
लोतकं चक्षुषोर्जातं यदि स्रवति मस्तके ॥ १३१ ॥  
  
छिन्ने नरस्य राज्यस्य ता हानिं विनिर्दिशेत् ।  
माहिषे मस्तके नेत्राद् यदि स्रवति लोतकम् ॥ १३२ ॥  
  
छिन्ने निवेदितं वैरिभूपमृत्युं तदादिशेत् ।  
अन्येषामथ पश्वादिवलीनां शिरसोऽर्दितात् ॥ १३३ ॥  
  
निर्गतं लोतकं धत्ते परां भीतिं गदं तथा ।  
हसति च्छिन्नशीर्षं चेन्नारं स्यात् तु रिपुक्षयः ॥ १३४ ॥  
  
श्रीवृद्धिरायुषो वृद्धिः सदा दातुरसंशयः ।  
यद् यद्वाक्यं निगदति तथा भवति चाचिरात् ॥ १३५ ॥  
  
ऊङ्काराद्राज्यहानिः स्याच्छूलेष्मस्रावाच्च पञ्चता ।  
देवानां यदि नामानि भाषते छिन्नमस्तकः ॥ १३६ ॥  
  
विभूतिमतुलां विद्यात् षण्मासाभ्यन्तरे तदा ।  
रुधिरादानकाले तु शकृन्मूत्रे यदि स्रवेत् ॥ १३७ ॥  
  
कायं तदाधश्चोर्ध्वं वा दातुः स्यान्मरणं तदा ।  
आक्षेपाद् वामपादस्य महारोगः प्रजायते ॥ १३८ ॥  
  
अन्यदाक्षेपचलनैः कल्याणमुपजायते ।  
माहिषस्य तु रक्तस्य मानुषस्य तु साधकः ॥ १३९ ॥  
  
अङ्गुष्ठानामिकाभ्यां तु किञ्चिदुद्धृत्य भूतले ।  
महाकौशिकमन्त्रेण निक्षिपेद् बलिमुत्तमम् ॥ १४० ॥  
  
देवेभ्यः पूतनादिभ्यो नैर्-ऋत्यां दिशी पूर्वतः ।  
महिषः पञ्चवर्षीयः पञ्चविंशतिवार्षिकः ॥ १४१ ॥  
  
बलिर्देयो नरो देव्यै तस्य रक्तं तु भूतये ।  
नेत्रबीजत्रयं कामबीजं हन्ता प्रजापतिः ॥ १४२ ॥  
  
वह्निबीजं षट्स्वराभ्यां सम्पृक्तश्च तथा परः ।  
स एवैतास्तथैतावदादिवर्गान्तसंयुतः ॥ १४३ ॥  
  
षष्ठस्वरशिखाबिन्दुश्चन्द्रयुक्तस्थापरः ।  
विर्मासिकाबीजकान्तः कौशिकीत्यभिमन्त्रणम् ॥ १४४ ॥  
  
एष बलिः स्वाहेति मन्त्रोऽयं कौशिकी स्मृतः ।  
नृपो वैरिबलिं दद्यात् खड्गमामन्त्र्य पूर्वतः ॥ १४५ ॥  
  
महिषं चाथ छागं वा वैरिनाम्नाभिमन्त्र्य च ।  
सूत्रेण वदने बद्धं त्रिधा तस्य तु मन्त्रकैः ॥ १४६ ॥  
  
छित्त्वा तस्योत्तमाङ्गं तु देव्यै दद्यात् प्रयत्नतः ।  
यदा यदा रिपोर्वृद्धिर्वलिदानं तदा परम् ॥ १४७ ॥  
  
दद्यात् तदा शिरश्छित्त्वा रिपोस्तस्य क्षयाय च ।  
प्राणप्रतिष्ठां च रिपोः कुर्यात् तस्मिन् पशावय ॥ १४८ ॥  
  
तस्मिन् क्षीणे रिपोः प्राणाः क्षीयन्ते विपदा युताः ।  
आदौ विरुद्धरूपिणि चण्डिके च ततः परम् ॥ १४९ ॥  
  
वैरिणन्त्वमुकं चेति याहीत्याम्रेडितं पुनः ।  
वह्निभार्या ततः पश्चात् खड्गमन्त्रं प्रकीर्तितम् ॥ १५० ॥  
  
स्वयं स वैरी यो द्वेष्टि तमिमं पशुरूपिणम् ।  
विनाशय महामारी स्फें स्फें खादय खादय ॥ १५१ ॥  
  
इत्यनेन तु मन्त्रेण वद्व्यः शिरसि पुष्पकम् ।  
दद्यात् ततस्तद्रुधिरं द्व्यक्षराभ्यां निवेदयेत् ॥ १५२ ॥  
  
महानवम्यां शरदि यद्येवं दीयते बलिः ।  
तदा तदष्टाङ्गभवैर्मांसैर्होमं समाचरेत् ॥ १५३ ॥  
  
दुर्गातन्त्रेण मन्त्रेण प्रणीते दहने शुचौ ।  
एवं दत्त्वा बलिं मर्त्यो रिपुक्षयमवाप्नुयात् ॥ १५४ ॥  
  
नाभेरधस्ताद्रुधिरं पृष्ठभागस्य च श्रिये ।  
स्वगात्ररुधिरै दद्यान्न कदाचन साधकः ॥ १५५ ॥  
  
नोष्ठस्य चिबुकस्यापि नेन्द्रियाणां च मानवः ।  
कण्ठाधो नाभितश्चोर्ध्वं बाह्वोः पाणिमृते तथा ॥ १५६ ॥  
  
प्रदद्याद्रुधिरं घातं नातिकुर्याच्च साधकः ।  
गण्डयोश्च ललाटस्य भ्रुवोर्मध्यस्य शोणितम् ॥ १५७ ॥  
  
कर्णाग्रस्य च बाह्वोश्च गलयो रुदरस्य च ।  
कण्ठादो नाभितश्चोर्ध्वं हृद्भागस्य यतस्ततः ॥ १५८ ॥  
  
पार्श्वयोश्चापि रुधिरं दुर्गायै विनिवेदयेत् ।  
न गुल्पतोऽसृक्प्रदद्यान्न जत्रोर्नापि वक्त्रतः ॥ १५९ ॥  
  
न च रोगबिलादङ्गान्नान्यघाताच्च भैरव ।  
तदर्थे च कृताघातः सश्रद्धोऽक्षुब्धमानसः ॥ १६० ॥  
  
श्रुते रक्तं प्रदद्यात्तु पद्मपुष्पस्य पत्रके ।  
सौवर्णे राजते कांस्ये लौहे फाले न वा नरः ॥ १६१ ॥  
  
निधाय देव्यै दद्यात् तु तद्रक्तं मन्त्रपूर्वकम् ।  
खननं क्षुरिकाखड्गशङ्कुलादि यदस्त्रकम् ॥ १६२ ॥  
  
घातेन बृहदस्त्रस्य महाफलमवाप्नुयात् ।  
पद्मपुष्पस्य पत्रं तु यावद् गृह्णाति शोणितम् ॥ १६३ ॥  
  
तत्प्रमाणे चतुर्भागाधिकं रक्तं तु साधकः ।  
न कदाचित् प्रदद्यात्तु नाङ्गच्छेदमथाचरेत् ॥ १६४ ॥  
  
यः स्वहृदयसञ्जातमांसं माषप्रमाणतः ।  
तिलमुद्गप्रमाणाद् वा देव्यै दद्यात् तु भक्तितः ॥ १६५ ॥  
  
षण्मासाभ्यन्तरे तस्मात् काममिष्टमवाप्नुयात् ।  
बाह्वोस्तु स्कन्धयोर्वापि यो दद्याद् दीपवर्तिकाम् ॥ १६६ ॥  
  
हृदये वा स्नेहपात्रं विना भक्त्या तु साधकः ।  
क्षणमात्रेण तद्दीपप्रदानस्य फलं शृणु ॥ १६७ ॥  
  
भुक्त्वा च विपुलान् भोगान् देवीगेहे यदृच्छया ।  
कल्पत्रयं तु संस्थाय सार्वभौमो नृपो भवेत् ॥ १६८ ॥  
  
महिषस्य शिरश्छिन्नं सप्रदीपं शिवापुरः ।  
हस्ताभ्यां यः समादाय अहोरात्रं तु तिष्ठति ॥ १६९ ॥  
  
स चिरायुः पूतमूर्तिरिह भुक्त्वा मनोरमान् ।  
भोगान्ते मद्गृहगो गणानामधिपो भवेत् ॥ १७० ॥  
  
नरस्य शीर्षमादाय साधको दक्षिणे करे ।  
वामेन रौधिरं पात्रं गृहीत्वा निशि जाग्रतः ॥ १७१ ॥  
  
यावद्रात्रं स्थितो मर्त्यो राजा भवति चेह वै ।  
मृते मम गृहं प्राप्य गणानामधिप् भवेत् ॥ १७२ ॥  
  
क्षणमात्रं वलीनां यः शिरोरक्तं करद्वये ।  
गृहीत्वा चिन्तयेद् देवीं पुरस्तिष्ठति मानवः ॥ १७३ ॥  
  
स कामानिह सम्प्राप्य देवीलोके महीयते ।  
महामाये जगन्नाथे सर्वकामप्रदायिनि ॥ १७४ ॥  
  
ददामि देहरुधिरं प्रसीद वरदा भव ।  
इत्युक्त्वा मूलमन्त्रेण नतिपूर्व विचक्षणः ॥ १७५ ॥  
  
स्वगात्ररुधिरं दद्याद् मानवः सिद्धसन्निभः ।  
यनात्ममांसं सत्येन ददामीश्वरि भूतये ॥ १७६ ॥  
  
निर्वाणं तेन सत्येन देहि हं हं नमो नमः ।  
इत्यनेन तु मन्त्रेण स्वमांसं वितरेद् बुधः ॥ १७७ ॥  
  
सौभाग्यं सुखसम्पन्नं प्रदीपं परमं रुचिः ।  
दीपयेन्मांसमिह तं दीपं ह्नौं ह्नौं नमो नमः ॥ १७८ ॥  
  
इत्यनेन तु मन्त्रेण दीपं दद्याद् विचक्षणः ।  
महानवम्यां शरदि रात्रौ स्कन्दविशाखयोः ॥ १७९ ॥  
  
यवचूर्णमयं कृत्वा रिपुं मृन्मयमेव वा ।  
शिरश्छित्त्वा बलिं दद्यात् कृत्वा तस्य तु मन्त्रतः ॥ १८० ॥  
  
अनेनैव तु मन्त्रेण खड्गमामन्त्र्य यत्नतः ।  
रक्तं किलिकिली घोर घोराधारविहिंसकः ॥ १८१ ॥  
  
ब्रह्मशिष्याम्बिकाशिष्यममुकं चारिसत्तमम् ।  
आन्तो विसर्गसहितः स च बिन्दुयुतोऽपरः ॥ १८२ ॥  
  
शिरश्छित्त्वा वलिं दद्यात् कृत्वा तस्य तु मन्त्रतः ।  
अनेनैव तु मन्त्रेण बिन्दुना च समन्वितः ॥ १८३ ॥  
  
ब्रह्माग्निर्योगचन्द्रेण बिन्दुना च समन्वितः ।  
फडन्तो वलिषु प्रोक्तः खड्गः स्कन्दविशाखयोः ॥ १८४ ॥  
  
रक्तद्रव्यैः शोचयित्वा कृत्रिमं तं वलिं रिपुम् ।  
कुचन्दनस्य तिलकं ललाटे विनिवेश्य च ॥ १८५ ॥  
  
रक्तमाल्याम्बरं कृत्वा रक्तवस्त्रधरं तथा ।  
कण्ठे बद्ध्वा रक्तसूत्रैर्नाभौ शल्यं च कृत्रिमम् ॥ १८६ ॥  
  
दत्त्वोत्तरशिरः स्कन्धं कृत्वा खड्गेन छेदयेत् ।  
शिरस्तस्य ततो दद्यात् स्कन्दमन्त्रेण मन्त्रितम् ॥ १८७ ॥  
  
चतुर्दशस्वराग्निभ्यां सम्पृक्तः स्तात् पुरःसकम् ।  
परतः परतः पूर्वं चन्द्रबिन्दुसमन्वितम् ॥ १८८ ॥  
  
स्कन्दस्य मूलमन्त्रोऽयं तेन तस्मै बलिं सृजेत् ।  
चतुर्दशस्वराग्निभ्यां तृतीयं तु च पूर्ववत् ॥ १८९ ॥  
  
प्रोक्तो विशाखमन्त्रोऽयं तेन तस्मै बलिं सृजेत् ।  
कुटिलाक्षो कृष्णपिङ्गवर्णौ रक्ताङ्गधारिणौ ॥ १९० ॥  
  
त्रिशूलं करवालं च पाणिभ्यां दक्षिणे तथा ।  
बिभ्रतौ नृकपालं च कत्रिकां चाति वामतः ॥ १९१ ॥  
  
त्रिनेत्रौ नरमुण्डानां मालामुरसि बिभ्रतौ ।  
विकटौ दशनैर्भीमैर्गणेशौ द्वारपालकौ ॥ १९२ ॥  
  
ध्यानेन चिन्तयेद् देव्याः पुरतः संस्थितौ सदा ।  
चैत्रे मास्यसिते पक्षे चतुर्दश्यां विशेषतः ॥ १९३ ॥  
  
वलिभिर्महिषैश्छागैः मां च भैरवरूपिणम् ।  
तोषयेन्मधुमिर्मांसैस्तेन तुष्याम्यहं सुतौ ॥ १९४ ॥  
  
चण्डिका वलिदाने तु वलिशीर्षं जलेन च ।  
अभिषिच्य तु मन्त्रेण मूलेनैव निवेदयेत् ॥ १९५ ॥  
  
ईषत्प्राणं तु बहुधा चलितं पूर्वमर्चितम् ।  
वीक्षेत्कायसमृद्धिं तु सिद्धभावं च साधकः ॥ १९६ ॥  
  
सितप्रेतो रथस्तेषां योगपीठस्य सन्निभः ।  
ध्यायाम्यस्मिन् महामाये सिद्धिं बोधयते नमः ॥ १९७ ॥  
  
अनेनामन्त्रितं शीर्षं न चिराद् यदि वेपते ।  
तत्कार्यस्य तदा सिद्धिरसिद्धिस्तु विपर्ययात् ॥ १९८ ॥  
  
एवं ददद् वीरो यथोक्त विधिनाऽमुना ।  
वलिदानादेव चतुर्वर्गमाप्नोत्यसंशयम् ॥ १९९ ॥  
  
एवं वलिप्रदानस्य क्रमो रूपं तथैव च ।  
कथितो रुधिराध्याय उपचाराञ् शृणुष्व मे ॥ २०० ॥  
  
इति श्रीकालिकापुराणे वलिदानविवरणं नाम अप्तषष्टितमोऽध्यायः ॥ ६७ ॥  
अष्टषष्टितमोऽध्यायः  
  
श्रीभगवानुवाच  
  
उपचारान् प्रवक्ष्यामि शृणु षोडश भैरव ।  
यः सम्यक् तुष्यते देवो देवोऽप्यन्यो हि भक्तितः ॥ १ ॥  
  
आसनं प्रथमं दद्यात् पौष्ण्यं दारवमेव वा ।  
वास्त्रं वा चार्मणं कौशं मण्डलस्योत्तरे सृजेत् ॥ २ ॥  
  
यदैव दीयते पद्मे मण्डलस्य तदुत्सृजेत् ।  
वाक्पुष्पतोयैः कुसुमं विना यच्छादकं भवेत् ॥ ३ ॥  
  
पद्मस्य तद्बहिर्देशे द्वारादौ विनिवेदयेत् ।  
अर्घ्यं पाद्यं चाचमनं स्नानीयं नेत्ररञ्जनम् ॥ ४ ॥  
  
मधुपर्कं च गन्धं च पुष्पं पद्मे निवेदयेत् ।  
प्रतिमासु च यद्योग्यं गात्रे दातुं च तत् तनौ ॥ ५ ॥  
  
दद्याद् योग्यं तु पुरतो नैवेद्यं भोजनादिकम् ।  
पौष्पासनं यद् विहितं यस्य तद् यदि गर्भकम् ॥ ६ ॥  
  
निवेदयेत् तदा पद्मे विपुलं द्वारि चोत्सृजेत् ।  
पौष्पं पुष्पौघरचितं कुशसूत्रादिसंयुतम् ॥ ७ ॥  
  
अतिप्रीतिकरं देव्या ममाप्य्न्यस्य भैरव ।  
यज्ञकाष्ठसमुद्भुतमासनं मसृणं शुभम् ॥ ८ ॥  
  
नोच्छ्रायं नातिविस्तीर्णमासनं विनियोजयेत् ।  
अन्यद् दारुभवं चापि दद्यादासनमुत्तमम् ॥ ९ ॥  
  
सकण्टकं क्षीरयुत दारुसारविवर्जितम् ।  
चैत्यश्मशानसम्भूतं वर्जयित्वा विभीतकम् ॥ १० ॥  
  
वल्कलं कोषजं शाणं वस्त्रमेतत् त्रयं मतम् ।  
रोमजं कम्बलं ऐतदनेन तु चतुष्टयम् ॥ ११ ॥  
  
अनेन रचितं दद्यादासनं चेष्टभूतये ।  
इंहव्याघ्रतरक्षूणां छागस्य महिषस्य वा ॥ १२ ॥  
  
गजानां तुरगाणां च कृष्णसारस्य चर्मणः ।  
सृमरस्याथ रामस्य मृगाणां नवभेदिनाम् ॥ १३ ॥  
  
चर्मभिः सर्वदेवानामासनं प्रीतिदं श्रुतम् ।  
वस्त्रेषु कम्बलं शस्तमासनं देवतुष्टये ॥ १४ ॥  
  
राङ्कवं चार्मणं श्रेष्ठं दारवं चन्दनोद्भवम् ।  
यच्चासनं कुशमयं तदासनमनुत्तमम् ॥ १५ ॥  
  
सर्वेषामपि देवानामृषीणां च यतात्मनाम् ।  
योगपीठस्य सदृशमासनं स्थानमुच्यते ॥ १६ ॥  
  
आसनस्य प्रदानेन सौभाग्यं मुक्तिमाप्नुयात् ।  
शम्बरो रोहितो रामो न्यङ्कुरङ्कुशशा रुरुः ॥ १७ ॥  
  
एणश्च हरिणश्चेति मृगा नवविधा मताः ।  
हरिणश्चापि विज्ञेयो अञ्चभेदोऽत्र भैरव ॥ १८ ॥  
  
ऋष्यह् खड्गो रुरुश्चैव पृषतश्च मगस्तथा ।  
एते वलिप्रदानेषु चर्मदानेषु कीर्तिताः ॥ १९ ॥  
  
सर्वेषां तैजसनां च आसनं श्रेष्ठमुच्यते ।  
आयसं वर्जयित्वा तु कांस्यं सीसकमेव वा ॥ २० ॥  
  
शिलामयं मणिमयं तथा रत्नमयं मतम् ।  
आसन देवताभ्यस्तु भुक्त्यै मुक्त्यै समुत्सृजेत् ॥ २१ ॥  
  
अत्रैव साधकानां च आसनं शृणु भैरव ।  
यत्रासीनः पूजयंस्तु सर्वसिद्धिमवाप्नुयात् ॥ २२ ॥  
  
ऐन्धनं चार्मणं वास्त्रं तैजसं च चतुष्टयम् ।  
आसनं साधकानां च सततं परिकीर्तितम् ॥ २३ ॥  
  
अत् सर्वमासनं शस्तं पूजाकर्मणि साधके ।  
न यथेष्टासनो भूयत् पूजाकर्मणि साधकः ॥ २४ ॥  
  
काष्ठादिकासनं कुर्यात् सितमेव सदा बुधः ।  
चतुर्विंशत्यङ्गुलेन दीर्घं काष्ठासनं मतम् ॥ २५ ॥  
  
षोडशाङ्गुलविस्तीर्णमुच्छ्रायं चतुरङ्गुलम् ।  
षडङ्गुलं वा कुर्यात् नोच्छ्रितञ्चात आचरेत् ॥ २६ ॥  
  
पूर्वोक्तं वर्जयेद् वर्ज्यमासनं पूजनेष्वपि ।  
वस्त्रं द्विहस्तान्नो दीर्घं सार्धहस्तान्न विस्तृतम् ॥ २७ ॥  
  
न र्यङ्गुलात् तथोच्छ्रायं पूजाकर्मणि संश्रयेत् ।  
यथेष्टं चार्मणं कुर्यात् पूर्वोक्तं सिद्धिदायकम् ॥ २८ ॥  
  
षडङ्गुलाधिकं कुर्यान्नोच्छ्रितं च कदाचन ।  
काम्बलं चार्मणं शैलं महामायाप्रपूजने ॥ २९ ॥  
  
प्रशस्तमासनं प्रोक्तं कामाख्यायास्तथैव च ।  
त्रिपुरायाश्च सततं विष्णोश्चापि कुशासनम् ॥ ३० ॥  
  
बहुदीर्घं बहुञ्च्छ्रायं तथैव बहुविस्तृतम् ।  
दारु भूमिसमं प्रोक्तमश्मापि सर्वकर्मणि ॥ ३१ ॥  
  
पृथक् पृथक् कल्पयेत् तु बहिर्द्वारि तथासनम् ।  
न पत्रमासनं कुर्यात् कदाचिदपि पूजने ॥ ३२ ॥  
  
न प्राण्यङ्ग-समुद्भूतमस्थिजं द्विरदादृते ।  
मातङ्गदन्तसञ्जातं कामिकेष्वासनं चरेत् ॥ ३३ ॥  
  
चार्मं पूर्वोदितं ग्राह्यं तथा गन्धमृगस्य च ।  
सलिले यदि कुर्वीत देवतानां प्रपूजनम् ॥ ३४ ॥  
  
तत्राप्यासन आसीनो नोत्थितस्तु कदाचन ।  
तोये शिलामयं कुर्यादासनं कौशमेव वा ॥ ३५ ॥    
  
दारवं तैजसं वापि नान्यदासनमाचरेत् ।   
आसनारोपसंस्थानं स्थानाभावे तु पूजकः ॥ ३६ ॥  
  
आसनं कल्पयित्वा तु मनसा पूजयेज्जले ।  
यद्यासितुं न संस्थानं विद्यते तोयमध्यतः ॥ ३७ ॥  
  
अन्यत्र वा तदा स्थित्वा देवपूजां समाचरेत् ।  
इत्येतत् कथितं पुत्र पूज्यपूजकसङ्गतम् ॥ ३८ ॥  
  
आसनं पाद्यमधुना शृणु वेताल भैरव ।  
पादार्थमुदकं पाद्यं केवलं तोयमेव तत् ॥ ३९ ॥  
  
तत् तैजसेन पात्रेण शङ्खेनापि प्रदापयेत् ।  
धर्मार्थकाममोक्षाणां सस्थानं पाद्यमिष्यते ॥ ४० ॥  
  
तदासनोत्तरं दद्यान्मूलमन्त्रेण सर्वतः ।  
कुशपुष्पाक्षतैश्चैव सिद्धार्थैश्चन्दनैस्तथा ॥ ४१ ॥  
  
तोयैर्गन्धैर्यथालब्धैरर्घ्यं दद्यात् तु सिद्धये ।  
अर्घ्येण लभते कामानर्घ्येण लभते धनम् ॥ ४२ ॥    
  
पुत्रायुःसुखमोक्षाणि दानादर्घ्यस्य वै लभेत् ।  
न दद्याद् भास्करायार्घ्यं शङ्खतोयैर्विचक्षणः ॥ ४३ ॥  
  
तथा न शुक्तिपात्रेण विष्णवेऽर्घ्यं निवेदयेत् ।  
दद्यादाचमनीयं तु सुगन्धिसलिलैः शुभैः ॥ ४४ ॥  
  
कर्पूरवासितैर्वापि कृष्णागुरुविधूपितैः ।  
यथा तथा सुगन्धैर्वा प्रसङ्गैः फेनवर्जितैः ॥ ४५ ॥  
  
तत् तैजसेन पात्रेण शङ्खेनापि प्रदापयेत् ।  
उदकं दीयते यत् तु प्रसन्नं फेनवर्जितम् ॥ ४६ ॥  
  
आचमनाय देवेभ्यस्तदाचमनमुच्यते ।  
केवलं तोयमात्रेण तद् वा दद्यान्न मिश्रितम् ॥ ४७ ॥  
  
वासितं तु सुगन्धाद्यैः कर्तव्यं यदि लभ्यते ।  
आयुर्बलं यशोवृद्धिं प्रदायाचमनीयकम् ॥ ४८ ॥  
  
लभते साधको नित्यं कामांश्चैव यथोत्थितान् ।  
दधिर्सर्पिर्जल क्षौद्रं सिता ताभिश्च पञ्चभिः ॥ ४९ ॥  
  
प्रोच्यते मधुपर्कस्तु सर्वदेवौघतुष्टये ।  
जलं तु सर्वतः स्वल्पं सितादधिघृतं समम् ॥ ५० ॥  
  
सर्वेभ्य श्चाधिकं क्षौद्रं मधुपर्केप्रयोजयेत् ।  
तद् दद्यात् कांस्यपात्रेण रौक्मश्वेतमयेन वा ॥ ५१ ॥  
  
ज्योतिष्टोमाश्वमेधादौ पूर्ते चेष्टे च पूजने ।  
मधुपर्कः प्रदिष्टोऽयं सर्वदेवौघतुष्टिदः ॥ ५२ ॥  
  
धर्मार्थकाममोक्षाणां साधकः परिकीर्तितः ।  
मधुपर्कः सौख्यभोग्य-तुष्टि-पुष्टि-प्रदायकः ॥ ५३ ॥  
  
पिष्टातकोऽथ कस्तूरी रोचनं कुङ्कुमं तथा ।  
गुडः क्षौद्रं पञ्चगव्यं सर्वौषधिगणस्तथा ॥ ५४ ॥  
  
सिता निर्णेजनं तैलं स्निग्धस्तेहेन तत्तिलाः ।  
प्रान्ते तोयमिति प्रोक्तं स्नानीयं कल्पकोविदैः ॥ ५५ ॥  
  
स्वर्णरत्नोदकं चैव कर्पूराद्यधिवासितम् ।  
तैजसैः कांस्यपात्रैर्वा शङ्खैर्वा तन्निवेदयेत् ॥ ५६ ॥  
  
अण्डले केशरे देयमादित्यप्रतिमासु च ।  
शिवलिङ्गे तथा भोगे पीठे देवतनौ तथा ॥ ५७ ॥  
  
अद्यःस्निग्धं ऋन्मयं वा सर्पिःसिन्दुरजे तथा ।  
श्रीचन्दनप्रतिष्ठे वा लेपयेत् प्रतिमातनौ ॥ ५८ ॥  
  
वस्तिकस्थापिते खड्गे स्नापयेद् दर्पणेऽथ वा ।  
एवं दद्यात् तु स्नानीयं महादेव्यै विशेषतः ॥ ५९ ॥  
  
अवि विष्णुशिवेभ्यो वा यत्र तत्र प्रपूजने ।  
पूजकः स्नानदानात् त चिरायुरुपजायते ॥ ६० ॥  
  
सम्यक् स्नानप्रदानात् तु कल्पान्तं स्वर्गभाग्भवेत् ।  
यदेव दीयते पाद्यं गन्धपुष्पादिकं तथा ॥ ६१ ॥  
  
उपाचारांस्तथा सर्वानर्घ्यपात्राहितैर्जलैः ।  
अमृतीकरणाद्यैस्तु संस्कृतैस्त्वभिषिच्य तैः ॥ ६२ ॥  
  
प्रदद्यादिष्टदेवेभ्यो गृह्णाति च ततः स्वयम् ।  
अर्घ्यपात्राणि तैस्तोयैर्विना यद्विनिवेदनम् ॥ ६३ ॥  
  
दीयते चेष्टदेवेभ्यः सर्वं तन्निष्फलं भवेत् ।  
रागाल्लोभात् प्रमादाद् वा ह्यर्घ्यं पात्रामृतीकृतम् ॥ ६४ ॥  
  
तोयं स्रुतं स्यात् पात्रात् तु पुनः कुर्यात् तदा मृतम् ।    
स्वल्पावशेषतोये तु पात्रस्थे ह्यमृतीकृते ॥ ६५ ॥   
  
तत्रान्यदुदकं दद्यात् तत्तैनैवामृतं भवेत् ।  
बहूनि यदि पुष्पाणि माला वा प्रचुरा यदि ॥ ६६ ॥  
  
दीयन्ते चार्घ्यपात्रस्थैर्जलैः संसिच्य चोत्सृजेत् ।  
अन्यतोयैर्यदुत्सृष्टमर्घ्यपात्रस्थितेतरैः ॥ ६७ ॥  
  
तन्न गृह्वातीष्टदेवो दत्तं विधिशतैरपि ।  
संस्कृते त्वर्घ्यपात्रे तु नवभिः प्रतिपत्तिभिः ॥ ६८ ॥  
  
तिष्ठन्ति सवतीर्थानि पीयूषाणि च सर्वतः ।  
तस्मात् तत्र स्थितैस्तोयैरभ्युक्ष्योपचारानुत्सृजेत् ॥ ६९ ॥  
  
न योग्यमर्घ्यपात्रेषु निधाय विनिवेदयेत् ।  
इदं ते भैरव प्रोक्तं षट्कं चैवासनादिकम् ।  
वस्त्रादि दश वक्ष्यामि शृणु विज्ञानवृद्धये ॥ ७० ॥  
  
इति श्रीकालिकापुराणे अष्टषष्टितमोऽध्यायः ॥ ६८ ॥  
एकोनसप्ततितमोऽध्यायः ।  
  
श्रीभगवानुवाच ।  
  
कार्पासं कम्बलं बाल्कं कोशजं वस्त्रमिष्यते ।  
तत्पूर्वं पूजयित्वैव मन्त्रैर्देवाय चोत्सृजेत् ॥ १ ॥  
  
निर्दशं मलिनं जीर्णं छिन्नं गात्राअलिङ्गितम् ।  
परकीयं ह्याखुदष्टं सूचीविद्धं तथोषितम् ॥ २ ॥  
  
प्तलेशं विधौतं च श्लेष्ममूत्रादिदूषितम् ।  
प्रदाने देवताभ्यश्च दैवे पित्र्ये च कर्मणि ॥ ३ ॥  
  
वर्जएत् स्वोपयोगेन यज्ञादावुपयोजने ।  
उत्तरीयोत्तरासङ्गैर्निचोलो मोदचेलकः ॥ ४ ॥  
  
परिधानं च पञ्चैतान्यस्यूतानि प्रयोजयेत् ।  
साण वस्त्रं निशारं च तथैवातपवारणम् ॥ ५ ॥  
  
चण्डातकं तथा दृश्यं पञ्च स्यूतान्यदुष्टये ।  
पताकाध्वजदण्डादौ स्यूतं वस्त्रं प्रयोजयेत् ॥ ६ ॥  
  
अन्यत्रावरणादौ च तद्विनाशस्य तेन तत् ।  
रक्तं कौशेयवस्त्रं च महादेव्यै प्रशस्यते ॥ ७ ॥  
  
पीतं तथैव कौशेयं आसुदेवाय चोत्सृजेत् ।  
रक्तं तु कम्बलं दद्याच्छिवाय परमात्मने ॥ ८ ॥  
  
विचित्रं सर्वदेवेभ्यो देवीभ्य्ॐऽशु निवेदयेत् ।  
कार्पासं सर्वतोभद्रं दद्यात् सर्वेभ्य एव च ॥ ९ ॥  
  
नैकान्तरक्तं दद्यात् तु वासुदेवाय चैलकम् ।  
तथा नैकान्तनीलं तु शिवाय विनिवेदयेत् ॥ १० ॥  
  
नीलीरक्तं तु यद्वस्त्रं तत् सर्वत्र विवर्जितम् ।  
दैवे पित्र्ये तूपयोगे वर्जयेत् तु विचक्षणः ॥ ११ ॥  
  
नीलीरक्तं प्रमादात्तु यो दद्याद् विष्णवे बुधः ।  
निष्फला तस्य तत्पूजा तदा भवति भैरव ॥ १२ ॥  
  
विचित्रे वाससि पुनर्लग्नं नीलीविरञ्जितम् ।  
वस्त्रं दद्यान्महादेव्यै नान्यस्मै तु कदाचन ॥ १३ ॥  
  
द्विपदां ब्राह्मणो यद्वद्देवानां वासवो यथा ।  
तथा भूषणवर्गेषु वस्त्रमुत्तममुच्यते ॥ १४ ॥  
  
वस्त्रेण जीर्यते लज्जा वस्त्रेण हीयते त्वधम् ।  
वस्त्रात् स्यात् सर्वतः सिद्धिश्चतुर्वर्ग प्रदं च तत् ॥ १५ ॥  
  
वस्त्रं ते कथितं पुत्र सर्वप्रीतिप्रदायकम् ।  
भोग्यं भूषोत्तमं नित्यं भूषणानि शृणुष्व मे ॥ १६ ॥  
  
किरीटं च शिरोरत्नं कुण्डलं च ललाटिका ।  
तालपत्रं च हारश्च ग्रैवेयकमथोर्मिका ॥ १७ ॥  
  
प्रालम्बिकारत्नसूत्रमुत्तङ्गोतर्क्स्ऽमालिका ।  
पार्श्वद्योतो नखद्योतो ह्यङ्गुलीच्छादकस्तथा ॥ १८ ॥  
  
जूटालकं मानवको मूर्धतारा खलन्तिका ।  
अङ्गदो बाहुवलयः शिखाभूषण इङ्गिका ॥ १९ ॥  
  
राग्दण्डबन्धमुद्भासनाभिपूरोऽथ मालिका ।  
सप्तकी शृङ्खलं चैव दन्तपत्रं च कर्णकः ॥ २० ॥  
  
ऊरुसूत्रं च नीवीं च मुष्टिबन्धं प्रकीर्णकम् ।  
पादाङ्गदं हंसकश्च नूपुरं क्षुद्रघण्टिका ॥ २१ ॥  
  
सुखपट्टमिति प्रोक्ता अलङ्काराः सुशोभनाः ।  
चत्वारिंशदमी प्रोक्ता लोके वेदे तु सौख्यदाः ॥ २२ ॥  
  
अलङ्कारप्रदानेन चतुर्वर्गप्रसाधनम् ।  
एतेषां पूजनं कृत्वा प्रदद्यादिष्टसिद्धये ॥ २३ ॥  
  
तेषां दैवतमुच्चार्य पूजयेत् तु विचक्षणः ।  
शिरोगतानि वा दद्यात् सौवर्णानि तु सर्वदा ॥ २४ ॥  
  
चूडारत्नादिकानीह भूषणानि तु भैरव ।  
ग्रैवेयकादिहंसान्तं सौवर्णं राजतं च वा ॥ २५ ॥  
  
निवेदयेत् तु देवेभ्यो नान्यत् तैजसम्भवम् ।  
ईतिरङ्गादि सञ्जातं पात्रोपकरणादिकम् ॥ २६ ॥  
  
दद्यादायसवर्जं तु भूषणं न कदाचन ।  
घण्टाचामरौम्भादिपात्रोपकरणादिकम् ॥ २७ ॥  
  
तद्भूषणान्तरे दद्यादयस्त्मात् तदुपभूषणम् ।  
सर्वं ताम्रमयं दद्याद् यत् किञ्चिद् भूषणादिकम् ॥ २८ ॥  
  
सर्वत्र स्वर्णवत् ताम्रमर्घ्यपात्रे ततोऽधिकम् ।  
पूजार्घ्यपपात्रनैवेद्याधारपात्रं च पानकम् ॥ २९ ॥  
  
औदुम्बरं सदा विष्णोः प्रीतिदं तोषदं तथा ।  
ताम्रे देवाः प्रमोदन्ते ताम्रे देवाः स्थिताः सदा ॥ ३० ॥  
  
सर्वप्रीतिकरं ताम्रं तस्मात् ताम्रं प्रयोजयेत् ।  
स्वोपयोगे नरः कुर्याद् देवानामपि भैरव ॥ ३१ ॥  
  
ग्रीवोर्ध्वदेशे रौप्यं तु न कदाचिच्च भूषणम् ।  
प्रावारः पानपात्रं च गण्डको गृहमेव च ॥ ३२ ॥  
  
पर्यङ्कादि यदन्यच्च सर्वं तदुपभूषणम् ।  
योमयमृते कांस्यमृते यद्भूषणं भवेत् ॥ ३३ ॥  
  
स्वर्णरौप्यस्य चाभावे त्वधः काये नियोजयेत् ।  
एतेषां भूषणादीनां यद् दातुं शक्यते नरैः ॥ ३४ ॥  
  
तत् तद् दद्यात् सम्भवे तु सर्वमेव प्रदापयेत् ।  
चतुर्वर्गप्रदं वित्थं भूषणं सर्वसौख्यदम् ॥ ३५ ॥  
  
तुष्टिपुष्टिप्रीतिकरं यथाशक्तीष्टये सृजेत् ।  
इदं वा भूषणं प्रोक्तं सर्वदेवस्य तुष्टिदम् ॥ ३६ ॥  
  
गन्धं च सम्यक् शृणुतं पुत्रौ वेतालभैरवौ ।  
चूर्णीकृतो वा घृष्टो वा दाहाकर्षित एव वा ॥ ३७ ॥  
  
रसः सम्मर्दजो वापि प्राण्यङ्गोद्भव एव वा ।   
गन्धः पञ्चविधः प्रोक्तो देवानां प्रीतिदायकः ॥ ३८ ॥  
  
गन्धचूर्णं गन्धपत्रं चूर्णं सुमनसस्तथा ।  
प्रशस्तगन्धयुक्तानां पत्रचूर्णानि यानि तु ॥ ३९ ॥  
  
तानि गन्धवहानि स्युः सगन्धः प्रथमः स्मृतः ।  
घृष्टो मलयजो गन्धः सचूर्णीकृतमेरुणा ॥ ४० ॥  
  
अगुरुप्रभृतिश्चापि यस्य पङ्कः प्रदीयते ।  
गन्धो दृष्ट्वामघृष्टोऽयं द्वितीयः परिकीर्तितः ॥ ४१ ॥  
  
देवदार्वगुरुपद्मगन्धसारान्त चन्दनाः ।  
प्रियादीनाञ्च् अ यो दग्ध्वा गृह्यते दाहजो रसः ॥ ४२ ॥  
  
सदाहाकर्षितो गन्धस्तृतीयः परिकीर्तितः ।  
सुगन्धकरवीबिल्वगन्धीनि तिलकं तथा ॥ ४३ ॥  
  
प्रभृतीनां रसो योऽसौ निष्पीड्य परिगृह्यते ।  
ससम्मर्दोद्भवो गन्धः सम्मर्दज इतीष्यते ॥ ४४ ॥  
  
मृगनाभिसमुद्भूतस्तत्कोषोद्भव एव वा ।  
गन्धः प्राण्यङ्गजः प्रोक्तो मोददः स्वर्गवासिनाम् ॥ ४५ ॥  
  
कर्पूरगन्धसाराद्याः क्षोदे घृष्टे च संस्थिताः ।  
चन्द्रभागादयश्चापि रसे पङ्के च सङ्गताः ॥ ४६ ॥  
  
गन्धसारं अर्वरसं गन्धादौ च प्रयुज्यते ।  
मृगनाभिर्भवेद् घृष्टश्चूर्णोऽप्यन्यस्य योगतः ॥ ४७ ॥  
  
एवं सर्वं तु सर्वत्र गन्धो भवति पञ्चधा ।  
घृष्टादिभावादन्योन्यं गन्धः प्रीतिकरं परः ॥ ४८ ॥  
  
गन्धस्य विस्तरो भेदः प्रोक्तः कालीयकादयः ।  
सर्वः पञ्चविधेष्वेव प्रविष्टो भवति क्षणात् ॥ ४९ ॥  
  
गन्धो मलयजो यस्तु दैवे पित्र्ये च सम्मतः ।  
तस्य पङ्को रसो वापि चूर्णो वा विष्णुतुष्टिदः ॥ ५० ॥  
  
सर्वेषु गन्धजातेषु प्रशस्तो मलयोद्भवः ।  
तस्मात् सर्वप्रयत्नेन दद्यान्मलयजं सदा ॥ ५१ ॥  
  
कृष्णागुरुः सकर्पूरः सहितो मलयोद्भवैः ।  
वैष्णवीप्रीतिदो गन्धः कामाख्यायाश्च भैरव ॥ ५२ ॥  
  
कुङ्कुमागुरुकस्तूरीचन्द्रभागैः समीकृतैः ।  
त्रिपुराप्रीतिदो गन्धस्तथा चण्ड्याश्च शस्यते ॥ ५३ ॥  
  
दैवतोद्देशपूर्वेण गन्धं सम्पूज्य साधकः ।  
देवायेष्टाय वितरेत् सर्वसिद्धिप्रदं सदा ॥ ५४ ॥  
  
गन्धेन लभते कामान् गन्धो धर्मप्रदः सदा ।  
अर्थानां साधको गन्धो गन्धे मोक्षः प्रतिष्ठितः ॥ ५५ ॥  
  
अयं वां कथितो गन्धः पुत्रौ वेतालभैरवौ ।  
पुष्पाणि देव्या वैष्णव्याः प्रियाणि शृणु सम्प्रति ॥ ५६ ॥  
  
बकुलैश्चैव मन्दारैः कुन्दपुष्पैः कुरुण्टकैः ।  
करवीरार्कपुष्पैश्च शाल्मलैश्चापराजितैः ॥ ५७ ॥  
  
दमनैः सिन्धुवारैश्च सुरभी कुरुवकैस्तथा ।  
लताभिर्ब्रह्मवृक्षस्य दूर्वाङ्कुरैश्च कोमलैः ॥ ५८ ॥  
  
मञ्जरीभिः कुशानां च बिल्वपत्रैः सुशोभनैः ।  
पूजयेद् वैष्णवीं देवीं कामाख्यां त्रिपुरां तथा ॥ ५९ ॥  
  
अन्याश्च या शिवाप्रीत्यै जायन्ते पुष्पजातयः ।  
ता इमाः शृणु कथ्यन्ते मया वेताल भैरव ॥ ६० ॥  
  
मालती मल्लिका जाती यूथिका माधवी तथा ।  
पाटला करवीरश्च जवा तर्कारिका तथा ॥ ६१ ॥  
  
कुब्जकस्तगरश्चैव कर्णिकारोऽथ रोचना ।  
चम्पकाभ्रातकौ बाणो बर्बरा मल्लिका तथा ॥ ६२ ॥  
  
अशोको लोध्रतिलकौ अटरूषशिरीषकौ ।  
शमीपुष्पं च द्रोणश्च पद्मोत्पलबकारुणाः ॥ ६३ ॥  
  
श्वेतारुणस्त्रिसन्ध्ये च पलाशः खदिरस्तथा ।  
वनमालाऽथ सेवन्ती कुमुदोऽथ कदम्बकः ॥ ६४ ॥  
  
चक्रं कोकनदं चैव तण्डिलो गिरिकर्णिका ।  
नागकेशरपुन्नागौ केतक्यञ्जलिका तथा ॥ ६५ ॥  
  
दोहदा बीजपूरश्च नमेरुः शाल एव च ।  
त्रपुषी चण्डबिल्वश्च झिण्टी पञ्चविधास्तथा ॥ ६६ ॥  
  
एवमाद्युक्तकुसुमैः पूजयेद् वरदां शिवाम् ।  
अपामार्गस्य पत्रं तु ततो भृङ्गारपत्रकम् ॥ ६७ ॥  
  
ततोऽपि गन्धिनोपत्रं वलाहकमतः परम् ।  
तस्मात् खदिरपत्रं तु वञ्जुलस्तवक स्तथा ॥ ६८ ॥  
  
आम्रं तु बकगुच्छं तु जम्बुपत्रं ततः परम् ।  
बीजपूरस्य पत्रं तु ततोऽपि कुशपत्रकम् ॥ ६९ ॥  
  
दूर्वाकुरं ततः प्रोक्तं शमीपत्रमतः परम् ।  
पत्रमामलकं तस्मादामलं पत्रमन्ततः ॥ ७० ॥  
  
सर्वतो बिल्वपत्रं तु देव्याः प्रीतिकरं मतम् ।  
पुष्पं कोकनदं पद्मं जवा बन्धुक एव च ॥ ७१ ॥  
  
पत्रं बिल्वस्य सर्वेभ्यो वैष्णवीतुष्टिदं मतम् ।  
सर्वेषां पुष्पजातीनां रक्तपद्ममिहोत्तमम् ॥ ७२ ॥  
  
रक्तपद्मसहस्रेण यो मालां सम्प्रयच्छति ।  
भक्तियुक्तो महादेव्यै तस्य पुण्यफलं शृणु ॥ ७३ ॥  
  
कल्पकोटिसहस्राणि कल्पकोटिशतानि च ।  
स्थित्वा मम पुरे स्रीमांस्ततो राजा क्षितौ भवेत् ॥ ७४ ॥  
  
पत्रेषु बिल्वपत्रं तु देवीप्रीतिकरं मतम् ।  
तत्सहस्रकृता माला पूर्ववत् फलदा भवेत् ॥ ७५ ॥  
  
किञ्चात्र बहुनोक्तेन समान्येनेदमुच्यते ।  
उक्तानुक्तैस्तथापुष्पैर्जलजैः स्थलसम्भवैः ॥ ७६ ॥  
  
पत्रैः सर्वैर्यथालाभं सर्वौषधिगणैरपि ।  
वनजैः सर्वपुष्पैश्च पत्रैरपि शिवां यजेत् ॥ ७७ ॥  
  
पूजयेत् परमेशानीं पुष्पाभावेऽपि पत्रकैः ।  
पत्राणामप्यभावे तु तृणगुल्मौषधादिभिः ॥ ७८ ॥  
  
औषधीनामभावे तु तत्फलैरपि पूजयेत् ।  
अक्षतैर्वा जलैर्वापि तदभावे तु सर्षपैः ॥ ७९ ॥  
  
सितैस्तस्याप्यलाभे तु मानसीं भक्तिमाचरेत् ।  
आजिदन्तकपत्रैश्च पुष्पौघैरपि पूजयेत् ॥ ८० ॥  
  
तुलसीकुसुमैः पत्रैरर्चयेच्छ्रीविवृद्धये ।  
  
पुरश्चरणकार्येषु बिल्वपत्रयुतैस्तिलैः ॥ ८१ ॥  
  
साक्षतैः सघृतैर्वापि शिवामुद्दिश्य यत्नतः ।  
जुहुयादनलं वृद्धं संस्कृतं कामवृद्धये ॥ ८२ ॥  
  
सङ्कल्पितः कामसिद्ध्यै सङ्ख्यया यः कृतो जपः ।  
तदन्ते पूजनं यत्तु विहितं क्रियते द्विजैः ॥ ८३ ॥  
  
पुरश्चरणसञ्ज्ञं तु कीर्तितं द्विजसत्तमैः ।  
तस्मिन् पुराणके पूर्वं पूर्वोक्तैर्विस्तरोदितैः ॥ ८४ ॥  
  
विधानैः पूजयेद् देवीं कामाख्यां वैष्णवीमपि ।  
यथासम्भवमेवात्र दद्यात् षोडश साधकः ॥ ८५ ॥  
  
उपचारांस्तथैवोक्तान् विधिकृत्यान्न लङ्घयेत् ।  
सम्पूर्णं पूजनं कृत्वा कल्पोक्तं शतधा जपेत् ॥ ८६ ॥  
  
जपान्ते जुहुयादग्निं होमान्ते तु बलित्रयम् ।  
त्रिजातीयं तु वितरेत्तौर्यत्रिकमतः परम् ॥ ८७ ॥  
  
पत्नी स्वयं वा भ्राता वा गुरुर्वा विनियोजयेत् ।  
नैवेद्यादीनि सर्वाणि स्वपुत्रः शिष्य एव वा ॥ ८८ ॥  
  
यज्ञावसाने दद्यात् तु गुरवे दक्षिणां शुभाम् ।  
चामीकरं तिलान् गाञ्च तदशक्तौ तु चेलकम् ॥ ८९ ॥  
  
अष्टम्यां शुक्लपक्षस्य ब्रह्मचारी जितेन्द्रियः ।  
नवम्यां वा चतुर्दश्यां महादेव्याः पुरश्चरेत् ॥ ९० ॥  
  
आदद्याद् गुरुवक्त्रात् तु विधिना विस्तरेण तु ।  
कल्पोदितेन सम्पूज्य तिथिष्वेतासु भैरव ॥ ९१ ॥  
  
सम्पूर्णपूजां नो कृत्वा नादद्यान्मन्त्रमीप्सितम् ।  
न पुरश्चरणं वापि कुर्यात् कृत्वाऽवसीदति ॥ ९२ ॥  
  
नित्यपूजा सा तु पुनः सम्पूर्णा यदि शक्यते ।  
कल्पोदितं पूजयितुं तदा कुर्यादतन्द्रितः ॥ ९३ ॥  
  
न चेद् विस्तरशः कर्तुं देव्याः पूजां तु भैरव ।  
कल्पोक्तां वाऽन्यदेवस्य तत्रायं विधिरुच्यते ॥ ९४ ॥  
  
मार्जनाद्यैस्तु संस्कृत्य स्थण्डिले मण्डलं लिखेत् ।  
पात्रस्य प्रतिपत्तिं तु कृत्वा दाह प्लवं तथा ॥ ९५ ॥  
  
ध्यायेदात्मानमथ च संस्कृत्याङ्गस्वरूपतः ।  
अङ्गुष्ठाद्यस्त्रपर्यन्तं द्वादशाङ्गस्य शुद्धये ॥ ९६ ॥  
  
अर्घ्यपात्रेऽष्टधा जप्त्वा उपचारान् प्रसेचयेत् ।  
आधारशक्तिप्रमुखं मूलवर्णान् प्रयुज्य च ॥ ९७ ॥  
  
हृदिस्थां देवतां ध्यात्वा बहिःकृत्यं च वायुना ।  
आरोप्य मण्डले दद्यादुपचारान् यथाविधि ॥ ९८ ॥  
  
पूजयित्वा षडङ्गानि तथाष्टौ दलदेवताः ।  
पुष्पाञ्जलित्रयं दत्त्वा जप्त्वा स्तुत्वा प्रणम्य च ॥ ९९ ॥  
  
मुद्रामग्ने प्रदर्श्याथ ततः पश्चाद् विसर्जयेत् ।  
सर्वेषामेव देवानामेष एव विधिः स्मृतः ॥ १०० ॥  
  
सम्यक् कल्पोदिता पूजा यदि कर्तुं न शक्यते ।  
उपचारांस्तथा दातुं पञ्चैतान् वितरेत् तदा ॥ १०१ ॥  
  
गन्धं पुष्पं च धूपं च दीपं च नैवेद्यमेव च ।  
अभावे पुष्पतोयाभ्यां तदभावे तु भक्तितः ॥ १०२ ॥  
  
सङ्क्षेपपूजा कथिता तथा वस्त्रादिकं पुनः ।  
पुरश्चरणकृत्ये च प्रदीपं शृणु भैरव ॥ १०३ ॥  
  
दीपेन लोकाञ्जयति दीपस्तेजोमयः स्मृतः ।  
चतुर्वर्गप्रदो दीपस्तस्माद् दीपैर्यजेच्छ्रियम् ॥ १०४ ॥  
  
सततं पुष्पदीपाभ्यां पूजयेद् यस्तु देवताम् ।  
ताभ्यामेव चतुर्वर्गः कथितो नात्र संशयः ॥ १०५ ॥  
  
पुष्पैर्देवाः प्रसीदन्ति पुष्पे देवाश्च संस्थिताः ।  
चराचराश्च सकलाः सदा पुष्परसाः स्मृताः ॥ १०६ ॥  
  
किञ्चाति बहुनोक्तेन पुष्पस्योक्तिर्मतल्लिका ।  
परं ज्योतिः पुष्पगतं पुष्पेणैव प्रसीदति ॥ १०७ ॥  
  
त्रिवर्गसाधनं पुष्पं तुष्टिश्रीपुष्टिमोक्षदम् ।  
पुष्पमूले वसेद् ब्रह्मा पुष्पमध्ये तु केशवः ॥ १०८ ॥  
  
पुष्पाग्रे तु महादेवः सर्वे देवाः स्थिता दले ।  
तस्मात् पुष्पैर्यजेद् देवान्नित्यं भक्तियुतो नरः ॥ १०९ ॥  
  
उच्चारितं नाममात्रं जायते सर्वभूतये ।  
घृतप्रदीपः प्रथमस्तिलतैलोद्भवस्ततः ॥ ११० ॥  
  
सार्षपफलनिर्यासजातो वा राजिकोद्भवः ।  
दधिजश्चान्नजश्चैव दीपाः सप्त प्रकीर्तिताः ॥ १११ ॥  
  
पद्मसूत्रभवा दर्भगर्भसूत्रभवाऽथवा ।  
शणजा बादरी वापि फलकोषोद्भवा तथा ॥ ११२ ॥  
  
वर्तिका दीपकृत्येषु सदा पञ्चविधाः स्मृताः ।  
तैजसं दारवं लौहं मार्तिक्यं नारिकेलजम् ॥ ११३ ॥  
  
तृणध्वजोद्भवं वापि दीपपात्रं प्रशस्यते ।  
दीपवृक्षाश्च कर्तव्यास्तैजसाद्यैस्तु भैरव ॥ ११४ ॥  
  
वृक्षेषु दीपो दातव्यो न तु भूमौ कदाचन ।  
सर्वसहा वसुमती सहते न त्विदं द्वयम् ॥ ११५ ॥  
  
अकार्यपादघातं च दीपतापं तथैव च ।  
तस्माद् यथा तु पृथ्वी तापं नाप्नोति वै तथा ॥ ११६ ॥  
  
दीपं दद्यान्महादेव्यै अन्येभ्योऽपि च भैरव ।  
कुर्वन्तं पृथिवीतापं यो दीपमुत्सृजेन्नरः ॥ ११७ ॥  
  
स ताम्रतापं नरकं प्राप्नोत्येव शतं समाः ।  
सुवृत्तवर्तिः सुस्नेहः पात्रमग्नः सुदर्शनः ॥ ११८ ॥  
  
सूच्छ्राये वृक्षकोटौ तु दीपं दद्यात् प्रयत्नतः ।  
लभ्यते यस्य तापस्तु दीपस्य चतुरङ्गुलात् ॥ ११९ ॥  
  
न स दीप इति ख्यातो ह्योघवह्निस्तु स श्रुतः ।  
नेत्राह्लादकरः स्वर्चिर्दूरतापविवर्जितः ॥ १२० ॥  
  
सुशिखः शब्दरहितो निर्धूमो नातिह्रस्वकः ।  
दक्षिणावर्तवर्तिस्तु प्रदीपः श्रीविवृद्धये ॥ १२१ ॥  
  
दीपवृक्षस्थिते पात्रे शुद्धस्नेहप्रपूरिते ।  
दक्षिणावर्तवर्त्या तु चारुदीप्तः प्रदीपकः ॥ १२२ ॥  
  
उत्तमः प्रोच्यते पुत्र सर्वतुष्टिप्रदायकः ।  
वृक्षेण वर्जितो दीपो मध्यमः परिकीर्तितः ॥ १२३ ॥  
  
विहीनः पात्रतैलाभ्यामधमः परिकीर्तितः ।  
शाणं वा दारवं वस्त्रं जीर्णं मलिनमेव वा ॥ १२४ ॥  
  
उपयुक्तं च नादद्याद् वर्तिकार्थं तु साधकः ।  
उपादद्यान्नूत्नमेव सततं श्रीविवृद्धये ॥ १२५ ॥  
  
कोषजं रोमजं वस्त्रं वर्तिकार्थं न चाददेत् ।  
न मिश्रीकृत्य दद्यात् तु दीपे स्नेहघृतादिकान् ॥ १२६ ॥  
  
कृत्वा मिश्रीकृतं स्नेहं तामिस्रं नरकं व्रजेत् ।  
वसामज्जास्थिनिर्यासैः स्नेहैः प्राण्यङ्गसम्भवैः ॥ १२७ ॥  
  
प्रदीपं नैव कुर्यात् तु कृत्वा पङ्केऽवसीदति ।  
अस्थिपात्रेऽथ वा पच्येद् दुर्गन्धास्थिपवासिनि ॥ १२८ ॥  
  
नैवं दीपः प्रदातव्यो विबुधैः श्रीविवृद्धये ।  
नैव निर्वापयेद् दीपं कदाचिदपि यत्नतः ॥ १२९ ॥  
  
सततं लक्षणोपेतं देवार्थमुपकल्पितम् ।  
न हरेज्ज्ञानतो दीपं तथा लोभादिना नरः ॥ १३० ॥  
  
दीपहर्ता भवेदन्धः काणो निर्वापको भवेत् ।  
उद्दीप्तदीपप्रतिमं काष्ठकाण्डसमुद्भवं ॥ १३१ ॥  
  
बिल्वेघ्मोद्भवमेवाथ दीपालाभे निवेदयेत् ।  
उल्मुकं नैव दीपार्थे कदाचिदपि चोत्सृजेत् ॥ १३२ ॥  
  
प्रसन्नार्थं तु तं दद्यादुपचाराद् बहिष्कृतम् ।  
एवं वां कथितो दीपो धूपं च शृणुतं सुतौ ॥ १३३ ॥  
  
नासाक्षिरन्ध्रसुखदः सुगन्धोऽतिमनोहरः ।  
दह्यमानस्य काष्ठस्य प्रयतस्येतरस्य च ॥ १३४ ॥  
  
परागस्याथवा धूमो निस्तापो यस्य जायते ।  
स धूप इति विज्ञेयो देवानां तुष्टिदायकः ॥ १३५ ॥  
  
राशीकृतैर्न चैकत्र तैर्द्रव्यैः परिधूपयेत् ।  
तुषाग्निवर्तुलां कृत्वा न तत् फलमवाप्नुयात् ॥ १३६ ॥  
  
श्रीचन्दनं च सरलः शालः कृष्णागुरुस्तथा ।  
उदयः सुरथस्कन्दो रक्तविद्रुम एव च ॥ १३७ ॥  
  
पीतशालः परिमलो विर्मदी काशलस्तथा ।  
नमेरुर्देवदारुश्च बिल्वसारोऽथ खादिरः ॥ १३८ ॥  
  
सन्तानः पारिजातश्च हरिचन्दनवल्लभौ ।  
वृक्षेषु धपाः सर्वेषां प्रीतिदाः परिकीर्तिताः ॥ १३९ ॥  
  
अरालः सह सूत्रेण श्रीवासः पट्टवासकः ।  
कर्पूरः श्रीकरश्चैव परागः श्रीहरामलौ ॥ १४० ॥  
  
सर्वौषधीप आतीच वराहश्चूर्णं उत्कलः ।  
जातीकोषस्य चूर्णं च गन्धः कस्तूरिका तथा ॥ १४१ ॥  
  
क्षोदे वृत्ते च गदिता धूपा एते उदाहृताः ।  
यक्षधूपो वृक्षधूपः श्रीपिष्टोऽगुरु झर्झरः ॥ १४२ ॥  
  
पत्रिवाहः पिण्डधूपः सुगोलः कण्ठ एव चः ।  
अन्योन्ययोगा निर्यासा धूपा एते प्रकीर्तिताः ॥ १४३ ॥  
  
एतैर्विधूपयेद् देवान् धूमिभिः कृष्णवर्त्मना ।  
येषां धूपोद्भवैर्घ्राणैस्तुष्टिं गच्छन्ति जन्तवः ॥ १४४ ॥  
  
निर्यासश्च परागश्च काष्ठं गन्धं तथैव च ।  
कृत्रिमश्चेति पञ्चैते धूपाः प्रीतिकराः पराः ॥ १४५ ॥  
  
न यक्षधूपं वितरेन्माधवाय कदाचन ।  
न रक्तं विद्रुमं मह्यं सुरथं कद्र्लं तथा ॥ १४६ ॥  
  
यक्षधूपः पुत्रिवाहः पिण्डधूपः सुगोलकः ।  
कृष्णागुरुः सकर्पूरो महामायाप्रियः स्मृतः ॥ १४७ ॥  
  
वृक्षधूपेन वा देवीं महामायां प्रपूजयेत् ।  
मेदोमज्जासमायुक्तान् न धूपान् विनियोजयेत् ॥ १४८ ॥  
  
परकीयांस्तथाघ्रातांस्तेऽपि कृत्याभिमर्दितान् ।  
पुष्पं धूपं च गन्धं च उपचारांस्तथापरान् ॥ १४९ ॥  
  
घ्रात्वा निवेद्य देवेभ्यो नरो नरकमाप्नुयात् ।  
न भूमौ वितरेद् धूपं नासने न घटे तथा ॥ १५० ॥  
  
यथातथाधारगतं कृत्वा तद् विनिवेदयेत् ।  
रक्तविद्रूमशालौ च सुरथः सुरलस्तथा ॥ १५१ ॥  
  
सन्तानको नमेरुश्च कालागुरुसमन्वितः ।  
जातीकोषाक्षसंयुक्तो धूपः कामेश्वरीप्रियः ॥ १५२ ॥  
  
त्रिपुरायास्तथैवायं मातृणामपि नित्यशः ।  
सर्वेषां पीठदेवानां रुद्रादीनां च पुत्रकौ ॥ १५३ ॥  
  
एष वां कथितो धूपः शृणु तन्नेत्ररञ्जनम् ।  
येन तुष्यति कामाख्या त्रिपुरा वैष्णवी तथा ॥ १५४ ॥  
  
सौवीरं यामुनं तुत्थ्रं मयूरग्रीवकं तथा ।  
दर्विका मेघनीलश्च अञ्जनानि भवन्ति षट् ॥ १५५ ॥  
  
स्रवद्द्रुमं च सौवीरं यामुनं प्रस्तरं तथा ।  
मयूरग्रीवकं रत्नं मेघनीलस्तु तैजसम् ॥ १५६ ॥  
  
घृष्ठानि ग्राह्य चैतानि शिलायां तैजसेऽथ वा ।  
प्रदद्यात् सर्वदेवेभ्यो देवीभ्यश्चापि पुत्रक ॥ १५७ ॥  
  
घृततैलादियोगेन ताम्रादौ दीपवह्निना ।  
यदञ्जनं जायते तु दर्विका परिकीर्तिता ॥ १५८ ॥  
  
सर्वाभावे तु तद् दद्याद् देवीभ्यो दाहजाञ्जनम् ।  
महामाया जगद्धात्री कामाख्या त्रिपुरा तथा ॥ १५९ ॥  
  
आप्नुवन्ति महातोषं षड्भिरेभिः सदाञ्जनैः ।  
विधवा नाञ्जनं कुर्यान्महामायार्थमुत्तमम् ॥ १६० ॥  
  
नादत्ते त्वञ्जनं देवी वैष्णवी विधवाकृतम् ।  
त मृत्पात्रे योजयेत् तु साधको नेत्ररञ्जनम् ॥ १६१ ॥  
  
न पूजाफलमाप्नोति मृत्पात्रविहिताञ्जनैः ।  
चतुर्वर्गप्रदो धूपः कामदं नेत्ररञ्जनम् ॥ १६२ ॥  
  
तस्माद् द्वयमिदं दद्याद् देवेभ्यो भक्तितो नरः ।  
इति वां गदितो धूपस्तथोक्तं नेत्ररञ्जनम् ।  
नैवेद्यं तु महादेव्याः शृण्वैकाग्रमनाः पुनः ॥ १६३ ॥  
  
इति श्रीकालिकापुराणे एकोनसप्ततितमोऽध्यायः ॥ ६९ ॥  
सप्ततितमोऽध्यायः  
  
श्रीभगवानुवाच  
  
निवेदनीयं यद् द्रव्यं प्रशस्तं प्रयतं तथा ।  
तद्भक्ष्याद्यं पञ्चविधं नैवेद्यमिति गद्यते ॥ १ ॥  
  
भक्ष्यं भोज्यं च लेह्यं च पेयं चोष्यं च पञ्चमम् ।  
सर्वत्र चैतन्नैवेद्यमाराध्येष्टे निवेदयेत् ॥ २ ॥  
  
तेषु प्रियतरं देव्याः कथये शृणुतं तु वाम् ।  
भक्ष्यादिपञ्चकैर्देवी दत्तैरेवाभितुष्यति ॥ ३ ॥  
  
नादत्ते विधिवत् किञ्चिद् दत्तं चैतन्न विद्यते ।  
नागरं च कपित्थं च द्राक्स्।आं क्रमुकमेव च ॥ ४ ॥  
  
करकं वरदं कोलं कुष्माण्डं पनसं तथा ।  
बकुलं च मधूकं च रसालाम्रातकेशरम् ॥ ५ ॥  
  
आक्षोडं पिण्डखर्जूरं करुणं श्रीफलं तथा ।  
औदुम्बरं च पुन्नागं माधवं कर्कटीफलम् ॥ ६ ॥  
  
जाम्बवं पिण्डखर्जूरं बीजपूरं च जाम्बवम् ।  
हरीतकीमामलक षड्विधं नागरङ्गकम् ॥ ७ ॥  
  
देवकं मधुकं शीतं पटोलं क्षीरवृक्षजम् ।  
पाटलं शालजं वृन्तमग्निजं कदलीफलम् ॥ ८ ॥  
  
तिन्दुकं कुसुमं पीतं कारविन्दं करूषकम् ।  
गर्भावर्तं च तत्पुष्पं क्षीरस्राव्यमनङ्गजम् ॥ ९ ॥  
  
कुमुदानां पङ्कजानां फलानि विविधानि च ।  
वन्यानां सकलैर्देवीं फलैः पुष्पैः प्रपूजयेत् ॥ १० ॥  
  
ऋते श्लेष्मातकं बिम्बशैलकं वैष्णवीं तथा ।  
सर्वेषां फलजातीनां मध्ये देवीप्रियं फलम् ॥ ११ ॥  
  
लाङ्गलं मातुलुङ्गं च करमर्दं रसालकम् ।  
एवं फलानि देयानि कामाख्यायै च भैरव ॥ १२ ॥  
  
त्रिपुरायै तथा सम्यक् पीठदेवीभ्य एव च ।  
शृङ्गाटकं कशेरुं च शालूकं च मृणालकम् ॥ १३ ॥  
  
शृङ्गवेरं काञ्चनं च स्थूलं कन्दं बकुलकम् ।  
एवमादीनि कनानि देव्यै सर्वाणि चोत्सृजेत् ॥ १४ ॥  
  
परमान्नं पिष्टकं च यावकं कृशरं तथा ।  
मोदकं पृथुकादीनि कन्दुपक्वानि चोत्सृजेत् ॥ १५ ॥  
  
हविःशाल्योदनं दिव्य माज्ययुक्तं सशर्करम् ।  
निवेदयेन्महादेव्यै सर्वाणि व्यञ्जनानि च ॥ १६ ॥  
  
क्षीरादीन्यथ गव्यानि माहिष्याणि च सर्वशः ।  
अजाविकमृगाणां च क्षीरादीनि निवेदयेत् ॥ १७ ॥  
  
मध्वादीनि च सर्वाणि गुडधानाः सितां तथा ।  
अन्नानि चैव पानानि मांसानि विनिवेदयेत् ॥ १८ ॥  
  
सर्वं सुरभिगन्धाढ्यं व्यञ्जनं सुमनोहरम् ।  
शाकमांसादिसम्भूतं माहादेव्यै निवेदयेत् ॥ १९ ॥  
  
आमिषं परमान्नं च दधिसर्पिः सशर्करम् ।  
महादेव्यै निवेद्याथ वाजिमेधफलं लभेत् ॥ २० ॥  
  
सितासम्मिश्रितां दत्त्वा सुरां मधुसमन्विताम् ।  
देवीलोके चिरं स्थित्वा राजा क्षितितले भवेत् ॥ २१ ॥  
  
लाङ्गलं क्रमुकं दत्त्वा रुचकं करमर्दकम् ।  
सौभाग्ममतुलं प्राप्य देवीलोके महीयते ॥ २२ ॥  
  
माषान् मुद्गान् मसूरांश्च-तिलान् भङ्गास्तथैव च ।  
यवादीन्यथ सर्वाणि यथायोग्यं निवेदयेत् ॥ २३ ॥  
  
यथा यथा भवेद्भक्ष्यं यथा द्रव्यं तथा तथा ।  
संस्कृत्य वेशवाराद्यैर्महादेव्यै निवेदयेत् ॥ २४ ॥  
  
महावीरो मुनिर्वापि ब्राह्मणश्चेतरोऽथ वा ।  
यद् यद् भक्ष्यं स्वमर्थं तु प्रकल्प्यं स्याद् यथा यथा ॥ २५ ॥  
  
तथा तथा महादेव्यै भक्तियुक्तो निवेदयेत् ।  
संस्कार्याण्यथ संस्कृत्य यथा संस्कारकं भवेत् ॥ २६ ॥  
  
संस्कार्यश्च यथा तस्यास्तत्तद् दद्यात्तथा तथा ।  
यत्पूतिगन्धसंयुक्तं दग्धं भोज्यंविवर्जितम् ॥ २७ ॥  
  
तदुक्तमपि नो दद्यान्महादेव्यै कदाचन ।  
ताम्बूलं गन्धसंयुक्तं कर्पूराद्यधिवासितम् ॥ २८ ॥  
  
सञ्चूर्णेर्जलजानां च संस्कृतं विनिवेदयेत् ।  
वलिदानेषु विहिता य एव मृगपक्षिणः ॥ २९ ॥  
  
तेषां मांसानि मत्स्यानां मांसानि निवेदयेत् ।  
खड्गवार्ध्रीणसच्छागमांसैर्मिश्रीकृतैः कृतम् ॥ ३० ॥  
  
व्यञ्जनं स्वादुगन्धाढ्यं पासितं सुमनोहरम् ।  
सकृद् दत्त्वा महादेव्यै सार्वभौमो नृपो भवेत् ॥ ३१ ॥  
  
मूलकैरेणमांसेन लोहपात्रे सुसंस्कृतम् ।  
व्यञ्जनं गन्धिनं दत्त्वा देवीलोकमवाप्नुयात् ॥ ३२ ॥  
  
खर्जूरं पिण्डखर्जूरं यवचूर्णं च साज्यकम् ।  
वैष्णव्यै विनिवेद्यैव राजसूयफलं लभेत् ॥ ३३ ॥  
  
कृशरान्नप्रदानेन सौभाग्यमतुलं भवेत् ।  
दत्त्वैव नारिकेलाम्बु वह्निष्टोमफलं लभेत् ॥ ३४ ॥  
  
जाम्बवं लवली-धात्री-श्रीफलानि निवेद्य च ।  
वह्निष्टोमफलं लब्ध्वा देवीलोकमवाप्नुयात् ॥ ३५ ॥  
  
द्राक्षां सितासमायुक्तां नागरङ्गकसंयुताम् ।  
विनिवेद्य महादेव्यै लक्ष्मीवान् रूपवान् भवेत् ॥ ३६ ॥  
  
धान्यं च पृथुकं देव्यै दत्त्वा श्रियमवाप्नुयात् ।  
इक्षुदण्डं मुद्गमण्डं नवनीतं निवेद्य च ॥ ३७ ॥  
  
सौभाग्यमुत्तमं प्राप्य देवीलोके महीयते ।  
नवनीतसमायुक्तं तिलं देव्यै निवेद्य च ॥ ३८ ॥  
  
इह कामानवाप्यैव मृतो मोक्षमवाप्नुयात् ।  
अभक्ष्यवर्ज्यं सर्वान्नं व्यञ्जनेन समन्वितम् ॥ ३९ ॥  
  
भोज्यवत् परिकल्प्याथ महादेव्यै निवेदयेत् ।  
रत्नतोयसमायुक्तं सलिलं नारिकेलजम् ॥ ४० ॥  
  
क्षीराज्यमधुभिर्मिश्रं सितादधिसमन्वितम् ।  
यस्तैजसेन पात्रेण पेयं देव्यै निवेदयेत् ॥ ४१ ॥  
  
भक्तिप्रवणचित्तेन तस्य पुण्यफलं शृणु ।  
कल्पकोटिसहस्राणि कल्पकोटिशतानि च ॥ ४२ ॥  
  
स्थित्वा देवीपुरे धीरः सार्वभौमो भवेत् क्षितौ ।  
ततः परं तु कैवल्यमाप्नोति च यथेच्छया ॥ ४३ ॥  
  
कलायं च सनीवारं क्वथितं दधिसंयुतम् ।  
महादेव्यै निवेद्यैव काममिष्टमवप्नुयात् ॥ ४४ ॥  
  
मरिचं पिप्पलीकोलं जीरकं तन्तुभं तथा ।  
संस्कारे च समक्षे च महादेव्यै निवेदयेत् ॥ ४५ ॥  
  
तिन्तिडीं खण्डसंयुक्तां भक्तियुक्तो निवेद्य च ।  
ज्योतिष्टोमफलं लब्ध्वा देवीलोकमवाप्नुयात् ॥ ४६ ॥  
  
राजमाषं मसूरं च पालङ्कं चाथ पोतिकाम् ।  
कालशाकं कलायं च ब्राह्मीमूलकमेव च ॥ ४७ ॥  
  
वास्तूकं च कलम्बीं च कञ्चुकं हिलमोचिकाम् ।  
चक्रं विद्रुमपत्रं च तथैव च पुनर्नवाम् ॥ ४८ ॥  
  
शाकानेतान् महादेव्यि योजयेद् भक्तिसंयुतः ।  
सोऽतुलां श्रियमाप्नोति मम लोके महीयते ॥ ४९ ॥  
  
श्रद्धापरीष्टिसंस्कारभक्तिद्रव्याभिसम्भ्रमम् ।  
रागाधिक्यात् फलाधिक्यं हीनाद् वै हीनतां व्रजेत् ॥ ५० ॥  
  
मन्त्रकालविरुद्धानि नैवेद्यानि कदाचन ।  
देवेभ्यो नोपयुञ्जीत गुरुताविहितानि च ॥ ५१ ॥  
  
राजते वाऽथ सौवर्णे ताम्रे वा प्रस्तरेऽपि च ।  
पद्मपत्रेऽथवा दद्यान्नैवेद्यं मत्प्रियाप्रियम् ॥ ५२ ॥  
  
तैजसेषु च पात्रेषु सौवर्णं ताम्रमेव वा ।  
प्राशनार्थमुपादद्यादर्घ्यपात्रार्थमेव वा ॥ ५३ ॥  
  
यज्ञदारुमयं वापि पात्रः मध्यममिष्यते ।  
सर्वालाभे तु माहेयं स्वहस्तघटितं यदि ॥ ५४ ॥  
  
एतद् वां कथितं पुत्रौ नैवेद्यं वैष्णवीप्रियम् ।  
कामाख्यायास्तथा देव्यास्त्रिपुराया विशेषतः ।  
प्रदक्षिणनमस्कारौ साम्प्रतं शृणुतं युवाम् ॥ ५५ ॥  
  
इति श्रीकालिकापुराणे सप्ततितमोऽध्यायः ॥ ७० ॥  
एकसप्ततितमोऽध्यायः  
  
श्रीभगवानुवाच   
  
प्रसाय दक्षिणं हस्तं स्वयं नम्रशिराः पुनः ।  
दक्षिणं दर्शयन् पार्श्वं मनसापि च दक्षिणः ॥ १ ॥  
  
सकृत् त्रिर्वा वेष्टयेयुर्दैव्याः प्रीतिः प्रजायते ।  
स च प्रदक्षिणो ज्ञेयः सर्वदेवौघतुष्टिदः ॥ २ ॥  
  
अष्टोत्तरशतं यस्तु देव्याः कुर्यात् प्रदक्षिणम् ।  
अ सर्वकाममासाद्य पश्चान्मोक्षमवाप्नुयात् ॥ ३ ॥  
  
मनसापि च यो दद्याद् देव्यै भक्त्या प्रदक्षिणम् ।  
प्रदक्षिणाद् यमगृहे नरकाणि न पश्यति ॥ ४ ॥   
  
कायिको वाग्भवश्चैव मानसस्त्रिविधिः स्मृतः ।   
नमस्कारः श्रुतस्तज्ज्ञैरुत्तमाधममध्यमः ॥ ५ ॥  
  
प्रसार्य पादौ हस्तौ च पतित्वा दण्डवत् क्षितौ ।   
जानुभ्यामवनिं गत्वा शिरसास्पृश्य मेदिनीम् ॥ ६ ॥  
  
क्रियते यो नमस्कार उत्तमः कायिकस्तु सः ।  
जानुभ्यां च क्षितिं स्पृष्ट्वा शिरसास्पृश्य मेदिनीम् ॥ ७ ॥  
  
क्रियते यो नमस्कारो मध्यमः कायिकः स्मृतः ।  
पुटीकृत्य करौ शीर्षे दीयते यद् यथा तथा ।  
अस्पृष्ट्वा जानुशीर्षाभ्यां क्षिति सोऽधम उच्यते ॥ ८ ॥  
  
या स्वयं गद्यपद्याभ्यां घटिताभ्यां नमस्कृतिः ।  
क्रियते भक्तियुक्तेन वाचिकस्तूत्तमस्तु सः ॥ ९ ॥  
  
पौराणिकैर्वैदिकैर्वा मन्त्रैर्वा क्रियते नतिः ।  
स मध्यमो नमस्कारो भवेद् वाचनिकः सदा ॥ १० ॥  
  
यत् तु मानुष्यवाक्येन नमनं क्रियते सदा ।  
स वाचिकोऽधमो ज्ञेयो नमस्कारेषु पुत्रकौ ॥ ११ ॥  
  
इष्टमध्यानिष्टगतैर्मनोभिस्त्रिविधं पुनः ।  
नमनं मानसं प्रोक्तमुत्तमाधममध्यमम् ॥ १२ ॥  
  
त्रिविधे च नमस्कारे कायिकश्चोत्तमः स्मृतः ।  
कायिकैस्तु नमस्कारैर्द्वास्तुष्यन्ति नित्यशः ॥ १३ ॥  
  
यमेव नमस्कारो दण्डादिप्रतिनामभिः ।  
प्रणाम इति विज्ञेयः स पूर्वं प्रतिपादितः ॥ १४ ॥  
  
नैवेद्येन भवेत् सर्वं नैवेद्यनामृतं भवेत् ।  
धर्मार्थकाममोक्षाश्च नैवेद्येषु प्रतिष्ठिताः ॥ १५ ॥  
  
सर्वयज्ञमयं नित्यं नैवेद्यं सर्वतुष्टिदम् ।  
ज्ञानदं कामदं पुण्यं सर्वभोग्यमयं तथा ॥ १६ ॥  
  
मनसापि महादेव्यै नैवेद्यं दातुमिच्छति ।  
यो नरो भक्तियुक्तः सन् स दीर्घायुः सुखी भवेत् ॥ १७ ॥  
  
महामायां सदा देवीमर्चयिष्यामि भक्तितः ।  
नानाविधैस्तु नैवेद्यैरिति चिन्ताकुलस्तु यः ।  
स सर्वकामान् सम्प्राप्य मम लोके महीयते ॥ १८ ॥  
  
मनसापि च यो दद्याद् देव्यै भक्त्या प्रदक्षिणम् ।  
स दक्षिणे यमगृहे नरकाणि न पश्यति ॥ १९ ॥  
  
देवमानुषगन्धर्वा यक्षराक्स्ऽसपन्नगाः ।  
नमस्कारेण तुष्यन्ति महात्मानः समन्ततः ॥ २० ॥  
  
नमस्कारेण लभते चतुर्वर्गं महामतिः ।  
सर्वत्र सर्वसिद्ध्यर्थं नतिरेव प्रशस्यते ॥ २१ ॥  
  
नत्या विजयते लोकान्नत्यायुरपि वर्धते ।  
नमस्कारेण दीर्घायुरच्छिन्ना लभते प्रजाः ॥ २२ ॥  
  
नमस्कुरु महादेव्यै प्रदक्षिणमथो कुरु ।  
नैवेद्यं देहि नितरामिति यो भाषते मुहुः ।  
सोऽपि कामानवाप्येह मम लोके प्रमोदते ॥ २३ ॥  
  
विदधाति च नैवेद्यं महादेव्यै सुभक्तिमान् ।  
दातुं प्रति नरः सोऽपि देवीलोकमवाप्नुयात् ॥ २४ ॥  
  
इति वां कथिताः सम्यगुपचारास्तु षोडश ।  
किमन्यद्रुचितं वां तत् कथयिष्यामि पृच्छतोः ॥ २५ ॥  
  
इति श्रीकालिकापुराणे षोडशोपचारनिर्णये एकसप्ततितमोऽध्यायः ॥ ७१ ॥  
द्विसप्तितमोऽध्यायः  
  
श्रीभगवानुवाच  
  
कामाख्यायाश्च माहात्म्यं शृणुतं च वदामि वाम् ।  
साङ्ग तद् सरहस्यं च शृणु वेताल भैरव ॥ १ ॥  
  
एकदा गरुडेनाशु विष्णुर्विष्णुपरायणौ ।  
गच्छन् देवीं तु कामाख्यां नीलस्थामाससाद ह ॥ २ ॥  
  
आसाद्य तं गिरिश्रेष्ठमवज्ञाय स केशवः ।  
गच्छ गच्छेति गरुडं चोदयामास तं गतौ ॥ ३ ॥  
  
तं च देवी महामाया कामाख्या जगतां प्रसूः ।  
गरुडेन समं कृष्णं स्तम्भयामास रोदसी ॥ ४ ॥  
  
स तु गन्तुं महामाया-मायया परिमोहितः ।  
न गन्तुमथ वागन्तुमशकद् बद्धवत् स्थितः ॥ ५ ॥  
  
अशक्तं गरुडं दृष्ट्वा गमने गरुडध्वजः ।  
क्रुद्धस्तं पर्वतश्रेष्ठमुत्सारयितुमुद्यतः ॥ ६ ॥  
  
ततः कराभ्यां तं शैलं क्रोडीकृत्य जगत्पतिः ।  
अभूत् क्षमश्चालयितुं मनागपि न केशवः ॥ ७ ॥  
  
तं चिचालयिषुं शैलं कामाख्या क्रोधतत्परा ।  
सिद्धसूत्रेण वैकुण्ठं बबन्ध गरुडेन हि ॥ ८ ॥  
  
तं बद्द्वा सिद्धसूत्रेण ग्राहाग्रे लवणार्णवे ।  
चिक्षेप हेलया देवी सङ्क्षेपात् प्रापतत् तलम् ॥ ९ ॥  
  
तं सागरतलं प्राप्तं पुनरेव स्वमायया ।  
यन्त्रयित्वा समाक्रम्य जग्राहाब्धितल स्थितम् ॥ १० ॥  
  
स प्रयत्नेन महता नोत्प्लुतिं कर्तुम्मिष्टवान् ।  
महायत्नं प्रकुर्वाणः पुनरुन्मज्जने हरिः ॥ ११ ॥  
  
तस्यासारं प्रसारं च कामाख्या प्रतिषेधयेत् ।  
ज्ञानोद्गमनमप्यस्य सा देवी प्रतिषेधयेत् ॥ १२ ॥  
  
ततः प्रज्ञानरहितः प्रसारासारवर्जितः ।  
गरुडेन समं तोयतले शीर्णमभूच्चिरम् ॥ १३ ॥  
  
मार्गमाणस्तु तं स्रष्टा सागरान्तरसंस्थितम् ।  
हरिमासादयामास विशीर्णं प्राकृतं यथा ॥ १४ ॥  
  
तमासाद्य सतार्क्ष्यं तु स्रष्टा लोकपितामहः ।  
हस्ताभ्यां त समादाय वोत्प्लावयितुमिष्टवान् ॥ १५ ॥  
  
तमुत्प्लावयितुं शक्तो नाभूल्लोकपितामहः ।  
स्वयं च देवीमावाभिर्बद्धः सन् विम्सयन् स्थितः ॥ १६ ॥  
  
मार्गमाणास्तु ते सर्वे देवाः शक्रपुरोगमाः ।  
चिरेण चाथ कालेन समासे दुर्जलान्तरे ॥ १७ ॥  
  
तावासाद्य ततः सर्वे सुराः शक्रपुरोगमाः ।  
समुत्प्लावयितुं यत्नं चक्रुर्नाशक्नुवंश्च ते ॥ १८ ॥  
  
ततः सर्वेऽपि ते देवा मोहिता मायया भृशम् ।  
विधिंविष्ण स्थितौ यद्वत् तद्वत् ते तत्र संस्थिताः ॥ १९ ॥  
  
मार्गमाणोऽथ तान् सर्वान् देवान् देवगुरुस्तदा ।  
बृहस्पतिंर्महादेवं हिमवत् सानुसंस्थितम् ॥ २० ॥  
  
समासाद्य स देवानां वृत्तान्तं देवपूजितः ।  
पृष्टवान् सादरं सम्मक् स्तुत्वा नत्वा यथाविधि ॥ २१ ॥  
  
गुरुरुवाच -  
  
महादेव जगद्धाम जगत्प्रशमकारण ।  
शक्रादीन्मार्गमाणोऽहं देवांस्त्वां समुपस्थितः ॥ २२ ॥  
  
ब्रह्मा विष्णुश्च न ब्रह्मसदने नापि नाकतः ।  
संस्थितौ नापि कुत्रापि ज्ञायेने ह्यन्यदा यथा ॥ २३ ॥  
  
तमिमं संशयं देव च्छिन्धि त्वं देवदेवताः ।  
कुत्र तिष्ठन्ति कस्माद् वा तथा भूत्वा ह्यवस्थिताः ॥ २४ ॥  
  
अनुयास्यामि तान् सर्वानुपदेशात् तव प्रभो ।  
तेषां स्थितिं त्वं कथय यदि ते वर्तते दया ॥ २५ ॥  
  
तस्य तद् वचनं श्रुत्वा तदुद्देशमहं पुनः ।  
तत् सर्वमुक्तवान् कर्म यथा बद्धाश्च मायया ॥ २६ ॥  
  
अवज्ञाता महादेवी महामाया जग्गन्मयी ।  
तेन तन्मायया बद्धो विष्णुस्तिष्ठति सागरे ॥ २७ ॥  
  
तं मार्गमाणास्त्रिदशा ब्रह्माद्या मायया पुनः ।  
निबद्धा निकटे तस्य स्थिताश्चात्यर्थसंयताः ॥ २८ ॥  
  
तांस्तु मार्गयितुं यासि यदिह त्वं मया विना ।  
बद्धस्तथैव त्वं चापि नायातुं भविता प्रभुः ॥ २९ ॥  
  
तस्माद् गच्छाम्यहं तत्र यत्रास्ते गरुडध्वजः ।  
ब्रह्मेन्द्राद्यास्तथा गुप्तान्मोचयिष्ये च तान् क्रमात् ॥ ३० ॥  
  
इत्युक्त्वा गरुणा सार्धं सम्भूय स वृषध्वजः ।  
देवौघा यत्र तिष्ठन्ति गतस्तत्र महेश्वरः ॥ ३१ ॥  
  
तत्र गत्वा महादेवो विष्णुमाभाष्य वेधसम् ।  
सर्वांस्तान् परिपप्रच्छ किमर्थं संस्थितास्त्विह ॥ ३२ ॥  
  
गतागतविहीनाश्च जडवज्ज्ञानवर्जिताः ।  
किमर्थमभवन् देवास्तन्मे भाषन्तु सम्प्रति ॥ ३३ ॥  
  
तस्य तद्वचनं श्रुत्वा महादेवस्य केशवः ।  
शनैर्भर्गमुवाचेदं ब्रह्मादीनां पुरस्तदा ॥ ३४ ॥  
  
श्री भगवाननुवाच  
  
नीलकूटस्य शिखरादूर्ध्वभागेन गच्छता ।  
वियता गरुडस्थेन मया नीलो महागिरिः ॥ ३५ ॥  
  
धृतः करेण चोद्धर्तुं गरुडागतिवारणे ।  
तत्र मां सा महामाया कामाख्या कामरूपिणी ॥ ३६ ॥  
  
योगनिद्रा स्वयं धृत्वा चिक्षेपाम्बुधिपुष्करे ।  
ततोऽहं तलमासाद्य तोयराशेः सवाहनः ॥ ३७ ॥  
  
पतितो निवसाम्यत्र चिरमन्धकसूदन ।  
निवसामि चिरं चाहमत्र सागरतोयके ॥ ३८ ॥  
  
नाद्यापि सा महामाया नुदते मां महेश्वर ।  
मदर्थमागता देवा ब्रह्मेन्द्राद्याः समन्ततः ॥ ३९ ॥  
  
तेऽपि बद्धा महादेव्या मायापाशेन वै हठात् ।  
तस्मान्नो ह्यनुगृह्णीष्व नयेदानीं शिवालये ॥ ४० ॥  
  
तां च प्रसादयिष्यामः सम्यग्बन्धविहिंसया ।  
हरेस्तद्वचनं श्रुत्वा ह्यहं च करुणायुतः ॥ ४१ ॥  
  
उवाच परमप्रीत्या विधिविष्णू प्रति स्वयम् ।  
ईश्वर्याः कामपूर्वायाः कवचं सुमनोहरम् ॥ ४२ ॥  
  
बद्ध्वा शरीरे चाप्लाव्य पश्चाद् गच्छन्तु तां प्रति ।  
अहं निबद्धकवचस्तेनाहं मायया त्विह ॥ ४३ ॥  
  
न बद्धो मम संसर्गात् तथा चेह बृहस्पतिः ।  
तस्माद् यूयं तु कवचं शृणुध्व अचनान्मम ॥ ४४ ॥  
  
येन सौख्यात् समुत्प्लुत्य द्रक्ष्यामः परमेश्वरीम् ।  
ॐ कामाख्याकवचस्यर्षिर्बृहस्पतिः स्मृतः ॥ ४५ ॥  
  
देवी कामेश्वरी तस्य अनुष्टुप्छन्द इष्यते ।  
विनियोगः सर्वसिद्धौ तं च शृण्वन्तु देवताः ॥ ४६ ॥  
  
सिरः कामेश्वरी देवी कामाख्या चक्षुषी मम ।  
सारदा कर्णयुगलं त्रिपुरावदनं तथा ॥ ४७ ॥  
  
कण्ठे पातु महामाया हृदि कामेश्वरी पुनः ।  
कामाख्या जठरे पातु शारदा मां तु नाभितः ॥ ४८ ॥  
  
त्रिपुरा पार्श्वयोः पातु महामाया तु मेहने ।  
गुदे कामेश्वरी पातु कामाख्योरुद्धये तु माम् ॥ ४९ ॥  
  
जानुनोः शारदा पातु त्रिपुरा पातु जङ्घयोः ।  
महामाया पादयुगे नित्यं रक्षतु कामदा ॥ ५० ॥  
  
केशे कोटेश्वरी पातु नासायां पातु दीर्घिका ।  
भैरवी दन्तसङ्घाते मातङ्ग्यवतु चाङ्गयोः ॥ ५१ ॥  
  
बाह्वोर्मां ललिता पातु पाण्योस्तु वनवासिनी ।  
विन्ध्यवासिन्यङ्गुलिषु श्रीकामा नखकोटिषु ॥ ५२ ॥  
  
रोमकूपेषु सर्वेषु गुप्तकमा सदावतु ।  
पादाङ्गुलिपार्ष्णिभागे पातु मां भुवनेश्वरी ॥ ५३ ॥  
  
जिह्वायां पातु मां सेतुः कः कण्ठाभ्यन्तरेऽवतु ।  
लः पातु चान्तरे वक्ष हः पातु जठरान्तरे ॥ ५४ ॥  
  
सामीन्दुः पातु मां अस्ताविन्दुबिन्द्वन्तरेऽवतु ।  
अकारस्त्वचि मां पातु रकारोऽस्थिषु सर्वदा ॥ ५५ ॥  
  
लकारः सर्वनाडीषु ईकारः सर्वसन्धिषु ।  
चन्द्रः स्नायुषु मां पातु विन्दुमज्जासु सन्ततम् ॥ ५६ ॥  
  
पूर्वस्यां दिशि चाग्नेय्यां दक्षिणे नैर्-ऋते तथा ।  
वारु।एन् चैव वायव्यां कौबेरे हरमन्दिरे ॥ ५७ ॥  
  
अकाराद्यास्तु वैष्णव्या अष्टौ वर्णास्तु मन्त्रगाः ।  
पान्तु तिष्ठन्तु सततं समुद्भवविवृद्धये ॥ ५८ ॥  
  
ऊर्ध्वाधः पातु सततं मां तु सेतुद्वयं सदा ।  
नवाक्षराणि मन्त्रेषु शारदामन्त्रगोचरे ॥ ५९ ॥  
  
नवस्वरं तु मां नित्यं नासादिषु समन्ततः ।  
वातपित्तकफेभ्यस्तु त्रिपुरायास्तु त्र्यक्षरम् ॥ ६० ॥  
  
नित्यं रक्षतु भूतेभ्यः पिशाचेभ्यस्तथैव च ।  
तत्सेतू सततम्पातां क्रव्याद्भ्यो मान्निवारकौ ॥ ६१ ॥  
  
नमः कामेश्वरी देवीं महामायां जगन्मयीम् ।  
या भूत्वा प्रकृतिर्नित्यं तनोति जगदाद्यताम् ॥ ६२ ॥  
  
कामाख्यामक्षमालाभयवरदकरां सिद्धसूत्रैकहस्तां-  
श्वेतप्रेतोपरिस्थां मणिकनकयुतां कुङ्कुमापीतवर्णाम् ।  
ज्ञानध्यानप्रतिष्ठामतिशयविनयां ब्रह्मशक्रादिवन्द्यामग्नौ  
बिन्द्वन्तमन्त्रप्रियतमविषयां नौमि सिद्ध्यै रतिस्थाम् ॥ ६३ ॥  
  
मध्ये मध्यस्य भागे सततविनमिता भावहावावलीया- लीला लोकस्य कोष्ठे   
सकलगुणयुता व्यक्तरूपैकनम्रा ।  
विद्याविद्यैकशान्ता शमनशमकरी क्षेमकर्त्री वरास्या  
नित्यं पातात् पवित्रप्रणववरकरा कामपूर्वैश्वरी नः ॥ ६४ ॥  
  
इति हरकवचं तनुस्थितं शमयति वै शमनं तथा यदि ।  
इह गृहाण यतस्व विमोक्षणे सहित एष विधिः सह चामरैः ॥ ६५ ॥  
  
इत्ययं कवचं यस्तु कामाख्यायाः पठेद् बुधः ।  
सकृत् तं तु महादेवी त्वनुव्रजति नित्यदा ॥ ६६ ॥  
  
नाधिव्याधिभयं तस्य न क्रव्याद्भ्यो भयं तथा ।  
नाग्नितो नापि तोयेभ्यो न रिपुभ्यो न राजतः ॥ ६७ ॥  
  
दीर्घायुर्बहुभोगी च पुत्रपौत्रसमन्वितः ।  
आवर्तयञ्छतं देवी-मन्दिरे मोदते परे ॥ ६८ ॥  
  
यथा तथा भवेद् बद्धः सङ्ग्रामेऽन्यत्र वा बुधः ।  
तत् क्षणादेव मुक्तः स्यात् स्मरणात् कवचस्य तु ॥ ६९ ॥  
  
ईश्वर उवाच   
  
इति श्रुत्वा तु कवचं हरिर्ब्रह्मा सुरास्तथा ।  
शक्रोऽपि कवच देहे न्यासं चक्रुः पृथक् पृथक् ॥ ७० ॥  
  
ते तु विन्यस्तकवचा महामायाप्रभावतः ।  
उत्प्लुप्य सागरस्याम्भ आसेदुः क्षितिमञ्जसा ॥ ७१ ॥  
  
आसाद्य पृथिवीं सर्वे ब्रह्मविष्णवादयः सुराः ।  
नीलकूटं समासाद्य कामाख्यां द्रष्टुमागताः ॥ ७२ ॥  
  
दृष्ट्वा कामेश्वरीं देवी केशवस्तां जगन्मयीम् ।  
इदमाह स्वयं ज्ञात्वा प्रभावं तत् प्रतिष्ठितम् ॥ ७३ ॥  
  
त्वमेव प्रकृतिर्देवी त्वमेव पृथिवी जलम् ।  
त्वमेव जगतां माता त्वमेव च जगन्मयी ॥ ७४ ॥  
  
त्वं कर्त्री सर्वजगतां विद्या त्वं मुक्तिदायिनी ।  
परापरात्मिका देवी स्थूलसूक्ष्मात्मिका तथा ॥ ७५ ॥  
  
प्रसीद त्वं महादेवि प्रसन्नायां शुभे त्वयि ।  
देवाः सर्वे प्रसीदन्ति चतुर्वर्गप्रदेऽनघे ॥ ७६ ॥  
  
रत्यक्षरूपा कामाख्या केशवस्य महात्मनः ।  
प्रत्यक्षरूपा कामाख्या हरिमाभाष्य चाब्रवीत् ॥ ७७ ॥  
  
देव्युवाच -  
  
केशव ब्रह्मणा सार्धं सर्वैर्देवैस्तथा गणैः ।  
मद्योनिसलिलेष्वद्य स्नानं पानं कुरु द्रुतम् ॥ ७८ ॥  
  
ततस्त्वं निरहङ्कारः परवीर्यसमन्वितः ।  
आरुह्य गरुडं याहि त्रिदिवं सह वेधसा ॥ ७९ ॥  
  
एवमुक्तो महादेव्या केशवः सह एधसा ।  
योनिमण्डलतोयेषु स्नानं पानं चकार ह ॥ ८० ॥  
  
कृतप्लावास्ततो देवाः कृतस्नानश्च केशवः ।  
गता देव्याश्च सम्मत्या त्रिदिवं प्रति हर्षिताः ॥ ८१ ॥  
  
गच्छन्तस्ते देवगणाः सहिताः केशवेन च ।  
ब्रह्मणा च तदाद्राक्षुः कामाख्यां तां वियद्गताम् ॥ ८२ ॥  
  
नीलकूटसहस्राणि योनिभिः सह तद्गतै ।  
ऊर्ध्वाधोभागयोगेन ददृशुः संस्थितानि च ॥ ८३ ॥  
  
तानि प्रत्येकतो देवा आरुह्यारुह्य तत्क्षणात् ।  
अपुः सस्नुः पूर्ववत् ते प्रीतिमापुस्तथातुलाम् ॥ ८४ ॥  
  
निरामयास्तथा जग्मुर्विस्मयाक्लिष्टचेतनाः ।  
स्तुवन्तः प्रस्तुवन्तश्च कामाख्यायोनिमण्डलम् ॥ ८५ ॥  
  
ततो देवगुरुं नत्वा मां स्तुत्वा च मया पुनः ।  
विसृष्टास्त्रिदिवं याता हर्षोत्फुल्लविलोचनाः ॥ ८६ ॥  
  
माहात्म्यमीदृशं देव्याः कामाख्यास्तु भैरव ।  
कवचं चेदृशं प्रोक्तं तत्त्वमासाद्य पुत्रक ॥ ८७ ॥  
  
यथेष्टविनियोगेन तमासाद्य सुखी भव ।  
कामाख्यायाश्च माहात्म्यं किमन्यत् कथयामि ते ॥  
यस्या योनिशिलायोगाल्लोहाद्या यान्ति स्वर्णताम् ॥ ८८ ॥  
  
यद्योनिमण्डले स्नात्वा सकृत् पीत्वा च मानवः ।  
नेहोत्पत्तिमवाप्नोति परं निर्वाणमाप्नुयात् ॥ ८९ ॥  
  
इति श्रीकालिकापुराणे कामाख्याकवचमाहात्म्यवर्णनं नाम   
विसप्ततितमोऽध्यायः ॥ ७२ ॥  
त्रिसप्ततितमोऽध्यायः  
  
श्रीभगवानुवाच -  
  
मातृकान्यासमधुना शृणु वेताल भैरव ।  
येन देवत्वमायाति नरोऽपि विहितेन वै ॥ १ ॥  
  
वाग् ब्रह्माणीमुखा देव्यो मातृकाः परिकीर्तिताः ।  
तासां मन्त्राणि सर्वाणि व्यञ्जनानि स्वरास्तथा ॥ २ ॥  
  
चन्द्रबिन्दुप्रयुक्तानि सर्वकाम प्रदानि च ।  
ऋषिस्तु मातृमन्त्राणां ब्रह्मैव परिकीर्तितः ॥ ३ ॥  
  
प्रोक्तश्छन्दश्च गायत्री देवता च सरस्वती ।  
शरीरशुद्धिमुख्ये तु सर्वकामार्थसाधने ॥ ४ ॥  
  
विनियोगः समुद्दिष्टो मन्त्राणां न्यूनपूरणे ।  
अकारेण समं कादिर्वर्गो यः प्रथमः स्मृतः ॥ ५ ॥  
  
तैश्चन्द्रबिन्दुसंयुक्तैस्तत्रस्थैरक्षरैर्बहिः ।  
आकारं च तथोच्चार्य अङ्गुष्ठाभ्यां नमस्तथा ॥  
प्रथमं मातृकामन्त्रमङ्गुष्ठद्वयतो न्यसेत् ॥ ६ ॥  
  
परे वर्गाः स्वरैः सार्धं ये वान्ये न्यासकर्मणि ।  
ते सर्वे चन्द्रबिन्दुभ्यां युक्ताः कार्यास्तु सर्वतः ॥ ७ ॥  
  
ह्रस्वेकारश्चवर्गेण दीर्घेकारान्तकेन तु ॥ ८ ॥  
  
तर्जन्योर्विन्यसेत् सम्यक् स्वाहान्तेन तु पूर्ववत् ।  
ह्रस्वोकारष्टवर्गेण दीर्गोकारान्तकेन तु ॥ ९ ॥  
  
मध्यमायुगले सम्यग्वषडन्तेन् विन्यसेत् ।  
एकारादितवर्गन्तु ऐकारान्तेन चैव हुम् ॥ १० ॥  
  
न्यसेदनामिकायुग्मे नियतं तत्र भैरव ।  
कारादिपवर्गं तु औकारान्तमशेषतः ॥ ११ ॥  
  
वौषडन्तं कनिष्ठायां विन्यसेत् कार्यसिद्धये ।  
अङ्कारादियकारादिवर्गेण क्षान्तकेन तु ॥ १२ ॥  
  
अ इत्यन्तेन वलयोर्विन्यसेत् पाणिपृष्ठयोः ।  
वषट्कारं शेषभागे अङ्गत्रन्यासे नियोजयेत् ॥ १३ ॥  
  
हृदयादिषडङ्गेषु पूर्ववत् क्रमतो न्यसेत् ।  
अङ्गुष्ठाद्युक्तवर्गैस्तु क्रमात् षड्भिस्तथाविधैः ॥ १४ ॥  
  
पुनस्तथा पादजानुसक्थिगुह्येषु पार्श्वयोः ।  
वस्तौ च विन्यसेन्मन्त्रान् क्रमात् पूर्ववदक्षरैः ॥ १५ ॥  
  
बाह्वोः पाण्योस्तथा कट्यां नाभौ च जठरे तथा ।  
स्तनयोरपि विन्यासं तथा षड्भिः समाचरेत् ॥ १६ ॥  
  
वक्त्रे च चिवुके गण्डे कर्णयोश्च ललाटके ।  
अंसे कक्षे च षड्वर्गैः पूर्ववन्न्यासमाचरेत् ॥ १७ ॥  
  
रोमकूपे ब्रह्मरन्ध्रे गुदे जङ्घायुगे तथा ।  
नखेषु पादपार्ष्ण्योश्च तथा पूर्ववदाचरेत् ॥ १८ ॥  
  
एवं तु मातृकान्यासं यः कुर्यान्नरसत्तमः ।  
स सर्वयज्ञपूजासु पूतो योग्यस्तु जायते ॥ १९ ॥  
  
नातः परतरं मन्त्रं विद्यते क्वचिदेव हि ।  
यत्सर्वकामदं पुण्यं चतुर्वर्गप्रदं परम् ॥ २० ॥  
  
वाग्देवतां हृदि ध्यात्वा मूर्तिसर्वाक्षराणि च ।  
त्रिधा च मातृकामन्त्रैः सक्रमैश्च पिबेज्जलम् ॥ २१ ॥  
  
स वाग्मी पण्डितो धीमान् जायते च वरः कविः ।  
चन्द्रबिन्दुसमायुक्तान् स्वरान् पूर्वं पठेद् बुधः ॥ २२ ॥  
  
व्यञ्जनानि तु सर्वाणि केवलानि पठेत् ततः ।  
अकारादिक्षकारान्तान्येवं श्वासैश्च पूरकैः ॥ २३ ॥  
  
जलं करतले गृह्य पठित्वाक्षरसङ्ख्यकम् ।  
अभिमन्त्र्य तु तत् तोयं प्रथमं पूरकैः पिबेत् ॥ २४ ॥  
  
कुम्भकेन द्वितीयं तु तृतीयन्त्वथ रेचकैः ।  
एवं सकृत् त्रिवारं तु पीत्वा तोयं विचक्षणः ॥ २५ ॥  
  
दृढाङ्गः पण्डितो भूयात् पुत्रपौत्रसमन्वितः ।  
त्रिसन्ध्यमथ पीत्वैव मातृकामन्त्रमन्त्रितम् ॥ २६ ॥  
  
तोयं कवित्वमाप्नोति सर्वान् कामांस्तथैव च ।  
सततं कुरुत यस्तु मातृकामन्त्रमन्त्रितम् ॥ २७ ॥  
  
तोयपानं महाभाग पूरकुम्भकरेचकैः ।  
स सर्वकामान् सम्प्राप्य पुत्रपौत्रसमृद्धिमान् ॥ २८ ॥  
  
भूत्वा महाकविर्लोके बलवान् सत्यविक्रमः ।  
सर्वत्र वल्लभो भूत्वा चान्ते मोक्षमवाप्नुयात् ॥ २९ ॥  
  
राजानमथवा राजपुत्रं भार्यामथापि वा ।  
वशीकरोति नचिरान्मातृकामन्त्रपानतः ॥ ३० ॥  
  
न्यासक्रमे क्रमः प्रोक्तो वर्गक्रम इहैव तु ।  
अक्षराणां क्रमेणाथ तोयपानं समाचरेत् ॥ ३१ ॥  
  
ये ये मन्त्रा देवतानामृषीणामथ रक्षसाम् ।  
ते मन्त्रा मातृकामन्त्रै र्नित्यमेव प्रतिष्ठिताः ॥ ३२ ॥  
  
सर्वमन्त्रमयश्चायं सर्ववेदमयस्तथा ।  
चतुर्वर्गप्रदश्चायं मातृकामन्त्र उच्यते ॥ ३३ ॥  
  
इति ते कथितं पुत्र मातृकान्यासमद्भुतम् ।  
विभागमथ मुद्राणां शृणु वेताल भैरव ॥ ३४ ॥  
  
इति श्रीकालिकापुराणे मातृकान्यासवर्णने रिसप्ततितमोऽध्यायः ॥ ७३ ॥  
चतुःसप्ततितमोऽध्यायः  
  
श्रीभगवानुवाच -  
  
या योनिमुद्रा कथिता मुद्राविभजने पुरा ।  
अष्टधा योनिमुद्रा स्यात् प्रथमा सा तु कीर्तिता ॥ १ ॥  
  
द्वितीया खेचरी मुद्रा कामाख्यायास्तु भैरव ।  
तां विद्धि चाद्भुतं गुह्यं येन तुष्यति चण्डिका ॥ २ ॥  
  
अनामिकां दक्षिणस्य तर्जन्यां वामतो न्यसेत् ।  
वामानामां दक्षिणस्य तर्जन्यां विनिवेशयेत् ॥ ३ ॥  
  
ते द्वे तथा तर्जनीभ्यां वेष्टयेदग्रतोऽग्रतः ।  
मध्ये द्वयं तु विन्यस्य चोर्ध्वभागे त्वनामयोः ॥ ४ ॥  
  
तदग्राग्रेण संयोगात् तथैव च कनिष्ठिके ।  
अग्रेणैव च संयुक्ते तन्मूलेऽङ्गुष्ठके न्यसेत् ॥ ५ ॥  
  
इयं ते खेचरी योनिर्योनिमुद्रा तु कामदा ।  
एषैवाधः कनिष्ठे द्वे नियोज्य यदि युज्यते ॥ ६ ॥  
  
उह्ययोनिस्तु सा ख्याता कामेश्वर्यास्तु तुष्टिदा ।  
संवेष्ट्य पूर्ववत् पाण्योर्द्वे कनिष्ठे त्वनामिके ॥ ७ ॥  
  
अधोभागे नियोज्याथ मध्यमे चोर्ध्वतस्तथा ।  
तासां परस्परश्चाग्रैरन्योऽन्यं योजयेद् यदि ॥ ८ ॥  
  
मध्यां मध्ये तथाङ्गुष्ठे निःक्षिप्याग्रे नियोजयेत् ।  
ओनिस्त्रिशाङ्करी प्रोक्ता त्रिपुरा तुष्टिदा सदा ॥ ९ ॥  
  
मध्ये द्वे च तथा वेष्ट्या पूर्ववच्चाप्यनामिका ।  
कनिष्ठाभ्यां पुरो न्यस्य अङ्गुष्ठौ मूलयोस्तयोः ॥ १० ॥  
  
मुद्रेयं शारदी प्रोक्ता शारदायास्तु तुष्टिदा ।  
मूलयोनिस्तु कथिता वैष्णवीतन्त्रगोचरे ॥ ११ ॥  
  
तर्जन्यनामिकं मध्ये कनिष्ठेऽपि क्रमादपि ।  
करयोर्योजयित्वैव कनिष्ठामूलदेशतः ॥ १२ ॥  
  
अङ्गुष्ठाग्रं तु निःक्षिप्य महायोनिः प्रकीर्तिता ।  
अङ्गुष्ठौ चाथ संवेष्ठ्य संयुज्याथ कराङ्गुलीः ॥ १३ ॥  
  
अग्रभागैर्मध्यशून्यं तत्र कुर्यात् करद्वयम् ।  
इयं तु योगिनीयोनिर्योगिनीनां प्रियङ्करी ॥ १४ ॥  
  
एता अष्टौ समाख्याता योन्यः कामेश्वरीप्रियाः ।  
मूर्तिभेदेन चान्येषां देवानामपि तुष्टिदाः ॥ १५ ॥  
  
यात्रायां युद्धविषये वाग्वादे कलहे तथा ।  
अष्टौ योन्यः स्मरेद् यस्तु जयस्तस्य सनातनः ॥ १६ ॥  
  
विसर्जने पूजने च स्मरणे कर्मभेदतः ।  
एता योन्यः समाख्याताश्चण्डिकापूजनेषु च ॥ १७ ॥  
  
एतास्तु कथिता योन्यः क्रमात् क्रमविसर्जने ।  
रहस्य वामदाक्षिण्यं मन्त्रशुद्धिं शृणुष्व मे ॥ १८ ॥  
  
मन्त्रेण क्रियते यत् तु शारीरं मन्त्रमुत्तमम् ।  
तद्रहस्यमिति प्राहुर्मन्त्रेषु मन्त्रकोविदाः ॥ १९ ॥  
  
कामाख्यायास्तु षट्कोणं मण्डलस्य दलान्तरे ।  
त्रिधा लिखेन्मूलमन्त्रमूर्ध्वं त्रिष्वपि सन्धिषु ॥ २० ॥  
  
अधस्त्रिसन्धिषु पुनर्विधिं शक्रं हरं तथा ।  
सहितं मदनेनैव लिखेद् भूर्जत्वचि त्रिधा ॥ २१ ॥  
  
अन्तुमादाय साहस्रं दक्षिणेन करेण वै ।  
मालामपि समादाय सञ्जपेदुत्तरामुखः ॥ २२ ॥  
  
अद्भुजे दक्षिणे धार्यं बाहौ वा साधकोत्तमैः ।  
जपान्ते लिखितं यन्त्रं तेन सर्वजयी भवेत् ॥ २३ ॥  
  
दीर्घायुः सर्ववशकृद्घनधान्यसमृद्धिमान् ।  
मृतो देवीगृहे याति यन्त्रयन्त्रितबुद्धिमान् ॥ २४ ॥  
  
षट्कोणानन्तरकृतं वेष्टिताष्टकलेष्वथ ।  
लिखित्वा भूर्जपत्रेषु विलीनैर्यावकोदकैः ॥ २५ ॥  
  
उत्तरादिक्रमेणैव वैष्णवीतन्त्रसङ्गतान् ।  
अष्टौ वर्णान्मध्यभागे पूर्ववत् कामराजकम् ॥ २६ ॥  
  
त्रीन् वर्णान् नेत्रबीजस्य त्रिकोणस्याग्रतो लिखेत् ।  
एवं त्रिधाकृतं यन्त्रं कृत्वा वामकरे स्थितः ॥ २७ ॥  
  
जपेत् त्रीणि सहस्राणि मालामादाय दक्षिणे ।  
जपान्ते वैष्णवीरूपध्यानं कुर्यादतन्द्रितः ॥ २८ ॥  
  
प्राणायामसहस्रं तु ततस्तं लिखितोत्तमम् ।  
ग्रीवायां धारयेद् यन्त्रं तेन सर्वजयी भवेत् ॥ २९ ॥  
  
राजपुत्रो भवेद्राजा तदन्यः सचिवो भवेत् ।  
द्विजराजो भवेद् विद्वान् कविर्वाग्मी च वा भवेत् ॥ ३० ॥  
  
राक्षसेभ्यः पिशाचेभ्यो भूतेभ्यश्चापि चान्यतः ।  
साधु संविद्यते तस्य न कदाचित् पराजयः ॥ ३१ ॥  
  
दीर्घायुर्बलवान् प्राज्ञो मृते मोक्षमवाप्नुयात् ।  
सम्पूर्णं मण्डलं कृत्वा अष्टपत्रसमन्वितम् ॥ ३२ ॥  
  
भूर्जत्वचि श्रीफलस्य निर्यासैस्तस्य मध्यतः ।  
षट्कोणं विलिखेत् तस्य प्रागग्रेष्वथ त्रिष्वपि ॥ ३३ ॥  
  
विलिखेत् त्रिपुरावर्णानधो बीजं तु नेत्रकम् ।  
दलेष्वष्टासु तु पुनर्वैष्णवीतन्त्रसङ्गतान् ॥ ३४ ॥  
  
अष्टौ वर्णास्तु विलिखेत् तथा द्वार्षु चतुर्ष्वपि ।  
षट्कोणेषूत्तराकोणक्रमेणैकाग्रमानसः ॥ ३५ ॥  
  
तद्धृत्वा दक्षिणकरे वैष्णवीतन्त्रमन्त्रकम् ।  
जपेत् त्रिर्भिर्दिनैरेवायुतं संयतमानसः ॥ ३६ ॥  
  
प्राणायामसहस्राणि त्रीणि कृत्वा तु हर्षितः ।  
सन्ध्याकाले नवम्यां तु शीर्षेण धारयेद् बुधः ॥ ३७ ॥  
  
शतायुः सर्वदमनो मतिमान् पण्डितोत्तमः ।  
बलवीर्यधनैश्वर्ययुक्तः पार्थिव एव वा ॥ ३८ ॥  
  
प्रत्यक्षतो महामायां कामाख्यां त्रिपुरामपि ।  
नित्यं पश्यति मेधावी महोच्छवासां च शारदाम् ॥ ३९ ॥  
  
सिंहव्याघ्रौ भुजङ्गो वा येऽन्ये वा तस्य हिंसकाः ।  
सर्वे तस्य तनुं प्राप्य विषीदन्ति न संशयः ॥ ४० ॥  
  
जयहेतुरतोऽन्यस्मात् सङ्ग्रामे शास्त्रवादतः ।  
न विद्यते त्रिभुवने तस्मात् कुर्यात् तु यन्त्रकम् ॥ ४१ ॥  
  
अन्ते देवीगृहं प्राप्य ततो मोक्षमवाप्नुयात् ।  
महामाया शारदाख्या कामाख्या त्रिपुरा तथा ॥ ४२ ॥  
  
महोत्साहा तथैतेषां मन्त्राणां यो गणो भवेत् ।  
मण्डलं चाष्टदलकं तन्मध्ये विलिखेत् पुनः ॥ ४३ ॥  
  
लिखित्वा पूर्ववत् पूर्वं प्रोक्तं मन्त्रगणं समम् ।  
अन्यद्वयं द्वारदेशे ओष्ठेष्वक्षरतो लिखेत् ॥ ४४ ॥  
  
शुक्लकौशैयवस्त्रेषु रसैर्वह्निशिखस्य तु ।  
उत्तरीयं तु तद्वस्त्रं कृत्वा जप्यं समाचरेत् ॥ ४५ ॥  
  
कृतोपवासः शुद्धश्च मातृकान्यासपूर्वकम् ।  
पञ्चानामपि वर्गाणां सहस्राणि तु पञ्च वै ॥ ४६ ॥  
  
दिवसैः पञ्चभिर्जप्त्वा तदन्ते च समाचरेत् ।  
प्राणायामसहस्राणि पञ्च वै पञ्चभिर्दिनैः ॥ ४७ ॥  
  
अन्ते तु कवचन्यासं कात्यायन्याः समाचरेत् ।  
ततस्तु मातृकामन्त्रैः श्वासरोधनपूर्वकम् ॥ ४८ ॥  
  
त्रिः पिबेत् कपिलाक्षीरं जागृवांश्च तदा निशि ।  
एवं यः कुरुते यन्त्रं शरीरे शुक्लवाससा ॥ ४९ ॥  
  
सोऽत्र सिद्धिमवाप्नोति देवीलोकं च गच्छति ।  
य उत्तरीयं बिभृयाद् वस्त्रं मन्त्रेण मन्त्रितम् ॥ ५० ॥  
  
नित्यमेव महाभाग प्रभावं तस्य वै शृणु ।  
न तस्य देहे शस्त्राणि प्रवेक्ष्यन्ति कदाचन ॥ ५१ ॥  
  
नाग्निर्दहति तत्कायं नापः सङ्क्लेदयन्ति च ।  
राक्षसाश्च पिशाचाश्च भूताद्या ये तु हिंसकाः ॥ ५२ ॥  
  
ते तं दृष्ट्वा महाभागं भुवं गच्छन्ति वै भिया ।  
गच्छेदवारितः सोऽपि सर्वत्र साधकोत्तमः ॥ ५३ ॥  
  
वशीकरोति देवांश्च नृपानन्यांश्च योषितः ।  
उत्सहेद् यदि मेधावी वाग्मी राजा च वै भवेत् ॥ ५४ ॥  
  
चिरजीवी महाभागो धनधान्यसमृद्धिमान् ।  
कविः प्रज्ञासमायुक्तः सोऽभेद्यो जायतेऽरिभिः ॥ ५५ ॥  
  
यस्मिन् पुरे स निवसेद् वज्रपातो न तत्र वै ।  
रसः शरीरं शस्त्राणि दृढहस्तोज्झितान्यपि ॥ ५६ ॥  
  
एतं न घ्नन्ति सततं जयः सर्वत्र भैरव ।  
अपराध्यन्ति सततं तस्य सर्वत्र भैरव ॥ ५७ ॥  
  
नाधयो व्याधयस्तस्य जायन्ते तु कदाचन ।  
देवीपुत्रः स मतिमान् मृतो मोक्षमवाप्नुयात् ॥ ५८ ॥  
  
यन्त्रता स्वामिना यन्त्रं या दधाति पतिव्रता ।  
पुत्रैश्वर्यमवाप्नोति दीर्घायुः सा वधुर्भवेत् ॥ ५९ ॥  
  
प्रत्येकमेकं संहत्यावर्धनासहितेन च ।  
क्रमाद् विंशतियन्त्राणि कथितानि मयेह वै ॥ ६० ॥  
  
तानि प्रत्येकतो बुद्ध्वा यो न्यसेत् सर्वदा हृदि ।  
लिखित्वा सर्वयन्त्राणि बिभृयाद्योऽथ वा गले ॥ ६१ ॥  
  
देवेन्द्रो जायते सोऽत्र प्रभावेणेह भूतले ।  
पूर्वोक्तानि समस्तानि फलान्याप्नोति तत्क्षणात् ।  
पिहितः सर्वलोकांस्त्रीन्नित्यमेव प्रपश्यति ॥ ६२ ॥  
  
एवं सार्धं यन्त्रवर्गैः समस्तै-  
रष्टाभिर्यत् पूर्वमुक्तं सहस्रम् ।  
शुक्ले वस्त्रे संलिखित्वा स्वदेहे  
धृत्वा नित्य प्राप्नुयाद् वै समस्तम् ॥ ६३ ॥  
  
यः क्षत्रजाहिर्हृदये स कुर्यात्  
सङ्ग्रामकाले कवचेष्टधाम्नि ।  
मन्त्राक्षराण्यादिकृतानि देव्या  
अष्टौ बहिर्गात्रविशेषतश्च ॥ ६४ ॥  
  
गले हरि वक्षसि वै लिखेद् विधिं  
स्तनद्वये पुत्रयुतं महेश्वरम्  
बाह्वङ्गसन्ध्योश्च हरं च वैष्णवीं  
बाह्वोस्तु लक्ष्मीं च सरस्वतीं च ॥ ६५ ॥  
  
एवं रणाष्टाङ्गमिदं विधाय  
गात्रे सवर्मण्यनुचिन्तयेच्छिवाम् ।  
  
लिखेल्ललाटे तिलकान्तरे नरः  
समस्तमन्त्रक्षरयन्त्रमुत्तमम् ॥ ६६ ॥  
  
ततो जपेदष्टधा तु पाणिं दत्त्वाष्टधामसु च ।  
वैष्णवीतन्त्रमन्त्रं तु ततो गच्छेद्रणाजिरम् ॥ ६७ ॥  
  
स तु वीरो मम समः सङ्ग्रामेषु च जायते ।  
तृणानीव परास्त्राणि जायन्तेऽग्नौ तथात्मनि ॥ ६८ ॥  
  
विनिःसरन्ति रिपवो याचका धनिनि धनम् ।  
सिंहाग्र्यान्नरशार्दूलो वीर्यवान् बलवान् भवेत् ॥ ६९ ॥  
  
इदं रहस्यं कथितं कामाख्यायास्तु भैरव ।  
वैष्णवव्यास्तन्त्रमुख्येषु त्रिपुरायास्ततः शृणु ॥ ७० ॥  
  
तस्यास्तु सर्वमन्त्राणि त्रयोदशयुतानि वै ।  
विंशतिं तु सहस्राणां तत्राद्यं वाग्भवं स्मृतम् ॥ ७१ ॥  
  
द्वितीयं कामराजाख्यं मोहनं च तृतीयकम् ।  
आम्रेडितं वाग्भवं तु चतुर्थं परिकीर्तितम् ॥ ७२ ॥  
  
नेत्रबीजं द्वितीयं तु द्विरुक्तं वाग्भवं तथा ।  
आद्यं तत्पञ्चमं प्रोक्तं चतुर्भिरपि चाक्षरैः ॥ ७३ ॥  
  
नेत्रबीजं द्वितीयं तु प्रथमं परिकीर्तितम् ।  
द्वितीयं कामबीजं तु तृतीयं वाग्भवं तथा ॥ ७४ ॥  
  
एभिस्त्रिभिस्तु यन्मन्त्रं तत् षष्ठं परिकीर्तितम् ।  
नेत्रबीजं द्वितीयं तु वाग्भवं तेन सप्तमम् ॥ ७५ ॥  
  
तदेवं वाग्भवाद्यं तु अष्टमं परिकीर्तितम् ।  
वाग्भवं कामबीजं तु नेत्राभ्यां नवमं स्मृतम् ॥ ७६ ॥  
  
कामबीजं तथैवाद्यं दशमं चैव मोहनम् ।  
एकादशमिदं प्रोक्तं डामराद्यं तु वाग्भवम् ॥ ७७ ॥  
  
द्वादशं कीर्तितं मन्त्रं शेषतस्त्रैपुरं महः ।  
तन्महस्त्रैपुरं मन्त्रं शृणुष्वैकमनास्त्विदम् ॥ ७८ ॥  
  
प्रान्तादिस्तस्य चाप्यादिर्वह्निर्वाग्भवसन्धितः ।  
आद्यं त्रिपुरभैरव्या बीजमाद्यं प्रकीर्तितम् ॥ ७९ ॥  
  
उपान्तश्च तदादिश्च वह्निशेषस्वरस्तथा ।  
चतुर्थस्वरबिन्द्विन्दुयुताश्चैतत् द्वितीयकम् ॥ ८० ॥  
  
उपान्तश्च तदादिश्च वह्निशेषस्वरस्तथा ।  
समाप्तिर्बिन्दुसहिता सहितस्तु तृतीयकः ॥ ८१ ॥  
  
एतत् तत्त्वं विजानाति यो नरो भुवि भूमणिः ।  
सिद्धविद्याधरेभ्यस्तु सोऽधिकस्तत्समो भवेत् ॥ ८२ ॥  
  
एते त्रयोदश प्रोक्ता मन्त्रा मन्त्रेषु चोज्ज्वलाः ।  
विंशतेस्तु सहस्रेभ्यः पराश्चैते प्रकीर्तिताः ॥ ८३ ॥  
  
विंशतेस्तु सहस्राणामाद्यमेतत् प्रकीर्तितम् ।  
त्रिपुरायास्तु बालाया मन्त्रं तच्छृणु भैरव ॥ ८४ ॥  
  
वाग्भवं कामराजस्तु उपान्तादिः सबिन्दुकः ।  
शेषस्वरसमाप्तिभ्यां मन्त्रमेतत् प्रकीर्तितम् ॥ ८५ ॥  
  
एषा तु त्रिपुरा बाला मध्या प्रोक्ता पुरैव हि ।  
शेषा तेजस्विनी प्रोक्ता येयं त्रिपुरभैरवी ॥ ८६ ॥  
  
मध्यायाः पूजनं प्रोक्तं बालायाः शृणु साम्प्रतम् ।  
तथा त्रिपुरभैरव्याः सर्वसिद्धिप्रदायकम् ॥ ८७ ॥  
  
विभिद्य शक्त्या शम्भुं तु शक्तिं चापि विभेदयेत् ।  
शम्भवे वर्णषट्कोणं केशरं तत्र संलिखेत् ॥ ८८ ॥  
  
मध्यायास्त्रिपुरायास्तु यादृशे द्वारमण्डले ।  
तादृशेऽत्रापि कर्तव्यं कोणेषु लिखितं तथा ॥ ८९ ॥  
  
पापोत्सारणकर्माणि भूम्यादीनां विशोधनम् ।  
पूर्वमुत्तरतन्त्रोक्तं त्रिपुरापीठभाषितम् ॥ ९० ॥  
  
कामाख्यापूजने प्रोक्तं सर्वं कुर्यात् तु साधकः ।  
दहनप्लवनादीनि प्रतिपत्तिं च पात्रके ॥ ९१ ॥  
  
सर्वं तु पूर्ववत् कार्यं कामाखयापूजने यथा ।  
कृत्वाऽत्र देहन्यासं तु मन्त्रवर्णैस्तथाक्षरैः ॥ ९२ ॥  
  
सर्वैः स्वरैस्तथा काद्यैस्ततो रूपं विचिन्तयेत् ।  
चतुर्भुजां रक्तवर्णां रक्तवस्त्रविभूषिताम् ॥ ९३ ॥  
  
दक्षिणोर्ध्वे स्रजं चाधो बिभ्रतीं पुस्तकोत्तमम् ।  
अभयं वामहस्ताभ्यां वरं च दधतीं तथा ॥ ९४ ॥  
  
सहस्रसूर्यसङ्काशां त्रिनेत्रां जगगामिनीम् ।  
पीनतुङ्गस्तनयुगां सितप्रेतासनस्थिताम् ॥ ९५ ॥  
  
स्मितप्रसन्नवदनां सर्वालङ्कारसंयुताम् ।  
तिसृभिर्मुण्डमालाभिः शिरोवक्षःकटीषु च ॥ ९६ ॥  
  
त्रिगुणां त्रिगुणीभूतैः प्रत्येकं परिभूषिताम् ।  
मदिराघूर्णनयनां रक्तदन्तच्छदद्वयाम् ॥ ९७ ॥  
  
चिन्तयेद् वरदां देवीमेवं त्रिपुरभैरवीम् ।  
बालायास्त्रिपुरायस्तु रूपं पूर्वं प्रपूजने ॥ ९८ ॥  
  
उक्तः क्रमः पीठयोगे तन्त्रादि शृणु भैरव ।  
पुष्पबाणांस्तु पाशं च धत्ते पौष्पं शरासनम् ॥ ९९ ॥  
  
पाशं च कुणपारूढा सा बाला त्रिपुरा स्मृता ।  
मन्मथे त्रिपुरे देवीं विद्महे पदमादितः ॥ १०० ॥  
  
कामेश्वरीं धीमहि त्वां तन्नः क्लिन्ने प्रचोदयात् ।  
एषा त्रिपुरगायत्रीत्यावाहनविशेषतः ॥ १०१ ॥  
  
स्नानाद्यैः पूजयेत् सम्यग् बालामन्यां च भैरवीम् ।  
अस्याः क्रमे विशेषो यो न्यासे चोत्तरकर्मणि ॥ १०२ ॥  
  
तत्सर्वं सह मन्त्रौघैः शृणु वेताल भैरव ।  
ब्राह्मे मुहूर्ते उत्थाय चिन्तयेत् परमं गुरुम् ॥ १०३ ॥  
  
ततोऽनु स्वगुरुं शुद्धं ततस्त्रिपुरभैरवीम् ।  
चतुर्भुजां शुक्लवर्णां वरदाभयपुस्तकाम् ॥ १०४ ॥  
  
अक्षमालां च क्रमतो धत्ते वामे च दक्षिणे ।  
सुवर्णरत्नखचिते संस्थितां प्रवरासने ॥ १०५ ॥  
  
सौवर्णमुत्तरीयं तु धत्ते सौवर्णकुण्डले ।  
स्वगुरुं वर्णतो ध्यानात् तथैव परिचिन्तयेत् ॥ १०६ ॥  
  
भैरवीं चिन्तयित्वा तु तत उत्थाय चाचरेत् ।  
मैत्रमाचमनं चैव दन्तानां शोधनं तथा ॥ १०७ ॥  
  
प्रातःस्नानं ततः कुर्यात् त्रैपुरं योजयन् क्रमम् ।  
सर्वत्र देवीमन्त्रेषु वैदिकेष्वपि भैरवीम् ॥ १०८ ॥  
  
त्रिपुरां चिन्तयेन्नित्यं देवमन्त्रेषु च क्रमात् ।  
त्रिभिस्तु त्रिपुराबीजैस्त्रिधा मज्जनमाचरेत् ॥ १०९ ॥  
  
देवानामपि सर्वेषु भैरवेषु अदं सदा ।  
कुर्याद् विशेषणं नित्यं नोच्चार्यं निर्विशेषणम् ॥ ११० ॥  
  
अपः पुनन्तु पृथिवीमुक्त्वा त्रिपुरभैरवीम् ।  
कुर्यादाचमनं विप्रो द्रुपदायां तथाचरेत् ॥ १११ ॥  
  
इदं विष्णुर्भैरवस्तु विचक्रम इतीरितम् ।  
मृदालम्भनकृत्येषु नित्यमेवाप्युदीरयेत् ॥ ११२ ॥  
  
गायत्रीं त्रिपुराद्यां तु भैरवीमाह्वयेच्छिवाम् ।  
मार्तण्डभैरवायेति सूर्यायार्घ्यं निवेदयेत् ॥ ११३ ॥  
  
उदुत्यं जातवेदसं देवं वहन्ति केतवः ।  
दृशे विश्वाय सूर्यं शेषे भैरवमीरयेत् ॥ ११४ ॥  
  
तर्पणादौ प्रयुञ्जीत तृप्यतां ब्रह्मभैरवः ।  
आवाहने स्वयं पितृन् भैरवानिति कीर्तयेत् ॥ ११५ ॥  
  
तृप्यतां भैरवीमातः पितर्भैरव तृप्यताम् ।  
आदौ च त्रिपुरापूर्वं तर्पणेऽपि प्रयोजयेत् ॥ ११६ ॥  
  
ज्योतिष्टोमाश्वमेधादौ यत्र यं यं प्रपूजयेत् ।  
तत्र भैरवरूपेण देवीमपि च भैरवीम् ॥ ११७ ॥  
  
मदिरापात्रमालोक्य रक्तवस्त्रां स्त्रियं तथा ।  
शिरो नरस्य दृष्ट्वा तु भैरवीं चिन्तयेद् द्विजः ॥ ११८ ॥  
  
स्त्रियो दृष्ट्वा ह्यथैकत्र युवतीः सुमनोहराः ।  
ताभ्यस्त्रिपुरभैरव्याः प्रीतये वन्दनादिकम् ॥ ११९ ॥  
  
दद्याद् भक्त्या तु मनसा चिन्तयन्नथ भैरवीम् ।  
भैरवीं प्रतिगृह्णामि भैरवोऽहं प्रतिग्रही ॥ १२० ॥  
  
कन्यायां भावयेद् धीमांस्त्रिपुरायाः प्रपूजकः ।  
भैरवाय ददाम्यद्य देवीं त्रिपुरभैरवीम् ॥ १२१ ॥  
  
इतीरयेत् प्रदाने तु कन्यायास्त्रिपुरां ततः ।  
तस्याः पूजोपकरणपात्रादि नान्यपूजने ॥ १२२ ॥  
  
आसवाद्यं च सततं नोपयोज्यं कदाचन ।  
सकृत् तु दापयेदन्यैर्मदिरां साधको द्विजः ॥ १२३ ॥  
  
शूद्रादयस्तु सततं ददयुरासवमुत्तमम् ।  
एवं तु वामभावेन यजेत् त्रिपुरभैरवीम् ॥ १२४ ॥  
  
बालां तु वामदाक्षिण्यमार्गाभ्यामपि पूजयेत् ।  
श्मशानभैरवीं देवीमुग्रतारां तथैव च ॥ १२५ ॥  
  
उच्छिष्टभैरवीं चण्डीं तथा त्रिपुरभैरवीम् ।  
एतास्तु वामभावेन पूज्या दक्षिणतां विना ॥ १२६ ॥  
  
ऋषीन् देवान् पितृश्चैव मनुष्यान् भुतसञ्चयान् ।  
यजेत् पञ्चभिर्यज्ञैर्-ऋणानि परिशोधयेत् ॥ १२७ ॥  
  
विधिवत् स्नानदानाभ्यां कुर्वन् यद्विधिपूजनम् ।  
क्रियते सरहस्यं तु तद्द्दाक्षिण्यमिहोच्यते ॥ १२८ ॥  
  
सर्वे च पितृदेवादौ यस्माद् भवति दक्षिणः ।  
देवी च दक्षिणा यस्मात् तस्माद् दक्षिण उच्यते ॥ १२९ ॥  
  
या पुनः पूज्यमाना तु देवादीनां च पूर्वतः ।  
यज्ञभागं स्वयं धत्ते सावामा तु प्रकीर्तिता ॥ १३० ॥  
  
पूजकोऽपि भवेद् वामस्तत्रैव सततं सुत ।  
पञ्चयज्ञान् न वा कुर्याद् यद् वा वाम्यप्रपूजने ॥ १३१ ॥  
  
अन्यस्य पूजाभागं हि यतो गृह्णाति वापिका ।  
यत्पूजयेद्वामभावैर्न तत् स्यादृणशोधनम् ॥ १३२ ॥  
  
पितृदेवनरादीनां जायते च कदाचन ।  
सोऽभ्यस्य त्रिपुरायोगं तेन योगेन संयुतः ॥ १३३ ॥  
  
जायते यदि सुप्राज्ञस्तदा मोक्षमवाप्नुयात् ।  
स च मोक्षश्चिरेणैव जायतेऽत्र पुनः पुनः ॥ १३४ ॥  
  
ऋणाशोधनजैः पापैराक्रान्तश्चैव भैरव ।  
इह लोके सुखश्वैर्ययुक्तः सर्वत्र वल्लभः ॥ १३५ ॥  
  
मदनोपमकान्तेन शरीरेण विराजता ।  
सराष्ट्रकं च राजानं वशीकृत्य समन्ततः ॥ १३६ ॥  
  
मोहयन् वनिताः सर्वाः सर्वाश्च मदविह्वलाः ।  
सिंहान् व्याघ्रान् स्तरक्षूंश्च भूतप्रेतपिशाचकान् ॥ १३७ ॥  
  
वशीकुर्वन् विचरति वायुवेगोद्यतस्ततः ।  
बालां वा त्रिपुरां देवीं मध्यां वाप्यथ भैरवीम् ॥ १३८ ॥  
  
यो यजेत् परया भक्त्या यश्च बाणोपमाकृतिः ।  
कामेश्वरीं तु कामाख्यां पूजयेत् तु यथेच्छया ॥ १३९ ॥  
  
दाक्षिण्याद् वामभावाद् वा सर्वथा सिद्धिमाप्नुयात् ।  
महामायां शारदां च शैलपुत्रीं तथैव च ॥ १४० ॥  
  
यथा तथा प्रकारेण दाक्षिण्यादेव पूजयेत् ।  
यो दाक्षिण्यं विना भावं महामायां समर्चति ॥ १४१ ॥  
  
स पापः स्वर्गलोकेभ्यश्च्युतो भवति रोगधृक् ।  
अन्यास्तु शिवदूत्याद्या देव्यो याः पूर्वमीरिताः ॥ १४२ ॥  
  
तास्तु वां पान्तु दाक्षिण्यात् पूजितव्यास्तु साधकैः ।  
किन्तु यः पूजको वामः सोऽन्यासां परिवर्जितः ॥ १४३ ॥  
  
सर्वासां पूजकः स्यात् तु दक्षिणस्तेन उत्तमः ।  
अथ त्रिपुरभैरव्या न्यासं च शृणु भैरव ॥ १४४ ॥  
  
येन वै न्यासमात्रेण देववज्जायते नरः ।  
भैरवीतन्त्रमन्त्रस्य ऋषिर्दक्षिण उच्यते ॥ १४५ ॥  
  
छन्दः पङ्क्तिः समाख्याता देवी त्रिपुरभैरवी ।  
कामार्थयोः साधने च विनियोगः प्रकीर्तितः ॥ १४६ ॥  
  
हकारं विन्यसेन्नाभौ सकारं वस्तितो न्यसेत् ।  
वकारं शेफे विन्यस्य एकारं च गुदे तथा ॥ १४७ ॥  
  
पुनरूर्वोस्तथैवाद्यं जानुयुग्मे द्वितीयकम् ।  
तृतीयं जङ्घयोर्न्यस्य चतुर्थ पादयोर्न्यसेत् ॥ १४८ ॥  
  
त्रिविधं विन्यसेद् देवं नाभ्यादेः पादसङ्गतम् ।  
द्वितीयस्य तु बीजस्य आद्यं ह्यद्येव विन्यसेत् ॥ १४९ ॥  
  
वामे स्तने द्वितीयं तु तृतीयं दक्षिण स्तने ।  
चतुर्थमुदरे न्यस्य पञ्चमं पार्श्वयोर्न्यसेत् ॥ १५० ॥  
  
षष्ठं नाभौ परिन्यस्य न्यसेचापि त्रिधा त्रिधा ।  
तृतीयस्य तु बीजस्य मूर्ध्नि चाद्यं तु विन्यसेत् ॥ १५१ ॥  
  
द्वितीयं न्यस्य केशान्ते तृतीयं वदने न्यसेत् ।  
चतुर्थं हृदये न्यस्य यथा स्यात् तु त्रिधा त्रिधा ॥ १५२ ॥  
  
आद्याद्यं दक्षिणाङ्गुष्ठे द्वितीयं तर्जनीं पुनः ।  
तृतीयं च मध्यमायामनामायां चतुर्थकम् ॥ १५३ ॥  
  
द्वितीयाद्यं कनिष्ठायां वामाङ्गुष्ठे द्वितीयकम् ।  
तृतीयं वामतर्जन्यां चतुर्थं मध्यमातनौ ॥ १५४ ॥  
  
अनामायां पञ्चमं तु षष्ठं शेषे तु विन्यसेत् ।  
एवं त्रिधा तु विन्यस्य द्वितीयमथ बीजकम् ॥ १५५ ॥  
  
उभयोर्हस्तयोः कृत्वा अङ्गुष्ठाद्यं युगं युगम् ।  
तृतीयं बीजवर्णांस्तु विन्यसेत् क्रमतो बुधः ॥ १५६ ॥  
  
पिण्डितं सर्वबीजं तु विन्यसेत् तु कनिष्ठयोः ।  
आद्य तु तलयोर्न्यस्य पृष्ठयोश्च द्वितीयकम् ॥ १५७ ॥  
  
तालत्रयं ततो दत्त्वा तृतीयेन तु वेष्टनम् ।  
कर्णयोश्चिबुके गण्डे मुखे दृङासयोस्तथा ॥ १५८ ॥  
  
स्कन्धयोश्च कफोणौ च जठरे शिश्नमूर्धनि ।  
पादयोः पार्श्वयोश्चैव  हृदये स्तनयुग्मके ॥ १५९ ॥  
  
कण्ठदेशे च न्यस्तव्या मन्त्रवर्णक्रमात् पुनः ।  
लिङ्गे रत्यै नम इति वाग्भवाद्येन विन्यसेत् ॥ १६० ॥  
  
ॐ क्लीं प्रीत्यै नम इति हृदये विन्यसेत् ततः ।  
मनोभवायेति ततो भ्रुवोर्मध्ये तृतीयकम् ॥ १६१ ॥  
  
विन्यसेत् त्रिपुराबीजं सद्यो देवत्वसिद्धये ।  
  
ॐ ईं ईशानरूपाय ततो मनोभवाय वै ॥ १६२ ॥  
  
नम इत्यन्ततः प्रोक्तो मूर्ध्नीशानं न्यसेत् पुनः ।  
वक्त्रे तत्पुरुषं चापि बीजेन मकरध्वजम् ॥ १६३ ॥  
  
हृदये घोरकन्दर्पमाद्यबीजेन वै न्यसेत् ।  
शिश्ने वा वामदेवं तु मन्मथं चापि विन्यसेत् ॥ १६४ ॥  
  
सद्योजातं पादद्वये कामदेवं च विन्यसेत् ।  
ओकारं च हकारं च रेफमेकत्र सन्धितम् ॥ १६५ ॥  
  
प्रान्तस्वरं वाग्भवाद्यं स्वरैर्ह्रस्वैस्तु पञ्चभिः ।  
एभिस्तु पञ्चभिर्मन्त्रैरीशनादीनि विन्यसेत् ॥ १६६ ॥  
  
वक्त्राणि पूर्वमुक्तानि स्वमुखोर्ध्वे तु पूर्वतः ।  
दक्षिणोत्तरयोः पश्चात् पश्चिमे चापि विन्यसेत् ॥ १६७ ॥  
  
हृदयादिषडङ्गानि दीर्घैराद्यस्वरैः पुनः ।  
न्यसेत् ततः पञ्चबाणान् मूर्धादिष्वथ विन्यसेत् ॥ १६८ ॥  
  
ॐ ह्रीं क्लीं सौं द्रावणाय न्यसेन्मूर्ध्नि ततः पुनः ।  
ॐ ह्रीं क्षोभणबाणाय पद्भ्यां नम इतीरयेत् ॥ १६९ ॥  
  
ॐ क्लीं क्लीं ह्रीं समाप्यन्तु षट्कारान्तार्धचन्द्रकैः ।  
वक्त्रे वशीकृतं लिङ्गे सम्मोहनमथो न्यसेत् ॥ १७० ॥  
  
आकर्षणं तथा बाणं हृदि मन्त्रैः क्रमान्न्यसेत् ।  
वाग्भवाद्यन्तकारान्तो वषट्कारसमन्वितः ॥ १७१ ॥  
  
त्रिःशेषस्वर एवात्र चन्द्रार्धो बिन्दुसंयुतः ।  
एभिस्तु पञ्चभिर्मन्त्रैरष्टशक्तीः क्रादिमाः ॥ १७२ ॥  
  
एतेषु चाष्टस्थानेषु विन्यसेन्मन्त्रवित् पुनः ।  
  
सुभगां च भगां देवीं तृतीयां भगरूपिणीम् ॥ १७३ ॥  
  
भगमालां चतुर्थीं तु अनङ्गकुसुमां ततः ।  
अनङ्गमेखलां पश्चादनङ्गमदनां तथा ॥ १७४ ॥  
  
अष्टमीं च तथा देवीं मदविभ्रममन्थराम् ।  
रूपतो ध्यान्तश्चैता यथा त्रिपुरभैरवी ॥ १७५ ॥  
  
ललाटभ्रूमध्यभागमुखकर्णातकण्ठके ।  
हृन्नाभिलिङ्गेष्वेवात्र न्यस्तव्या अष्टशक्तयः ॥ १७६ ॥  
  
शिरोललाटभ्रूयुग्मकर्णनेत्रद्वयेषु च ।  
गण्डयोरथ नासायां दन्तवीथ्या मुखे तथा ॥ १७७ ॥  
  
चतुर्दशपदेष्वेषु न्यसेच्चतुर्दशस्वरान् ।  
चिबुके त्वथ ग्रीवायां कण्ठेदेशे तु पार्श्वयोः ॥ १७८ ॥  
  
स्तनयोः कक्षयोश्चापि कफोण्योर्हस्तयोस्तथा ।  
तत् पृष्ठयोस्तथा नाभौ लिङ्गे चोरुद्वये तथा ॥ १७९ ॥  
  
अष्ठीवतोर्जङ्घयोस्तु स्फिचोस्तु पदमूलयोः ।  
चरणाङ्गुष्ठयोः कादिमात्रान् वर्णास्तु विन्यसेत् ॥ १८० ॥  
  
मेखलायां कण्ठदेशे बाहुभूषणभागतः ।  
आरे स्रजि कुण्डले च केशबन्धे तथैव च ॥ १८१ ॥  
  
चूडामणौ च न्यस्तव्या यकाराद्याः क्रमात्पुनः ।  
मन्त्राक्षराणि त्रीण्येव सन्धितानि पुनस्तथा ॥ १८२ ॥  
  
प्रातिलोम्येन विन्यस्य मत्रैमूर्ध्नि त्रिधा त्रिधा ।  
अमृतां योगिनीं विश्वयोगिनीं चाक्षरक्रमात् ॥ १८३ ॥  
  
ततो बीजत्र्यक्षराणि मूर्ध्नि बाहौ तथा हृदि ।  
विन्यस्य पूर्ववत् पूजामारभेन्मन्त्रविद् बुधः ॥ १८४ ॥  
  
पूर्ववत् पूजयेद् देवीं पीठदेवविवर्जिताम् ।  
विशषतो ह्यष्टशक्तीः क्राम्त् तु सुवभगादिकाः ॥ १८५ ॥  
  
मण्डलस्याष्टदिग्भागे पूर्वादौ परिचिन्तयेत् ।  
त्रिकोणाग्रेऽमृताद्यास्तु सम्पूज्यास्तु त्रिनोनयः ॥ १८६ ॥  
  
मध्येऽष्टभूषणान्येव पूजयेत् तु ततः पुनः ।  
ईशानादीनि वक्त्राणि मम भैरव मध्यतः ॥ १८७ ॥  
  
पूजयेत् तु तथा तत्र मनोभवमुखानपि ।  
अन्यच्च पूजने तत्र क्रमः पूर्वोदितश्च यः ॥ १८८ ॥  
  
स एव सततं ग्राह्यः त्रिपुरापरिपूजने ।  
निर्माल्यधारिणी देवी चैतस्याः शृणु भैरवी ॥ १८९ ॥  
  
विसर्जनं चोत्तरस्यां त्यक्त्वा निर्माल्यमाचरेत् ।  
त्रिमूर्ति पूजयेत् तां तु देवीं त्रिपुरभैरवीम् ॥ १९० ॥  
  
न जपेत् त्रिंशता न्यूनं साधकस्तु कदाचन ।  
अङ्गुष्ठमध्यमानामाङ्गुलीभिस्तिसृभिः पुनः ।  
सदा पुष्पादिकं दद्यान्मालां तु त्रिगुणां चरेत् ॥ १९१ ॥  
  
चर्मासनमधिष्ठाय पश्चात् कृत्वा पदद्वयम् ॥ १९२ ॥  
  
पुजयेन्निर्जने देशे साधकोऽनन्यमानसः ।  
आसादयेत् तु पुष्पादि नैवेद्यादि च यद् भवेत् ।  
तद् वामहस्तमुख्येन सततं साधको बुधः ॥ १९३ ॥  
  
त्रिच्छिद्रा त्रिपुरा प्रोक्ता न सम्यक्पूजिता यदि ॥ १९४ ॥  
  
शरीरे निन्दितो व्याधिर्जायतेऽवश्यमेव हि ।  
अवश्याः पुत्रदाराश्च भृत्याद्याश्च भवन्ति हि ॥ १९५ ॥  
  
अस्त्राघातो भवेत् स्वस्य प्राणत्यागो न संशयः ।  
त्रिच्छिद्रदायिनी चैवमन्यथा पूजिता यदि ॥ १९६ ॥  
  
इतः प्रकारां सततं सम्यग् वेताल भैरव ।  
एषा च त्रिपुरादेवी याश्चान्याः पूर्वभाषिताः ॥ १९७ ॥  
  
सर्वास्तु माया भैरव्या योगनिद्रा जगत्प्रसूः ।  
तस्याः प्रपञ्चरूपैस्तु बहुभिः सैव क्रीडति ॥ १९८ ॥  
  
महामाया मूलभूता ततस्तु शारदा पुरा ।  
उमा ततः शैलपुत्री मत्प्रियायास्ततस्त्विमाः ॥ १९९ ॥  
  
उग्रचण्डा प्रचण्डाद्यास्त्रिषुराद्यास्तथैव च ।  
तासां चापि सदैवाहं महाभैरवरूपधृक् ॥ २०० ॥  
  
नायकः सुतरां ताभिर्नित्यं नित्यं वसेद् बुधः ।  
मम भैरवरूपस्य मन्त्रः पूर्वं मयोदितः ॥ २०१ ॥  
  
रूपं चोक्तं पूजनेषु त्रिपुरायाः क्रमः स्मृतः ।  
महाभैरवं विद्महे कालरुद्राय धीमहि ॥ २०२ ॥  
  
तन्नः कामो भैरवस्तु क्लेदिन् नित्यं प्रचोदयात् ।  
एषा भैरवरूपस्य गायत्री मे प्रतिष्ठिता ॥ २०३ ॥  
  
यथेष्ठमांसमद्यादि भोजनार्थं मया धृतः ।  
महाभैरवकायोऽयं तथा स्त्रीरतिसङ्गमे ॥ २०४ ॥  
  
अयं तु वाम्यभावेन पूज्यो मद्यादिभिः सदा ।  
वामः कायो ब्रह्मणोऽपि मांसमद्यादिभुक्तये ॥ २०५ ॥  
  
कृतो महामोहनामा चार्वाकादिप्रवर्तकः ।  
विष्णोर्वामात्मिका मूर्तिर्नरसिंहाह्वया भवेत् ॥ २०६ ॥  
  
सा तु दाक्षिण्यवामाभ्यां पूजनीया सदा बुधैः ।  
तथैव बालगोपालमूर्तिर्जरायुवेष्टिता ॥ २०७ ॥  
  
मद्यमांसाशनो भोगी लोलुपः स्त्रीषु सर्वदा ।  
वह्व्यस्तु चण्डिकादेव्याः वामिका मूर्तयः स्मृताः ॥ २०८ ॥  
  
लक्ष्म्यास्तु वामिकामूर्तिरुक्ता दहनभैरवी ।  
याग्निदाहं पुरग्राममन्दिरेष्वकरोदियम् ॥  
अपूजिता महालक्ष्मीर्देहल्यां तां तु पूजयेत् ॥ २०९ ॥  
  
वाग्भैरवी सरस्वत्या वामिकामूर्तिरीरिता ॥ २१० ॥  
  
तस्या मन्त्रं पुरा प्रोक्तं शुक्लवर्णा तु सा स्मृता ।  
मध्यायास्त्रिपुरायास्तु रूपं ध्यानमिहोच्यते ॥ २११ ॥  
  
पूजाक्रमस्तथैवोक्तः सर्वत्रैव तु भैरव ।  
मार्तण्डभैरवो नाम मूर्तिः सूर्यस्य कीर्तिता ॥ २१२ ॥  
  
गणेशस्याग्निवेतालः कथितो वामनामकः ।  
एते वाम्येन भावेन पूजनीया विशेषतः ॥ २१३ ॥  
  
त्रिधाद्यस्तु यथापूर्वं नमयैर्रलवैस्तथा ।  
वान्तैर्द्विरेफैः सर्वत्र यथा कृत्वा तथा तथा ॥ २१४ ॥  
  
अनुस्वारविसर्गाभ्यां प्राक्शेषौ परिकीर्तितौ ।  
मध्ये तु केवलाः पूर्वं सानुस्वारविसृष्टिभिः ॥ २१५ ॥  
  
पश्चाद् द्वित्रिक्रमाद् यस्तु वर्णैरेकेन चैव हि ।  
व्यस्तैः समस्तैरपि च दकारादिषु संयुतैः ॥ २१६ ॥  
  
आद्यायास्त्रिपुरायास्तु मन्त्रवद् योजितैस्तथा ।  
तथा त्रिपुरभैरव्या मन्त्रवच्चाक्षरैरपि ॥ २१७ ॥  
  
त्रिश्चतुर्दशभिः कृत्वा डादींस्त्रींस्तु विशारयेत् ।  
द्वितीयं द्विगुणं कृत्वा शेषेऽत्रादौ च योजयेत् ॥ २१८ ॥  
  
विंशतिस्तु सहस्राणि शेषे चापि त्रयोदश ।  
आद्यमाद्यं ततः प्रोक्तं वाग्भवाद्यं तृतीयकम् ॥ २१९ ॥  
  
एवं च परमप्येतन्मन्त्राणां च चतुष्टयम् ।  
एतज्ज्ञात्वा नरः कामानखिलान् प्राप्य सङ्गतः ॥ २२० ॥  
  
मृते देवीपुरं याति क्रमादेव तु भैरव ।  
यः सकृत् तु जपेदेतत् सकलं मन्त्रसञ्चयम् ॥ २२१ ॥  
  
प्रथमं कामतो न्यस्य साधकस्तु त्रिभिर्दिनैः ।  
चिन्तयन्मनसा देवीं सम्यक् त्रिपुरभैरवीम् ॥ २२२ ॥  
  
स कामानखिलान् प्राप्य स्वरूपे मदनोपमः ।  
धार्मिको नृपतिर्भूयाद् ब्राह्मणो द्विजराड् भवेत् ॥ २२३ ॥  
  
वाधितशरीरस्तु पिशाचाद्यैः सदैव हि ।  
नीरोगश्च चिआयुश्च वलवानपि जायते ॥ २२४ ॥  
  
एवं त्रिपुरभैरव्या मया प्रोक्तस्त्वयं क्रमः ।  
वैष्णव्यास्तु महादेव्याः सहस्राणि तु षोडश ॥ २२५ ॥  
  
शृणु भैरव मन्त्राणि शिवैकाग्रमनाः पुनः ।  
अष्टोत्तरसहस्रं तु चतुःषष्टिस्तथा त्रयः ॥ २२६ ॥  
  
मन्त्राः प्रोक्ता महादेव्या मूर्तिभेदेन ताः पुनः ।  
अनुस्वारविसर्गाभ्यां द्विगुणास्ते पुनः समाः ॥ २२७ ॥  
  
कादिव्यञ्जनसंयोगादूर्ध्वाधो व्यस्तभावतः ।  
द्वाभ्यां त्रिभिश्च सततमुद्धरेन्मन्त्रवित् पुनः ॥ २२८ ॥  
  
अष्टावष्टौ ततः कृत्वा समस्तव्यस्तसंयुतैः ।  
विस्वरैः सस्वरैश्चापि सानुस्वारविसर्गकैः ॥ २२९ ॥  
  
केवलैरपि तत्रैव द्विव्यस्तैरन्तरैस्तथा ।  
एवमष्टोत्तरं यावत् संयोगयोगभावतः ॥ २३० ॥  
  
देव्यास्तु षट्सहस्राणि सहस्राणि तथा दश ।  
मन्त्रास्तु सङ्ख्यया ख्याताः क्रमाद् वेताल भैरव ॥ २३१ ॥  
  
समस्तव्यस्तरूपेण वैष्णव्या ये मयोदिताः ।  
आञ् ज्ञात्वा मानवो याति ममैव सदनं प्रति ॥ २३२ ॥  
  
अष्टम्यां च नवम्यां च सहस्राणि तु षोडश ।  
यो जपेन्मन्त्रबीजानि सकृदेव तु भैरव ॥ २३३ ॥  
  
ध्यायंस्तु वैष्णवीं मूर्तिं तदेकाग्रमनाः शृणु ।  
नरराजो भवेद् भूमौ पण्डितश्चातिहर्षितः ।  
चिरायुः सुखभोगी स्यादुद्रिक्तो बलवाहनैः ॥ २३४ ॥  
  
तान्येव चाष्टधा जप्त्वा सार्वभौमो नृपो भवेत् ।  
गणाध्यक्षो मृते स स्यात् ततो मुक्तिमवाप्नुयात् ॥ २३५ ॥  
  
इति सकलगुणौघैरस्तदोषस्तु नित्यं  
भवति कलुषहन्ता श्रीविवृद्ध्यै सुमन्त्रः ।  
सततमखिलवेत्ता यो भवेदेतयोस्तु  
स च भवति जितारी रोगशोकप्रमुक्तः ॥ २३६ ॥  
  
इति श्रीकालिकापुराणे त्रिपुरभैरवीबालात्रिधाकल्पे चतुःसप्ततितमोऽध्यायः   
॥ ७४ ॥  
पञ्चसप्ततितमोऽध्यायः  
  
श्रीभगवानुवाच -  
  
निष्पल्लवोद्वादशभिर्लक्षैर्मन्त्रजपिस्तथा ।  
पुरश्चरेत् साधक्स्तु काममिष्टाप्तिहेतवे ॥ १ ॥  
  
जातीपुष्पं च बकुलं मालतीपुष्पमेव च ।  
नन्द्यावर्त पाटलं च सितपद्ममतः परम् ॥ २ ॥  
  
आज्यमन्नं पायसं च दधिक्षीरं तथा मधु ।  
लाजाश्चापि सकर्पूरा अमी एव चतुर्दश ॥ ३ ॥  
  
पुरश्चरणसम्भूता त्रिपुरायाः प्रकीर्तिताः ।  
द्वादशष्वेव लक्षेषु जप्तेष्वपि च साधकः ॥ ४ ॥  
  
एतानि सर्वद्रव्याणि जुहुयादनलोज्ज्वले ।  
लक्षत्रयं तु यो जप्त्वा पुरश्चरणमाचरेत् ॥ ५ ॥  
  
स तु साज्यं सकर्पूरं जुहुयात् तु चतुष्टयम् ।  
दशभिर्नवलक्षेषु द्रव्यैर्मन्त्री पुरश्चरेत् ॥ ६ ॥  
  
जप्तेषु चाष्टभिः षट्सु सर्वैः सर्वत्र चाचरेत् ।  
हस्तमात्रं तु कुण्डं स्यात् षट्कोणं त्र्यङ्गुलाधिकम् ॥ ७ ॥  
  
त्रिपुरायास्तु मध्याया बालायाश्च सदैव हि ।  
तथा त्रिपुरभैरव्याः कुण्डमानं प्रकीर्तितम् ॥ ८ ॥  
  
चतुष्कोणं भवेत् कुण्डं हस्तमात्रद्वयेषु च ।  
अष्टाङ्गुलाधिकं प्रोक्तं वैष्णव्यास्तु पुरश्चरे ॥ ९ ॥  
  
त्रिकोणं हस्तमात्रं तु कामाख्यायास्तु कुण्डकम् ।  
एवं सर्वप्रपञ्चानामासामपि तथा तथा ॥ १० ॥  
  
संस्कुर्यादनलं वृद्धं विधिवद् वैष्णवीकृतौ ।  
कामाख्यायास्तथा कुर्याज्ज्योतिष्टोमादि मत्सुत ॥ ११ ॥  
  
आदौ त्रिपुरभैरव्याश्चतुर्भिर्दशभिस्तथा ।  
जुहुयादनले वृद्धे आहुतीश्च चतुर्दश ॥ १२ ॥  
  
पश्चात् तु मूलमन्त्रेण अष्टोत्तरशतत्रयम् ।  
होमं यन्पन् वा तेन शतानि नव वाऽथवा ॥ १३ ॥  
  
जपान्ते तु बलिं दद्याद् वैष्णव्या बलिदानतः ।  
रत्नकर्पूरकनकान् यत्रैव गुरुदक्षिणाः ॥ १४ ॥  
  
अलाभे दधिपुष्पाज्यलाजैर्देव्याः पुरश्चरेत् ।  
लाभे चतुर्दशद्रव्यैर्जुहुयाद् विधिपूर्वकम् ॥ १५ ॥  
  
अस्या यन्त्रं रहस्येन शृणु वेतालभैरव ।  
यत्कृत्वैवाखिलान् कामा&ल्लभते नरसत्तमः ॥ १६ ॥  
  
षट्कोणं मण्डलं कृत्वा तत् तु कोणत्रये लिखेत् ।  
मन्त्रं त्रिपुरभैरव्यास्त्रिवर्णं तु ततस्त्वधः ॥ १७ ॥  
  
आद्यायास्त्रिपुरायास्तु त्रिबीजानि लिखेदनु ।  
मध्यबीजत्रयं मध्ये लिखित्वा पीठयन्त्रके ॥ १८ ॥  
  
सर्वैस्तु आतृकावर्णैस्त्रिधा संवेष्टयेदनु ।  
लाक्स्।आरसैर्लिखित्वा तु त्रिलोहैर्वेष्टयेत् ततः ॥ १९ ॥  
  
तद् धार्यं मूर्ध्नि सततं तेन सर्वजयी भवेत् ।  
रूपवान् बलवान् वाग्मो धनरत्नयुतः सदा ॥ २० ॥  
  
दीर्घायुः कामभोगी च सुप्रजः स च जायते ।  
मध्ये बीजं लिखित्वैकं मूर्ध्नि चाधस्तथापरम् ॥ २१ ॥  
  
आद्यायास्त्रिपुरायास्तु भैरव्यास्तद्वदेव हि ।  
इमानि षट्कमन्त्राणि क्रमाद् वेतालभैरव ॥ २२ ॥  
  
पूर्ववत् स&ल्लिखित्वैकं संवेष्ट्याथ त्रिलोहकैः ।  
वामे बाहौ दक्षिणे च हृदि कण्ठे करे तथा ॥ २३ ॥  
  
मूर्ध्नि धार्याणि क्रमतः फलमेतच्च तद्भवम् ।  
सम्पत्सौभाग्यसंस्तम्भ-वशीकरणमोहनम् ॥ २४ ॥  
  
कवित्वमथ सर्वत्र भवेदेतन्न संशयः ।  
यन्त्रमन्त्राणि तन्त्राणि त्रैपुराणि तु भैरव ॥ २५ ॥  
  
स पञ्च षट् सहस्राणि मन्त्रौघैस्त्रिगुणीकृतैः ।  
तज्ज्ञात्वा पूजको धीमान् परत्रेह न सीदति ॥ २६ ॥  
  
मन्त्रौघैस्तन्त्रमन्त्रैरविचलितपदं त्रैपुरं यत् प्रधानं   
यद्विप्राद्यैरदेयं विगतभयपदं यत्कवित्वप्रदातृ ।  
त्रैवर्गीयं त्रिरूपं त्रिदिवमथ सुरा यत्र सन्ति त्रयोऽपि  
तज्ज्ञानौघैः सुभूतं सकलशुभफलं यन्महस्त्रैपुराख्यम् ॥ २७ ॥  
  
कवचं त्रिपुरायास्तु शृणु वेताल भैरव ।  
यज्ज्ञात्वा मन्त्रवित् सम्यक् फलमाप्नोति पूजने ॥ २८ ॥  
  
उपचाराः पुरा प्रोक्ता येन एवात्र पूजने ।  
प्रतिपत्तिस्तु सैवात्र कीर्तिता नित्यपूजने ॥ २९ ॥  
  
कवचस्य च माहात्म्यमहं ब्रह्मा न केशवः ।  
वक्तुं क्षमस्त्वनन्तोऽपि बहुजिह्वः कदाचन ॥ ३० ॥  
  
क्रव्याद् भयं न लभते तथा तोयपरिप्लवे ।  
कवचस्मरणादेव सर्वं कल्याणमाप्नुयात् ॥ ३१ ॥  
  
ॐ त्रिपुराकवचस्यास्य ऋषिर्दक्षिण उच्यते ।  
छन्दश्चित्राह्वयं प्रोक्तं देवी त्रिपुर भैरवी ॥ ३२ ॥  
  
धर्मार्थकाममोक्षाणां विनियोगस्तु साधने ।  
यथाद्यात्रिपुराख्याया बीजानि क्रमतः सुत ॥ ३३ ॥  
  
नामतो वाग्भवादीनि कीर्तितानि मया पुरा ।  
तथा त्रिपुरभैरव्या बीजानामपि नामतः ॥ ३४ ॥  
  
वाग्भवः कामराजश्च तथा त्रैलोक्यमोहनः ॥ ३५ ॥  
  
अवतु सकलशीर्षं वाग्भवे वाचमुग्रां  
निखिलरचितकामान् कामराजोऽवतान्मे ।  
सकलकरणवर्गमीश्वरः पातु नित्यं  
तनुगतबहुतेजो वर्धयन् बुद्धिहेतुः ॥ ३६ ॥  
  
कुटैस्तु पञ्चभिरिदं गदितं हि यन्त्रम्   
मन्त्रं ततोऽनु सततं मम तेज उग्रम् ।  
तेजोमयं महति नित्यपरायणस्थं तन्त्रो हृदि प्रविततां तनुतां सुबुद्धिम्   
॥ ३७ ॥  
  
आधारे वाग्भवः पातु कामराजस्तथा हृदि ॥ ३८ ॥  
  
भ्रुवोर्मध्ये च शीर्षे च पातु त्रैलोक्यमोहनः ॥ ३९ ॥  
  
विततकुलकलाज्ञा कामिनी भैरवी या  
त्रिपुरपुरदहाख्या सर्वलोकस्य माता ।  
वितरतु मम नित्यं नाभिपद्मे सकुक्षौ  
गणपतिवनिता मां रोगहानिं सुखं च ॥ ४० ॥  
  
योगैर्जगन्ति परिमोहयतीव नित्यं  
जागर्ति या त्रिपुरभैरवभामिनीति ।  
सायं च भावकलिता मम पञ्चभागे  
नासाक्षिकर्णरसनात्वचि पातु नित्यम् ॥ ४१ ॥  
  
आद्या तु त्रिपुरेयं या मध्या या कामदायिनी ॥ ४२ ॥  
  
त्रिधा तु ह्यवतां नित्यं देवी त्रिपुरभैरवी ॥ ४३ ॥  
  
उदयदिशि सदा मां पातु बाला तु माता  
यमदिशि मम मध्याभद्रमुग्रं विदध्यात् ।  
वरुणपवनकाष्ठामध्यतो भैरवी मा-  
मवतु सकलरक्षां कुर्वती सुन्दरी मे ॥ ४४ ॥  
  
अहामाया महायोनिर्विश्वयोनिः सदैव तु ।  
सा पातु त्रिपुरा नित्यं सुन्दरी भैरवी च या ॥ ४५ ॥  
  
ललाटे सुभगा देवी पूर्वस्यां दिशि कामदा ।  
नित्यं तिष्ठतु रक्षन्ती सदा त्रिपुरसुन्दरी ॥ ४६ ॥  
  
भ्रुवोर्मध्ये तथाग्नेय्यां दिशि मां त्रिपुरा च या ।  
वर्धयन्ती भगगणान् पातु त्रिपुरभैरवी ॥ ४७ ॥  
  
वदने दक्षिणस्यां च दिशि मां भगसर्पिणी ।  
त्रिपुरा यमदूतादीन् वारयन्ती सदाऽवतु ॥ ४८ ॥  
  
कर्णयोः पश्चिमायां च दिशि मां भगमालिनी ।  
अयोनिजा जगद्योनिर्बाला मां त्रिपुराऽवतु ॥ ४९ ॥  
  
अनङ्गकुसुमाकण्ठे प्रतीच्यां दिशि सुन्दरी ।  
त्रिपुराभैरवई माता नित्यं पातु महेश्वरी ॥ ५० ॥  
  
हृदि मारुतकाष्ठायां देवी चानङ्गमेखला ।  
नाभावुदीच्यां दिशि मां मातङ्गी त्रिपुरापरा ॥ ५१ ॥  
  
अनङ्गमदना देवी पातु त्रिपुरभैरवी ।  
ऐशान्यां दिशि लिङ्गे च मदविभ्रममन्थरा ॥ ५२ ॥  
  
वाग्वादिनी रक्षतु मां सदा त्रिपुरभैरवी ।  
गुदमेढान्तरे पातु रतिस्त्रिपुरभैरवी ॥ ५३ ॥  
  
हृदयाभ्यन्तरे प्रीतिः पातु त्रिपुरभैरवी ।  
भ्रूनासयोर्मध्यदेशे नित्यं पातु मनोभवः ॥ ५४ ॥  
  
रावणी मां ग्रहत् पातु वाणी मां दुर्गमूर्धनि ।  
क्षोभणा मां सदा पातु क्रव्याद्भ्योऽनिष्टभीतितः ॥ ५५ ॥  
  
वशीकरणवाणी मामग्नितः पातु राजतः ।  
आकर्षणाह्वया वाणी मां पातु सस्त्रघाततः ॥ ५६ ॥  
  
मोहनः सर्वभूतेभ्यः पिशाचेभ्यो जलात्तथा ।  
नित्यं पातु महाबाणस्तन्वानः काममुत्तमम् ॥ ५७ ॥  
  
माला मां शास्त्रबोधाय शास्त्रवादे सदाऽवतु ।  
पुस्तकं पातु मनसि सङ्कल्पं वर्धयन् मम ॥ ५८ ॥  
  
वरः पातु सदा धाम्नि हामतेजो विवर्धयन् ।  
अभयं ह्यभयं धत्तां सर्वेभ्यो भूतिभावनम् ॥ ५९ ॥  
  
ऊर्ध्वाधोभावभूतस्थितरकरणै रक्तकीर्णा सुचक्रा  
कालाग्निप्रख्यरोचिः सकलसुरगणैरर्चिता मुण्डमाला ।  
ज्ञानध्यानैकतानप्रबलबलकरं तत्त्वभूतप्रतिष्ठं पातादूर्ध्वं   
तथाधः सकलभयभूतो भोगभीरोस्तु विद्या ॥ ६० ॥  
  
अः पातु हृदि मां नित्यं सः शीर्षे पातु नित्यशः ।  
रः पातु गुह्यदेशे मां सौः पातु कण्ठपार्श्वयोः ॥ ६१ ॥  
  
रकारो मम नाडीषु शिरः सौः पातु सर्वदा ।  
शक्रः पातु सदाकाशे ब्रह्मा रक्षतु सर्वतः ॥ ६२ ॥  
  
विद्या विद्याभाविनी कामरूपा  
स्थूला सूक्ष्मा मायया यादिमाया ।  
ब्रह्मेन्द्राद्यैरर्चिता भूतिदात्री रक्षां कुर्यात् सर्वतो भैरवी माम् ॥ ६३ ॥  
  
आद्या मध्या भाविनी नीतियुक्ता  
सम्यग्ज्ञानज्ञेयरूपापरा या ।  
आदावन्ते मध्यभागे च तारा  
पायाद् देवी त्रैपुरी भैरवी या ॥ ६४ ॥  
  
यन्मन्त्रभागतन्त्राणां यन्त्राणामपि केशवः ।  
ब्रह्मा रुद्रश्च जानाति तत्वं नान्यो नमोऽस्तु तान् ॥ ६५ ॥  
  
त्वं ब्रह्माणी भवानी विश्वभवितुर्लक्ष्मीरतिर्योगिनी ।  
त्वं वाग्मी सुभगा भवायुतयुतं मन्त्राक्षरं निष्कलम् ।  
वर्णास्ते निखिला स्तनावचलितस्त्वं कामिनीकामदा   
त्वं देवी त्रिपुरे कवित्वममलं सौभाग्यमुच्चैः कुरु ॥ ६६ ॥  
  
इदं तु कवचं देव्या यो जानाति स मन्त्रवित् ।  
नाधयो व्याधयस्तस्त न भयं च सदा क्वचित् ॥ ६७ ॥  
  
इति ते परमं गुह्यमाख्यातं कवचं परम् ।  
तद्भजस्व महाभाग ततः सिद्धिमवाप्स्यसि ॥ ६८ ॥  
  
इदं पवित्रं परमं पुण्यं कीर्तिविवर्धनम् ।  
त्रिपुरायास्त्रिमूर्तेस्तु कवचं मयकोदितम् ॥ ६९ ॥  
  
यः पठेत् प्रातरुत्थाय स प्राप्नोति मनोगतम् ।  
लिखितं कवचं यस्तु कण्ठे गह्वाति मन्त्रवित् ॥ ७० ॥  
  
न तस्य गात्रं कृन्तन्ति रणे शस्त्राणि भैरव ।  
सङ्ग्रामे शास्त्रवादे च विजयस्तस्य जायते ॥ ७१ ॥  
  
इदं कवचमज्ञात्वा यो जपेत् त्रिपुरां नरः ।  
स शस्त्रघातमाप्नोति भैरवीं सुन्दरीमपि ॥ ७२ ॥  
  
बीजमुच्चारयेत् स्वस्थो गतवाग् दोषनिश्चितः ।  
संयोगबोधः प्रत्येकभेद-श्रवणगोचरः ॥ ७३ ॥  
  
यथैव जायते अम्यग्यज्ञादिदोषवर्जितः ।  
यस्योच्चारणरणकृत्ये तु संयोगो बोधदूषणम् ॥ ७४ ॥  
  
प्रत्येकभिन्नताबोधः स कुष्ठी जायते नरः ।  
न्यासानां प्रचुरत्वे तु फलानामपि भूरिता ॥ ७५ ॥  
  
उक्तन्यासो न हि त्याज्यो ह्यधिकं तु समाचरेत् ।  
मयोक्तन्यासमज्ञात्वा न कृत्वा वा प्रमादतः ॥ ७६ ॥  
  
यः कुर्यात् पूजनं देव्या आप्नुयात् स महापदम् ।  
मन्त्राक्षरस्य विन्यासः सर्वमन्त्रेषु कीर्तितः ॥ ७७ ॥  
  
वैष्णवे चाथवा रौद्रे महाभागेऽथवा पुनः ।  
मन्त्रे कलेवरगते महामायाप्रपूजने ॥ ७८ ॥  
  
मन्त्रन्यासे न वा कुर्यात् वान्यत्र वाचरेत् ।  
अङ्गरागेषु सिन्दूरं पानेषु मदिरा तथा ॥ ७९ ॥  
  
वस्त्रं रक्तं तु कौशेयं त्रिपुराप्रीतिदं मतम् ॥  
त्रयो दीपाः प्रदातव्याः पञ्च वा सप्त भैरव ॥ ८० ॥  
  
इतो न्यूनान् न पदद्यात् त्रिपुरायै कदाचन ॥  
मल्लिकामालतीकुन्दं वको द्रोणः सिताम्बुजम् ॥ ८१ ॥  
  
शुक्लपुष्पाणि त्रिपुराप्रीतिदानि तु भैरव ।  
रक्ताम्बुजं जवा रक्ता करवीरोऽथ कोमलः ॥ ८२ ॥  
  
रक्तं त्रिपुरभैरव्याः प्रीतिदा स्नेहकाञ्चनैः ।  
इदं ते कथितं पुत्र सङ्क्षेपादेव भैरव ॥ ८३ ॥  
  
अवाप्य सिद्धिं परमां स्वयं विस्तारयिष्यसि ।  
आराध्य त्वं महामायामवाप्य च गणेशताम् ॥ ८४ ॥  
  
कल्पमन्त्रौघमन्त्राणां भविष्यसि वितानक ।  
अस्यास्त्रिपुरभैरव्याः शुक्लरूपाणि यानि तु ॥ ८५ ॥  
  
तानि सारस्वताख्यानि मन्त्राः सम्यगुदीरिताः ।  
सरस्वती तु या देवी वीणापुस्तकधारिणी ॥ ८६ ॥  
  
स्रक् कमण्डलुहस्ता च दक्षिणे शुक्लपर्णिका ।महाचलस्य पृष्ठस्था   
सितपद्मोपरिस्थिता ॥ ८७ ॥  
  
शुक्लवर्णा शुक्लवस्त्रा शुक्लाभरणभूषिता ।  
तस्यास्तु वाग्भवाद्याभ्यां नेत्रबीजं द्वितीयकम् ॥ ८८ ॥  
  
कृत्वान्ते विनियोज्यैव मन्त्रं प्राक्प्रतिपादितम् ।  
वरदाभयहस्ता च मालापुस्तकधारिणी ॥ ८९ ॥  
  
शुक्लपद्मासनगता सा परा वाग् सरस्वती ।  
बालाबीजाद्यक्षरं तु द्विरुक्तं चार्धचन्द्रकम् ॥ ९० ॥  
  
मन्त्रमस्याः पुरा प्रोक्तं तन्त्रं सामान्यमीरितम् ।  
एषा तु या रक्तवर्णा मुण्डमालाविभूषिता ॥ ९१ ॥  
  
तस्याः प्रोक्तः पुरा मन्त्रः सा तु वृद्धा सरस्वती ।  
षष्ठमन्त्रस्तथैतस्यास्त्रयोदशनिरूपणे ॥ ९२ ॥  
  
एषा कवित्वशास्त्रौघ-तत्त्ववादविनिश्चये ।  
सुखसम्प्त्करा प्रोक्ता नित्यमेव तु भैरव ॥ ९३ ॥  
  
अस्या व्यस्तसमस्तैश्च शुक्रक्तादिभेदतः ।  
चतुःषष्टिमूर्तयश्च त्रैपुरादुत वाग्भवम् ॥ ९४ ॥  
  
महामाया योगनिद्रा मूलभूता जगत्प्रसूः ।  
जगन्माता जगद्धात्री विद्याविद्यापरात्मिका ॥ ९५ ॥  
  
तस्या एव महाभाग त्रिपुराद्या विभूतयः ।  
प्रस्तुताः कथिता नित्यं ताः स्वयङ्गत एव हि ॥ ९६ ॥  
  
इति ते कथितं पुत्र महादेव्या मनोहरम् ।  
रहस्यं वामदाक्षिण्यं मन्त्रसिद्धिं शृणुष्व मे ॥ ९७ ॥  
  
इति श्रीकालिकापुराणे त्रिपुराकवचं नाम पञ्चसप्ततितमोऽध्यायः ॥ ७५ ॥  
षट्सप्ततितमोऽध्यायः  
  
श्रीभगवानुवाच -  
  
मन्त्रशुद्धिमवेक्ष्यैव गृह्णीयान्मन्त्रमुत्तमम् ॥ १ ॥  
  
तत्र सिद्धं सुसिद्धं च साध्यं शात्रवमेव च ।  
मन्त्रं चतुर्विधं प्रोक्तं तद्विद्ध्यक्षरभेदतः ॥ २ ॥  
  
वर्णक्रमः शाश्वतस्तु यो मया भाषितः पुरा ।  
तत्रादौ भैरव ज्ञात्वा पश्चाच्चक्रं शृणुष्व मे ।  
वर्णानां तु मुखादीनां वैष्णवीतन्त्रसञ्ज्ञक ॥ ३ ॥  
  
यः प्रोक्तोऽभून्महामन्त्रस्तस्यासन्नक्षराणि तु ।  
मूलभूतानि तान्येव ततोऽन्यानपि वर्धयेत् ॥ ४ ॥  
  
अकारश्च ककारश्च चटकारौ तथैव च ।  
तपकारौ यकारश्च वर्गाद्याः परिकीर्तिताः ॥ ५ ॥  
  
 आ इ ई उ ऊ ऋ ॠ ऌ ॡ एतेऽदीर्घदीर्घकाः ।  
 ऐ ओ औ विसर्गश्च बिन्द्वादिर्याज्ञिकस्तथा ॥ ६ ॥  
  
ह्वनेरन्तरजाश्चेति कीर्तितास्तु स्वरा अमी ।  
  
खकराश्च गकाराश्च घ ङो वर्गः प्रकीर्तितः ॥ ७ ॥  
  
यञ्जनकारादिछजौ टकारः परमस्मृतः ।  
उकराश्च डकारश्च भैरवशब्दादिरेव च ॥ ८ ॥  
  
णकारान्तस्तृतीयोऽयं वर्गोष्ठादिः प्रकीर्तितः ।  
थकारश्च दकारश्व धर्मशब्दादिरेव च ॥ ९ ॥  
  
नवशब्दस्य चैवादिश्चतुर्थो वर्ग उच्यते ।  
फलशब्दस्य यश्चादिर्बहुशब्दादिरेव च ॥ १० ॥  
  
भकारो मनःशब्दादि पञ्चमो वर्ग उच्यते ।  
यकारश्च रकारश्च लकारो वस्तथैव च ॥ ११ ॥  
  
एभिश्चतुर्भिर्वर्गाऽयं षष्ठो भैरव उच्यते ।  
शषसा हः क्षकारश्च संयोगः परिवेदकः ॥ १२ ॥  
  
पञ्चभिः शेषवर्गोऽयं सप्तमः परिकीर्तितः ।  
संयोगयोगसंलोमप्रतिलोमैरिमे सुत ॥ १३ ॥  
  
वर्णाः स्युर्मन्त्रनामादौ वाङ्मात्रेऽपि च भैरव ।  
चतुर्वर्गप्रदा वर्णाः सुखदुःखकरास्तथा ॥ १४ ॥  
  
रोगं च तेजसम्पूज्यपूजकाः परिकीर्तिताः ।  
अहंः विष्णुश्च ब्रह्मा च गायत्री ब्रह्ममातृकाः ॥ १५ ॥  
  
अपरं ब्रह्मवर्णा ये परब्रह्मसुखप्रदम् ।  
अपरं ब्रह्मकुशलः परब्रह्माधिगच्छति ॥ १६ ॥  
  
सिसृक्षुरीश्वरो वर्णाज्ज गन्ति स्वेच्छया पुनः ।  
ससर्ज मम वक्त्रे तां ब्रह्मवक्त्रे च वै न्यधात् ॥ १७ ॥  
  
अहं तु सकलान् वर्णान् न्यस्य भैरव तन्त्रकम् ।  
अकार बहुलं पुत्र ज्ञानमार्गं विवर्धयन् ॥ १८ ॥  
  
य इमे गदिता वर्णा मया वर्णविनिश्चये ।  
मन्त्रशुद्धिविवेकार्थं वर्णचक्रं ततः शृणु ॥ १९ ॥  
  
शक्तिशम्भुस्वरूपिण्यो रेखे द्वे प्रथमं न्यसेत् ।  
तन्मध्यतः उनारेखे विष्णुलक्ष्मीतले तथा ॥ २० ॥  
  
तयोस्तु रेखयोर्मध्ये द्वे रेखे समतो न्यसेत् ।  
तस्य चक्रस्य चारेषु रेखास्तु परिसङ्ख्यया ॥ २१ ॥  
  
चतस्रस्तु प्रदातव्याः स्वरमध्ये तु भैरव ।  
भिन्नानां च तथा वर्णाः सन्धयोऽष्टौ प्रकीर्तिताः ॥ २२ ॥  
  
नेमयस्तु चतस्रोऽस्य सन्धिमध्येषु कीर्तिताः ।  
अष्टारसंयुतं चक्रं चतुर्नेमिसमन्वितम् ॥ २३ ॥  
  
बहिर्वेष्टनसंयुक्तं वर्णचक्रं प्रकीर्तितम् ।  
मेषादीनां च राशीनामुदयास्तप्रतिज्ञया ॥ २४ ॥  
  
इदमेव भवेच्चक्रं ज्ञानश्रीवृद्धि-कारकम् ।  
इदं चक्रं लिखित्वा तु समभूमावुदङ्मुखः ॥ २५ ॥  
  
प्राङ्मुखो वा लिखेद् वर्णाञ्च्छुचिरिष्टं नमन् गुरुम् ।  
प्रदक्षिणं लिखेत् तस्मिन् वर्णास्तेष्वेव तु क्रमात् ॥ २६ ॥  
  
उरो नेमेवकारं तु रकारं चापि वै लिखेत् ।  
अकारं वर्जयेद् दीर्घमीकारं च स्वरेषु वै ॥ २७ ॥  
  
अकरादिक्षकारान्त झ ट ञ ण वर्जितम् ।  
प्रदक्षिणक्रमादेव लिखित्वा वर्णसञ्चयम् ॥ २८ ॥  
  
स्बनामाद्यक्षरं गृह्य कुर्यात् तु गणनक्रमम् ।  
मन्त्रस्याद्यक्षरं यावत् सिद्धाद्यं तत्र योजयेत् ॥ २९ ॥  
  
नवैकपञ्चके सिद्धः साध्यः षड्युग्मपङ्किषु ।  
त्रिसप्तैकादशेष्वेव सुसिद्धः परिकीर्तितः ॥ ३० ॥  
  
द्वादशाष्टचतुर्थेषु हात्रवः परिकीर्तितः ।  
सिद्धेनैवाचिरात् सिद्धिः साध्यः कालेन सिध्यति ॥ ३१ ॥   
  
क्रामान्नाशयते शत्रुः सुसिद्धः सिद्धिदोऽचिरात् ।  
यो यो वर्णक्रमः प्रोक्तो मन्त्रे दक्षिणगोचरे ॥ ३२ ॥  
  
वाम्याराधनमन्त्रेषु क्रमं शृण्विह भैरव ।  
ऋऌ द्वयं ङ ञ ण ना वर्ज्याश्च वर्णगोचरे ॥ ३३ ॥  
  
लिखेद् वामक्रमेणैव तत्र वर्णास्तु मन्त्रवित् ।   
नृसिंहार्कवराहाणां प्रसादप्रणवस्य च ॥ ३४ ॥  
  
एकाक्षरद्व्यक्षराणां न सिद्धादिविचिन्तनम् ।  
बीजेषु चापि सर्वेषु दीक्षार्थेषु च भैरव ॥ ३५ ॥  
  
सिद्धादिचिन्ता नो कार्या ग्राह्यास्तु दश वश्यकम् ।  
सुसिद्धं कामदं ग्राह्यं साध्यसिद्धविचारणात् ॥ ३६ ॥  
  
न ग्राह्यः शात्रवो धीरैर्गृहीत्वाप्नोति चापदम् ।  
यो यस्यैकाक्षरो मन्त्रस्तन्नाम्ना स निगद्यते ॥ ३७ ॥   
  
सहितश्चन्द्रबिन्दुभ्यां तद्बीजमिति गद्यते ।  
तथा शक्रो सकारः स्यात् सार्धचन्द्रः सबिन्दुकः ॥ ३८ ॥  
  
स एव शक्रबीजं स्यात् तथान्यत्रापि योजयेत् ।   
मन्त्रोद्धारेषु सर्वत्र परतः परतः पुरः ॥ ३९ ॥  
  
पूर्वतोऽपि परे कार्यमनुक्तः पूर्वपक्षकः ।  
यदा षोडशसाहस्रं वैष्णव्या मन्त्रसञ्चयम् ॥ ४० ॥  
  
चक्रे निरीक्ष्यते तत्र षोडशारं तु चक्रकम् ।  
विंशतिस्तु सहस्राणि त्रिपुराया यदीक्षते ॥ ४१ ॥  
  
द्वात्रिंशारं तत्र चक्रं लेखनीयं सदा बुधैः ।  
इदमेव महाचक्रं षोडशारादिकं कृती ॥ ४२ ॥  
  
कुर्यादधिकरेखाभिर्मन्त्रशुद्ध्यन्तरे सुत ।  
इयं ते कथिता पुत्र मन्त्रसिद्धिरभीष्टदा ॥ ४३ ॥   
  
जानाति सम्यक् य इमां स जयी काममाप्नुयात् ।  
रहस्यं परमं पुत्र प्रयोगादिप्रकारतः ॥ ४४ ॥  
  
वक्ष्यामि तत् समासेन शृणु वेताल भैरव ।   
दन्तः पक्षविडालस्य तत्त्वचा परिवेष्टितः ॥ ४५ ॥  
  
निर्माल्येन तु वैष्णव्या तत् संवेष्ट्य गुणत्रयम् ।  
तत् तद् वा वामसूत्रस्य तत्तन्मन्त्रेण मन्त्रितम् ॥ ४६ ॥  
  
गृहीत्वा दक्षिणे पाणौ मन्त्राणां शतमादितः ।  
सञ्चयेदथ वैष्णव्या अष्टम्यां नियतेन्द्रियः ॥ ४७ ॥  
  
ततस्तु दक्षिणे बाहौ धार्यं यन्त्रोत्तमं बुधैः ।  
ततो द्वादशसिद्धिः स्याद्धर्ताचेन्नात्रितित्तिलीम् ॥ ४८ ॥  
  
जयः सङ्ग्रामवादेषु शरीरस्याप्यरोगिता ।  
वशकृद्राजपुत्राणां राज्ञामपि च सन्ततम् ॥ ४९ ॥  
  
भूतप्रेतपिशाचाश्च नो यान्ति नेत्रगोचरम् ।  
योषितां समदानां तु वशकृच्चिन्तनात् सकृत् ॥ ५० ॥  
  
रुधिराणां श्लेष्मणा च धातूनां स्तम्भनं तथा ।  
तेजसां स्तम्भकं चैव चक्षुस्तेजःप्रदं तथा ॥ ५१ ॥  
  
मूर्ध्नि पक्षविडालस्य हस्तं दत्त्वा शतत्रयम् ।  
वैष्णवीतन्त्रमन्त्रं तु जप्त्वा तं स्थापयेद् गृहे ॥ ५२ ॥  
  
तं विडालं तु या पश्येन्मलिनी वनिता सुत ।  
नापुत्रा सा भवित्री तु कदाचिदपि भैरव ॥ ५३ ॥  
  
तादृक् पक्षविडालस्तु यस्य तिष्ठति मन्दिरे ।  
मृतापत्यापि तद्गेहे जीवत्पुत्रा प्रजायते ॥ ५४ ॥  
  
कोकिलो भृङ्गराजो वा चकोरो वा शुकोऽथवा ।  
वैष्णवीतन्त्रमन्त्रेण मन्त्रितो यत्र तिष्ठति ॥ ५५ ॥  
  
विघ्नं न मन्दिरे तस्य भवितृ सुप्रजा भवेत् ।  
न सर्पास्तत्र गच्छन्ति गताः खादन्ति नो नरान् ।  
नारी न बन्धकी तस्य मन्दिरेऽपि प्रजायते ॥ ५६ ॥  
  
पञ्चमूर्तेश्चण्डिकाया निर्माल्यानि च पञ्चमः ॥ ५७ ॥  
  
तेषां वलीनां मांसेन स्थाल्यां पक्त्वा दिनत्रयम् ।   
अष्टम्यां तत्पुनर्देव्यै दत्त्वा तन्मन्त्रमन्त्रितैः ॥ ५८ ॥  
  
तोयैरभ्युक्ष्य भुञ्जीयान्मनसा चिन्तयेच्छिवाम् ।  
तस्मिन् भुक्ते तु दीर्घायुर्जरा शोकविवर्जितः ॥ ५९ ॥  
  
तेजस्वी शत्रुदमनः कविर्वाग्मी च जायते ।  
ललाटे मूर्ध्नि कण्ठे च बाह्वोः पाण्योस्तथा हृदि ॥ ६० ॥  
  
वैष्णवीतन्त्रमन्त्रस्य यानि चाष्टाक्षराणि च ।  
लिखित्वा तानि चैतेषु स्थानेषु मन्त्रविद् बुधः ॥ ६१ ॥  
  
कुङ्कुमं क्षीरमलयजातपङ्कः सुयावकैः ।  
अष्टम्यां संयतो भूत्वा नवम्यां प्रथमं नरः ॥ ६२ ॥  
  
प्रतिष्ठाने न्यस्य करमष्टावष्टौ जपेद् बुधः ।  
आवर्तनेन मन्त्राणां ततोऽनु पूजयेच्छिवाम् ॥ ६३ ॥  
  
ततस्तस्मिन् दिने देव्यै विजातीयं वलित्रयम् ।  
दत्त्वा सहस्रं मन्त्रस्य सङ्ख्यया जपमारभेत् ॥ ६४ ॥  
  
जपान्ते तु हविर्भुक्त्वा संयतो रजनीं नयेत् ।  
एवं सकृत्कृते पुत्र रणे तस्य पराजयः ॥ ६५ ॥  
  
कदाचिदपि नो भूयान्न च वादेषु शास्त्रतः ।  
इधिमेवं सकृत्कृत्वा रणकाले यथा तथा ॥ ६६ ॥  
  
सदा लिखेत् क्षत्रियस्तु विजयाय रणेषु च ।  
अपरं तु रणाष्टाङ्गं गुह्यमेतत् प्रकीर्तितम् ॥ ६७ ॥  
  
अनेनैव तु गुह्येन विजयी त्वं भविष्यसि ।  
इति नौ कथितं सर्वं गुह्याद् गुह्यतरं शुभम् ॥ ६८ ॥  
  
सुखसम्पत्करं मन्त्रं यन्त्रतन्त्रसमन्वितम् ।  
यच्छ्रोतुं त्रिदशाः सर्वे नित्यं वाञ्छन्ति चामृतम् ॥ ६९ ॥  
  
तदिदन्ते समाख्यातं पुत्र वेताल भैरव ।  
एतत् सर्वं नदो ज्ञात्वा तत्त्वतः पुत्र भैरव ॥ ७० ॥  
  
स कामानखिलान् प्राप्य नित्यं कैवल्यमाप्नुयात् ।  
शृणोति यःसकृदिदं कथ्यमानो दिव्जोत्तमैः ॥ ७१ ॥  
  
न तस्य विघ्ना जायन्ते नापुत्रः स च जायते ।  
दीर्घायुर्बलयुक्तश्च नित्यं प्रमुदितः कृती ।  
वाञ्छितार्थमवाप्नोति देवीगृहमवाप्नुयात् ॥ ७२ ॥  
  
गच्छतं कामरूपान्तःपीठं नीलाचलाह्वयम् ॥ ७३ ॥  
  
कामाख्यानिलयं गुह्यं कुब्जिकापीठसञ्ज्ञकम् ।  
आकाशगङ्गा यत्रास्ति तज्जलैरभिषिच्य च ॥ ७४ ॥  
  
तत्राराधयतं पुत्रौ महामायां जगन्मयीम् ।  
सा प्रसन्नाचिराद् देवी वरदा नौ भविष्यति ॥ ७५ ॥  
  
और्व्य उवाच -  
  
इत्युक्त्वा वृषभारूढस्तदा वेतालभैरवौ ।  
स पुत्रौ तु परित्यज्य तत्रैवान्तरधीयत ॥ ७६ ॥  
  
ततस्तौ नाटकं शैलं परित्यज्य तपस्विनौ ।  
आसेदतुर्महात्मानं वसिष्ठं ब्रह्मणः सुतम् ॥ ७७ ॥  
  
स तु सन्ध्याचलगतस्तौ दृष्ट्वा समुपस्थितौ ।  
सभाजयामास मुनिः शिष्यवत् तौ हरात्मजौ ॥ ७८ ॥  
  
ततस्तस्योपदेशेन वसिष्ठस्य महात्मनः ।  
जग्मतुस्तौ महाशैलं नीलं कामाख्ययागतम् ॥ ७९ ॥  
  
तत्र गत्वा महात्मानौ वैष्णवीतन्त्रगोचरम् ।  
आदाय जातां तां देवीं महामायां जगन्मयीम् ॥ ८० ॥  
  
भैरवाख्यस्य लिङ्गस्य निक्ऽतस्थौ शिवात्मनः ।  
आकाशगङ्गामाप्लाव्य स्थण्डिले मण्डलोत्तमम् ॥ ८१ ॥  
  
विधाय नरशार्दूलौ जपेतुर्मन्त्रमुत्तमम् ।  
तौ जप्त्वा विधिवन्मन्त्रं सिद्धमष्टाक्षरात्मकम् ॥ ८२ ॥  
  
वेतालस्य तथासाध्यमष्टलक्षाणि सङ्ख्यया ।  
त्रिभिर्वर्षैस्तु लक्षाणां चतुर्णामन्ततस्ततः ॥ ८३ ॥  
  
त्रिधा पुरश्चरणं च तौ भक्त्या समकुर्वताम् ।  
यद्यदुत्तरतन्त्रोक्तं कल्पोक्तं पूजने कृतम् ॥ ८४ ॥  
  
तत्सर्वं चक्रतुस्तौ तु तं त्रिहायणसंवृतौ ।  
कामाख्या त्रिपुरादीनामन्यासामपि पूजनम् ॥ ८५ ॥  
  
सकृत्कृत्वा पीठयात्रां चेरतुर्विधिवत् तदा ।  
एवं तौ बद्धकवचौ कृतन्यासौ हरात्मजौ ॥ ८६ ॥  
  
सुप्रीता चानुजग्राह महामायाठ तौ तदा ।  
ध्यानस्थयोस्तु जपतोर्यजतोश्च जगन्मयो ॥ ८७ ॥  
  
शिवलिङ्गं विनिर्भिद्य तदा प्रत्यक्षतां गता ।  
तस्यां विनिर्गतायां तु शिवलिङ्गं त्रिधाऽभवत् ॥ ८८ ॥  
  
भैरवो भैरवी चेति हेरुकश्च तथा त्रयः ।  
तां ददर्श तदा देवीं वेतालो भैरवस्तदा ॥ ८९ ॥  
  
यथा ध्यानगता दृष्टा बहिश्चापि तथा तथा ।  
तां दृष्ट्वा चारुसर्वाङ्गी पीनोन्नतपयोधराम् ॥ ९० ॥  
  
वरदाभयहस्तां च सिद्धसूत्रासिधारिणीम् ।  
रक्तपद्मप्रतीकाशां सितप्रेतासनस्थिताम् ॥ ९१ ॥  
  
निमील्य नयनद्वन्द्वं तदा वेतालभैरवौ ।  
त्राहि त्राहि महामाये ऊचतुस्तौ मुहुर्मुहुः ॥ ९२ ॥  
  
ततस्तया महादेव्या तेजसाप्यायितौ तु तौ ।  
पस्पर्श वरहस्तस्य चाग्रभागेन वैष्णवी ॥ ९३ ॥  
  
आप्यायितौ ततस्तौ तु स्पृष्टावपि तथा पुनः ।  
आसेदतुश्च देवत्वं मनुष्यत्वं विहाय च ॥ ९४ ॥  
  
देवभूतौ तदा तौ तु महामायां जगन्मयीम् ।  
स्तुतिभिर्नतिभिश्चेति तदा तुष्टुवतुः शिवाम् ॥ ९५ ॥  
  
वेतालभैरवावूचतुः-  
  
जय जय देवि सुरगणार्चितपङ्कजे विश्वस्य भूतिभाविनी शशिमौलि-  
केलिभाविनि गिरिजे ।  
नेत्रत्रयनिर्जितविवस्वद्विधुवह्लिकान्तितुलितकमलजे  
मध्यनेत्रनतभ्रूभङ्गभक्तरक्तमतिचयज्वायकविमलजे ॥ ९६ ॥  
  
आज्ञाचक्रान्तशान्तनवकोटि-  
करोटितुल्यकान्त शान्तशशधरे ।  
बहुमायकायभोगयोगतरङ्ग-  
आरस्य पद्मवसुचरे ॥ ९७ ॥  
  
रिनाडिनीतमध्यबधविष्किर-  
वल्लभशुभसुषुम्नसमाधारपरे ।  
इबुधरत्नविमोदिविश्वमूर्ति-  
महोमयानवसि षट्चक्रधरे ॥ ९८ ॥  
  
आदिषोडशचक्रचुम्बितचारुदेहपीनतुङ्ग-  
कुचाचलालिङ्गितभूमिमध्यनागशाकगते ।  
सिद्धसूत्रवराभयासिशान्तपातक पङ्कजातकमूलमणिचतुर्बाहुयुते ।  
ज्ञानतालकमन्त्रतन्त्रयोगियोग-  
निबद्धसारसूतभङ्ग विनोदकृते ।  
आत्मतत्त्वपरैकशाररत्नहारक-  
मुक्तिसूक्तिविवेकसितप्रेतरते ॥ ९९ ॥  
  
रत्नसारसमस्तसङ्गतरङ्गराग-  
वियोगिमन्त्रशान्तपुरविशेषकृते ।  
योगिनीगणनृत्यभृत्यभावन-  
निबद्धनद्धहारकङ्कणमुख्यभूषणपते ।  
साट्टहासविनोदमोदितमुक्त-  
केशसुरेशनिबद्धदेहपुटे ।  
देहि देवि शोकशोचनबन्ध-  
मोचनपापशातनशुद्धमते ॥ १०० ॥  
  
सर्वविद्यात्मिकां गुह्यां मन्त्रयन्त्रमयीं शिवाम् ।  
प्रणमामि महामायां लोके वेदे च कीर्तिताम् ॥ १०१ ॥  
  
परापरात्मिकां नित्या& साध्याधारैकसंस्थिताम् ।  
कामाह्लादकरीं कान्तां त्वां नमामि जगन्मयीम् ॥ १०२ ॥  
  
प्रपञ्चपरमव्यक्तं जगदेकविवर्धिनि ।  
प्रभावेनार्धरक्ताङ्गि देवि तुभ्यं नमोऽस्तु ते ॥ १०३ ॥  
  
कामाख्या नित्यरूपाख्या महामाया सरस्वती ।  
या लक्ष्मीर्विष्णुवक्षःस्था नमावो ह्यच्युतां शिवाम् ॥ १०४ ॥  
  
मन्त्राणि यस्यास्तन्त्राणि सहस्राणि च षोडश ।  
मन्त्रयन्त्रात्मके तुभ्यं नमोऽस्तु मम पार्वति ॥ १०५ ॥  
  
और्व उवाच -  
  
इति स्तुता ततस्ताभ्यां महामाया जगत्प्रसूः ।  
उवाच मुदिता चेति वरं वरयतं युवाम् ॥ १०६ ॥  
  
प्रत्यक्षतो महामायां पूर्ववद् ध्यानगोचराम् ।  
तौ दृष्ट्वा भर्गतनयौ प्राहतुश्चेदमुत्तमम् ॥ १०७ ॥  
  
वैतालभैरवावूचतुः ।  
  
देव्यनेन शरीरेण भवत्याः शङ्करस्य च ।  
प्रार्थये शाश्वतीं सेवां नित्यं यावद्रविः शशी ॥ १०८ ॥  
  
नान्यं वरं सोधयावओ माये त्वत्तो जगन्मयी ।  
अन्यथा तव भक्त्यैव स्थास्यावो गिरिकन्दरे ॥ १०९ ॥  
  
और्व उवाच -  
  
एवमुक्ता ततस्ताभ्यां महामाया जगन्मयी ।  
एवमस्त्विति चोवाच भवत्येवं मुहुर्मुहुः ॥ ११० ॥  
  
एवं इद्धिर्जगद्धात्री प्रोक्ता स्वस्याथ चूचुके ।  
निष्पीड्य आरयामास क्षीरधाराद्वयं शिवा ॥ १११ ॥  
  
ततस्तु निःसृतं क्षीरं पाययामास भैरवम् ।  
वेतालं च महाराज पिबतस्तौ च तत् तदा ॥ ११२ ॥  
  
पीत्वा तौ च तदा क्षीरं देवत्वं प्राप्य शाश्वतम् ।  
अजरौ चामरौ भूतौ महातेजस्विनौ शुभौ ॥ ११३ ॥  
  
तस्यास्तु क्षीरममृतं तत् पीत्वा तौ महाबलौ ।  
पीयूषपानात् सजातौ ततस्तौ प्राह वैष्णवी ॥ ११४ ॥  
  
गणानां देवदेवस्य भवतस्चाधिपौ युवाम् ।  
द्वाःस्थौ च नित्यमासन्नौ नन्दिवद् भवतं सुतौ ॥ ११५ ॥  
  
इत्युक्त्वा हरसम्मत्या महामाया जगन्मयी ।  
योगिनीगणसंयुक्ता तत्रैवान्तरधीयत ॥ ११६ ॥  
  
अन्तर्हितायां तस्यां तु तदा वेतालभैरवौ ।  
मुदितौ परमप्रीतौ कृतकृत्यौ बभूवतुः ॥ ११७ ॥  
  
अथागच्छद् देवगणैः सार्धं सप्रमथो हरः ।  
सभाजयितुमत्यर्थं पुत्रौ वेतालभैरवौ ॥ ११८ ॥  
  
तावासाद्य महादेवस्तदा नीलाह्वयं गिरिम् ।  
सकलं दर्शयामास पीठं तु स्थानभेदतः ॥ ११९ ॥  
  
प्रत्यक्षतो महामायां पूर्ववद् ध्यानगोचराम् ।  
तौ दृष्ट्वा भर्गतनयौ प्राहतुश्चेदमुत्तमम् ॥ १०७ ॥  
  
वैतालभैरवावूचतुः ।  
  
देव्यनेन शरीरेण भवत्याः शङ्करस्य च ।  
प्रार्थये शाश्वतीं सेवां नित्यं यावद्रविः शशी ॥ १०८ ॥  
  
नान्यं वरं सोधयावो माये त्वत्तो जगन्मयि ।  
अन्यथा तव भक्त्यैव स्थास्यावो गिरिकन्दरे ॥ १०९ ॥  
  
और्व उवाच -  
  
एवमुक्ता ततस्ताभ्यां महामाया जगन्मयी ।  
एवमस्त्विति चोवाच भवत्येवं मुहुर्मुहुः ॥ ११० ॥  
  
एवं सिद्धिर्जगद्धात्री प्रोक्ता स्वस्याथ चूचुके ।  
निष्पीड्य आरयामास क्षीरधाराद्वयं शिवा ॥ १११ ॥  
  
ततस्तु निःसृतं क्षीरं पाययामास भैरवम् ।  
वेतालं च महाराज पिबतस्तौ च तत् तदा ॥ ११२ ॥  
  
पीत्वा तौ च तदा क्षीरं देवत्वं प्राप्य शाश्वतम् ।  
अजरौ चामरौ भूतौ महातेजस्विनौ शुभौ ॥ ११३ ॥  
  
तस्यास्तु क्षीरममृतं तत् पीत्वा तौ महाबलौ ।  
पीयूषपानात् सजातौ ततस्तौ प्राह वैष्णवी ॥ ११४ ॥  
  
गणानां देवदेवस्य भवतस्चाधिपौ युवाम् ।  
द्वाःस्थौ च नित्यमासन्नौ नन्दिवद् भवतं सुतौ ॥ ११५ ॥  
  
इत्युक्त्वा हरसम्मत्या महामाया जगन्मयी ।  
योगिनीगणसंयुक्ता तत्रैवान्तरधीयत ॥ ११६ ॥  
  
अन्तर्हितायां तस्यां तु तदा वेतालभैरवौ ।  
मुदितौ परमप्रीतौ कृतकृत्यौ बभूवतुः ॥ ११७ ॥  
  
अथागच्छद् देवगणैः सार्धं सप्रमथो हरः ।  
सभाजयितुमत्यर्थं पुत्रौ वेतालभैरवौ ॥ ११८ ॥  
  
तावासाद्य महादेवस्तदा नीलाह्वयं गिरिम् ।  
सकलं दर्शयामास पीठं तु स्थानभेदतः ॥ ११९ ॥  
  
कामाख्याया गुहां तत्र दर्शयित्वा मनोभवाम् ।  
ततः स्वीयां कामगुहां छायाच्छत्रं स्वमालयम् ॥ १२० ॥  
  
स्वकीयं पञ्चमूर्तीनां संस्थानं चाप्यदर्शयत् ।  
कामरूपस्य सकलं पीठं देवमयं तथा ॥ १२१ ॥  
  
प्रत्येकं दर्शयामास क्रमतस्त्रिपुरान्तकः ।  
प्रथमं करतोयाख्यां सत्यगङ्गा सदाशिवाम् ॥ १२२ ॥  
पुण्यतोयमयीं शुद्धां दक्षिणाब्ध्येकगामिनीम् ।  
  
इति श्रीकालिकापुराणे वेतालभैरवयोः सिद्धिलाभो नाम   
षट्सप्ततितमोऽध्यायः ॥ ७६ ॥  
  
सप्तसप्ततितमोऽध्यायः  
  
और्व उवाच -  
  
ततस्तु कामरूपस्य वायव्यां त्रिपुरान्तकः ।  
आत्मनो लिङ्गमतुलं जल्पीशाख्यं व्यदर्शयत् ॥ १ ॥  
  
यत्र नन्दी समाराध्य महादेवं जगत्पतिम् ।  
अभिन्नेन शरीरेण गाणपत्यमवाप्नुयात् ॥ २ ॥  
  
नन्दिकुण्डं महाकुण्डं यत्र नन्दी पुराऽकरोत् ।  
अभिषेकं लब्धवरं पीतं तोयमनुत्तमम् ॥ ३ ॥  
  
तत्र स्नात्वा च पीत्वा च कृतकृत्यो नरोत्तमः ।  
हरस्य सदनं याति नन्दिनोऽपि महाश्रियः ॥ ४ ॥  
  
तस्यासन्ने महादेवीं नातिदूरे व्यवस्थिताम् ।  
सिद्धेश्वरीं योनिरूपां महामायां जगन्मयीम् ॥ ५ ॥  
  
त्र्यम्बको दर्शयामास भैरवाय महात्मने ।  
यत्र नन्दी महामायामाज्ञया शशिधारिणः ॥ ६ ॥  
  
स्तुतिभिर्नतिभिः पूज्य गाणपत्यमवाप्नुयात् ।  
सुवर्णमानसस्तत्र नदमुख्यो मनोहरः ॥ ७ ॥  
  
नन्दिनोऽनुग्रहायाशु मानसाख्यं अरस्तु तत् ।  
आगतं चाज्ञया शम्भोः पूर्वमेव तपस्यतः ॥ ८ ॥  
  
जटोद्भवा तत्र नदी हिमवत्प्रभवा शुभा ।  
यस्यां स्नात्वा नरःपुण्यमाप्नोति जाह्नवीसमम् ॥ ९ ॥  
  
गौरीविवाहसमये सर्वैर्मातुगणैः कृतः ।  
जलाभिषेको भर्गस्य जटाजूटेषु यः पुरा ॥ १० ॥  
  
तैस्तओयैरभवद्यस्माज्जटोदाख्या नदी ततः ।  
चैत्रे मासि सिताष्टम्यां स्नात्वा यस्यां नरो व्रजेत् ॥ ११ ॥  
  
पूर्णायुर्वै नरश्रेष्ठ शिवस्य सदनं प्रति ।  
द्वापरस्य तु या गङ्गा त्रिःस्रोताख्या सरिद्वरा ॥ १२ ॥  
  
हिमवत्प्रभवा शुद्धचन्द्रविम्बाद् विनिर्गता ।  
यस्यां स्नात्वा महामाध्यां मातृयोनौ न जायते ॥ १३ ॥  
  
चन्द्रसूर्यग्रहे स्नात्वा कैवल्यं प्राप्नुयान्नरः ।  
सितप्रभा नाम नदी महादेवावतारिता ॥ १४ ॥  
  
हिमवत्प्रभवा सापि सिता दक्ष समुद्रगा ।  
तस्यां दशहरायां तु दशम्यां शुक्लपक्षके ॥ १५ ॥  
  
स्नात्वा विष्णुगृहे याति नरो वै मुक्तपातकः ।  
नवतोया नाम नदी ततः पूर्वस्थिता पुरा ॥ १६ ॥  
  
नवं नवं नवं नित्यं कुर्वन्ती सा पुनाति हि ।  
नवतोया ततः प्रोक्ता हिमवत्प्रभवैव सा ॥ १७ ॥  
  
तस्यां स्नात्वा महामाघ्यां नरो गच्छति देवताम् ।  
सम्पूर्णं माघमासं तु स्नात्वा विष्णुगृहं व्रजेत् ॥ १८ ॥  
  
तासां नदीनां तु पतिरगदो नाम वै नदः ।  
पीठपूर्वे स्थितः पुण्यो ब्रह्मपादसमुद्भवः ॥ १९ ॥  
  
हिमवत्प्रभवः सोऽपि देवगन्धर्वसेवितः ।  
तत्र स्नात्वा च पीत्वा च नरो ब्रह्मगृहं व्रजेत् ॥ २० ॥  
  
कार्तिकं सकलं मासं योऽगदाख्ये महानदे ।   
स्नानं करोति मौजस्तस्य पुण्यफलं शृणु ॥ २१ ॥  
  
इह लोके त्वरोगः स प्राप्य चैवोत्तमं सुखम् ।  
शेषे ब्रह्मगृहं प्राप्य ततो मोक्षमवाप्नुयात् ॥ २२ ॥  
  
नन्दिकुण्डे नरः स्नात्वा भक्तं कुर्यात् तदा निशि ।  
ततः परस्मिन् दिवसे गच्छेज्जल्पीशमन्दिरम् ॥ २३ ॥  
  
तत्र स्नात्वा महानद्यां जल्पीशं प्रतिपूज्य च ।  
तस्यां निशि हविष्याशी संयतस्तां निशां नयेत् ॥ २४ ॥  
  
ततोऽनुदिवसे प्राप्ते गच्छेत् सिद्धेश्वरीं शिवाम् ।  
तां पूजयेत् तथाष्टम्यामुपवासं तथाचरेत् ॥ २५ ॥  
  
चतुर्भुजा तु सा देवी पीनोन्नतपयोधरा ।  
सिन्दूरपुञ्जसङ्काशा धत्ते कर्त्री च खर्परम् ॥ २६ ॥  
  
दक्षिणे वामबाहुभ्यामभीतिवरदायिनी ।  
जटामण्डितशीर्षा च अक्तपद्मोपरिस्थिता ॥ २७ ॥  
  
पञ्चाक्षरजपान्तादिर्मन्त्रेऽस्याः परिकीर्तितः ।  
कामख्यातन्त्रमेवास्याः पूजने तन्त्रमीरितम् ॥ २८ ॥  
  
एवं कृत्वा नरो धीरः पुनर्योनौ न जायते ।  
जामदग्न्यभयाद् भीताः क्षत्रियाः पूर्वमेव ये ॥ २९ ॥  
  
लेच्छच्छद्माण्युपादाय जल्पीशं शरणं गताः ।  
ते म्लेच्छवाचः सततमार्यवाचश्च सर्वदा ॥ ३० ॥  
  
जल्पीशं सेवमानास्ते गोपायन्ति च तं हरम् ।  
त एव तु गणास्तस्य महाराजमनोहराः ॥ ३१ ॥  
  
तोषयित्वा तथा सर्वान् जल्पीशं पूजयेन्नरः ।  
वरदाभयहस्तोऽयं द्विभुजः कुन्दसन्निभः ॥ ३२ ॥  
  
तत्पुरुषस्य तु मन्त्रेण पूजयेद् देवमुत्तमम् ।  
एवं पुण्यकरः पीठो जल्पीशस्य महात्मनः ।  
एवं ज्ञात्वा नरो याति शङ्करस्य परं प्रति ॥ ३३ ॥  
  
इति श्रीकालिकापुराणे सप्तसप्ततितमोऽध्यायः ॥ ७७ ॥  
  
अष्टसप्ततितमोऽध्यायः  
  
मार्कण्डेय उवाच -  
  
एतच्छ्रुत्वा तु संवादमुत्तमं शङ्करस्य च ।  
भैरवस्य तु वेतालसहितस्य महात्मनः ॥ १ ॥  
  
भूयश्च सगरो राजा मुनिमौर्वं महामतिम् ।  
पप्रच्छ मोदसंहृष्टः सूनृतं चेदमुत्तमम् ॥ २ ॥  
  
सगर उवाच -  
  
विचित्रमिदमाख्यातं भगवन्मुनिसत्तम ।  
कामरूपस्य पीठस्य संस्थानं निर्णयं तथा ॥ ३ ॥  
  
भूयश्च श्रोतुमिच्छामि विस्तरेण महामते ।  
वायव्यस्याथ मध्यस्य पूर्वभागस्य निर्णयम् ॥ ४ ॥  
  
यथा यस्मिन् निष्ठितोऽस्ति महादेवोऽम्बिका तथा ।  
तत्सर्वं मुनिशार्दूल कथय श्रोतुमुत्सहे ॥ ५ ॥  
  
और्व उवाच -  
  
उक्तो वायव्यभागस्य निर्णयो नृपसत्तम ।  
नैर्-ऋत्योत्तरमध्याद्रेः शृण्विदानीं विनिर्णयम् ॥ ६ ॥  
  
बहुरोक्ता नाम ननी करतोया प्रदक्षिणे ।  
उत्तरश्रावणी चास्ते तत् पूर्वं कामरूपकम् ॥ ७ ॥  
  
सुरसो नाम जीमूतः कामरूपं ततः स्थितः ।  
निःसृता बहुरोकेति नदी तस्माद् वृषप्रदा ॥ ८ ॥  
  
आसन्ने सुरसाख्यस्य शिवलिङ्गो महावृषः ।  
माहेश्वरी तत्र देवी योनिमण्डलरूपिणी ॥ ९ ॥  
  
स्नात्वा तु बहुरोकायामारुह्य सुरसाचलम् ।  
महावृषं पूजयित्वा महादेवीं महेश्वरीम् ॥ १० ॥  
  
धूतपापो जितद्वन्द्वः पुनर्योनौ न जायते ।  
चतुर्भूजो वृषारूढो वरदाभयशूलधृक् ॥ ११ ॥  
  
शुद्धस्फटिकसङ्काशो जटावान् स महावृषः ।  
अघोरस्य तु मन्त्रेण पूजाऽस्य परिकीर्तिता ॥ १२ ॥  
  
कामेश्वर्याः स्वरूपं तु माहेश्वर्याः प्रकीर्तितम् ।  
पूजापि यद्वदेवास्यास्तद्वत्फलप्रदायिका ॥ १३ ॥  
  
तत्र वसिष्ठकुण्डं तु वसिष्ठमुनिसेवितम् ।  
यत्र स्थितो वसिष्ठस्तु नरकेण निवारितः ॥ १४ ॥  
  
अप्राप्य गन्तुं जीमुतं नीलाख्यं वाशपत्तुतम् ।  
स्वस्नानार्थं कृतं तत्र कुण्डं देवगणार्चितम् ॥ १५ ॥  
  
तत्र स्नात्वा नरो याति नाकपृष्ठं यथेच्छया ।  
सुरसस्य च पूर्वस्यां कृत्तिवासाह्वयो गिरिः ॥ १६ ॥  
  
कृत्तिवासाः स्वयं तत्र सत्या सहावसत् पुरा ।  
चन्द्रिकाख्या नदी यत्र तस्यां स्नात्वा दिवं व्रजेत् ॥ १७ ॥  
  
चन्द्रिकायां नरः स्नात्वा सम्पूज्य कृत्तिवाससम् ।  
भाद्रशुक्लचतुर्थ्यां तु निष्कलङ्को भवेन्नरः ॥ १८ ॥  
  
पूर्णभाद्रपदं मासं चन्द्रिकायां नरोत्तमः ।  
स्नात्वा गच्छति भूतेशं दृष्ट्वै कृत्तिवाससम् ॥ १९ ॥  
  
उत्तरस्राविणी नित्यं चन्द्रिकाख्या सरिद्वरा ।  
नातिदूरे चन्द्रिकायाः पूर्वस्यां दिशि फेनिला ॥ २० ॥  
  
सञ्ज्ञया च सरिच्छ्रेष्ठा शतानन्दावतारिता ।  
ब्रह्मणो दुहिता स तु गङ्गा पर्वतसम्भवा ॥ २१ ॥  
  
फेनिलायां नरः स्नात्वा ब्रह्मोत्थानदिने पुनः ।  
फाल्गुने मासि नरकं जित्वा स्वर्गमवाप्नुयात् ॥ २२ ॥  
  
ततः सिताह्वया पूर्वं सरिदुत्तरगामिनी ।  
तस्यां स्नात्वा महाचैत्र्यां गङ्गास्नानफलं लभेत् ॥ २३ ॥  
  
ततः पूर्वं सुमदना योजनद्वितयान्तरे ।  
नदी जनकराजेन समाराध्य वृषध्वजम् ॥ २४ ॥  
  
हिताय भैरवाख्यस्य सुतीक्ष्णादवतारिता ।  
सुतीक्ष्णं गिरिमारुह्य स्नात्वा सुमदनाजले ॥ २५ ॥  
  
माघशुक्लचतुर्थ्यां तु पूजयित्वा महेश्वरम् ।  
सम्प्राप्य सकलान् कामान् शिवलोकाय गच्छति ॥ २६ ॥  
  
एता नद्यः कामरूपे नैरृत्यामुत्तरस्रवाः ।  
पीठस्य पूर्वतस्तत्र त्रिपुरा यत्र पूज्यते ॥ २७ ॥  
  
एवं ते कथितं राजन् महापुण्यदमुत्तमम् ।  
कामरूपस्य नैर्-ऋत्यां यत्र शम्भुः सदाम्बिका ॥ २८ ॥  
  
उनरेव महाराज या नद्यो दक्षिणस्रवाः ।  
हिमवत्प्रभवा याताः क्रमशः शृणु भूपते ॥ २९ ॥  
  
अगदस्य नदस्योर्ध्वं भद्राख्या तु महानदी ।  
भाद्रे कृष्णचतुर्दश्यां यस्यां स्नात्वा दिवं व्रजेत् ॥ ३० ॥  
  
ततः पूर्वं सुभद्राख्या नदी पुण्यतमा सदा ।  
वैशाख्यस्य तृतीयायां यस्यां स्नात्वा दिवं व्रजेत् ॥ ३१ ॥  
  
ततस्तु मानसा नाम नदी पुण्यतमा मता ।  
सरसो मानसाख्यात् तु तणबिन्द्ववतारिता ॥ ३२ ॥  
  
वैशाखं सकलं मासं तस्यां स्नात्वा नरोत्तमः ।  
विष्णुलोकमवाप्यैव ततो मोक्षमवाप्नुयात् ॥ ३३ ॥  
  
हिमवन्निकटे शैलो विभ्राटः स महाद्युतिः ।  
यस्मिन् वसति भूतेशः सदा भैरवरूपधृक् ॥ ३४ ॥  
  
तस्मात् तु भैरवी नाम नदी पुण्योदका शुभा ।  
प्राङ् मानसाद्या स्रवति गङ्गेव फलदायिनी ॥ ३४ ॥  
  
यस्यां वसन्तसमये स्नात्वा गच्छति वे दिवम् ।  
यस्यां सम्पूज्य कामाख्यामिष्टं ज्ञानमवाप्नुयात् ॥ ३६ ॥  
  
सम्पूज्याथ महामायां द्विगुणं प्राप्नुयात् फलम् ।  
ऊर्ध्वं ततो देवगङ्गा वर्णासाख्या सरिद्वरा ॥ ३७ ॥  
  
हिमवत्प्रभवा नित्यं फलदा मानसोपमा ।  
सुभद्राद्यास्तु याः प्रोक्ता वर्णासान्ताः सरिद्वराः ॥ ३८ ॥  
  
हिमवत्प्रभवास्तास्तु सर्वा एवोत्तरप्लवाः ।  
पूर्वे तु मदनायास्तु ब्रह्मक्षेत्रस्य पश्चिमे ॥ ३९ ॥  
  
रविक्षेत्रं यत्र देव आदित्यः सततं स्थितः ।  
भैरवस्य हितार्थाय यत्र सर्वेश्वराः स्थिताः ॥ ४० ॥  
  
कामरूपे महापीठे ब्रह्मेन्द्रवरुणादयः ।  
तदा अत्त्वाह्वये शैले श्री सूर्योऽपि व्यवस्थितः ॥ ४१ ॥  
  
त्रिस्रोता नाम यस्यास्ति नदी पूर्वदिशि स्थिता ।  
कपोतकरणं पश्चादस्य कुण्डद्वयं स्थितम् ॥ ४२ ॥  
  
कपोतकुण्डे विधिवत् स्नात्वा करणकुण्डके ।  
तत्त्वाचलं समारुह्य सम्पूज्य च दिवाकरम् ॥ ४३ ॥  
  
सकृदेव नरो याति भास्करस्य गृहं प्रति ।  
सूर्यरश्मिसमुद्भूतं कपोतकरणामृतम् ॥ ४४ ॥  
  
पुण्यतोयसमाख्यातं पापं कपोत मे हर ।  
इत्यनेन तु मन्त्रेण स्नात्वा कपोतपुष्करे ॥ ४५ ॥  
  
करणं समुपस्पृश्य तत्त्वशैले रविं यजेत् ।  
त्रिविधं ब्रह्मबीजं तु सहस्रपदमन्ततः ॥ ४६ ॥  
  
रश्मयेऽपि चतुर्थ्यं तु देवोजाया तु चेष्टतः ।  
अङ्गबीजमिदं प्रोक्तमादित्यस्यातिकामदम् ॥ ४७ ॥  
  
पद्मासनः पद्मकरः पद्मगर्भसमद्युतिः ।  
सप्ताश्वः सप्तरज्जुश्च द्विभुजो भास्करः सदा ॥ ४८ ॥  
  
वर्तुलं मण्डलं चास्य अष्टपत्रसमन्वितम् ।  
अङ्गुष्ठाग्राङ्गुलीनां च हृदादीनां तथा च षट् ॥ ४९ ॥  
  
अङ्गमन्त्रेण सहित उपान्ते वह्निसंयुतः ।  
सर्वन्यासे समुद्दिष्टो मन्त्रः सर्वफलप्रदः ॥ ५० ॥  
  
हृच्छिरस्तु शिखावर्मनेत्रास्योदरपृष्ठतः ।  
बाह्वोः पाण्योर्जङ्घयोस्तु पादयोश्चापि विन्यसेत् ॥ ५१ ॥  
  
जघने च समस्तानि क्रमान्मन्त्राक्षराणि च ।  
रमाच्चोत्तरतः प्रोक्तः पूजने परिकीर्तितः ॥ ५२ ॥  
  
विसर्जनं तथैशान्यां विद्याद्या दलशक्तयः ।  
निर्माल्यधृक् तत्त्वचण्डो माठराद्यास्तु पार्श्वयोः ॥ ५३ ॥  
  
बीजमुत्तरतन्त्रस्य पूर्वतः प्रतिपादितम् ।  
अनेन विधिना तत्त्वे पूजयित्वा नरोत्तमः ॥ ५४ ॥  
  
स कामानखिलान् प्राप्य इहलोके प्रमोदते ।  
सुखी शेषे तथा गच्छेद् भास्करस्यालयं प्रति ॥ ५५ ॥  
  
नातिदूरे भास्करस्य दक्षिणस्यां शुभाह्वयः ।  
तस्योर्ध्वसानौ वसति लिङ्गं शाङ्करमुत्तमम् ॥ ५६ ॥  
  
परिवार्य सदा यान्ति महाकायास्तु वानराः ।  
परिवार्यावतिष्ठन्ते सेवमानाश्च शङ्करम् ॥ ५७ ॥  
  
त्रिस्रोतायां नरः स्नात्वा यः पश्येत् तु शुभाचले ।  
महात्मानं महादेवं काममिष्टं लभेन्नरः ॥ ५८ ॥  
  
ततः पूर्वं सुरनदी नाम्ना सुकुममालिनी ।  
क्षीरोदाख्यापरा तस्मात् ते गते दक्षिणस्रवे ॥ ५९ ॥  
  
एते अपि महाराज पुण्यतोयेऽमृतस्रवे ।  
तयोः स्नात्वा नरो याति शङ्करस्यालयं प्रति ॥ ६० ॥  
  
ततोऽपि पूर्वतो देवी लीलाख्या चापरा नदी ।  
यस्यां स्नात्वा महानद्यां शिवलोकाय गच्छति ॥ ६१ ॥  
  
ततः पूर्वं शिवा चण्डी चण्डिकाख्या महानदी ।  
निर्याति धवलाख्यात् तु पर्वतात् सुमनोहरात् ॥ ६२ ॥  
  
शिवलिङ्गद्वयं तत्र नातिदूरे व्यवस्थितम् ।  
गोलोकं चाथ शृङ्गं च क्रोशमात्रान्तरे स्थितम् ॥ ६३ ॥  
  
चण्डिकायां नरः स्नात्वा आरुह्य धवलेश्वरम् ।  
दक्षिणं सागरं वीक्ष्य पृष्ट्वा गोलोकसञ्ज्ञकम् ॥ ६४ ॥  
  
ततोऽवतीर्य च पुनः शृङ्गिणं भूमिपीठकम् ।  
शिवपूजाविधानेन पूजयित्वा महेश्वरम् ॥ ६५ ॥  
  
अश्वमेधस्य यज्ञस्य फलं सम्प्राप्य मानवः ।  
सर्वान् कामानवाप्येह देहान्ते शिवतां व्रजेत् ॥ ६६ ॥  
  
एता याः कथिता नद्यः सर्वा वै दक्षिणस्रवाः ।  
तस्मादीशानकाष्ठायां पर्वतो गन्धमादनः ॥ ६७ ॥  
  
यत्र भृङ्गाह्वयं लिङ्गं शिवस्यास्ते महत्तरम् ।  
स एव पर्वतश्रेष्ठः प्राप्तः क्षेत्रस्य पश्चिमे ॥ ६८ ॥  
  
धृत्वा ब्रह्मशिलां देवीं सावित्रं प्रतिगामिनी ।  
गन्धमादनकस्यान्ते भृङ्गेशस्य पदद्वयम् ॥ ६९ ॥  
  
स्रवद्गङ्गाजलं चास्ते कुण्डं तत्रान्तरालकम् ।  
अन्तरालककुण्डे तु स्नात्वा पीत्वा च तज्जलम् ॥ ७० ॥  
  
भृङ्गेशस्य ततो दृष्ट्वा शिलासंस्थं पदद्वयम् ।  
पूजयित्वा महाभृङ्गं गाणपत्यमवाप्नुयात् ॥ ७१ ॥  
  
शम्भुपादसमुद्भूतमन्तरालदृशाकरम् ।  
वृषध्वजपदानां त्वं संयोजय महावृष ॥ ७२ ॥  
  
इत्यनेन तु मन्त्रेण स्नानं कृत्वान्तराजले ।  
भृङ्गदेवं ततः पश्येत् कुब्जपीठान्तवासिनम् ॥ ७३ ॥  
  
मणिकूटस्याथ गिरेर्गन्धमादनकस्य च ।  
मध्ये स्रवति लौहित्यो ब्रह्मणाग्निसमुत्थितः ॥ ७४ ॥  
  
अर्णाशाया दक्षिणस्यां लौहित्यो नाम सागरः ।  
मणिकूटः स्थितः पूर्वे हयग्रीवो हरिर्यतः ॥ ७५ ॥  
  
स हयग्रीवरूपेण विष्णुर्हत्वा ज्वरासुरम् ।  
निहत्य स हयग्रीवः क्रीडायै यत्र संस्थितः ॥ ७६ ॥  
  
हत्वा ज्वरं तथा विष्णुस्तत्र वासमथाकरोत् ।  
नरदेवासुरादीनां यथा भवति वै हितम् ॥ ७७ ॥  
  
ज्वरेणापीडित तनुर्ज्वरं हत्वा महासुरम् ।  
सर्वलोकहितार्थाय सोऽगदस्ना नमचरेत् ॥ ७८ ॥  
  
अगदस्नानसम्भूतं सञ्जातं च अहासरः ।  
तस्य स्वयं हयग्रीवो नाम चक्रेऽपुनर्भवम् ॥ ७९ ॥  
  
न पुनर्जायते यस्मात् तत्र स्नात्वा नरोत्तमः ।  
अपुनर्भवसञ्ज्ञं तत् सरस्तु परिकीर्तितम् ॥ ८० ॥  
  
मणिकटाचले विष्णुर्हयग्रीवस्वरूपधृक् ।  
शतव्यामप्रमाणेन विस्तरेणैव शोभितम् ॥ ८१ ॥  
  
तस्मात् पूर्वे भद्रकामः पर्वतस्तु त्रिकोणकः ।  
यत्र कालहयो नाम शिवलिङ्गो व्यवस्थितः ॥ ८२ ॥  
  
तस्यासन्ने दक्षिणस्यामपुनर्भवकुण्डकम् ।  
अपुनर्भूःसरस्तीरे पर्वते भद्रकामदे ॥ ८३ ॥  
  
हरवीथीति विख्याता शिला ब्रह्मस्वरूपिणी ।  
तत्र योगी महादेवो योगज्ञो ध्यानतत्परः ॥ ८४ ॥  
  
यं दृष्ट्वा योगवान् मर्त्यो मृतो मोक्षमवाप्नुयात् ।  
तस्यामेव शिलायां तु गोकर्णो नाम शङ्करः ॥ ८५ ॥  
  
गोकर्णो निहतो येन अन्धकस्य सखा पुरा ।  
गोकर्णस्य तथैशान्यां केदारः शम्भुरन्ततः ॥ ८६ ॥  
  
ततोऽन्धकसमः प्रोक्तः कमलाकरभोगधृक् ।  
यत्रास्ति शम्भुः केदारः स गिरिर्मदनाह्वयः ॥ ८७ ॥  
  
तत्रैव कमलः प्रोक्तः स महात्मालयप्रदः ।  
स्नात्वाऽपुनर्भवजले दृष्ट्वा गोकर्णयोगिनौ ॥ ८८ ॥  
  
केदारकमलौ दृष्ट्वा मुक्तिर्माधवदर्शने ।  
दृष्ट्वा तु माधवं देवं ततः कामं विलोकयेत् ॥ ८९ ॥  
  
कामं विलोक्य तत्रस्थो निरीक्षेदपुनर्भवम् ।  
एवं कृत्वा पीठयात्रामनेन क्रमयोगतः ॥ ९० ॥  
  
सप्त पूर्वान् सप्त परानात्मानं दश पञ्च च ।  
पितृनुद्धृत्य त्रिदिवं नयेत् स पुरुषोत्तमः ॥ ९१ ॥  
  
विष्णुस्थानसमुद्भुता पुनर्भवहरीश्वर ।  
पापं हर स्वर्गहेतोर्जितसङ्गमहोदधे ॥ ९२ ॥  
  
अनेनैव तु मन्त्रेण स्नायाद् वीरोऽपुनर्भवे ।  
हयग्रीवस्य तन्त्रं तु पुरैव प्रतिपादितम् ॥ ९३ ॥  
  
रूपं शृणु महाराज चिन्तयेत् तस्य यादृशम् ।  
कर्पूरकुन्दधवलः सितपद्मोपरिस्थितः ॥ ९४ ॥  
  
चतुर्भुजः कुण्डलादिनानालङ्कारभूषितः ।  
वरदाभयहस्तस्तु वामहस्तद्वयेन तु ॥ ९५ ॥  
  
पुस्तकं सितपद्मं च धत्ते हस्तद्वयेऽपरे ।  
श्रीवत्सकौस्तुभोरस्कः क्वचिच्च गरुदासनः ॥ ९६ ॥  
  
सर्व उत्तरतन्त्रोक्तः क्रमो ग्राह्यः प्रपूजने ।  
विष्वक्सेनो हयारेस्तु निर्माल्यधृग्विसर्जने ॥ ९७ ॥  
  
शिलारूपर्पतिच्छन्नः सदास्ते गरुडध्वजः ।  
क्रीडमानोऽथ गन्धर्वैः स्थितो लोकहिताय च ॥ ९८ ॥  
  
हयग्रीवस्य मन्त्रस्य सिद्धिर्लक्षद्वयेन तु ।  
यावकैः पायसैराज्यैर्होमं कुर्वन् पुरश्चरेत् ॥ ९९ ॥  
  
एकेनैव तु राजेन्द्र पुरश्चरणकर्मणा ।  
इष्टसिद्धिमवाप्येह विष्णुलोकमवाप्नुयात् ॥ १०० ॥  
  
मन्त्रैस्तु पञ्चवक्त्राणां पञ्चमूर्तीः सदार्चयेत् ।  
पूर्वे तत्पुरुषादीनां कामादीन् पूजको द्विजः ॥ १०१ ॥  
  
कामस्तत्पुरुषो ज्ञेयो योगीशानः प्रकीर्तितः ।  
अघोरो ह्यथ गोकर्णः केदारो वामदेवकः ॥ १०२ ॥  
  
सद्योजातस्तु कमलामन्त्रैस्तैस्तैः प्रपूजयेत् ।  
पर्वतश्चैव केदारः शिवगङ्गा तु तु कालिका ॥ १०३ ॥  
  
हयग्रीवस्य पूर्वस्यां केदारस्य तु पश्चिमे ।  
छायाभोगाह्वयस्थानं पुरी भोगवती तथा ॥ १०४ ॥  
  
यो गच्छेन्मणिकूटाख्यात् कौतुकाच्च पुनर्भवम् ।  
स सर्वतीर्थयात्राणां फलमाप्नोति मानवः ॥ १०५ ॥  
  
ज्यैष्ठे मासि सिते पक्षे पञ्चदश्यष्टमीषु च ।  
स्नात्वाऽपुनर्भवजले यः पश्येद् विधिवद्धरिम् ।  
स सर्वं कुलमुद्धृत्य विष्णुसायुज्यमाप्नुयात् ॥ १०६ ॥  
  
ज्येष्ठं तु सकलं मासं नित्यं पश्येत् तु यो हरिम् ।  
हरौ विलीनतां याति स सर्वैः सहितः कुलैः ॥ १०७ ॥  
  
एतत् ते कथितं पुण्यं मणिकूटाह्वयं परम् ।  
वाराणसीतो ह्यधिकं सिद्धविद्याधरार्चितम् ॥ १०८ ॥  
  
यः पठेच्छृणुयाद्विप्रो मणिकूटस्य निर्णयम् ।  
स सर्ववेदस्य फलं प्राप्नोत्येव न संशयः ॥ १०९ ॥  
  
इति श्रीकालिकापुराणे अष्टसप्ततितमोऽध्यायः ॥ ७८ ॥  
  
एकोनाशीतितमोऽध्यायः  
  
और्व उवाच -  
  
ततः पूर्वं महाराज दर्पणो नाम पर्वतः ।  
कुबेरो यत्र वसति धनपालैः समं सदा ॥ १ ॥  
  
यस्मिन्नास्ते मध्यभागे रोहितो रोहिताकृतिः ।  
यस्मिंल्लोहादिकं स्पृष्टं स्वर्णतां याति तत्क्षणात् ॥ २ ॥  
  
यत्रातिदूरे स्रवति दर्पणो नाम वै नदः ।  
हिमाद्रिप्रभवो नित्यं लौहित्यसदृशः फलैः ॥ ३ ॥  
  
समुत्पन्नं हि लौहित्यं सर्वैर्दैवगणैर्हरिः ।  
सर्वतीर्थोदकैः सम्यक् स्नापयामास तं सुतम् ॥ ४ ॥  
  
तस्य स्नानसमुद्भूतः पापदर्पस्य पाटनः ।  
तेनायं दर्पणो नाम पुरा देवगणैः कृतः ॥ ५ ॥  
  
तस्मिन् स्नात्वा नदवरे योऽर्चयेद् दर्पणाचले ।  
कुबेरं प्रतिपत्तिथ्यां कार्तिके शुक्लपक्षके ॥ ६ ॥  
  
स याति ब्रह्मसदनमिह भूतिशतैर्युतः ।  
दर्पणाद् दिशि पूर्वस्यामग्निमालाह्वयौ गिरिः ॥ ७ ॥  
  
सर्पाकारः सप्तशतव्यामदीर्घोदर्ध विस्तृतः ।  
तत्र तिष्ठति वै वह्निरूर्ध्वभागेऽग्निमण्डले ॥ ८ ॥  
  
सिन्दूरपुञ्जसङ्काशे चारुदारूशिलातले ।  
तस्मिन्निरिन्धनो वह्निर्नित्यमद्यापि काशते ॥ ९ ॥  
  
भैरवस्य हितार्थाय कामाख्यापरिसेवने ।  
पूर्वमेव स्थितस्तत्र साक्षाद् वह्निर्गणैः सह ॥ १० ॥  
  
लौहित्यपाथसि स्नात्वा त्वग्निमालाह्वयं गिरिम् ।  
आरुह्य वह्निं सम्पूज्य मोदते विष्णुमन्दिरे ॥ ११ ॥  
  
पुरस्तादग्निमालस्य कुण्डकं वारुणाह्वयम् ।  
तस्य तीरे गिरिश्रेष्ठो नाम्ना कंसकरः स्मृतः ॥ १२ ॥  
  
वरुणस्तत्र वसति नित्यमेव जलाधिपः ।  
तस्मिन् कंसकरे सम्यक् पूजयित्वा प्रचेतसम् ॥ १३ ॥  
  
स्नात्वा च वारुणे कुण्डे वारुणं लोकमाप्नुयात् ।  
आद्यं व्यञ्जनमेवात्र पञ्चमस्वरसंयुतम् ॥ १४ ॥  
  
शम्भुचूडाशिखायुक्तं कौवेरं बीजमुच्यते ।  
सप्तमो यः पकारस्य बिन्दुश्चन्द्रार्धसंयुतः ॥ १५ ॥  
  
वह्निबीजमिति ख्यातं तेन वह्नि प्रपूजयेत् ।  
मकारपञ्चमः सोमबिन्दुना वारुणः स्मृतः ॥ १६ ॥  
  
एभिर्मन्त्रैरिमान् देवान् नित्यमेव प्रपूजयेत् ।  
वायुकूटो नाम गिरिः पूर्वस्यां वरुणाचलात् ॥ १७ ॥  
  
द्विखण्डो वायुबीजेन मण्डलेन समन्वितः ।  
वायुलोकस्थितश्चन्द्रो यस्मान्निःसृत्य मारुतः ॥ १८ ॥  
  
ऊर्ध्वाधोभागमासाद्य नित्यं वहति भूपते ।  
तत्र वायुं समभ्यर्च्य वायुलोकमवाप्नुयात् ॥ १९ ॥  
  
पूर्वं वायुगिरेः शैलश्चन्द्रकूट इति स्मृतः ।  
त्रिकोणश्चन्द्रसङ्काशस्तदूर्ध्वे चन्द्रमण्डलम् ॥ २० ॥  
  
द्वितीयवर्गस्याद्यं तु बिन्दुना समलङ्कृतम् ।  
चन्द्रबीजमिति प्रोक्तं तेन चन्द्रं प्रपूजयेत् ॥ २१ ॥  
  
अद्यापि प्रतिदर्शे तु पर्वतं तं निशापतिः ।  
प्रदक्षिणीकरोत्येव दशाभिश्चापि खेचरैः ॥ २२ ॥  
  
तस्यैव पूर्वभागे तु सोमकुण्डाह्वयं सरः ।  
तत्र स्नात्वा च पीत्वा च नरः कैवल्यमश्नुते ॥ २३ ॥  
  
स्वर्गादवतरच्चन्द्रः कामाख्यासेवने यदा ।  
तदा तद्रश्मिसङ्घातान्निःसृतास्तोयराशयः ॥ २४ ॥  
  
तैस्तोयैर्वासवः कुण्डमकरोदिन्द्रचन्द्रयोः ।  
मध्ये पुण्यतमे स्थाने स्वयं ब्रह्मशिलोपरि ॥ २५ ॥  
  
चन्द्ररश्मिसमुद्भुत चन्द्रकुण्दमहोदधे ।  
यं यं भावं समासाद्य त्वं चन्द्र कलुष हर ॥ २६ ॥  
  
सुधास्रवणमाह्लाद त्वं चन्द्र कलुषं हर ।  
इत्यनेन तु मन्त्रेण यः स्नात्वा चन्द्रपाथसि ॥ २७ ॥  
  
चन्द्रकूटं समारुह्य पूजयेद् यस्तु तं नरः ।  
अविच्छिन्ना सन्ततिस्तु सुकान्ता तस्य जायते ॥ २८ ॥  
  
परत्र चन्द्रभवनं भित्त्वा याति परं पदम् ।  
तीरे तु चन्द्रकूटस्य नन्दनो नाम वै गिरिः ॥ २९ ॥  
  
तस्मिन् वसति शक्रस्तु कामाख्यासेवने रतः ।  
पञ्चभावं समासाद्य सर्वदेवेश्वरो हरिः ।  
सेवितुं त्रिदशेशानीं सततं वर्तते नरः ॥ ३० ॥  
  
चन्द्रकूटगिरेर्याम्यभागे गिरिजनार्दनः ।  
तस्य याम्ये त्वधोभागे अश्वक्रान्ताह्वयं सरः ॥ अ ॥   
न तस्य सदृशं तीर्थमस्ति ब्रह्माण्डगोचरे ।  
जले स्थले मृता येऽत्र यान्ति ब्रह्म सनातनम् ॥ ब् ॥   
जनार्दनगिरौ विष्णुः कूर्मरूपस्वरूपधृक् ।  
शिला& भित्त्वा स्थितस्तत्र देवगन्धर्वसेवितः ॥ च् ॥  
  
अश्वक्रान्तजले स्नात्वा पूजयित्वा जनार्दनम् ।  
वंशकोटिं समुद्धृत्य स्वयं स्यात् पुरुषोत्तमः ॥ द् ॥  
  
चन्द्रकूटस्य तु गिरेर्नन्दनस्य तथा गिरेः ।  
प्रतिदर्शं तथा चन्द्रः प्रदक्षिणयति त्रिधा ॥ ३१ ॥  
  
चन्द्रकूटजले स्नात्वा समारुह्याथ नन्दनम् ॥ ३२ ॥  
  
आराध्य शक्रं लोकेशं महाफलमवापुयात् ।  
नन्दनात् पूर्वभागे तु भस्मकूटो महागिरिः ॥ ३३ ॥  
  
यः स्वयं भर्गरूपः स सदा चेच्छान्तमुत्तमम् ।  
दक्षिणे भस्मकूटस्य देवी पीयूषधारिणी ॥ ३४ ॥  
  
उर्वशी नाम विख्याता शक्रप्रीतिकरी सदा ।  
देवैर्यत् स्थापितं पूर्वमभृतं भोजनाय वै ॥ ३५ ॥  
  
कामाख्यायास्तदादाय स्वयं तिष्ठति चोर्वशी ।  
शिलारूपो हरस्तां तु समावृत्यैव तिष्ठति ॥ ३६ ॥  
  
सा चैवामृतराशिं तु कृत्वा किञ्चन किञ्चन ।  
उपस्थापयते नित्यं कामाख्यायोनिमण्डले ॥ ३७ ॥  
  
सुधाशिलान्तरस्था तु उर्वशीकुण्डवासिनी ।  
उर्वशीभस्मकूटस्य मध्ये कुण्डं सदावृतम् ॥ ३८ ॥  
  
द्वात्रिंशद्धनुराकीर्णं पञ्चाशद्धनुरायतम् ।  
तत्र स्नात्वा च पीत्वा च नरा मोक्षमवाप्नुयात् ॥ ३९ ॥  
  
कामाख्यायोनिरैशानीं दिशं याति सदैव हि ।  
भस्मकूटे प्रविशति उर्वशीमपि योगिनी ॥ ४० ॥  
  
आप्यायिता चामृतेन नित्यं देवी प्रमोदते ।  
मोदयुक्ता महादेवी कामेन मोदते सदा ॥ ४१ ॥  
  
भस्मकूटस्य चैशान्यां मणिकूटो महागिरिः ।  
मणिकर्णो नाम हरस्तत्र तिष्ठति लिङ्गकम् ॥ ४२ ॥  
  
स सद्योजातरूपस्तु मणिकर्ण इतीरितः ।  
सद्योजातस्य मन्त्रेण पूजितव्यः सदाशिवः ॥ ४३ ॥  
  
चन्द्रतीर्थजले स्नात्वा दृष्ट्वा चन्द्रं सवासवम् ।  
मणिकर्णेश्वरं दृष्ट्वा मुक्तिर्भस्माचलं गते ॥ ४४ ॥  
  
श्वेतः श्वेताम्बरधरो दशाश्वो हेमभूषितः ।  
गदापाणिर्द्विबाहुश्च कर्तव्यो बरदः शशी ॥ ४५ ॥  
  
सहस्रनेत्रो गौराङ्गो द्विभुजो वामहस्तगम् ।  
वज्रं गदाङ्कुशं धत्ते दक्षिणेनापि पाणिना ॥ ४६ ॥  
  
ऐरावतगजस्थस्तु बाणतूणीरबन्धनः ।  
धनुश्च कक्षे गृह्णाति सेवमानो महेश्वरीम् ॥ ४७ ॥  
  
वकारानन्तरो वर्णश्चन्द्रबिन्दुसमन्वितः ।  
शक्रबीजमिति प्रोक्तं शक्रं तेन प्रपूजयेत् ॥ ४८ ॥  
  
नदी सुमङ्गला नाम हिमपर्वतनिर्गता ।  
पूर्वस्यां मणिकूटस्य सदा स्रवति शोभना ॥ ४९ ॥  
  
मणिकूटं समारुह्य यस्तां पश्यति वै नदीम् ।  
स गङ्गास्नानजं पुण्यमवाप्य त्रिदिवं व्रजेत् ॥ ५० ॥  
  
मणिकूटाचलात् पूर्वं मत्स्यध्वजकुलाचलः ।  
निर्दग्धो यत्र मदनो हरनेत्राग्निना पुनः ॥ ५१ ॥  
  
शरीरं प्राप तपसा समाराध्य वृषध्वजम् ।  
तत्र मत्स्यस्वरूपस्तु कामदेव समंस्थित ॥ ५२ ॥  
  
अधित्यकायां पृथिवीं बीक्षमाणः समन्ततः ।  
नदी तु शाश्वती नाम तत्रास्ते दक्षिणस्रवा ॥ ५३ ॥  
  
सरः कामसरो नाम तत्र शैले व्यवस्थितम् ।  
शाश्वत्यां विधिवत्स्नात्वा पीत्वा आमसरोऽम्भसि ॥ ५४ ॥  
  
बिमुक्तपापः शुद्धात्मा शिवलोके महीयते ।  
गन्धमादनपूर्वस्यां सुक्रान्तो नाम पर्वतः ॥ ५५ ॥  
  
तत्प्रान्ते वासवं कुण्डं वासवामृतभोजनम् ।  
यत्र स्थित्वा दक्षिणस्यां पुरा शक्रः शचीपतिः ॥ ५६ ॥  
  
अमृतं श्रान्तदेहस्तु कामरूपान्तरे पपौ ।  
स्नात्वा तु वासवे कुण्डे समारुह्य सुकान्तकम् ॥ ५७ ॥  
  
वासवस्य प्रियो भूत्वा शक्रलोकमवाप्नुयात् ।  
पूर्वस्यां तु सुकान्तस्य रक्षःकूटाह्वयो गिरिः ॥ ५८ ॥  
  
यत्रास्ते सततं देवो निर्-ऋती राक्षसेश्वरः ।  
खड्गहस्तो महाकायो वामे चर्मधरस्तथा ॥ ५९ ॥  
  
जटाजूटसमायुक्तः प्रांशुः कृष्णाचलोपमः ।  
द्विभुजः कृष्णवासास्तु गर्दभोपरिसंस्थितः ॥ ६० ॥  
  
प्रान्तोपान्तौ बिन्दुचन्द्रसहितावादिरेव च ।  
नैर्-ऋत्यं कथितं बीजं तेन तं परिपूजयेत् ॥ ६१ ॥  
  
रक्षःकूटं समारुह्य नि-ऋतिं राक्षसेश्वरम् ।  
यः पूजयेद् विधानेन चण्डिकां राक्षसेश्वरीम् ॥ ६२ ॥  
  
न तस्य राक्षसेभ्योऽस्ति भयं नृप कदाचन ।  
राक्षसाश्च पिशाचाश्च वेताला गणनायकाः ॥ ६३ ॥  
  
तं दृष्ट्वा पुरुषं राजन् सर्वदैव प्रबिभ्यति ।  
रक्षःकूटात् पूर्वदिशि भैरव नाम माधवः ॥ ६४ ॥  
  
पाण्डुनाथ इति ख्यातो ग्रावरूपेण संस्थितः ।  
तं पाण्डुनाथं सततमष्टाक्षरभवोत्तरम् ॥ ६५ ॥  
  
तेनैव पूजयेद् देवं पाण्डुनाथाह्वयं हरिम् ।  
वर्णेन रक्तगौराङ्गं गदापद्मधरं करे ॥ ६६ ॥  
  
दक्षिणे चक्रशक्ती च बाहुभ्यामपि बिभ्रतम् ।  
चतुर्भुजं रक्तपद्मसंस्थितं मुकुटोज्ज्वलम् ॥ ६७ ॥  
  
कुण्डले बिभ्रतं शुद्धे श्रीवत्सोरस्कमुत्तमम् ।  
नमो नारायणायेति मूलबीजेन वा हरेः ॥ ६८ ॥  
  
एवं सम्पूजयेद् भूप चतुर्वर्गस्य सिद्धये ।  
पाण्डुनाथस्योत्तरस्यां ब्रह्मकूटाह्वयं सरः ॥ ६९ ॥  
  
ब्रह्मणा निर्मितं पूर्वं स्नानार्थं स्वर्गवासिनाम् ।  
आयामेन शतव्यामं विस्तीर्णं त्वतदर्धकम् ॥ ७० ॥  
  
सर्वपापहरं पुण्यं देवलोकात् समागतम् ।  
कमण्डलुसमुद्भूत ब्रह्मकुण्डामृतस्रव ॥ ७१ ॥  
  
हर मे सर्वपापानि पुण्यं स्वर्गं च साधय ।  
इत्यनेन तु मन्त्रेण स्नात्वा तस्मिन् सरोजले ॥ ७२ ॥  
  
पाण्डुनाथं च सम्पूज्य विष्णुसायुज्यमाप्नुयात् ।  
ब्रह्मकुण्डजले स्नात्वा पूजयित्वा उमापतिम् ॥ ७३ ॥  
  
वायुकूटं समारुह्य मुक्तिमेवाप्नुयान्नरः ।  
पाण्डुनाथात् पूर्वदिशि गिरिश्चित्रहरो हरिः ॥ ७४ ॥  
  
सततं यत्र रमते विष्णुर्वाराहरूपधृक् ।  
ततस्तु नीलकूटाख्यं कामाख्यानिलयं परम् ॥ ७५ ॥  
  
तत्पूर्वभागे वसति ब्रह्मा ब्रह्मगिरिः पुनः ।  
ब्रह्मशैलस्य पूर्वस्यां भूमिपीठे व्यवस्थितम् ॥ ७६ ॥  
  
चारुनिम्नशुभावर्तं कामाख्यानाभिमण्डलम् ।  
अत्रोग्रतारारूपेण रमते परमेश्वरी ॥ ७७ ॥  
  
तत्र तेनैव रूपेण पूजितव्या शुभात्मिका ।  
तस्यास्तु बीजं पूर्वस्मिन्नुत्तरे प्रतिपादितम् ॥ ७८ ॥  
  
रूपं शृणु नरश्रेष्ठ येन ध्येया सदा शिवा ।  
कृष्णा लम्बोदरी दीर्घा विरला रक्तदन्तिका ॥ ७९ ॥  
  
चतुर्भुजा कृशाङ्गी तु दक्षिणे कर्तृखर्परौ ।  
खड्गं चेन्दीवरं वामे शीर्षे चैकजटा पुनः ॥ ८० ॥  
  
वामपादं शवस्योर्वोर्निधायाङ्घ्रिं तु दक्षिणाम् ।  
शवस्य हृदये न्यस्य साट्टहासं प्रकुर्वती ॥ ८१ ॥  
  
नागहारशिरोमालाभूषिता कामदा परा ।  
त्रिकोणं मण्डलं चास्या हुङ्कारं मध्यबीजकाम् ॥ ८२ ॥  
  
द्वारेशानां योगिनीनां नामान्यस्यास्तु तन्त्रके ।  
ज्ञेयानि नरशार्दूल यत् प्रोक्तं वाम्यगोचरे ॥ ८३ ॥  
  
उर्वश्यां विधिवत् स्नात्वा स्पृष्ट्वा पाण्डुशिलां तथा ।  
नीलकूटं समारुह्य पुनर्योनौ न जायते ॥ ८४ ॥  
  
पुरन्दरपुरायाते वाराणस्याः हलाधिके ।  
सुधासङ्कीर्णतोयौघैः पाप हर ममोर्वशि ॥ ८५ ॥  
  
अमृतस्राविणी देवी सुधौघपरिपूरणी ।  
अमृतेनामृतं मेऽद्य देहि देवि ममोर्वशि ॥ ८६ ॥  
  
पुरन्दरप्रिये देवि वाराणस्याः सदाम्धिके ।  
लोहित्यह्रदसङ्कीर्णे पापं हर मनोर्वशि ॥ ८७ ॥  
  
इत्येभिः स्तुतिभिर्मन्त्रैः स्नात्वा पुण्योर्वशीजले ।  
सर्वपापविनिर्मुक्तो विष्णुलोके विचेष्टते ॥ ८८ ॥  
  
उर्वशी द्विभुजा प्रोक्ता स्वर्णकङ्कणधारिणी ।  
सौवर्णपात्रममृतस्रावणाय बिभर्ति च ॥ ८९ ॥  
  
शुक्लवस्त्रा गौरवर्णा पीनोन्नतपयोधरा ।  
सर्वाङ्गसुन्दरी शुद्धा सर्वाभरणभूषिता ॥ ९० ॥  
  
एतन्नामाद्यक्षरं तु मन्त्रमस्याः प्रकीर्तितम् ।  
उमातन्त्रे तु गदितं मन्त्रमस्याः प्रकीर्तितम् ॥ ९१ ॥  
  
गणेशः पूर्वद्वारस्थः कामाख्यापर्वतस्य तु ।  
तत्रैव चाग्निवेतालः स्थितो द्वारि मनोहरः ॥ ९२ ॥  
  
तयो रूपं च मन्त्रं च यथोक्तं शम्भुना पुरा ।  
तदहं प्रतिवक्ष्यामि महाराज शृणुष्व मे ॥ ९३ ॥   
  
ॐ नम उल्कामुखायेति मूलबीजादिसङ्गतम् ।  
मन्त्रं सिद्धगणेशस्य द्वारस्थस्य प्रकीर्तितम् ॥ ९४ ॥  
  
रूपं तस्य प्रवक्ष्यामि गजवक्त्रं त्रिलोचनम् ।  
लम्बोदरं चतुर्बाहुं व्यालयज्ञोपवीतिनम् ॥ ९५ ॥  
  
शूर्पकर्ण बृहद्गण्डमेकदन्तं पृथूदरम् ।  
दक्षिणे तु करे दण्डमुत्पलं च तथापरे ॥ ९६ ॥  
  
लड्डुकं परशुं चैव वामतः परिकीर्तितम् ।  
बृहत्त्वाक्षिप्तगगनं पीनस्कन्धाङ्घ्रिपाणिनम् ॥ ९७ ॥  
  
युक्तं बुद्धिकुबुद्धिभ्यामधस्तान्मूषकान्वितम् ।  
अन्त्रस्तु यादृशः प्रोक्तः पञ्चवक्त्रस्य पूजने ॥ ९८ ॥  
  
स एव तन्त्रो ग्राह्यस्तु तादृग्विधिनिषेधनम् ।  
द्विभुजः पीनवदनो रक्तनेत्रो भयङ्करः ॥ ९९ ॥  
  
छुरिकां दक्षिणे पाणौ वामे रुधिरपात्रकम् ।  
दंष्ट्राकरालवदनं कृशो धमनिसन्ततः ॥ १०० ॥  
  
जटां दीर्घां मूर्ध्नि बिभ्रद्घोररावयुतस्तथा ।  
पचतुर्थोऽग्निबीजेन षष्ठस्वरविभूषितः ॥ १०१ ॥  
  
अग्निवेतालबीजोऽयं सर्वत्र भयनाशकः ।  
पूजयेदग्निवेतालं सर्वत्र भयवारणम् ॥ १०२ ॥  
  
यः पूजयेत् तस्य पुनर्भूतादिभ्यो भयं नहि ।  
अष्टानामथ मन्त्राणां योगिनीनां क्रमन्नृप ॥ १०३ ॥  
  
शैलपुत्रीप्रमुख्याणां मन्त्राण्यष्टाक्षराणि तु ।  
वैष्णवीतन्त्रसंस्थानि पूर्वप्रोक्तानि तानि तु ॥ १०४ ॥  
  
शैलपुत्र्यास्तथा चाङ्गमन्त्रं प्राक् प्रतिपादितम् ।  
रूपं तु नरशार्दूल योगिनीनां विशेषतः ॥ १०५ ॥  
  
प्रत्यक्षरेण बीजेन दुर्गातन्त्रेण वा त्विमाः ।  
नेत्रबीजेनैव पूज्या योगिन्यो नृपसत्तम ॥ १०६ ॥   
  
कात्यायनीं पाददुर्गां दुर्गातन्त्रेण पूजयेत् ।  
तदेव पूजनं रूपं तत्पूर्वं प्रतिपादितम् ॥ १०७ ॥  
  
कालरात्र्यास्तु मन्त्रेण कालरात्रिं प्रपूजयेत् ।  
कालरात्र्या रूपमन्त्रौ पुरैव प्रतिपादितौ ॥ १०८ ॥  
  
महामायातन्त्रमन्त्रैः पूजयेद् भुवनेश्वरीम् ।  
एताः सर्वास्तु योगिन्यः कामाख्यावत् फलप्रदाः ॥ १०९ ॥  
  
विशेषो यत्र नैवोक्तो रूपे तन्त्रे च पूजने ।  
दुर्गातन्त्रेण मन्त्रेण तत्र पूजां समाचरेत् ॥ ११० ॥  
  
प्रत्येकं योगिनीं यस्तु पूजयेन्नरसत्तमः ।  
स सर्वयज्ञस्य फलं प्राप्नोति नरसत्तम ॥ १११ ॥  
  
नीलशैलस्य पूर्वस्मिन् स्वरूपं प्रतिपादितम् ।  
नाभिमण्डलपूर्वस्यां भस्मकूटस्य दक्षिणे ॥ ११२ ॥  
  
पूर्वस्यां कर्पटो नाम पर्वतो यमरूपधृक् ।  
तत्र याम्यशिला कृष्णा नीलाञ्जनसमप्रभा ॥ ११३ ॥  
  
अधित्यकायां राजेन्द्र व्यामपञ्चसुविस्तृता ।  
पूजयेत् तत्र शमनं पाणौ दण्डं सदैव यः ॥ ११४ ॥  
  
धत्ते तु पाणिना नित्यं प्राणिदण्डस्य साधनम् ।  
कृष्णवर्ण तु द्विभुजं किरीटमुकुटोज्ज्वलम् ॥ ११५ ॥  
  
दधतं चासिपुत्रीं च वामपाणौ सदैव हि ।  
कृष्णवस्त्रं स्थूलपादं बहिर्निःसृतदन्तकम् ॥ ११६ ॥  
  
हयाभयप्रदं नित्यं नृणां महिषवाहनम् ।  
पूजयेत् परया भक्त्या याम्यबीजेन साधकः ॥ ११७ ॥  
  
उपान्तवर्गस्यादिर्यो वर्णो बिन्द्विन्दुसंयुतः ।  
यमबीजमिति ख्यातं यमस्य प्रीतिदायकम् ॥ ११८ ॥  
  
अनेनैव तु मन्त्रेण शमनं पूजयेत् तु यः ।  
कर्पटाख्येऽचलवरे नापमृत्युमवाप्नुयात् ॥ ११९ ॥  
  
पूर्वस्यां कर्पटाख्यात् तु शैलाच्चित्र इति स्मृतः ।  
यः पूर्वभागप्रान्तेऽभूद्दिश्याग्नेय्यामवस्थितः ॥ १२० ॥  
  
पीठस्तु ब्रह्मग्रावस्तु स प्राक् पर्वत उच्यते ।  
तस्मिन् वसन्ति सततं ग्रहा नव यथेच्छया ॥ १२१ ॥  
  
तत्र तान् पूजयेद् यस्तु स नाप्नोत्यापदं क्वचित् ।  
रूपं मन्त्रं च सूर्यस्य चन्द्रस्य प्रतिपादितम् ॥ १२२ ॥  
  
सप्तानामितरेषां तु मन्त्रं रूपं शृणुष्व मे ।  
रक्ताम्बरधरः शूली शक्तिमांश्च गदाधरः ॥ १२३ ॥  
  
चतुर्भुजो मेषरथो वरदो मङ्गलो मतः ।  
पीताम्बरधरः शूली पीतमाल्यानुलेपनः ॥ १२४ ॥  
  
हड्गचर्मगदापाणिः सिंहस्थो वरदो बुधः ।  
स्वर्णगौरः पीतवासाः स्वर्णपर्यङ्कसंस्थितः ॥ १२५ ॥  
  
मालां कमण्डलुं दण्डं वामेन वरदायकम् ।  
चतुर्भुजं च सर्वज्ञं चिन्तयेद् देवतीर्थकम् ॥ १२६ ॥  
  
सर्वैर्देवगणैर्नित्यं अम्यमानं मनोहरम् ।  
शुक्लवस्त्रं शुक्लवर्णं शङ्खनागोपरिस्थितम् ॥ १२७ ॥  
  
चतुर्भुजं पाशमालां पुस्तकं च वराभये ।  
क्रमाद् दक्षिणवामायां धत्ते दैत्यगुरुः सदा ॥ १२८ ॥  
  
इन्द्रनीलनिभः शूली वरदो गृध्रवाहनः ।  
आशबाणासनधरो ध्यातव्योऽर्कसुतः सदा ॥ १२९ ॥  
  
कामदेवस्यबीजं तु मन्त्रं भौमस्य कीर्तितम् ।  
दुर्गाया नेत्रबीजस्य यत्तु मध्यावरं शुभम् ॥ १३० ॥  
  
तन्मन्त्रं शशिपुत्रस्य सर्वकामफलप्रदम् ।  
अङ्कारपञ्चमादिस्तु चतुःषट्स्वरसंयुतम् ॥ १३१ ॥  
  
गणेशबीजान्तमिदं गुरोर्मन्त्र प्रकीर्तितम् ।  
बिन्द्विन्दुसंयुतं चापि पूर्ववर्णद्वयं पुनः ॥ १३२ ॥  
  
सप्तमस्वरसंयुक्तो मकारस्त्वादिरन्तरम् ।  
प्रान्तवर्गाद्यक्षरं तु बिन्द्विन्दुभ्यां समन्वितम् ॥ १३३ ॥  
  
भवेच्छुक्रस्य बीजं तु सर्वकामसमृद्धिदम् ।  
प्रान्तवर्गाद्यक्षरं तु चन्द्रबिन्दुसमन्वितम् ॥ १३४ ॥  
  
आद्यमन्त्रस्वरोपेतं तदेवेत्यादिसंयुतम् ।  
शनैश्चरस्य मन्त्रोऽयं सर्वदोषविनाशनः ॥ १३५ ॥  
  
बिन्दुचन्द्रसमायुक्तं नामाद्यक्षरमेव वा ।  
तेषां सर्वग्रहाणां वै मन्त्रमङ्ग प्रकीर्तितम् ॥ १३६ ॥  
  
शान्तिके पौष्टिके कृत्ये एभिर्मन्त्रैर्ग्रहानिमान् ।  
पूजयेत् सर्वदा धीरो भूतिकामो महामतिः ॥ १३७ ॥  
  
वरदाभयहस्तश्च खड्गचर्मधरस्तथा ।  
सिंहासनगतः कृष्णा राहुर्धीरः प्रचक्ष्यते ॥ १३८ ॥  
  
धूम्रवर्णो विशालाक्षः पुच्छरूपी चतुर्भुजः ।  
खड्गचर्मगदाबाणपाणिः केतुः शवासनः ॥ १३९ ॥  
  
उपान्तादिर्द्वादशेन स्वरेण सहितः पुनः ।  
उपान्तः पञ्चमेनेन्दुबिन्दुभ्यां सहितावुभौ ॥ १४० ॥  
  
मन्त्रोऽयमनुलोमेन राहोः केतोर्विलोमतः ।  
आद्यक्षरं पूर्ववद् वा मन्त्रयुक्तमथैतयोः ॥ १४१ ॥  
  
एवं चित्रे शैलवरे पूजयित्वा नवग्रहान् ।  
अभीष्टाल्ल&भते कामान्तरः शान्तिं तथोत्तमाम् ॥ १४२ ॥  
  
चित्रकूटात् तु पूर्वस्यां कज्जलाचल उत्तमः ।  
सर्वविद्याधराद्यास्तु सन्त्यस्मिन् देवयोनयः ॥ १४३ ॥  
  
तं पर्वतं समारुह्य प्रणम्य सकलान् सुरान् ।  
स्वर्गं यान्ति नरश्रेष्ठ इह चाप्यतुलां श्रियम् ॥ १४४ ॥  
  
कज्जलाचलशैलात् तु पूर्वस्मिञ्छुभपर्वतः ।  
शच्या सार्धं पुरा रेमे यत्र सक्रः सुरेश्वरः ॥ १४५ ॥  
  
तत्पूर्वस्यां महादेवी नदी कपिलगङ्गिका ।  
तस्यां स्नात्वा नरो गङ्गास्नानजं फलमाप्नुयात् ॥ १४६ ॥  
  
कामाख्यानिलयात् पूर्वं दक्षिणस्यां तथा दिशि ।  
विद्यते महदावर्तं भुवि ब्रह्मबिलं महत् ॥ १४७ ॥  
  
पञ्चविंशतिमानेन योजनानां नरेश्वर ।  
तस्मादायाति सुनदी सिताम्भोऽपम ओयभाक् ॥ १४८ ॥  
  
को ब्रह्मा कीर्तितो देवैर्यस्मात् तस्य बिलात् सृता ।  
गङ्गेव फलदा यस्मात् तस्मात् कपिलगङ्गिका ॥ १४९ ॥  
  
स्नात्वा कपिलगङ्गायां सर्वमन्वन्तरेषु च ।  
नरः स्वर्गमवाप्यादौ ब्रह्मलोक ततो व्रजेत् ॥ १५० ॥  
  
अतीत्य तां नदीं पूर्वभागे दमनिकाह्वया ।  
नदी महाकृष्णतोया पापस्य दमनी तथा ॥ १५१ ॥  
  
ततो वृद्धाह्वया चाभूदपरा सरिदुत्तमा ।  
तस्या नद्याः पूर्वभागे गङ्गावत् फलदायिनी ॥ १५२ ॥  
  
माघं तु सकलं मासं स्नात्वा मुक्तिमवाप्नुयात् ।  
तथा दमनिकायां च परं निर्वाणमाप्नुयात् ॥ १५३ ॥  
  
ततः पूर्वे परा देवी नाम्ना सा सरिदुत्तमा ।  
महती दिव्ययमुना यमुनावत् फलप्रदा ॥ १५४ ॥    
  
दक्षिणाद्रिसमुद्भूता दक्षिणोदधिगामिनी ।  
तस्यां तु कार्तिकं मासं स्नात्वा मुक्तिमवाप्नुयात् ॥ १५५ ॥   
  
इह चैवोत्तमान् भोगान् भागधेयान् प्रतिष्ठितान् ।  
तन्मध्ये भैरवो देवो भर्ग सम्भोगसम्भवः ॥ १५६ ॥  
  
उर्जयाख्ये वरगिरावस्त्युपत्यकभूतिगः ।  
योऽसौ शरभरूपस्य मध्यखण्डोऽतिभैरवः ॥ १५७ ॥  
  
स एव भैरवाख्योऽयं पञ्चवक्त्रस्य मन्त्रकैः ।  
सम्पूज्य तत्र मतिमान् स याति शिवलोकताम् ॥ १५८ ॥  
  
कामेश्वरस्य या पूजा कथिता नीलनिर्णये ।  
सम्पूज्य पर्वतश्रेष्ठे दुर्जये चाचलोत्तमे ॥ १५९ ॥  
  
तत्र भैरवगङ्गास्ति सरो वै भैरवाह्वयम् ।  
तयोः स्नात्वा नरो याति शिवलोकं सनातनम् ॥ १६० ॥  
  
दुर्जयाख्यस्य पूर्वस्यां पुर नाम वरासनम् ।  
तद्दक्षिणे महाशैलः क्षोभको नाम नामतः ॥ १६१ ॥  
  
तस्मिन् गिरौ शिलापृष्ठे रक्तदेवी व्यवस्थिता ।  
पञ्चपुष्करिणी नाम्ना पञ्चयोनिस्वरूपिणी ॥ १६२ ॥  
  
अञ्चभिर्दुर्गायोनिभिः पूजयेत् पञ्चवक्त्रकम् ।  
स्थिता रमयितुं तत्र नित्यमेव हिमाद्रिजा ॥ १६३ ॥  
  
तच्छैलपूर्वभागे तु कान्ता नाम महानदी ।  
दक्षिणं सागरं याति प्रथमं चोत्तरस्रवा ॥ १६४ ॥  
  
दिव्यं कुण्डं महाकुण्डं अच्छैलोपत्यकाक्षितौ ।  
संस्थितं तत्र स्नात्वा तु तां देवीं परिपूजयेत् ॥ १६५ ॥  
  
दिव्यकुण्डे नरः स्नात्वा पञ्चपुष्करणीं शिवाम् ।  
यः पूजयेन्महाभागः स योनौ न हि जायते ॥ १६६ ॥  
  
पञ्चयोन्यः पुष्करिणीः पञ्चैव परिसंस्थिताः ।  
यतस्ततः पञ्चरूपा पञ्चपुष्करिणी मता ॥ १६७ ॥  
  
अथाबकुल-पुष्पाणि तथैताः पञ्चयोनयः ।  
पञ्चपुष्करिणीदेव्यः प्रचण्डाः सर्वकामदाः ॥ १६८ ॥  
  
त्रिपुरायास्तु तन्त्रेण ताः पूज्याः साधकोत्तमैः ।  
कामेश्वरीतन्त्रमन्त्रैरथवा पूजयेच्छिवाम् ॥ १६९ ॥  
  
बालायास्त्रिपुरायास्तु मन्त्रमस्याः प्रकीर्तितम् ।  
कामेश्वर्यास्तु वा मन्त्रं पूजनेऽस्याः प्रकीर्तितम् ॥ १७० ॥  
  
उग्रचण्डा प्रचण्डा च चण्डोग्रा चण्डनायिका ।  
चण्डा चेति च योगिन्यः पञ्चास्याः परिकीर्तिताः ॥ १७१ ॥  
  
शिवलिङ्गं च तत्रास्ति शिलायां हेरुकाह्वयम् ।  
देवीदक्षिणपूर्वस्यां नायकं तं तु पूजयेत् ॥ १७२ ॥  
  
भैरवस्य तु मन्त्रेण पूजयित्वा दिवं व्रजेत् ।  
निर्माल्यधारिणी देवी चण्डगौरीति कीर्तिता ॥ १७३ ॥  
  
एतस्यां नरशार्दूल पुरा भर्गेण भाषिता ।  
कान्तायां सलिले स्नात्वा वसन्ते मानवोत्तमः ॥ १७४ ॥  
  
रूपवान् गुणवान् भूत्वा शिवलोकाय गच्छति ।  
क्षोभकाख्याद् महाशैलादैशान्यां पर्वतोत्तमः ॥ १७५ ॥  
  
तुङ्गसन्ध्याचलो नाम वसिष्ठो यत्र शप्तवान् ।  
निमिनाम्नस्तु राजर्षेः शापाद् ब्रह्मसुतः पुरा ॥ १७६ ॥  
  
वसिष्ठो ह्यशरीरोऽभूत् तच्छापाच्च निमिस्तथा ।  
ततो ब्रह्मोपदेशेन निर्जने कामरूपके ॥ १७७ ॥  
  
सन्ध्याचले तपस्तेपे तस्य विष्णुरभूत् तदा ।  
प्रत्यक्षस्तस्य देवस्य बरदानान्महामुनिः ॥ १७८ ॥  
  
अमृतान्यवतार्याशु कुण्डं कृत्वा गिरेस्तटे ।  
तत्र स्नात्वा च पीत्वा च शरीरं प्राप पूरितम् ॥ १७९ ॥  
  
तस्मादमृतकृण्डाच्च सन्ध्या नाम नदीवरा ।  
निःसृता तत्र चाप्लुत्य चिरायुरगदो भवेत् ॥ १८० ॥  
  
तस्मात् पूर्वं तु ललिता ललिताख्या सरिद्वरा ।  
सागराद् दक्षिणात् पूर्वं महादेवावतारिता ॥ १८१ ॥  
  
वैशाखशुक्लपक्षस्य तृतीयायां नरस्तु यः ।  
कुर्याद् वै ललितास्नानं स शम्भुसदनं व्रजेत् ॥ १८२ ॥  
  
ललितायाः पूर्वतीरे भगवान्नाम पर्वतः ।  
स्वयं विष्णुर्लिङ्गरूपी तत्रास्ते भगवान् हरिः ॥ १८३ ॥  
  
ललितायां नरः स्नात्वा द्वादश्यां शुक्लपक्षके ।  
भगवन्तं समारुह्य यो यजेत् परमेश्वरम् ॥ १८४ ॥  
  
स याति विष्णुसदनं शरीरेण विराजता ।  
एताः पूर्वोदिता नद्यः सर्वाश्चैवोत्तरस्रवाः ॥ १८५ ॥  
  
क्रमात् तु दक्षिणं यान्ति सागरं जाह्नवीसमाः ।  
कामाख्यां प्रथमं दृष्ट्वा स्नात्वा चैवोर्वशीजले ।  
य एतासु चरेत् स्नानं स तु मुक्तिमवाप्नुयात् ॥ १८६ ॥  
  
इति श्रीकालिकापुराणे एकोनाशीतितमोऽध्यायः ॥ ७९ ॥  
  
अशीतितमोऽध्यायः  
  
और्व उवाच  
  
शाश्वती कथिता या तु नदी मत्स्यध्वजासिता ।  
तस्याः पूर्वे समाख्याता नदी दीपवती मता ॥ १ ॥  
  
एषा च हिमवज्जाता छिन्दन्ती दीपवत्तमः ।  
तेन देवमनुष्येषु नदी दीपवती स्मृताः ॥ २ ॥  
  
दीपवत्याः पूर्वतस्तु शृङ्गाटो नाम पर्वतः ।  
तत्र देवस्य भर्गस्य लिङ्गमेकं प्रतिष्ठितम् ॥ ३ ॥  
  
सरित् तु सिद्धा त्रिःस्रोता दक्षिणोदधिगामिनी ।  
शृङ्गाटकस्य सततं स्रवन्ती सा तु पादतः ॥ ४ ॥  
  
दक्षिणं सागरं याति भर्गस्य प्रियकारिणी ।  
सलिले यो नरः स्नात्वा त्रिःस्रोताया नरोत्तमः ॥ ५ ॥  
  
शृङ्गाटकं समारुह्य पूजयेल्लिङ्गशङ्करम् ।  
स दीप्तकायः शुद्धात्मा प्राप्य कामानिहातुलान् ॥ ६ ॥  
  
अन्ते भर्गगृहं याति ततो मोक्षमवाप्नुयात् ।  
हरस्तु द्विभुजस्तस्मिन् सदा वृषभवाहनः ॥ ७ ॥  
  
उमया रमते सार्धं वामदेवस्य मन्त्रकैः ।  
तन्त्रैश्च पूजयेद् देवमुमामन्त्रेण चण्डिकाम् ॥ ८ ॥  
  
तत्-पूर्वतो निम्नगा तु नाम्ना तु वृद्धवेदिका ।  
तस्यां स्नात्वा फलं मर्त्यो देदिकास्नानजं लभेत् ॥ ९ ॥  
  
ततो भट्टारिका नाम हिमशैलसमुद्भवा ।  
महानदी देवगणैर्या सदोपास्यते सुखम् ॥ १० ॥  
  
तस्यां यः कुरुते स्नानं युगादिषु चतुर्ष्वपि ।  
स याति परमं स्थानं तद्विष्णोः परमं पदम् ॥ ११ ॥  
  
अस्ति नाटकशैले तु सरो मानससन्निभम् ।  
यत्र सार्धं शैलपुत्र्या जलक्रीडां सदा हरः ॥ १२ ॥  
  
कुरुते नरशार्दूल स्वर्णपङ्कजशोभिते ।  
तस्य पश्चान्मध्यपूर्वभागेभ्यस्तु सरित्-त्रयम् ॥ १३ ॥  
  
अवतीर्णं प्रयात्येव दक्षिणं सागरं प्रति ।  
तस्य पश्चिमभागे तु नदी दिक्करिकाह्रया ॥ १४ ॥  
  
दिग्गजक्षतसञ्जाता तेन दिक्करिकाह्वया ।  
मध्यभागात् सृता या तु शङ्करेणावतारिता ॥ १५ ॥  
  
वृद्धगङ्गाह्वया सा तु गङ्गेव फलदायिनी ।  
या निःसृता पूर्वभागात् तस्माद् गिरिवरान्नदी ॥ १६ ॥  
  
सुवर्णश्रीरिति विख्याता सा गङ्गासदृशीफले ।  
कुर्वत्याः सरसि स्नानं पार्वत्याश्च शरीरतः ॥ १७ ॥  
  
निःसृताः स्वर्णकणिकास्ता वहन्ति अलैरिमाः ।  
क्रीडार्थं शम्भुना गात्रे कणिकाभिः समाचिताः ॥ १८ ॥  
  
स्वस्थानात् तत्र संलग्नास्ततश्चन्दनबिन्दवः ।  
ता उमायाः शरीरात् तु संस्रवन्ति जलैः सह ॥ १९ ॥  
  
ततः स्वर्णवहा नाम स्वर्णश्रीः सर्वतोऽधिका ।  
एतासु चैत्रमासं तु स्नात्वा मर्त्यो नरर्षभः ॥ २० ॥  
  
कृष्णपक्षे चतुर्दश्यां त्रिकालं यत्र मानवः ।  
इरं देवीगृहे स्थित्वा शेषे ब्रह्मगृहं व्रजेत् ॥ २१ ॥  
  
भूमाववगतः पश्चात् सार्वभौमो नृपो भवेत् ।  
वृद्धगङ्गाजलस्यान्तस्तीरे ब्रह्मसुतस्य वै ॥ २२ ॥  
  
विश्वनाथाह्वयो देवः शिवलिङ्गसमन्वितः ।  
विश्वदेवी महादेवी योनिमण्डलरूपिणी ॥ २३ ॥  
  
हयग्रीवेण युयुधे तत्र देवो जगत्पतिः ।  
हयग्रीवं यत्र हत्वा मणिकूटं पुरागतम् ॥ २४ ॥  
  
तत्र यः पूजयेद् दुर्गां शारदां तन्त्रमन्त्रकैः ।  
हयग्रीवस्य मन्त्रेण तन्त्रेण गरुडध्वजम् ॥ २५ ॥  
  
कामेश्वरस्य तन्त्रेण मन्त्रेणापि च शङ्करम् ।  
यो यजेत् परया भक्त्या द्वादश्यां समुपोषितः ॥ २६ ॥  
  
अष्टम्यां च चतुर्दश्यां तस्य पुण्यफलं शृणु ।  
कल्पकोटित्रयं स्थित्वा सिवगेहे गृहे हरेः ॥ २७ ॥  
  
तावन्तं संस्थितः कालं तावन्तं च शिवागृहे ।  
शेषे भुवं समासाद्य वेदविद् ब्राह्मणो भवेत् ॥ २८ ॥  
  
अद्याः स्वर्णश्रियः पूर्वं नदी कामाह्वया शुभा ।  
कामायाः पूर्वभागे तु नदी ओमाशनाह्वया ॥ २९ ॥  
  
ओमाशनायाः पूर्वस्यां नदी नाम्ना वृषोदका ।  
ततः पूर्वे कामरूपं पीठं ते जगतां प्रसूः ॥ ३० ॥  
  
जगन्मयी महामाया देवी दिक्करवासिनी ।  
एता याः कथिता नद्यः सकला दक्षिणस्रवाः ॥ ३१ ॥  
  
तासु स्नात्वा च पीत्वा च स्वर्गलोकमवाप्नुयात् ।  
प्रान्ते दिक्करवासिन्याः सदा वहति स्वर्णदी ॥ ३२ ॥  
  
सितगङ्गाह्वया लोके साक्षाद् गङ्गाफलप्रदा ।  
सा भूमिपीठसंस्था च देवी दिक्करवासिनी ॥ ३३ ॥  
  
अन्तर्जले प्लावयन्ती याति प्रत्यक्षतां सुरैः ।  
सितगङ्गाजले स्नात्वा दृष्ट्वा शम्भुं हरिं विधिम् ॥ ३४ ॥  
  
इष्ट्वा ललितकान्ताख्यां पुनर्योनौ न जायते ।  
लिङ्गस्वरूपी भगवाञ्छम्भुस्तत्र स्वयं स्थितः ॥ ३५ ॥  
  
विष्णुः शिलास्वरूपेण ब्रह्मलिङ्गस्वरूपधृक् ।  
पीठे दिक्करवासिन्या द्विरूपा रमते शिवा ॥ ३६ ॥  
  
तीक्ष्णकान्ताह्वया त्वेका योग्रतारा प्रकीर्तिता ।  
परा ललितकान्ताख्या या श्रीमङ्गलचण्डिका ॥ ३७ ॥  
  
तस्यास्तु सततं रूपं तीक्ष्णकान्ताह्वयं नृप ।  
कृष्णा लम्बोदरी या तु सा स्यादेकजटा शिवा ॥ ३८ ॥  
  
तेन रूपेण तां देवीं सततं परिपूजयेत् ।  
अङ्गमन्त्रं च रूपं च तस्याः प्राक्प्रतिपादितम् ॥ ३९ ॥  
  
त्रिकोणं मण्डलं चास्यः कर्तव्यं मन्त्रपूर्वकम् ।  
आदौ रेखे ततः पश्चात् सुरेखेति पदं ततः ॥ ४० ॥  
  
तथा पदं चाधिगम्य तिष्ठन्तिवति पदं ततः ।  
मण्डलस्यास्य मन्त्रोऽयं तीक्ष्णायाः परिकीर्तितः ॥ ४१ ॥  
  
नरत्रिपुरदेवादियमवेतालदुर्धराः ।  
अणश्रमेत्यन्तकान्ता द्वारपालाः प्रकीर्तिताः ॥ ४२ ॥  
  
एतांस्तु पूजयेत् सम्यङ्मण्डलस्याष्टदिक्षु वै ।  
आदौ सम्बोधनं कृत्वा वज्रपुष्पं ततः परम् ॥ ४३ ॥  
  
अह्निजायं ततः पश्चान्मन्त्रमेषां प्रकीर्तितम् ।  
पात्रोपकरणादीनां थानस्यान्यस्य सर्वतः ॥ ४४ ॥  
  
सर्वमुत्तरतन्त्रोक्तं उह्यं रूपद्वयेऽपि च ।  
चामुण्डा च कराला च सुभगा भीषणा भगा ॥ ४५ ॥  
  
विकटेति च योगिन्यः प्रोक्ता यस्यास्तवैव षट् ।  
ए भगवत्येकजटे विद्महे पदमन्ततः ॥ ४६ ॥  
  
विकटदंष्ट्रे धीमहि तन्नस्तारे प्रचोदयात् ।  
एषा तु तीक्ष्णगायत्री पीठदेव्याः प्रकीर्तिता ॥ ४७ ॥  
  
निर्माल्यधारिणी चास्या देवी विकटचण्डिका ।  
माला तु मृन्मयी प्रोक्ता रुद्राक्षसम्भवापि वा ॥ ४८ ॥  
  
विशेष एष देव्यास्तु पूजने परिकीर्तितः ।  
उपचारादिकं कृत्यं बलिदानं जपादिकम् ॥ ४९ ॥  
  
अर्वं तु पूर्ववद् ग्राह्यं कामाख्यापूजने यथा ।  
आनेषु मदिरा शस्ता नरो वलिषु पार्थिव ॥ ५० ॥  
  
ओदको नारिकेलं च मांसव्यञ्जनमैक्षवम् ।  
ऐवेद्येषु प्रियकरास्तीक्ष्णायाः परिकीर्तिताः ॥ ५१ ॥  
  
यषा ललितकान्ताख्या देवी मङ्गलचण्डिका ।  
वरदाभयहस्ता सा द्विभुजा गौरदेहिका ॥ ५२ ॥  
  
रक्तपद्मासनस्था च मुकुटोज्ज्वलमण्डिता ।  
अक्तकौशेयवसाना स्मितवक्त्रा शुभानना ॥ ५३ ॥  
  
नवयौवनसम्पन्ना चार्वङ्गी ललितप्रभा ।  
उमाया भाषितं मन्त्रं यत् पूर्वं त्वेकमक्षरम् ॥ ५४ ॥  
  
मन्त्रमस्यास्तु तज्ज्ञेयं तेन देवीं प्रपूजयेत् ।  
नारायण्यै विद्महे त्वां चण्डिकायै तु धीमहि ॥ ५५ ॥  
  
तन्नो ललितकान्न्तेति ततः पश्चात् प्रचोदयात् ।  
एषा ललितगायत्री देव्या इष्ट्यै प्रकीर्तिता ॥ ५६ ॥  
  
लोहिताङ्गस्य दिवसः प्रियोऽस्याः परिकीर्तितः ।  
कालो वसन्तकालश्च स्वरश्चापि तु पञ्चमः ॥ ५७ ॥  
  
अष्टम्यां च नवम्यां त्र पूजा कार्या विभूतये ।  
निर्माल्यधारिणी चास्या देवी ललितचण्डिका ॥ ५८ ॥  
  
दूर्वाङ्कुरैः समायुक्तमक्षतं प्रीतिदं परम् ।  
अयमस्या विशेषस्तु पूजने परिकीर्तितः ॥ ५९ ॥  
  
वैष्णवीतन्त्रमन्त्रस्य अन्त्रं ग्राह्यं तु पूजने ।  
उपचारो बलिश्चास्या विहितो यः क्रमः पुरा ॥ ६० ॥  
  
महामायामहादेव्यास्तद्ग्राह्यं परिपूजने ।  
स्वगात्ररुधिरं दद्यादात्मनश्च हिताय वै ॥ ६१ ॥  
  
पटेषु प्रतिमायां वा घटे मङ्गलचण्डिकाम् ।  
यः पूजयेद् भौमादिने शुभर्दूर्वाङ्कुरैः शिवाम्ः ॥ ६२ ॥  
  
सततं साधकः सोऽपि काममिष्टमवाप्नुयात् ।  
एवं दिक्करवासिन्याः कथितः पूजनक्रमः ॥ ६३ ॥  
  
यच्छ्रुत्वा नाशुभं किञ्चिदाप्नोति श्रवणे रतः ।  
दिक्करस्त्वरुणः प्रोक्तस्तथा शम्भुश्च दिक्करः ॥ ६४ ॥  
  
तस्मिन्नध्युषिता देवी तस्माद् दिक्करवासिनी ।  
जगत्त्रयेऽपि यस्यास्तु सदृशी क्वापि सुन्दरी ॥ ६५ ॥  
  
नान्यास्ति ललिता तेन देवी ललितकान्तिका ।  
शङ्करस्य पुरा प्रोक्तो ग्राह्यो वै पूजनक्रमः ॥ ६६ ॥  
  
शृणु राजन्नवहितो ब्रह्मणः पूजनक्रमम् ।  
ब्रह्मबीजं पुरा प्रोक्तं तन्मन्त्रं सर्वतश्चरेत् ॥ ६७ ॥  
  
तेनैव तं तु सम्पूज्य परं निर्वाणमाप्नुयात् ।  
एतस्य चाङ्गमन्त्रं तु यथा भर्गेण भाषितम् ॥ ६८ ॥  
  
वेतालभैरवाभ्यां तु रूपं च शृणु भूमिप ।  
अस्तृतीयश्च वह्निश्च शेषस्वरसमन्वितः ॥ ६९ ॥  
  
चन्द्रबिन्दुसमायुक्तो ब्रह्ममन्त्रं प्रकीर्तितम् ।  
अनेनैव तु मन्त्रेण ब्राह्मणं यः प्रपूजयेत् ॥ ७० ॥  
  
स काममिष्टं सम्प्राप्य ब्रह्मलोकेषु मोदते ।  
ब्रह्मा कमण्डलुधरश्चतुर्वक्त्रश्चतुर्भुजः ॥ ७१ ॥  
  
कदाचिद्रक्तकमले हंसारूढः कदाचन ।  
वर्णेन रक्तगौराङ्गः प्रांशुस्तुङ्गाङ्ग उन्नतः ॥ ७२ ॥  
  
कमण्डलुं वामकरे सुर्च हस्ते च दक्षिणे ।  
दक्षिणाधस्तथा मालां वामाधश्च तथा स्रुवम् ॥ ७३ ॥  
  
वाज्यस्थाली वामपार्श्वे देवाः सर्वेऽग्रतः स्थिताः ।  
सावित्री वामपार्श्वस्था दक्षिणस्था सरस्वती ॥ ७४ ॥  
  
सर्वे च ऋषयो ह्यग्रे कुर्यादेवं विचिन्तनम् ।  
चतुष्कोणं अतुर्द्वारमष्टपत्रसमन्वितम् ॥ ५ ॥  
  
चतुष्कोणेष्वङ्कितं तु रक्कमण्डलुस्रुक्स्रुवैः ।  
सम्मार्जनादिकं सर्वं याश्चान्याः प्रतिपत्तयः ॥ ७६ ॥  
  
दृष्ट्वाश्चोत्तरतन्त्रोक्ता योगपीठेऽङ्गिकादिकाः ।  
आधारशक्तिप्रमुखांस्तथा सर्वांस्तु पूजयेत् ॥ ७७ ॥  
  
अष्टपत्रेषु अद्मस्य दिक्पालांश्च प्रपूजयेत् ।  
पद्मासनाय विद्महे हंसरूढाय धीमहि ॥ ७८ ॥  
  
तन्नो ब्रह्मन्निति पदं ततः पश्चात् प्रचोदयात् ।  
एषा तु ब्रह्मगायत्री पूजयेदनया विधिम् ॥ ७९ ॥  
  
निर्माल्यधारी चैतस्य सनत्कुमार उच्यते ।  
उपचाराः पूर्ववत् तु एत्राञ्जनविवर्जिताः ॥ ८० ॥  
  
रक्तकौशेयवस्त्रं तु ब्रह्मप्रीतिकरं परम् ।  
अन्नं सपायसं सर्पिस्तिलयुक्तं च भोजनम् ॥ ८१ ॥  
  
सितरक्तसमायुक्तं चन्दनं परिकीर्तितम् ।  
पार्श्वयोः शङ्करं विष्णुं ऊजने पूजयेत् पुरः ॥ ८२ ॥  
  
स्रुवादीन् करसंस्थांस्तु मण्डले परिपूजयेत् ।  
सरस्वतीं च सावित्री हंस पद्मं तथैव च ॥ ८३ ॥  
  
अयं विशेषः कथितः प्रणामश्चास्य दण्डवत् ।  
पद्मबीजभवा माला जपकर्मणि कीर्तिता ॥ ८४ ॥  
  
पूर्णादर्शौ तिथी ग्राह्यौ पूजाकर्मणि सर्वदा ।  
क्षीरेणार्घ्यं प्रदद्यात् तु सर्वदा ब्रह्मणे नृप ॥ ८५ ॥  
  
अयं ते कथितो भूप यथा भर्गेण भाषितः ।  
दर्शयता स्वपुत्राभ्यां कामरूपाह्वयं शुभम् ॥ ८६ ॥  
  
यत्र तत्र विधिञ्चैव साधकः परिपूजयेत् ।  
पीठे सम्यक् पूजयित्वा परं निर्वाणमाप्नुयात् ॥ ८७ ॥  
  
कथिता ब्रह्मणः पूजा पूजनं शृणु वैष्णवम् ।  
बीजं तु वासुदेवस्य पुरैव प्रतिपादितम् ॥ ८८ ॥  
  
तदङ्गमन्त्रं राजेन्द्र द्वादशाक्षरमुच्यते ।  
अमो भगवते पूर्वं वासुदेवाय वै परम् ॥ ८९ ॥  
  
अङ्गमन्त्रमिदं चैव वासुदेवस्य कीर्तितम् ।  
अस्य रत्यङ्गरूपं तु दधिवामनसञ्ज्ञकम् ॥ ९० ॥  
  
तस्य मन्त्रं नरश्रेष्ठ शम्भुना भाषितं शृणु ।  
ॐ नमो विष्णवे पूर्वं पदं तस्य प्रकीर्तितम् ॥ ९१ ॥  
  
पदं च सुरपतये चतुर्थ्यन्तं महाबलम् ।  
स्वाहान्तं हृदयासन्नं प्रत्यङ्गवैष्णवं मतम् ॥ ९२ ॥  
  
अन्त्रत्रयं तु यो वेद बीजं प्रत्यङ्गसञ्ज्ञकम् ।  
स पुमान् देवकायस्तु न स भूयोऽभिजायते ॥ ९३ ॥  
  
सर्व उत्तरतन्त्रोक्तः क्रमो ग्राह्यः प्रपूजने ।  
त्रिषु मन्त्रेषु च सदा विशेषं शृणु भूपते ॥ ९४ ॥  
  
रूपं तु बीजमन्त्रस्य प्रथमं शृणु भूपते ।  
पूर्णचन्द्रोपमः शुक्लः पक्षिराजोपरिस्थितः ॥ ९५ ॥  
  
चतुर्भुजः पीतवस्त्रैस्त्रिभिः संवीतदेहभृत् ।  
दक्षिणोर्ध्वे गदां धत्ते तदधो विकचाम्बुजम् ॥ ९६ ॥  
  
वामोर्ध्वे चक्रमत्युग्रं धत्तेऽधः शङ्खमेव च ।  
श्रीवत्सवक्षाः सततं कौस्तुभं हृदि चांशुमत् ॥ ९७ ॥  
  
धत्ते कक्षे ह्यधोवामे तूणीरं बाणपूरितम् ।  
दक्षिणे कोषगं खड्गं नन्दकं अशरासनम् ॥ ९८ ॥  
  
शीर्षे किरीटं सूद्योतं कर्णयोः कुण्डलद्वयम् ।  
आजानुलम्बिनीं चित्रां वनमालां गले स्थिताम् ॥ ९९ ॥  
  
दधानं दक्षिणे देवीं श्रियं पार्श्वे तु विभ्रतम् ।  
सरस्वतीं वामपार्श्वे चिन्तयेद् वरदं हरिम् ॥ १०० ॥  
  
बीजमन्त्रस्य रूपं च कथितं तव पार्थिव ।  
द्वादशाक्षरमन्त्रस्य रूपमेतच्छृणुष्व मे ॥ १०१ ॥  
  
नीलोत्पलदलश्यामं तथैव च चतुर्भुजम् ।  
दक्षिणोर्ध्वस्थितं पद्मं गदां चाथ प्रयोजयेत् ॥ १०२ ॥  
  
वामेऽधश्चक्रमतुलमूर्ध्वे शङ्खं च बिभ्रतम् ।  
चिन्तयेद् वरदं देवं सर्वमन्यच्च पूर्ववत् ॥ १०३ ॥  
  
अष्टादशाक्षरस्यास्य प्रत्यङ्गस्य च चिन्तनम् ।  
शृणु राजन्नवहितो दारिद्र्यभयनाशनम् ॥ १०४ ॥  
  
पूर्णेन्दुसदृशं कान्त्या शुक्लवर्णं विचिन्तयेत् ।  
करे विचिन्तयेद् वामे पीयूषापूरितं घटम् ॥ १०५ ॥  
  
दध्यन्नखण्डसंयुक्तं दक्षिणे स्वर्णभाजनम् ।  
पद्मासनगतं देवं चन्द्रमण्डलमधगम् ॥ १०६ ॥  
  
शुक्लवस्त्रधरं देवं प्रमाणाद् वामनं सदा ।  
ईषद्धाससमायुक्तं त्रिलोकेशं त्रिविक्रमम् ॥ १०७ ॥  
  
चिन्तयेद् वरदं देवं सर्वकामफलप्रदम् ।  
दहनप्लवनादौ च पूर्वतन्त्रोदिता यथा ॥ १०८ ॥  
  
तथा मन्त्राः परिग्राह्यास्तथा चोत्तरतन्त्रगाः ।  
मण्डलस्य क्रमं तस्य शृणु भर्गेण भाषितम् ॥ १०९ ॥  
  
रेखया नित्यपूजासु रजोभिः पञ्चभिस्तथा ।  
नैमित्तिके यथा कार्यं भेदाभेदेन साम्प्रतम् ॥ ११० ॥  
  
अस्तमात्रं चतुर्द्वारं वत्लाम्बुजसन्निभम् ।  
चतुष्कोणे चतुर्भिस्तु शङ्खैर्युक्तं मनोहरम् ॥ १११ ॥  
  
अद्धद्वारं दिक्पतीनामायुधैः करणैस्तथा ।  
अष्टासु दिक्षु निहितं सबहिर्वेष्टपद्मकम् ॥ ११२ ॥  
  
एवं यथा रजोभिस्तु कार्यं तच्छृणु पार्थिव ।  
सितैः पीतैस्तथा रक्तैः श्यामैश्च हरितैः क्रमात् ॥ ११३ ॥  
  
रजोभिर्मण्डलं कुर्यादन्यथा न समाचरेत् ।  
चतुर्हस्तं त्रिहस्तं च द्विहस्तं हस्तमात्रकम् ॥ ११४ ॥   
  
सर्वत्र मण्डलं कुर्याद् यथोक्तं वाधिकं पुनः ।  
राजसूयाश्वमेधादौ चतुर्हस्ताधिकं मतम् ॥ ११५ ॥   
  
कल्पानतिक्रमाद् भूप यथोक्तं यत्र यत्र च ।  
दिक्पालायुधपद्मानां पूर्ववल्लिखनक्रमः ॥ ११६ ॥  
  
सितै रजोभिः कर्तव्यं मध्ये पद्मं सुवर्तुलम् ।  
कर्णिका पीतवर्णास्य केशराग्रं तथारुणम् ॥ ११७ ॥  
  
रक्तैः पीतैः पूरयेत् तु बहिः पद्मस्य सर्वतः ।  
वज्रं शक्तिं लोहदण्डं खड्गं पाशाङ्कुशं गदाम् ॥ ११८ ॥  
  
शूलमष्टदिगीशानामायुधानि क्रमात् पुनः ।  
  
शम्भुर्गौरी तथा ब्रह्मा रामः कृष्णस्तथैव च ॥ ११९ ॥  
  
एतास्तु सततं पूज्याः संस्थिताः पञ्चदेवताः ।  
न कदाचिदबुधः कुर्याच्छम्भुगौर्यो वियोजनम् ॥ १२० ॥  
  
वियोगे तु कृता पूजा निष्फला तस्य जायते ।  
विच्छिन्नं मूर्ध्नि भूतं तु पूजितं शक्तमेव च ॥ १२१ ॥  
  
न्यासे तु मण्डलस्यास्य रजोदोषं विवर्जयेत् ।  
सर्वत्र मण्डलं कार्यं वासुदेवस्य पूजने ॥ १२२ ॥  
  
एवमेव नृपश्रेष्ठ निष्फलं चान्यथेतरत् ।  
बलभद्रश्च कामश्च ह्यनिरुद्धस्तदुद्भवः ॥ १२३ ॥  
  
नारायणस्तथा ब्रह्मा विष्णुः षष्ठः प्रकीर्तितः ।  
नरसिंहो वराहश्च ओगिन्नोऽष्टौ प्रकीर्तिताः ॥ १२४ ॥  
  
पूर्वाद्यष्टदले श्वेतान् रूपतो मन्त्रतः पृथक् ।  
पूजयेत् कर्णिकामध्ये वासुदेवं तु नायकम् ॥ १२५ ॥  
  
विमला नायिका तस्य वासुदेवस्य कीर्तिता ।  
बलभद्रमुखानां तु योगिनीः शृणु पार्थव ॥ १२६ ॥  
  
आदावुत्कर्षिणी ज्ञेया ज्ञाना पश्चात् क्रियापरा ।  
योगा प्रह्वी तथैशानी अनुग्राही तथाष्टमी ॥ १२७ ॥  
  
सर्व चतुर्भुजाः प्रोक्ताः शङ्खचक्रगदाधराः ।  
योगिनो बलभद्र तु कामं विधिमृते तथा ॥ १२८ ॥  
  
इधे रूपं तु पूर्वोक्तं हलं च मुषलं बलः ।  
हड्गं चक्रं च धत्ते यो गदां पार्श्वे स्थितां सदा ॥ १२९ ॥  
  
कामस्तु पुष्पकोदण्डं धत्ते वामेन पाणिना ।  
अदां चक्रं च पुष्पं च धत्तेऽन्यैः पाणिभिः पुनः ॥ १३० ॥  
  
पार्श्वे पद्मं तथा धत्ते सर्वमन्यच्च पूर्ववत् ।  
चक्रं शङ्खो वराहस्य दक्षिणे परिकीर्तितौ ॥ १३१ ॥  
  
नृसिंहस्य पुनश्चक्रशङ्खौ दक्षिणवामयोः ।  
शङ्खं पद्मं तथा विष्णोः पाण्योर्दक्षिणयोः स्थितम् ॥ १३२ ॥  
  
शङ्खो गदा वामतस्तु नारायणकरस्थितौ ।  
दक्षिणाधो गदां धत्ते ह्यनिरुद्धो अरोत्तम ॥ १३३ ॥  
  
इतरक्तस्तथा पीतो भिन्नाञ्जननिभस्तथा ।  
नीलोत्पलदलश्यामस्तथा रक्तघनप्रभः ॥ १३४ ॥  
  
भ्रमरश्यामलः पिङ्गः स्वर्णगौरः क्रमादिमे ।  
वर्णतो योगिनः प्रोक्ता वासुदेवस्य पार्थिव ॥ १३५ ॥  
  
यादृग्वर्णश्च ध्यानं च यस्य यस्य च योगिनः ।  
आदृशींयोगिनीं तस्य चिन्तयेत् तत्समीपगाम् ॥ १३६ ॥  
  
आधारशक्तिप्रमुखाः सर्वा आसनदेवताः ।  
ग्रहाश्च सर्वे दिक्पाला ध्यानतो मन्त्रतस्तथा ॥ १३७ ॥  
  
पूजनीया यथोद्देशे मण्डलस्य क्रमान्नृप ।  
देवस्य चिन्तितं यद्यच्छरीरे कमलादिकम् ॥ १३८ ॥  
  
धृतास्त्रं वज्रशक्त्यादिगरुडादींश्च पूजयेत् ।  
वर्णमालां शम्भुमतामासाद्य क्रमयोगतः ॥ १३९ ॥  
  
आद्यद्वितीयक्रमतो गदादीनां तु मन्त्रकम् ।  
पञ्चरात्रोदिते भागे नारदेन यथोदिताः ॥ १४० ॥  
  
मन्त्राश्चक्रगदादीनां ग्राह्याः सर्वत्र पूजने ।  
गरुत्मान् सूर्यसङ्काशो गदा कृष्णायसी पुनः ॥ १४१ ॥  
  
सरस्वती शुक्लवर्णा लक्ष्मीर्हेमप्रभा सदा ।  
मध्याह्नसूर्यप्रतिमं चक्रं तु परिकीर्तितम् ॥ १४२ ॥  
  
सम्पूर्णचन्द्रप्रतिमः शङ्खस्तु परिकीर्तितः ।  
कौस्तुभो ह्यरुणः प्रोक्तः श्रीवत्सो ह्यरुणद्युतिः ॥ १४३ ॥  
  
आरक्तकौस्तुभो ज्ञेयो माला चित्रा प्रकीर्तिता ।  
विद्युत्प्रभा सर्वबाणाः शक्रचापप्रभं धनुः ॥ १४४ ॥  
  
स्वर्णचूर्णप्रकाशं तु वस्त्रमस्य प्रकीर्तितम् ।  
बालसूर्यप्रतीकाशे कुण्डले द्वे श्रवोगते ॥ १४५ ॥  
  
सूर्यस्य सदृशं शीर्षे किरीटं परिकीर्तितम् ।  
शृणु न्यासं ततो भूप यैर्न्यासैर्विष्णुरूपधृक् ॥ १४६ ॥  
  
साधको हि भवेन्नित्यं स्वर्गमोक्षप्रदायकम् ।  
न्यासं तु प्रथमं कुर्यान्मन्त्रविद् द्वादशाक्षरैः ॥ १४७ ॥  
  
वासुदेवस्य बीजेन बीजं चैवाथ योगिनाम् ।  
तत्ॐ न्यसेन्महामन्त्रै स्ततश्चाष्टादशाक्षरैः ॥ १४८ ॥  
  
ततस्तु हृदयादीनां षड्भिर्मन्त्रन्द्विधा पुनः ।  
एवं चतुर्भिर्न्यासैस्तु पूजामेकां समाचरेत् ॥ १४९ ॥  
  
प्रथमं दक्षिणाङ्गुष्ठे न्यसेदाद्यक्षरं बुधः ।  
वादशाक्षरमन्त्रस्य शेषबीजानि तु क्रमात् ॥ १५० ॥  
  
अर्जन्यादौ दक्षिणस्य वामाङ्गुष्ठान्तमेव च ।  
शेषाक्षरद्वयं पश्चाद् न्यसेत् पाणितलद्वये ॥ १५१ ॥  
  
 हृदि शीर्षे शिखायां च स्कन्धयोर्दृक्पिचण्डयोः ।  
ऋष्ठे तु भुजयोः पाष्योर्जङ्घयोः पादयोः क्रमात् ॥ १५२ ॥  
  
द्वादशाक्षरमन्त्रस्य बीजानि च ततो न्यसेत् ।  
अङ्गुष्ठयोस्तु प्रथमं वासुदेवस्य तत्त्वकम् ॥ १५३ ॥  
  
तर्जन्यादौ योगिनां तु बीजान्यष्टौ द्वयोर्न्यसेत् ।  
सिरोदृगा स्यकण्ठोरोनाभिगुह्येषु जानुनोः ॥ १५४ ॥  
  
पादयोर्वासुदेवस्य योगिबीजानि विन्यसेत् ।  
मन्त्राणि हृदयादीनां यान्युक्तानि पुरा नृप ॥ १५५ ॥  
  
तानि न्यस्याङ्गुष्ठमूलेऽङ्गुलीजाते द्वये द्वये ।  
वामदक्षिणपाण्योस्तु शेषं तु तलयोन्यसेत् ॥ १५६ ॥  
  
हृदयाद्यस्त्रपर्यन्तं पुनस्तानि क्रमान्न्यसेत् ।  
अष्टादशाक्षरस्यादिनववर्णान् न्यसेद् बुधः ॥ १५७ ॥  
  
शिरोनेत्रादिपूर्वोक्ते नवबीजस्य गोचरे ।  
शेषान् वर्णान् सङ्कीर्णम्पार्श्ववस्तिषु शेफसि ॥ १५८ ॥  
  
कट्यामूर्वोर्जङ्घयोश्च न्यसेत् पादाङ्गुलीषु च ।  
यस्य मन्त्रस्य या पूजा तन्त्रैस्तु यत्र चोदिता ॥ १५९ ॥  
  
तस्य तन्त्रस्य तत्रैव न्यासं मन्त्री समाचरेत् ।  
अथ चैकत्र सर्वेषां न्यासं कुर्याद् विचक्षणः ॥ १६० ॥  
  
चतुर्विधैः कृतैर्न्यासैः पूतात्मा धूतकल्मषः ।  
साक्षाद् विष्णुर्भवेन्मन्त्री सम्यक् पूजाफलं लभेत् ॥ १६१ ॥  
  
विनापि पूजनं यस्तु न्यासं कुर्याच्चतुर्विधम् ।  
स धीरो विष्णुसायुज्यमाप्नोति परमं पदम् ॥ १६२ ॥  
  
योगपीठं ततो ध्यात्वा गरुडं चक्रंशङ्खं च ।  
गदां लक्ष्मीं तथा पद्मं क्रमादेतेषु विन्यसेत् ॥ १६३ ॥  
  
पूर्वदक्षिणकौबेरपश्चात् कोणेषु वै क्रमात् ।  
दक्षिणे चोत्तरे वापि विन्यसेन्मन्त्रविद् बुधः ॥ १६४ ॥  
  
वनमालां पद्ममध्ये श्रीवत्सं कौस्तुभं मणिम् ।  
विन्यस्य दक्षिणे तस्य न्यसेच्छार्ङ्गं शरासनम् ॥ १६५ ॥  
  
तणीरयुगलं वामे खड्गं दक्षिणतो न्यसेत् ।  
वामे चर्म निधायाश तत्र कुर्यात् सरस्वतीम् ॥ १६६ ॥  
  
पूजयित्वा च सर्वाणि ततो मुद्रां प्रदर्शयेत् ।  
मुद्राः पुटाद्या याः प्रोक्ता विष्णुर्याश्चापि योगिनाम् ॥ १६७ ॥  
  
ग्रहाणां दिक्पतीनां च मुद्रास्ता दर्शयेत् पृथक् ।  
शेषमन्त्राः पुरा प्रोक्ता अच्छिद्रस्यावधारणे ॥ १६८ ॥  
  
तन्मन्त्रान् सम्पठित्वैव सूर्यायार्घ्यं निवेदयेत् ।  
निर्माल्यधारी विष्णोस्तु विष्वक्सेनश्चतुर्भुजः ॥ १६९ ॥  
  
शङ्खचक्रगदापाणिर्दीर्घश्मश्रुजटाधरः ।  
रक्तपिङ्गलवर्णस्तु सितपद्मोपरिस्थितः ॥ १७० ॥  
  
यत् तृतीयस्वरान्तेन संयुक्तो बिन्दुनेन्दुना ।  
कीर्तितस्तस्य मन्त्रोऽयं तेन तं परिपूजयेत् ॥ १७१ ॥  
  
विसर्जनं तथा विष्णोरैशान्यां परिकीर्तितम् ।  
अन्येषां मनसा कुर्याद् बलादीनां विसर्जनम् ॥ १७२ ॥  
  
एवं यः कुरुते पूजां विष्णोः शम्भोर्विधेः क्वचित् ।  
पीठे दिक्करवासिन्याः स याति परमं पदम् ॥ १७३ ॥  
  
यत्र यत्र भवेद् विष्णोः पूजनं नृपसत्तम् ।  
तत्र तत्रैव तन्त्रोऽयं ग्राह्यो वै वैष्णवैर्बुधैः ॥ १७४ ॥  
  
सङ्क्षेपेणैव तत्रैव पूजयेद् दधिवामनम् ।  
हृदयाद्यङ्गपूजा तु न कर्तव्याऽस्य पूजने ॥ १७५ ॥   
  
सङ्क्षेपैर्विस्तरैर्वापि वासुदेवं प्रपूजयेत् ।  
रक्तं कोशेयवस्तं च पीतं शुक्लं तथैव च ॥ १७६ ॥  
  
प्रीतिदं वासुदेवस्य वस्त्रमेतत् प्रकीर्तितम् ।  
घृतप्रदीपो दीपेषु गन्धेषु मलयोद्भवः ॥ १७७ ॥  
  
पानार्घ्यभोज्यपात्रेषु ताम्रं प्रीतिकरं मतम् ।  
किरीटं कुण्डल हारो भूषणं विष्णुतुष्टिदम् ॥ १७८ ॥  
  
शङ्खः स्नानीयपात्रेषु धूपेष्वगुरुरेव च ।  
प्रीतिदो वासुदेवस्य सतत परिकीर्तितः ॥ १७९ ॥  
  
कदम्बं कुब्जकं जाती मल्लिका मालती तथा ।  
पङ्कजं चेति पुष्पाणि तद् विष्णोः प्रीतिदान्युत ॥ १८० ॥  
  
इर्जनं स्थण्डिलं स्थानं तीर्थं तोयमथापि वा ।  
तद् विष्णोरिति मन्त्रस्तु स्तुतिः पुरुषसूक्तकम् ॥ १८१ ॥  
  
पुत्रञ्जीवोद्भवा माला प्रशस्ता विष्नुपूजने ।   
तिथिश्च द्वादशी प्रोक्ता वसन्तः काल उत्तमः ॥ १८२ ॥   
  
शाल्योदनं हविष्यान्नं यावकं पायसं घृतम् ।  
कृशरान्नं तथान्नेषु पानेषु क्षीरमिष्यते ॥ १८३ ॥  
  
दलेषु तुलसीपत्रं बैल्वमामलमेव च ।  
हरेः प्रीतिकराणि स्युरेतानि नृपसत्तम ॥ १८४ ॥  
  
सर्वाणि परकीयाणि यानि तानि च वर्जयेत् ।  
एवं यः पूजयेद् विष्णुं सततं नरसत्तमः ॥ १८५ ॥  
  
कुलकोटिं समुद्धृत्य स स्वयं स्याज्जनार्दनः ।  
इदं ते कथितं भूप वासुदेवस्य मन्त्रकम् ॥ १८६ ॥  
  
पीठस्य कामरूपस्य सङ्क्षेपान्निर्णयं तथा ।  
इति सर्वं कामरूपपीठं शम्भुरदशयत् ॥ १८७ ॥  
  
पुत्राभ्यां स पुनस्ताभ्यां कैलासं प्रययौ गिरिम् ।  
तत्र गत्वा यथायोगं निधाय तनयौ स्वकौ ॥ १८८ ॥  
  
विमुक्तशापास्ते जाताः शम्भुर्गिरिसुता तथा ।  
वेतालो भैरवश्चेति नृपसत्तम निर्जराः ॥ १८९ ॥  
  
इदं यो महदाख्यानं शृणोत्येकाग्रमानसः ।  
शापभीतिर्न तस्यास्ति व्याधयस्तस्य नाधयः ॥ १९० ॥  
  
पुत्रपौत्रधनैश्वर्ययुक्तः सर्वत्र वल्लभः ।  
सर्वकल्याणसंयुक्तो दीर्घकालं स जीवति ॥ १९१ ॥  
  
कामरूपं महापीठं यो जानाति नरोत्तमः ।  
स दिव्यज्ञानसम्पन्नः परं निर्वाणमाप्नुयात् ॥ १९२ ॥  
  
यः कामरूपे सकले पीठयात्रां समाचरेत् ।  
आसाद्य सकलान् पीठान् पूजयेत् सर्वदेवताः ॥ १९३ ॥  
  
दशपूर्वान् दश परानात्मानं चैकविंशतिम् ।  
दिव्ये ज्ञाने विधायाशु सर्वं मुक्तिमियात् सह ॥ १९४ ॥  
  
इति श्रीकालिकापुराणेऽशीतितमोऽध्यायः ॥ ८० ॥  
  
एकाशीतितमोऽध्यायः  
  
और्व उवाच -  
  
कामरूपे महापीठे स्नात्वा पीत्वा च देवताः ।  
पूजयित्वा च इपुला लोकाः स्वर्गं पुरा ययुः ॥ १ ॥  
  
केचिद् भेजुश्च निर्वाणं केचिद् यान्ति स्म शम्भुताम् ।  
न यमस्तान् वारयितुं नेतुं च निजमन्दिरम् ॥ २ ॥  
  
क्षमोऽभून्नरशार्दूल शिवाया जातसाध्वसः ।  
यमदूतं तत्र यान्तं बाधन्ते शङ्करा गणाः ॥ ३ ॥  
  
न तद्भिया तत्र यान्ति यमदूताः प्रचोदिताः ।  
तथा दृष्ट्वाथ शमनः स्वक्रियापरिवर्जितः ॥ ४ ॥  
  
विधातारं समासाद्य वचनं चेदमब्रवीत् ।  
इधातः कामरूपेऽस्मिन् स्नात्वा पीत्वा च मानवः ॥ ५ ॥  
  
कामाख्यागणतां याति तथा शम्भुगणेशताम् ।  
तत्र मे नाधिकारोऽस्ति न तान् वारयितुं क्षमः ॥ ६ ॥  
  
विधत्स्वात्रोचितां नीतिं युज्यते यदि गोचरे ।  
तस्य तद्वचनं श्रुत्वा ब्रह्मा लोकपितामहः ॥ ७ ॥  
  
जगाम विष्णुभवनं सहैव समवर्तिना ।  
तमासाद्य तथा प्राह इष्णुंवै यमभाषितम् ॥ ८ ॥  
  
यथावत् सर्वलोकेशः स च तद्वाक्यमग्रहीत् ।  
सह ब्रह्मयमाभ्यां तु इष्णुः शम्भुं अयौ ततः ।  
सत्कृतस्ततेन पृष्टश्च प्राहेदं यमभाषितम् ॥ ९ ॥  
  
श्रीभगवानुवाच -  
  
सर्वदेवैः सर्वतीर्थैः सर्वक्षेत्रैस्तथैव च ।  
एतद् व्याप्तं कामरूपं नातोऽन्यद् विद्यते परम् ॥ १० ॥  
  
इदं पीठं समासाद्य देवत्वं यान्ति मानवाः ।  
अमृतत्वं गणत्वं च तत्र शक्तो यमो नहि ॥ ११ ॥  
  
अथा कुरु महादेव यथा तत्र क्षमो यमः ।  
यमो निरस्तो यत्रास्ति मर्यादा न रदृश्यते ॥ १२ ॥  
  
और्व उवाच -  
  
एतद् विष्णुवचः श्रुत्वाः विधिना सहितस्य तु ।  
अङ्गीचकार हृदये तद्वचः साध्यसाधने ॥ १३ ॥  
  
विसृज्य तान् ब्रह्मविष्णुयमान् वृषभवाहनः ।  
आदाय स्वगणान् सर्वान् कामरूपान्तरं यमौ ॥ १४ ॥  
  
उग्रतारां ततो देवीं गणं च प्राह शङ्करः ।  
उत्सारयन्तु सकलान्निमा&ल्लोकान् गणा द्रुतम् ॥ १५ ॥  
  
उग्रतारे महादेवि त्वं चाप्युत्सारय द्रुतम् ।  
ततो गणाः कामरूपाद् देवी चाप्यपराजिता ॥ १६ ॥  
  
लोकानुत्सारयामासुः पीठं कर्तुं हरस्यकम् ।  
उत्सार्यमाणे लोके तु चतुर्वर्णद्विजातिषु ॥ १७ ॥  
  
सन्ध्याचलगतो विप्रो वसिष्ठः कुपितो मुनिः ।  
सोऽप्युग्रतारया देव्या उत्सारयितुमीशया ॥ १८ ॥  
  
गणैः सह धृतः प्राह शापं कुर्वन् सुदारुणम् ।  
यस्मादहं धृतो वामे त्वयोत्सारयितुं मुनिः ॥ १९ ॥  
  
तस्मात् त्वं वाम्यभावेन पूज्या भव समन्त्रिका ।  
ह्रमन्ति म्लेच्छवद् यस्माद् गणानां मन्दबुद्धयः ॥ २० ॥  
  
भवन्तु म्लेच्छास्तस्माद् वै भवन्तः कामरूपके ।  
महादेवोऽपि यस्मान्मां निःसारयितुमुद्यतः ॥ २१ ॥  
  
तपोधनं मुनिं दान्तं म्लेच्छवद् वेदपारगम् ।  
तस्माद् म्लेच्छप्रियो भूयाच्छङ्करश्चास्थिभस्मधृक् ॥ २२ ॥  
  
एतत् तु कामरूपाख्यं म्लेच्छैर्गुप्तं मदत्वरम् ।  
स्वयं विष्णुर्न चायाति यावत् स्थानमिदं पुनः ॥ २३ ॥  
  
विरलाश्चागमाः सन्तु य एतत्प्रतिपादकाः ।  
विरलं यस्तु जानाति कामरूपागमं बुधः ॥ २४ ॥  
  
स एव प्राप्ते कालेऽपि सम्पूर्णं फलभाप्स्यति ।  
एवमुक्त्वा वसिष्ठस्तु तत्रैवान्तरधीयत ॥ २५ ॥  
  
ते गणा म्लेच्छतां याताः कामरूपे सुरालये ।  
वामाऽभूद्रुग्रतारापि शम्भुर्म्लेच्छरतोऽभवत् ॥ २६ ॥  
  
आगमा विरलाश्चासन् ये च मत्प्रतिपादकाः ।  
वेदमन्त्रविहीनं तु चतुर्वर्णविवर्जितम् ॥ २७ ॥  
  
कामरूपं क्षणाज्जातं यद् यमेनानुसाश्तिम् ।  
आगतेऽपि हरौ मुक्ते शापात् पीठे फलप्रदे ॥ २८ ॥  
  
यथा न सम्यक् स्थास्यन्ति तत्पीठे देवमानुषाः ।  
गुप्तये सर्वकुण्डानां ब्रह्मोपायं तथाऽकरोत् ॥ २९ ॥  
  
अपुनर्भवकुण्डस्य सोमकुण्डस्य चोभयोः ।  
ब्रह्मोर्वशीकुण्डयोस्तु नदीनामपि भूरिशः ॥ ३० ॥  
  
नदीनां पूर्वमुक्तानामनुक्तानां च गुप्तये ।  
सर्वस्यैकफलज्ञाने ब्रह्मोपायं तथाऽकरोत् ॥ ३१ ॥  
  
अमोघायां शान्तनोस्तु भार्यायां तनयं स्वकम् ।  
जलरूपं समुत्पाद्य जामदग्न्येन धीमता ॥ ३२ ॥  
  
अवतारयदव्यग्रं प्लावयन् कामरूपकम् ।  
स तु ब्रह्मसुतो धीरः प्लावयन् कुण्डसञ्चयान् ॥ ३३ ॥  
  
आच्छाद्य सर्वतीर्थानि भुवि गुप्तानि चाकरोत् ।  
लौहित्यमात्रं ये केचिज्जानन्ति तत्र वै नराः ॥ ३४ ॥  
  
ते लौहित्यस्नानफलं प्राप्नुवन्ति सुनिश्चितम् ।  
न जानन्ति च कुण्डानि नापि तीर्थानि चान्यतः ॥ ३५ ॥  
  
वसिष्ठशापादेतत् तु प्रवृत्तं तीर्थगोपनम् ।  
यः कश्चित् तत्र जानाति तीर्थानां च विशेषताम् ॥ ३६ ॥  
  
समवाप्नोति तत् स्नानफलं सम्यग् नरोत्तम ।  
सर्वा नदीः समाप्लाव्य सर्वतीर्थानि सर्वतः ।  
लौहित्यो ब्रह्मणः पुत्रो याति दक्षिणसागरम् ॥ ३७ ॥  
  
एवं ते कथितं राजन् कामरूपस्य कीर्तनम् ।  
यदन्यद्रोचते तुभ्यं तत् पृच्छ निगदामि ते ॥ ३८ ॥  
  
इति श्रीकालिकापुराणे एकाशीतितमोऽध्यायः ॥ ८१ ॥  
  
द्व्यशीतितमोऽध्यायः  
  
मार्कण्डेय उवाच   
  
और्वस्य वचनं श्रुत्वा सगरस्तं मुनिं पुनः ।  
पप्रच्छेदं द्विजश्रेष्ठां हर्षसम्प्लुतमानसः ॥ १ ॥  
  
सगर उवाच   
  
अमोघायां कथं यज्ञे लौहित्यो ब्रह्मणः सुतः ।  
कथं शान्तनुजायायां रतः स कमलासनः ॥ २ ॥  
  
पारस्त्रैणेयपुत्रो वा कथं जज्ञे पितामहात् ।  
तत् सर्वं श्रोतुमिच्छामि कथयस्व द्विजोत्तम ॥ ३ ॥  
  
और्व उवाच   
शृणु त्वं राजशार्दूल कथयामि महत्तरम् ।  
आख्यानं ब्रह्मपुत्रस्य लौहित्यत्य महात्मनः ॥ ४ ॥  
  
हरिवर्षे महावर्षे शान्तनुर्नाम नामतः ।  
मुनिरासीन्महाभागो ज्ञानवान् स तपोरतः ॥ ५ ॥  
  
तस्य भार्या महाभागा अमोघाख्या महासती ।  
हिरण्यगर्भस्य मुनेस्तृणबिन्द्वाश्रमोद्भवा ॥ ६ ॥  
  
तया सार्धं स कैलासं मर्यादापर्वते वसन् ।  
लोहिताख्यस्य सरसस्तीरे वै गन्धमादने ॥ ७ ॥  
  
एकदा स तपोनिष्ठो निजपुष्पादिगोचरम् ।  
जगाम वनम्ध्यं तु चिन्वन् बहुफलानि च ॥ ८ ॥  
  
तस्मिन्नवसरे ब्रह्मा सर्वलोकपितामहः ।  
तत्राजगाम यत्रास्ति अमोघा शान्तनोः प्रिया ॥ ९ ॥  
  
तां दृष्ट्वा देवगर्भायां युवतीमतिसुन्दरीम् ।  
मोहितो मदनेनाशु तदाऽभूद् दूषितेन्द्रियः ॥ १० ॥  
  
उदीरितेन्द्रियो भूत्वा जिघृक्षुस्ता& महासतीम् ।  
अथाधावत् ततो ब्रह्मा सम्मुखो मदनार्दितः ॥ ११ ॥  
  
धावमानं विधातारं दृष्ट्वाऽमोघा महासती ।  
नैवं नैवमिति प्रोक्त्वा पर्णशालां व्यलीयत ॥ १२ ॥  
  
इदं चोवाच धातारममोघा कुपिता तदा ।  
पर्णशालान्तरं गत्वा द्वारमावृत्य तत्क्षणात् ॥ १३ ॥  
  
अकार्यं न मया कार्यं मुनिपत्न्या विगर्हितम् ।  
बलात् प्रमथ्या चहां चेत् त्वया त्वां च शपाम्यहम् ॥ १४ ॥  
  
अमोघया चैवमुक्ते विधातुश्च तदा नृप ।  
रेतश्चस्कन्द तत्रैव आश्रमे शान्तनोर्मुनेः ॥ १५ ॥  
  
च्युते रतसि धातापि हंसयानं समुत्थितः ।  
लज्जयाऽतिपरीतात्मा द्रुतं वै स्वाश्रमं ययौ ॥ १६ ॥  
  
गते वेधसि शान्तनुश्च निजमाश्रममागतः ।  
आगत्य दृष्ट्वा हंसानां पदक्षोभं तदा भुवि ॥ १७ ॥  
  
तेजश्च पतितं भूमौ विधातुर्ज्वलनोपमम् ।  
अमोघां परिपप्रच्छ पर्णशालान्तरस्थिताम् ॥ १८ ॥  
  
किमेतदत्र सुभगे प्रवृत्तं दृश्यते तु यत् ।  
पक्षिणां च पदक्षोभं तेजश्चेदं च कीदृशम् ॥ १९ ॥  
  
सा तस्य वचनं श्रुत्वा शान्तनुं मुनिसत्तमम् ।  
अमर्षितैव न्यगददाकुला विकलाननां ॥ २० ॥  
  
हंसयुक्तस्यन्दनेन कोऽप्यागत्य चतुर्मुखः ।  
कमण्डलु करोऽतीव रतिं मां समयाचतं ॥ २१ ॥  
  
अतो मया तर्जितः स उटजान्तरलीनया ।  
प्रच्याव्य तेजः संयातो मम शापभयार्दितः ॥ २२ ॥  
  
कुरु तत्र प्रतीकारं यदि शक्नोषि शान्तनो ।  
न हीमां धर्षणां सोढुं कश्चिच्छक्नोति जीवभृत् ॥ २३ ॥  
  
स तस्या वचनं श्रुत्वा स्वयं ब्रह्मा समागतः ।  
इति निश्चित्य अनसा अदा ध्यानपरोऽभवत् ॥ २४ ॥  
  
दिव्यज्ञानेन स ज्ञात्वा देवकार्यमुपस्थितम् ।  
तीर्थावतरणं चापि हिताय जगतां मुनिः ॥ २५ ॥  
  
ज्ञात्वोदर्कं चिन्तयित्वा स्वभार्यामिदमब्रवीत् ।  
इदं तेजो ब्रह्मणस्त्वं पिबामोघं ममाज्ञया ॥ २६ ॥  
  
हिताय सर्वजगतां देवकार्यार्थसिद्धये ।  
भवत्या निकटं ब्रह्मा स्वयमेव समागतः ॥ २७ ॥  
  
त्वामप्राप्य महत् कृत्यमावयोः स समर्प्य च ।  
गतो निजास्पदं तत् त्वं कर्तुमर्हसि तद् वचः ॥ २८ ॥  
  
तच्छ्रुत्वा शान्तनोर्वाक्यममोघातीव लज्जिता ।    
सान्त्वयन्तीव तं प्राह पतिं नत्वा महासती ॥ २९ ॥  
  
नान्यस्य तेजो धास्यामि न च ते विमनस्कता ।   
अवश्यं यदि कर्तव्यं पीत्वा त्वं मयि चोत्सृज ॥ ३० ॥  
  
ततस्तस्या वचः श्रुत्वा युक्तं तथ्यं च शान्तनुः ।  
स्वयं पीत्वा तु तत् तेजः वभार्यायां न्यसे।चयत् ॥ ३१ ॥  
  
सङ्क्रामितैः शान्तनुना तेजोभिर्ब्रह्मणः सती ।  
गर्भं दधारामोघाख्या हिताय जगतां ततः ॥ ३२ ॥  
  
तस्याः काले तु सम्प्राप्ते नासातो जलसञ्चयः ।  
तन्मध्ये तनयश्चापि नीलवासाः कीरीटधृक् ॥ ३३ ॥  
  
रत्नमालासमायुक्तो रक्तगौरश्च ब्रह्मवत् ।  
चतुर्भुजः पद्मविद्याध्वजशक्तिधरस्तथा ॥ ३४ ॥  
  
शिशुमारशिरस्थश्च तुल्यकायो जलोत्करैः ।  
तज्जातं च तथाभूतं शान्तनुर्लोकशान्तनुः ॥ ३५ ॥  
  
चतुर्णां पर्वतानां च मध्यदेशे न्यवीविशत् ।  
कैलासश्चोत्तरे पार्श्वे दक्षिणे गन्धमादनः ॥ ३६ ॥  
  
रारुधिः पश्चिमे शैलः पूर्वे संवर्तकाद्वयः ।  
तेषां मध्ये स्वयं कुण्डं पर्वतानां विधेः सुतः ॥ ३७ ॥  
  
कृत्वाऽतिववृधे नित्य शरदीव निशाकरः ।  
तं तोयमध्यगं पुत्रमासाद्य द्रुहिणः सुतम् ॥ ३८ ॥  
  
क्रमतस्तस्य संस्कारानकरोद् देहशुद्धये ।  
अथ काले बहुतिथे व्यतीते ब्रह्मणः सुतः ॥ ३९ ॥  
  
तोयराशिस्वरूपेण ववृधे पञ्चयोजनान् ।  
तस्मिन् देवाः पपुः सस्नुर्द्वितीय इव सागरे ॥ ४० ॥  
  
सितामलजले हृद्ये दिव्यैश्चाप्सरसां गणैः ।  
तस्मिन्नवसरे रामो जामदग्न्यः प्रतापवान् ॥ ४१ ॥  
  
चक्रे मातृवधं घोरमयुक्तं पितुराज्ञया ।  
तस्य पापस्य मोक्षाय स्वपितुश्चोपदेशतः ॥ ४२ ॥  
  
स जगाम महाकुण्डं ब्रह्माख्य स्नातुमिच्छया ।  
तत्र स्नात्वा च पीत्वा च मातृहत्यामपानयन् ।  
वीथीं परशुना कृत्वा तं मह्यामवतारयवत् ॥ ४३ ॥  
  
सगर उवाच   
  
जमदग्नेः सुतो रामः किमर्थं निजमातरम् ।  
जघान तस्य माता च किन्नाम्नो कस्य चात्मजा ॥ ४४ ॥  
  
मुनेः पुत्रः कथं जातस्तथा क्रूरो महाबलः ।  
यो युद्धकुशलो वीरो राजन्यान् समपोथयत् ॥ ४५ ॥  
  
तदहं श्रोतुमिच्छामि तत्त्वतो मुनिसत्तम ।  
कथयस्व महाभाग यदि गुह्यं तथापि मे ॥ ४६ ॥  
  
और्व उवाच   
  
शृणु राजन्नवहितो जमदग्नेः सुतस्य वै ।  
चरितं स यथा जघ्ने प्रसूं क्रूरतरश्च सः ॥ ४७ ॥  
  
ब्रह्मपुत्रो भृगुर्नाम ऋचीकस्तत्सुतोऽभवत् ।  
स भार्यार्थी चरन् भूमौ कान्यकुब्जं गतः पुरा ॥ ४८ ॥  
  
ददर्श चारण्यगतं जह्नोर्वंशसमुद्भवम् ।  
कुशिकस्य सुतं गाधिं तपःस्थं नृपसत्तम ॥ ४९ ॥  
  
अरण्यस्थस्य तस्याथ पुत्रकामस्य भूभृतः ।  
सभार्यस्य सुता जज्ञे देवकन्यासमा गुणैः ॥ ५० ॥  
  
ऋचीको भृगुपुत्रस्तां भार्यार्थं समयाचत ।  
दातूं योग्या सुता मेऽद्य तद्विधाय महामुने ॥ ५१ ॥  
  
किं त्वेकः कुलधर्मो मे विद्यते शुल्कसङ्ग्रहे ।  
एकत्र ऋष्णवर्णानामश्वानां चन्द्रवर्चसाम् ।  
सहस्रमेकं यो दद्यात् तस्मै पुत्री प्रदीयते ॥ ५२ ॥  
  
ऋचीक उवाच   
  
दास्याम्यश्वसहस्रं वै तव राजंस्तथाविधम् ।  
किञ्चित् कालं प्रतीक्षस्व यावत् तदहमानये ॥ ५३ ॥  
  
एवमस्त्विति त गाधिरुवाच भृगुसूनवे ।  
गङ्गातीरं कान्यकुब्जं सोऽगच्छद्धयसाधने ॥ ५४ ॥  
  
तत्राराध्य भृगोः पुत्रो वरुणं यादसां पतिम् ।  
तेन दत्तं तदा लेभे सहस्रं वाजिनां मुनिः ॥ ५५ ॥  
  
तेन यत्र तदा लब्धा अश्वान् नृपतिसत्तम ।  
तदश्वतीर्थं विख्यातं महाफलकरं परम् ॥ ५६ ॥  
  
गङ्गाजलादुत्थितं तु दत्तं सम्यक् प्रचेतसा ।  
आदायाश्वसहस्रं तु मुनिर्गाधिमथाम्ययात् ॥ ५७ ॥  
  
तानश्वान् गाधिरादाय पुत्रीं सत्यवतीं सुताम् ।  
ऋचीकाय ददौ लक्ष्मीं केशवायेव सागरः ॥ ५८ ॥  
  
ऋचीको गाधितनयां लब्ध्वा भार्यामनिन्दिताम् ।  
मुदितः स तया रेमे यथाकामं स्वकाश्रमे ॥ ५९ ॥  
  
कृतदारं सुतं श्रुत्वा द्रष्टुं पुत्रं स्नुषां भृगुः ।  
अथाजगाम मतिमान् स्नुषां दृष्ट्वा ननन्द च ॥ ६० ॥  
  
दम्पती तं समासीनं भृगुं देवगणार्चितम् ।  
पूजयित्वा यथान्यायं तस्थतुस्तौ कृताञ्जली ॥ ६१ ॥  
  
ततो भृगुः स्नुषां स्वीयां सुप्रीत इदमब्रवीत् ।  
वरं वृणीष्व दास्यामि वाञ्छितं वरवर्णिनि ॥ ६२ ॥  
  
अदेयं दुष्करं वापि यत्र ते विद्यते स्पृहा ।  
ततः सत्यवतीं पुत्रं तप आम्नाय-पारगम् ॥ ६३ ॥  
  
मातुश्च वीरमतुलं पुत्रं वरमयाचत ।  
स चैवमस्त्वित्युक्त्वैव भूत्वा ध्यानपरस्तदा ॥ ६४ ॥  
  
विश्वमाधृत्य मनसा यत्नाच्छ्वासं ससर्ज सः ।  
तस्य निःश्वासवातात् तु निःसृतं वै चरुद्वयम् ॥ ६५ ॥  
  
तस्यै तद्द्वितयं दत्त्वा भृगुस्तामिदमब्रवीत् ।  
चरुद्वयं गृहाणेदं स्नुषे सत्यवति स्वयम् ॥ ६६ ॥  
  
स्नात्वा ऋतौ ऋतौ माता स्नुषे त्वं च करिष्यथः ।  
आलिङ्ग्याश्वत्थवृक्षं ते माता पुंसवनाय वै ॥ ६७ ॥  
  
चरुमारक्तकं चेमं सा भोक्ष्यति सुतस्ततः ।  
त्वं चोदुम्बरवृक्षं तु समालिङ्ग्यासितं चरुम् ॥ ६८ ॥  
  
भोक्ष्यसे तव पुत्रस्तु भविष्यति सनातनः ।  
एवमुक्त्वा भृगुर्यातो यथेच्छं सापि सम्मुदम् ॥ ६९ ॥  
  
अवाप मात्रा सहिता भर्त्रा पित्रा च भामिनी ।  
अथ स्नानदिनेऽश्वत्थमालिङ्ग्यारक्तकं चरुम् ॥ ७० ॥  
  
आदात् सत्यवती तस्या माता फल्गुं सितं चरुम् ।  
परिवर्तं तु तज् ज्ञात्वा दिव्यज्ञानो भृगुर्मुनिः ॥ ७१ ॥  
  
अथागत्य स्नुषां तां तु वचनं चेदमब्रवीत् ।  
विपर्ययस्त्वया भद्रे वृक्षालिङ्गनकर्मणि ॥ ७२ ॥  
  
तथा अरुप्राशने तु अत्रेदं ते भविष्यति ।  
ब्राह्मणः क्षत्रियाचारस्तव पुत्रो भविष्यति ॥ ७३ ॥  
  
क्षत्रियो ब्राह्मणाचारो मातुस्ते भविता सुतः ।  
इत्युक्त्वा भृगुणा साध्वी तदा सत्यवती भृगुम् ॥ ७४ ॥  
  
पुनः प्रसादयामास पौत्रो मेऽस्त्विति तादृशः ।  
एवमस्त्विति स प्रोच्य तत्रैवान्तर्दधे भृगुः ॥ ७५ ॥  
  
अथ काले सुतं दीप्तं जमदग्निं च गाधिजा ।  
सुषुवे जननी तस्या विश्वामित्रं तपोनिधिम् ॥ ७६ ॥  
  
जमदग्निस्ततो वेदांश्चतुरः प्राप मा चिरम् ।  
प्रादुरासीद् धनुर्वेदः स्वयं तस्मिन् महात्मनि ॥ ७७ ॥  
  
विश्वामित्रोऽपि सकलान् वेदानाप् तथाऽचिरात् ।  
धनुर्वेदं तथा कृत्स्नं विप्रश्चाभूत् तपोबलात् ॥ ७८ ॥  
  
जाज्वल्यमानस्तेजस्वी जमदग्न्र्महातपाः ।  
वेदैस्तपोभिः स मुनिनत्यक्रामच्च सूर्यवत् ॥ ७९ ॥  
  
इति श्रीकालिकापुराणे व्यशीतितमोऽध्यायः ॥ ८२ ॥  
  
त्र्यशीतितमोऽध्यायः ।  
  
और्व उवाच   
  
अथ काले व्यतीते तु जमदग्निर्महातपाः ।  
विदर्भराजस्य सुतां प्रयत्नेन जितां स्वयम् ॥ १ ॥  
  
भार्यार्थं प्रतिजग्राह रेणुकां लक्षणान्विताम् ।  
सा तस्मात् सुषुवे षत्रांश्चतुरो वेदसम्मितान् ॥ २ ॥  
  
रुषण्वन्तं सुषेणं च वसुं विश्वावसुं तथा ।  
पश्चात् तस्यां स्वयं जज्ञे भगवान् मधुसूदनः ॥ ३ ॥  
  
कार्तवीर्यवधायाशु शक्राद्यैः सकलैः सुरैः ।  
याचितः पञ्चमः सोऽभूत् तेषां रामाह्वयस्तु सः ॥ ४ ॥  
  
भारावतरणार्थाय जातः परशुना सह ।  
सहजं परशुं तस्य न जहाति कदाचन ॥ ५ ॥  
  
अयं निजपितामह्याश्चरुभुक्तिविपर्ययात् ।  
ब्राह्मणः क्षत्रियाचारो रामोऽभूत क्रूरकर्मकृत् ॥ ६ ॥  
  
स वेदानखिलान् ज्ञात्वा धनुर्वेदं च सर्वशः ।  
सततं कृतकृत्योऽभूद् वेदविद्याविशारदः ॥ ७ ॥  
  
एकदा तस्य जननी स्नानार्थं रेणुका गता ।  
गङ्गातोये ह्यथापश्यन्नाम्ना चित्ररथं नृपम् ॥ ८ ॥  
  
भार्याभिः सदृशीभिश्च तलक्रीडारतं शुभम् ।  
सुमालिनं सुवस्त्रं तं तरुणं अन्द्रमालिनम् ॥ ९ ॥  
  
तथाविधं नृपं दृष्ट्वा सञ्जातमदना भृशम् ।  
रेणुका स्पृहयामास तस्मै राज्ञे सुवर्चसे ॥ १० ॥  
  
स्पृहायुतायास्तस्यास्तु सङ्क्लेदः समजायत ।  
विचेतनाम्भसा क्लिन्ना त्रस्ता सा स्वाश्रमं ययौ ॥ ११ ॥  
  
अबोधि जमदग्निस्तां रेणुकां विकृतां तथा ।  
धिग् धिक्काररतेत्येवं निनिन्द च समन्ततः ॥ १२ ॥  
  
ततः स तनयान् प्राह चतुरः प्रथमं मुनिः ।  
उषण्वत्प्रमुखान् सर्वानेकैकं क्रमतो द्रुतम् ॥ १३ ॥  
  
छिन्धीमां पापनिरतां रेणुकां व्यभिचारिणीम् ।  
ते तद्वचो नैव चक्रुर्मूकाश्चासन् जडा इव ॥ १४ ॥  
  
कुपितो जमदग्निस्ताञ्छशापेति विचेतसः ।  
(गाधिं नृपतिशार्दूलं स चोवाच नृपो मुनिम्) ॥ १५ ॥   
  
भवध्वं ऊयमाचिराज्जडा गोबुद्धिगर्धिताः ।  
अथाजगाम चरमो जामदग्न्येऽतिवीर्यवान् ॥ १६ ॥  
  
तं च रामं पिता प्राह पापिष्ठां छिन्धि मातरम् ।  
स भ्रातृंश्च तथाभूतान् दृष्ट्वा ज्ञानविवर्जितान् ॥ १७ ॥  
  
पित्रा शप्तान् महातेजाः प्रसूं परशुनाच्छिनत् ।  
रामेण रेणुकां छिन्नां दृष्ट्वा विक्रोधनोऽभवत् ॥ १८ ॥  
  
जमदग्निः प्रसन्नः सन्निति वाचमुवाच ह ।  
प्रीतोऽस्मि पुत्र भद्र ते यत् त्वया मद्वचः कृतम् ॥ १९ ॥  
  
तस्मादिष्टान् वरान् कामांस्त्वं वै वरय साम्प्रतम् ।  
स तु रामो वरान् वव्रे मातुरुत्थानमादितः ॥ २० ॥  
  
वधस्यास्मरणं तस्या भ्रातृणां शापमोचनम् ।  
मातृहत्याव्यपनयं युद्धे सर्वत्र वै जयम् ॥ २१ ॥  
  
आयुः कल्पान्तपर्यन्तं क्रमाद् वै नृपसत्तम ।  
सर्वान् वरान् स प्रददौ जमदग्निर्महातपाः ॥ २२ ॥  
  
सुप्तोत्यितेब जननी रेणुका च तदाभवत् ।  
वधं न चापि सस्मार सहजा प्रकृतिस्थिता ॥ २३ ॥  
  
युद्धे जयं चिरायुष्यं लेभे रामस्तदैव हि ।  
मातृहत्याव्यपोहाय पिता तं वाक्यमव्रवीत् ॥ २४ ॥  
  
न पुत्र वरदानेन मातृहत्यापगच्छति ।  
तस्मात् त्वं ब्रह्मकुण्डाय गच्छ स्नातुं च तज्जले ॥ २५ ॥  
  
तत्र स्नात्वा मुक्तपापो नचिरात् पुनरेष्यसि ।  
जगद्धिताय पुत्र त्वं ब्रह्मकुण्डं व्रज द्रुतम् ॥ २६ ॥  
  
स तस्य वचन श्रुत्वा रामः परशुधृक् तदा ।  
उपदेशात् पितुर्घातो ब्रह्मकुण्डं वृषोदकम् ॥ २७ ॥  
  
तत्र स्नानं च विधिवत् कृत्वा धौतपरश्वधः ।  
शरीरान्निःसृतां मातृहत्यां सम्यग् व्यलोकयत् ॥ २८ ॥  
  
जातसम्प्रत्ययः सोऽथ तीर्थमासाद्य तद्वरम् ।  
वीथीं परशुना कृत्वा ब्रह्मपुत्रमवाहयत् ॥ २९ ॥  
  
ब्रह्मकुण्डात् सृतः सोऽथ कासारे लोहिताह्वये ।  
कैलासोपत्यकायां तु न्यपतद् ब्रह्मणः सुतः ॥ ३० ॥  
  
तस्यापि सरसस्तीरे समुत्थाय महाबलः ।  
कुठारेण दिशं पूर्वामनयद् ब्रह्मणः सुतम् ॥ ३१ ॥  
  
ततः परत्रापि गिरिं हेमशृङ्गं विभिद्य च ।  
कामरूपान्तरं पीठमावहद्यदमुं हरिः ॥ ३२ ॥  
  
तस्य नाम स्वयं चक्रे विधिर्लोहितगङ्गकम् ।  
लोहितात् सरसो जातो लोहिताख्यस्ततोऽभवत् ॥ ३३ ॥  
  
स कामरूपमखिलं पीठमाप्लाव्य वारिणा ।  
गोपयन् सर्वतीर्थानि दक्षिणं याति सागरम् ॥ ३४ ॥  
  
प्रागेव दिव्ययमुनां स त्यक्त्वा ब्रह्मणः सुतः ।  
पुनः पतति लौहित्ये गत्वा द्वादशयोजनम् ॥ ३५ ॥  
  
चैत्रे मासि सिताष्टम्यां यो नरो नियतेन्द्रियः ।  
चैत्रं तु सकलं मासं शुचिः प्रयतमानसः ॥ ३६ ॥  
  
स्नाति लौहित्यतोये तु स याति ब्रह्मणः पदम् ।  
लौहित्यतोये यः स्नाति स कैवल्यमवाप्नुयात् ॥ ३७ ॥  
  
इति ते कथितं राजन् यदर्थं मातरं पुरा ।   
अहन् वीरो जामदग्न्यो यस्माद् वा क्रूरकर्मकृत् ॥ ३८ ॥  
  
इदं तु महदाख्यानं यः शृणोति दिने दिने ।  
स दीर्घायुः प्रमुदितो बलवानभिजायते ॥ ३९ ॥  
  
इति ते कथितं राजञ्छरीरार्धं यथाद्रिजा ।  
शम्भोर्जहार वेतालभैरवौ च यथाह्वयौ ॥ ४० ॥  
  
यस्य वा तनयौ जातौ यथा यातौ गणेशताम् ।  
किमन्यत् कथये तुभ्यं तद्वदस्व नृपोत्तम ॥ ४१ ॥  
  
मार्कण्डेय उवाच   
  
इत्यौर्वस्य च संवादः सगरेण महात्मना ।  
योऽसौ कायार्धहरणं शम्भोर्गिरिजया कृतः ॥ ४२ ॥  
  
सर्वोऽद्य कथितो विप्राः पृष्टं यच्चान्यदुत्तमम् ।  
सिद्धस्य भैरवाख्यस्य पीठानां च विनिर्णयम् ॥ ४३ ॥  
  
भृङ्गिणश्च यथोत्पत्तिर्महाकालस्य चैव हि ।  
उक्तं हि वः किमन्यत् तु पृच्छन्तु द्विजसत्तमाः ॥ ४४ ॥  
  
इति सकलसुतन्त्रं तन्त्रमन्त्रावदातं  
बहुतरफलकारि प्राज्ञविश्रामकल्पम् ।  
उपनिषदमवेत्य ज्ञानमार्गैकतानं  
स्रवति स इह नित्यं यः पठेत् तन्त्रमेतत् ॥ ४५ ॥  
  
इति श्रीकालिकापुराणे त्र्यशीतितमोऽध्यायः ॥ ८३ ॥  
  
चतुरशीतितमोऽध्यायः  
  
ऋषय ऊचुः -  
  
कथितो भवता सर्गः संशयश्चापि शातिताः ।  
त्वत्प्रसादान्महाभाग कृतकृत्या वयं गुरो ॥ १ ॥  
  
भूयश्च श्रोतुमिच्छामो वयमेतद् द्विजोत्तम ।  
कोऽन्यो भृङ्गी महाकाओ जातौ वेतालभैरवौ ॥ २ ॥  
  
वेतालं च महाकालं भैरवं भृङ्गिणं तथा ।  
शृणुमो द्विजशार्दूल कथमेषां चतुष्टयम् ॥ ३ ॥  
  
मार्कण्डेय उवाच -  
  
भुवं गते महाकाले मानुष्यस्थे च भृङ्गिणि ।  
वेतालभैरवाख्ये च तयोर्भूते द्विजोत्तमाः ॥ ४ ॥  
  
वरलब्धे च वेताले भैरवे तेन सङ्गते ।  
अन्धकं तपसा युक्तं भृङ्गिणं चाकरोद्धरः ॥ ५ ॥  
  
अन्धकस्तु हरं पूर्वं विरुध्यापदमागतः ।  
पश्चाद्धरं समाराध्य पुत्रोऽभूत् तस्य सोऽसुरः ॥ ६ ॥  
  
भृङ्गिस्नेहाद् भृङ्गिणं तं सञ्ज्ञया चाकरोद्धरः ।  
स्नेहेन तु महाकाले बाणं बलिसुतं हरः ।  
विष्णुना छिन्नबाहुं तु महाकालमथाकरोत् ॥ ७ ॥  
  
एवं मुनिवरस्तेषां संयतं च चतुष्टयम् ।  
वेतालभैरवौ भृङ्गिमहाकालौ ह्यनुक्रमात् ॥ ८ ॥  
  
ऋषय उवाच   
  
यत् पृष्टं सगरेणैव मुनिमौर्व महाधियम् ।  
नीत्या योज्या यया भार्या सुत आत्माऽथवा गुरो ॥ ९ ॥  
  
राजनीतौ सतां नीतौ सदाचारे च ये स्थिताः ।  
विशेषास्तेन ये प्रोक्ता और्वेण सुमहात्मना ॥ १० ॥  
  
विशेषेण द्विजश्रेष्ठ श्रोतुं सम्यक् तपोधन ।  
इच्छामस्तान् महाभाग कथयस्व जगद्गुरो ॥ ११ ॥  
  
मार्कण्डेय उवाच   
  
ये ये विशेषाः कथिता और्वेण सुमहात्मना ।  
तद् वः सर्वं प्रवक्ष्यामि शृण्वन्तु मुनिसत्तमाः ॥ १२ ॥  
  
श्रुत्वैवं सगरो राजा मन्त्रकल्पादिकं पुनः ।  
विशेषं परिपप्रच्छ नीत्यादीनां महामुनिम् ॥ १३ ॥  
  
सगर उवाच -  
  
यया नीत्या प्रयोक्तव्यः सुत आत्मा प्रिया तथा ।  
तेषा& विशेषैः सहितं सदाचारं वदस्व मे ॥ १४ ॥  
  
और्व उवाच -  
  
क्रमेण शृणु राजेन्द्र यया नीत्या नियोजिताः ।  
आत्मा सुतो वा भार्या वा तद्विशेषं शृणुष्व मे ॥ १५ ॥   
  
ज्ञानविद्यातपोवृद्धान् वयोवृद्धान् सुदक्षिणान् ।  
सेवेत प्रथमं विप्रानसूयापरिवर्जितान् ॥ १६ ॥  
  
तेभ्यश्च शृणुयान्न्नित्यं वेदशास्त्रविनिश्चयम् ।  
यदूचुस्ते च तत् कार्यं प्राज्ञं चैव नृपश्चरेत् ॥ १७ ॥  
  
पञ्चेन्द्रियाणि पञ्चाश्वाः शरीरं रथ उच्यते ।  
आत्मा रथी कशा ज्ञानं सारथिर्मन उच्यते ॥ १८ ॥  
  
अश्वान् सुदान्तान् कुर्वीत सारथिं चात्मनो वशम् ।  
कशा दृढा सदा कार्या शरीरस्थिरता तथा ॥ १९ ॥  
  
अदान्तांस्तु समारुह्य सैन्धवान् स्यन्दनी यथा ।  
अश्वानामिच्छया गच्छन्नुत्पथं प्रतिपद्यते ॥ २० ॥  
  
तत्रावशः सारथिस्तु स्वेच्छया प्रेरयन् हयान् ।  
नयेत् परवशं सम्यग् रथितं वीरमप्युत ॥ २१ ॥  
  
तथेन्द्रियाणि नृपतिर्विषयाणां परिग्रहे ।  
स्ववश्यानि प्रकुर्वीत मनो ज्ञानं दृढं तथा ॥ २२ ॥  
  
ज्ञाने दृढे कशायां च दृढायां नृपसत्तम ।  
सारथिः स्ववशो दान्तानीशः प्रेरयितुं हयान् ॥ २३ ॥  
  
अतो नृपः स्वेन्द्रियाणि वशे कृत्वा मनस्तथा ।  
ज्ञानमार्गमधिष्ठाय प्रकुर्वीतात्मनो हितम् ॥ २४ ॥  
  
भोक्तव्यं स्वेच्छया भूयो न कुर्याल्लोभमासवे ।  
द्रष्टव्यमिति द्रष्टव्यं न द्रष्टव्यं च स्वेच्छया ॥ २५ ॥  
  
श्रोतव्यमिति श्रोतव्यं नाधिकं श्रवणे चरेत् ।  
शास्त्रतत्त्व मृते धीरः श्रुतिवश्यो भवेन्न हि ॥ २६ ॥  
  
एवं घ्राणं त्वचं चापि वशीकृत्येच्छया नृपः ।  
स्वेच्छया नोपभुञ्जीत नोद्दामं विषयं व्रजेत् ॥ २७ ॥  
  
एवं यदि भवेद्राजा तदा स स्याज्जितेन्द्रियः ।  
जितेन्द्रियत्वे हेतुश्च शास्त्रवृद्धोपसेवनम् ॥ २८ ॥  
  
अवृद्धसेव्यशास्त्रज्ञो नृपः शत्रुवशो भवेत् ।  
तस्माच्छास्त्रमधिष्ठाय भवेद्राजा जितेन्द्रियः ॥ २९ ॥  
  
धृतिः प्रागल्भ्यमुत्साहो वाक्पटुत्वं विवेचनम् ।  
दक्षत्वं धारयिष्णुत्वं दानमैत्रीकृतज्ञता ॥ ३० ॥  
  
दृढशासनता सत्यं शौचं मतिविनिश्चयम्ः ।  
पराभिप्रायवेदित्वं चरित्रं धैर्यमापदि ॥ ३१ ॥  
  
क्लेशधारणशक्तिश्च गुरुदेवद्विजार्चनम् ।  
अनसूया ह्यकोपित्वं गुणानेतान्नृपोऽभ्यसेत् ॥ ३२ ॥  
  
कार्याकार्यविभागश्च धर्मार्थो काम एव च ।  
सततं प्रतिबुध्येत कुर्यादवसरेऽपि तत् ॥ ३३ ॥  
  
सामदानं च भेदश्च दण्डश्चेति चतुष्टयम् ।  
ज्ञात्वोपायांस्तु तत्काले तदुपायान् प्रयोजयेत् ॥ ३४ ॥  
  
साम्नस्तु विषये भेदो मध्यमः परिकीर्तितः ।  
दानस्य विषये साम योग्यमेवोपलक्ष्यते ॥ ३५ ॥  
  
दानस्य विषये दण्डो ह्यधनः परिकीर्तितः ।  
दण्डस्य विषये दानं तदप्यधममुच्यते ॥ ३६ ॥  
  
साम्नस्तु गोचरे दण्डो ह्यधमादधमः स्मृतः ।   
सौजन्यं सततं ज्ञेयं भूभृतो भेददण्डयोः ॥ ३७ ॥  
  
साम्नो दानस्य च तथा सौजन्यं याति गोचरे ।  
कामः क्रोधश्च लोभश्च हर्षो मानो मदस्तथा ॥ ३८ ॥  
  
एतानतिशयान् राजा शत्रूनिव विशातयेत् ।  
सेव्याः काले संयुक्तौ ते लोभगर्वौ विवर्जयेत् ॥ ३९ ॥   
  
तेज एव नृपाणां तु तीव्रं सूर्यस्य वै यथा ।  
तत्र गर्वं रोगयुक्तं कायवांस्तं तु सन्त्यजेत् ॥ ४० ॥  
  
आखेटकाक्षौ स्त्रीसेवा पानं चैवार्थदूषणम् ।  
वाग्दण्डयोश्च पारुष्यं सप्तैतानि विवर्जयेत् ॥ ४१ ॥   
  
परस्त्रीषु विरक्तासु सेवामेकान्ततस्त्यजेत् ।  
सतीषु निजनारीषु युक्तं कुर्यान्निवेशनम् ॥ ४२ ॥  
  
रतिपुत्रफला दारास्तांस्तु नैकान्ततस्त्यजेत् ।  
तयोः सिद्धयै स्त्रियः सेव्या वर्जयित्वातिसक्तताम् ॥ ४३ ॥  
  
मृगयां तु प्रमादानां स्थानं नित्यं विवर्जयेत् ।  
अक्षांस्तथा न कुर्वीत सत्कार्यासक्तिनाशनम् ॥ ४४ ॥  
  
अन्यैः कृतं कदाचित् तु सेवेत नात्मनाचरेत् ।  
अकार्यकरणे बीजं कृत्यानां च विवर्जने ॥ ४५ ॥  
  
अकालभेन्त्रभेदे च कलहे सत्कृतिक्षये ।  
वर्जयेत् सततं पानं शौचमाङ्गल्यनाशनम् ॥ ४६ ॥  
  
अर्थक्षयकरं नित्यं त्यजेच्चैवात्मदूषणम् ।  
अभिशस्तेषु चोरेषु घातकेष्वाततायिषु ॥ ४७ ॥  
  
सततं पृथिवीपालो दण्डपारुष्यमाचरेत् ।  
नान्यत्र दण्डपारुष्यं कुर्यान्नृपतिसत्तमः ॥ ४८ ॥  
  
वाक्पारुष्यं च सर्वत्र नैव कुर्यात् कदाचन ।  
रक्षणीयं सदा सत्यं सत्यमेकं परायणम् ॥ ४९ ॥  
  
क्षमां तेजस्वितां चैव प्रस्तावान्नृप आचरेत् ।  
यानासनाश्रयद्वैधसन्धयो विग्रहस्तथा ॥ ५० ॥  
  
अभ्यसेत् षड्गुणानेतांस्तेषां स्थानं च शाश्वतम् ।  
यः प्रमाणं न जानाति स्थाने वृद्धौ तथा क्षये ॥ ५१ ॥  
  
कोषे जनपदे दण्डे न स राज्येऽवतिष्ठते ।  
कोषे जनपदे दण्डे चैकैकत्र त्रयं त्रयम् ॥ ५२ ॥  
  
प्रस्तावाद्विनियुञ्जीत रक्षेन्नैकांस्ततस्त्विमान् ।  
मित्रे शत्रावुदासीने प्रभावं त्रिष्वपीरयेत् ॥ ५३ ॥  
  
उत्साहो विजिगीषायां धर्मकृत्येऽष्टवर्गके ।  
शरीरयात्रानिर्वाहे क्रियेत सततं नृपैः ॥ ५४ ॥  
  
मन्त्रनिश्चयसम्भूतां बुद्धिं सर्वत्र योजयेत् ।  
अमात्ये शात्रवे राज्ये पुत्रेष्वन्तःपुरेषु च ॥ ५५ ॥  
  
कृषिं दुर्गं च वाणिज्यं खड्गानां करसाधनम् ।  
आदानं सैन्यकरयोर्बन्धनं गजवाजिनोः ॥ ५६ ॥  
  
शून्ये सद्ममुखानां च योजनं सततं जनैः ।  
रयाणां सारसेतूनां बन्धनं चेति चाष्टमम् ॥ ५७ ॥  
  
एतदष्टसु वर्गेषु चारान् सम्यक् प्रयोजयेत् ।  
कार्याकार्यविभागाय चाष्टवर्गाधिकारिणाम् ॥ ५८ ॥  
  
अष्टौ चारान्नियुञ्जीयादष्टवर्गेषु पार्थिवः ।  
दश शून्येषु युञ्जीत क्रमतः शृणु तानि मे ॥ ५९ ॥  
  
स्वामी सचिव-राष्ट्राणि मित्रं कोशो बलं तथा ।  
दुर्गं तु सप्तमं ज्ञेयं राज्याङ्गं गुरुभाषितम् ॥ ६० ॥  
  
उर्गमुक्तं चाष्टवर्गे चारान्नात्मनि योजयेत् ।  
तस्मादिमानि शेषाणि पञ्च चारपदानि च ॥ ६१ ॥  
  
शुद्धान्तेषु च पुत्रेषु सऊय्यादौ महानसे ।  
शत्रदासीनयोश्चापि बलाबलविनिश्चये ॥ ६२ ॥  
  
अष्टादशसु चैतेषु चारान् राजा प्रयोजयेत् ।  
न यत्प्रकाशं जानीयात् तत् तच्चारैर्निरूपयेत् ॥ ६३ ॥  
  
निरूप्य तत्-प्रतीकारमवश्यं छिद्रतश्चरेत् ।  
यथानियोगमेतेषां यो यो यत्रन्यथाचरेत् ॥ ६४ ॥  
  
ज्ञात्वा तत्र नृपश्चारैदण्डयेद् वा वियोजयेत् ।  
चारांस्तु मन्त्रिणा सार्धं रहस्ये संस्थितो नृपः ॥ ६५ ॥  
  
प्रदोषसमये पृच्छेत् तदानीमेव साधयेत् ।  
स्वपुत्रे चाथ शुद्धान्ते ये तु चारा महानसे ॥ ६६ ॥  
  
नियुक्तास्तान्मध्यरात्रे पृच्छेत् स्वोऽपिच मन्त्रिणि ।  
एतांश्चारान् स्वयं पश्येन्नृपतिर्मन्त्रिणा विना ॥ ६७ ॥  
  
अन्यांस्तु मन्त्रिणा सार्धं निरूप्य प्रदिशेत् फलम् ।  
नैकवेशधरश्चारो नैको नोत्साहवर्जितः ॥ ६८ ॥  
  
संस्तुतो नहि सर्वत्र नातिदीर्घो न वामनः ।  
सततं न दिवाचारी न रोगी नाप्यबुद्धिमान् ॥ ६९ ॥  
  
न वित्तविभवैर्हीनो न भार्यापुत्रवर्जितः ।  
कार्यश्चारो नृपतिना तत्त्वगुह्यविनिर्णये ॥ ७० ॥  
  
अनेकवेशग्रहणक्षम भार्यासुतैर्युतम् ।  
अहुदेशवचोऽभिज्ञं पराभिप्रायवेदकम् ॥ ७१ ॥  
  
दृढभक्तं प्रकुर्वीत चारं शक्तमसाध्वसम् ।  
अभितिष्ठेत् स्वयं राजा कृषिमात्मसमैस्तथा ॥ ७२ ॥  
  
वणिक्पथे तु दुर्गादौ तेषु शक्तान्नियोजयेत् ।  
अन्तःपुरे पितुस्तुल्यान् धीरान् वृद्धान्नियोजयेत् ॥ ७३ ॥  
  
षण्ढान् पण्डांस्तथा वृद्धां स्त्रियौ वा बुद्धितत्पराः ।  
शुद्धान्ते द्वारि युञ्जीयात् स्त्रियो वृद्धा मनीषिणीः ॥ ७४ ॥  
  
नैकः स्वपेत् कदाचित् तु नैको भुञ्जीत पार्थिवः ।  
नैकाकिनीं तु महिषीं ब्रजेन्मैत्राय नैककः ॥ ७५ ॥  
  
अमात्यानुपधाशुद्धान् भार्याः पुत्रांस्तथैव च ।  
प्रकुर्यात् सततं भूपः सप्रसादं समाचरन् ॥ ७६ ॥  
  
धर्मार्थकाममोक्षैश्च प्रत्येकं परिशोधनैः ।  
उपेत्य धीयते यस्मादुपधा सा प्रकीर्तिता ॥ ७७ ॥  
  
अर्थकामोपधाभ्यां तु भार्यापुत्रांश्च शोधयेत् ।  
धर्मोपधाभिर्विप्रांस्तु सर्वाम्भिः सचिवान् पुनः ॥ ७८ ॥  
  
एभिर्यज्ञैतस्था दानैरिहैव नृपतिर्भवेत् ।  
तस्माद् भवांस्तु राज्यार्थी धर्ममेवं समाचरेत् ॥ ७९ ॥  
  
अनेनैवाभिचारेण यज्ञैर्वां पार्थिवो ह्ययम् ।  
प्राणांस्त्यजति राजा त्वं भविष्यसि न संशयः ॥ ८० ॥  
  
इति धर्मो नृपस्यैव अश्वमेधादिकश्च यः ।  
स्वयं न कुरुते भूपस्तस्मात् त्वं कुरु सत्तम ॥ ८१ ॥  
  
एवं मन्त्रैर्मन्त्रयित्वा नृपः कार्यान्तिकाद् द्विजात् ।  
ऐरज्ञातान् स्वयं ज्ञात्वा गृह्णीयात् तस्य तैर्मनः ॥ ८२ ॥  
  
यदि राज्याभिलाषेण सचिवोऽधर्ममाचरेत् ।  
नृपतौ भाधकं कुर्याद् धर्मं तं हीनतां नयेत् ॥ ८३ ॥  
  
आभिचारिकमत्यर्थं कुर्वाणं तु विघातयेत् ।  
प्रवासयेद् ब्राह्मणं तु पार्थिवश्चाभिचारिकम् ॥ ८४ ॥  
  
एषा घर्मोपधा ज्ञेया तैरमात्यान् सताञ्जयेत् ।  
एतादृशीं तथैवान्यामुपधां धर्मतश्चरेत् ॥ ८५ ॥  
  
कोशाध्यक्षान् समामन्त्र्य राजामात्यान् प्रतारयेत् ।  
पुत्रानन्यान् प्रति तथा मन्त्रसंवरणाक्षमान् ॥ ८६ ॥  
  
अयं हि प्रचुरः कोषो मदायत्तो नरोत्तम ।  
आनये तव सम्मत्या तद् यदि त्वं प्रतीक्षसि ॥ ८७ ॥  
  
तवार्थलग्नादस्माकं जीवनं च भविष्यति ।  
त्वं चापि प्रचुरैः कोषैः किं किं वा न करिष्यसि ॥ ८८ ॥  
  
एवमन्यैः कोषगतैरुपायैर्नृपसत्तमः ।  
पुत्रामात्यादिकान् सर्वान् सततं परिशोधयेत् ॥ ८९ ॥  
  
कोषदोषकरान् हन्यात् कर्तुमिच्छन् विवासयेत् ।  
द्वैधचित्तान् विमन्येत कुर्याद् वै कोशरक्षणम् ॥ ९० ॥  
  
दासीश्च शिल्पिनीर्वृद्धा मेधाधृतिमतीः स्त्रियः ।  
अन्तर्बहिश्च या यान्ति विदिताः सचिवादिभिः ॥ ९१ ॥  
  
ता राजा रहसि स्थित्वा भार्यादिभिरलक्षितः ।  
अभिमन्त्र्याथ सम्मन्त्र्य प्रेषयेत् सचिवान् प्रति ॥ ९२ ॥  
  
ता गत्वा हृदयं बुद्धा स्त्रियो विज्ञानतत्पराः ।  
महिषीप्रमुखा राज्ञस्त्वां वै कामयते शुभा ॥ ९३ ॥  
  
तत्राहं योजयिष्यामि यदि ते विद्यते स्पृहा ।  
सचिवस्त्वां कामयते त्वद्योग्यो वरवर्णिनि ॥ ९४ ॥  
  
तं सङ्गमयितुं शक्ता यदि श्रद्धा तवास्त्यहम् ।  
इत्यनेन प्रकारेण नानोपायैस्तथोत्तरैः ॥ ९५ ॥  
  
भार्याः पुत्रदुहित्रीश्च स्नुषाश्च प्रस्नुषास्तथा ।  
शोधयेत् सचिवान् पुत्रान् पौत्रादीन् सेवकांस्तथा ॥ ९६ ॥  
  
कामोपधाऽविशुद्धांस्तु हातयेदविचारयन् ।  
स्त्रियस्तु योज्या दण्डेन ब्राह्मणांस्तु प्रवासयेत् ॥ ९७ ॥  
  
मोक्षमार्गावसक्तं तु हिंसापैशुन्यवर्जितम् ।  
क्षमैकसारं नृपतिः सचिवं परिवर्जयेत् ॥ ९८ ॥  
  
मोक्षमार्गविरक्तांस्तु दण्डयानपि न दण्डयेत् ।  
समबुद्धिस्तु सर्वत्र तस्मात् तं परिवर्जयेत् ॥ ९९ ॥   
  
इति सूत्रं चोपधानामुपधा बहुधा पुनः ।  
विवेचिता चोशनसा तच्छास्त्रे तत्र बोधयेत् ॥ १०० ॥  
  
विग्रहं सततं राजा परैर्न सम्यगाचरेत् ।  
भूवित्तमित्रलाभेषु निश्चितेष्वेव विग्रहाः ॥ १०१ ॥  
  
सप्ताङ्गेषु प्रसादश्च सदा कार्यो नृपोत्तमैः ।  
कोषस्य सञ्चयं रक्षां सततं सम्यगाचरेत् ॥ १०२ ॥  
  
मन्त्रिणस्तु नृपः कुर्याद् विप्रान् विद्याविशारदान् ।  
विनयाज्ञान् कुलीनांश्च धर्मार्थकुशलानृजून् ॥ १०३ ॥  
  
मन्त्रयेत् तैः समं ज्ञानं नात्यर्थं बहुभिश्चरेत् ।  
एकैकेनैव कर्तव्यं मन्त्रस्य च विनिश्चयम् ॥ १०४ ॥  
  
यस्तैः समस्तैश्चान्यस्य व्यपदेशैः समन्ततः ।  
सुसंवृतं मन्त्रगृहं स्थलं वारुह्य मन्त्रयेत् ॥ १०५ ॥  
  
अरण्ये निःशलाके वा न आमिन्यां कदाचन ।  
शिशूञ्छाखामृगान् पण्डाञ्छुकान् वै सारिकास्तथा ॥ १०६ ॥  
  
वर्जयेन्मन्त्रगेहे तु मनुष्यान् विकृतांस्तथा ।  
दूषणं मन्त्रभेदेषं नृपाणां यत् तु जायते ॥ १०७ ॥  
  
न तच्छक्यं समाधातुं दक्षैर्नृपशतैरपि ।  
दण्ड्यांस्तु दण्डयेद् दण्डैरदण्यान् दण्डयेन्नहि ॥ १०८ ॥  
  
अदण्डयन् नृपो दण्ड्यान्नदण्ड्यांश्चापि दण्डयन् ।  
नृपतिर्वाच्यतां प्राप्य चौरकिल्विषमाप्नुयात् ॥ १०९ ॥  
  
दुर्गे तु समतां कुर्यात् प्राकाराट्टालतोरणैः ।  
भूषितान्नगराद्राजा दूरे दुर्गाश्रयं चरेत् ॥ ११० ॥  
  
दुर्गं बलं नृपाणां तु नित्यं दुर्गं प्रशस्यते ।  
शतमेको योधयति दुर्गस्थो यो धनुर्द्धरः ॥ १११ ॥  
  
शतं दशसहस्राणि तस्माद् दुर्गं रशस्यते ।  
जलदुर्गं भूमिदुर्गं वृक्षदुर्गं तथैव च ॥ ११२ ॥  
  
आरण्यम्मौदुर्गं च शैलजं अरिखोद्भवम् ।  
दुर्गं कार्यं नृपतिना यथा दुर्गंस्वदेशतः ॥ ११३ ॥  
  
दुर्गं कुर्वन् पुरं कुर्यात् त्रिकोणं धनुराकृति ।  
वर्तुलं च चतुष्कोणं नान्यथा नगरं चरेत् ॥ ११४ ॥  
  
ऋदङ्गाकृतिदुर्गं तु सततं कुलनाशनम् ।  
यथा राक्षसराज्यस्य लङ्का दुर्गान्विता पुरा ॥ ११५ ॥  
  
वलेः पुरं शोणिताख्यं तेजो दुर्गैः प्रतिष्ठितम् ।  
तद् यस्माद् व्यजनाकारं मनोभ्रष्टः शिवावलिः ॥ ११६ ॥  
  
सौभाग्यं साल्वराजस्य नगरं पञ्चकोणकम् ।  
दिवि यद् वर्तते राज्यं तच्च भ्रष्टं भविष्यति ॥ ११७ ॥  
  
यच्चायोध्याह्वयं भूप पुरमिक्ष्वाकुभूभृताम् ।  
धनुराकृति तचापि ततोऽभूद् विजयप्रदम् ॥ ११८ ॥  
  
दुर्गभूभौ यजेद् दुर्गां दिक्पालांश्चैव द्वारतः ।  
पूजयित्वा विधानेन जयं भूपः समाप्नुयात् ॥ ११९ ॥  
  
अतो दुर्गं नृपः कुर्यात् सततं जयवृद्धये ।  
न ब्राह्मणान् सदा राजा केनाप्यवमनीकृतान् ॥ १२० ॥  
  
अवमन्य नृपो विप्रान् प्रेत्येह दुःखभाग् भवेत् ।  
न विरोधस्तु तै कार्यः स्वानि तेषां न चाददेत् ॥ १२१ ॥  
  
कृत्यकालेषु सततं तानेव परिपूजयेत् ।  
नैषां निन्दां प्रकुर्वीत नाभ्यसूयां तथाचरेत् ॥ १२२ ॥  
  
एवं नृपो महाबुद्धिस्तत्त्वमण्डलसंयुतः ।  
अप्रभादी चारचक्षुर्गुणवान् सुप्रियंवदः ॥ १२३ ॥  
  
प्रेत्येह महतीं सिद्धिं प्राप्नोति सुखभोगवान् ।  
यैर्गुणैर्योजितश्चात्मा तैः पुत्रानपि योजयेत् ॥ १२४ ॥  
  
ऋपस्य च स्वतन्त्रत्वं सततं स्वं विनाशयेत् ।  
स्वतन्त्रो भूपतनयो विकारं याति निश्चितम् ॥ १२५ ॥  
  
निर्विकाराय सततं वृद्धांश्च परियोजयेत् ।  
भोजने शयने याने पुरुषाणां च वीक्षणे ॥ १२६ ॥  
  
वियोजयेत् सदा दारान् भूपः कामविचेष्टने ।  
अस्वतन्त्राः स्त्रियः कार्याः सततं पार्थिवेन तु ॥ १२७ ॥  
  
ताः स्वतन्त्राः स्त्रियो नित्यं हानये सम्भवन्ति हि ।  
तस्मात् कुमारं महिषीमुपधाभिर्मनोहरैः ॥ १२८ ॥  
  
शोधयित्वा नियुञ्जीत यौवराज्यावरोधयोः ।  
अन्तःपुरप्रवेशे तु स्वतन्त्रत्वं निषेधयेत् ॥ १२९ ॥  
  
भूपपुत्रस्य भार्याया बहिःसारे तथैव च ।  
अयं विशेषः सङ्क्षेपान्नृपधर्मो मयोदितः ॥ १३० ॥  
  
पुत्राणां गुणविन्यासे भार्याणामपि भूपते ।  
उशना राजनीतीनां तन्त्राणि तु बृहस्पतिः ॥ १३१ ॥  
  
चकारान्यान् विशेषांस्तु तयोस्तन्त्रेषु बोधयेत् ।  
एवं राजा महाभागे राजनीतौ विशेषताम् ।  
कुर्वन्न सीदति सदा भूयसीं श्रियमश्नुते ॥ १३२ ॥  
  
इति श्रीकालिकापुराणे नृपधर्मकथने अतुरशीतितमोऽध्यायः ॥ ८४ ॥  
  
पञ्चाशीतितमोऽध्यायः  
  
और्व उवाच  
  
सदाचारेषु राजेन्द्र विशेषाञ् शृणु सम्प्रति ।  
यानबश्यं नृपः कुर्यात् तान्मत्तः सकलाञ् शृणु ॥ १ ॥  
  
साधवः क्षीणदोषाश्च सच्छब्दः साधुवाचकः ।  
तेषामाचरणं यत् तत् सदाचारः स उच्यते ॥ २ ॥  
  
आगमेषु पुराणेषु संहितासु यथोदितान् ।  
समुद्दिष्टसदाचारान् गृह्णीयात् तान् गृहस्थवत् ॥ ३ ॥  
  
ऋषीन् यजेद् वेदपाठैर्देवान् होमैः प्रपूजयेत् ।  
श्राद्धैः पितृंस्तर्पयेत् तु भूतानि वलिभिस्तथा ॥ ४ ॥  
  
मैत्रं प्रसाधनं स्नानं दन्तधावनमञ्जनम् ।  
सर्वं गृहस्थवत् कुर्यान्निषेकाद्यं विधिं तथा ॥ ५ ॥  
  
षट्कर्मसु नियुञ्जीत राजा विप्रान् समन्ततः ।  
तथैव क्षतिर्यादींश्च स्वे स्वे हर्मे नियोजयेत् ॥ ६ ॥  
  
यः स्वधर्मं परित्यज्य परधर्मं समाचरेत् ।  
तं शतेन नृपो दण्डं पुनस्तस्मिन् नियोजयेत् ॥ ७ ॥  
  
सांवत्सरेषु कृत्येषु विशिष्यैतान् समाचरेत् । वश्यं पार्थिवो राजन् तान्   
विशेषाञ् शृणुष्व मे ॥ ८ ॥  
  
शरत्काले महाष्टम्यां दुर्गायाः परिपूजनम् ।  
नीराजनं दशम्यां तु कुर्याद् वै बलवृद्धये ॥ ९ ॥  
  
पौषे मासि तृतीयायां कुर्यात् पुष्याभिषेचनम् ।  
पूजयित्वा श्रियं देवीं अञ्चम्या& ऋपतिश्चरेत् ॥ १० ॥  
  
श्रीयज्ञं धनधान्यस्य वृद्धये नृपसत्तम ।  
ज्यैष्ठे दशहरायां तु विष्णोरिष्टिं तथाचरेत् ॥ ११ ॥  
  
रवौ हरिस्थे द्वादश्यां शक्रपूजां समाचरेत् ।  
विशिष्यैतांस्तु नृपतिः कुर्याद् यज्ञान् बहुव्ययैः ॥ १२ ॥  
  
एभिः कृतैर्बलं राज्यं कोषश्चापि विवर्धते ।  
अकृतेष्वेषु यज्ञेषु दुर्भिक्षं मरणं तथा ॥ १३ ॥  
  
जायन्ते चेतयः सर्वा विशिष्यैतांस्ततश्चरेत् ।  
शरत्काले महाष्टम्यां दुर्गायाः पूजने विधिः ॥ १४ ॥  
  
पुरा प्रोक्तस्तु विधिना तेन कार्यं तु पूजनम् ।  
विधिं नीराजनस्य त्वं शृणु पार्थिवसत्तम ॥ १५ ॥  
  
कृतेन येन चाश्वानां गजानामपि अर्धनम् ।  
आश्विने शुक्लपक्षै तु तृतीया स्वातीयोगिनी ॥ १६ ॥  
  
ऐशान्यां स्वपुरस्यैव गृह्णीयात् स्थानमुत्तमम् ।  
नीराजनं ततः कुर्यात् सम्प्राप्ते दिवसेऽष्तमे ॥ १७ ॥  
  
नीराजनस्य कालस्तु पूर्वमुक्तो मया तव ।  
विधानमात्रं शृणु मे कृतकृत्यो भविष्यसि ॥ १८ ॥  
  
एकं हयं महासत्त्वं सुमनोहरमेव च ।  
पूजयेत् सप्तदिवसान् गन्धपुष्पांशुकादिभिः ॥ १९ ॥  
  
तृतीयादौ पूजयित्वा नयेत यज्ञमण्डलम् ।  
चेष्टां निरूपयंस्तस्य जानीयात् तु शुभाशुभम् ॥ २० ॥  
  
परराष्ट्रावमर्दः स्यादश्वो यदि पलायते ।  
रियते राजपुत्रस्तु यदि चाश्रूणि मुञ्चति ॥ २१ ॥  
  
नीयमानो न गच्छेत् तु महिषीमरणं ततः ।  
तथैव मुखनासाक्षि शब्दं कुर्याद्धयो यदि ॥ २२ ॥  
  
यः काष्ठाभिमुखः कुर्यात् तत् काष्ठायां जयेद्रिपून् ।  
उत्क्षिप्य दक्षिणाग्रं तु पदमश्वो भवेत् पुरः ॥ २३ ॥  
  
तदा यदि समस्तांश्च नृपतिर्विजयेद्रिपून् ।  
प्रातर्नीराजनं कुर्याद् दशम्यां नृपसत्तम ॥ २४ ॥  
  
तदप्राप्तौ च द्वादश्यां तस्यामेव समाचरेत् ।  
कार्तिके पञ्चदश्यां वा तत्राभावे तु पार्थिव ॥ २५ ॥  
  
ऐशान्यां स्वपुरस्योच्चैर्हस्तमानेन षोडश ।  
दशहस्तं तु विपुलां कुर्याद् वै तत्र तोरणम् ॥ २६ ॥  
  
द्वात्रिंशद्धस्तमात्रं तु हस्तषोडशविस्तृतम् ।  
यज्ञार्थं मण्डलं कुर्यान्मध्ये वेदिं विनिर्दिशेत् ॥ २७ ॥  
  
वेद्याश्चोत्तरतश्चाश्व वेदिं कुर्यादनुत्तमाम् ।  
यत्र संस्थाप्य चाश्वश्च पूजितव्यः पुरोहितैः ॥ २८ ॥  
  
सर्जोदुम्बरशाखानामर्जुनस्याथवा नृप ।  
मत्स्यशङ्खाङ्कितैश्चक्रैर्ध्वजैश्चाप्यभिभूषयेत् ॥ २९ ॥  
  
तोरणं कनकरत्नेस्तथा नानाविधैः फलैः ।  
भल्लातकं शालिकुष्ठं सिद्ध्यर्थं सैन्धवस्य तु ॥ ३० ॥  
  
कण्ठदेशे निबध्नीयात् पुष्टिशान्त्यर्थमेव च ।  
वैष्णवं मण्डलं कृत्वा दिक्पालांश्च नवग्रहान् ॥ ३१ ॥  
  
विश्वेदेवांस्तु मन्त्रेण विष्णुमुख्यान् प्रपूजयेत् ।  
आज्यैस्तिलैश्च पुष्पैश्च मिश्रीकृत्य पुरोहितः ॥ ३२ ॥  
  
रवेस्तु वरुणस्यैव प्रजेशस्य तथैव च ।  
पुरुहूतस्य विष्णोश्च होमं सप्ताहमाचरेत् ॥ ३३ ॥  
  
एकैकस्य सहस्रं वा अष्टोत्तरशतं च वा ।  
कुर्यात् तु प्रत्यहं होमं चतुर्वर्गस्य सिद्धये ॥ ३४ ॥  
  
समिधश्चापि होतव्याः पालाशाः खादिरास्तथा ।  
औदुम्बर्यश्च काश्मर्या आश्वत्थाश्च पुरोधसा ॥ ३५ ॥  
  
सौवर्णान् राजतान् वापि मार्तिकान् वा यथेच्छया ।  
कुर्यात् तु कलशानष्टौ फलाम्राम्वरयोजितान् ॥ ३६ ॥  
  
क्षिपेत् तेषु घटेष्वेव समङ्गहरितालकम् ।  
चन्दनं च तथा कुष्ठं प्रियङ्गुं च मनःशिलाम् ॥ ३७ ॥  
  
ञ्जनं च हरिद्रां च श्वेतां दन्तीं तथैव च ।  
भल्लातकं पूर्णकोशं सहदेवीं शतावरीम् ॥ ३८ ॥  
  
वचां सनागकुसुमां सोमराजीं सुगुप्तिकाम् ।  
उत्थं च करवीरं च तुलसीदलमेव च ॥ ३९ ॥  
  
एतानि निक्षिपेन्मध्ये कलशानां पुरोहितः ।  
कनकरम्बुजैर्यज्ञदारुभिः स्रुक्स्रुवौ तथा ॥ ४० ॥  
  
कर्तव्ये शान्तिकामेन नीराजनविधौ नृप ।  
एवं सप्ताहपर्यन्तं पूजाभिर्हवनैस्तथा ॥ ४१ ॥  
  
पूर्वोक्तान् पूजयित्वा तु नृपः सप्ताहमाचरेत् ।  
यावन्नीराजनं कुर्यात् तावद्राजा वसेद् गृहे ॥ ४२ ॥  
  
रात्रौ न यज्ञभूमौ तु निवसेच्छान्तिमिच्छुकः ।  
नारोहयेत् तुरङ्गं तं गजं वा तत्र पार्थिवः ॥ ४३ ॥  
  
यावत् सप्ताहपर्यन्तं यानेनान्येन वै व्रजेत् ।  
भक्ष्यैर्नानाविधैश्चैव मधुपायसयावकैः ॥ ४४ ॥  
  
मोदकैर्वा बलिं कुर्यादन्नव्यञ्जनसम्भवैः ।  
पूर्वोक्तानां तु देवानां सप्ताहं यावदुत्तमम् ॥ ४५ ॥  
  
सप्तमेऽह्नि तु रेभन्तं पूजयेत् तोरणान्तरे ।  
सूर्यपुत्रं महाबाहुं द्विभुजं कवचोज्ज्वलम् ॥ ४६ ॥  
  
ज्वलन्तं शुक्लवस्त्रेण केशानुद्ग्रथ्य वासवा ।  
कशां वामकरे बिभ्रद् दक्षिणं तु करं पुनः ॥ ४७ ॥  
  
स खड्गं न्यस्य आमायां सितसैन्धवसंस्थितम् ।  
एवंविधं तु रेभन्तं प्रतिमायां घटेऽपि वा ॥ ४८ ॥  
  
सूर्यपूजाविधानेन पूजयेत तोरणान्तरे ।  
पूजयित्वा तु रेभन्त द्विरदं तुरगं तथा ॥ ४९ ॥  
  
अहताम्बरसंवीतं स्रक्चन्दनसमन्वितम् ।  
सुवर्णविद्धनिस्त्रिंशं विचित्रं कवचादिभिः ॥ ५० ॥  
  
युक्तं तु होमकुण्डस्य ऐशान्यामश्ववेदिकाम् ।  
पूर्वं कृतां नयेदश्वगजपालौ पृथक् पृथक् ॥ ५१ ॥  
  
नीयमाने गजे चाश्वे पूर्वोक्तं तु निमित्तकम् ।  
यत्नाद् वीक्षेत नृपतिः फलं चैवावधारयेत् ॥ ५२ ॥  
  
होमकुण्डस्योत्तरस्यां वैयाघ्रे चर्मणि स्थितः ।  
एदविदा चाश्वविदा सहितो वीक्ष्य सैन्धवम् ॥ ५३ ॥  
  
नीताय तुरगायाशु भक्तपिण्डीं सुगन्धिनीम् ।  
दद्यात् पुरोहितस्तत्र सम्मन्त्र्य शान्तिमन्त्रकैः ॥ ५४ ॥  
  
भक्षणाद् यदि जिघ्रेत् तदश्नीयाद् वा हयः सच ।  
तदा स्यात् सर्वकल्याणं विपरीतमतोऽन्यथा ॥ ५५ ॥  
  
शाखामौदुम्बरीमाम्रीं सकुशां च घटोदके ।  
आप्लाव्याप्लाव्य तुरगान् गजान् भूपं च सैनिकान् ॥ ५६ ॥  
  
रथांश्च संस्पृशेन्मन्त्रैः शान्तिकैः पौष्टिकैस्तथा ।  
सेचयेत् सहितैर्विप्रैश्चतुरङ्गं पुरोहितः ॥ ५७ ॥  
  
दिक्पालानां ग्रहाणां च मन्त्रैश्च वैष्णवैस्तथा ।  
बहुधा चाभिषिच्याथ ततः सौवर्ण अर्पणम् ॥ ५८ ॥  
  
वीक्षयित्वा नृपं चर्त्विक् ततो मन्त्रिणमेव च ।  
राजपुत्रं तथामात्यानन्यानपि च सैनिकान् ॥ ५९ ॥  
  
कम्पयन् द्विजशार्दूलः सर्वानेव तु दर्शयेत् ।  
चतुरङ्गस्य स्वस्यापि कृत्वैवं शान्तिपौष्टिके ॥ ६० ॥  
  
मृन्मयं शात्रवं कृत्वा चाभिचारिकमन्त्रकैः ।  
हृदि शूलेन विध्वा तं शिरं खड्गेन छेदयेत् ॥ ६१ ॥  
  
आचार्यः कविकां पश्चादभिमन्त्र्य हयाय वै ।  
ऐन्द्रैः प्राभाकरैर्मन्त्रैर्दद्याद् वक्त्रे स्वयं पुनः ॥ ६२ ॥  
  
तमनेन तु मन्त्रेण समारुह्य नृपस्तदा ।  
गच्छेदुत्तरपूर्वां तु दिशं सर्वैर्बलैर्युतः ॥ ६३ ॥  
  
ऋत्विक् पुरोहिताचार्याः सर्व एव नृपं तदा ।  
अनुगच्छेयुरन्यानि निमित्तानि विलोकितुम् ॥ ६४ ॥  
  
वादित्रघोषैस्तुमुलैरातपत्रैर्वृतस्तथा ।  
गच्छेन्निराजने राजा दारयन्निव मेदिनीम् ॥ ६५ ॥  
  
मणिविद्रुममुक्तादि-स्वर्ण-रत्नैरलङ्कृतः ।  
क्रोशमात्रं ततो गत्वा पूर्वद्वारेण पार्थिवः ॥ ६६ ॥  
  
स्वपुरं प्रविशेद् विप्रैर्यज्ञं यायात् पुरोहितः ।  
तत्र गत्वा दक्षिणां तु हिरण्यं गां तथा तिलम् ॥ ६७ ॥  
  
दत्त्वा पश्चाद् द्विजेभ्यस्तु दद्याद् दानानि शक्तितः ।  
एवं नीराजनं कृत्वा बलानाञ्च् अ महीक्षितः ॥ ६८ ॥  
  
प्रेत्येह सुस्थिरां लक्ष्मीं नृपतिः प्राप्नुयात् तथा ।  
त्वमश्वामृतसञ्जात सागरोद्भव सैन्धव ॥ ६९ ॥  
  
येन सत्येन बहसे शक्रं तेनेह मां वह ।  
येन सत्येन रेभन्तं येन सत्येन भास्करम् ॥ ७० ॥  
  
वहसे तेन सत्येन विजयाय वहस्व माम् ।  
आभ्यां तु भूप मन्त्राभ्यामश्वारोहणमाचरेत् ॥ ७१ ॥  
  
आरुह्याग्रे महिष्यास्तु शुद्धान्ते लम्बयेत् ततः ।  
महिषी च ततो भूपं पर्यङ्कोपरि संस्थितम् ॥ ७२ ॥  
  
दूर्वाक्षतैः ससिद्धार्थैः स्त्रीभिः सह तमर्चयेत् ।  
कृते तु भूमिग्रहणे तृतीयायां निराजने ॥ ७३ ॥  
  
सूतकं यदि जायेत तत्र दुष्यति केवलम् ।  
सूतकी मृतकी वापि पार्थिवस्तु यथा तथा ॥ ७४ ॥  
  
बलनीराजनं कुर्यात् तन्मात्रं च विशेषतः ।  
सद्यः शौचं भवेद्राज्ञो व्यवहारविलोकने ॥ ७५ ॥  
  
तथाधिवासने यज्ञे परराष्ट्रविमर्दने ।  
अयं ते कथितो राजन्नीराजनक्रमो मया ।  
पुष्यस्नानविधानं तु पार्थिव शृणु साम्प्रतम् ॥ ७६ ॥  
  
इति श्रीकालिकापुराणे पञ्चाशीतितमोऽध्यायः ॥ ८५ ॥  
  
षडशीतितमोऽध्यायः  
  
और्व उवाच -  
  
शृणु राजन् प्रवक्ष्यामि पुष्यस्नानविधिक्रमम् ।  
येन विज्ञानमात्रेण विघ्ना नश्यन्ति सन्ततम् ॥ १ ॥  
  
पौषे पुष्यर्क्षगे चन्द्रे पुष्यस्नानं नृपश्चरेत् ।  
सौभाग्यकल्याणकरं दुर्भिक्षमरणापहम् ॥ २ ॥  
  
विष्ट्यादिदुष्टकरणे व्यतीपाते च वैधृतौ ।  
वज्रे शूले हर्षणादौ योगे तु यदि लभ्यते ॥ ३ ॥  
  
तृतीयायुक्तपुष्यर्क्सं रविशौरिकुजेऽहनि ।  
तदा समस्तदोषाणां तत् स्नानं हानिकारकम् ॥ ४ ॥  
  
ग्रहदोषाश्च जायन्ते यदि राज्येषु चेतयः ।  
तदा पुष्ये तु नक्षत्रे कुर्यान्मासान्तरेऽपि च ॥ ५ ॥  
  
इयं तु ब्रह्मणा शान्तिरुद्दिष्टा गुरवे पुरा ।  
शक्रादिसर्वदेवानां शान्त्यर्थञ्च् अ जगत्पतिः ॥ ६ ॥  
  
तुषकेशास्थिवल्मीक-कीटदेशादिवर्जिते ।  
शर्कराकृमिकुष्माण्ड-बहुकृष्टविवर्जिते ॥ ७ ॥  
  
काकोलूकैश्च कङ्कैश्च काकालैर्गृध्रशौनकैः ।  
बर्जिते कण्टकिवने विभीतकविवर्जिते ॥ ८ ॥  
  
शिग्रुश्लेष्मातकाभ्यां तु जलौकाद्यैर्विवर्जिते ।  
स्वस्थाने अम्पकाशोक-वकुलादिविराजिते ॥ ९ ॥  
  
हंसकारण्डवाकीर्णे सरस्तीरेथवा शुचौ ।  
पुष्यस्नानाय नृपतिर्गृह्णीयात् स्थानमुत्तमम् ॥ १० ॥  
  
ततः पुरोहितो राजा नाना वादित्रनिःस्वनैः ।  
प्रदोषसमये गच्छेत् तत् स्थानं पूर्ववासरे ॥ ११ ॥  
  
तस्य स्थानस्य कौवेर्यां दिशि स्थित्वा पुरोहितः ।  
सुगन्धचन्दनैः पानैः कर्पूराद्यधिवासितैः ॥ १२ ॥  
  
गोरोचनाभिः सिद्धार्थैरक्षतैः सफलादिभिः ।  
गन्धद्वारेत्यादिभिर्मन्त्रैः सर्वाधिसिक्तकैः ॥ १३ ॥  
  
अधिवास्य तु तत्स्थानं पूजयेत् तत्र देवताः ।  
गणेशं केशवं शक्रं ब्रह्माणं चापि शङ्करम् ॥ १४ ॥  
  
उमया सहितं देवं सर्वाश्च गणदेवताः ।  
मातृश्च पूजयेत् तत्र नृपतिः सपुरोहितः ॥ १५ ॥  
  
मङ्गलान् कलशान् कृत्वा नानानैवेद्यसञ्चयान् ।  
प्रदद्यात् पायसं स्वादुफलं मोदकयावकौ ॥ १६ ॥  
  
अधिवास्य च तत् स्थानं दूर्वासिद्धार्थकाक्षतैः ।  
तत्स्थानाच्चापि भूतानि सारयेन्मन्त्रमीरयन् ॥ १७ ॥  
  
अपसर्पन्तु ते भूता ये भूता भूमिपालकाः ।  
हूतानामविरोधेन स्नानकर्म करोम्यहम् ॥ १८ ॥  
  
ततः करौ पुटीकृत्य मन्त्रेणानेन पार्थिवः ।  
आवाहयेदिमान् देवान् पूज्यान् पुष्याभिषेकतः ॥ १९ ॥  
  
आगच्छन्तु सुराः सर्वे येऽत्र पूजाभिलाषिणः ।  
दिशो हि पालकाः सर्वे ये चान्येऽप्यंशभागिनः ॥ २० ॥  
  
ततः पुष्पाञ्जलिं दत्त्वा पुनर्मन्त्रं पठेदिमम् ।  
अद्य तिष्ठन्तु विबुधाः स्थानमासाद्य मामकम् ॥ २१ ॥  
  
स्वपूजां प्राप्य पातारो दत्त्वा शान्तिं महीभुजे ।  
ततस्तां नृपती रात्रिं नयेत् तु सपुरोहितः ॥ २२ ॥  
  
स्वप्ने शुभाशुभं विद्यान्नृपस्तु सपुरोहितः ।  
कृत्वा पूजां तु देवानां रात्रौ स्थाने नृपः स्वपेत् ॥ २३ ॥  
  
शुभाशुभफलं स्वप्ने ज्ञेयं ओषज्ञसम्मते ।  
दुःस्वप्नदर्शनं चेत् स्यात् तदा पुष्याभिषेचने ॥ २४ ॥  
  
होमं चतुर्गुणं कुर्याद् दत्त्वा चापि गवां शतम् ।  
गोवाजिकुञ्जराणां तु प्रासादस्य गिरेस्तत्रोः ॥ २५ ॥  
  
आरोहणं शुभकर्ऽम् राज्यश्रीवृद्धिकारकम् ।  
दधिदेवसुवर्णानां राह्मणस्य प्रदर्शनम् ॥ २६ ॥  
  
वीणादूर्वाक्षतफलं पुष्पच्छत्रविलेपनम् ।  
शीतांशु अक्रशङ्खानां पद्मस्य सुहृदस्तथा ॥ २७ ॥  
  
लाभाः क्षयकराः शत्रौ रत्नाकरस्य भूभृतः ।  
दर्शनं चोपरागस्य निगडेन च बन्धनम् ॥ २८ ॥  
  
मांसस्य भोजनं चैव पर्वतस्य विवर्तनम् ।  
आभिमध्ये तरूत्पत्तिर्मृतं प्रत्यनुरोदनम् ॥ २९ ॥  
  
अगम्यागमनं कूप पङ्कगर्भावतीर्णता ।  
पर्वतस्य तथा नद्याः रोतसां लङ्घनं तथा ॥ ३० ॥  
  
स्वपुत्रमरणं चैव पानं रुधिरमद्ययोः ।  
भोजनं पायसस्यापि मनुष्यारोहणं तथा ॥ ३१ ॥  
  
कल्याणसुखसौभाग्य-राज्य-शत्रुक्षयं तथा ।  
एते स्वप्नाः प्रकुर्वन्ति नृपस्य नृपसत्तम ॥ ३२ ॥  
  
खरोष्ट्रमहिषाणां च आरोहो राज्यनाशनः ।  
नृत्यं गीतं तथा हास्यं पाठश्चाप्यशुभप्रदः ॥ ३३ ॥  
  
रक्तवस्त्रपरिधानं रक्तमालानुलेपनम् ।  
रक्तां कृष्णां स्त्रियं चैव कामयन् मृत्युमाप्नुयात् ॥ ३४ ॥  
  
कूपान्तरे प्रवेशः स्याद् दक्षिणाशागतिस्तथा ।  
पङ्के निमज्जनं स्नानं भार्यापुत्रविनाशनम् ॥ ३५ ॥  
  
लाभस्तस्य भवेत् स्वप्नेअप्यरुत्पत्तिर्नृपभ्य च ।  
आदाय गर्भनाडीं तु सकुनो यातिहञ्जनः ॥ ३६ ॥  
  
स तु राज्यान्तरं प्राप्य महाकल्याणमाप्नुयात् ।  
दीर्घं विंशतिहस्तं तु हस्तषोडशविस्तृतम् ॥ ३७ ॥  
  
कुर्यात् तु लक्षणोपेतं यज्ञमण्डलमुत्तमम् ।  
ततोऽपरेऽह्नि पूर्वाह्णे मातृणां पूजनं चरेत् ॥ ३८ ॥  
  
कुड्यलग्नां वसोर्धारां वृद्धिश्राद्धं तथैव च ।  
चन्दनागुरुकस्तूरीधूमकर्पूरचूर्णकैः ॥ ३९ ॥  
  
सम्पूज्य मण्डलस्थानं तस्मिन् ह्रौं शम्भवे नमः ।  
अस्त्राय हुं फडित्येवं लिखेन्मन्त्रद्वयं बुधः ॥ ४० ॥  
  
मन्त्रविन्मण्डलज्ञश्च सूत्रैः कम्बलसम्भवैः ।  
कौशेयैर्वा स्वस्तिकाख्यं प्रथमं मण्डलं लिखेत् ॥ ४१ ॥  
  
चतुर्हस्तप्रमाणं तु मण्डलं विलिखेत् ततः ।  
हस्तप्रमाणं पद्मं तु मण्डलस्य प्रकीर्तितम् ॥ ४२ ॥  
  
द्वाराणि सार्धहस्तानि कर्णिकाकेशरोज्ज्वलम् ।  
सितं रक्तं च पीतं च कृष्णं हरितमेव च ॥ ४३ ॥  
  
शालिचूर्णैश्च कौसुम्भैर्हारिद्रैर्हरिदुद्भवैः ।  
कुर्यात् तथाञ्जनैश्चूर्णै राजा मण्डलवृद्धये ॥ ४४ ॥  
  
पद्मान्ततः समाअभ्य तालं पश्चिमगामिनम् ।  
पश्चिमद्वारमध्ये च सतपत्रं विनिर्दिशेत् ॥ ४५ ॥  
  
प्रत्येकं द्वारमध्ये तु पद्मं चैवाष्टपत्रकम् ।  
कुर्यान्मण्डलभागज्ञश्चूर्णैरेव पृथक् पृथक् ॥ ४६ ॥  
  
चूर्णैस्तु मण्डलं कृत्वा सूत्राण्युत्सारयेत् ततः ।  
उत्सार्य सूत्रं प्रथमं मण्डलं पूजयेत् ततः ॥ ४७ ॥  
  
हवनाय नम इति ततो हस्तं वियोजयेत् ।  
सव्यावलम्बहस्तं तु रजःपात्रं समाचरेत् ॥ ४८ ॥  
  
मध्यमानामिकाङ्गुष्ठैरुपरिष्टाद् यथेच्छया ।  
अधोमुखाङ्गुलीः कृत्वा पातयेच्च विचक्षणः ॥ ४९ ॥  
  
समारेखा तु कर्तव्या विच्छित्रा पुष्परञ्जिता ।  
अङ्गुष्ठपर्वनैपुण्यात् समा कार्या विजानता ॥ ५० ॥  
  
संसक्तविषमं स्थूलं विच्छिन्नं कृसरकृतिम् ।  
पर्यन्तमर्पितं ह्रस्वमालिखेन्न कदाचन ॥ ५१ ॥  
  
संसक्ते कलहं विद्यादूर्ध्व रेखे तु विग्रहम् ।  
अतिस्थूले भवेद् व्याधिर्नित्यं पीडाविमिश्रिते ॥ ५२ ॥  
  
बिन्दुभिर्भयमाप्नोति शत्रुपक्षान्न संशयः ।  
कृशायां चार्थहानि स्याच्छिन्नायां मरणं ध्रुवम् ॥ ५३ ॥  
  
वियोगो वा भवेत् तस्य इष्टद्रव्यसुतस्य वा ।  
अविदित्वा लिखेद् यस्तु मण्डलं तु यथेच्छया ॥ ५४ ॥  
  
सर्वदोषानवाप्नोति ये दोषाः ऊर्वमीरिताः ।  
सितसर्षपदूर्वाया रेखाः कार्या विजानता ॥ ५५ ॥  
  
विमलं विजयं भद्रं विमानं शुभदं शिवम् ।  
वर्धमानं च देवं च शताक्षं कामदायकम् ॥ ५६ ॥  
  
रुचिकं स्वस्तिकं चैव द्वादशैते तु मण्डलाः ।  
यथास्थानं यथायज्ञं योजनीया विचक्षणैः ॥ ५७ ॥  
  
सागरे मध्यमाने तु पीयूषार्थं सुरोत्करैः ।  
पीयूषधारणार्थाय निर्मिता विश्वकर्मणा ॥ ५८ ॥  
  
कलां कलां तु देवानामसित्वा ते पृथक् पृथक् ।  
यतः कृतास्तु कलसास्ततस्ते परिकीर्तिताः ॥ ५९ ॥  
  
नवैव कलसाः प्रोक्ता नामतस्तान्निबोधत ।  
गोह्योपगोह्यो मरुतो मयूखश्च तथापरः ॥ ६० ॥  
  
मनोहाचार्यभद्रश्च विजयस्तनु दूषकः ।  
इन्द्रियघ्नोऽथ विजयो नवमः परिकीर्तितः ॥ ६१ ॥  
  
तेषामेव क्रमाद् भूप नव नामानि यानि तु ।  
शृणु तान्यपराण्येव शान्तिदानि सदैव हि ॥ ६२ ॥  
  
क्षितीन्द्रः प्रथमः प्रोक्तो द्वितीयो जलसम्भवः ।  
पवनाग्नी ततो द्वे तु यजमनस्ततः परः ॥ ६३ ॥  
  
कोषसम्भवाम्ना तु षष्ठः स परिकीर्तितः ।  
सोमस्तु सप्तमः प्रोक्त आदित्यस्तु तथाष्टमः ॥ ६४ ॥  
  
विजयो नाम कलसो योऽसौ नवम उच्यते ।  
स तु पञ्चमुखः प्रोक्तो महादेवस्वरूपधृक् ॥ ६५ ॥  
  
घटस्य पञ्चवक्त्रेषु पञ्चवक्त्रः स्वयं तथा ।  
यथाकाष्ठां स्थितः सम्यग् वामदेवादिनामतः ॥ ६६ ॥  
  
मण्डलस्य तु पद्मान्ते पञ्चवक्त्रं घटं न्यसेत् ।  
क्षितीन्द्रं पूर्वतो न्यस्य पश्चिमे जलसम्भवम् ॥ ६७ ॥  
  
वायव्ये वायवं न्यस्य आग्नेये ह्यग्निसम्भवम् ।  
नैर्-ऋत्ये यजमानं तु ऐशान्यां कोषसम्भवम् ॥ ६८ ॥  
  
सोममुत्तरतो योज्यं सौरं दक्षिणतो न्यसेत् ।  
न्यस्यैवं कलसांश्चैव तेषु चैतान् विचिन्तयेत् ॥ ६९ ॥  
  
कलसानां मुखे ब्रह्मा ग्रीवायां शङ्करः स्थितः ।  
मूले तु संस्थितो विष्णुर्मध्ये मातृगणाः स्थिताः ॥ ७० ॥  
  
दिक्पाला देवताः सर्वा वेष्टयन्ति दिशो दश ।  
कुक्षौ तु सागराः सप्त सप्तद्वीपाश्च संस्थिताः ॥ ७१ ॥  
  
नक्षत्राणि ग्रहाः सर्वे तथैव कुलपर्वताः ।  
गङ्गाद्याः सरितः सर्वा वेदाश्चत्वार एव च ॥ ७२ ॥  
  
कलसे संस्थिताः सर्वे तेषु तानि विचिन्तयेत् ।  
अत्नानि सर्वबीजानि पुष्पाणि च फलानि च ॥ ७३ ॥  
  
वज्रमौक्तिकवैदूर्यमहापद्मेन्द्रस्फाटिकैः ।  
सर्वधाममयं बिल्वं नागरोदुम्बर तथा ॥ ७४ ॥  
  
बीजपूरकजम्बीरकाश्मीराम्रातदाडिमम् ।  
यवं शालिं च नीवारं गोधूमं सितसर्षपम् ॥ ७५ ॥  
  
कुङ्कुमागुरुकर्पूरमदनं रोचनं तथा ।  
चन्दनं च तथा मांसीमेलां कुष्ठं तथैव च ॥ ७६ ॥  
  
अस्तूरीपत्रचूर्णं च जलनिर्यासकाम्बुदम् ।  
शैलेयं बदरं जातीपत्रपुष्पे तथैव च ॥ ७७ ॥  
  
कालशाकं तथा पृक्का देवीपर्णकमेव च ।  
वचां धात्रीं समञ्जिष्ठां तुरुष्कं मङ्गलाष्टकम् ॥ ७८ ॥  
  
दूर्वां मोहनिकां भद्रां शतमूलीं शतावरीम् ।  
अर्णानां सरलां क्षुद्रां सहदेवीं गजाह्वयाम् ॥ ७९ ॥  
  
पूर्णकोषां सितां पीठां गुञ्जां शिरसिकानलौ ।  
व्यामकं गजदन्तं च शतपुष्पं पुनर्नबाम् ॥ ८० ॥  
  
ब्राह्मीं देवीं शिवां रुद्रां सर्वसन्धानिकां तथा ।  
समाहृत्य शुभानेतान् कलसेषु निधार्पयेत् ॥ ८१ ॥  
  
कलसस्य यथादेशं विधिं शम्भुं गदाधरम् ।  
यथाक्रमं पूजयित्वा शम्भु मुख्यतया यजेत् ॥ ८२ ॥  
  
प्रासादेन तु मन्त्रेण शम्भुं तन्त्रेण शङ्करम् ।  
प्रथमं पूजयेन्मध्ये नाना नैवेद्यवेदनैः ॥ ८३ ॥  
  
दिक्पालानां घटेष्वेव दिक्पालानपि पूजयेत् ।  
पूर्वं बहिः स्थापितेषु ग्रहाणां कलसेषु च ॥ ८४ ॥  
  
नवग्रहान् पूजयेत् तु मातृर्मातृघटेषु च ।  
सर्वे देवा घटे पूज्या घटास्तेषां पृथक् पृथक् ॥ ८५ ॥  
  
नवैव तत्र पूर्वोक्ताः स्मृता मुख्यतया नृप ।  
भक्ष्यैर्भोज्यैश्च पेयैश्च पुष्पैर्नानाविधैः फलैः ॥ ८६ ॥  
  
यावकैः पायसैश्चैव यथासम्भवयोजितैः ।  
पुष्यस्नानाय नृपतिः पूजयेत् सकलान् सुरान् ॥ ८७ ॥  
  
दक्षिणे मण्डलस्याथ कुण्डं निर्माय पायसैः ।  
समिद्भिः शालिसिद्धार्थैर्घृतैर्दूर्वाक्षतैस्तथा ॥ ८८ ॥  
  
केवलैश्च तथैवाज्यैः पूजितान् सकलान् सुरान् ।  
होमेन तोषयेद् वृद्ध्यै नृपः सत्विक्पुरोहितः ॥ ८९ ॥  
  
होमान्ते मण्डलोदीच्यां वेदिकायां सपट्टकम् ।  
रोचनाख्यमलङ्कारांस्तथा सर्वान् नियोजयेत् ॥ ९० ॥  
  
वृद्धावङ्गुलमङ्गुल्या षड्विंशाङ्गुलिकावधि ।  
वृत्तं वा चतुरस्रं वा पद्मं त्रिकोणसञ्ज्ञकम् ॥ ९१ ॥  
  
रत्नेशान् पद्ममध्ये तु गोमुष्टिकविनायकैः ।  
श्रीश्रीवृक्षवरारोहामुमादेवीं शुभान्विताम् ॥ ९२ ॥  
  
रत्नैः सर्वैरलङ्कारैः पट्टं कार्यं द्विहस्तकम् ।  
हस्तविस्तारमुच्छ्रायं नवहस्तं दशाङ्गुलम् ॥ ९३ ॥  
  
स्नानार्थं सार्धहस्तं च पट्टं वृत्तं गुणान्वितम् ।  
शय्या चतुर्गुणा दीर्घा धनुर्मानं तु पीठकम् ॥ ९४ ॥  
  
गजसिंहकृताटोपं हेमरत्नविभूषितम् ।  
सिंहाख्यं सार्धविस्ताराद् दण्डासनमथापि वा ॥ ९५ ॥  
  
व्याघ्रचित्रकपट्टैर्वा उपधानानि कारयेत् ।  
अन्यैर्वा निर्मितां चर्ममृदुतूलकपूरिता ॥ ९६ ॥  
  
शय्या दीर्घार्घविस्तीर्णा चतुर्हस्ता सुलक्षणा ।  
वितस्त्यधिकमिच्छन्ति नृपस्य गुरुविद्यया ॥ ९७ ॥  
  
अर्धचन्द्रसमं कुर्यादासनं चतुरस्रकम् ।  
उपधानानि शय्यायाः कर्णादिमूलभेदतः ॥ ९८ ॥  
  
षोडशैवात्र कार्याणि वर्णचित्रयुतानि च ।  
यानं सिंहासन पट्टं शय्योपकरणादिकम् ॥ ९९ ॥  
  
राज्ञो नूतनयोग्यं तद् वेद्या उत्तरतो न्यसेत् ।  
तेषां तु पश्चिमे स्वर्णरत्नौघखचिते वरे ॥ १०० ॥  
  
पर्यङ्के यज्ञदार्वौघनिर्मिते महदास्तरे ।  
र्धाच्छादनसंयुक्ते चर्मावृतचतुष्टये ॥ १०१ ॥  
  
वृषभस्य तथोर्णायाः सिंहशार्दुलयोरपि ।  
पादपीठे रत्नयुते पादावारोप्य पार्थिवः ॥ १०२ ॥   
  
अस्मिन् पर्यङ्कपीठस्थे चर्मावृतचतुष्टय ।  
नानालङ्कारभूषाढ्यं नृपतिं रत्नशालिनम् ॥ १०३ ॥  
  
स्नापयेद् ब्राह्मणैः सार्धं राजानं सुखसङ्गतम् ।  
संवितकम्बलं कृष्णं अहुवस्त्रैश्च शौभितम् ॥ १०४ ॥  
  
कलसेवलिपुष्पाद्यैः सालिचूर्णैश्च स्नापयेत् ।  
ष्टौ षौडश विंशाष्टशतमधिकं च वा ॥ १०५ ॥  
  
कलसानां समाख्याता अधिकस्योत्तरोत्तरम् ।  
जयकल्याणदैर्मन्त्रैर्मङ्गलोत्थैश्च शाम्भवैः ॥ १०६ ॥  
  
वैष्णवैरथ दिक्पालैर्ग्रहमन्त्रैश्च मातृकैः ।  
आज्यं तेजः समुद्दृष्टमाज्यं पापहरं परम् ॥ १०७ ॥  
  
आज्यं सुराणामाहारप्राज्ये लोकाः प्रतिष्ठिताः ।  
हौमान्तरिक्षं दिव्यं वा यत् ते कल्पमषमागतम् ॥ १०८ ॥  
  
सर्वं तदाज्यसंस्पर्शात् प्रणाशमुपगच्छतु ।  
ततोऽपनीयगात्रात् तु कम्बलं वस्त्रमेव च ॥ १०९ ॥  
  
कलसैः स्नापयेद् भूपं पुष्पस्नानीयपूरितैः ।  
एभैर्मन्त्रैर्नरश्रेष्ठ तनुतत्त्वार्थसाधकैः ॥ ११० ॥  
  
उरास्त्वामभिषिञ्चन्तु ये च सिद्धाः पुरातनाः ।  
ब्रह्मा विष्णुश्च रुद्राश्च साध्याश्च समरुद्गणाः ॥ १११ ॥  
  
आदित्या वसवो रुद्रा अश्विनौ यो भिषग्वरौ ।  
अदितिर्देवमाता च स्वाहा लक्ष्मीः सरस्वती ॥ ११२ ॥  
  
कीर्तिर्लक्ष्मीर्घृतिः श्रीश्च सिनीवाली कुहूस्तथा ।  
दितिश्च सुरसा चैव विनता कद्रुरेव च ॥ ११३ ॥  
  
देवपत्नयश्च याः प्रोक्ता देवमातर एव च ।  
सर्वास्त्वामषिञ्चन्तु सिद्धाश्चाप्स्रसां गणाः ॥ ११४ ॥  
  
नक्षत्राणि मुहूर्ताश्च पक्षाहोरात्रसन्धयः ।  
संवत्सरा निमेषाश्च कलाः काष्ठाः क्षणा लवाः ॥ ११५ ॥  
  
सर्वे त्वामभिषिञ्चन्तु कालस्यावयवस्तथा ।  
वैमानिकाः सुरगणा मनवः सागरैः सह ॥ ११६ ॥  
  
सरितश्च महानागा नागाः किम्पुरुषास्तथा ।  
वैखानसा महाभागा द्विजा वैहायसाश्च ये ॥ ११७ ॥  
  
सप्तर्षयः सदाराश्च ध्रुवस्थानानि यानि तु ।  
मरीचिरत्रिः पुलहः पुलस्त्यः क्रतुरङ्गिराः ॥ ११८ ॥  
  
भृगुः सनत्कुमारश्च सनकश्च सनन्दनः ।  
सनातनश्च दक्षश्च जैगीषव्योऽभिनन्दनः ॥ ११९ ॥  
  
एकतश्च द्वितश्चैव त्रितो जावालिकाश्यपौ ।  
दुर्वासा दुर्विनीतश्च कण्वः कात्यायनस्तथा ॥ १२० ॥  
  
मार्कण्डेयो दीर्घतमाः शुनःशेफो विदूरथः ।  
और्वः संवर्तकश्चैव च्यवनोऽत्रिः पराशरः ॥ १२१ ॥  
  
द्वैपायनो यवक्रीतो देवरातः सहात्मजः ।  
एते चान्ये च बहवो वेदव्रतपरायणाः ॥ १२२ ॥  
  
सशिष्यास्तेऽभिषिञ्चन्तु सदाराश्च तपोधनाः ।  
पर्वतास्तरवो नद्यः पुण्यान्यायततनानि च ॥ १२३ ॥  
  
प्रजापतिः क्षितिश्चैव गावो विश्वस्य मातरः ।  
वाहनानि च दिव्यानि सर्वे लोकाश्चराचराः ॥ १२४ ॥  
  
अग्नयः पितरस्तारा जीमूताः खं दिशो जलम् ।  
एते चान्ये च बहवः पुण्यसङ्कीर्तनाः शुभाः ॥ १२५ ॥  
  
तोयैस्त्वामभिषिञ्चन्तु सर्वोत्पातनिबर्हणैः ।  
इत्येवं शुभदैरेतैर्दिव्यर्मन्त्रैस्तथापरैः ॥ १२६ ॥  
  
सोरैर्नारायणै रौद्रैर्बह्मशक्रसमुद्भवैः ।  
आपोहिष्ठा हिरण्येति सम्भवेति सुरेति च ॥ १२७ ॥  
  
मानस्तोकेति मन्त्रेण गन्धद्वारेत्यनेन च ।  
सर्वमङ्गलमाङ्गल्ये श्रीश्च ते ग्रहयोगिभिः ॥ ११८ ॥  
  
इत्येवं स्नानमासाद्य गात्रमावृत्य कम्बलैः ।  
सर्वमङ्गलमन्त्रेण वस्त्रं कार्पासकं ध्रियात् ॥ १२९ ॥  
  
आचम्य च ततो देवान् गुरुं विप्रांश्च पूजयेत् ।  
ध्वजच्छत्रं चामरं च घण्टां चाश्वान् गजांस्तथा ॥ १३० ॥  
  
मन्त्रं जप्त्वा धारयेत् तु ततो गच्छेद्धुताशनम् ।  
तत्र गत्वा वह्निमध्ये वह्नेः श्रीर्वीक्ष्य पार्थिवः ॥ १३१ ॥  
  
इमित्तान्यनिमित्तानि लक्षयेत् तत्र बिन्दुभिः ।  
दैवज्ञकञ्चुक्यमात्यवन्दिपौरजनैर्वृतः ॥ १३२ ॥  
  
वादित्रघोषैस्तुमलैस्तथा तौर्यत्रिकैः शुभैः ।  
कृत्वा शेषे पुनः शान्तिमाशीर्वाच्य च वै द्विजान् ॥ १३३ ॥  
  
पूर्णां विधाय विधिवद् दक्षिणां कनकान्विताम् ।  
धान्यानि चाथ वासांसि दत्त्वा कुर्याद् विसर्जनम् ॥ १३४ ॥  
  
ततः शेषजलैः सर्वानमात्यादीन् पुरोहितः ।  
सेचयेच्चतुरङ्गं च बलं चापि सराष्ट्रकम् ॥ १३५ ॥  
  
एवं कृत्वा नृपः पश्चात् त्रिरात्रं संयतो भवेत् ।  
मांसमैथुनहीनश्च कुर्यान्माङ्गल्यसेवनम् ॥ १३६ ॥  
  
पुष्यनक्षत्रयुक्ता तु तृतीया यदि लभ्यते ।  
तस्यां पूज्या सदा देवी चण्डिका शङ्करेण ह ॥ १३७ ॥  
  
पाञ्चालिकाविहाराद्यैः शिशूनां कौतुकैस्तथा ।  
वैवाहिकेन विधिना मोहयेच्चण्डिकां शिवाम् ॥ १३८ ॥  
  
चतुष्पथेषु सर्वेषु देवदेवीगहेषु च ।  
पताकाभिरलं कुर्यादेवं कुर्वन्न सीदति ॥ १३९ ॥  
  
एवं कृत्वा शान्तियागं तथा पुष्याभिषेचनम् ।  
चतुरङ्गैः समं राजा भार्यभिस्तु नरैः सह ॥ १४० ॥  
  
राज्यमण्डलसंयुक्तः परत्रेह न सीदति ।  
नातः परतरो यज्ञो नातः परतरोत्सवः ॥ १४१ ॥  
  
नातः परतरा शान्तिर्नातः परतरं शिवम् ।  
अनेनैव विधानेन नृपतेरभिषेचनम् ॥ १४२ ॥  
  
युवराज्याभिषेकं च कुर्याद्राजपुरोहितः ।  
नृपाभिषेककरणमादौ यदि समाचरेत् ॥ १४३ ॥  
  
अनेनैव विधानेन स्थिरः स्यान्नृपतिस्तदा ।  
अयं यज्ञः समुद्दिष्टः शक्रार्थं ब्रह्मणा पुरा ।  
एवं यज्ञं नृपः कृत्वा परत्रेह न सीदति ॥ १४४ ॥  
  
इति श्रीकालिकापुराणे षडशीतितमोऽध्यायः ॥ ८६ ॥  
  
सप्ताशीतितमोऽध्यायः  
  
और्व उवाच -  
  
अथातः शृणु राजेन्द्र शकोत्थानं ध्वजोत्सवम् ।  
यत् कृत्वा नृपतिर्याति न कदाचित् पराभवम् ॥ १ ॥  
  
रवौ हरिस्थे द्वादश्यां श्रवणेन विडौजसम् ।  
अराधयेन्नपः सम्यक् सर्वविघ्नोपशान्तये ॥ २ ॥  
  
राजोपरिर्चरो नाम वसुनामापरस्तु यः ।  
नृपस्तेनायमतुलो यज्ञः प्रावर्तितः पुरा ॥ ३ ॥  
  
प्रावृट्काले च नभसि द्वादश्यामसितेतरे ।  
पुराहितो वहुविधैर्वाद्यस्तूर्यैः समन्वितः ॥ ४ ॥   
  
प्रथमं शककेत्वर्थ वृक्षमामन्त्र्य वर्धयेत् ।  
आंवत्सरो वार्धङ्किश्च कृतमङ्गलकौतुकः ॥ ५ ॥  
  
उद्याने देवतागारे श्मशाने मार्गमध्यतः ।  
ये जातास्तरवस्तांस्तु वर्जयेद् वासवध्वजे ॥ ६ ॥  
  
बहुवल्लीयुतं शुष्कं बहुकण्टकसंयुतम् ।  
कुब्जं वृक्षादनीयुक्तं लताच्छन्नतरुअं त्यजेत् ॥ ७ ॥  
  
पक्षिवाससमाकीर्णं कोटरैर्बहुभिर्युतम् ।  
पवनानलविध्वस्तं तरुं यत्नेन वर्जयेत् ॥ ८ ॥  
  
नारीसञ्ज्ञाश्च ये वृक्षा अतिह्रस्वा अतिकृशाः ।  
तान् सदा वर्जयेद् धीरः सर्वदा शक्रपूजने ॥ ९ ॥  
  
अर्जुनोऽप्यश्वकर्णश्च वटः प्रियकोषक श्च ।  
औदुम्बरश्च पञ्चैते केत्वर्थे ह्युत्तमाः स्मृताः ॥ १० ॥  
  
अन्ये च देवदार्वाद्याः शालाद्यास्तरवस्तथा ।  
प्रशस्तास्तु परिग्राह्या नाप्रशस्ताः कदाचन ॥ ११ ॥  
  
धृत्वा वृक्षं ततो रात्रौ स्पृष्ट्वा मन्त्रमिमं पठेत् ।  
यानि वृक्षेषु भूतानि तेभ्यः स्वस्ति नमोऽस्तु वः ॥ १२ ॥  
  
उपहारं गृहीत्वेमं क्रियतां वासवध्वजम् ।  
पार्थिवस्त्वां वरयते स्वस्ति तेऽस्तु नगोत्तम ॥ १३ ॥  
  
ध्वजार्थं देवराजस्य पूजेयं प्रतिगृह्यताम् ।  
ततोऽपरेऽह्नि तं छित्त्वा मूलमष्टाङ्गुलं पुनः ॥ १४ ॥  
  
जले क्षिपेत् तथाग्रस्य छित्वैव चतुरङ्गुलम् ।  
ततो नीत्वा पुरद्वारं केतुं निर्माय तत्र वै ॥ १५ ॥  
  
शुक्लाष्टम्यां भाद्रपदे केतुं वेदीं प्रवेशयेत् ।  
द्वाविंशद्धस्तमानस्तु अधमः केतुरुच्यते ॥ १६ ॥  
  
द्वात्रिंशत् तु ततो ज्यायान् द्वाचत्वारिंशदेव च ।  
ततोऽधिकः समाख्यातो द्वापञ्चाशत् तथोत्तमः ॥ १७ ॥  
  
कुमार्यः पञ्च कर्तव्याः शक्रस्य नृपसत्तम ।  
शलमय्यस्तु ताः सर्वा अपराः शक्रमातृकाः ॥ १८ ॥  
  
केतोः पादप्रमाणेन कार्याः शक्रकुमारिकाः ।  
मातृकार्धप्रमाणास्तु यन्त्रं हस्तद्वयं तथा ॥ १९ ॥  
  
एवं कृत्वा कुमारीश्च मातृकाः केतुमेव च ।  
एकादश्यां सिते पक्षे यष्टिं तामधिवासयेत् ॥ २० ॥  
  
अधिवास्य ततो यष्टिं गन्धद्वारादिमन्त्रकैः ।  
द्वादश्यां मण्डलं कृत्वा वासवं विस्तृतात्मकम् ॥ २१ ॥  
  
अच्युतं पूजयित्वा तु शक्रं पश्चात् प्रपूजयेत् ।  
शक्रस्य प्रतिमां कुर्यात् काञ्चनीं दाखीं च वा ॥ २२ ॥  
  
अन्यतैजससम्भूतां सर्वाभावे तु मृन्मयीम् ।  
तां मण्डलस्य मध्ये तु पूजयित्वा विशेषतः ॥ २३ ॥  
  
ततः शुभे मुहूर्ते तु केतुमुत्थापयेन्नृपः ।  
वज्रहस्त सुरारुघ्न बहुनेत्र पुरन्दर ।  
क्षेमार्थं सर्वलोकानां पूजेयं प्रतिगृह्यताम् ॥ २४ ॥  
  
एह्येहि सर्वामरसिद्धसङ्घैरभिष्टुतो वज्रधरामरेश ।  
समुत्थितस्त्वं श्रवणाद्यपादे गृहाण पूजां भगवन्नमस्ते ॥ २५ ॥  
  
एवमुत्तरतन्त्रोक्तैर्दहनप्लवनादिभिः ।  
इति मन्त्रेण तन्त्रेण नानामैवेद्यवेदनैः ॥ २६ ॥  
  
अपपैः पायसैः पानैर्गुडैर्धानाभिरेव च ।  
भक्ष्यैर्भोज्यैश्च विविधैः पूजयेच्छ्रीविवृद्धये ॥ २७ ॥  
  
घटे तु दशदिक्पालान् ग्रहांश्च परिपूजयेत् ।  
साध्यादीन् सकलान् देवान् मातृः सर्वा अनुक्रमात् ॥ २८ ॥  
  
ततः शुभे मुहूर्ते तु ज्ञानिवर्धकिसंयुतः ।  
केतूत्थापनभूमिं तु यज्ञवेद्यास्तु पश्चिमे ॥ २९ ॥  
  
विप्रैः पुरोहितैः सार्धं गच्छेद्राजा सुमङ्गलैः ।  
रज्जुभिः पञ्चभिर्बद्धं यन्त्रश्लिष्टं समातृकम् ॥ ३० ॥  
  
कुमारीभिस्तु संयुक्तं दिक्पालानां च पट्टकैः ।  
बृहद्भिरतिकान्तैश्च नानाद्रव्यैः सुपूरितैः ॥ ३१ ॥  
  
यथावर्णैर्यथादेशे योजितैर्वस्त्रवेष्टितैः ।  
युक्तं तं किङ्किणीजालैर्बृहद्घण्टौघचामरै ॥ ३२ ॥  
  
भूषितं मुकुरैरुच्चिअर्माल्यैर्बहुविधैस्तथा ।  
बहुपुष्पैः सुगन्धैश्च भूषितं रत्नमालया ॥ ३३ ॥  
  
चितमाल्याम्बरैश्चैव चतुर्भिरपि तोरणैः ।  
उत्थापयेन्महाकेतुं राजकीयै शनैः शनैः ॥ ३४ ॥  
  
तमुत्थाय महाकेतुं पूजितं मण्डलान्तरे ।  
प्रतिमां तां नयेन्मूलं केतोः शक्रं विचिन्तयन् ॥ ३५ ॥  
  
यजेत् तं पूर्ववत् तत्र शचीं मातलिमेव च ।  
जयन्तं तनयं तस्य वज्रमैरावतं तथा ॥ ३६ ॥  
  
ग्रहांश्चाप्यथ दिक्पालान् सर्वाश्च गणदेवताः ।  
अपूपाद्यैः पूतयेत् तु वलिभिः पायसादिभिः ॥ ३७ ॥  
  
पूजितानां च देवानां शश्वद्धोमं समाचरेत् ।  
होमान्ते तु बलिं दद्याद् वासवाय महात्मने ॥ ३८ ॥  
  
तिलं घृतं चाक्षतं च पूष्पं दूर्वां तथैव च ।  
एतैस्तु जुहुयाद् देवान् स्वैः स्वैर्मन्त्रैर्नरोत्तम ॥ ३९ ॥  
  
ततो होमावसाने तु भोजयेद् ब्राह्मणानपि ।  
एवं सम्पूजयेन्नित्यं सप्तरात्रं दिने दिने ॥ ४० ॥  
  
ब्राह्मणैः सहिता राजा वेदवेदाङ्गपारगैः ।  
सर्वत्र शक्रपूजासु यज्ञेसु परिकीर्तितः ॥ ४१ ॥  
  
त्रातारमिति मन्त्रोऽयं वासवस्य प्रियः परः ।  
  
एवं कृत्वा दिवाभागे शक्रोत्थापनमादितः ॥ ४२ ॥  
  
श्रवणर्क्षयुतायां तु द्वादश्यां पार्थिवः स्वयम् ।  
अन्त्यपादे भरण्यां तु निशि शक्रं विसर्जयेत् ॥ ४३ ॥  
  
सुप्तेषु सर्वलोकेषु यथा राजा न पश्यति ।  
षण्मासान्मृत्युमाप्नोति राजा दृष्ट्वा विसर्जनम् ॥ ४४ ॥  
  
शक्रस्य नृपशार्दूल तस्मान्नेक्षेत तन्नपः ।  
विसर्जनस्य मन्त्रोऽयं पुराविद्भिरुदीरितः ॥ ४५ ॥  
  
सार्धं सुरासुरगणैः पुरन्दर शतक्रतो ।  
उपहारं गृहीत्वेम महेन्द्रध्वज गम्यताम् ॥ ४६ ॥  
  
सूतके तु समुत्पन्ने वारे भौमस्य वा शनैः ।  
भूमिकम्पादिकोत्पाते वासवं न विसर्जयेत् ॥ ४७ ॥  
  
उत्पाते सप्तरात्रं तु तथोपप्लवदर्शने ।  
व्यतीत्य शनिभौमौ च ह्यन्यर्क्षेऽपि विसर्जयेत् ॥ ४८ ॥  
  
सूतके त्वथ सम्प्राप्ते व्यतीते सूतके पुनः ।  
यस्मिन् तस्मिन् द्ने चैव सूतकान्ते विसर्जयेत् ॥ ४९ ॥  
  
तथा केतुं नृपो रक्षेत् पतन्ति शकुना यथा ।  
न केतौ नृपशार्दूल यावन्नहि विसर्जनम् ॥ ५० ॥  
  
शनैः शनैः पातयेत् तु यथोत्थापनमादितः ।  
कृतं तथा यथा भग्ने केतौ मृत्युमवाप्नुयात् ॥ ५१ ॥  
  
विसृष्टं शक्रकेतुं तु सालङ्कारं तथा निशि ।  
क्षिपेदनेन मन्त्रेण त्वगाधे सलिले नृप ॥ ५२ ॥  
  
तिष्ठ केतो महाभाग यावत् संवत्सरं जले ।  
भवाय सर्वलोकानामन्तराय विनाशक ॥ ५३ ॥  
  
उत्थपयेत् तूर्यरवैः सर्वलोकस्य वै पुरः ।  
रहो विसर्जयेत् केतुं विशेषो यः प्रपूजने ॥ ५४ ॥  
  
एवं यः कुरुते पूजां वासवस्य महात्मनः ।  
स चिरं पृथिवीं भुक्त्वा वासवं लोकमाप्नुयात् ॥ ५५ ॥  
  
न तस्य राज्ये दुर्भिक्षं नाधयो व्याधयः क्वचित् ।  
स्थास्यन्ति मृत्युर्नाकाले जनानां तत्र जायते ॥ ५६ ॥  
  
तत्तुल्यः कोऽपि नान्योऽस्ति प्रियः शक्रस्य पार्थिव ।  
तस्य पूजा सर्वपूजा केशवाद्याश्च तत्रगाः ॥ ५७ ॥  
  
सकलकलुषहारि व्याधिदुर्भिक्षनाशं  
सकलभवनिवेशं सर्वसौभाग्यकारि ।  
सुरपतिगृहगाभिर्वार्चनं शक्रकेतोः  
प्रतिशरदमनेकैः पूजयेच्छ्रीविवृद्धयै ॥ ५८ ॥  
  
इति श्रीकालिकापुराणे सप्ताशीतितमोऽध्यायः ॥ ८७ ॥  
  
अष्टाशीतितमोऽध्यायः  
  
और्व उवाच -  
  
ज्येष्ठ दशहरायां तु विष्णोरिष्टिं नृप शृणु । येन वा विधिना   
कुर्यादिष्टिं विष्नोर्नृपः सदा ॥ १ ॥  
  
प्रत्यब्दं पार्थिवः कुर्यात् प्रतिमां काञ्चनीं हरेः ।  
अन्यतेजीमयीं वापि दारवीं वा शिलामयीम् ॥ २ ॥  
  
तां प्रतिष्ठाप्य विधिना मानोन्मानैस्तु शिल्पिभिः ।  
प्रतिष्ठां विधिवत् तस्याः कुर्याद् विप्रैः पुरोहितैः ॥ ३ ॥  
  
तां संस्थाप्य सुरागारे स्वयं वा यत्नतः कृते ।  
वासुदेवस्य बीजेन पूर्वोक्तविधिना तथा ॥ ४ ॥  
  
सर्वोपचारैर्भक्त्या नु वासुदेवं प्रपूजयेत् ।  
पूजान्ते संस्कृते वह्नौ कुण्डमध्ये स्थितो द्विजः ॥ ५ ॥  
  
आज्यैः सहस्रं जुहुयादाहुतीनां हरेः प्रियम् ।   
सम्पूज्य वासुदेवं तु होमं कृत्वा ततो द्विजः ॥ ६ ॥  
  
नृपस्यानुमते तां तु प्रतिमां मण्डलं नयेत् ।  
प्रतिमायाः कपोलौ द्वौ स्पृष्ट्वा दक्षिणपाणिना ॥ ७ ॥  
  
प्राणप्रतिष्ठां कुर्वीत तस्यां देवस्य वै हरेः ।  
कृतायां तु प्रतिष्ठायां प्राणानां नृपसत्तम ॥ ८ ॥  
  
विष्णुप्राणास्तां प्रतिमामायान्ति नियतं स्वयम् ।  
प्राणेष्वथागतेष्वस्यां देवत्वं नियतं भवेत् ॥ ९ ॥  
  
अकृतायां प्रतिष्ठायां प्राणानां प्रतिमासु च ।  
यथापूर्वं तथाभावः स्वर्णादीनां न विष्णुता ॥ १० ॥  
  
अन्येषामपि देवानां प्रतिमास्वपि पार्थिव ।  
प्राणप्रतिष्ठा कर्तव्या तस्या देवत्वसिद्धये ॥ ११ ॥  
  
सुवर्णं तु सुवर्णं स्याच्छिला दारु तथा शिला ।  
अन्यच्च स्वस्वरूपं स्यात् प्राणस्थानमृते सदा ॥ १२ ॥  
  
वासुदेवस्य बीजेन तद् विष्णोरित्यनेन च ।  
तथैवाङ्गाङ्गिमन्त्राभ्यां प्रतिष्ठामाचरेद्धरेः ॥ १३ ॥  
  
तथैव हृदयेऽङ्गुष्ठं दत्त्वा शश्वच्च मन्त्रवित् ।  
एभिर्मन्त्रैः प्रतिष्ठाप्य हृदयेऽपि समाचरेत् ॥ १४ ॥  
  
अस्यै प्राणाः प्रतिष्ठन्तु अस्यै प्राणाः क्षरन्तु यत् ।  
असौ देवत्वसङ्ख्यायै स्वाहेति यजुरुच्चरन् ॥ १५ ॥  
  
अङ्गमन्त्रैरङ्गिमन्त्रैर्वैदिकैरित्यनेन च ।  
प्राणप्रतिष्ठां सर्वत्र प्रतिमासु समाचरेत् ॥ १६ ॥  
  
प्रतिमापूजने कुर्यादात्मन्यपि च मन्त्रवित् ।  
प्राणप्रतिष्ठां प्रथमं पूजाभागविशुद्धये ॥ १७ ॥   
  
अस्मिन् प्राणप्रतिष्ठां तु प्रतिमापूजनादृते ।  
न कश्चित् तु बुधः कुर्यात् कृत्वा मृत्युमवाप्नुयात् ॥ १८ ॥  
  
विष्णोरिष्टिमिमां कृत्वा दशम्यां पार्थिवोत्तमः ।  
तस्यामेव तु पूर्णायां प्रतिमां स्थापयेत् ततः ॥ १९ ॥  
  
एवं दशहरायां तु कृत्वेष्टिं पार्थिवो हरेः ।  
सर्वान् कामानवाप्नोति निर्विघ्नोऽपि स जायते ॥ २० ॥  
  
श्रीपञ्चम्यां श्रियं देवीं कुन्दैः सम्पूजयेत्सदा ।  
वासवं गजराजस्थमुपहारैस्तथोत्तमैः ॥ २१ ॥  
  
लक्ष्म्यास्तन्त्रं महामन्त्रं वासवस्य पुरोदितम् ।  
अत्रापि पूजने ग्राह्यं मण्डलादि यथाक्रमम् ॥ २२ ॥  
  
एवं कृते पूजने तु श्रीपञ्चम्यां विशेषतः ।  
श्रीयुतो नृपतिर्भूयान्न श्रीहानिमवाप्नुयात् ॥ २३ ॥  
  
सदाचारविशेषोऽयं कथितस्तव पार्थिव ।  
निषेधे तु विशेषांश्च शृणु येन श्रियेष्यते ॥ २४ ॥  
  
असम्पूज्य तथा विष्णु& शिवमग्निं पुरन्दरम् ।  
अदत्त्वा च तथा दानं न भुञ्जीत नृपः क्वचित् ॥ २५ ॥  
  
हावयेदग्निहोत्रं तु नित्यमेव पुरोहितैः ।  
अकृत्वा चाग्निहोत्रं तु भुञ्जन्नरकमाप्नुयात् ॥ २६ ॥  
  
नारक्षिते गृहे राजा रत्नदीपविवर्जिते ।  
स्वपेत् तथा स्त्रिया सार्धं न कदाचन संविशेत् ॥ २० ॥  
  
भुक्त्वान्नं श्रीफलं नाद्यात् तथा धात्रीफलं नृपः ।  
बुद्धिक्षयकरा ह्येता माष आसवमृत्तिकाः ॥ २८ ॥  
  
निम्बाटरूषच्युताश्च बुद्धिवृद्धिकरा मताः ।  
बुद्धिक्षयकरान् नित्यं त्वजेद्राजा च भोजने ॥ २९ ॥  
  
भक्षयेदन्वहं बुद्धिवृद्धिहेतुं नृपोत्तमः ।  
न पर्यायविहीनं तु प्रारोहेदासनं नृपः ॥ ३० ॥  
  
न यानं न गजं नाश्वमारोहेद्धीनमासनैः ।  
नैकस्तु विचरेद्राजा कदाचिदपि निर्जने ॥ ३१ ॥  
  
मदहेतुं न भुञ्जीयात् कदाचिदपि भोजने ।  
कदाचिन्नापि सेवेत ह्यष्टम्यां मांसमैथुने ॥ ३२ ॥  
  
दर्शश्राद्धं गयाश्राद्धं तिलैस्तर्पणमेव च ।  
न जीवत्पितृको भूप कुर्यात् कृत्वाघमाप्नुयात् ॥ ३३ ॥  
  
न क्षेत्रजादींस्तनयान् राज्ये राजाभिषेचयेत् ।  
पितृणां शूद्धये नित्यमौरसे तनये सति ॥ ३४ ॥  
  
औरसः क्षेत्रजश्चैव दत्तः कृत्रिम एव च ।  
गूढोत्पन्नोऽपविद्धश्च भागार्हास्तनया इमे ॥ ३५ ॥  
  
कात्तीनश्च सहोढश्च क्रीतः पौनर्भवस्तथा ।  
स्वयन्दत्तश्च दासश्च षडते पुत्रपांसुलाः ॥ ३६ ॥  
  
अभावे पूर्वपुर्वेषां परान्त् समभिषेचये ।  
पौनर्भवं स्वयन्दत्तं दासं राज्ये न योजयेत् ॥ ३७ ॥  
  
दत्ताद्याश्चापि तनया निजगोत्रेण संस्कृताः ।  
आयान्ति पुत्रतां सम्यगन्यबीजसमुद्भवाः ॥ ३८ ॥  
  
पितुर्गोत्रेण यः पुत्रः संस्कृतः पृथिवीपतेः ।  
आचूडान्तं प पुत्रः न पुत्रतां याति चान्यतः ॥ ३९ ॥  
  
चूडाद्या यदि संस्कारा निजगोत्रेण संस्थिताः ।  
दत्ताद्यास्तनयास्ते स्युरन्यथा दास उच्यते ॥ ४० ॥  
  
ऊर्ध्वं तु पञ्चमाद् वर्षाद् दत्ताद्यांश्च सुतान्नृप ।  
गृहीत्वा पञ्चवर्षीयं पुत्रेष्टिं प्रथमं चरेत् ॥ ४१ ॥  
  
पौनर्भवं तु तनयं जातमात्रं समानयेत् ।  
कृत्वा पौनर्भवष्टोमं जातमात्रस्य तस्य वै ॥ ४२ ॥  
  
सर्वांस्तु कुर्यात् संस्कारान् जातकर्मादिकान्नरः ।  
कृते पौनर्भवष्टोमे सुतः पौनर्भवः स्मृतः ॥ ४३ ॥  
  
एकोद्दिष्टं पितुः कुर्यान्न श्राद्धं पार्वणादिकम् ।  
क्रीता या वनिता मूल्यैः सा दासीति निगद्यते ॥ ४४ ॥  
  
तस्यां यो जायते पुत्रो दासः पुत्रस्तु स स्मृतः ।  
न राज्ञो राज्यभाक् स स्याद् विप्राणां नापि श्राद्धकृत् ॥ ४५ ॥  
  
अधमः सर्वपुत्रेभ्यस्तं तस्मात् परिवर्जयेत् ।  
पुराणं धर्मशास्त्राणि संहिताश्च मुनीरिताः ॥ ४६ ॥  
  
नाध्यापयेन्नृपः शूद्रैर्विहितानि यदृच्छया ।  
यस्य राज्ये सदा शूद्राः पुराणं संहितां तथा ॥ ४७ ॥  
  
पठन्ति स्यात् स हीनायुः राजा राष्ट्रेण सान्वयः ।  
मोहाद् वा कामतः शूद्रः पुराणं संहितां स्मृतिम् ॥ ४८ ॥  
  
पठन्नरकमाप्नोति पितृभिः सह पापकृत् ।  
शूद्रेभ्यो विहितं यत् तु यश्च मन्त्र उराहृतः ॥ ४९ ॥  
  
तद्विप्रवचनाद् ग्राह्यं द्वयं शूद्रैः सदैव हि ।  
य योजयेन्नृपः शूद्रं व्यवहारस्य दर्शने ॥ ५० ॥  
  
नियोज्य तत्र तं भूपस्तामिस्रे तेन पच्यते ।  
हीनायुश्च भवेल्लोको राजा वापि सहायजः ॥ ५१ ॥  
  
का।ङ्म् व्यङ्गमपुत्रं या नाभिज्ञमजितेन्द्रियम् ।  
न ह्रस्व व्याधितं वापि नृपः कुर्यात् पुरोहितम् ॥ ५२ ॥  
  
कृपणस्य घनं राजा न गृह्णीयात् कदाचन ।  
न द्विजानां तथा दद्याद् धनानि विपुलान्यपि ॥ ५३ ॥  
  
नारोहेत् कामुकोन्मत्तगजं राजा कदाचन ।  
आरुह्य कामुकस्तं तु परत्रेह विषीदति ॥ ५४ ॥  
  
अनायुष्यं न कुर्यात् कर्म भूपः कदाचन ।  
सततं चायुषो वृद्ध्यै यतेत सकलैर्धनैः ॥ ५५ ॥  
  
न क्रूरवारे नाष्टम्यां न षष्ठ्यां च नृपोत्तमः ।  
अञ्जनाभ्यञ्जने कुर्यात् ताम्बूलस्यापि भोजनम् ॥ ५६ ॥  
  
अतिसूक्ष्मं तथा पूर्णं ग्रहणं चन्द्रसूर्ययोः ।  
नालोकयेत् स्वयं राजा रक्तं सूर्यं तथैव च ॥ ५७ ॥  
  
उत्पातं जायते यत्तु दिव्यं भौमं च नाभसम् ।  
नेक्षेत यत्नान्नृपतिर्दृष्ट्वा नाद्यात् त्र्यहं पुनः ॥ ५८ ॥  
  
सर्वदा मङ्गलं रत्नं धारयेत् सह दूर्वया ।  
अवस्त्राच्छादितं गात्रं न विप्रेभ्यः प्रदर्शयेत् ॥ ५९ ॥  
  
न तोयेषु मखं पश्येन्नाद्यान्मांसानि पर्वसु ।  
नारोहयेत् खरं चोष्ट्रं न वामामपि गुर्विणीम् ॥ ६० ॥  
  
एवं नययुतो राजा चतुरङ्गं विवर्धयन् ।  
आत्मानं सततं रक्षन् सदा वीर्यं विवर्धयेत् ॥ ६१ ॥  
  
बीजक्षयकरन्नित्यं भक्ष्यं भोज्यं च पानकम् ।  
वर्जयेत् क्षारशाकाद्यान् बह्वम्लं बहुतिक्तकम् ॥ ६२ ॥  
  
कांस्य-राजतपात्रस्थं तोयं नद्याश्च वर्धनम् ।  
मूत्रवृद्धिकरं वीर्यक्ष्यकारि विवर्जयेत् ॥ ६३ ॥  
  
ताम्रायःस्वर्णशीसानां पात्रस्थं फलचर्मणोः ।  
शुक्रवृद्धिकरं तोयं तदुपासीत यत्नतः ॥ ६४ ॥  
  
सर्वमूलेषु कृत्येषु सदाचारेषु तिष्ठतः ।  
भुक्त्वेह विविधान् भोगानैन्द्रं स्थानं व्रजेत् परम् ॥ ६५ ॥  
  
मार्कण्डेय उवाच -  
  
एवमौर्वस्तु सगरं शशास मुनिपुङ्गवः ।  
शास्त्राणि चैव सर्वाणि सदाचारांश्च गृह्यकान् ॥ ६६ ॥  
  
बहुशः कथयामास सगराय महात्मने ।  
तन्नास्ति यत् पुरौर्वेण कथितं सगराय न ॥ ६७ ॥  
  
राजनीतिः सतां नीतिर्यच्चान्यच्छास्त्रसम्भवम् ।  
संहितासु पुराणेषु यच्चागमचये स्थितम् ॥ ६८ ॥  
  
सर्वं शुश्राव सगरो मुखादौर्वस्य धीमतः ।  
तेषां तु कथितं किञ्चिदुद्धृत्य द्विजसत्तमाः ॥ ६९ ॥  
  
विष्णुधर्मोत्तरे पूर्वं मया रहसि भाषितम् ।  
राजनीतिं सदाचारं वेदवेदाङ्गसङ्गतम् ॥ ७० ॥  
  
रहस्यं सततं विष्णोर्वीक्षध्वं द्विजसत्तमाः ।  
यच्चान्नदितमन्यत्र गदितं वा ससंशयम् ॥ ७१ ॥  
  
संशयच्छेदनं तेषु युष्मभ्यं कथितं द्विजाः ।  
अनुक्तसंशयच्छेदि पुराणं कालिकाह्वयम् ।  
योऽभ्यसेत् सततं विप्रः स वेदानां फलं लभेत् ॥ ७२ ॥  
  
इति श्रीकालिकापुराणे अष्टाशीतितमोऽध्यायः ॥ ८८ ॥  
  
एकोननवतितमोऽध्यायः  
  
ऋषय ऊचुः   
  
सङ्क्षेपतः सदाचारो विशेषो राजनीतिषु ।  
श्रुतस्त्वद्वचनादौर्वः सगराय यथोक्तवान् ॥ १ ॥  
  
विष्णुधर्मोत्तरे तन्त्रे बाहुल्यं सर्वतः पुनः ।  
द्रष्टव्यस्तु सराचारो द्रष्टव्यास्ते प्रसादतः ॥ २ ॥  
  
भूयो न संशयो योऽस्ति तदनुक्तं त्वया पुरा ।  
छिन्धि विप्रेन्द्र पृच्छामः परं कौतूहलं हि नः ॥ ३ ॥  
  
अपुत्रस्य गतिर्नास्ति श्रूयते वेदलोकयोः ।  
वेतालभैरवो यातौ पुरा वै तपसे गिरिम् ॥ ४ ॥  
  
पूर्वस्त्वकृतदारौ तौ तयोः पुत्रा न च श्रुताः ।  
न जाता अथवा जाता यदि नाना द्विजोत्तम ।  
तेषां तु सम्यगिच्छामि श्रोतुं स स्थानमुत्तमम् ॥ ५ ॥  
  
मार्कण्डेय उवाच =  
  
अपुत्रस्य गतिर्नास्ति निश्चितं चेति सत्तमाः ।  
स्वपुत्रैर्भ्रातृपुत्रैर्वा पुत्रवन्तो हि स्वर्गताः ॥ ६ ॥  
  
जातापत्यौ च तौ विप्रा धीरौ वेतालभैरवौ ।  
तयोर्वशान् प्रवक्ष्यामि शृण्वन्तु च महर्षयः ॥ ७ ॥  
  
सम्यक् सिद्धिमवाप्यैव यदा वेतालभैरवो ।  
हरस्य मन्दिरं प्राप्तौ कैलासं प्रतिहर्षितौ ॥ ८ ॥  
  
तदा हरस्य वचनान्नन्दी तौ रहसि द्विजाः ।  
प्राहेदं वचनं तथ्यं सान्त्वयन्निवं बोधकृत् ॥ ९ ॥  
  
नन्द्युवाच   
  
अपुत्रौ पुत्रजनने भवन्तौ शङ्करात्मजौ ।  
यततां जातपुत्रस्य सर्वत्र सुलभा गतिः ॥ १० ॥  
  
पुन्नाम नरकं पुत्रविहीनः परिपश्यति ।  
न तपोभिर्न धर्मेण तन्मोचयितुमीश्वरः ॥ ११ ॥  
  
केवलात् पुत्रजननात् तस्मान्मोक्षः प्रजायते ।  
तदुत्पादयतां पुत्रं भवन्तौ देवयोनिषु ॥ १२ ॥  
  
अमर्त्यता तु युवयोः क्षीरपानादजायत ।  
कात्यायन्यास्ततः पुत्रानमर्त्याः स्वसमा यतः ॥ १३ ॥  
  
तस्माद् यथा तथा पुत्रानुत्पाद्य् सुरयोनिषु ।  
प्रियौ भवन्तौ शिवयोर्भवनं न चिरादिति ॥ १४ ॥  
  
मार्कण्डेय उवाच -  
  
तस्येति वचनं श्रुत्वा नन्दिनः प्रीतमानसौ ।  
एवमेव करिष्यावो नन्दिनं चेत्यभाषताम् ॥ १५ ॥  
  
ततस्तौ सततं कृत्वा नन्दिनौ वचनं हृदि ।  
अचेष्टतां स्वपुत्रार्थे व्रजन्तौ तावितस्ततः ॥ १६ ॥  
  
अथैकदा भैरवोऽसौ उर्वशीमप्सरोवराम् ।  
हिमवत्-पर्वतप्रस्थे ददर्श सुमनोहराम् ॥ १७ ॥  
  
अथ तां कामुको भूत्वा ययाचे सुरतोत्सवम् ।  
वेश्याभावाच्च सुप्रीता सा यथेच्छमुवाच तम् ॥ १८ ॥  
  
ततस्तस्यां भैरवस्तु चकार सुरतोत्सवम् ।  
प्रीतायामुर्वशीदेव्यां सुप्रीतोऽभूच्च केलिभिः ॥ १९ ॥  
  
सुप्रीतायामथोर्वश्यां तेजोभिर्भैरवस्य तु ।  
सद्योजातोऽभवत् पुत्रो बालसूर्यसमप्रभः ॥ २० ॥  
  
तं तु पुत्र परित्यज्य ययौ स्वस्थानमुर्वशी ।  
आदाय तनयं पश्चाद् भैरवः स्वपदं ययौ ॥ २१ ॥  
  
संस्कृत्य तनयं तं तु भैरवो मोदसंयुतः ।  
उवेशमिति तन्नाम चकार सगणाधिपः ॥ २२ ॥  
  
अथ तं जातवयसं शक्रसूर्यसमप्रभम् ।  
विद्याधराधिपत्ये तु उवेशमभ्यषेचयत् ॥ २३ ॥  
  
स तु विद्याधराध्यक्षस्तनयामतिसुन्दरीम् ।  
येमे गन्धर्वराजस्य धृतराष्ट्राह्वयस्य च ॥ २४ ॥  
  
तस्यां तस्य सुतो जज्ञे रुरुर्नाम मनोहरः ।  
रुरोस्तु तनयो बाहुर्मैनाक्यामभ्यजायत ॥ २५ ॥  
  
बाहोस्तु पुत्राश्चत्वारस्तपनोऽङ्गद ईश्वरः ।  
कुमुदोऽभूत् कनीयांस्तु चार्वत्यां तु मनोहरः ॥ २६ ॥  
  
कुमदस्य सुतो जज्ञे देवसेनो महाबलः ।  
स देवसेनः पृथिवीमवतीर्य मनोहरः ॥ २७ ॥  
  
मान्धातुर्यौवनाश्वस्य तनयां केशिनीं मुहुः ।  
वरयामास भार्यार्थे मृद्वङ्गीमप्सरःसमाम् ॥ २८ ॥  
  
यौवनाश्वोऽपि मान्धाता शक्रस्य वचनाद् ददौ ।  
केशिनीं तनयां स्वीयां देवसेनाय वाञ्छया ॥ २९ ॥  
  
केशिनीमुपयम्याथ देवसेनस्तया सह ।  
वाराणस्यां शम्भुपुर्यां हरमाराधयच्छिवम् ॥ ३० ॥  
  
आराधितो हरः प्रीतस्तस्येष्टं प्रददौ वरम् ।  
सोऽप्याददे हरात् तस्मादिष्टमेव वरत्रयम् ॥ ३१ ॥  
  
यावच्च सूर्यो भविता तावत् स्थास्यति सन्ततिः ।  
अस्यामेव नगर्यां ये मद्वंशस्यापि राजता ॥ ३२ ॥  
  
प्रसन्नो मम वंशे त्वं नित्यमेव भविष्यसि ।  
इत्यादाय वरं सोऽपि देवसेनो महाकृती ॥ ३३ ॥  
  
शङ्करस्य प्रसादेन चिरं तां बुभुजे पुरीम् ।  
देवसेनोऽथ केशिन्यां जनयामास पुत्रकान् ॥ ३४ ॥  
  
यूयं शृणुत सप्तैतान्नामतः कीर्तितांस्तथा ।  
सुमना वसुदानश्च ऋतुधृग् यवनः कृती ॥ ३५ ॥  
  
नीलो विवेकी ह्येते वै सर्वशास्त्रविशारदाः ।  
सर्वे वंशकराः पुत्रा देवसेनस्य सत्तमाः ॥ ३६ ॥  
  
अथ काले तु सम्प्राप्ते देवसेनोऽपि भार्यया ।  
पुत्रेष राज्यं निःक्षिप्य यातो विद्याधरक्षयम् ॥ ३७ ॥  
  
ततस्ते तस्य तनयाः कृत्वा सुतनसं नृपम् ।  
वसुदानादयः सर्वे बुभुजुश्चोत्तमां श्रियम् ॥ ३८ ॥  
  
जाताः सुमनसः पुत्रास्त्रयः शूरा महाबलाः ।  
सुमतिश्च विरूपश्च सत्यः शास्त्रार्थपारगाः ॥ ३९ ॥  
  
सुमतेरभवत् कन्या सुतः सत्यस्य डिण्डिमः ।  
विरूपस्याभवद् गाधिर्गाधेर्मित्रोऽभवत् सुतः ॥ ४० ॥   
  
तेषां कल्पोऽभवद्राजा कल्पात् तु विजयोऽभवत् ।  
यो विजित्य क्षितिं सर्वां पार्थिवान् भूरितेजसः ॥ ४१ ॥  
  
शक्रस्यानुमते चक्रे खाण्डवं शतयोजनम् ।  
यत् सव्यसाची ह्यदहत् पाण्डुपुत्रः प्रतापवान् ।  
आवहत् परमां प्रीतिं ज्वलनस्य महात्मनः ॥ ४२ ॥  
  
ऋषय ऊचुः -  
  
कथं स खाण्डवं चक्रे विजयः शतयोजनम् ।  
तद् वयं श्रोतुमिच्छामः कथयस्य तपोधन ॥ ४३ ॥  
  
मार्कण्डेय उवाच -  
  
सोमवंशेऽभवद्राजा महाबलपराक्रमः ।  
धीरः सुदर्शनो नाम चारुरूपः प्रतापवान् ॥ ४४ ॥  
  
स वै हिमवतो नातिदूरे भङ्क्त्वा महावनम् ।  
सिंहान् व्याघ्रान् समुत्सार्य क्वचिच्चापि तपोधनान् ॥ ४५ ॥  
  
खण्डवीं नाम नगरीमकरीत् तत्र शोभनाम् ।  
त्रिंशद्योजनविस्तीर्णामायतां शतयोजनाम् ॥ ४६ ॥  
  
उच्चप्राकारसंयुक्तां साट्टालम्बुदतोरणाम् ।  
निम्नाभिरतिदीर्घाभिः परिखाभिः समावृताम् ॥ ४७ ॥  
  
अघृष्यामपरैर्वीरैर्नानाजनसमावृताम् ।  
दीर्घिकाभिश्चोपवनैर्बहुभिश्चाप्सरोगणैः ॥ ४८ ॥  
  
आकीर्णां च तथारामैरुत्तैरपि मानवैः ।  
सोत्सवाः सततं यत्र जना देवान् दिवि स्थितान् ॥ ४९ ॥  
  
स्पर्धन्ते स्म मुदा युक्ता आद्या-भोगसमन्विताः ।  
स वै सुदर्शनो राजा खात्वा भूमिं विदार्य च ॥ ५० ॥  
  
गङ्गां कनखलां देवीं वाहयामास खाण्डवीम् ।  
सम्प्लाव्याखाण्डवीमध्यं तेन खातैश्च वर्त्मभिः ॥ ५१ ॥  
  
वक्रानुवक्रगा भूत्वा याति सीतां नदीं प्रति ।  
स जित्वा सकलान् भूपान् वित्तान्याहृत्य भूरिशः ॥ ५२ ॥  
  
वशीचकार खाण्डव्यां मध्ये रत्नैरनेकशः ।  
अन्येषां नगरेभ्यस्तु जनानानीय भूपतिः ॥ ५३ ॥  
  
खाण्डव्यां वासयामास हठादपि सुदर्शनः ।  
देवदानवगन्धर्वाञ् जित्वा जित्वा युधा कृती ॥ ५४ ॥  
  
देववृक्षं देवरत्नं देवीं चापि तथौषधिम् ।   
खाण्डव्यां रोपयामास स भूपालः सुदर्शनः ॥ ५० ॥  
  
विष्णुस्तोऽपि वै विष्णुर्नृपतिं तं सुदर्शनम् ।  
कृतापकारं च बहुधा देवानां च तथा नृणाम् ॥ ५६ ॥  
  
वाराणसीपतिं वीरं विजयं जयशालिनम् ।  
युद्धाय कृतसाचिव्यं तद्वैरे समयोजयत् ॥ ५७ ॥  
  
विजयो विवरं प्राप्य महाबलपराक्रमः ।  
सुदर्शनस्य नृपतेरवस्कन्दमथाकरोत् ॥ ५८ ॥  
  
नासहत् स ह्यवस्कन्दं विजयस्य सुदर्शनः ।  
चतुरङ्गबलेनाशु युद्धायाभिमुखोऽभवत् ॥ ५९ ॥  
  
विजयो रथमारुह्य नियोज्य चतुरङ्गिणीम् ।  
ततः सुदर्शनं योद्धुं सम्मुखोऽभवदञ्जसा ॥ ६० ॥  
  
तदा महायुद्धमासीद्विजयेन महात्मना ।  
सुदर्शनस्य नृपतेर्वृत्रवासवयोर्यथा ॥ ६१ ॥  
  
सुदर्शनस्य सेनानां रुमण्वान्नाम वीर्यवान् ।  
काञ्चनं रथमारुह्य विजयसम्मुखोऽभ्ययात् ॥ ६२ ॥  
  
अक्षौहिण्यस्तु सप्तास्य परिवायं समन्ततः ।  
व्यधमत्तां शत्रुसेनां यावतीमुद्यतायुधः ॥ ६३ ॥  
  
विजयस्य च सेनानीः सञ्जयः स रिपुञ्जयः ।  
नागानीकेन जग्राह रुमण्वन्तं ससैनिकम् ॥ ६४ ॥  
  
तयोर्महदभूद् युद्धं सेनान्योर्वीरयोर्महत् ।  
ववर्ष शरवर्षेण रुमण्वानथ सञ्जयम् ॥ ६५ ॥  
  
कुर्वंश्चापि महानादं गजं दृष्ट्वैव केशरी ।  
रुमण्वानथ विशत्या बाणैर्विध्वाथ सञ्जयम् ॥ ६६ ॥  
  
क्षुरप्रेण धनुस्तस्य चिच्छेद कृतहस्तवत ।  
सोऽपि कार्मुकमादाय तदाऽन्यत् सञ्जयस्त्रिभिः ॥ ६७ ॥  
  
बाणैर्विव्याध भल्लेन धनुश्चिच्छेद तत्क्षणात् ।  
शतान्यष्टौ च नागानां सहस्राणि च पञ्चषट् ॥ ६८ ॥  
  
पत्तीनां वाजिनां त्रीणि सहस्राणि समन्ततः ।  
सञ्जयो निर्जघानाशु बाणवर्षैः सुदारुणैः ॥ ६९ ॥  
  
अथान्यद् धनुरादाय रुमण्वान् कुपितो भृशम् ।  
भल्लेन सारथेरस्य शिरः कायादपाहरत् ॥ ७० ॥  
  
हयांश्चास्य चतुर्भिस्तु बाणैर्निन्ये यमक्षयम् ।  
चतुरः पञ्चभिर्बाणैरविध्यच्चापि शञ्जयम् ॥ ७१ ॥  
  
सञ्जयोऽप्यतिवेगेन गमामादाय तत् क्षणात् ।  
अवतीर्य रथोपस्थाद्रुमण्वन्तमधावत ॥ ७२ ॥  
  
स धावन्तं सञ्जयं तं रुमण्वान् द्रुतहस्तवत् ।  
शरवर्षेण सञ्छाद्य वारयामास सञ्जयम् ॥ ७३ ॥  
  
गदाया भ्रामणेनासौ निवार्य शरवर्षणम् ।  
आससाद रुमण्वन्तं केसरीव महागजम् ॥ ७४ ॥  
  
आसाद्य तां गदां गुर्वीमाविध्यातीव सञ्जयः ।  
एकेनैव प्रहारेण सरथं तं व्यपोथयत् ॥ ७५ ॥  
  
स पपात महावीरः पृथिव्यां गदया हतः ।  
वज्रहतो यथा शालः प्रफुल्लो वनमध्यगः ॥ ७६ ॥  
  
रुमण्वन्तं निपतितं दृष्ट्वा राजा सुदर्शनः ।  
शोक-कोपसमाविष्टः सधूम इव पावकः ॥ ७७ ॥  
  
जज्वालाकुलदेहोऽपि क्रोधेनातीव संयुतः ।  
आरुह्य जवनैरश्वैर्युक्तं वैयाघ्रकृत्तिना ॥ ७८ ॥  
  
रथं काञ्चन-चित्राङ्गं सिंहध्वज-विभूषितम् ।  
आमुक्तो धनुरादाय विस्फार्य च पुनः पुनः ॥ ७९ ॥  
  
ससैन्यः सञ्जयं राजा समाद्रवत वेगवान् ।  
अथास्य निशितैः शस्त्रैः सेनामग्रगतां भृशम् ॥ ८० ॥  
  
न्यहनत् सकलां राजा मृगानिव मृगाधिपः ।  
एकामक्षौहिणीमग्रगामिनीं विपुलौजसाम् ॥ ८१ ॥  
  
क्रोशद्वयेन न्यहनत् तमांसीव दिवाकरः ।  
हत्वा चाक्षौहिणीमेकामासाद्य सञ्जयं नृपः ॥ ८२ ॥  
  
बाणैः षष्ट्या तु विव्याध ध्वजमेकेन चिच्छिदे ।  
सञ्जयोऽप्यथ विंशत्या हृदि विद्ध्वा सुदर्शनम् ॥ ८३ ॥  
  
ललाटे त्वेकबाणेन प्राविध्यत् कृतहस्तवत् ।  
क्षुरप्रेणास्य कोदण्डं छित्त्वा राज्ञः प्रतापवान् ॥ ८४ ॥  
  
सारथिं दशभिर्बाणैः पुनर्विव्याध सञ्जयः ।  
कोदण्डमन्यमादाय तदा राजा सुदर्शनः ॥ ८५ ॥  
  
शरवर्षेण तीव्रेण ववर्षातीव सञ्जयम् ।  
तयोर्महद्भूद् युद्धं मुनिविस्मयकारकम् ॥ ८६ ॥  
  
शस्त्रैरस्त्रैर्भृशं तीक्ष्णैर्बलिवासवयोरिव ।  
ततः सुदर्शनो राजा भल्लेनास्य दृढं धनुः ॥ ८७ ॥  
  
चिच्छेद सारथिं चास्य जघान निशितैः शरैः ।  
स्वयं संयम्य वाहान् स सञ्जयः परवीरहा ॥ ८८ ॥  
  
धनुरन्यत् समादाय परिवार्य सुदर्शनम् ।  
विव्याध दशभिर्बाणैर्धनुरप्यच्छिनद् दृढम् ॥ ८९ ॥  
  
शरासनान्तरं राजा समादाय सुदर्शनः ।  
सञ्जयस्य चतुर्वाहाञ्छरैर्निन्ये यमक्षयम् ॥ ९० ॥  
  
मुष्टौ धनुश्च चिच्छेद तं च विव्याध पञ्चभिः ।  
विरथश्छिन्नवाहश्च सञ्जयः खड्गचर्मणी ॥ ९१ ॥  
  
आदाय सम्मुखं राज्ञोऽभ्यद्रवत् कुपितो भृशम् ।  
तस्य चापं ततः खड्गं क्षुरप्रेण सुदर्शनः ॥ ९२ ॥  
  
द्विधा चिच्छेद भल्लेन चर्म चाप्यच्छिनत्तदा ।  
अथ द्रुतं तदोपेत्य सञ्जयः स्यन्दनोत्तमम् ॥ ९३ ॥  
  
सुदर्शनस्य सूतं तु कराभ्यां पातयत् क्षितौ ।  
रथाभ्याशे गतस्यास्य सञ्जयस्य सुदर्शनः ॥ ९४ ॥  
  
शिरश्चिच्छेद खड्गेन ततोऽसौ न्यपतद् भुवि ।  
स पपात तदा तस्य रथाभ्याशे महाबलः ॥ ९५ ॥  
  
कृत्तः परशुनाऽरण्ये पुष्पितः शालवृक्षवत् ।  
सञ्जयं पतितं दृष्ट्वा विजयः क्रोधमूर्च्छितः ॥ ९६ ॥  
  
महता शङ्खनादेन नादयंस्तु नभःस्थलम् ।  
रथेन स्वर्णचित्रेण व्याघ्रचर्मविराजिना ॥ ९७ ॥  
  
केतुना वृषभेणाथ योजनार्धोच्छ्रितेन च ।  
नादयन् ककुभः सर्वा रथौघपरिवेष्टितः ॥ ९८ ॥  
  
विमुञ्चञ्छरवर्षाणि ससाद च सुदर्शनम् ।  
आसाद्यं तं नृपं भूपो विजयः परवीरहा ॥ ९९ ॥  
  
हृदि विद्ध्वा त्रिभिर्बाणैस्तिष्ठतिष्ठेति चाब्रवीत् ।  
सुदर्शनोऽपि विजयं नदन्तं कुञ्जरोपमम् ॥ १०० ॥  
  
दशभिर्निशितैर्बाणैर्विदध्वा चिच्छेद तद् धनुः ।  
अथैनं छिन्नधन्वानं जत्रुदेशे त्रिभिः शरैः ॥ १०१ ॥  
  
निर्भिद्याथ महानादं ननाद स सुदर्शनः ।  
सोऽन्यद्धनुः समादाय कङ्कपत्रैस्त्रिभिः शरैः ॥ १०२ ॥  
  
विव्याध हृदये वीरो विजयोऽपि सुदर्शनम् ।  
ततस्तन्नृपमुद्दिश्य महाशक्तिं सुदीपिताम् ॥ १०३ ॥  
  
नागकन्यां कोपयुक्तां लेलिहानामिवातुलाम् ।  
स्वर्णदण्डां सुतीक्ष्णाग्रां तैलधौतां सुनिर्मलाम् ॥ १०४ ॥  
  
समुद्यम्याथाचिक्षेप विजयः शात्रवं प्रति ।  
सुदर्शनस्य हृदयं सा शक्तिः प्रविवेश ह ॥ १०५ ॥  
  
स विह्वलो रथोपस्थे ह्यधोवक्त्र उपाविशत् ।  
तस्मिन् मोह-समापन्ने नृपतौ च सुदशने ॥ १०६ ॥  
  
तस्याग्रतस्तथा पार्श्वे ये स्थितास्तत्र सैनिकाः ।  
तान् सर्वानहनद्राजा क्षणमात्राद् द्विजोत्तमाः ॥ १०७ ॥  
  
रथान् दशसहस्राणि तावन्त्येव च दन्तिनाम् ।  
पञ्चविंशसहस्राणि वाजिनां च तरस्विनाम् ॥ १०८ ॥  
  
लक्षद्वयं तु पत्तीनां क्षणमात्रादपोथयत् ।  
स तु लब्ध्वा ततः सञ्ज्ञां धनुरादाय वै दृढम् ॥ १०९ ॥  
  
शरवर्षेण विजयं ववर्ष स सुदर्शनः ।  
निवार्य शरवर्षेण विजयं तु सुदर्शनः ॥ ११० ॥  
  
भल्लेन कार्मुकं सज्यं तस्य चिच्छेद तत्क्षणात् ।  
सारथेस्तु शिरः कायाद् भल्लेनापाहरत् ततः ॥ १११ ॥  
  
हयांश्च चतुरश्चास्य प्रेषयामास मृत्यवे ।  
अथैवं विरथं भूपं दशभिः कङ्कपत्रिभिः ॥ ११२ ॥  
  
विव्याध हृदये भूयो ननाद च सुदर्शनः ।  
स च्छिन्नधन्वा विरथो गदामादाय वेगवान् ॥ ११३ ॥  
  
विजयो विजयाकाङ्क्षी सुदर्शनमधावत ।  
आपतन्तं महावीरं बाणवर्षिः सुदर्शनः ॥ ११४ ॥  
  
ववर्ष वर्षासु यथा वारिदः पृथिवीधरम् ।  
विजयः शरवृष्टिं तां प्राच्छाद्य स्वशरेण वै ॥ ११५ ॥  
  
गदया तं रथारूढमाससाद तु तत्क्षणात् ।  
आसाद्य तं महावीर्यं विजयोऽथ सुदर्शनम् ॥ ११६ ॥  
  
शीर्ष प्रहृत्य गदया पातयामास भूतले ।  
गिरेः शृङ्गं यथा तुङ्गं वज्राशनिविदारितम् ॥ ११७ ॥  
  
तथा सुदर्शनो राजा दारितो गदयाऽपतत् ।  
तस्मिन्निपतिते वीरे सेनाभिस्तस्य सैनिकाः ॥ ११८ ॥  
  
भयात् सम्प्राद्रवंस्तस्माद् दिशश्च प्रदिशस्तथा ।  
नष्टेषु तस्य सैन्येषु विजयः खाण्डवीं पुरीम् ॥ ११९ ॥  
  
प्रविश्य ददृशे तत्र राशीभूतान् गिरीनिव ।  
सुवर्णानां च रत्नानां सञ्चयान् बहुशः पुनः ॥ १२० ॥  
  
दृष्ट्वा सरांसि तत्रैष प्रफुल्लकमलानि च ।  
हंसकारण्डवानादैर्नादितानि समन्ततः ॥ १२१ ॥  
  
राशीन् सुवर्णरत्नानां पर्वतानिव विस्तृतान् ।  
पुष्पितान् देववृक्षांश्च भ्रमद्भ्रमरभूषितान् ॥ १२२ ॥  
  
प्रासादान् विपुलाञ्छुभ्रान् कैलाससदृशान् गजान् ।  
प्रस्फुटांश्च सुगन्धाढ्यान् प्रतिगेहे व्यवस्थितान् ॥ १२३ ॥  
  
उत्फुल्लनयनो राजा विजयः परवीरहा ।  
मेनेऽमरावतीं तां तु पुरीम् क्षितिगतामिव ॥ १२४ ॥  
  
तं वाक्षन्तं नरपतिं नगरीं तां सुरेश्वरः ।  
समेत्य विजयं प्राह सान्त्वयन् श्लक्ष्णया गिरा ॥ १२५ ॥  
  
इन्द्र उवाच -  
  
राजन् महावनमिदमासीद् देवगणावृतम् ।  
अ च्च गन्धर्वयक्षाणां मुनीनां च मनोहरम् ॥ १२६ ॥  
  
सर्वानुत्सार्य देवादीन् मम चाप्यप्रिये रतः ।  
भङ्क्त्वा वनमिदं गुह्यमुत्साद्य च तपोधनम् ॥ १२७ ॥  
  
खाण्डवीं नगरीं चक्रे हठाद्राजा सुदर्शनः ।  
तदिदं पुनरेव त्वं वनं कुरु नरोत्तम ॥ १२८ ॥  
  
तत्राहं विहरिष्यामि तक्षकेण समं रहः ।  
मुनीनां च तपः स्थानमतुलं ते प्रसादतः ।  
भविष्यति च यक्षाणां किन्नराणां च पार्थिव ॥ १२९ ॥  
  
मार्कण्डेय उवाच -  
  
एतच्छ्रत्वा वचस्तस्य शक्रस्य विजयस्तदा ।  
वनमेवाकरोत् तान्तं खाण्डवीं शक्रगौरवात् ॥ १३० ॥  
  
गच्छन्तु भो यथास्थानं प्रजाः सर्वा यथेच्छया ।  
येषां वाञ्छास्ति लोकानां मद्राज्यगमने पुनः ॥ १३१ ॥  
  
वाराणसीं ते गच्छन्तु मयैव प्रतिपालिताम् ।  
ततस्तस्य वचः श्रुत्वा जनाः केचिन्निजास्पदम् ॥ १३२ ॥  
  
जग्मुर्वाराणसीं केचिद् विजयेनाभिपालिताम् ।  
ततो धनानां तान् राशीन् रत्नानां च पृथक् पृथक् ॥ १३३ ॥  
  
मणीनां कनकानां च कुप्यानां विजयस्तथा ।  
विविधैर्वारयामास पुरीं वाराणसीं प्रति ॥ १३४ ॥  
  
गन्धर्वाणां च देवानां यदानीतं हठात् पुरा ।  
रत्नदार्वादिकं यत् तु विजयं तत् प्रसाद्य च ॥ १३५ ॥  
  
तैस्तैर्नीतं च खाण्डव्याः स्वस्थानं प्रतिहर्षितैः ।  
त्रिंशद्योजनविस्तीर्णां शतयोजनमायताम् ॥ १३६ ॥  
  
तां पुरीं विजयश्चक्रे नचिरादेव वै वनम् ।  
तस्मिञ्छक्रस्य सम्मत्या तक्षकः सहितो गणैः ॥ १३७ ॥  
  
उवास सुचिरं तत्र ततोऽभून्निर्जनं वनम् ।  
तत्र देवाः सगन्धर्वाः क्रीडन्तेऽप्सरसां गणाः ॥ १३८ ॥   
  
आशंसन्तश्च विजयं रणेषु विजयावहम् ।  
प्राप्तेऽष्टाविंशतितमे युगे द्वापरशेषतः ॥ १३९ ॥  
  
वह्निर्ब्राह्मणरूपेण भिक्षां जिष्णुममाचत ।  
दातुमङ्गीकृते भिक्षां तदा पाण्डुसुतेन वै ॥ १४० ॥  
  
वह्निः स्वरूपमास्थाय जिष्णुं वचनमब्रवीत् ।  
अहमग्निः पाण्डुपुत्र अज्ञभागातिभोजनात् ॥ १४१ ॥  
  
व्याधितोऽहं ततो व्याधिं मम त्वं नाशयाधुना ।  
खाण्डवं नाम विपिनं सपत्रिमृगराक्षसम् ॥ १४२ ॥  
  
यदि त्वं मां भोजयितुं शक्रोषि श्वेतवाहन ।  
तदा मम ह्यसौ व्याधिरपयास्यति नो चिरात् ॥ १४३ ॥  
  
पुरा तु विजयो राजा खाण्डवीं नाम तां पुरीम् ।  
भङ्क्त्वा वन यतश्चक्रे तेन तत् खाण्डवं वनम् ॥ १४४ ॥  
  
मदर्थं देवविहितं वनं तु श्वेतवाहन ।  
विरोधात् तत् तु शक्रस्य न स्वयं भोक्तुमुत्सहे ॥ १४५ ॥  
  
तस्मात् त्राहि महाभाग वने तस्मिन्नियोजय ।  
यथाहं सकलं भोक्त्तुं शक्नोमि तत्प्रसादतः ॥ १४६ ॥  
  
तस्य तद्वचनं श्रुत्वा सव्यसाची महाबलः ।  
दाहयामास विपिनं तत्सर्वं प्राणिसंयुतम् ॥ १४७ ॥  
  
देवकीतनयेनासौ वासुदेवेन पालितः ।  
खाण्डवं दाहयामास ज्वलनस्य हिते रतः ॥ १४८ ॥  
  
सुप्रीतः प्रददौ तस्मादर्जुनाय महात्मने ।  
वह्निर्धनुश्च गाण्डीवं वारुणं देवनिर्मितम् ॥ १४९ ॥  
  
अक्षय्ये चेषुधी दिव्यें रूपाढ्यांश्चतुरो हयान् ।  
हनूमताधिष्ठितं तु महान्तं वानरध्वजम् ॥ १५० ॥  
  
खड्गं च त्रिशिखं तीक्ष्णं दहनः सव्यसाचिने ।  
नीरोगश्चाभवद् वह्निस्तथा जिष्णुप्रसादतः ॥ १५१ ॥  
  
तैर्बाणैस्तेन धनुषा तेन खड्गेन केतुना ।  
तदश्वस्यन्दनेनापि विजिग्ये फाल्गुनो रिपून् ॥ १५२ ॥  
  
एवं भैरववंशेषु सञ्जातो विजयो नृपः ।  
खाण्डवं नाम विपिनं चकार सुमहाकृती ॥ १५३ ॥  
  
विजयस्य सुता जातास्त्रयोदश महाबलाः ।  
द्युतिमान् सौम्यदर्शी च भूरिः प्रद्युम्न एव च ॥ १५४ ॥  
  
क्रतुस्तुण्डो विरूपाक्षो विक्रान्तोऽथ धनञ्जयः ।  
प्रहर्षः प्रबलः केतुस्तथोपरिचरोऽपरः ॥ १५५ ॥  
  
एषां राजाऽभवद् वीरः शेषोपरिचरस्तु यः ।  
वाराणस्यां नगर्यां यो यज्ञलक्षं पुराऽकरोत् ॥ १५६ ॥  
  
लक्षयज्ञकरः कोऽपि नासीन्नापि भविष्यति ।  
राजा क्षितौ महाभागो यथोपरिचरस्तथा ॥ १५७ ॥  
  
एषां सूतिप्रसूतैश्च व्याप्तं सर्वमिदं जगत् ।  
चिरेण तान् कः सङ्ख्यातुं शक्नोति भुवि मानुषः ॥ १५८ ॥  
  
क्रमाद् भैरववंशेन व्याप्तं लोकत्रयं त्विदम् ।  
एतद् वः कथितं विप्राः सन्तानं भैरवस्य तु ॥ १५९ ॥  
  
येषां श्रुत्वा कथामात्रं नापुत्रो जायते नरः ।  
इदं यः कीर्तयेत् पुण्यं चरितं विजयस्य तु ॥ १६० ॥  
  
सततं विजयस्तस्य जायते न पराभवः ।  
एकाग्रमनसा यस्तु शृणुयादिदमुत्तमम् ।  
तस्य वंशस्य विच्छेदो न कदाचिद् भविष्यति ॥ १६१ ॥  
  
इति श्रीकालिकापुराणे एकोननवतितमोऽध्यायः ॥ ८९ ॥  
  
नवतितमोऽध्यायः  
  
मार्कण्डेय उवाच -  
  
वेतालस्य च सन्तानं शृण्वन्तुं मुनिसत्तमाः ।  
यच्छ्रुत्वा सर्वपापेभ्यस्तत्क्षणादेव हीयते ॥ १ ॥  
  
दक्षस्य तनया चाभूत् सुरभिर्नाम नामतः ।  
गवां माता महाभागा सर्वलोकोपकारिणी ॥ २ ॥  
  
तस्यां तु तनया जज्ञे कश्यपात् तु प्रजापतेः ।  
नाम्ना सा रोहिणी शुभ्रा सर्वकामदुघा नृणाम् ॥ ३ ॥  
  
तस्यां जज्ञे शुनःशेफान्मुनेरतितपोधनात् ।  
कामधेनुरिति ख्याता सर्वलक्षणसंयुता ॥ ४४ ॥  
  
सा सिताभ्रप्रतीकाशा चतुर्वेदचतुष्पदा ।  
स्तनैश्चतुर्भिर्धर्मार्थकामप्रसवकारिणी ॥ ५ ॥  
  
सा सुवर्णशरीरा तु कालेन महाता सती ।  
निर्मलं यौवनं प्राप कामधेनुर्मनोहरम् ॥ ६ ॥  
  
तां चरन्तीं मेरुपृष्ठे चारुरूपां सुलक्षणाम् ।ददर्श स तु वेतालः   
कामुकश्चाभ्यपद्यत ॥ ७ ॥  
  
तं कामुकं च वेतालं विदित्वा कामधेनुका ।  
पशुधर्मात् स्वयं भेजे तं पुत्रं शशभृद्भृतः ॥ ८ ॥  
  
सोऽवाप तस्यां परममामोदं शङ्करात्मजः ।  
सा चापि परमां तस्मिन् मुदमापातिहर्षिता ॥ ९ ॥  
  
तयोः प्रवृत्ते सुरते तस्यां गर्भोऽभवत् तदा ।  
काले प्राप्ते तु सुषुवे कामधेनुर्महावृषम् ॥ १० ॥  
  
सोऽचिरेणैव कालेन सुमहान् वृषभोऽभवत् ।  
महाककुदसंयुक्तश्चारुशृङ्गसमन्वितः ॥ ११ ॥  
  
उत्क्षिप्य विचलत्-कर्णयुगलो दीर्घबालधिः ।  
ककुदेन च शृङ्गाभ्यां कर्णाभ्यां स सिताभ्रवत् ॥ १२ ॥  
  
विचलन् ददृशे देवैः शृङ्गैरिव सिताचलः ।  
वेतालस्त्वकरोत् तस्य नाम शृङ्ग इति द्विजाः ॥ १३ ॥  
  
स तु शृङ्गो ज्ञानशाली समाराधयदीश्वरम् ।  
सोऽपि तुष्टो वरं तस्मै ददाविष्टं हरः प्रभुः ॥ १४ ॥  
  
तमेव वाहनं चक्रे कृत्वा देवतनुं वृषम् ।  
सुचिरायुऽस्च बलवान् पृथिवीधारणे क्षमः ॥ १५ ॥  
  
शृङ्गो नाम महातेजाः केतुः सोऽप्यभवत् प्रभोः ।  
शृङ्गो भूत्वा मतो यस्माच्छङ्करस्य महात्मनः ॥ १६ ॥  
  
अतः शृङ्ग इति ख्यातिमथ प्राह महेश्वरः ।   
स तु शृङ्गी महादेवे ध्यानासक्ते क्वचित् क्वचित् ॥ १७ ॥  
  
वरुणस्य गृहं गत्वा सुरभेस्तनयास्तु याः ।  
रूपयौवनसम्पन्ना भेजेऽलं सुरतेन ताः ॥ १८ ॥  
  
वरुणस्य गृहे गावः सर्वलक्षणसंयुताः ।  
तिष्ठन्ति सततं विप्रास्तासु तास सुताः पुनः ॥ १९ ॥  
  
वह्व्यस्तु च समुत्पन्नास्तेषां सूतिप्रसूतिभिः ।  
सर्वं जगदिदं व्याप्तं तेभ्यो यज्ञं प्रवर्तते ॥ २० ॥  
  
आज्येन देवास्तुष्यन्ति यज्ञा आज्ये प्रतिष्ठिताः ।  
यज्ञाधीनमिदं सर्वं जगत् स्थावरजङ्गमम् ॥ २१ ॥  
  
तदाज्यं तु गवाधीनं ततः सर्वं गवि स्थितम् ।  
तदिदं सकलं विश्वं गवाधीनं द्विजोत्तमाः ॥ २२ ॥  
  
वेतालस्य च ता गावो वंश्याः सर्वप्रियाः सदा ।  
य इदं शृणुयान्नित्यं वेतालस्य महात्मनः ॥ २३ ॥  
  
वंशानां जन्म विप्रेन्द्राः स सुखी बलवान् भवेत् ।  
न गावो नापि विभवास्तस्य नश्यन्ति वै क्वचित् ॥ २४ ॥  
  
न च भूतपिशाचाद्यास्तं पश्यन्ति कदाचन ।  
वेतालः सततः तस्य रक्षामाचरति स्वयम् ॥ २५ ॥  
  
इति वः कथितं विप्रा यथा वेतालभैरवौ ।  
जनयामासतुः पुत्रान् विच्छिन्नाः संशयाश्च वः ॥ २६ ॥  
  
यथा च कालिका देवी मोहयामास शङ्करम् ।  
यथोत्पन्ना शरीरार्धं कृतं शम्भोर्यथा तथा ॥ २७ ॥  
  
कालिकायै नमस्तुभ्यमिति यो भाषते स्वयम् ।  
तस्य हस्ते स्थिता मुक्तिस्त्रिवर्गस्तु वशानुगः ॥ २८ ॥  
  
इति वः कथितं पुण्यं पुराणं कालिकाह्वयम् ।  
मन्त्रयन्त्रमयं शुद्धं ज्ञानदं कामदं परम् ॥ २९ ॥  
  
इति गुह्यतमं लोके वेदेषु च तथा द्विजाः ।  
देवगन्धर्वसिद्धाद्यैः स्पृहणीयमिदं सदा ॥ ३० ॥  
  
अधीतं च श्रुतं मत्तो वसिष्ठेन महात्मना ।  
इदं पुराणममृतं कालिकाह्वयमुत्तमम् ॥ ३१ ॥  
  
तेन गुप्तमिदं सर्वं कामरूपे सुरालये ।  
तमिदानीं समाख्यातं व्यक्तीकृत्य महर्षयः ॥ ३२ ॥  
  
युस्माभिरपि नो देय गोप्यं लोकेषु सर्वदा ।  
शठाय चलचिन्त्ताय नास्तिकायाजितात्मने ॥ ३३ ॥  
  
भक्तिश्रद्धाविहीनाय न दातव्यं कदाचन ।  
इदं सकृत् पठेद् यस्तु पुराणं कालिकाह्वयम् ॥ ३४ ॥  
  
स कामानखिलान् प्राप्य शेषेऽमृतमवाप्नुयात् ।  
मन्दिरे लिखितं यस्य पुराणमिदमुत्तमम् ॥ ३४ ॥  
  
सदा तिष्ठति नो तस्य विघ्नः सञ्जायते द्विजाः ।  
योऽधीतेऽहन्यहन्येतद् गुह्यं तन्त्रमिदं परम् ॥ ३६ ॥  
  
अधीताः सकला वेदास्तेनेह द्विजसत्तमाः ।  
तस्मान्नैवाधिकोऽन्योअस्ति कृतकृत्यो विचक्षणः ॥ ३७ ॥  
  
स सुखी बल्लवा&ल्लोके दीर्घायुरपि जायते ॥ ३८ ॥  
  
यो लोकमीशःसततं बिभर्ति  
यः पालयत्यन्तकर स्तथान्ते ।  
इदं समस्तं भ्रममभ्रमं वा   
अदीयरूपं च नमोऽस्तु तस्मै ॥ ३९ ॥  
  
प्रधानपुरुषो यस्य प्रपञ्चो योगिनां हृदि ।  
यः पुराणाधिपो विष्णुः प्रसीदतु स वः शिवः ॥ ४० ॥  
  
यो हेतुरुग्रः पुरुषः पुराणः  
सनातनः शाश्वत ईश्वरः परः ।  
पुराणकृद् वेदपुराणवेद्यः  
प्रस्तौमि तन्नौमि पुराणशेषे ॥ ४१ ॥  
  
इति सकलजगद् बिभर्ति यासां  
मधुरिपुमोहकरी रमास्वरूपा ।  
रमयति च हरं शिवास्वरूपा  
वितरतु वो विभवं शुभानि माया ॥ ४२ ॥  
  
इति श्रीकालिकापुराणे नवतितमोऽध्यायः ॥ ९० ॥  
  
इति श्रीकालिकापुराणं समाप्तम् ।  
  
  
  
  
मुक्तबोद्ह इन्दोलोगिचल् रेसेअर्च्ह् इन्स्तितुते©२०११ मुक्तबोध इन्दोलोगिचल् रेसेअर्छ् इन्स्तितुते  अल्ल् रिघ्त्स् रेसेर्वेद्।ए-तेxत्स् मय् बे विएwएद् ओन्ल्य् ओन्लिने ओर् दोwन्लोअदेद् ड़ोर् प्रिवते स्तुद्य्।ए-तेxत्स् मय् नोत्, उन्देर् अन्य् चिर्चुम्स्तन्चेस्, बे चोपिएद्, रेपुब्लिस्हेद्,रेप्रोदुचेद्, दिस्त्रिबुतेद् ओर् सोल्द्, एइथेर् इन् ओरिगिनल् ओर् अल्तेरेद् ड़ोर्म्, wइथोउत्थे एxप्रेस्स् पेर्मिस्सिओन् ओड़् मुक्तबोध इन्दोलोगिचल् रेसेअर्छ् इन्स्तितुते इन् wरितिन्ग्।दत-एन्तेरेद् ब्य् थे स्तड़्ड़् ओड़् मुक्तबोध उन्देर् थे दिरेच्तिओन् ओड़् मर्क् स्। ग्। द्य्च्ज़्कोwस्कि।          