---
Author:
- ādyanātha
Catalog number: M00004
Description: The anuttaraprakāśapañcāśikā  by ādyanātha from the KSTS series vol.
  14 where it follows bhāvopahāra and bodhapañcadaśikā
Editor:
- śāstri, mukundarāma
Main title: anuttaraprakāśapañcāśikā  by ādyanātha from the KSTS series vol. 14 --
  The bhāvopahāra of cakrapāṇinātha with commentary by ramyadevabhaṭṭa -- where it
  follows bhāvopahāra and bodhapañcadaśikā
Publication city:
- Bombay
Publication country: India
Publication year:
- '1918'
Publisher:
- Research Deaprtment Jammu and Kashmir State
Subjects:
- tantric / āgamic literature
- śaiva
- non-dual  śaivism of Kashmir
Uniform title: anuttaraprakāśapañcāśikā
author_iast: ādyanātha
title: अनुत्तरप्रकाशपञ्चाशिका
title_iast: anuttaraprakāśapañcāśikā

---
  
  
  
  
श्री आद्यनाथविरचिता  
  
[सर्वसंविन्नदीभेदभिन्नविश्रान्तिभूमये ।  
नमः प्रमातृवपुषे शिवचैतन्यसिन्धवे ॥]  
  
अकृत्रिमाहमामर्शप्रकाशैकघनः शिवः ।  
शक्त्या विमर्शवपुषा स्वात्मनोऽनन्यरूपया ॥ १ ॥  
शिवादिक्षितिपर्यन्तं विश्वं वपुरुदञ्चयन् ।  
पञ्चकृत्यमहानाट्यरसिकः क्रीडति प्रभुः ॥ २ ॥  
न पार्थ्यगा(र्थक्या)त्मवार्ताऽपि विश्वशक्तिशरीरयोः ।  
न विश्वविश्ववपुषोर्भिन्नता कापि तात्त्विकी ॥ ३ ॥  
भेदे सत्तास्फुरत्ताभ्यां भिन्नं किं नु जगद् भवेत् ।  
सत्तास्फुरत्तासम्बन्धात् सत्ताभानं तु तत्र चेत् ॥ ४ ॥  
असतः किं सतस्ताभ्यां सम्बन्धः सोऽयमिष्यते ।  
स्वरूपलाभसुलाभः सम्बन्धो नह्यवस्तुनः ॥ ५ ॥  
न लब्धरूपसम्बन्धस्ताभ्यां किञ्चिदपेक्षते ।  
अपेक्षायामवस्थानं न स्यादेतस्य किञ्चन ॥ ६ ॥  
स्वभावतः स्फुरत्ता च सत्ता च न विनाशिनी ।  
विनाशानभ्युपगमे जडताऽपि निवर्तते ॥ ७ ॥  
ततो गत्यन्तराभावाच्चिदेव परिशिष्यते ।  
ततश्चिदैक्यं प्रकृतं जगतो न निवर्तते ॥ ८ ॥  
प्रकाशादन्यताभासः स्वातन्त्र्योल्लासकेवलः ।  
परिच्छिनत्ति कः शक्तिं शम्भोर्विश्वातिशायिनः ॥ ९ ॥  
स्वप्रकाशात्मकं सर्वं तमःकेवलतां गतम् ।  
यच्च किञ्चिज्जगत्यस्मिन् प्रकाशान्नातिरिच्यते ॥ १० ॥  
विमर्शसरणीं प्राप्तमित्येषा तात्त्विकी गतिः ।  
अवधानैकतानानां मतिरेवात्र साक्षिणी ॥ ११ ॥  
किं प्रमाणैर्वराकैस्तैश्चिदनुप्राणितात्मभिः ।  
नहि वैकर्तनं ज्योतिर्दीपालोकमपेक्षते ॥ १२ ॥  
शक्तिपातपवित्रेऽस्मिन् धीतत्त्वे च परीक्ष्यताम् ।  
आदर्शे विमलाभोगे ननु सर्वं प्रकाशते ॥ १३ ॥  
इत्थं चिदात्मकं सर्वं षट्त्रिंशद्भेदमुद्रितम् ।  
आदौ शुद्धात्मकं तत्त्वं पञ्चधा तमसः परम् ॥ १४ ॥  
शिवः शक्तिश्च सादाख्यमीशो विद्येति भिद्यते ।  
अक्षादिशान्तवर्णात्मा निरणायि शिवेन तु ॥ १५ ॥  
कलाविद्ये रागकालौ नियतिर्बन्ध उच्यते ।  
मायापूर्वोवकारादियकारान्ताक्षरात्मकः ॥ १६ ॥  
पुमान् शक्तिर्मनो बुद्धिरहङ्कृन्मादिपञ्चकम् ।  
श्रोत्रादिपञ्चकं नादि णादि वागादिपञ्चकम् ॥ १७ ॥  
तन्मात्रपञ्चकं ञादि ङादि व्योमादिपञ्चकम् ।  
सिसृक्षोः प्रथमस्पन्दः शिवतत्त्वं प्रभोः स्मृतम् ॥ १८ ॥  
इच्छैवाऽस्य परिम्लाना शक्तितत्त्वमिति स्मृतम् ।  
स्वेच्छया रचितं विश्वमाच्छाद्याऽहन्तया स्थितम् ॥ १९ ॥  
तदेव तत्त्वं सादाख्यं सर्वानुग्रहणोन्मुखम् ।  
तदेवेश्वरतत्त्वं स्यात् पश्यद् विश्वमिदन्तया ॥ २० ॥  
अहन्तेदन्तयोरैक्यमितिर्विद्या निगद्यते ।  
स्वाङ्गकल्पेषु भावेषु मायातत्त्वं विभेदधीः ॥ २१ ॥  
मायागृहीतसङ्कोचः शिवः पुंस्तत्त्वमुच्यते ।  
अयमेव हि संसारी जीवो भोक्तेति गद्यते ॥ २२ ॥  
ज्ञत्व-कर्तृत्व-पूर्णत्व-नित्यत्वाद्याश्च शक्तयः ।  
तत्सङ्कोचात् सङ्कुचिताः कलाद्यात्मतया मताः ॥ २३ ॥  
मायात्मनः कला नाम किञ्चित्कर्तृत्वकारणम् ।  
विद्या किञ्चिज्ज्ञताहेतू रागोऽभिष्वङ्गकारणम् ॥ २४ ॥  
कालः परिच्छेद करो नियतिश्चेदमेव मे ।  
कर्तव्यं नान्यदित्येषा व्यवस्था यन्त्रणाकृतिः ॥ २५ ॥  
प्रकृतिर्गुणसाम्यं स्यादहङ्कारादिजन्मभूः ।  
अहं ममेदमित्येतद्बुद्धिहेतुरहङ्कृतिः ॥ २६ ॥  
बुद्धिरध्यवसायस्य कारणं निश्चयात्मनः ।  
सङ्कल्पस्य विकल्पस्य बीजं मन उदीर्यते ॥ २७ ॥  
वचनादेश्च शब्दादेर्वागादिश्रवणादिकम् ।  
कारणं श्रवणादीनां ग्राह्यं तन्मात्रपञ्चकम् ॥ २८ ॥  
प्रकाशाद्यवकाशादिकारणं भूतपञ्चकम् ।  
परापराशक्तिमयं शुद्धविद्यादिपञ्चकम् ॥ २९ ॥  
तदन्यदपरा शक्तिरित्येतत् तत्त्वमीरितम् ।  
इयं देवी परा शक्तिः शुद्धाशुद्धाध्वगर्भिणी ॥ ३० ॥  
पृथिव्यादीनि तत्त्वानि यदा लीनानि कारणे ।  
तदा कारणमात्राणि बहिरुद्वमते विभुः ॥ ३१ ॥  
अनुत्तरेच्छे उन्मेष आनन्देशनमूनता ।  
क्रियेच्छाज्ञानशक्तीनां सत्ता चोच्छूनता च षट् ॥ ३२ ॥  
इच्छेशनान्तरारूढाः स्फुटास्फुटजगन्मयाः ।  
चत्वारः परतो वर्णाः षण्ढात्मानः प्रचोदिताः ॥ ३३ ॥  
अनुत्तरानन्दचिती इच्छाशक्ति नियोजिते ।  
त्रिकोणमथ षट्कोणमिच्छायां रूढिमागते ॥ ३४ ॥  
अनुत्तरानन्दशक्तित्रिकोणद्वित्वयोगतः ।  
तथैवोन्मेषयोगेन क्रियाशक्तेः स्फुटं वपुः ॥ ३५ ॥  
उक्त त्रिशक्तिसङ्घट्ट त्रिशूलं द्वैतघस्मरम् ।  
परस्परा विरोधेन कार्येषु प्रसरे गते ॥ ३६ ॥  
न कथञ्चिदुपादेयमासां रूपमिदं भवेत् ।  
बिन्दुर्वेद्यस्य संस्कारो विमर्शः सर्ग इत्यसौ ॥ ३७ ॥  
कलाषोडशकाकारा शक्तिर्वियते परा ।  
तिथयः प्रतिपत्पूर्वाः पञ्चदश्यन्तिमा यथा ॥ ३८ ॥  
सूर्याचन्द्रमसोरन्तश्चरत्नि स्थितिहेतवः ।  
तथा विमर्शवपुषः सर्गस्याद्याः कलाः स्मृताः ॥ ३९ ॥  
द्विधेयं मातृका देवी बीजयोन्यात्मना स्थिता ।  
नित्यप्रवृत्ता शृङ्गाटवपुर्विश्वस्य जन्मभूः ॥ ४० ॥  
हृदयं बीजमेतस्यां सारं यत्तत्परं महः ।  
बटबीजे यथा वृक्षस्तथात्र निहितं जगत् ॥ ४१ ॥  
विचार्यमाणे नैवेदं कारणादतिरिच्यते ।  
मृदादेः कलशादीनां तत्त्वं नान्यन्निरूपणे ॥ ४२ ॥  
इत्याहुस्तत्त्ववादिन्यः श्रुतीनामन्तिमा गिरः ।  
इह सर्वं सदेवाग्र आसीदिति विनिश्चयात् ॥ ४३ ॥  
सत्तावाचिनि बीजेऽस्मिन् भाति मायान्तिमं जगत् ।  
विलुप्तप्रत्ययाकारमेवैतत् परिशिष्यते ॥ ४४ ॥  
ततो ज्ञानक्रियासारा विद्येश्वरसदाशिवाः ।  
शक्तिशूले विलीयन्ते चतुर्दशकलात्मनि ॥ ४५ ॥  
ऊर्ध्वाधः सृष्टिवपुषि सर्वं लीनमतः परम् ।  
इत्थं परस्यां संवित्तौ सर्वं सङ्कुचितं क्रमात् ॥ ४६ ॥  
अथ वाङ्मनसातीते यत्र क्वापि निरञ्जने ।  
षट्त्रिंशत्तत्त्वलहरीकलहातीतगोचरे ॥  
विश्वात्मनि महामन्त्रस्वभावे सा विलीयते ॥ ४७ ॥  
  
 [शुद्धविद्यादिकं सर्वं सादाख्ये पक्षसङ्ग्रहात् ॥  
मध्यशक्तिपरामर्श इति वापि लयक्रमः ।  
अन्यः पक्षोऽपि यः कश्चित् प्रमाणं चेन्नबाधते ॥]  
  
कुतश्चिन्मथिते धाम्नि दीप्ते केनापि हेतुना ।  
सर्वं हविरिदं जुह्वन्न दारिद्र्येण पीड्यते ॥ ४८ ॥  
पञ्चपञ्चात्मकं विश्वं पञ्चस्पन्दविजृम्भितम् ।  
सङ्कोचयन् परामर्शात् सामान्यस्पन्दकेवलः ॥ ४९ ॥  
अहमि प्रलयं कुर्वन्निदमः प्रतियोगिनः ।  
पराक्रमपरो भुङ्क्ते स्वभावमशिवापहम् ॥ ५० ॥  
  
इति षडधिकत्रिंशद्भेद प्रसक्तजगत्तनुः  
प्रसरति महाशक्त्युल्लेखविचित्रमहापटी ।  
जयति बहुशः स्पन्दाकारा परा चिदनुत्तरा  
विमृशत जनाः किं नो भूयः स्वभावविजृम्भितम् ॥ ५१ ॥  
  
इति श्रीमदाद्यनाथविरचिता अनुत्तरप्रकाशपञ्चाशिका  
  
समाप्ता ॥  
  
  
मुक्तबोद्ह इन्दोलोगिचल् रेसेअर्च्ह् इन्स्तितुते©२०११ मुक्तबोध इन्दोलोगिचल् रेसेअर्छ् इन्स्तितुते  अल्ल् रिघ्त्स् रेसेर्वेद्।ए-तेxत्स् मय् बे विएwएद् ओन्ल्य् ओन्लिने ओर् दोwन्लोअदेद् ड़ोर् प्रिवते स्तुद्य्।ए-तेxत्स् मय् नोत्, उन्देर् अन्य् चिर्चुम्स्तन्चेस्, बे चोपिएद्, रेपुब्लिस्हेद्,रेप्रोदुचेद्, दिस्त्रिबुतेद् ओर् सोल्द्, एइथेर् इन् ओरिगिनल् ओर् अल्तेरेद् ड़ोर्म्, wइथोउत्थे एxप्रेस्स् पेर्मिस्सिओन् ओड़् मुक्तबोध इन्दोलोगिचल् रेसेअर्छ् इन्स्तितुते इन् wरितिन्ग्।दत-एन्तेरेद् ब्य् थे स्तड़्ड़् ओड़् मुक्तबोध उन्देर् थे दिरेच्तिओन् ओड़् मर्क् स्। ग्। द्य्च्ज़्कोwस्कि।          