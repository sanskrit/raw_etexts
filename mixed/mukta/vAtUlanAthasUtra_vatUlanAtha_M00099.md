---
Author:
- vatūlanātha
Catalog number: M00099
Commentator:
- anantaśaktipāda
Description: Transcribed from volume 39 of the Kashmir Series of Texts and Studies.
Editor:
- śāstrī m k
Main title: vatūlanāthasūtra with vṛtti by anantaśaktipāda
Photographic facsimile: []
Publication city:
- Bombay
Publication country: India
Publication year:
- '1923'
Publisher:
- Research Dept. Jammu and Kashmir State
Secondary title:
- vatūlanāthasūtravṛtti
Subjects:
- tantric / āgamic literature
- non-dual  śaivism of Kashmir
Uniform title: vātūlanāthasūtra
author_iast: vatūlanātha
title: वातूलनाथसूत्र
title_iast: vātūlanāthasūtra

---
  
  
  
ॐ नमः संविद्वपुषे परमशिवाय ।  
  
  
अथ  
  
श्रीवातूलनाथसूत्राणि ।  
  
श्रीमदनन्तशक्तिपादविरचितवृत्तिसमेतानि ।  
  
  
सङ्घट्टघट्टनबलोदितनिर्विकार-  
शून्यातिशून्यपदमव्ययबोधसारम् ।  
सर्वत्र खेचरदृशा प्रविराजते यत्   
तन्नौमि साहसवरं गुरुवक्त्रगम्यम् ॥ १ ॥  
  
सर्वोल्लङ्घनवृत्त्येह निर्निकेतोऽक्रमक्रमः ।  
कोऽप्यनुत्तरचिद्व्योमस्वभावो जयतादजः ॥ २ ॥  
श्रीमद्वातूलनाथस्य हृदयाम्भोधिसम्भवम् ।  
पूज्यपूजकपूजाभिः प्रोज्झितं यन्नमामि तत् ॥ ३ ॥  
येनेह सर्ववृतीनां मध्यसंस्थोऽपि सर्वदा ।  
महाव्योमसमाविष्टस्तिस्ठाम्यस्मिन्निराविलः ॥ ४ ॥  
तमपूर्वमनावेशमस्पर्शमनिकेतनम् ।  
संविद्विकल्पसङ्कल्पघट्टनं नौम्यनुत्तरम् ॥ ५ ॥  
योगिनीवक्त्रसम्भूतसूत्राणां वृत्तिरुत्तमा ।  
केनापि क्रियते सम्यक्परतत्त्वोपबृंहिता ॥ ६ ॥  
  
प्। २)	इह किल   
षड्दर्शनचतुराम्नायादिमेलापपर्यन्तसमस्तदर्शनोत्तीर्ण-  
मकथ्यमपि श्रीमद्वातूलनाथस्य पीठेश्वर्य   
उच्छुष्मपादौघमुक्त्वा तदनु   
परमरहस्योपबृंहितत्रयोदशकथासाक्षात्कारदृशा क्रमाक्रमास्ति-  
नास्तितथ्यातथ्यभेदाभेदसविकल्पनिर्विकल्पभवनिर्वाणकलङ्कोज्झितं   
किमप्य-नवकाशं परं तत्त्वं सूत्रमुखेनादिशन्ति -   
यत्रेदमादिसूत्रम्  
  
महासाहसवृत्त्या स्वरूपलाभः ॥ १ ॥  
  
	अतितीव्रातितीव्रतरविशृङ्खलशक्तिपाताघ्रातस्य   
स्वस्वरूपसमाविष्टस्य कस्यचित् क्वचित् कदाचित् अकस्मादेव   
ऽमहासाहसवृत्त्याऽ घस्मरमहाघनतरपर-नादोल्लासस्फारेण   
सविकल्पनिर्विकल्पात्मकसमस्तसंविन्निवहघट्टनान्निराव-  
रणमहाशून्यतासमावेशनिष्ठया ऽस्वरूपलाभःऽ   
समस्तकल्पनोत्तीर्णत्वा-  
दकृतकनिरवकाशनिरुत्तरनिस्तरङ्गनिरवधिनिर्निकेतास्पर्शसंवित्प्राप्तिर्भ्  
अवति,   -इति रहस्यार्थः । महासाहसवृत्त्यानुप्रवेशश्च   
वक्ष्यमाणकथितक्रमेणा-धिगन्तव्यः ॥ १ ॥  
  
प्। ३)	झटिति   
सर्वोल्लङ्घनक्रमेणानिकेतस्वरूपप्राप्तिसाक्षात्कारमहासाहस-  
चर्चासम्प्रदायं निरूप्य, इदानीं तत्रैव   
सर्ववृत्तिमहासामरस्यमेककाले प्रचक्षते  
  
  
तल्लाभा[च्छुरिता यु] द्युगपद्वृत्तिप्रवृत्तिः ॥ २   
॥  
  
	वृत्तीनां दृगादिमरीचिरूपाणां तथा   
रागद्वेषाद्युन्मेषवतीनां ऽयुगपत्ऽ तुल्यकालं   
क्रमपरिपाट्युल्लङ्घनेन अक्रमप्रवृत्त्या ऽतल्लाभाच्छुरिताऽ तत्तेन   
प्रागुक्तमहासाहसदशासमावेशक्रमप्राप्येण स्वरूपलाभेन   
कालाकालकल्पनोत्तीर्णालङ्ग्रासवपुषा महानिरीहेणाच्छुरिता स्पृष्टा   
स्वस्व-रूपतां नीता ऽप्रवृत्तिःऽ प्रकर्षेण वर्तमाना वृत्तिः   
सततमच्युततया तत्समा-वेशेनावस्थानमित्यर्थः । इत्यनया उक्तिभङ्ग्या   
सर्ववृत्तीनां समनन्तरमेव सर्वोत्तीर्णमहाशून्यताधाम्नि   
धामरूपे तन्मयतया परस्परविभेदविगल-नेन उदयपदव्यामेव   
सततमवस्थितिः स्थितेत्यर्थः ॥ २ ॥  
  
प्। ४)	इत्यनया उक्तिभङ्ग्या तुल्यकालकथनोपदेशमुक्त्वा, इदानीं   
पुस्तककथां निरूपयन्ति   
  
  
उभयपट्टोद्धट्टनान्महाशून्यताप्रवेश  
ः ॥ ३ ॥  
  
  
	श्रीमन्निष्क्रियानन्दनाथानुग्रहसमये   
श्रीगन्धमादनसिद्धपादैर-कृतकपुस्तकप्रदर्शनेन या परपदे   
प्राप्तिरुपदिष्टा सैव वितत्य निरूप्यते ।   
सप्तरन्ध्रक्रमोदितसप्तशिखोल्लासात्मकः प्राणप्रवाहोदयः स   
एवोर्ध्वपट्ट-कः पूर्णवृत्त्युदयः,   
रन्ध्रद्वयसुषिरनालिकाप्रवाहप्रसृतोऽपानरूपोऽधः पट्टकः   
पञ्चेन्द्रियशक्तिवेष्टितः पञ्चफणधर्मानिबन्धकोऽधःस्थितः । तस्य   
वलयद्वयं जाग्रत्स्वप्नात्मकमुन्मुद्य ग्रन्थिनिबन्धनमपहृत्य   
ऽउभयपट्टोद्धट्टनात्ऽ प्राणापानद्वयविदारणात् मध्यवर्ती यः   
प्राणरूपो महाशून्यतास्वभावः   
कुलाकुलविकल्पदशोज्झितोऽव्यपदेश्यमहानिरावरण-  
निरत्ययवेद्यवेदकनिर्मुक्तो वर्णावर्णनिवर्णोत्तीर्णः   
स्पर्शास्पर्शप्रथापरि-वर्जित   
उपचारात्परमाकाशाद्यभिधानैरभिधीयते । तत्र ऽप्रवेशःऽ   
तत्समावेशतया सामरस्यावस्थितिः स एव   
प्राप्तमहोपदेशनामाविर्भवतीत्यर्-थः ॥ ३ ॥  
  
प्। ५) 	इत्थं महानयोक्तदृशा सर्वशास्त्रप्रपञ्चोत्तीर्णत्वादवाच्यं   
किमपि   
महोपदेशसाक्षात्कारमुभयपट्टकाकारसदसद्रूपद्वयनिवारणेन   
निस्तरङ्गपरव्योमसमावेशसर्वावेशविवर्जितमासूत्रितमहाशून्यतास  
मावे-शमावेद्य, इदानीं युग्मोपसंहारात् कैवल्यफलं तन्मयतया   
उपवर्ण्यते  
  
युग्मग्रासान्निरवकाशसंविन्निष्ठा ॥ ४ ॥  
  
	पृथिव्यादिमहाभूतपञ्चकस्य एकैकस्मिन् ग्राह्यग्राहकतया   
युग्मवृत्त्युदयसंव्यवस्थितिः । तत्र गन्धप्राधान्यात् धरातत्त्वस्य   
पायुघ्रा-णरूपेण द्विप्रकारता । अप्तत्त्वस्य च   
रसप्रधानतयोपस्थरसनारूपेण द्वैविध्यम् । तेजस्तत्त्वस्य   
रूपप्राधान्यात् पादनेत्रभेदेन द्वयरूपता । वायुतत्त्वस्य   
स्पर्शप्राधान्यात् त्वक्पाणिस्वभावतो द्विधा गतिः । आकाशतत्त्वत्य   
शब्दप्राधान्यात् वाक्च्छ्रोत्रभेदेन द्विप्रकारतयैव बहुधा-त्वम् ।   
अथवा पृथिव्यप्स्वरूपौ भोग्यस्वरूपाववस्थितौ । तेजोवाय्वाख्यौ   
भोक्तृस्वभावौ संस्थितौ । आकाशं चैतद्युग्मान्तरस्थं सत्सुषिरतया   
सर्वप्रनाडिकान्तरोदितं   
  
प्। ६) 	च बहुधा विभक्तम् । पृथिव्यादिवाय्वन्तं भूतचतुष्टयं   
भोग्यरूप-माकाशं च भोक्तृस्वभावमिति वा । भोग्येऽपि भोक्ता सदैव   
तिष्ठति; भोक्तर्यपि भोगो नित्यं विभाति । एवमुक्तयुक्त्या प्रत्येकं   
पृथिव्यादिमहाभूत-पञ्चकं युग्मेन द्वयविभूत्या अनारतं   
प्रोल्लसतीत्यभिप्रायः । अथवा प्रत्येकं व्यक्ताव्यक्ततया बहिरन्तरतया   
शान्तोद्रिक्ततया वा विभाति । एतत्पञ्चकस्थानसंस्थितयुग्मस्य ऽग्रासात्ऽ   
संहरणात् ऽनिरवकाशसंविन्निष्-ठाऽ निरवकाशा येयं संवित् तस्या   
निष्ठा सम्यगविपर्यस्ततया संस्थितिः । निरवकाशसंवित्त्वेन नापि   
सविकल्पसंविदुन्मेषैरवकाशो लभ्यते, नापि निर्विकल्पसंवित्स्वभावेन   
प्रवेशोऽधिगम्यते । इत्थमप्रमेयत्वान्निरुत्तरपर-  
माद्वयस्वभावत्वाच्च निरवकाशसंविदिहोच्यते । तस्या निष्ठा   
वरगुरुप्रदर्-शितदृशा सततमच्युता गतिः केषाञ्चिद्भवतीत्यर्थः ।   
एवं द्वयात्मककुल-कौलकवलनेन   
निरुपाधिनीरूपनिःस्वरूपतादात्म्यं भवतीत्यर्थः ॥ ४ ॥  
  
प्। ७) द्वयविगलनेन परतत्त्वावस्थितिं युग्मचर्चागमनिकया इह उक्त्वा,   
तदनु सङ्घट्टकथासाक्षात्कारो निरूप्यते  
  
सिद्धयोगिनीसङ्घट्टान्महामेलापोदयः ॥ ५ ॥  
  
  
	सिद्धाश्च योगिन्यश्च ताः सिद्धयोगिन्यः विषयकरणेश्वरीरूपाः ।   
तासां सङ्घट्टः सङ्गमो ग्राह्यग्राहकोभयसंश्लेषः   
परस्परागूरण-क्रमेणालिङ्गनम् । तेन आलिङ्गनेन सदैव   
ऽमहामेलापोदयःऽ महामेलापस्या-हन्तेदन्तात्मकद्वयविगलनात्   
निरुत्तरचिद्व्योम्नि सततं महासामरस्यात्मकस्य सर्वत्र प्रत्यक्षतया   
उदयः समुल्लासो भवति इत्यर्थः । वेद्यवेदकद्वयाप्रथन-प्रवृत्त्या   
परमाद्वयसमावेशः सर्वत्रावस्थित इत्युक्तं भवति ॥ ५ ॥  
  
	उभयविगलनेन सदैव महामेलापोदयमुक्त्वा, तदनु   
कञ्चुकत्रयोल्लङ्-घनेन निरुत्तरपदप्राप्तिं कटाक्षयन्ति  
  
त्रिकञ्चुकपरित्यागान्निराख्यपदावस्थितिः ॥ ६   
॥  
  
	त्रिकञ्चुकस्य भाविकभौतिकशून्यभेदभिन्नस्य ।   
  
प्। ८)	तत्र भाविकं शब्दाद्यहङ्कारपर्यन्तं तन्मात्ररूपं,   
भौतिकं पृथिव्यादिरूपं, शून्यं निरीहाख्यं वासनास्वरूपं च ।   
अथवा भाविकं घटाकारं बाह्यं ग्राह्यविषयरूपं, भौतिकं   
पुनरान्तरमिन्द्रियात्म-कं ग्रहणरूपं, शून्यं   
तदुभयमध्यमाकाशम् । अथवा भाविकं स्वप्नावस्था सृष्टिरुच्यते,   
भौतिकं जाग्रत्प्रथा स्हितिर्निगद्यते, शून्यं सुषुप्तदशा   
संहारोऽभिधीयते । इत्थं संस्थितस्य त्रिकञ्चुकस्य ऽपरित्यागात्ऽ   
सन्न्यासात् ऽनिराख्यपदावस्थितिःऽ निर्गता आख्या अभिधानं यस्य असौ   
निराख्यः अव्यपदेश्यमनुत्तरं वागुत्तीर्णं परं धाम, तस्मिन्   
सर्वोत्तीर्णा-निकेतनपरमाकाशेऽवस्थितिः सदैव अपरिच्युतस्वभावनिष्ठा   
भवतीति सम्बन्धः ॥ ६ ॥  
  
	इत्थं कञ्चुकत्रयोल्लङ्घनेन तुर्यपदप्राप्तिं निरूप्य, इदानीं   
सर्ववाक्प्रथासु निरावरणासु स्वरभूतिविजृम्भैव प्रथते सदैव, - इति   
निरूपयन्ति  
  
  
वाक्चतुष्टयोदयविरामप्रथासु स्वरः   
प्रथते ॥ ७ ॥  
  
	आदौ तावत् वाक्चतुष्टयं निर्णीयते ।   
निरावरणनिरवकाशोदयनिरुत्तरनिस्तरङ्गपरमनभसि-  
उच्छलत्किञ्चिच्चलनात्मकप्रथमस्पन्दविकासस्वभावा   
  
प्। ९)	वर्णरचनां मयूराण्डरसन्यायेन अद्वयमहासामरस्यतया   
अन्तर्धारयन्ती परेति प्रथिता । सैव च अनाहतनादस्वरूपतामवाप्ता   
निर्विभागधर्मिणी समस्तवर्णोदयं वटधानिकावदन्तर्धारयन्ती   
द्रष्ट्टस्वभावा पश्यन्तीति व्यपदेश्या । सैव च   
सङ्कल्पविकल्पनिवहनिश्चयात्-मबुद्धिभूमिं स्वीकृतवती वर्णपुञ्जं   
शिम्बिकाफलन्यायेन अन्तर्धारयन्ती मध्यमा इत्यभिहिता । सैव   
हृत्कण्ठताल्वादिस्थानकरणक्रमेणाहता सती   
वर्णविभवमयश्लोकादिवत् भेदरूपं प्रकटयन्ती   
रूपादिसमस्तविश्वप्र-थां च व्यक्ततामापादयन्ती वैखरीत्युक्ता ।   
इत्थं निरवकाशात् संवित्पदात् वाक्चतुष्टयमविरतमनिरोधतया प्रथते   
। एवमीदृक्स्वभाववाक्चतुष्टयस्य उदयश्च विरामश्च तावुदयविरामौ   
सृष्टिसंहारौ, तयोः प्रथा व्यक्ताव्यक्त-तया सदैव अविरतमुल्लसन्त्यः   
स्फुरन्त्यः, तासु   
  
प्।१०)	ऽस्वरःऽ अनाहतहतोत्तीर्णमहानादोल्लासविकासस्वभावः ऽप्रथतेऽ   
सविकल्पनिर्विकल्पसंविदुत्तीर्णपरवियदुदयमेव प्रकाशितं   
सततमकरणप्र-वृत्त्या प्रयातीत्यर्थः । इत्थं   
नानाभेदोल्लासप्रकाशरूपेषु वर्णनिवहोदयेषु मध्यात् प्रतिवर्णान्तरे   
वाक्चतुष्टयक्रमेण अखण्डितवृत्त्या स्वस्वरूपमपरि-त्यज्य   
यथामुखोपदिष्टनीत्या स्वर एव प्रथते, - इत्युक्तं भवति ॥ ७ ॥  
  
	इति वाक्चतुष्टयोदयक्रमेण निरावरणस्वरोदयः सर्वत्र सर्वकालं   
स्फुरति, - इति निरूप्य, इदानीं रसत्रितयाभोगे सति परं धामैव निरुत्तरं   
चकास्ति, - इति निगद्यते  
  
  
रसत्रितयास्वादनेनानिच्छोच्छलितं   
विगतबन्धं परं ब्रह्म ॥ ८ ॥  
  
	रसत्रयं गुरुमुखोदितदृशा मनागीषत् प्रकाश्यते । मूलाधार-  
पयोधराधारप्रथिताकृत्रिमरसत्रितयाभोगे सति ऽअनिच्छोच्छलितंऽ   
निष्कामतया प्रोल्लसितं ऽविगतबन्धंऽ विरहितभेदप्रथात्मकसंसारा-  
वग्रहं शान्तचित्रोभयविधब्रह्मस्वरूपसमुत्तीर्णं   
  
प्। ११) 	किमपि निरुत्तरप्रकृष्टतरामर्शसंवित्स्वभावं परं ब्रह्मैव   
सततमनस्तमितस्थित्या विजृम्भत इत्यर्थः । एतदेव रहस्यक्रमेणोच्यते ।   
मूलाधारस्तु प्रथमप्रतिभोल्लासमहानादविशेषः सृष्टिस्वभावः   
भेदाभेदात्मकसंवित्पदार्थप्रथमाश्रयभित्तिभूतत्वात् । पयोधरस्तु   
पयः समस्ताप्यायकत्वात् सर्वाश्रयसंवित्स्वरूपं तदेव धारयति   
स्थितिप्ररोहमवलम्बयति यः स्पन्द आद्योन्मेष एव सर्वपदार्थावभास-  
नात् स्थितिरूपः । आधारस्तु जडाजडभावपदार्थोपसंहारकत्वात्प्रत्-  
यावृत्तिसंवित्स्वभावः संहारः । एतत्त्रयोद्भूतं रसरूपं तत्तदनु-  
भवचमत्कारसामरस्यमास्वाद्य स्वात्मनि अकृतकखमुद्रानुप्रवेशात्   
विमृश्य, तुर्यस्वभावो महासंहाराख्योऽनवरतं परमाद्वयतया   
विभातीति रहस्यार्थः ॥ ८ ॥  
	एवं निरवकाशभङ्ग्या रसत्रितयचर्चासम्प्रदायं निरूप्य,   
इदानीं देवीचतुष्टयकथासाक्षात्कारः प्रकाश्यते  
  
प्। १२) 	देवीचतुष्टयोल्लासेन सदैव   
स्वविश्रान्त्यवस्थितिः ॥ ९ ॥  
  
	देवीचतुष्टयं क्षुत्तृडीर्ष्यामननाख्यम् । तत्र च सर्वग्रासनिरत-  
त्वात् क्षुदेव महासंहारः । सर्वशोषकत्वात् तृडेव संहारः । ईर्ष्या   
द्वयप्रथापादिका ग्राह्यग्राहकपरिग्रहग्रथिता स्थितिरूपा । मनना च   
सङ्कल्पविकल्पोल्लासरूपा सृष्टिः । एतद्रूपस्य देवीचतुष्टयस्य च   
ऽउल्लासेनऽ घस्मरसंवित्प्रवाहप्रवृत्त्या प्रथनेन ऽसदैवऽ सर्वकालं   
प्रत्येकं चातुरात्म्येनोद्योगाभासचर्वणालङ्ग्रासवपुषा स्वस्वरूपा-  
वस्थितिः पञ्चमपदातिशायिनी निरवकाशसंविन्निष्ठा स्थितेत्यर्थः ॥ ९ ॥  
	इत्यनेन सूत्रेण देवीचतुष्टयकथाक्रमं प्रकाश्य, इदानीं   
द्वादशवाहचक्ररहस्यं निरूप्यते  
  
द्वादशवाहोदयेन महामरीचिविकासः ॥ १० ॥  
  
मनःसहितं श्रोत्रादिबुद्धीन्द्रियपञ्चकं, तथा बुद्धिसहितं वागादि-  
कर्मेन्द्रियपञ्चकम्, एतदुभयसमूहो ऽद्वादशवाहःऽ ।   
  
प्। १३)	तस्य उल्लासः अहेतुकेन केनापि अतिविशृङ्खलतरधामनिरुत्तरनिस्तर-  
ङ्गपरस्वातन्त्र्यवृत्त्या घस्मरसंवित्प्रवाहः । तेन महामरीचीनां   
निरावरणक्रमेण प्रत्येकस्मिन् प्रवाहे उद्योगावभासचर्वणालङ्ग्रास-  
विश्रान्तिरूपाणां महासंविद्रश्मीनां ऽविकासःऽ नियतानियतचिदचित्-  
प्रथाविगलनेन नित्यविकस्वरस्वभावो महाप्रबोधः सततमविनश्वर-  
तया सर्वत्र सर्वतः सर्वदैव स्थित इति महावाक्यार्थः ॥ १० ॥  
	इत्यकरणसिद्धं सदैव निरावरणपदसमावेशं द्वादशवाहो-  
दयदृशा प्रकाश्य, इदानीं चर्यापञ्चकसम्प्रदायं निरूपयन्ति  
  
चर्यापञ्चकोदये निस्तरङ्गसमावेशः ॥ ११ ॥  
  
	चर्यापञ्चकं त्वनाश्रितावधूतोन्मत्तसर्वभक्ष्यमहाव्यापक-  
स्वरूपम् । तस्य उदयो नियतानियतशक्तिसमूहान्तरोदितो विकासस्वभाव   
उल्लासः । तस्मिन्सति ऽनिस्तरङ्गसमावेशःऽ आणव - शाक्त -शाम्भवोदय-  
रूपसमस्ततरङ्गपरिवर्जितसमावेशलक्षणनिरुत्तरसमावेशधर्मैव   
  
प्। १४)	प्रथत इत्यर्थः । चर्यापञ्चकक्रमं च वितत्य निरूपयामि । तत्र   
अनाश्रिता निराधारत्वात् परमाकाशरूपा श्रोत्रसुषिरप्रदेशगमनेन   
स्वग्राह्यवस्तूपसंहरणाय उद्गता । अवधूता च अनियततया सर्वत्र-  
विहरणदृक्शक्तिमार्गेण स्वसंहार्यस्वीकरणाय उन्मिषिता । उन्मत्ता च   
विचित्तवत्स्वतन्त्रतया ग्राह्यग्राह्यसम्बन्धाविवक्षया स्वविषयग्रह-  
णाय प्रथिता । सर्वभक्ष्या भक्ष्यसंस्कारनिखिलकवलनशीला   
स्वसंहार्यपदार्थग्रसनाय उदिता । सर्वव्यापिका च त्वग्वृत्तिगमनिकया   
निखिलव्यापकत्वात् अशेषस्पर्शस्वीकरणाय उन्मिषिता; - इति   
चर्यापञ्चकोदयः ॥ ११ ॥  
  
	सततसिद्धचर्याक्रमं निरूप्य, इदानीं   
निर्निकेतपरज्ञानप्रकाशावलम्बनेन पुण्यपापनिवृत्तिकथां   
निरूपयन्ति  
  
  
महाबोधसमावेशात्पुण्यपापासम्बन्धः   
॥ १२ ॥  
  
ऽमहाबोधःऽ च ज्ञातृज्ञानज्ञेयविकल्पसङ्कल्पकालुष्यनिर्मुक्तो   
  
प्। १५)	निःशमशमानिकेतनिर्धामधामप्रथात्मकः परतरज्ञानस्व-  
भावः क्रमाक्रमोत्तीर्णत्वात् महागुरुभिः साक्षात्कृतः । तस्य   
ऽसमावेशःऽ अकरणक्रमेण यथास्थितसन्निवेशेन त्यागस्वीकारपरिहार-  
तः सततमुच्युतवृत्त्या तद्रूपेण स्फुरणं । तस्मात्   
ऽमहाबोधसमावेशात्ऽ पुण्यपापयोः शुभाशुभलक्षणकर्मणोर्द्व-  
योः स्वफलद्वयवितरणशीलयोः ऽअसम्बन्धःऽ असंश्लेषः असंयोगश्च   
अनवरतं जीवत एव वीरवरस्य अपश्चिमजन्मनः कस्यचित्सर्वकालमकृत-  
कानुभवरसचर्वणसन्तृप्तस्य भवभूमावेव   
बन्धमोक्षोभयोत्तीर्णमहामुक्तिः करतलामलकवत् स्थितेत्यर्थः ॥ १२ ॥  
  
	स्वस्वरूपप्राप्तिपूर्वकं पुण्यपापतिरस्कारचर्चाक्रममुक्त्वा,   
इदानीं स्वरसिद्धमौनकथामुद्धाटयन्ति  
  
  
अकथनकथाबलेन महाविस्मयमुद्रा-  
प्राप्त्या खस्वरता ॥ १३ ॥  
  
	अकथनकथाबलं गुरुमुखोपदिष्टसम्प्रदायक्रमेण   
  
प्। १६)	मनागिह चर्च्यते । अस्य अकारस्य हतानाहतानाहतहतानाहतहतोत्-  
तीर्णतया चतुर्धोदितरूपस्य कथनं वक्त्राम्नायचर्चासन्निवेशन-  
मित्यकथनम् । तत्र हतस्तावत् कथ्यते - हृत्कण्ठताल्वादिस्थानकरणसं-  
निवेशैर्हतः अकारादिहकारपर्यन्तनानापदार्थावभासकः । अनाहतश्-  
चास्वरमूलोल्लसितपरनादविस्फारस्तन्त्रीमध्यमास्वरसङ्केतक   
आकण्ठकूपान्तादुपचारतः कृतप्रतिष्ठः । अनाहतहतश्च उभयाश्रि-  
तोन्मिषितोऽहतो विश्रान्तशष्कुलीश्रवणगोपनोद्भिन्नप्रथः   
श्रवणयुग्ममध्यवर्त्याकाशात् तत्त्वप्रतिबिम्बतत्त्वदेहतोऽपि हतोऽना-  
हतहतः । अनाहतहतोत्तीर्णश्च महानिरावरणधामसमुल्लसितोऽविकल्प   
ईषच्चलत्तात्मकमहास्पन्दप्रथमकोटिरूपः स्वरः सङ्कोचविकासविर-  
हात् परमविकासरूपः अस्पर्शधर्मानुच्चार्यमहामन्त्रप्रथात्मकः ।   
तथा च अनाहतहतोत्तीर्णो यः स शृङ्गाटकाकारो रौद्रीस्वभावस्तुर्यः ।   
अनाहतहतश्च अनच्ककलात्मकवक्त्रसंस्थानो वामारूपः सुषुप्तः ।   
अनाहतश्च बाहुरूपाम्बिकाशक्तिर्या आगमे   
  
प्। १७) निरूपिता तत्स्वरूपः स्वप्नः । हतश्चायुधाकारो ज्येष्ठास्वभावो   
जाग्रत् । इत्येतच्चतुष्टयस्वभावस्य आद्यवर्णस्य कथनं पारम्पर्य-  
मुखयुक्तिविशेषः । तस्य बलं हतादिरूपत्रयोल्लसितानाहतहतोत्तीर्णराव-  
स्फुरत्तारूपं वीर्यं तेन ऽअकथनकथाबलेनऽ । तत्रैवमकथनं वाक्-  
प्रपञ्चोत्तीर्णमकथनमेव कथनं सङ्क्रमणक्रमेण निर्निकेतस्वरू-  
पावधानं तदेव बलमकृतकस्फारसारम् । तेन सङ्क्रमणं च   
मनागिह वितन्यते । प्राणपुर्यष्टकशून्यप्रमातृनिविष्टाभिमानविगल-  
नेन निस्तरङ्गप्रविकचच्चिद्धामबद्धास्पदो दैशिकवरो निःस्पन्दानन्द-  
सुन्दरपरमशून्यदृग्बलेन कार्यकरणकर्मनिरपेक्षतया यद्यत्किञ्चित्-  
सर्वगतात्मस्वरूपप्रत्तिपत्तौ अवलोकयति तत्तत्परतरचिन्मयमेव सततं   
भवति, - इति नास्त्यत्र सन्देहः । तथा चान्यद्व्याख्यान्तरमाह - कथनं   
तावत् षड्दर्शनचतुराम्नायमेलापक्रमसमूहेषु पूजनक्रमोदितनिय-  
तानियतदेवताचक्रावलम्बनेन स्फुरति ।   
  
प्। १८)	इह पुनः पूज्यपूजकपूजनसं-बन्धपरिहारेण श्रीमद्वातूल-  
नाथादिसिद्धप्रवरवक्त्राम्नायदृशा सततसिद्धमहामरीचिविकास एव   
सर्वोत्तीर्णस्वरूपाविभिन्नः सर्वदैव सर्वत्र विराजते, - इत्यकथनकथा-  
बलं तेन महाविस्मयप्राप्तिर्भवतीति सम्बन्धः । ऽमहाविस्मयःऽ च   
विगतो विनष्टः स्मयो मितामिताहङ्कारदर्पः सर्वोल्लङ्घनवृत्त्या   
स्वरूपानुप्रवेशः । अथ च महाविस्मयः स्वपरभेदविस्मरणात् झटिति   
निरन्तरनिरर्गलखेचरवृत्तिसमावेशः । सैव सर्वमुद्राणां क्रोडीकर-  
णात् ऽमुद्राऽ तस्या मौनपदसमावेशमयता । तया हेतुभूतया   
ऽखस्वरताऽ त्रयोदशकथाकथनसामरस्यात्मकः खस्वरस्तस्य भावः   
सामरस्यप्रथनं भवतीत्यर्थः । खस्वरस्तु खमपि भावशून्यमपि   
स्वेन राति व्याप्नोति स्वीकरोति आदत्ते, - इति खस्वरः ॥ १३ ॥  
  
	षड्दर्शनचातुराम्नायिकसर्वमेलापकथात्रयोदशकथासाक्षात्-  
कारोपदेशभङ्ग्यानुत्तरपदाद्वयतया कस्यचिदवधूतस्य पीठेश्वरी-  
भिर्महामेलापसमये   
  
प्। १९) सूत्रोपनिबद्धो वक्त्राम्न्यायः प्रकाशितः । तस्यैवेह मनाक्   
सतामवबोधार्थमस्माभिर्वृत्तिरियं कृता इति शिवम् ।  
  
  
इति परमरहस्यं वाग्विकल्पौघमुक्तं  
भवविभवविभागभ्रान्तिमुक्तेन सम्यक् ।  
कृतमनुपममुच्चैः केनचिच्चिद्विकासा-  
दकलितपरसत्तासाहसोल्लासवृत्त्या ॥  
  
समाप्तेयं श्रीमद्वातूलनाथसूत्रवृत्तिः ।  
कृतिः श्रीमदनन्तशक्तिपादानाम् ।  
  
  
  
श्रीमत्प्रतापभूभर्तुराज्ञया प्रीतये सताम् ।  
मधुसूदनकौलेन सम्पाद्येयं प्रकाशिता ॥  
  
  
मुक्तबोद्ह इन्दोलोगिचल् रेसेअर्च्ह् इन्स्तितुते©२०११ मुक्तबोध इन्दोलोगिचल् रेसेअर्छ् इन्स्तितुते  अल्ल् रिघ्त्स् रेसेर्वेद्।ए-तेxत्स् मय् बे विएwएद् ओन्ल्य् ओन्लिने ओर् दोwन्लोअदेद् ड़ोर् प्रिवते स्तुद्य्।ए-तेxत्स् मय् नोत्, उन्देर् अन्य् चिर्चुम्स्तन्चेस्, बे चोपिएद्, रेपुब्लिस्हेद्,रेप्रोदुचेद्, दिस्त्रिबुतेद् ओर् सोल्द्, एइथेर् इन् ओरिगिनल् ओर् अल्तेरेद् ड़ोर्म्, wइथोउत्थे एxप्रेस्स् पेर्मिस्सिओन् ओड़् मुक्तबोध इन्दोलोगिचल् रेसेअर्छ् इन्स्तितुते इन् wरितिन्ग्।दत-एन्तेरेद् ब्य् थे स्तड़्ड़् ओड़् मुक्तबोध उन्देर् थे दिरेच्तिओन् ओड़् मर्क् स्। ग्। द्य्च्ज़्कोwस्कि।          