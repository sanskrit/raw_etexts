---
Author:
- umāpatiśivācārya
Catalog number: M00078
Description: Transcribed from theTantrik Texts Series volume  22 of John Woodroffe.
Publication city:
- Calcutta
Publication country: India
Publication year:
- '1944'
Publisher:
- Luzac and Co.
Subjects:
- tantric / āgamic literature
- śaiva
- śaiva-siddhānta
Uniform title: śataratnasaṃgraha
author_iast: umāpatiśivācārya
title: शतरत्नसंग्रह
title_iast: śataratnasaṃgraha

---
  
  
  
  
श्रीः  
  
श्री-उमापतिशिवाचार्यकृत  
  
  
शतरत्नसङ्ग्रहम्  
  
  
वन्दे कुन्देन्दुधवल-दन्तभिन्नान्तरायकम् ।  
दानधारापतद्भृङ्ग-सङ्गीतं कुञ्जराननम् ॥  
श्रीमदभ्रसभामध्ये नित्यमानन्दताण्डवम् ।  
कुर्वाणमुमया देव्या सेव्यमानं शिवं भजे ॥  
  
कालादितत्त्व-परिणामधुरीणमाया-विक्षोभक-स्फुरदनन्तनियोगधुर्यः ।  
शुद्धाध्वजन्मपटुबिन्दुविजृम्भकारि-पाशान् विमोचयतु नः   
परमेश्वरोऽयम् ॥  
  
चिदम्बरे कॢप्तमठः शिवश्रीरुमापतिर्नाम शिवागमज्ञः ।  
स्वयम्भुनिश्वासमतङ्गदेव्यामतं मृगेन्द्रं किरणं पराख्यम् ॥  
  
श्रीदेवीकालोत्तरविश्वसारं   
ज्ञानोत्तरं वीक्ष्य दशापि चैकम् ।  
साराणि सूत्राणि शतं गृहीत्वा  
चकार बन्धं शतरत्नरूपम् ॥  
  
कर्णभूषणयोग्यानामागमज्ञानशालिनाम् ।  
अमीषां शतरत्नानामुल्लेखः क्रियते मया ॥  
  
एषां च सूत्राणां रत्नत्वं राजनाद्भुक्ति-मुक्ति-रागोत्पादकत्वात्   
इष्टविधानाच्च । यथा रत्नत्रये-  
  
राजनात् सर्वतत्त्वेषु रागादेभ्योऽधिकारयोः ।  
रत्नानीष्टविधानाच्च बिन्द्वाद्याः शिवशासने ॥ इति ॥  
  
  
रत्नत्रये त्वेवमुक्तम्:-  
  
राजनात् सर्वतत्त्वेषु रागादेव्योऽधिकारयोः ।  
ईश्वराणां शिवानाञ्च धारणीयतया धिया ॥ ४  
पुंसामप्रतिघोदारमरीचिनिचयेन च ।  
रत्नानीष्टविधानाच्च बिन्द्वाद्याः शिवशासने ॥-रत्नत्रयम् ॥ ५  
  
  
  
इह जगति कलिकालावेशात् आगमार्थे लुप्ते पाषण्डमताभिवृद्धौ   
सत्यां गुरुशिष्यक्रमे च सङ्कीणें स्वशिष्यान् अनुग्रहीतुकामः   
परमकारुणिकोमापतिशिवाचार्यस्तावदखिलागमज्ञानकाण्डसारभूतं   
संसारपाशसन्दानितानां पशूनां पशुत्वनिवृत्ति-शिवत्वाभिव्यक्ति-हेतु-  
ज्ञान-दीक्षास्वरूप-विवेचक-सिद्धान्तनिर्णयं सूत्ररत्नशतं   
सञ्जग्राह । तस्य सङ्ग्रहस्य सद्यो-ज्योतिः पाद-रामकण्ठ-  
नारायणकण्ठाघोरशिवादिव्याख्यानुसारेण   
अस्मद्गुरुसम्प्रदायानुसारेण च व्याख्या क्रियते । सा च व्याख्या का ?  
पदच्छेदः पदार्थोक्तिर्विग्रहो वाक्ययोजना ।  
आक्षेपोक्तिसमाधानं व्याख्यानं पञ्चलक्षणम् ॥ इति ।  
  
तत्र प्रथमं ग्रन्थादावभीष्टदेवता-नमस्कारस्य वस्तु-निर्देशस्य च   
वक्तव्यतयाऽयं सङ्ग्रहकारस्तादर्थ्येन स्वायम्भुवसूत्रं प्रथमं   
गृह्णाति-  
  
शिवं प्रणम्य परमं निधनेशमतः परम् ।  
ज्ञान-दीक्षे प्रवक्ष्यामि ते शृणुध्वं समाहिताः ॥ १  
  
अत्र शिवशब्देन सवार्थज्ञानकर्त्तृत्वलक्षणो विघ्ननिनाशहेतुरशिवापहः   
पशूनां च शिवप्रदः अप्रमेयत्वादिरूपः शान्त्यतीतः परमेश्वरः   
प्रतिपाद्यते । यथा तत्रैव -  
  
अप्रमेयमनिर्देश्यमनौपम्यमनामयम् ।  
सूक्ष्मं सर्वगतं नित्यं ध्रुवमव्ययमीश्वरम् ॥  
अप्रमेयमनन्तत्वादनिर्देश्यमलक्ष्यतः ।  
अनौपम्यमसादृश्याद् विमलत्वादनामयम् ॥  
सूक्ष्मं चानुपलभ्यत्वाद् व्यापकत्वाच्च सर्वगम् ।  
नित्यं कारणशून्यत्वादचलत्वाच्च तद् ध्रुवम् ॥  
ॐकारात्मतया भाति शान्त्यतीतः परः शिवः । इति ।  
  
रत्नानि यथा लोके राजन्ते महार्घतया प्रकाशन्ते । समीपवर्त्तिनाञ्च   
रागमुत्पादयन्ति । पुरुषैश्चावयवैर्धार्यन्ते । दौप्तिमन्तीष्टविधायीनि   
च भवन्ति । तथा बिन्द्वादयः पदार्थाः सर्वेषु शक्त्यादिषु तत्त्वेषु   
उपादानतयाऽधिष्ठातृत्वेन च प्रकाशन्ते ईश्वराणामनन्तादीनां   
शिवानां च सदाशिवादिपदस्थानामात्मनामेभ्यो हेतुभूतेभ्यो   
यथास्वमधिकारयोरनुग्राह्यानुग्राहकत्वरूपयोः सदा रागो भवति ।   
पुरुषाणां  चैते धिया ध्येयतया धार्यन्ते । अप्रतिहत-विलक्षणतेजसो   
भुक्तिमुक्त्याख्याभौष्टप्रदायिनश्च भवन्ति । तस्मादेतेऽपि शिवशास्त्रे   
रत्नानि प्रोच्यन्त दूत्यध्याहारः । अप्रतिहतविलक्षणतेजस्त्वया   
चैषामतिशयं दर्शितम् ।-रत्नत्रयोल्लेखिनी पृ० ३  
  
  
  
मुक्तात्मनामप्येतल्लक्षण-लक्षितत्वात् तेषामपि नमस्कार्यत्वं स्यात्,   
तन्मा भूदिति तस्य विशेषणतया परमपदमुक्तम् । परमः अनादिसिद्ध   
इत्यर्थः । मुक्तात्मनां तु तत्प्रसादलब्ध-शिवत्वयोगितया ततो वैषम्यम् ।   
तदुक्तमाचार्यैः -  
  
मुक्तात्मानोऽपि शिवाः किन्त्वेते तत्प्रसादतो मुक्ताः ।  
सोऽनादिमुक्त एको विज्ञेय----------इति । [तत्त्वप्रकाशः - ६]  
  
तादृशं शिवं नमस्कृत्य । अतः परं शिवप्रसाद-विधूत-  
बन्धनमाविर्भूतसर्वार्थज्ञानक्रियं सर्वानुग्राहकं स्वगुरुं   
निधनेश-नामानं तन्त्रावतारकं  रुद्रं च प्रणम्येति सम्बन्धः ।   
तदुक्तं कामिके-  
  
निधनेशात् स्वयम्भूतं त्रिकोट्यर्धेन सम्मितम् ।  
निधनेशात् स्वयम्भूतं श्रुतवान् नलिनोद्भवः ॥ इति । (१।५९)  
  
अत्र स्वयम्भूतशब्देन स्वायम्भूव आगम उच्यते । ज्ञानदीक्षे   
प्रवक्ष्यामीति । ज्ञानं च दीक्षा च ज्ञानदीक्षे इति द्वन्द्वसमासः ।   
प्रवक्ष्यामि प्रकर्षेण वक्ष्यामीति प्रतिज्ञावचनमिदम् । अनया   
ज्ञानप्रतिज्ञया पत्यादिपदार्थानामपि तज्ज्ञेयानामर्थात्   
प्रतिज्ञासिद्धिः । द्वन्द्वनिर्देशश्च द्वयोरपि प्राधान्यज्ञापनार्थः ।   
कस्यचिज् ज्ञानं प्रधानं, कस्यचिद् दीक्षेति दीक्षाव्याख्या । तयोः   
कर्तुराचार्यस्य ज्ञानं प्रधानम्, मुमुक्षोस्तु दीक्षेति । ज्ञानदीक्षयोः   
पतिपदार्थेऽन्तर्भावेण तन्त्रार्थसारतया प्रवक्ष्यामीति प्रतिज्ञा कृता ।   
ततः स्वयं शिवशक्तिनिपाताच्छिवदीक्षया संस्कृतान्   
ज्ञानार्थिनोऽधिकारयोग्यान् बालखिल्यान् षष्टिसाहस्रसङ्ख्याकान् ऋषीन्   
समाधायावस्थापयति-ते शृणुध्वं समाहिता इति । ते प्रकृते ज्ञानदीक्षे   
समाहितमनसो भूत्वा शृणुध्वमित्यर्थः । अनेन प्रथमसूत्रसङ्ग्रहेण   
सङ्ग्रहकारेणऽप्यनेन देवगुरुनमस्क्रिया -प्रतिज्ञा-  
स्वशिष्यसावधानावस्थापनानि कृतानीति बोध्यम् । अध्यापकस्य   
बोध्यबोधकलक्षणः परादिकः पञ्चविधः सम्बन्धः । तत्र शिव-सदा-  
शिवयोः सम्बन्धः परः, सदाशिव-निधनेशयोर्महान्, निधनेश-  
स्वयम्भुवोर्दिव्यः, स्वयम्भु-बालखिल्यानां दिव्यादिव्यः, बालखिल्य-  
मनुष्याणामदिव्य इति पञ्चविधः सम्बन्धः परादिको बोद्धव्यः ।   
तथोक्तम्-  
  
परो महांस्तथा दिव्यो दिव्यादिव्यस्तथैव च ।  
अदिव्यश्चेति पञ्चैते सम्बन्धाः परिकीर्तिताः ॥  
  
अस्य सङ्ग्रहस्य तु ज्ञानादिर्विषयः । तज्ज्ञानं फलम् । ज्ञान-दीक्षयोरस्य   
च प्रतिपाद्य-प्रतिपादकभावः सम्बन्धः ।   
  
   
  
दीक्षितास्त्वधिकारिण इति विषय-प्रयोजन-सम्बन्धाधिकारिणो ज्ञेयाः ॥ १ ॥  
  
अथात्म प्रतिज्ञातयोर्ज्ञानदीक्षयोः प्रतिपाद्य-प्रतिपादकभाव-सम्बन्ध-  
प्रयोजन-निर्देशक-तया रौरवस्वायम्भुवस्यादिमं सूत्रं सङ्गृह्णाति -  
  
अथाऽऽत्म-मलमायाख्य-कर्मबन्ध-विमुक्तये ।  
व्यक्तये च शिवत्वस्य शिवाज् ज्ञानं प्रवर्तते ॥ २  
  
	अथ चिच्छक्तिसन्निरोध-कर्त्रधिकारक्षयाभिमुखभावादनन्तरम् ।   
आत्ममलमायाख्यकर्मबन्धविमुक्तये-आत्मनामणूनां मलरूपो   
मायारूपः कर्मरूपो यस्त्रिविधो?बन्धस्तद्विमोचनाय । शिवत्वस्य व्यक्तये   
च शिवभावप्रकाशनाय च । शिवात् परमशिवात् ज्ञानं प्रवर्त्तते उत्पद्यत्   
इत्यर्थः । इदञ्च मूलसूत्रं, तन्त्रार्थ-निरूपकत्वादथ-  
शब्दाद्यलङ्कृतत्वाच्च । तथा मृगेन्द्रे-  
  
यत्र बीजमिवारूढो महातन्त्रार्थपादपः ।  
आभाति मूलसूत्रं तदथ शब्दाद्यलङ्कृतम् ॥ इति ?  
  
अत्रात्मनो व्यापकस्य शिवत्वसन्निरोधको मलः । तेन प्रतिबद्धशिवत्वोऽसौ   
नोपायं बिना ज्ञेयं कृत्यं वा ज्ञातुं कर्त्तु वा शक्नोति । तस्य हि   
भोगोपायापेक्षस्य मायाख्यो बन्धः कलादिकः प्रतिपाद्यते । माया   
जगद्योनिः । तदाख्यो बन्धो यः स तथाख्यायते । भोगसाधनोपेतस्य   
भोगाभिप्रेतस्य भोग्यं कर्म धर्माधर्मसमाख्यातमिति । अयमात्मनो   
मलादिकस्त्रिविधो बन्धः । यतो हि अनेन युक्तस्य न सर्वत्र युगपत् शिवत्वं   
प्रकाशते । तस्यात्मनोस्मात् त्रिविधाद् बन्धाद् विमुक्तये शिवत्वव्यक्तये च   
शिवाद्नुजिधृक्षोर्ज्ञानं प्रवर्त्तते । पशुभ्यः पाशेभ्यश्च यज् ज्ञानं   
प्रवर्त्तते, तत् पशुरूपव्यञ्जकत्वात् पाशरूपत्वाच्च प्रत्युत पाशानां   
द्रढिमानं जनयति ।  
  
? तत्त्वप्रकाशादिषु ग्रन्थेषु ऽअर्थपञ्चकं पाशऽ दूत्यादिना मल-  
कर्म-स्थूलसूक्ष्ममाया-पाशानुग्राहकशिवशक्तीनां   
पञ्चानामर्थानां बन्धत्वमभिहितम्, अत्र तु त्रैविध्यमिति कथं न   
विरोध इति नाशङ्कनीयम् । मलकर्ममायाख्यातां * *?नां जडानां   
स्वकार्यकरणासाम्मर्थ्यात् तदनुग्राहकतया स्वीकृतायाः   
परमेश्वरशक्तेः गौणपाशत्वात् स्थूलसूक्ष्मभेदभिन्नाया मायाया   
एकत्वविवक्षया च बन्धत्रैविध्योपपक्तेः ।  
  
? मुद्रितभागे मृगेन्द्रे श्लोकोऽयं नोपलभ्यते ।  
  
   
  
शिवस्तु पशुपाशविलक्षणः पाशप्रतिपक्षभूतः सकलसामर्थ्योपचितः,   
तस्माद्यज् ज्ञानं प्रवर्त्तते, तत् पाशानां निवृत्तये पर्याप्तं दृढं च ।   
समानजातीयस्य प्रतिबद्धशक्तिकस्य समानजातीयमेवाप्रतिबद्धशक्तिकं   
शक्तिव्यञ्जकम् । शिवश्चात्मनः समानजातीयः तस्य   
प्रतिबद्धशिवत्वस्याप्रतिबद्धशिवत्वोऽसौ शिवत्वव्यक्तये सत् ज्ञानं   
प्रवर्त्तयतीति युक्तम् । अत्र च ज्ञानपदेन शिवशक्तिवाचकेन अवबोधरूपं   
दीक्षारूपं च द्विविधमपि सङ्गृहीतम् ।  
  
	ननु दीक्षायां कथं ज्ञानरूपत्वमिति चेत् ? उच्यते । यथा   
सवितुर्गभस्तिरर्थप्रकाशको दाहमपि कुर्वन् प्रकाशरूपतां न जहाति   
उभयरूपोऽपि प्रकाश इत्युच्यते । तत्रापि ज्ञानरूपतां न जहाति ।   
तेनोभयरूपं ज्ञानमित्युक्तं ।  
  
	मल-मायाख्य-कर्मबन्धयुक्तत्वम् अनुग्राह्यलक्षणम् । एतद् व्यस्तं   
समस्तं ? च विवक्षितम् । केषाञ्चिन्मलयुक्तानामनुग्रहः ।   
केषाञ्चिन्मलकर्मयुतानाम् । केषाञ्चिन्मलमायाख्ययुतानाम् ।   
केषाञ्चिन्मलमायाकर्मयुतानामनुग्रहः । कुत एतद् व्यस्तं समस्तं च   
विवक्षितमिति । यतः अकलानामपि शोध्यत्वं बोध्यत्वं च वक्ष्यति । ते च   
अकला द्विरूपा विज्ञानाकलाः प्रलयाकलाश्च । तेषामुभयेषामपि   
मायाख्यस्तावन्नास्ति । विज्ञानाकलाः क्षीणकर्माणः । तेषामपि ये   
निरधिकारेणानुग्रहेणानुगृहीतास्ते शिवतुल्या भवन्ति । ये   
साधिकारेणाऽनुगृहीतास्ते मायातीता विद्याविद्येश्वरा भवन्ति ।   
मलमायाख्ययुक्तानामपि अनुग्रहः सम्भविष्यति । कुतश्चिदुपायात् क्षीणे   
कर्मणि मायाख्यो बन्धः स्वकारणे प्रलयं याति । तस्य च   
प्रलयाभिमुख्यकाल एव कदाचित् परमेश्वरशक्तेरनुग्रहः,   
प्रवृत्तिकालस्यानियतत्वात्; आत्मनोऽपि   
चिच्छक्तिसन्निरोधकर्त्रधिकारक्षयाभिमुख्यकालस्य नियतत्वात् तदनुग्रहो   
भवत्येव । अस्मदादीनां मायादिमण्डलस्थानां च   
विद्याविद्येश्वराणां च मलमायाख्यकर्मबन्धप्रहाणमनुग्रहः,   
यतस्तेषामपि मायादिमण्डलस्थानां विद्याविद्येश्वराणां   
कलादियुक्तानां भोगभुजां सतामनुग्रहः । इदं तर्हि शिवाज्ज्ञानं   
प्रवर्त्तत इति अनुग्रहोपायलक्षणमव्यापकं, इच्छामात्रेणापि   
केषाञ्चिदनुग्रह इष्यते । सा चेच्छा ज्ञाने अव्याप्तेति चेत् ? न । इच्छापि   
शिवशक्तिरेव । सा च दानक्षपणलक्षणत्वात् दीक्षान्तः पततीति   
बोधरूपत्वात्यागाच्च ज्ञानमित्यनेन व्याप्यत एवेति ।  
  
? व्यस्तं समस्तमिति । तथाचीक्तं तत्त्वप्रकाशे -  
  
पशवस्त्रिविधा ज्ञेया विज्ञानप्रलयाकलाः सकलाः ।  
मलयुक्तस्तवाद्यो मलकर्मयुतो द्वितीयश्च ॥ १ । ८  
मलमायाकर्मयुतः सकल॥॥॥।। इति ।  
  
  
  
 	नन्वेवं ज्ञानस्यैव निवृत्ति-तत्त्वाभिव्यक्तिहेतुतया क्रियादि-  
योगचर्याणामानर्थक्यं प्राप्तमिति चेद् । वाढम् । तथापि चर्या-क्रिया-  
योगानां विद्यातत्त्वादिक्रमेण शिव-सालोक्य-सामीप्य-सारूप्य-  
सम्पादनद्वारा शिवसायुज्यदायकज्ञानहेतुत्वेन वैयर्थाद्यभावात् ।   
यथा देवी-कालोत्तरे-  
  
ज्ञानोत्पत्तिनिमित्तं तु क्रियाचर्याः प्रकीर्त्तिताः ।  
तथाच सुप्रभेदे-योगाभ्यासं ततः कृत्वा ज्ञानं तत्र तदाभ्यसेत् ।  
तदाऽज्ञानान्धकारं च ज्ञानदीपेन नाशयेत् ॥  
  
शिवज्ञानबोधसङ्ग्रहे-  
  
अथचर्या-क्रिया-पादं योगपादं तथैव च ।  
ज्ञानपादं क्रमाच्चैव शिवेन परिभाषितम् ॥  
एतच्चतुर्विधं मार्गं सालोक्यादि-फलप्रदम् ।  
  
सुप्रभेदे-  
  
सालोक्यं चैव सामीप्यं सारूप्यं सायुज्यकं तथा ।  
  
अत्र चर्यादि-चतुष्टयेऽपि दीक्षायाः अधिकारसम्पादकतया साम्येऽपि   
ज्ञानफलसायुज्यरूपोर्ध्वगतिसम्पादकतया ज्ञानेन   
समप्राधान्यमुक्तम् । तथा वक्ष्यति सङ्ग्रहकारः -  
  
यस्मात् प्रवितताद् बन्धात् परसंस्थानिरोधकात् ।  
दीक्षैव मोचयत्यूर्ध्वं शैवं धाम नयत्यपि ॥ इति ।  
  
अत्र च दीक्षाभेदः क्रियाकरणमण्डने प्रदर्शितः -  
  
निर्वी(र्वि)शेषकृता तूषाधिकरणाचार्यस्थितेनाऽमुना  
साधारा तु चतुर्विधा सह बिना बीजाधिकारक्रमात् ।  
द्वेधाद्या शिवलोकधमभजनात् तत्रादिमा भौतिकी   
नैष्ठिक्यप्यपरा तु जातिचरिता त्यागात् कृता संस्क्रिया ॥  
  
निर्बीजा द्विविधा नृणाममृतदा सद्यश्चिरेणापि या   
नित्याद्याश्रयवजनात् तु सदधिकाराधिकारोज्झिता ।  
साधारेति चतुर्विधा पुनरियं ज्ञानक्रियाभ्यां द्विधा  
ज्ञानी ज्ञानवतां क्रिया त्वविदुषां या चक्षुषीपूर्विका ॥ इति ॥ २  
  
अथ ज्ञानपदोपात्तदीक्षारूपाद् व्यतिरिक्तज्ञानस्य द्वैविध्यं   
देव्यामतसूत्रेण सङ्गृह्णाति -  
  
ज्ञानं द्विविधमाख्यातं परं चैवापरं स्मृतम् ।  
परं चैवावबोधाख्यमपरं शास्त्रमुत्तमम् ॥ ३ ॥  
  
  
  
 	तत्र परापरभेदेन ज्ञानं द्विविधम् । परमवबोधरूपम् । अपरं   
कामिकादि-तन्त्ररूपमित्यर्थः । तथा सात्वतसंहितायाम् ।  
  
ज्ञानं शिवं परं बोधमपरं तन्त्रसञ्ज्ञितम् । इति ।  
  
अवबोधरूपं ज्ञानं च शिवस्य शक्तिरेव । सा च द्विविधा समवायवर्त्तिनी   
परिग्रहवर्त्तिनी चेति । तत्र समवायवर्त्तिन्यपि द्विविधा बोधरूपा क्रियारूपा   
चेति ।  तत्र बोधरूपा सर्वार्थपरिच्छेत्त्री । क्रियारूपापि द्विविधा ।   
अनुग्रहपरूपा  तिरोभावरूपा चेति । तथा चोक्तम् -  
  
अनुग्रह-तिरोभावौ द्वौ धर्मौ हि सदाशिवे । इति ।  
  
अत्र परावबोधरूपं   
ज्ञानमपरज्ञानरूपशब्दारूढमेवार्थेषु प्रवर्त्तते । नन्विदं   
ज्ञानं दीक्षायाः फलम्, अतः कथं   
ज्ञानदीक्षयोनुग्रहोपायतासाम्यमुक्तम् ? सत्यम् । किन्तु ज्ञानमाचार्यं   
साध्यं साधनं च ज्ञापयति । स च तस्माद्   
विदितसाध्यसाधनोऽनुग्राह्याणां साध्यसिद्धये साधनं प्रयोक्तुं   
शक्नोति । सर्वत्र च मुक्तिवादिनो मुक्तिसिद्धये ज्ञानमेव प्रतिजानीते । न   
चानुष्ठानं विन्नासौ भवितुमर्हति । यत्रापि च ज्ञानादेवेति, तत्रापि च   
साधनानुष्ठानमवश्यम्भावीति । तस्माद् ज्ञानदीक्षयोरुभयोरपि   
समानतयाऽनुग्रहोपायत्वं पूर्वसूत्रोक्तमुपपन्नम् ॥ ३ ॥  
  
अथावबोधरूपस्य परज्ञानस्य दर्शनात्मताप्राप्तिक्रमं   
मृगेन्द्रसूत्रेणदर्शयति -  
  
सृष्टिकाले महेशानः पुरुषार्थ-प्रसिद्धये ।  
विधत्ते विमलं ज्ञानं पञ्चस्रोतोऽभिलक्षितम् ॥ ४ ॥  
  
सृष्टिकाले सर्गारम्भे महेशानः परमेश्वरः पुरुषार्थप्रसिद्धये   
पुरुषार्थस्य परापरमुक्तिभुक्त्यात्मनः सम्प्राप्त्यर्थम् । विमलमिति ।   
अवबोधात्मनो नादरूपत्वेन प्रथमं प्रसृतत्वाद्गृहीतोपाधिभेदम् ।   
पञ्चस्रोतोभिलक्षितं पञ्च  च तानि स्रोतांसि पञ्चस्रोतांसि ऊर्ध्व-पूर्व-  
दक्षिणोत्तर-पश्चिमाननानि अभितः समन्तात् लक्षितं प्रसृतत्वेन लक्षितम् ।   
सदाशिवरूपेण कामिकादिभिन्नदर्शनात्मतां प्राप्तमिति यावत् । तादृशं   
ज्ञानं शास्त्ररूपं विधत्ते निर्मिमीते । निष्कलाच्छिवात् अवबोधरूपं   
ज्ञानमेव प्रथमं नादरूपत्वेन प्रसृतम् । पश्चात् सदाशिवरूपात्   
तन्त्राकारतां प्राप्तमित्यर्थः । तदुक्तं पौष्करे -   
  
अदृष्टविभवाच्छान्ताच्छिवात् परमकारणात् ।  
नादरूपं विनिष्क्रान्तं शास्त्रम् ॥॥॥ ॥ इति ॥  
  
   
  
तत्रैव-  
  
सदाशिवोऽपि भगवान् नादरूपतयागतम् ।  
षट्पदार्थमयं ज्ञानमनेकच्छन्द एव तत् ॥  
  
ननु निष्कलशिवस्य वागिन्द्रियादिरहितस्य कथं नादोत्पादकत्वमिति चेत् ? न ।   
इन्द्रियादि-रहितस्यापि अयस्कान्तस्य लोहाकर्षणसामर्थ्यवच्छिवस्यापि   
तत्समर्थ्योपपत्तेः ।  
  
तदुक्तं पराख्ये-  
  
सन्निधानेन यस्याऽस्मिन् सर्वकार्यस्य सम्भवः ।  
अक्षहीनेऽपि समर्थ्यं दृष्टन्तत्कर्षणात्मनि ॥  
सामर्थ्यं तद्वदीशस्य सर्वकृत्ये निसर्गजम् । इति ।  
  
पौष्करे च -  
  
वागीन्द्रियानपेक्षस्य शक्तिः सर्वत्र निःसृता ।  
अत्यन्तविमलत्वेन तया वक्ति किमद्भुतम् । इति ।  
  
तथा किरणे -  
  
निष्कलः किन्न कल्योऽसौ यद्वाकल्यः कथं जगत् ।  
यथाऽत्र कुरुते शक्त्या तथा शास्त्रं न किं प्रभुः ॥ इति ।  
  
अत्र शास्त्रशब्दनिर्वचनम् -  
  
शुद्धात्मनां हितं शास्त्रं त्रायते यद् भवार्णवात् ।  
तच्छासनपरित्राणाच्छास्त्रमित्यभिधीयते ॥  
  
	तत्र लौकिक-वैदिकाध्यात्मिकातिमार्गिक-मान्त्रिकभेदेन सदाशिवस्य   
प्रतिमुखं  पञ्चविधभिन्नानि पञ्चविंशतिस्रोतांसि भवन्ति ।   
तेष्वेवान्तर्गतं सकलं वाङ्मयं शास्त्रजालम् । तथा कामिके-  
  
लौकिकं वैदिकं चैव तथाध्यात्मिकमेव च ।  
अतिमार्गं च मन्त्राख्यं तन्त्रभेदमनेकधा ॥  
सद्योवाम-महाघोर-पुरुषेशानमूर्त्तयः ।  
प्रत्येकं पञ्चवक्त्राः स्युस्तैरुक्तं लौकिकादिकम् ॥  
पञ्चविंशतिभेदेन स्रोतोभेदः प्रकीर्त्तितः ।  
एष्वेवान्तर्गतं वस्तु वाङ्मयं वस्तुवाचकम् ॥  
  
तथा सोमसिद्धान्ते -  
  
पञ्चधा लौकिकं तन्त्रं तथा तन्त्रं च वैदिकम् ।  
  
   
  
तन्त्रमाध्यात्मिकं तद्वदतिमार्गं तथैव च ॥  
तथैव मन्त्रतन्त्राख्यं तेषु यद् बहुधेरितम् । इति ।  
  
	एतल्लौकिकादिस्वरूपं सर्वात्मशम्भुकृत-सिद्धान्तदीपिकायां   
प्रपञ्चितमिह ग्रन्थ-गौरव-भयान्न लिखितम् । तत्रैवाऽवधार्यताम् । तत्र   
मान्त्रिकं पञ्चविधमपि क्रमेण ऊर्ध्वपूर्व-कुबेर-वरुण-याम्य-  
सम्बन्धात् मुक्तिप्रदसिद्धान्त-सर्वविषहरणगारुड-सर्ववशीकरण-वाम-  
भूतग्रहनिवारकभूततन्त्र-शत्रुक्षयकरभैरव-सञ्ज्ञकम् । तथा   
कामिके-  
  
तथैव मन्त्रतन्त्राख्यं सदाशिवमुखोद्भवम् ।  
सिद्धान्तं गारुडं वामं भूततन्त्रञ्च भैरवम् ॥  
ऊर्ध्व-पूर्व-कुबेरा-प्य-याम्य वक्त्राद् यथाक्रमम् ।  
  
एतानि सिद्धान्तादीनि कामिके यथा-  
  
सामान्यञ्च विशेषञ्च शैवं वैशिष्टिकं वचः ।  
  
अत्र च शास्त्ररूपज्ञाने वेदादिज्ञानमपरम् । सिद्धान्तज्ञानं परम् ।   
सिद्धान्तज्ञानेऽपि शिवज्ञानं परम् । रुद्रज्ञानमपरम् । शिवज्ञानमपि   
प्रवक्तृक्रमादाद्यजनकक्रमाच्च परापरत्वमादध्यात् । एवं   
रुद्रज्ञानमपि । तथा उपभेदानामपि परापरत्वमिति परापरभेदा   
बोध्याः । एवं शब्दरूपज्ञानवत् अवबोधरूपज्ञानस्यापि   
शुद्धमार्गाऽशुद्धमार्ग-शिव-सदाशिव-पशु-माया-  
प्रकाशकत्वादिभिः परापरभेदा मन्तव्याः । तथा   
दीक्षारूपज्ञानस्यापि नैष्ठिक-भौतिक-निर्बीज-सबीज-शिवधर्मि-  
लोकधर्म्यादिभिः परापरभेदा ऊहनीयाः । उक्तं स्वायम्भुवे-  
  
तदेकमप्यनेकत्वं शिववक्त्राम्बुजोद्भवम् ।  
परापरेण भेदेन गच्छत्यर्थप्रतिश्रयात् ॥  
  
तथा कामिके-  
  
आदावभूद् द्विधा ज्ञानमधिकारिविभेदतः ।  
परापरेण भेदेन पतिपश्वर्थदर्शकम् ॥  
शिवप्रकाशकं ज्ञानं शिवज्ञानं परं स्मृतम् ।  
वेदाद्यपरविज्ञानं पशुपाशार्थदर्शकम् ॥  
यथा विलक्षणं चक्षुः क्षपायां श्वबिडालयोः ।  
तथा विलक्षणं ज्ञानमेवमेतत् परापरम् । इति ।  
  
	सिद्धान्तज्ञानं कामिकादीनि प्रणवाद्यंशुपर्यन्तानि प्रणीतानि   
यानि तानि शिवभेदाभिधेयानि शिवाधिकरणज्ञानं शिवभेद इत्युच्यते ।   
विजयादीन्यष्टादशसङ्ख्यातानि तन्त्राण्यनादिरुद्रादिरुद्राणां   
यान्यभिहितानि तानि रुद्रभेदाभिधेयानि रुद्राधिकरणज्ञानं रुद्रभेद   
इति ।   
  
  
  
अत एव रुद्रात्मभिन्नमष्टादशसङ्ख्यकमिति शिवरुद्रात्मकं   
तन्त्रमष्टाविंशतिसङ्ख्यकम् ।  
  
स्वायम्भुवे-  
  
चिन्तामणिरिवात्राऽसौ स्थितः सर्वस्य कारणम् ।  
एकमेव शिवज्ञानं विभिन्नं दशधा पुनः ॥  
तथाष्टादशधाभिन्नं भेदान्तरविसर्पितम् ।  
  
श्रोतृभेदो मुकुटतन्त्रे वर्णितः -  
  
श्रोतारः शिवभेदानां पारम्पर्यास्त्रयस्त्रयः ।  
द्वौ द्वौ तु रुद्रभेदानां षष्टिरुक्ता षडुत्तरा ॥  
  
तद्भेदः किरणे प्रपञ्चितः -  
  
सृष्ट्यनन्तरमेवेशः शिवान् सृष्ट्वा दशात्मजान् ।  
ज्ञानमेवं विभज्यैकं तेषां तत्सङ्ख्ययाऽवदत् ॥  
कामिकं प्रणवाख्यस्य सुधाख्यस्य तु योगजम् ।  
दीप्ताख्यस्यापि चिन्त्यं तु कारणाख्यस्य कारणम् ॥  
अजितं सुशिवाख्यस्य ईशस्यापि सुदीप्तकम् ।  
सूक्ष्मं तु सूक्ष्मसञ्ज्ञस्य कालस्यापि सहस्रकम् ॥  
सुप्रभेदं गणेशस्य ह्यंशुसञ्ज्ञस्य चांशुमान् ।  
एवं प्राथमिकं प्रोक्तं पुनरन्यो गुरुक्रमः ॥   
प्रणवात् त्रिकलः प्राप्तः कामिकं त्रिकलाद्धरः ।  
सुधाख्याद् योगजं तन्त्रं भस्मसञ्ज्ञस्ततः प्रभुः ॥  
दीप्ताद्रुद्रात् तु चिन्त्यं च गोपतिश्च ततोऽम्बिका ।  
कारणं कारणाच्छर्वस्ततः प्राप्तः प्रजापतिः ॥  
अजितं सुशिवात् प्राप्त उमेशोऽप्यच्युतस्ततः ।  
ईशाद् दीप्तं त्रिमूर्त्तिस्तु ततः प्राप्तो हुताशनः ॥  
सूक्ष्मं सूक्ष्माद् भवः प्राप्तस्तस्मात् प्राप्तः प्रभञ्जनः ।  
कालसञ्ज्ञात् सहस्राख्यं भीमो धर्मस्ततः खगः ॥  
गणेशात् सुप्रभेदाख्यं त्वविघ्नेशस्ततः शशी ।  
अंशुमच्चांशुज्ञात् तु प्राप्तो ह्यग्रस्ततो रविः ॥  
  
  
  
एवमेते शिवाः ख्याताः शिवभेदा दशाद्यके ।  
दशाष्टसङ्ख्ययाऽप्यन्यो रुद्रभेदः परो मतः ॥  
दशाष्टसङ्ख्यया रुद्रान् पूर्वमुत्पाद्य बुद्धिमान् ।  
शिवस्तत्सङ्ख्ययैवेह पुनस्तान् बोधयत् खगः ॥  
रुद्रस्याऽनादिसञ्ज्ञस्य विजयं तन्त्रमुत्तमम् ।  
पारमेशं महातन्त्रं श्रीरूपस्य प्रभाषितम् ॥  
निश्वासं यद् दशार्णस्य प्रोद्गीतं नाम शूलिनः ।  
मुखबिम्बं प्रशान्तस्य बिन्दोः सिद्धमतो मतम् ॥  
शिवनिष्ठस्य सन्तानं सिंहं सौमस्य चोदितम् ।  
चन्द्रहासमनन्तस्य भद्रं सर्वात्मतो मतम् ॥  
निधनस्य स्वयम्भूतं विरजं तेजसः स्मृतम् ।  
कौरव्यं ब्रह्मणेशस्य शिवाख्यस्य च माकुटम् ॥  
किरणं देवपितुः ख्यातं ललितं चालयस्य तु ।  
आग्नेयं यच्च तद् व्योम्नः शिवस्यापि पुनः परम् ।  
एते  जाताः सहज्ञाने शिवदेहात् पुनः शृणु ॥  
प्राप्तश्चानादिसञ्ज्ञात् तु विजयं परमेश्वरः ।  
श्रीरूपात् पारमेशं तु प्राप्तोऽस्मादुशना मुनिः ॥  
दशाक्षराच्च निश्वासं सम्प्राप्ता शैलसम्भवा ।  
प्रोद्गीतं रुद्रसञ्ज्ञात् तु कचाख्यो मुनिसत्तमः ॥  
प्रशान्तो मुखबिम्बन्तु दधीचिर्नाम यो मुनिः ।  
बिन्दुसञ्ज्ञाच्च यत् सिद्धं प्राप्तश्चण्डेश्वरो गणः ॥  
शिवनिष्ठाच्च सन्तानं सम्प्राप्तो हंसवाहनः ।  
नारसिंहं तु यत् सौम्यान् नृसिंहः प्राप्तवान् महान् ॥  
अनन्ताच्चन्द्रहासं तु प्राप्तो देवपुरोहितः ।  
भद्रं सर्वात्मदेवात् तु वीरभद्रो महागणः ॥  
स्वायम्भुवं तु निधनात् सम्प्राप्तः पद्मसम्भवः ।  
विरजं तेजसः प्राप्तः प्रजारक्षणतत्परः ॥  
कौरव्यं ब्रह्मणेशात् तु सम्प्राप्तो नन्दिकेश्वरः ।  
 ईशानात् मुकुटं प्राप्तो महादेवो ध्वजाश्रयः ॥  
किरणं देवपितृतः प्राप्तः संवर्तको मुनिः ।  
आलयाल्ललितं प्राप्तो रुद्रो भैरवरूपवान् ॥  
आग्नेयं व्योमसञ्ज्ञात् तु सम्प्राप्तो हुतभुक् पुनः ।  
तन्त्रभेदो मया प्रोक्तश्चात्र सङ्क्षिप्तलक्षणः ॥  
येषु भेदेषु यो भेद उपभेदः स उच्यते ।  
भेदोऽयमुपचारेण कल्पितः स यतस्ततः ॥  
फलभेदो न कल्प्योऽत्र ज्ञानभेदः प्रकल्प्यते ।  
  
इदं ज्ञानं क्रमेण सदाशिवानन्त-श्रीकण्ठमुनिगण-परम्परया   
भूमौ प्रवर्त्तते ।  
  
तथा-  
अनुष्टुप्छन्दसा पूर्वं निबद्धं बहुकोटिभिः ।  
सदाशेवेन देवेन ततोऽनन्तेन धीमता ॥ ?  
  
पौष्करे-  
तेनोक्तं परमेशेन श्रीकण्ठाय महात्मने ।  
श्रीकण्ठादृषयो लब्धास्तेभ्यो लब्धाः सुमानवाः ॥  
  
एतन्महातन्त्रं चतुष्पादात्मकं भवति । तथा मृगेन्द्रे-  
  
त्रिपदार्थं ? चतुष्पादं महातन्त्रं जगत्पतिः ॥ इति ॥ ४ ॥  
  
अन्यशब्दरूपस्य ज्ञानस्योन्मुखे विरसत्वेऽपि परिणामसुखतया   
भेषजवत् तस्य ग्राह्यत्वमिति प्रतिपादयितुं पराख्यसूत्रेण तस्य   
भेषजत्वनिरूपणं करोति-  
  
ज्ञानमेतच्छिवक्ष्मोत्थं सङ्गृहाणात्मभेषजम् ।  
परिणामसुखं स्वादु विशेषगुणदर्शकम् ॥ ५ ॥  
  
	आत्मभेषजमेतज् ज्ञानं सङ्गृहाण । गृह्यतामित्यर्थः । औषधस्य   
सर्वस्य भूम्युद्भवत्वात् अस्य ज्ञानरूपौषधस्यापि उत्पत्तिभूमिं   
दर्शयति-शिवक्ष्मोत्थमिति । शिव एव क्ष्मा भूमिः, तदुत्थं   
तदुत्पन्नमित्यर्थः ।  
  
? मातङ्गपारमेश्वरे त्वेवमुक्तम्-  
  
अनुष्टुप्छन्दसा पूर्वं निबद्धं कोटिसङ्ख्यया ।  
सदाशिवेन देवेन ततोऽनन्तेन धीमता ॥  
-मातङ्गपारमेश्वरम् । १।३१  
  
? त्रिपदार्थमिति । पति-पशु-पाशरूप-पदार्थत्रयप्रतिपादकम्,   
पदार्थान्तराणामत्रैवाऽन्तर्भावात् । चतुष्पादमिति । क्रिया-चर्या-योग-  
विद्यापादैर्विभक्तमित्यर्थः ।  
  
  
  
पुनः कीदृशम् ? परिणामसुखम् । परिणामः उदर्कः ? उत्तरकालसुखकरम् ।   
स्वादु अमृतसमानत्वात् । विशेषगुणदर्शकं   
सर्वज्ञत्वादिगुणानामभिव्यञ्जकम् । औषधपक्षे विशेषगुणस्य   
स्वास्थ्यस्यदर्शकम् । अनेन विशेषणत्रयेणाऽपि ज्ञानस्याऽस्य   
अग्राह्यताशङ्का निरस्ता । लोके उदर्कसुखकराणाममृतरूपाणां   
विशेषगुणसम्पादकानां पदार्थानां सर्वैरपि ग्राह्यत्वादिति ।   
आत्मभेषजमित्यस्याऽभिप्रायः - यथा चक्षुषः प्रकाशनशक्तिः   
वर्तमाना पशुत्वमलरुद्धा गुरुरूपेण परमशिववैद्येन   
परमकृपालुना तद्भेषजज्ञानप्रयोगेण पशुत्वनिरसनद्वारा   
पुनरभिव्यज्यत इति । तदुक्तं शिवधर्मोत्तरे-  
  
व्याधीनां भेषजं यद्वत् प्रतिपक्षः स्वभावतः ।   
तद्वत् संसारदोषाणां प्रतिपक्षः शिवः स्मृतः ॥   
औषधस्य च सामर्थ्याद् यथा दोषं विसर्जयेत् ।  
तथात्मज्ञानभैषज्याद् दोषं च विनिवर्तते ॥  
तस्मात् स पण्डितः शान्तस्तपस्वी विजितेन्द्रियः ।  
शिवज्ञानस्य सम्बन्धाद् भावमालोच्य मुच्यते ॥ ५ ॥  
  
	इयता प्रबन्धेन ज्ञानस्य वक्तव्यतां प्रतिज्ञाय तस्य   
प्रयोजनमुपवर्ण्य तद्द्वैविध्यमभिधाय तस्य बहुतन्त्रभेदाकारितां   
प्रसाध्य सर्वैरवश्यग्राह्यत्वं च समर्थितम् । इदानीमनेन शिवज्ञानेन   
प्रतिपाद्यानां पति-पशु-पाशरूपाणां त्रयाणामपि पदार्थानां   
सद्भावावेदकतया अनुमानं प्रमाणयितुं   
प्रथममनुमानस्वरूपचतुष्टयं मतङ्गसूत्रेण गृह्णाति-  
  
धर्मेण साध्यते धर्मी क्वचित् कार्येण कारणम् ।  
कारणेन क्वचित् कार्यं क्वचिदाम्नायदर्शनात् ॥ ६ ॥  
  
	अत्र प्रथमपादेन सामान्यमिति अनुभयात्मकमिति   
लब्धसञ्ज्ञाद्वयमनुमानमुक्तम् । धर्मेण गन्धादिरूपेण   
अधिष्ठेयपदार्थेन धर्मी पृथिव्यादिरूपः आधाररूपः पदार्थः   
साध्यते ज्ञायते । कार्यकारणरूपव्यतिरेकेण   
धर्मधर्मिस्वभावमात्रप्रतिबन्धमूलत्वादिदमनुभयात्मकं   
सामान्यमित्युच्यते । तथा योगपादे-  
  
शेषवत् पूर्ववच्चान्यत् सामान्यमपरं स्मृतम् ।  
  
? उदर्कः फलमुत्तरमित्यमरः ।  
  
  
  
	एतेनाऽनुमानेन क्वचित् पतिपदार्थप्रकरणे शक्तिरूपधर्मेण   
शक्तिपतिर्धर्मीसाध्यते । यथा वा पशुपदार्थप्रकरणादौ   
ज्ञानक्रियालक्षणेन धर्मेण पशुपदार्थलक्षणो धर्मी साध्यते । यथा   
गन्धादेः कस्तूरिकादिः । तथा द्वितीयपादेन कार्यलिङ्गमिति विशेषवदिति च   
लब्धसञ्ज्ञाद्वयमनुमानमुक्तम् । क्वचित् कार्येण कारणं तद्वत्   
पदार्थप्रकरणे पृथिव्यादिरूप-कार्येण तन्मात्रादि-मायान्तं कारणं   
साध्यते । यथा मदगन्धादिभिर्मत्तगजानुमानम् । तथा-  
  
योगपादे-  
  
स्थूलावृत्तशकृत्पुञ्जभूपृष्ठं मदगन्धि च ।  
स्तम्भशय्यादिभिश्चिह्नैरत्रासीन्मत्तवारणः ॥   
अतीतो ह्यनुमानेन साध्यः शेषवता बुधैः । इति ।  
  
तृतीयपादेन कारणलिङ्गमिति पूर्ववदिति च   
लब्धसञ्ज्ञाद्वयमनुमानमुक्तम् । क्वचिद् भोगपदार्थप्रकरणे   
सुकृतदुष्कृतानुष्ठानेन आगमसिद्धकारणभावेन कार्यम्   
आमुष्मिकभोगपदार्थः सुखात्मको दुःखरूपो वाऽनुमीयते ।   
उपेयपदार्थानुष्ठानेन सिद्धिमुक्तिलक्षणं च फलमनुमीयते । यथा   
विशिष्टघनादिभिः कारणैर्वष्ट्यादिकार्यमनुमीयते । यथाऽत्रैव   
योगपादे-  
  
कृष्णाञ्जननिभैरुच्चैः सागोपैर्निविडैर्घनैः ।  
निर्विघ्नैर्विपुलैः स्निग्धैस्तडिन्निर्घोषसङ्कुलैः ॥  
प्रवृट्समयसम्प्राप्तैर्दृष्टैर्वृष्टिः प्रमीयते ।  
एवं पूर्ववता साध्यमनुमानेन वृट् सदा ॥ इति ।  
  
चतुर्थेन पादेन आगमानुमानमुक्तम् । क्वचित्=यत्र तु त्रिविधस्यापि   
कार्यकारणधर्मस्वरूपप्रतिबन्धस्याऽपगमः, तत्र विषये । आम्नायस्य   
दर्शनात् आगमसिद्धेनानुमानेन साध्यते यथा मन्त्रमन्त्रेश्वरादीनां   
बैन्दवशरीरादिरित्यनुमीयते ।  
  
	ननु धर्मः शौक्लयादिरनेकत्र वर्तमानो नियतधर्मिणं   
व्यभिचरतीति कथं ततो विशिष्टधर्मिसिद्धिः । तथा कार्यमपि   
वह्नेश्चक्रमूर्धादेर्धूमादि दृश्यते । कारणमपि धनादि कायं   
वृष्ट्यादिकं कदाचित् करोति कदाचिन्नेत्यनैकान्तिकत्वात् कथं ताभ्यां   
कारण-कार्ये साधयितुं शक्येते इति ।  
  
	अत्रोच्यते । न धर्ममात्रस्याऽस्य हेतुत्वमिष्यते । अपितु   
अव्यभिचारविशिष्टधर्मिणः कस्यचिदेव विशिष्टधर्मस्य, तथास्वभावत्वेन   
निश्चयात् । न तु तस्य व्यभिचारः सम्भवति ।   
  
  
  
यस्य व्यभिचारः पाण्डुत्वादेर्न तस्य हेतुत्वम् । तस्य चाभ्यासतो   
नियतधर्मिगत-विशेषग्रहणेन व्यभिचाराभावाद्धेतुत्वमेव । तदुक्तम् -  
  
न सुष्ठु विवेचितो धर्मिणं व्यभिचरतीति ।  
  
तथा कारणमपि मेघादि । यद्वश्यं कार्यजनकस्वभावं न तद्   
ब्रह्मणापि प्रतिबद्धुं शक्यम् । यत् तु अजनकस्वभावं न तदिन्द्रेणापि   
जनकं शक्यं कर्तुमिति न सुष्टुं विवेचितं कारणं कार्यं व्यभिचरतीति   
तदुक्तम् -  
  
यदभावि न तद् भावि यद्भावि न तदन्यथा ।  
इति चिन्ताविषघ्नोऽयमगदः किन्न पीयते ॥ इति ।  
  
एवं वक्ष्यमाण-पत्यादिपदार्थनिरूपणोपोद्घाततया षट्सूत्राणि   
गृहीतानि । यथा -  
  
चिन्तां प्रकृतिसिद्ध्यर्थामुपोद्घातं प्रचक्षते ॥ ६ ॥  
  
इति उपोद्घातप्रकरणम् ।  
  
एवं पदार्थसिद्धये अनुमानचतुष्टयं प्रमाणतयोपन्यस्य प्रथमं   
तावत् पतिपदार्थो विशेषवताऽनुमानेन साधयितुं विश्वसारोत्तरं   
गृह्णाति -  
  
अचेतनस्य मायादेः प्रवर्त्तकतया पतिः ।  
सिद्धः सर्वार्थवित् कर्त्ता व्यापकः सततोदितः ॥ ७ ॥  
  
सर्वार्थवित् सर्वज्ञः । कर्ता सर्वकर्ता । व्यापकः सर्वव्यापी । सततोदितः   
नित्यमुक्तः पतिः अचेतनस्य जडस्य । मायादेः माया-महामायाप्रमुखस्य   
जगतः प्रवृत्तिजनकतया सिद्धः परिज्ञातः । एतदुत्कं भवति-  
मायादेरचेतनस्य प्रवृत्तिः चेतनाधिष्ठानपूर्विका, अचेतनप्रवृत्तित्वात्,   
रथादिप्रवृत्तिवदिति प्रवृत्तिरूप-कार्यलिङ्गानुमानेन तत्कारणतया   
पतिसिद्धिरिति । एवं क्षित्यादिकं सकर्तृकं कार्यत्वात्   
घटवदित्याद्यनुमानेन निरुद्धज्ञानक्रियाशक्तिकपशुविलक्षणतया   
सर्वज्ञपतिसिद्धिरूहनीया वायवीये -  
  
अस्ति कश्चिद्पर्यन्त-रमणीय गुणाश्रयः ।  
पतिर्विश्वस्य निर्माता पशुपाशविलक्षणः ॥ इति ।  
  
  
  
पौष्करे -  
   
अचेतनं जगद् विप्राश्चेतनप्रेरणं विना ।   
प्रवृत्तौ वा निवृतौ वा न स्वतन्त्रं रथादिवत् ॥  
योऽत्र प्रवर्तकः शक्तः स पतिः परिपठ्यते । (१ प०)  
विवादाध्यासितं विश्वं विश्ववित्-कर्तृपूर्वकम् ।  
कार्यत्वादावयोः सिद्धं कार्यं कुम्भादिकं यथा ॥ (१ प०) इति ।  
  
मतङ्गे -  
  
एवं हि परतन्त्रत्वाज् जगतोऽस्याऽखिलस्य तु ।  
प्रवृत्तिर्दृश्यते यस्मात् तस्मात् कर्ता महेश्वरः ॥ इति ।  
  
	पतिः शिवभट्टारकः । कथमवसीयते? पातीति पतिरित्यनेन शब्देन   
कारणमात्रमेवाऽवगम्यते । स विशिष्ट एवेति ॥ ७ ॥  
  
एवं लक्षण-प्रमाणाभ्यां  वस्तुसिद्धिरिति न्यायेन प्रमाणसिद्धस्य   
पतेरसाधारणधमरूपं लक्षणं पराख्यसूत्रेणाह -  
  
दृक्क्रियात्मकमैश्वर्यं यस्य तद् दात्रपूर्वकम् ।  
ईश्वरः सोऽत्र मन्तव्यः शक्तिद्वययुतः प्रभुः ॥ ८ ॥  
  
	यस्य दृक्क्रियात्मकं ज्ञानक्रियास्वरूपम् ऐश्वर्यम् ईश्वरत्वं   
दात्रपूर्वकं पूर्वं न विद्यते दाता यस्य तद् दात्रपूर्वकं, पूर्वं   
केनापि न दत्तं, स्वाभाविकमित्यर्थः । स शक्तिद्वययुतः ज्ञानक्रिया-  
शक्तियुक्तः । ज्ञानशक्तेः प्रयोजनं जगद्विषयज्ञानम्, क्रियाशक्तिस्तु   
जगत्कारणम् । तदुक्तं रत्नत्रये -  
  
ज्ञानशक्त्या विजानाति क्रियया कुरुते जगत् ।  
  
इति । प्रभुः स्वतन्त्रः अनीश्वरः ईश्वरः अत्र अस्मिन् शास्त्रे मन्तव्यः   
ज्ञातव्यः ।  
  
	अत्र स्वभावनिर्मलदृक्क्रियालक्षणशक्तिमत्त्वं पतिलक्षणमित्युक्तं   
भवति । तत्र शक्तिमत्त्वमित्युक्ते मले अतिव्याप्तिः, तदर्थ - दृक्क्रियालक्षणेति ।   
एतावत्युक्ते बद्धात्मन्यतिव्याप्तिः, तदर्थ - निर्मलेति । तावत्युक्ते   
प्रसादमुक्तेऽतिव्याप्तिः, तदर्थं - स्वभावेति । तेषां शक्तिनैर्मल्यस्य   
शिवप्रसादाधीनतया स्वाभाविकत्वाभावात् । तदुक्तं पराख्ये -  
  
चिद्रूपमात्मनो रूपं दृक्क्रियागुणलक्षितम् ।  
ज्ञानरूपस्थितस्यापि स्वरूपं दृक्क्रियात्मकम् ॥  
  
  
  
 वक्ष्यति च -  
   
कर्तृशक्तिरणोर्नित्या विभ्वीचेश्वरशक्तिवत् ।  
तमश्छन्नतयाऽर्थेषु नाभाति निरनुग्रहा ॥  
  
पौष्करे -  
  
ज्ञान-क्रिये शिवे प्रोक्ते सर्वार्थे निर्मले परे । इति च ॥ ८ ॥  
  
ननु लक्षण-प्रमाणाभ्यां सर्वज्ञत्वेन सर्वकर्तृत्वेन च पतिः   
साधितः । तत्र कर्तृत्वं मूर्त्तिमन्तरेणाऽनुपपन्नमित्याशङ्क्य तस्य   
मूर्त्तिरपि स्वशक्तिरेवेति प्रतिपादयितुं सार्धद्वयमतङ्गसूत्रं (३।१-३)   
गृह्णाति -  
  
अथ पत्युरधिष्ठानं स्वशक्ति-किरणात्मकम् ।  
तस्यां दिवि सुदीप्तात्मा निष्कम्पोऽचलमूर्त्तिमान् ॥ ९ ॥  
  
	अथ शब्दः पटलादौ मङ्गलार्थः । पत्युः परमेश्वरस्य   
पतिपदार्थत्वेन सङ्गृहीतस्य अधिष्ठानम्  अधिक्येन   
सर्वकार्यव्याप्त्याऽधिष्ठीयते यत्तदधिष्ठानं विशिष्टस्थानमेव,   
प्रोच्यत इत्यनुषङ्गः । तच्च तस्य विद्याविद्येश्वरादीनामिव न व्यतिरिक्तम्, अपि   
तु स्वशक्तिकिरणात्मकं स्वशक्तिरेव ज्ञानक्रियात्मिका किरणास्तदात्मकं   
तत्स्वरूपम् । सवितृरुचिरिव दाहप्रकाशादिकर्तृत्वात् तदात्मिकाः शक्तय एव   
तत्राधिष्ठेयत्वेनोपचर्यन्ते इति । ये तावत् तत्रापि विद्यात्मकं बैन्दवं वा   
भुवनं ऽबिन्दुरूपः शिवो ध्येयऽ इत्यादन्यार्थश्रुतिजनितभ्रान्त्या कल्पयन्ति,   
अनेन ते प्रतिक्षिप्ताः । यथा चास्यां दिवि सविता दाहकप्रकाशकस्वभाव   
एव, तथा तस्यां शक्तिकिरणात्मिकायां परस्यां दिवि क्रीडास्थाने   
सुद्दिप्तात्मा सुष्ठु दीप्तः सर्वविषयज्ञानैश्वर्यदीप्तिभिरात्मा स्वभावो   
यस्य सः तत्स्वरूप एव पतिरित्यर्थः । नतु मनःसंयोगान्नैयायिकादि-  
सिद्धेश्वरस्येव बुद्धिसंयोगात् पातञ्जलसिद्धस्येव वा तस्य सञ्ज्ञानं   
दीप्तिः ? । किञ्च निष्कम्पः निर्गतः कम्पः परिणामो यस्मात् स निष्कम्पः ।   
बिन्दुसदाशिवात्मभेदेन वा मन्त्रमन्त्रेश्वरभेदेन वा   
मायादिपृथिव्यन्तभेदेन वा परिणामिनी प्रकृतिरुपादानम्, अन्यथा   
मृदादिवदचैतन्यप्रसङ्गादित्यर्थः । ततश्च यैः   
कौलादिशास्त्रवासनावासितैः विवर्त-परिणामपक्षयोरन्यतराभ्युपगमे   
पत्युरद्वैतवादः समारोप्यते । अनेन ते प्रतिक्षेप्याः अन्यैस्तु   
पाञ्चरात्रादिभिः -  
  
अशरीरो ह्यधिष्ठाता नात्मा मुक्तात्मवद् भवेत् ।  
  
इत्येतद्दोषभयात् पतिः शरीरयुक्त एवाभ्युपगतः । तद्व्यावर्तनायाह -   
अचल-मूर्तिमानिति ।   
  
? प्रचलितन्यायादि-निबन्धेषु मतमिदं नैव समुपलभ्यते । तेषु सर्वत्र   
ईश्वरस्य नित्यज्ञानाभ्युपगमात् ।  
  
  
  
 अचला मूर्तिर्यस्य स अचलमूर्तिमान् । द्विधा हि आत्मनां मूर्त्तिः चला अचला   
चेति । तत्र चला तु तत्त्वभौवनशरीरात्मिका, अचला तु ज्ञानक्रिया-स्वभावा ।   
अयं च पतिरचलमूर्त्तिमान् । नतु भौवन-शरीरयुक्त इत्यर्थः ।  
  
काष्ठा सैव परा सूक्ष्मा सर्वदिक्काऽमृतात्मिका ।  
प्रध्वस्तावरणा शान्ता वस्तुमात्राऽतिलालसा ॥ १०  
आद्यन्तोपरता साध्वी मूर्त्तित्वेनोपचर्यते ।  
  
अस्यार्थः - सैवाऽचलमूर्त्तिलक्षणा शक्तिः परा प्रकृष्टा काष्ठा निष्ठा   
सर्वोत्कृष्टेत्यर्थः ।   
एतेनाऽस्मदादिभ्यश्चलमूर्त्तिमद्भ्योऽतिशयितोऽचलमूर्तिमानधिष्ठातेति   
दर्शितम् । तथाच परमेश्वरादधिको मोक्ष इति ये वदन्ति ते निरस्ताः । नहि   
सर्वज्ञत्व-सर्वकर्तृत्व-प्राप्तेरन्यः प्रकर्षस्तस्यापि   
प्रकृष्टतरावस्थेत्यादि-तरतमादि-प्रत्यय-प्रतिपाद्य-  
मोक्षभेदावस्थितेरनवस्थैव मुक्तौ भवेत् । नतु परमेश्वरादाधिक्यमेव ।   
कल्पित-व्यपदेशमात्रभेदस्य न क्वचिदप्यपसृतिः । सूक्ष्मा   
परमाण्वादेरप्यतिसूक्ष्मा । सर्वदिक्का सर्वदिग्गता ।   
वक्ष्यमाणतत्त्त्कार्यव्याप्तेरित्यर्थः । अत्र सूक्ष्मपदेन स्थूलमूर्त्तियुक्त-  
हिरण्यगर्भरूप-विकारेश्वर-वादिनो निरस्ताः । सर्वदिक्केति पदेन   
अव्यापकशरीर-प्रकृतिजन्य-  
प्रद्युम्नादीश्वरत्वस्थापकपाञ्चरात्रवादोऽपि निरस्तः । अमृतात्मिका   
अमृतो मरणरहितः आत्मा स्वभावो यस्याः सा अमृतात्मिका । अनेन   
मीमांसकसिद्ध-पुरुषेश्वरवादोऽपि निरस्तः । तस्य पुरुषस्य   
मूर्तेर्मृतिस्वभावत्वादिति । तस्य सुकृताद्यर्जनमात्रसामर्थ्येऽपि तनुकिरण-  
भुवननिर्माणादौ सामर्थ्यादृष्टेरनीश्वरत्वमेवेति भावः ।   
प्रध्वस्तावरणा-प्रध्वस्तं  विनिवृत्तमावरणं समस्तबन्धनं यस्याः   
सा प्रध्वस्तावरणा । एतेन सदाशिवस्याऽप्यनुग्रह-तिरोभावरूप-  
पाशसंसर्गप्रतिपादनेन पशुत्वं वदन्तः प्रक्षिप्ताः । सदाशिवस्य   
पाशसम्बन्धे जगत्कर्त्तृत्वानुपपत्तेः । न चानुग्रह-तिरोभावयोश्च   
पाशत्वम् । विमतौ न पाशभूतौ तत्कृत्यविशेषात्मकत्वात् सृष्ट्यादिवत्   
इत्यनुमानेन पाशत्वनिराकरणात् । अत एव न तस्य पशुत्वमिति । शान्ता   
रागद्वेषरहिता । अनेन भगवतः सर्वेश्वरत्वेऽपि आराधन-  
तदभावाभ्यामिष्टानिष्टफलप्रदत्वेन   
नृपत्यादेरिवरागद्वेषाभ्युपगमवादो निरस्तः । तदाराधनस्य चोदितत्वे सति   
श्रेयःसाधनत्वेन ज्योतिष्टोमादेरिव विशिष्टेष्टफलप्रदत्वात्   
नृपत्यादिसाधर्म्याभावादिति । अत एवाऽतिलालसा । लालसा तृष्णातिरेकः,   
साऽतीव विद्यते यस्याः साऽतिलालसा ।   
  
  
  
 राग-द्वेषाभावेऽपि पितेव पुत्रादीन् योग्यतानुसारेण सर्वं जगत्   
पातीत्यर्थः । वस्तुमात्रा । पतिलक्षणवस्तुमात्रा, तस्यास्तु लयभोगादिको   
भेदो नात्र विवक्षितः । नन्वसौ विद्येश्वर-मुक्त-शिवसम्बन्धि-  
प्रवाहनित्येश्वरवादिवदङ्गीक्रियतामित्यत आह-आद्यन्तो-परतेति ।   
आद्यन्तशून्येत्यर्थः । विद्येश्वराणां त्वाद्यन्तयुक्ता मूर्त्तिः ।   
मुक्तशिवानां त्वादियुक्ता । उभयत्राप्याद्यन्त-रहितत्वमसिद्धमित्यर्थः ।   
न च प्रवाहनित्येश्वरपक्षोऽपि सम्भवति । ईश्वरभावस्य   
स्वरूपव्यक्तिलाभात्मकत्वेन विनाशासम्भवात् । तत्सम्भवे हि भवेत्   
प्रवाहनित्येश्वरपक्षः ।  
  
यद्येवं मुक्तशिवानामपि पतिसमत्वेन ईश्वराणां   
बहुत्वाच्चातुल्यमतित्वेन सर्वकार्यानिर्वाह इति चेत् । न । सर्वज्ञत्वाद्   
यथार्थदर्शनप्रवृत्तत्वेन तेषामतुल्यमतित्वासिद्धेः,   
रागद्वेषातुल्यज्ञानादियुक्तानामेव नॄणां दोषदर्शनात् ।  
  
यद्येवं प्राप्तप्रापणीयत्वेन प्रयोजनाभावादस्या मूर्त्तेर्न   
निसर्ग-निर्माणप्रवृत्तिरुपपद्यते । ऽप्रयोजनमनुद्दिश्य न मन्दोऽपि प्रवर्त्ततऽ   
इति न्यायादित्यत आह-साध्वीति । साध्वी करुणायुक्ता स्वप्रयोजनाभावेऽपि   
करुणावन्तः परार्थ प्रवर्तमाना दृश्यन्त इति नात्र प्रयोजनाभावदोषः ।  
  
ननु पत्युः सुदीप्तात्म-स्वभावत्वेनोक्तत्वात् कथं सा तस्य मूर्तिः ?   
व्यतिरिक्ता हि मूर्तिः सर्वत्र कथ्यत इत्यत आह-मूर्त्तित्वेनोपचर्यत इति ।   
मूर्त्तित्वेन शरीरत्वेनोपचर्यते । नतु मुख्यतया पति-व्यतिरिक्ता सा   
मूर्त्तिरित्यर्थः । प्रोक्तं च श्रीमत्पौष्करे -  
  
ज्ञान-क्रिये शिवे प्रोक्ते सर्वार्थे निर्मले परे । इति ।  
  
सैवेत्यवधारणप्रधानादत्र च मन्त्रमन्त्रेश्वराणां मुक्तात्मनां वा   
दीक्षयाबिन्दु-सदाशिवत्वयोजितानामपि मूर्त्तिरुपचर्यत इति व्यावर्तते । ततश्च   
तेषां मुख्यैव शुद्धमायोपादाना मूर्त्तिरित्युक्तं भवति । तदुक्तं   
रत्नत्रये -  
  
बिन्दूपादानजत्वे(न्ये)न एषां बैन्दवमुच्यते ।  
विद्याश्च विद्याधीशाश्च नादाख्यमभिदेवताः ॥  
लयभोगाधिकारेण तनुभोगेन्द्रियाणि च । ? । इति ।  
  
	तथा किरणे - शुद्ध-योनिमयं तस्य वपुरुक्तमकल्मष(र्मज)म् । इति ।  
  
	अत्र विद्याविद्येश्वरादीनां वास्तवशरीरयोगत्वे असर्वज्ञत्वप्रसङ्ग   
इत्याद्यनुमाना-वस्कराणामनैकान्तिकत्वादिभिर्निरासः साधनीयः ।   
तन्निरसनप्रकारस्तु रामकण्ठविरचितायां मतङ्गवृतौ विस्तारेण   
प्रतिपादितः ।   
  
? मुद्रिते रत्नत्रयेऽयमंशो न दृश्यते ।  
  
  
  
तत्रैव द्रष्टव्यः । इह तु ग्रन्थगौरवभयान्नलिख्यते । अत एव   
सदाशिवाद्याकार-कल्पनमप्यस्य ध्यानार्थमेव । पौष्करे -  
  
साधकस्य तु लक्ष्यार्थं तस्य रूपमिदं स्मृतम् ।  
  
तत्त्वप्रकाशेऽपि -  
  
चिदचिदनुग्रहहेतो रूपाण्येतानि स प्रभुः कृत्वा ।  
  
कुरुते चितामनुग्रहमनादिमलरुद्धशक्तीनाम् ॥ (२।१४) इति ॥ १० ॥  
  
	ननु ज्ञानक्रिया-लक्षणा शक्तिः पत्युरव्यतिरेकादौपचारिकी   
मूर्त्तिरस्तु । तथापि कृत्यानां करणे मुख्यमूर्त्तिव्यतिरेकेण कथं हेतुता ?   
इत्याशङ्क्य तस्य तादृशं वपुरपि तत्तत्कृत्याधिकारि-शरीरमेव नतु   
पारमार्थिकमिति मृगेन्द्रसूत्रमुदाहरति -  
  
वपुषोऽविद्यमानत्वाद् यद् यत् कृत्यं करोति सः ।  
तत्र तत्राऽस्य तत्कर्त्तृवपुषाऽनु कृतं वपुः ॥ ११ ॥  
  
	स पतिः वपुषो हस्तपादादिशरीरस्य अविद्यमानत्वादसम्भवात् यद् यत्   
कृत्यं सृष्ट्यादि करोति । तत्र तस्मिन् कृत्ये अस्य पत्युः वपुः शरीरं   
तत्कर्तृवपुषा तत्तत्कृत्याधिकारिशरीरेण अनु सदृशतया कृतं कल्पितम् ।   
अधिकारि-शरीरमेव तत्तत्कृत्येषु मुख्यं शरीरमित्यर्थः । अथवा   
तत्कर्त्तवपुषा तत्कर्तॄणां पञ्चकृत्योपयोगिनां वपुषा   
पञ्चब्रह्मरूपेण शाक्तेन शरीरेण कल्पितमित्यर्थः । तदुक्तं   
श्रीमन्मृगेन्द्रे एव -  
  
तद्वपुः पञ्चभिर्मन्त्रैः पञ्चकृत्योपयोगिभिः ।  
ईशतत्पुरुषाघोर-वामाजैर्मस्तकादिकम् ॥ (वि० ३।८) इति । ?  
  
	वस्तुतस्तु पर्मार्थस्वभावेन मूर्त्तित्वे भगवतःस्वशक्तिमहिम्नैव   
घटते । तथापि अशरीरस्य च कार्यनिष्पत्त्यदर्शनात् यद् यत् किञ्चित् कार्यं   
विधत्ते, तत्र तत्र तत्कर्त्तॄशरीरमस्य वपुः प्रसादादौ प्रसन्नरूपं   
क्रोधादौ सक्रोधमाप्यायनादावाप्यायितरूप-  
मित्यर्थिभिश्चिन्तनीयमित्यर्थः । यथोक्तं सर्वस्रोतःसङ्ग्रहसारे -  
  
येन येन हि रूपेण साधकः संस्मरेत् सदा ।  
तस्य तन्मयतां याति चिन्तामणिरिवेश्वरः ॥ इति ।  
  
	वपुषा न कृतं वपुरिति पाठे अयमर्थः - स पतिर्यद् यत् कृत्यं करोति,   
तत्र स्थले तत् कृत्यं पत्युः कर्त्तृवपुषा भवतीति शेषः ।  
  
? यथाक्रमम् अनुग्रह-तिरीभावादान रक्षणीत्पत्तिलक्षणे   
कृत्यपञ्चकेऽवश्यमुपयोगो येषां तैरीशानादिभिः पञ्चभिर्मन्त्रैस्तत्   
मूर्धादिवपुः ऽदेवस्योच्यतेऽ दूत्यध्याहारः । भक्तानुग्रहाय   
तत्तदाकारग्रहणस्य आगमेषुपदिष्टत्वात् । तथाचोक्तं श्रीमत्पौस्करे-  
साधकस्य तु लक्ष्यार्थं तस्य रूपमिदं स्मृतम् । इति (रामकण्ठवृत्तिः)  
  
  
  
करोतीति कर्त्तृ, तद्रूपं वपुः क्रियाशक्तिस्वरूपं शरीरं, तेन सर्वमपि   
कृत्यं घटत इत्यर्थः । कृतं वपुर्न, कत्तृरूप-क्रियाशक्ति व्यतिरेकेण   
कृतमुत्पादितमन्यद् वपुर्नास्तीति भावः । अत्र हेतुः-ऽ   
वपुषोऽविद्यमानत्वादिऽति । कारणत्रयाभावेन शक्तिव्यतिरिक्तस्य   
कार्यशरीरस्याऽस्मादादिवच्छिवस्याऽसम्भवादित्यर्थः ।  
  
	अयमभिप्रायः -पत्युः शरीराभ्युपगमे तस्य शुद्धस्य   
भौतिकदेहायोगाद् बैन्दवदेहं वक्तव्यम् । तस्य बिन्दुरूपादानं   
वक्तव्यम् । तच्चात्र न सम्भवति तथाहि -सर्वत्र क्षुब्धबिन्दोरेवोपादानत्वम्   
। तत्क्षोभः स्वतो वा? शिवतो वा ? नाद्यः । आत्माश्रयदोषापत्तेः । द्वितीये   
शिवस्य तत्क्षोभक्रियायां वपुरस्ति तद्वपुषःसाधकबिन्दुक्षोभार्थं   
पुनर्वपुरन्तरकल्पनायामनवस्थापत्तेः । यदि तत्राऽचलमूर्त्तिमात्रेणैव   
बिन्दुक्षोभः, तर्हि तस्य सृष्ट्यादि-क्रियासु किं शरीरान्तरकल्पनया । एवमेव   
शरीराधीन-सहकारिणोरदृष्ट-निमित्त-कारणयोर्निरासः । तस्माच्छिवस्य   
कारणत्रयाभावेन कृतशरीराभावेऽपि स्वदेहस्पन्दादावात्मनः   
कर्तृत्ववत् सृष्ट्यादि-क्रियाकर्त्तृत्वोपपत्तिरिति । तदुक्तं श्रीमत् पौष्करे -  
  
अदेहस्यापि कर्त्तृत्वं स्वदेहप्रेरणे यथा । (१।३४) इति ॥ ११ ॥  
  
	ननु जगत्-सृष्टि-स्थित्यादिरूपाः पत्युः क्रिया नाऽकरणिका क्रियात्वात्   
छित्तिक्रियावत्, अतस्तस्यापि करणेन भवितव्यमित्याशङ्क्य तत्करणं   
मृगेन्द्रसूत्रेण दर्शयति-  
  
करणं च न शक्त्यन्यच्छक्तिर्नाचेतना चितः ।  
विषयानियमादेकं बोधे कृत्ये च तत्तथा ॥ १२ ॥ (वि० ३।४) (१२)  
  
	शिवस्य शक्त्यन्यत् शक्तेरन्यत् इतरद् वस्तु करणं न भवति । अत्र   
निषेधमुखेन विधिरुच्यते । शक्तिरेव करणं, तथैव   
तत्तत्क्रियानिष्पादनादित्यर्थः । चितः-चिद्रूपस्य । सम्बन्धे षष्ठी ।   
चित्सम्बन्धिनी सा शक्तिश्च अचेतनस्वरूपा न भवति, चित्स्वभावायाः   
शक्तेरचिद्रूपत्वायोगादित्यर्थः । यस्मात् ज्ञेयानां करणीयानां   
चानन्त्यं, तस्माच्चास्य करणैरनन्तैर्भवितव्यम् । अपरिमितविषयं च   
परमेश्वरस्य ज्ञानं कृत्यं च । तदुक्तं तत्रैव -  
  
तदेकं विषयानन्त्याद् भेदानन्त्यं प्रपद्यते ।  
कर्त्तृत्वं तदभिन्नत्वात् तद्वदेवोपचारतः ॥ (५।१७) इति ।  
  
तस्माद् विषयस्य करणीयस्य च अनियतत्वात्   
अनवच्छिन्नत्वाद्धेतोरेकमपि तत् शक्तिरूपं करणं बोधे कृत्ये च   
ज्ञानविषये कार्यविषये च तथा अनियतम् अनवच्छिन्नम् अनन्तमेवेत्यर्थः ।   
  
  
  
तथा सिद्धान्तसारावल्याम् -  
  
शक्तिश्चित्तनुरीश्वरस्य करणं ज्ञेयेषु कार्येषु तद्  
भेदैः सोपहिता प्रयाति गुणतो भेदं क्रियाज्ञानतः ।  
नित्यं तत् सकलान्यकर्त्तृनिहिता वर्त्मन्यशुद्धे सिते   
कृत्यं सैव करोति पत्यनुगता वामादिशक्त्यात्मिका ॥ इति ॥ १२ ॥  
  
	अथ ज्ञानक्रियारूप-शक्तेः ईश्वरस्य मूर्त्तित्वेनोक्तवात् कथं तस्य   
कारणत्वमित्याकाङ्क्षायामिच्छाशक्तेरेव करणत्वम्, अमूर्त्तित्वेऽपि   
कर्त्तृत्वमविरुद्धमिति प्रतिपादयितुं किरणसूत्रं गृह्णाति -  
  
यथा कालो ह्यमूर्त्तोऽपि दृश्यते फलसाधकः ।  
एवं शिवो ह्यमूर्त्तोऽपि कुरुते कार्यमिच्छया ॥ १३ ॥ (२)  
  
	यथा लोके कालः क्षण-मुहूर्त्तादिकः षडृतुरूपः फलं कार्यं   
तस्य साधकः, अमूर्त्तोऽपि अशरीरोऽपि कालः स्वस्वोचितपुष्पफलादीनां   
प्रतिक्षणं द्रव्यपरिपाकस्य बाल्ययौवनादेश्च साधकः कर्ता दृश्यते   
प्रख्यायते । एवममूर्त्तोऽपि शिवः कार्य क्षित्यादिकं जगत् कुरुते हि । अनेन   
शिवस्य शरीराभावेऽपि कर्त्तृत्वाभावः परिहृतः । तस्य करणस्वरूपमाह   
- इच्छया । इच्छाशक्त्या कुरुत इत्यर्थः । तथाच योगिन इव शिवस्य सर्वासु   
क्रियासु इच्छैव करणमित्यभिप्रायः । तदुक्तमत्रैव -  
  
इच्छैव करणं तस्य यथा तद् योगिनां मता । इति ।  
  
	नचेन्द्रियादि-करणाभावे कर्त्तृत्वासिद्धिरित्यपि वाच्यम् ।   
अक्षहीनस्याप्ययस्कान्तस्य लोहाकर्षणकर्त्तृत्ववत् तदुपपत्तेः । यथा   
श्रीमत्किरणे -  
  
शल्याकृष्टिकरो दृष्टो ह्यक्षहीनोऽपि कर्षकः । इति ।  
  
श्रीपौष्करे च -  
  
अनादिरूपो भगवानिच्छयाऽस्यावतारकः । इति ॥ १३ ॥  
  
	इत्थं स्वशक्त्यात्मक-शरीरकरणस्य वास्तव-शरीरकरण-रहितस्य   
कर्तुः पतिपदार्थस्य त्र्यैविध्यं मृगेन्द्रसूत्रेणाह-  
  
शक्तोद्युक्तप्रवृत्तश्च कर्ता त्रिविध इष्यते ।  
शक्तेः प्रवृत्तिभेदेन भेदस्तस्योपचारतः ॥ १४ ॥ (६)  
  
  
  
 	अत्र कर्ता पतिः शक्तोद्युक्तप्रवृत्तः शक्तश्च उद्युक्तश्च प्रवृत्तश्च   
शक्तोद्युक्तप्रवृत्तः । द्वन्द्वैकवद्भावः ।   
नपुंसकलिङ्गाभावश्छान्दसः । समानाधिकरणस्तत्पुरुषो वा । शक्त इति   
उद्युक्त इति प्रवृत्त इति च त्रिविधस्त्रिप्रकार इष्यते । तस्य प्त्युर्भेदः   
शक्तादिभेदः शक्तेः चिच्छक्तेः प्रवृत्तिभेदेन व्यापारभेदेन   
औदासिन्योद्योगप्रवृत्तिरूपव्यापारैरित्यर्थः । उपचारत इति । भवतीति शेषः ।  
  
	तथाचायमर्थः - अत्र यच्छक्तत्वं कार्यं प्रति योग्यत्वम् असौ   
निष्कलावस्था, तद्वान् शान्त इत्युच्यते । यद् उद्युक्तत्वं सकलनिष्कलावस्था   
सदाशिव कथ्यते । प्रवृत्तक्रियत्वं तु स्थूलत्वात् ईश्वर इति ।   
कृत्यविषयोऽयमवथाभेदः, तेनोपचारत् एतत् तत्त्वत्रयं भिन्नमित्युच्यते; न   
परमार्थत्वादिति । तथा किरणे-  
  
प्रोक्तः स निष्कलः स्थूलस्तथा सकलनिष्कलः ।  
ईशः सदाशिवः शान्त इति नाम्ना स्थितिस्त्विह ॥  
इच्छानुग्रहकर्त्तृत्वाल्लयभोगाधिकारवान् ।  
त्रिविधः कृत्यभेदेन कथितो नामभेदतः ॥ इति ।  
  
मतङ्गे -  
  
शान्त्यतीतं परं तत्त्वमविनाश्यव्यया(शिवा)त्मकम् ।  
योनोन्मीलितसद्भावाः (सामर्थ्यात्) पशवः शिवतां गताः ॥  
सदाशिवस्य देह(व)स्य लयस्तत्त्वेऽतिनिष्कले ।  
चतुर्मूर्त्तिमयं शुभ्रं यत् तत् सकलनिष्कलम् ॥  
तस्मिन् भोगः समुद्दिष्टः पत्युर्विश्वस्य सर्वदा । (३ । ३२ । १)  
अथाऽधिकारिणः पत्युः क्रीडतः परमं पदम् ।  
स्वतन्त्रस्यापि वक्तव्यं स्वभावोऽस्य यतः पुरा । (४ । १)  
तथा शिवैकरूपं च स्यान्नटे बहुरूपवत् ॥ इति ॥  
  
पौष्करे -  
  
लयभोगाधिकाराणां न भेदो वास्तवः शिवे ।  
किन्तु बिन्दोरणूनां च वास्तवा एव ते मताः ॥ इति ॥  
  
	तत्र कार्योपसंहार-कार्योद्योग-कार्यसम्पत्तिरूपाऽवस्था लय-  
भोगाधिकारात्मा । बिन्दुरपि त्रिविधः । तद्यथा । वास्तवबिन्दुभेदा   
लयभोगाधिकार -तत्त्वाधिकरणवशेन । शिवस्यापि लयभोगाधिकारेण   
त्र्यैविध्यम् । निष्कलादिरूपेण त्र्यैविध्यम् । परमेश्वरशिव-सदाशिवाह्वयेन   
च त्र्यैविध्यम् । औपचारिकं सर्वम् । शक्तोद्युक्तप्रवृत्तश्चेत्यनेन चकारेण   
सङ्गृहीतम् ।  
  
  
  
	ननु शिव-सदाशिवयोस्तर्हि भेदो यदि शिवान्नादाभिव्यक्तं   
सदाशिवेन चेत् पदादिनियमेन स्थापितम् । तदा अनयोस्तत्त्वयोर्भेदः स्याद्,   
भेदे शास्त्रविरोधः ।  
  
एकमेव हि तत् तत्त्वं परमं शुद्धमव्ययम् ।  
ईशः सदाशिवः शान्तः पर्यायास्तस्य संस्थिताः ॥  
  
	इत्युच्यते । सत्यम्-एकमेव तत् तत्त्वं किन्तु कृत्यभेदाद् भेदव्यपदेशो   
मणिवदिति । यथा मणिद्रव्यमुपधानवशादनेकप्रत्ययभाग् भवति । एवं   
शिवतत्त्वं लयाधिकारभोगदातृत्वात् नानाव्यपदेशभाग् भवतीति सकल-  
निष्कलत्वादिभेदेन भेदश्चात्मवदिति । यथा आत्मा शरीर-योगात् सकलः,   
प्रलयावस्थायामकलः, कुक्त्यवस्थायां पर इत्युच्यते । शिवोऽप्येवं सकल-  
निष्कलभेदाद् भिन्न इत्युपचर्यते ॥ १४ ॥  
  
	एवम्भूतस्य कर्त्तुरीश्वरस्य प्रपञ्चं प्रति निमित्तत्वमुपादानत्वं   
चास्ति । अभिन्ननिमित्तोपादानत्वाङ्गीकारादिति केचिद् वदन्ति । तान् निराकर्त्तुं   
सर्वस्याऽपि कार्यस्य पृथक्तया कारणत्रय-सद्भावं पराख्यसूत्रेण   
दर्शयति-  
  
निमित्तमीश्वराख्यं तद् यद् दृष्टं सहकारणम् ।  
उपादानं च यत् सूक्ष्मं सर्वकार्येषु संहितम् ॥ १५ ॥   
  
	ईश्वराख्यं ज्ञान-क्रिया-शक्तिरूपैश्वर्येण ईश्वर इत्याख्या यस्य   
तदीश्वराख्यं यन्निमित्तं निमित्तकारणम्, यच्च दृष्टं दण्ड-चक्रादि   
सहकारणं सहकारिकारणं, यच्च सूक्ष्मं मृदादि उपादानकारणं,   
तत् त्रितयमपि सर्वकार्येषु संहितं सम्बद्धम् । तथाच कारणत्रयं   
ऽसर्वकार्येषु संहितमिऽत्येतदुत्तरवचनेन सर्वकार्यस्य पृथक्तया   
कारणत्रयव्याप्ति-प्रतिपादनेन प्रपञ्चस्याऽपि कार्यस्य पृथक्   
कारणत्रयावश्यकतया अभिन्ननिमित्तोपादानत्वं निरस्तम् ।  
  
	ननु ऊर्णनाभि-जन्तोर्लूतातन्तुं प्रति निमित्तत्वमुपादानत्वं च   
दृष्टमिति चेत् । न । तत्रापि तदास्यगत-लालाया एव तत्र उपादानत्वात् । किञ्च   
ईश्वरस्योपादानत्वे तस्य परिणामित्वमचिद्रूपत्वं च प्रसज्येत् ।   
तदुपादेयस्य सर्वस्य प्रपञ्चस्याऽपि चिद्रूपत्वापत्तिश्च । अत एव   
तत्समवायिशक्तेरपि नोपादानत्वम् । चिद्विवर्त्तत्वाङ्गीकारे जगदसत्यतापत्तिः   
। न चेष्टापत्तिः । सर्वप्रमाण-सिद्धस्य जगतोऽपह्नोतुमशक्यत्वात् । तदुक्तं   
पौष्करे -  
  
नास्ति शक्तिरुपादानं चिद्रूपत्वाद् यथा शिवः ।  
परिणामोऽचितः प्रोक्तश्चेतनस्य न युज्यते ॥   
  
  
  
चितो विवर्त्त एवोक्तस्तथात्वे कार्यशून्यता ।  
सर्वप्रमाण-संसिद्धं चिद्विवर्त्तः कथं जगत् ॥ (२ । ४-५) इति  
  
अत्र च प्रपञ्चस्य ईश्वरो निमित्त-कारणम् । शक्तयः सहकारि-कारणम् ।   
बिन्दुरुपादान-कारणम् । यथाऽत्रैव (पौष्करे ८ । १७) -  
   
निमित्तमीश्वरस्तेषामुपादानं स बिन्दुराट् ।  
  
अन्यत्र-  
  
तपने दीधितिश्चन्द्रे चन्द्रिकौष्ण्यमिवाऽनले ।  
समवेता शिवे शक्तिः कारणं सहकारणम् ॥  
स्वशक्तिश्चेश्वरो माया मृच्चक्रक-कुलालवत् ।  
  
	तत्रापि शुद्धेऽध्वनि शिवस्य निमित्तत्वं,  बिन्दोरुपादानत्वम् ।   
अशुद्धेऽध्वनि तु अनन्तेशस्य निमित्तत्वं मायाया उपादानत्वं वेदितव्यम् ।   
तथा च किरणे -  
  
शुद्धेऽधवनि शिवः कर्त्ता प्रोक्तोऽनन्तोऽसिते प्रभुः ।  
  
	शुद्धेऽध्वनीति शुद्धाशुद्धयोर्बिन्दु-माययोः शुद्धाशुद्ध-  
कार्यव्यत्यास-कारणत्वमुचितम् उक्तम् । श्रीपौष्करे (२ । ६) -  
  
मायापि नात्रोपादानं मोहकत्वात् स्वतेजसा ।  
  
	अत्र शुद्धेऽध्वनीत्यर्थः । नच - माया-काल-कर्मादीनामेव   
जगन्निमित्तत्वं, नेश्वरस्येति वाच्यम् । तेषामचेतनानां चेतनप्रेरणं विना   
कार्यकारकत्वानुपपत्त्या तत्प्रेरक-चेतनावश्यम्भावे सति अस्मदादीनां   
निरुद्धदृक्क्रियतया तत्प्रेरकत्वाभावेन सर्वज्ञस्य सर्वकर्त्तुरीश्वरस्यैव   
तत्सम्भवेन सकलप्रपञ्चं प्रति तस्यैव निमित्तकारणत्वौचित्यात् ।   
  
	निमित्तमीश्वराख्यं यददृष्टं सहकारणमिति पाठे -   
अदृष्टशब्दवाच्य-कर्मणः सहकारिकारणत्वमुक्तम् ।   
यथाऽत्रैवारणेयपटले (पौष्करे ८ । १८ ) -  
  
निमित्तमिश्वरस्तेषामुपादानं स बिन्दुराट् ।  
नृकर्म सहकारि स्यात् कार्यमेतत् त्रिहेतुकम् ॥  
  
तस्मात् प्रपञ्चकार्यस्य निमित्तादि-कारणत्रयरूपत्वमीश्वरादित्रयस्येति   
सर्वैरभ्युपेयमिति ॥ १५   
  
	अथ ऽ न कदाचिदनीदृशं जगदिऽति न्यायेन प्रपञ्चनित्यत्ववादिनं   
निराकर्त्तुं प्रपञ्चस्य कार्यत्वं पराख्यसूत्रान्तरेण साधयति -  
  
मूर्त्ताः सावयवा येऽर्था नानारूप-परिच्छदाः ।  
  
  
  
स्थूलावयव-शिष्टत्वाद् बुद्धिमद्धेतुपूर्वकाः ॥  
अतोऽस्ति बुद्धिमान् कश्चिदीश्वरः समवस्थितः ॥ १६ ॥  
  
	मूर्त्ताः आकृतिमन्तः । सावयवाः अवयव-सहिताः । नानारूप-  
परिच्छदाः नाना बहुविधैः रूपैः संस्थान-विशेषैः परिच्छदः   
आवरणं येषां ते नानारूप-परिछदाः । एवम्भूता ये अर्थाः   
पृथिव्यादयः एते पक्षत्वेनोपात्ताः । मूर्त्तादीनि पक्षविशेषणानि   
कार्यत्वसाधने प्रत्येकं  हेतुत्वसूचकतया उपात्तानि । न तु बाधादि-  
निवारकाणि । तस्य प्रतिज्ञामाह-बुद्धिमद्धेतुपूर्वकाः । बुद्धिर्यस्यास्ति स   
बुद्धिमान् । स चासौ हेतुश्च सोऽयं बुद्धिमद्धेतुः   
पूर्वःपूर्वावधिर्येषां ते तथाविधाः । उपादानादि-  
गोचरापरोक्षज्ञानवत्-कर्त्तृका इत्यर्थः । हेतुपूर्वकत्व-साधनमात्रेण   
कार्यत्वसिद्धावपि कर्त्तृविशेषसिद्धि-विवक्षया बुद्धिमत्पदं प्रयुक्तम् ।   
तत्र हेतुमाह - स्थूलावयव-शिष्टत्वादिति ।   
स्थूलैरस्मदादिबाह्येन्द्रियग्राह्यैरवयवैः शिष्टत्वात् सम्बद्धत्वात् । अत्र   
चावयवानामप्रत्यक्षतया अवयवयुक्तत्वहेतोरसिद्धिपरिहारसूचकतयैव   
स्थूलपदमुपात्तं, नतु व्यभिचारवारकतया । अत्र   
घटादिवदित्युदाहरणमध्याहर्त्तव्यम् । निगमनमाह-अतः   
सावयवत्वादेव बुद्धिमान् समवस्थितः प्रमाणसिद्धः कश्चिदीश्वरः   
कर्त्तास्ति । पृथिव्यादीनामिति शेषः । तथा वायवीये-  
  
प्रधान-परमाण्वादि यावत् किञ्चिदचेतनम् ।  
न तत् कर्त्तृ स्वयं दृष्टं बुद्धिमत् कारणं बिना ॥  
जगच्च कर्त्तृसापेक्षं कार्यं सावयवं यतः ।  
तस्मात् कार्यस्य कर्त्तृत्वं पत्युर्न पशु-पाशयोः ॥  
  
	अनेन च सकर्त्तृकत्व-साधनेन पृथिव्यादीनां कार्यत्वं सिद्धम्,   
अतः कार्यत्वसाधनस्य सुलभत्वेऽपि सकर्त्तृकत्व-साधनद्वारेण   
तत्साधनमीश्वरसिद्धि-नान्तरीयकतया निरीश्वरवादनिराकरणार्थमिति ।   
इदञ्च पञ्चरूपोपपन्नत्वादन्वयव्यतिरेक्यनुमानम् । तदुक्तं   
श्रीमत्पौष्करे (७ । ४०) -  
  
पक्षधर्मः सपक्षे सद् व्यावृत्तश्च विपक्षतः ।  
अबोधोऽसत्प्रतिपक्षो व्यतिरेकान्वयात्मकः ॥ इति ॥ १६ ॥  
  
	इदानीमीश्वरकृत्यस्यैव इयत्तया परिच्छेदं साधन-प्रयोजनवत्वं    
च मृगेन्द्रसूत्रेणाह -  
  
जगज्जन्म-स्थिति-ध्वंस-तिरोभाव-विमुक्तयः ।  
कृत्यं सकारक-फलं ज्ञेयमस्यैतदेव हि ॥ १७ ॥ (२ । ३ )  
  
	जन्म च स्थितिश्च ध्वंसश्च तिरोभावश्च विमुक्तिश्चेति द्वन्द्वः । जगतो   
जन्मेत्यादि षष्ठीतत्पुरुषः ।  
  
  
  
एते जगज्जन्मादयः पञ्च । एतत् पञ्चविधम् अस्यैव परमेश्वरस्यैव सम्बधि   
कृत्यम् । सकारकफलं कारकैः शक्त्यादिभिः फलेन भुक्तिमुक्त्यात्मना च   
सहितं ज्ञेयम् अवबोद्धव्यम् ।  
  
	अत्र जगच्छब्देन जन्मवज्-जन्तुचक्रमुच्यते । तस्य जन्म शिवस्यैकं   
कृत्यम् । साक्षाच्छिवसृष्टिः शुद्धाध्वविषये बिन्द्वात्मकादुपादानात्   
शुद्धतत्त्व-भुवनाद्युत्पादन पूर्वं तद्भुवन-वासिनां   
विद्याविद्येश्वराणां च बैन्दवशरीर-योजनान्नादादिक्रमेण   
शब्दोत्पादनम् । अनन्तादिद्वारकसृष्टिः अशुद्धाध्वविषये   
मायाख्यादुपादानात् अशुद्धतत्त्वभुवनाद्युत्पादनपूर्वं भोगोपयोगि-  
परिकरसहितस्य पौनःपुन्येन तत्तद्विविधयोनिषु उद्भावनं च जन्मशब्देन   
गृहीतम् । तत्रैवोक्तम् ।  
  
तत्रादौ केवलाणूनां योग्यानां कुरुतेऽष्टकम् ।  
वामादि-शक्तिभिर्युक्तं सप्तकोटिपरिच्छदम् ॥  
तेषामनन्तः सूक्ष्मश्च तथा चैव शिवोत्तमः ।  
एकनेत्रैकरुद्रौ च त्रिमूर्त्तिश्चामितद्युतिः ॥  
श्रीकण्ठश्च शिखण्डी च राजराजेश्वरेश्वराः ।-मृगेन्द्रे २ । ३-४  
  
	अत्र राजानो लोकेशा-इन्द्रादयस्तेषां राजानः शतरुद्राः,   
तदीश्वराणां मण्डलिप्रभृतीनामप्येते ईश्वराः प्रभवः,   
विद्यामहेश्वरा इति यावत् । एते च सर्वे शिवप्रेर्या न स्वतन्त्राः । तथा -  
  
ईषदप्राप्तयोगित्वान्नियोज्याः परमेष्ठिनः ॥  
सर्वज्ञत्वादियोगेऽपि नियोज्यत्वं मलांशतः ।  
परस्परं विशिष्यन्ते मन्त्राश्चैवमधः स्थिताः ॥  
ते च मन्त्रेश्वरव्यक्त-शिवशक्तिप्रचोदिताः ।  
कुर्वन्त्यनुग्रहं पुंसां यदा येषां स युज्यते ॥-मृगेन्द्रे २ । ४-६  
  
	ते च मन्त्राः परापरमन्त्रेश्वरव्यक्तया शिवशक्त्या व्यपारिताः   
योग्यतानुरूपेण कदाचित् केषाञ्चिदनुग्रहं कुर्वन्ति । नतु योग्यतानपेक्षम् ।  
  
प्रयोक्तृ-देहसापेक्षं तदर्धमखिलेऽध्वनि ।  
कृत्वाधिकारं स्थित्यन्ते शिवं विशति सेश्वरम् ॥  
  
  
  
विनाधिकरणेनान्यत् प्रधानविकृतेरधः ।  
कृत्वाऽधिकारमीशेष्टमपैति साध्वरांहृतौ ॥  
ततोऽनन्ताद्यभिव्यक्तः पतीनां ग्रन्थितत्त्वतः ।  
कलाद्यारब्धदेहानां करोत्यष्टादशं शतम् ॥  
तानप्याविश्य भगवान् साञ्जनान् भुवनाधिपान् ।  
येभ्यः सर्वमिदं येषां शक्तिः कर्मनिबन्धना ॥  
प्रणेतॄन् पशुशास्त्राणां पशूंस्तदनुवर्तकान् ।  
स्वसाध्यकारकोपेतान् कालधामावधिस्थितान् ॥ इति ।-मृ० ४ । ४-११  
  
	स्थितिः तदिच्छानिरुद्धस्य स्वदृष्टस्य सर्वलोकस्य पुरुषार्थसिद्धये   
व्यापारप्रसिद्धये नियोजनं स्थापनं द्वितीयं कृत्यम् । यथा तत्रैव -  
  
स्थितौ सकारकानेतान् समाक्रम्य स्वतेजसा ।  
युनक्ति स्वार्थसिद्ध्यर्थं भूतैरनभिलक्षितः ॥ इति ॥ मृ० ४-१२  
  
	ध्वंसः स्थित्यन्ते शुद्धाशुद्धाध्व-भोगसाधन-तनुकरण-  
भुवनादीनां बिन्दुमायात्मक-कारणे सशक्त्यात्मनां   
विलयनद्वाराऽन्तर्निहिताणुसङ्घकाधिष्ठानेन   
भवाध्वभ्रमणश्रान्तानां संसारिणां विश्रमायाऽवस्थापनं   
तृतीयकृत्यम् । यथा तत्रेव -  
  
भोगसाधनमाक्षिप्य कृत्वा कारणसंश्रयम् ।  
तच्च सात्मकमा(श्रित्य)क्रम्य विश्रमायाऽवतिष्ठते ॥  
भविनां भवखिन्नानां सर्वभूतहितो यतः ।-मृ० ४ । १३-१४  
  
	अयमेव च ध्वंसः प्रलय इत्युक्तः । स च त्रिविधः अधम-  
मध्यमोत्तमभेदेन । ब्रह्मणो   
दिनान्तस्वापेकालाग्निरुद्रोर्ध्वावलोकनवह्निना भूर्भुवः स्वर्लोकानां   
त्रयाणां लयोऽधमः प्रलयः । श्रीकण्ठस्य दिनान्तस्वापे भूततत्त्वादि-  
गुणतत्त्वान्त-लयो मध्यमः प्रलयः । कालाग्नि-भुवनादि-नादान्त-लयः   
उत्तमः प्रलयः । एतत् सर्वं मतङ्गे विस्तरेण प्रदर्शितम् ।   
ग्रन्थविस्तरभयान्नेह प्रतन्यते । अस्मिन् महाप्रलये  माया-पुरुष-शिव-  
व्यतिरेकेण सर्वेषामुपसंहार एव । तथाऽचिन्त्यविश्वे -  
  
महार्थ संहारकाले मायाऽऽत्मानश्च सर्वशः ।  
शिवश्चाऽशुद्धमायाभिस्तिष्ठन्त्यन्यश्च लीयते ॥  
आत्मना मुपभोगार्थमेते तिष्ठन्ति सर्वतः ॥ इति ।  
  
  
  
तथाचाचार्यैः-  
  
माया पुरुषः शिव इत्येतत् त्रितयं महार्थसंहारे ।  
अवशिष्यते पुनस्तत् प्रवर्त्तते पूर्ववत् सृष्टौ ॥ इति ।-तत्त्वप्र० ६९  
  
	तिरोभावः पाशानुग्रहेण पशूनां यथानुरूपाद्   
भोगादप्रच्युतिश्चतुर्थं कृत्यम् । अयमेव संरक्षणाख्यतया अन्यत्रोक्तः ।   
यदाहुः श्रीवार्त्तिककारः -  
  
स्वसंस्कारोचिताद् भोगादप्रच्यावः शरीरिणाम् ।  
प्रोक्तं संरक्षणं नाम न्यायेन परिपालितम् ॥  
  
	विमुक्तिश्च अनुध्यानमनुग्रहः पाश-तिरोधानेनाऽणूनां   
परापरमोक्षदानम् । तत्राऽपरमोक्षः षड्विधः । परस्त्वेकविधः । तथा   
मतङ्गे -  
  
मोक्षः सप्तप्रकारोऽयं विभागेनोपवर्णितः ।  
एभ्यो ह्येकः परः सूक्ष्मः कार्यकारणगोचरः ॥  
अतीतः परिपूर्णश्च स्वतन्त्रः सर्वतोमुखः ।  
एको निरीश्वरः स्वस्थः षडन्ये सेश्वरा मताः ॥  
संरुद्धशक्तयश्चान्ये स्थूलभेदाः प्रकीर्त्तिताः । इति ।  
  
	इदमनुग्रहरूपं कृत्यं शिवः सृष्टिकाले संहारकालेऽपि करोति ।   
तदुक्तमत्रैव-  
  
यान् विमोचयति स्वापे शिवाः सद्यो भवन्ति ते ।  
संहृतौ वा समुद्भूतावणवः पतयोऽथवा ॥  
रुद्रमन्त्रपतीशानपदभाजो भवन्ति ते ।  
स्थितौ याननुहृह्णाति गुरुमास्थाय चिद्वतः ॥-मृगेन्द्रे वि० ५ । २-३  
  
	स्वायम्भुवे कृत्यस्य प्रयोजनमुक्तम् -  
  
एवमाख्यमिदं कृत्यं किङ्कारणमुदाहृतम् ।  
पशूनां देहसंयोगो भोगमोक्षाय कथ्यते ॥  
तथापि सह चेत्याहुरनादिमलमोचकः । इति ।  
  
	अत्र एवकारेण शिवस्यैव एतत् पञ्चकृत्यं विद्याविद्येश्वरादीनां   
तत्प्रेरणयेति दर्शयति । तथा श्रीमद्रौरवे -  
  
अधिकारं प्रकुर्वन्ति शिवेच्छा-विधिचोदिताः । इति ।  
  
	एतच्च कृत्यं न मायादिभिः कर्मभिर्वा निर्वर्त्तयितुं शक्यम्,   
अचेतनत्वात् । नापि पुरुषेण, तस्य मलनिरुद्ध-शक्तिकत्वात् । सकारकमित्यनेन   
साधनापेक्षा च शिवस्य दर्शिताः ।   
  
  
  
अन्यथा निर्हेतुको मोक्षः स्यात् । अन्यानपेक्षणात् सर्वस्यैव म्यात्,  कस्यापि वा   
न स्यात् । यथाहुः -  
   
नित्यं सत्त्वमसत्त्वं वा हेतोरन्यानपेक्षणात् ।  
अपेक्षातो हि भावानां कादाचित्कत्वसम्भवः ॥ इति ॥ १६ ॥  
  
	परमेश्वरस्य स्वापे विक्रियादिशक्तयस्तत्तत्कार्यनिष्पादनोद्युक्तं   
भवन्तीति मृगेन्द्र सूत्रान्तरेणाह -  
  
स्वापेऽप्यास्ते बोधयन् बोधयोग्यान्   
रोध्यान् रुन्धन् पाचयन् कर्मिकर्म ।  
मायाशक्तीर्व्यक्तियोग्याः प्रकुर्वन्   
पश्यन् सर्वं यद् यथावस्तुजातम् ॥  
  
	स्वापे जाग्रदवस्थायामिव स्वापावस्थायामपि बोधयोग्यान्   
मलपरिपाकतारतम्याद्यपेक्षया प्रबोधनार्हान् बोधयन् तेषां बोधनं   
कुर्वन् रोध्यान् रोधनार्हान् रोधशक्त्या निरुन्धन् । कर्मिणां कर्मवतां   
कर्म शरीरेन्द्रियजात्यायुर्भोगकारणमिति । सूक्ष्मरूपं कर्म पाचयन्   
फलदानोन्मुखमापादयन् । तथा वक्ष्यति -  
  
तथा बीजं शरीरादेः पाचयत्यानिवेशनात् ।-मृगेन्द्रे वि० ५ । ११  
  
इति भावः । उक्तमत्रैव -  
  
न योग्यताङ्गमभजत् सद्यः स्यादौषधादिवत् । इति ।-मृगेन्द्रे वि ५ । ११  
  
	पाकयोग्यमपि तत् स्वयमात्मनात्मानं न पाचयितुमीशम् । सर्वस्य हि   
परिणामिनो वस्तुनः क्षीरादेरयं साधारणो धर्मः यत् किमप्यपेक्ष्य   
परिणामित्वं नान्यथेति । तस्मात् परिणामित्वात् कर्मणोऽपि अन्यापेक्षः पाक   
इति । तथा -  
  
पाकार्हमपि तत् पक्तुं नेशत्यात्मानमात्मना ।  
धर्म-सामान्य एवायं सर्वस्य परिणामिनः ॥-मृगेन्द्रे वि० ५ । १२  
  
इति । मायाशक्तीः शुद्धाशुद्धमाययोः शक्तीः तत्तत्कार्यजनकशक्तीः   
व्यक्तियोग्याः प्रसवाभिमुखीः प्रकुर्वन् प्रकर्षेण कुर्वन् । अत्रापि परिणामि-  
कर्मिकर्मवन्मायाशक्तीनामपि स्वत एव प्रसवाभिमुख्यापादनं न   
घटत इति भावः । सर्वं चिद्चित्-तत्त्वभावभूतभुवनात्मकं वस्तुजातं   
वस्तुसमूहं यत् यथास्थितं तत् तथा पश्यन् अवलोकयन् भूत्वा आस्ते । शिव   
इति शेषः । यथावत् पश्यन् इत्यनेन शिवस्यास्मदादिवदयथावत्-  
स्थितवस्तुभासोनिरस्तः बोधयन् रुन्धन् पाचयन् प्रकुर्वन्नित्यनेन शिवस्य   
सर्वकर्त्तृत्वं, पश्यन्नित्यनेन सर्वज्ञत्वं च दर्शितम् ।  
  
  
  
सर्वविषयज्ञानं विना सर्वकर्त्तृत्वानुपपत्तेः । यो हि यद्यत्क्रियासिद्धिं   
तदङ्गानि तत्फलानि च जानाति तस्यैव   
विचित्रतत्तत्कारकोपयोगाभिसन्धानवतस्तत्तत्-कर्तृत्वं घटते, कुविन्दादेरिव   
पटादिकृतौ । अतो यस्तु तत्राऽज्ञः, स तत्कार्यकरणाय नालम् । बालिश इव   
न्यायविद्याद्युपन्यासे इति । तदुक्तमत्रैव (मृगेन्द्रे ५।१३)-  
  
सर्वज्ञः सर्वकर्त्तृत्वात् साधनाङ्गफलैः सह ।  
यो यज् जानाति कुरुते स त देवेति सुस्थितम् ॥ इति ।  
  
	आस्त इत्यनेन महाप्रलये शिवस्य सद्भावश्च बोधयोग्यानित्यादिना च   
पुरुषसद्भावश्च मायाशक्तीरित्यनेन बिन्दुमायात्मनोः सद्भावश्च   
प्रदर्शितः । प्रलयकालेऽपि शिवस्य पञ्चकृत्यानि दर्शितानि । तद् यथा   
पौष्करे-  
प्रलयेऽप्यनुगृह्णाति सृजत्यवति हन्ति च ।  
तिरोदधाति भगवान् न कालापेक्षया सदा ॥ इति ।  
  
	एवमचेतन इत्यादि-त्रयोदशश्लोकैः पतिलक्षण-प्रमाण-  
धिष्ठानमूर्ति-कारणदेहाद्यन-पेक्षकर्तृत्वौपाधिक-  
सहकार्युपादानापेक्ष-सर्वज्ञत्व-पञ्चकृत्यानि प्रतिपादितानि । एवं-  
प्रकारेण पतिस्वरूपवेदनयैव संसारमुक्ता भवन्ति । नतु पाशरूपतया   
ईश्वरवेदिनाम् तदुक्तं मृगेन्द्रे (५।१८)-  
  
सत्ता-स्वरूप-करणार्थ-विधेय-दृग्भिर्लेशोदिताभिरिति ये विदुरीसतत्त्वम् ।   
  
ते मोचयन्ति भविनोभवपङ्कमग्नान् नो विस्तरेण पुरुषाः पशुपाशरूपम् ॥   
? इति ॥  
	अत्राऽप्यचेतनस्य मायादेरित्यनेन ईश्वरस्य सत्ता साधिता । अथ   
पत्युरधिष्ठानमित्यनेन तत्स्वरूपं वर्णितम् । करणं चेत्यनेन करणं   
कथितम् । स्वापेऽप्यास्त इत्यनेन तस्यार्थः प्रयोजनं भुक्तिमुक्तिरूपं   
वर्णितम् । जगज्जन्मस्थितिध्वंसेत्यनेन पञ्चकृत्यरूप-विधेयमुक्तम् ।   
पश्यन् सर्वं यद् यथा वस्तुजातमित्यनेन दृक्पदवाच्य-तत्त्वज्ञान-  
स्वरूपमुक्तं वेदितव्यम् । ब्रह्मणो जीवैक्यं सार्वात्म्यं च वदन्तो   
वेदान्तिनः  
  
? अचेतनस्य मायादेरित्यादिना पश्यन् सर्वं यद् यथावस्तुजात मित्यन्तेन   
ग्रन्थेनोक्ताभिः सत्ता-स्वरूपकरणार्थ-विधेयदृग्भिरीश्वरतत्त्वं ये   
विदुस्ते एव संसारमुक्ताः पुरुषाः संसारपङ्कमग्नान् संसारिणः   
पुरुषान् मोचयन्ति । ये तु आत्मैवेदं सर्वं पुरुष एवेदं सर्वमिति   
पशुपाशरूपमीश्वरं मन्वन्ते, न ते संसारमुक्ता भवन्तीत्यर्थः ।  
  
   
  
पशुपाशरूपेश्वरवादिनः । कालकर्मेश्वरवादिनः   
पाशरूपतामीश्वरस्य ब्रुवते ॥ १७   
  
	इत्थं पतिलक्षणमुक्त्वाऽन्ते चिद्विलक्षणतया पशुस्वरूपं   
पराख्यसूत्रेण प्रतिपादयति-  
  
देहान्योऽनश्वरो व्यापीविभिन्नः समलोऽजडः ।  
स्वकर्मफल-भुक् कर्ता किञ्चिज्ज्ञः सेश्वरः पशुः ॥ १८ ॥  
  
	आत्मा देहान्यः शरीर-व्यक्तिरिक्तः । अनेन चार्वाकस्य निरासः । इत्थं   
हि चार्वाका वदन्ति-कृशोऽहं स्थूलोऽहमिति शरीर एवाऽहम्प्रत्ययस्य   
दृष्टेर्न तद्व्यतिरिक्त आत्मा उपलक्ष्यते । अथ-परार्थाश्चक्षुरादयः,   
सङ्घातत्वात् शयनाद्यङ्गवदित्यादिना करणानां   
कर्त्तृप्रयोज्यत्वादित्यनेन वानुमानेनात्मा प्रसाध्यते । नैतद् युक्तम् ।   
तस्यात्मा पलापिनश्चार्वाकान् प्रत्यसिद्धेः । न ह्येषां प्रत्यक्षादन्यत्   
किञ्चित् प्रमाणम् । सिद्धावपि अनुमेयस्यात्मनो देवदत्तादिवत् परत्वं   
प्रसज्येत । यत् किल स्वयं प्रकाशते, स एवात्मा । तत्प्रकाश्यस्तु पर इति   
विविक्ततयात्मपरभावस्य प्रकाशमानस्यैव सङ्करोऽनवस्था च स्यात् ।   
तदुक्तम्-  
  
आत्मा यदि भवेन्मेयस्तस्य माता भवेत् परः ।  
पर आत्मा तदानीं स्यात् स परो यस्तु मीयते ॥  
  
तथा-  
  
प्रकाशते संविदेका तदन्यत् तु प्रकाश्यते ।  
प्रकाश्यं च भवेत् कर्म तच्च कर्त्रा विना कथम् ॥ इति ।  
  
	तस्मान्नाऽनुमाने देहव्यतिरिक्त आत्मा उपलक्ष्यते । नच देहस्य   
चैतन्याभावेन कथमात्मत्वमिति वाच्यम् । किण्वादि-द्रव्यविकारे   
मदशक्त्युत्पत्तिवत् चतुर्भूतविकारे देहेऽपि सम्बिदुद्भवात् ।  
  
	अपिच यस्मिन्नुपचिते यस्योपचयः, यदपचये वा अपचयः, तत् तदात्मकम्   
। यथा वह्न्युपचयापचयावनुगच्छदौष्ण्यम् । तथा यौवन-स्थाविर-  
भोजन-तदभावहेतुकौ च देहसम्बन्धिनावुपचयावनुकुर्वद् विज्ञानं   
देहात्मकमेव । अतो देह एव चेतन आत्मेति । तदयुक्तम् । तथाहि-देहश्चेतनः   
कदाचिन्न भवति, भोग्यत्वात् विकारित्वाच्च । ये ये केचन विकारिणः परिणामिणो   
भोग्याश्च, ते ते ह्यचेतना दृष्टाः । यथा पटादयः । स   
देहोऽप्येवंविधस्तस्मान्न चेतनः ।  
  
	ननु अङ्गनादिभिर्भोग्यत्वमनैकान्तिकम् । भोग्यत्वेऽपि   
तत्राऽचैतन्याभावात् । नाऽनै-  
  
   
  
कान्तिकम् । तदीयस्यदेहस्यैव भोग्यत्वात् । यद्येवं निर्जीवस्य देहस्य कथं   
नो-पभोगः ? भवत्येव तदवस्थोचित उपभोगः क्रव्यादादेः, न पुनः   
कान्तादेः । कामिन्याद्यवस्थाया अन्यावस्थान्तरापत्तेर्विकारित्वेन   
वीभत्सरसहेतुत्वात् । तदुक्तिरत्रैव  
  
क्वैतत् तद् वक्त्रमत्र क्व तदधरमधु क्वाऽऽयताक्ष्याः कटाक्षाः । ?   
इत्यादि ॥  
  
एवं गजाश्वादावपि ज्ञेयम् । तस्मात् स्थितमेतद् विकारित्वाद्   
भोग्यत्वाच्च देहस्याऽचैतन्यम्, अचेतनत्वाच्च पारार्थ्यमिति । न चात्मनो   
देहान्यत्वे कृशोऽहमित्यादिप्रत्ययबाधः । तस्य ऽदेहऽ इति भेदग्राहि-प्रत्ययेन   
बाधात् । न चात्मनोऽनुमेयत्वे परत्वं स्यादिति वाच्यम् । तस्य स्वसंवेदन-  
सिद्धस्याऽऽत्मनः विप्रतिपन्नं प्रति प्रतिपादनार्थमेवाऽनुमानप्रयोगात् ।   
न चानुमान-प्रामाण्य-निरासस्तेन शक्यः कर्त्तुम् । तदनुमान-प्रामाण्य-  
निरासक-युक्तेरेवाऽनुमानतया स्वव्याघातापत्तेः । नच चैतन्यस्य   
देहानुविधायित्वं, शवशरीरे व्यभिचारात् । तस्मादनुभव-  
स्मरणयोरेकान्धिकरण्यात् चेतनो देहान्य एवात्मेति ।  
  
	अत्र च देहान्यत्व-वचनेन तत्सम्बन्धिनामिन्द्रियादीनाम् आत्मत्वं   
निरस्तम् । तथाहि-बहिर्गृहीतार्थ-धारक-मनः-प्रेरित-वागिन्द्रियजन्य-  
शब्दप्रपञ्चस्य व्यवहर्त्तृपुरुषाशय-प्रकटकतया दर्पण-स्थानीयत्वेन   
अचेतनानामिन्द्रियाणां करणत्वमेव समुचितम् ।  
  
	तथा च मतङ्गे -  
  
वागिन्द्रियेण स्पष्टेन मनसान्त[पू]रितेन तु ।  
यः प्रपञ्चोऽनुमानाख्यः सामान्यो व्यवहर्त्तृषु ॥  
तेनाऽनुमीयते ह्यात्मा दृक्-दर्पण-निदर्शनात् ।-६-१६।१७  
  
अपिच -   
  
यो यः संहतः, स भोक्त्रर्थः, यथा शयनादि । संहतश्चायं   
चक्षुरादीन्द्रियवर्गः   
अतस्तस्यापि भोक्त्रा भवितव्यमिति इन्द्रियं-व्यतिरिक्त-भोक्त्तृसिद्धिः ।  
  
अनश्वरः नित्यः । तस्य हि सौगतादिवत्  क्षणिकत्वे विनाशित्वे   
वाऽभ्युपगम्यमाने कर्मानुष्ठान-फलभोगादिकं पूर्वानुभूत-  
स्मरणादिकं च नोपपद्यते । तथाऽत्रैव-  
  
क्षणभङ्गे स्थिते ज्ञाने न च कर्मार्जनं भवेत् ।  
न तत्कर्मफलं भोग्यं ज्ञाननाशे निरन्वये ॥  
  
शिह्णनकृते शान्तिशतके चैवं दृश्यते-क्वैतद्-वत्कारविन्दं क्व   
तदधरमधु क्वाऽऽयतास्ते कटाक्षाः, क्वालापाः कोमलास्ते क्वच   
मदनधनुर्भङ्गुरी भ्रुविलासः ।-शा० २७ ।  
  
   
  
स्थिरत्वं तद्गतिगम्यं स्मृतिर्नाऽनुभवादृते ।  
स्मर्ताऽनुभविता स्थैर्यात् तेन ज्ञाता स्थिरो भुवि ॥ इति ॥  
  
व्यापीव्यापकः । क्षपणकवत् तस्याऽव्यापकत्वे काश्मीरकस्य दक्षिणापथे   
परिदृश्यमानभोग इव देशान्तरफलभोगो नोपपद्येत, तस्या मूर्त्ते   
राकशस्येवाचेतनेन कर्मणा वा देशान्तर-नयनासम्भवात्; शरीर-  
परिमितत्वे सङ्कोच-विकाश-धर्मित्वे वा परिणामित्वाचेतनत्वादि-  
दोषप्रसङ्गाच्च । तथा तत्रैव-  
  
देशान्तरफलायत् स्यात् अविमुक्तोऽपि योगतिः (?) ।  
मूर्तत्वे न फलं भोग्यं यतो मूर्तिर्विनश्वरा ॥  
अमूर्ता नियते व्यापे केनचित् कर्मणाऽथवा (?) ।  
अतैनं यत् तत् कथं नयते पटु (?)  
तत् फलं भिन्नदेशस्थं विभुत्वात् तनुयोगजम् । इति ।  
  
	विभिन्नः अनेकः । नतु वेदान्तवादिनामिव एकः, तस्य परमार्थत   
एकत्वे बन्ध-मोक्ष-साधक-विद्याऽविद्या विभागेन द्वैतापत्तेः, एकमुक्तौ   
सर्वभवोच्छेद-प्रसङ्गात् भोगसाम्यादिदोषप्रसङ्गाच्च तथा तत्रैव-  
  
चिद्रूपत्वात् तदेकत्वं तद्भेदो भिन्नभोगतः ।  
स च तस्य स्वकर्मोत्थः साऽविद्या बन्धलक्षणा ॥  
तच्छेदिका भवेद् विद्या द्वयमस्ति यदा तव ।  
विद्याविद्या-विभागेनागतो द्वैतपरिग्रहः ॥  
स्थितायां सर्वतो मुक्तौ भवोच्छेदः प्रसज्यते ।  
नचाऽस्ति स भवोच्छेदस्तेन ते बहवो मताः ॥  
  
श्रीमत्पौष्करे -   
  
यद्यभिन्नं तु सर्वेषां भोक्तुमिच्छैकदा भवेत् ।  
भोक्तुमिच्छायदैकस्य गन्तुमिच्छा परस्य च ॥  
तदैवतस्माच्चैतन्यं भिन्नरूपमिति स्मृतम् ।  
  
	समलः मलेन सहितः । मलशब्देन ज्ञानावारकं कर्मभिन्नं   
रागकारणमज्ञानमुच्यते । तथा तत्रैव-  
  
तेन तत्कर्मणो भिन्नमज्ञानं रागकारणम् ।  
  
   
  
प्रावृणोति तदज्ञानममूर्त्तं विषशक्तिवत् ॥  
तेनाऽशुद्धः पशुरसावनुपातिगुणाश्रयः ।  
  
	अजडः जडो न भवतीत्यजडः, ज्ञानक्रिया-स्वभाव इत्यर्थः ।   
चैतन्याभावे कर्त्तुः प्रवृत्त्ययोगात् । तथा पौष्करे (६।१८६)-  
  
प्रवर्तमानो देहादिश्चेतनाधिष्ठितः सदा ।  
स्वतः प्रवृत्तिशून्यत्वाज् जडत्वेन प(घ)टादिवत् ॥  
यस्तु प्रवर्त्तकः सोऽयमात्मेति परिपठ्यते ।  
  
तथा तत्रैव -   
  
सर्वकार्ये यतः कर्त्तुर्भावमालोच्य वस्तुगम् ।  
प्रवृत्तिर्दृश्यते यस्मात् स भावः सत्त्ववाचकः ॥  
तेन तत्प्राक् चितेर्भावः कर्मवत् किं न मन्यसे । इति ।  
  
	स्वकर्मफलभुक् । स्वस्य कर्म स्वकर्म धर्माधर्मात्मकं, तस्य   
फलं भुङ्क्त इति स्वकर्मफलभुक् । युगपत् सेवा-कृष्यादि-प्रवृत्तयोर्द्वयोः   
पुरुषयोरेकस्य फलसिद्धेरितरस्यादर्शनाच्च ।   
  
तथा -   
  
सेवाप्रवृत्तयोर्द्वयोः समानगुणशीलयोः ।  
एकस्य फलसम्पत्तिस्तेन तत्-कारणपदम् ॥  
अदृष्टं सूक्ष्महेतुत्वाद् गम्यते कार्ययोगतः ।  
कारणं कर्मसञ्ज्ञं तद् धर्माधर्मात्मकं स्थितम् ॥  
  
पौष्करे (३।४०)-  
  
उभयोः कृषिसाम्येऽपि कश्चिद् धान्यानि गच्छति ।  
न किञ्चिदपरस्तस्य कर्म कारणकं द्विजाः ॥ इति   
  
कर्ता पूर्वोक्तस्य कर्मणः सम्पादयिता, अचेतनस्य शरीरादेः   
कर्त्तृत्वायोगात् कर्मणः करणसापेक्षत्वेऽपि कुठरादिवदप्रशस्यतया   
पुरुषस्यैव प्राधान्याच्च । तथा तत्रैव-  
  
तत्कर्त्त्ता पुरुषः प्रोक्तो न शरीरस्य कर्त्तृता ।  
अचेतनं यतस्तस्मात् कर्त्तृत्वममृते ततः ॥  
कर्त्तृत्वं करणे सद्धि तथाप्यस्य प्रधानता ।  
वृक्षच्छेदे यथा लोको  न कुठारं प्रशंसति ॥  
स कर्त्ता कारणैस्तेन प्राधान्यात् पुरुषः स्मृतः । इति ।  
	  
किञ्चिज्ज्ञः किञ्चिदल्पं जानातीति किञ्चिज्ज्ञः । एतत् किञ्चिज्ज्ञत्वं   
विभुः सन् इत्यादिना उत्तरत्र ग्रन्थकार एव वक्ष्यति । सेश्वरः ईश्वरेण   
प्रेरकेण सहितः ।  
  
   
  
न साङ्ख्यानामिव स्वतन्त्र इत्यर्थः । कर्मणा देहेत्यादिना उत्तरत्र वक्ष्यति ।   
पशुः पशुत्वमलयुक्तः, मुक्तस्य पशुत्वासम्भवात् । तथा पौष्करे (४।१)-  
  
पशुः पशुत्वसंयोगान्न मुक्तः पशुरुच्यते ।  
  
	अयं च पशुः विज्ञानकल-प्रलयाकल-सकल-भेदेन त्रिविधः । ते च   
क्रमेणैक-द्वि-त्रि-मला भवन्ति ।  
  
यस्मात् स्वदृक्क्रियाशालि-कलाहीनोप्यनीश्वरः ।  
व्यापकश्चिन्मयः सूक्ष्मः शिववत् संव्यवस्थितः ॥ इति । (-पौष्करे ४।२)  
  
किञ्चिज्ज्ञत्वं च उत्तरत्र सूत्रकारेण प्रदर्शितम् ॥ १८ ॥  
इत्थं पशुलक्षणमुक्वा तद्-विलक्षणेषु पञ्चसु पाशेषु   
पृथग्भूतमाणवं मलं स्वायम्भुवसूत्रेण निरूपयति-  
  
अथाऽनादिमलः पुंसां पशुत्वं परिकीर्त्तितम् ।  
तुष-कम्बुकवद् ज्ञेयं मायावापाङ्कुरस्य तत् ॥ १९ ॥  
  
अथ पशु-लक्षणानन्तरं मलादयो व्याक्रियन्त इति शेषः ।   
अनादिश्चासौ मलश्चानादिमलः, मलिनीकरोति दृक्क्रियात्मकं तेजः   
प्रच्छादयतीति मलः । मलशब्द आच्छादकपर्यायः कृत्-प्रत्ययान्तः । न   
विद्यते आदिर्यस्य सः अनादिः । अत्र पाचक-विशेषणीभूत-शोभनपदवद्   
आछादकाज्ञानविशेषणानादिपदेन   
आच्छादनक्रियासम्बन्धस्याऽनादित्वप्रतिपादन-द्वारा तत्सम्बन्धिनो   
मलस्याप्यनादित्वमुक्तम् । अयं मलः पुसां पुरुषाणां पशुत्वमिति   
कीर्त्तितम् । तत्र मलस्वरूपे दृष्टान्तमाह-तुषकम्बुकवदित्यादि । तत्   
मलरूपं पङ्कम् । मायावापाङ्कुरस्य आवापश्चाङ्कुरश्च   
आवापाङ्कुरः, द्वन्द्वैकवद्भावः । मायाया आवापाङ्कुरं   
मायावापाङ्कुरं तस्य, तुष-कम्बुकवत् तुष-कम्बुकमिव ज्ञेयम् । यथा हि   
तुष-कम्बुकः शालितण्डुलानामावापस्य उच्छूनतायाः   
प्रसवाभिमुखभावस्य अङ्कुरोपत्तेर्निमित्तम् । एवं मायाया   
शिवेच्छावशादावापस्य प्रसवाभिमुखभावस्य कलादिकार्यादेश्च   
तन्निमित्तमिति । एतदुक्तं भवति-यस्येदमस्ति, तं प्रति माया प्रसवाभिमुखी   
भवति कलादींश्चोत्पादयतीति ।  
  
	ननु आत्मनि तुषकम्बुकस्थानीयो मलो वर्त्तते । मायायां च   
कलाद्यङ्कुरजन्मेति भिन्नाधिकरणत्वात् कथमेकाधिकरणो दृष्टान्त इति चेत् ।   
सत्यम् । नायं सर्वथा दृष्टान्तः, किन्तु निमित्तनिमित्तीभावमात्र इत्यदोषः ।  
  
  
  
अत्र तुष-कम्बुकदृष्टान्तेन शास्त्रान्तरोक्त-  
ताम्रकालिकादृष्टान्तोऽप्युपलक्षणीय इति । तदुक्तं श्रीमन्मतङ्गे   
(पुम्प्रधानेश्वरसाधनपटले ८०)-  
  
ताम्रकालिकवद् योगात् सहजः परिकीर्तितः । इति ।  
  
	अत्रापि यथा ताम्रस्य कालिका रसशक्त्या निवर्त्तते । तथा मलः   
शिवशक्त्या निर्वर्त्तत इत्येतावति दृष्टान्तत्वम् । नतु सर्वथा   
साधर्म्यादितिबोध्यम् । अस्य च पर्याय-नामानि मृगेन्द्रे दर्शितानि । यथा-  
  
पशुत्व-पशुनीहार-मृत्यु-मूर्च्छा-मलाञ्जनैः ।  
अविद्यावृतिरुग्ग्लानि पापमूलक्षयादिभिः ॥-मृ० १।७।७  
  
सुप्रभेदे च -   
  
मलोऽज्ञानं तमोऽज्ञत्वं तिरस्कारकरस्तथा ।  
पतिः पशुरविद्येति मलपर्यायवचकः ॥ इति ॥ १९ ॥  
  
	अत्र पुंसामिति बहुवचन-निर्देशाद् मल इत्येकवचननिर्देशाच्च   
मलस्यैकस्यैव बहुपुरुष-क्रियावारक-शक्तिवैचित्र्यमस्तीति ध्वनितमर्थं   
मृगेन्द्रसूत्रेण (१।७।८) मुखतो दर्शयति-  
  
तदेकं सर्वभूतानामनादि निविडं महत् ।  
प्रत्यात्मस्थ-स्वकालान्ता-पायिशक्तिसमूहवत् ॥ २० ॥  
  
	तद् आवरणं सर्वभूतानां चतुर्दशविधानामपि   
प्राणनामेकमेव । कस्मादित्यत्र विशेषणद्वारेण हेतुमाह-अनादीति । अनादि   
न मायीयबन्धनवदागन्तुकम् । अत एवैकम् । अनेकत्वे हि तस्याऽचेतनत्वात्   
कारणान्तर-पूर्वकत्वेनाऽनादित्वानुपपतीः । नच कारणान्तर-  
पूर्वकत्वेऽपि कलादिना पारम्पर्येण बन्धकत्वात् अनादित्वं भवतीति   
वाच्यम् । तस्य प्रवाहानादित्वानङ्गीकारात् । तदङ्गीकारे तु पुंसां   
मलाभावा वस्थावस्यकतया तदानीं शिवस्येव   
पुनर्बन्धाभावप्रसङ्गात् । तस्मान्न कर्मवत् प्रवाहानादित्वं मलस्य ।   
किन्तु कारणाभावादेवाऽनादित्वं मायावत् ।  
  
	निविडं घनम्, अभेद्यमित्यर्थः । व्यापकानामात्म-  
नामावारकत्वात् महत् । ननु मलस्यैकत्वे एकमुक्तौ सर्वमुक्तिप्रसङ्ग इत्यत्र   
आह-प्रत्यात्मस्थ-स्वकालान्नापायि शक्तिसमूहवदिति । प्रत्यात्मस्थाः प्रति   
पुरुषं वर्त्तमानाः स्वकालान्ता  
  
   
  
पायिन्यः स्वस्वपरिणाम-कालापसारिण्यः या शक्तयस्तासां समूहः   
सोऽस्यास्तीति तद्वत् । तथोक्तं तत्त्वत्रय निर्णये-  
  
मलशक्तयो विभिन्नाः प्रत्यात्मं चैव तद्गुणावरिकाः । इति ।  
  
	एवञ्च सति मलस्यैकत्वेऽपि तदीयावारक-शक्तीनामानन्त्यात्   
तदावार्याणामपि भेदाद् नैकमुक्तौ सर्वमुक्तिप्रसङ्गः ।  
  
	अनेन सुत्रेण मलस्यैकत्वादि-प्रतिपादकेन तत्स्वरूप-लक्षणमुक्तम् ।   
तत्र प्रमाणं तु मोहादिलक्षण-कार्यलिङ्गं शेषवदनुमानं   
द्रष्टव्यम् । तद् यथा-मोहादिकं कार्यं सकारणकं कार्यत्वाद् घटवत् ।   
अत्र च मायादीनां प्रकाशकतया मोहकारणत्वासिद्धेः परिशेषात्   
मोहकारणतया मलस्य सिद्धिः । तथा किरणे-  
  
प्रकाशो व्यक्तिशब्देन मलशब्देन चावृतिः ।  
व्यक्तिर्याऽणोमलः प्रोक्तः स्फुटं दीपान्धकारवत् । इति  
  
मतङ्गे च -   
  
तस्माद् द्वयं मलो माया सदा दिपान्धकारवत् ।  
द्वयोः स्वभावभेदश्च त्वयाऽऽख्यातमिदं मुने ॥ इति ।  
  
	मोहादीनि मलकार्याणि सप्तविधानि भवन्ति । तद् यथा तत्रैव   
(मातङ्गपारमेश्वरे (६।१०३)-  
  
मोहो मदश्च रागश्च विषादः शोप एव च ।  
वैचित्त्यं चैव हर्षाख्यः सप्तैते सहजा मलाः ॥  
  
	एतेषां स्वरूपं मतङ्गादौ द्रष्टव्यम् ॥ २० ॥  
	  
नचैता मलस्य शक्तयः स्वातन्त्र्येण रुन्धन्ति अपसरन्ति वा, किन्तु   
परमेश्वर-रोधशक्त्यधीनाः । साऽपि रोधशक्तिरुपचारात् पाश इति   
[मृगेन्द्र]सूत्रद्वयेन [७।११] प्रतिपादयति ।  
  
तासां माहेश्वरी शक्तिः सर्वानुग्राहिका शिवा ।  
धर्मानुवर्त्तनादेव पाश इत्युपचर्यते ॥ २१ ॥  
  
	माहेश्वरी शैवीशक्तिः तासां मलशक्तीनां धर्मानुवर्त्तनात्   
धर्मस्य दृक्क्रिया-सन्निरोधकत्व-लक्षणस्य अनुवर्तनात् अनुसरणादेय ।   
हेतुपञ्चमीयम् । पाशतया पाशत्वेन उपचर्यते ।   
  
  
  
नचात्र मुख्यं पाशत्वं । तत्र हेतुतया रोधशक्तिं विशिनष्टि-  
सर्वानुग्राहिका शिवेति । सा सर्वानुग्राहिका सकल-जगदनुग्रह-स्वभावा   
शिवा तच्छ्रेयः प्रसाधिका यतः, ततो न मुख्यत्वमित्यर्थः ॥ २१ ॥  
  
	नन्वस्या रोधशक्तेः रोधनैकस्वभावायाः   
कथमनुग्रहकारित्वमित्याशङ्क्याह-  
  
परिणामयत्येताश्च रोधान्तं कार्कचित्त्विषा ।  
यदोन्मीलनमाधत्ते तदानुग्राहिकोच्यते ॥ २२ ॥ (मृ० ७।१२)  
  
	एताश्च सर्वभूतगताः मलसम्बन्धिनी आवरणशक्तिः रोधान्तं   
तदधिकार-कालं यावत् तावत् परिणामयति परिणामेन योजयति ।   
परिणामशब्दात् प्रातिपदिकाद्धात्वर्थे इति णिचि कृते परिणामयतीति रूपम् ।   
अत्र णौह्रस्वाभाव श्छान्दसः । सा पतिशक्तिः कार्क चित्त्विषा । क एवार्क   
कार्कः चित्त्विषा चिद्रूप-त्विषा तया कार्कचित्त्विषा । क शब्देन मूर्धा   
सदानुग्रहैकव्यापार ईशान उक्तः, ईशानो मूर्द्धेति मन्त्रलिङ्गात् । स एव   
सकलजगदनुग्रहे नित्योद्युक्तत्वात् अर्केणादित्येनोपमितः । ततः प्रवृत्तया   
परश्रेयः-प्रकाशिकया चित्त्विषा ज्ञानभासा हेतुभूतया यदा यस्मिन्काले   
उन्मीलनम् अनुन्मीलित-स्वरूपाणामणुवर्गाणाम्  आशयविकाशनमाधत्ते   
करोति, तदा तस्मिन् काले अनुग्राहिका अनुग्रहकरी उच्यते भण्यते । यद्यपि   
रोधशक्तेर्मलपरिपाकान्तमेव निरोधानैकस्वभावत्वं, तथापि   
तदनन्तरमणुवर्गाणामाशयविकासनहेतुत्वादनुग्राहकत्वमित्यर्थः ।   
तथा च इयमेव एतिशक्तिर्यावन्मलपरिपाकमचिद्रूपाणि मल-कर्म-  
मायातत्कार्याण्यनुगृह्णाति, चिद्रूपतामात्मनस्तिरोदधाति ।   
पाकानन्तरमात्मनोऽनुगृह्णाति । पाशं तिरोदधातीति चिदचितां   
सर्वेषामनुग्रहकारित्वात् सर्वानुग्रह-कारिकेत्यपि सिद्धम् । तद् यथा-  
  
शिवस्य शक्तिः सर्वेषां सदाऽनुग्रहकारिणी ।  
पाशधर्म-निरोधेन पाशानां पाशहेतुना ॥  
निवृत्तियोग्यतां तेषां करोतीति यतस्ततः ।  
पाशधर्मनिरोधाच्च विधत्ते पश्वनुग्रहम् ॥  
तादात्मिकेन रोधेन रोधिकेत्युपचर्यते इति ॥ २२ ॥  
  
   
  
एवं मल-तिरोधानशक्तिरूप-पाशद्वयमभिधाय अवशिष्ट-पाशेषु   
मायोपरि महामाये त्युक्तत्वात् मायादेरभ्यर्हितं महामायारूपं   
विश्वसारोत्तरसूत्रेण दर्शयति   
  
वागीश्वरी च शुद्धाध्व-मूलोपादानकारणम् ।  
नोपादानं विना कार्यं कदाचिदुपलभ्यते ॥ २३ ॥  
  
	शुद्धस्याऽध्वनो मूलभूतमुपादानकारणम् । चशब्दो   
वधारणार्थः । सैव वागीश्वरी महामाया । तदुक्तं श्रीमत्पौष्करे-  
  
परा वागीश्वरी विद्या मायाऽविद्याऽपरा स्मृता । इति ।  
  
महामायाया नादादीनि बहूनि पर्यायनामानि । तथा   
नादकारिकायाम्-  
  
सिद्धोनादः परसुमङ्गला (?) मालिनी महामाया ।  
समनानाहत बिन्दुरधोषा वाग् ब्रह्मकुण्डलिनीतत्त्वम् (?) ॥  
विद्याख्यं चेत्युक्तस्तैस्तैः शब्दैस्तदागमेष्वित्थमिति ।  
  
	अनेन महामायाया शुद्धाध्वोपादानत्वरूपं लक्षणं   
प्रदर्शितं । तेन च कार्यलिङ्गकमनुमानं तत्सद्भाव-साधकं   
प्रमाणमाक्षिप्तम् । तथाहि-शुद्धध्वाऽयं सोपादानः कार्यत्वात्   
घटवत् । नचात्र समवेतशक्तेरेवोपादानत्वेन सिद्धिरित्वति वाच्यम् । तस्या   
उपादानकारणत्वेऽचेतनत्वापत्त्या चेतनशिव-समवायायोगात् । यथा   
श्रूयते पौष्करे (२।११)-  
  
शिवे कर्त्तरि तादात्म्यान् नेयं कुण्डलिनी स्थिता ।  
पादानत्वतो हेतोः कुलाले मृत्तिका यथा ॥ इति ।  
  
	अत्र मायाप्रकृत्योर्मोहकत्वेन प्रबुद्धपुरुष-कायकरणरूप-  
शुद्धाध्व-कारणत्वायोगेन परिशेषात् तदनुकारि-कारणतया   
महामायासिद्धिः । तथा पौष्करे (२।६-७।१०)-  
  
मायापि नात्रोपादानं मोहकत्वात् स्वतेजसा ।  
यतः प्रबुद्धपुंस्कायकरणानां न कारणम् ॥  
शुद्धाध्ववर्त्तिनः सर्वे प्रबुद्धाः शिवतेजसा ।  
तस्माच्छुद्धाध्वनश्चा (स्त)स्य स्वानुकार्येव कारणम् ॥  
इष्यतां कुण्डलिन्याख्यं शुद्धमेतद् द्विजोत्तमाः । इति   
  
   
  
ननु कार्यस्य सोपादानत्वमसिद्धम् । प्रध्वंसे   
व्यभिचारादित्याशङ्क्याह-उपादान मित्यादि । उपादानं उपादानकारणं   
विना अन्तरेण कार्यं कदाचिदपि नोपलभ्यते न दृश्यते ।   
कार्यत्वहेतोर्भावत्व-विशेषणदानेन व्यभिचारः परिहरणीय इति भावः ।   
अस्मादपि शुद्धाध्ववासिनां परमोक्षं प्रति बन्धकत्वात् पाशत्वमेव ।   
यथा श्रीमत्पौष्करे (२।२-३)  
  
किञ्च रुद्राणवो येन बध्यन्ते यत्र वा स्थिताः ।  
विमुच्यन्ते यतो वाऽयं स बिन्दुरिति गम्यताम् ॥ २३ ॥  
  
अथ [स्वतन्त्रतन्त्रीय-] सूत्रान्तरेण तस्य सकलजगदुत्पत्तिहेतुभूतं   
शुद्धाध्वकार्यं दर्शयति-  
  
याऽथ कुण्डलिनी शक्तिर्मायाकर्मानुसारिणी ।  
नादबिन्द्वादिकं कार्यं तस्या इति जगत् स्थितिः ॥ २४ ॥  
  
	अत्राऽथ-शब्दः शिवसमवाय-शक्त्यपेक्षः, समवायिशक्तेः शिवस्य   
च मायोर्ध्वत्व-प्रतिपादनात् । तथा सर्वज्ञानोत्तरे श्रूयते-  
  
निष्कला परमा शक्तिरचिन्त्या सर्वतोमुखी ।  
संसूक्ष्मानिर्मला नित्यानन्दा वर्वाणदायिनी ॥  
या विजृम्भति तत्त्वेषु ॥॥चैव हि (?) ।  
तया धृतं जगत् सर्वमेकयाऽनेकरूपया ॥  
अस्या ऊर्ध्वं निरालम्बं निराधारं निरामयम् ।  
अचिन्त्यं व्यापकं शान्तं सृष्टि-संहार-वर्जितम् ॥ इति ।  
  
	एवं समवायिशक्तेरधो वर्तमाना मायाकर्मानुसारिणी माया च   
कर्म च मायाकर्मणी, मायाकर्मणोऽनुसारः मायाकर्मानुसारः,   
सोऽस्याऽस्तीति मायाकर्मानुसारिणी । निवृत्त्यादि-कलारूपेण मायाकार्य-  
पृथिव्यादि-तत्त्वाधारभूता तद्वर्त्तिनां कर्मानुगुण वाक्शक्तिरूपा   
चेत्यर्थः । यद्वा मायाक्षोभकानन्तदेव-शरीरोत्पादकत्वेन तस्या   
मायानुकूलत्वम् । कर्मजन्य-भावप्रत्ययानुवेधशब्दोत्पादकत्वात्   
कर्मानुकूलत्वम् । कुण्डलिनी कुण्डलिन्याख्या या शक्तिः शिवस्य   
परिग्रहशक्तिः । तदुक्तं रत्नत्रये (१६६)-  
  
मन्त्रयोनिर्महामाया या परिग्रहवर्त्तिनी । इति ।  
  
यथा सर्वज्ञानोत्तरवृत्तौ-अत्र कुण्डलिनी-शब्दवाच्या तु   
भुजङ्गकुटिलाकारेण नादात्मना स्वकार्येण प्रतिपुरुषं   
भेदेनाऽवस्थिता, नतु स्वरूपेण प्रतिपुरुष मवस्थितेत्यर्थ इति ।  
  
   
  
श्रीमत्त्रयोदशशक्तिकायाम्-भुजङ्गकुटिलाकारेति । तस्याः महामायायाः   
कार्यभूतं नादबिन्द्वादिकं नादश्च बिन्दुश्च नादबिन्दू, तौ आदिर्यस्य   
तन्नादबिन्द्वादिकं जगत्प्रपञ्चः शुद्धाध्वा, इति इत्थं स्थितिः सिद्धान्तः   
। अत्र चादिशब्देन नादाख्येश्वर-तत्त्वानां नादादिपञ्चतत्त्ववर्ति-  
भुवनतनुकरणादीनां कामिकादीनां तन्त्राणां च ग्रहणम् ।   
अथवादिशब्देन शुद्धेतराण्यपि तत्त्वानि गृह्यन्ते, कुण्डलिन्याः साक्षात्   
परम्परया च सकलप्रपञ्चकारणत्वात् । यथा चाहुः कालोत्तरे-  
  
पञ्चत्रिंशतितत्त्वं हि शिवतत्त्वाद् विनिर्गतम् ।  
तत्र स्थितिश्च वृद्धिश्च तत्रैव च लयो भवेत् ॥  
  
	अत्र शिवेन समवायिशक्त्या क्षुब्धाया महामायायाः   
सकाशान्नादाभिधानं तत्त्वं प्रथममुत्पद्यते । इयमेव   
शिवाधारकतया शिवतत्त्वमित्यपि वदन्ति । ततः सकाशाद् बिन्दुसञ्ज्ञकं   
तत्त्वमुत्पद्यते । इदञ्च तत्त्वं शक्त्याधारकतया शक्तितत्त्वम् । ततः   
शक्तितत्त्वात् सदाख्यं तत्त्वम् । ततः सदाख्यादीशाख्यं तत्त्वम् ।   
ईशाख्याद् विद्याख्यं तत्त्वमिति क्रमेण शुद्धानि पञ्चतत्त्वानि जायन्ते ।   
तत्र विद्यातत्त्वे विद्यातत्त्वाधिपतिश्च, भृगुण्यादयः सप्त विद्याराज्ञ्यश्च,   
तदधीनाः सप्तकोटिमहामन्त्राश्च, वाचकशब्दा   
व्योमव्याप्यक्षरादयश्च, वैखर्यादयश्च कामिकाद्यष्टाविंशति-  
तन्त्राणि च वर्त्तन्ते । यथा मृगेन्द्रे (१३।१५६)-  
  
भृगुणी ब्रह्मवेताली स्थाणुमत्यम्बिका परा ।  
रूपिणी नन्दिनी ज्वाला सप्त सप्तार्वुदेश्वराः ॥ १९ ॥  
  
श्रीमतङ्गे -   
  
प्राधान्येन स्थिता ह्येता विद्या मन्त्राश्च सुव्रत ।  
एकाशीतिपदा देवी या सा शक्तिः शिवात्मिका ॥  
शा[न्तौ]न्ताद् विनिर्गता पूर्वं स्थानं तस्यास्तदात्मकम् ।  
लये च शिवतत्त्वाख्यं व्यक्तौ बिन्द्वा[त्मकं] ह्वयं परम् ॥  
भो[गः]गे सदाशिवस्था[ने]नं ईश्वरा[ख्ये]ख्यं च शास[नं]ने ।  
विद्यातत्त्वेऽधिकारः स्याद् योनिर्ज्ञेया सदैव हि ॥  
त[अ]स्यामेव स्थिता मन्त्रा विद्याश्च विविधा मुने !  ।  
इयं तावन्महाशक्तिः शिवस्य परमात्मनः ॥ इति ॥ (मा० ७।३०-३४)  
  
   
  
अत्र लयभोगाधिकारप्रदस्य शिवस्य आत्मनां   
भौवनशरीरप्रदस्यापि व्योमव्याप्यक्षरसमूहस्याऽभिव्यक्तिस्थान-  
शरीरतया लयभोगाधिकार-सम्बन्ध उक्तः । नतु स्वाभाविकः,   
साधिकरणनाशाकारकोरकोशावशानायानामक्षराणामिवाऽचेतनत्वेन   
तदयोगात् (?) तस्मादस्या विद्यातत्त्वे एवाऽक्षरयोनौ मुख्यः सम्बन्ध इति ।   
ईश्वरतत्त्वेऽनन्तादयोऽष्टौ विद्येशाः, तदधिष्ठात्र्यस्त्वष्टौ   
वामादिशक्तयः, तद्विलासिन्यः शक्तयोऽष्टौ भानुमत्यादयः,   
उच्छुष्मादयश्च पञ्च रुद्राः सिद्धान्तशास्त्रैः प्रपूजिताः   
नन्द्याद्यष्टौ गणेश्वराः, इन्द्रादयो लोकपालास्तेषामायुधानि च   
शिवासनभूता धर्मादयोऽष्टौ च स्थिताः । तदाह मृगेन्द्रे (१३।१५८)-  
  
उच्छुष्माः शाम्बराश्चण्डा महावीर्याः पदद्रुहः ।  
रुद्रा गणाः सदिक्पालाः शास्त्राणि पतयस्ततः ॥ इति ।  
  
श्रीमतङ्गे -   
  
विद्या भानुमती नाम भासुरप्रतिमा तु सा ।  
ततोऽन्यापि महाभागा रौद्री रुद्रेण कर्मणा ॥  
विश्वा च काली कापाली विद्याऽन्यापि महोदया ।  
सुखोदयाऽन्या विख्याता तथा वज्रीति कीर्तिता ॥  
अष्टावेता यशस्विन्यो विद्येशानां महात्मनाम् ।  
क्रिडनार्थं विलासिन्यः पशूनां पाशमोचिकाः ॥ इति (मा० ७।१९-२२)  
  
सदाशिवतत्त्वे तु तदधिकारावस्थः सदाशिवः, प्रणवाद्या दश   
अणवः, सदाशिवश्च पञ्च ब्रह्म, षडङ्गानि च,   
अक्षरबिन्दुस्थूलध्वनिरूपो नादश्च वर्त्तते । तदुक्तं स्वच्छन्दे-  
  
ॐकारेशः शिवो दीप्तः कारणेशो दशेशकाः ।  
सुशिवश्चैव कालश्च सूक्ष्मरूप्ॐऽशुतेजसः ॥ इति ।  
  
श्रीमतङ्गे (विद्यातत्त्वपटले २५)-  
  
ब्रह्माण्यङ्गानि यानि स्युस्तानि सादाख्य गोचरे ।  
नादो बिन्दुः सकलः सादाख्यं तत्त्वमाश्रितौ कथितौ ।  
  
एतत् सदाशिव-तत्त्वं प्राप्ताः  सर्वेऽपि तत्समा भवन्ति । यथा मतङ्गे   
(४।५५)-  
  
मेरुपृष्ठं यथा प्राप्तास्तृणलोष्टादयो भृशम् ।  
पाप्नुवन्ति सुवर्णत्वं तद्वत् सादाशिवे पदे ॥ इति ।  
  
   
  
बिन्दुतत्त्वे तु भुवनरूपोनिवृत्तिमदादिसञ्ज्ञः सद्योजातादि-सञ्ज्ञः   
सकलनिष्कलाख्यः शिवश्चाक्षरबिन्दुहेतुस्वरूप-सूक्ष्मनादश्च वर्त्तते ।   
मृगेन्द्रे (१३।१६१)  
  
बिन्दौ निवृत्त्यादिकलेश्वराः । इति ।  
  
	तत्त्वप्रकाशवृत्तौ-सूक्ष्मनादस्य शक्तितत्त्वान्तर्भावत्वेन   
चोक्तत्वादिति वाक्येन सूक्ष्मनादस्य बिन्दुतत्त्वावस्थानं प्रकटितम् ।   
सर्वात्म शम्भुकृतसिद्धान्तदीपिकायामयमर्थः ।   
  
	नादतत्त्वे तु ध्वनिपतिरिन्धिका वा दीपिका वा रेचिका वा   
निवृत्त्यादिभुवनपतिसञ्ज्ञः शिवो वर्त्तते । चिच्छक्तौ शक्तिमद्-वरिष्ठः   
परमेश्वरः सकलजगत्परमकारणं कुण्डलिनी च वागीशां पतयश्च ।   
तदुर्ध्वं केवलः परः शिव इति । तदुक्तं मृगेन्द्रे (१३।१६२)  
  
नादे ध्वनिपतिः शक्तौ सर्वशक्तिमतां वरः ।  
योनिर्विश्वस्य वागीशाः पतयः परतः शिवः ॥ इति ।  
  
श्रीमत्स्वतन्त्रे-  
  
तत्र कुण्डलिनी शक्तिर्माया कर्मानुसारिणी ।  
भुवनाधिपतीनां च हेतुस्तद्वासिनां प्रिये ! ॥  
तदतीतं वरारोहे परं तत्त्वं निरामयम् । इति ।  
  
सुप्रभेदे च-  
  
तदूर्ध्वं बिन्दुतत्त्वं तु तदूर्ध्वे नाद एव तु ।  
तदूर्ध्वं शक्तितत्त्वं हि तत्त्वं तत्त्वे तदूर्ध्वतः (?) ।  
अतोर्ध्वे शिवतत्त्वं स्यात् सर्वतत्त्वोपरिस्थितम् ॥  
शिवाद्यवनिपर्यन्तं व्यापकं तेन तेजसा ।  
  
	इदं नादतत्त्वमेव परमकारणं नित्यम् । तदेव महामायेति   
केचिदाचार्या वदन्ति । तेषां पक्षे चत्वार्येव कार्याणि शुद्धतत्त्वानि ।   
यथा-  
  
शुद्धानि पञ्चतत्त्वान्याद्यन्तेषु स्मरन्ति शिवतत्त्वम् ।  
शक्ति-सदाशिवतत्त्वे ईश्वर-विद्याख्यतत्त्वे च ॥  
  
	अस्य व्याख्या-तेषु मध्याच्छिवतत्त्वं बिन्द्वात्मकमाद्यं   
प्रधानमुपादानं स्मरन्ति पूर्वाचार्याः, परमोपादानत्वेनैव चास्य   
मायावन्नित्यत्वं सिद्धम् । अतश्चान्यानि चत्वारि तत्त्वानि तत्कार्याणीति भाव   
इति । श्रीमत्पौष्करे तु-नादाभिधानं शिवतत्त्वमपि कार्यमेव, किन्तु तत्र   
शक्तितत्त्वान्तर्भावेण चत्वार्येव कार्याणि शुद्धानीत्युक्तम् । तद् यथा-  
  
वृत्तिस्तत्त्वात्मिका चास्य चतुर्थी संव्यवस्थिता ।  
  
   
  
शिवतत्त्वं सदेशाख्यमीशं विद्याह्वयं तथा ॥  
शुद्धान्येतानि तत्त्वानि रुद्राणूनां महात्मनाम् । इति ।  
  
सर्वज्ञानोत्तरे तु-शक्त्यभिधानं बिन्दुतत्त्वमेव परमकारणमित्युक्तम् ।  
  
तद्यथा-  
  
अतोर्ध्वं बैन्दवं तत्त्वं विमलं सर्वतो मुखम् ।  
परमं सर्वतत्त्वानामनन्तज्योतिरूपकम् ॥ २४ ॥  
  
अथ सूत्रान्तरेण चतस्रोऽपि वाग्वृत्तयो महामायाकार्याणीति   
शब्दसृष्टिमुद्दिशति-  
  
तस्याश्चतस्रो वाग्रूपा वृत्तयो वैखर्यादयः ।  
वैखरी मध्यमा चान्या पश्यन्ती सूक्ष्मसञ्ज्ञिता ॥ २५ ॥  
  
	वागूपा वैखर्यादयश्चतस्रः तस्या महामायाया वृत्तयः   
कार्याणि । चतसॄणामपि क्रमेण नामान्याह-वैखरीत्यादि । एका   
वृत्तिर्नाम्ना वैखरीत्युच्यते । अन्या वृत्तिर्नाम्ना मध्यमा । अपरा नाम्ना   
पश्यन्ती । अपरा सूक्ष्मसञ्ज्ञिता । एतासां स्वरूपमुत्तरत्र सङ्ग्रहकारः   
स्वयमेव वक्ष्यति । अनेन शब्दसृष्टिरपि बिन्दूपादानेत्युक्ता भवति ।   
अत्राऽयं सृष्टिक्रमः-शिवेच्छया प्रथमं क्षुब्धाया महामायायाः   
सकाशान्नाद उत्पद्यते । नादाद् बिन्दुः । बिन्दोरक्षरम् । अक्षरान्मातृकेति ।   
तथा पराख्ये-  
  
बिन्दुः क्षुब्धस्तदिच्छातः शब्दराशिरभूत् तदा । इति ।  
  
मृगेन्द्रे-  
  
शक्तेर्नादो भवेद् बिन्दुरक्षरं मातृका ततः  । इति ।  
आकाशवायुप्रभवः शरीरात् समुच्चरन् वक्त्रमुपैति नादः ।  
स्थानान्तरेषु प्रविभज्यमानो वर्णत्वमागच्छति यः स शब्दः ॥ इति ।  
  
स्वायम्भुवे-  
  
नवपर्वशतार्थात्म-योनिर्बीजात्मकः परः ।  
अकारादि-विसर्गान्तं बीजं तत् षोडशाक्षरम् ॥  
शेषा योनिश्चतुस्त्रिंशदव्यया ह्यक्षरात्मिका ।  
सा शक्तिर्देवदेवस्य तया व्याप्तमिदं जगत् ॥ इति ।  
  
	आसां चतसॄणामपि वृत्तीनामाश्रयभूता निवृत्त्यादयः, कलाः   
पञ्च च बिन्दोरेव कार्याणि । तथोक्तं रत्नत्रये (८५)-  
  
सैषा चतुर्विधा वृत्तिर्निवृत्त्यादि कलाश्रयात् ।  
पञ्चधा भिद्यते भूयः कलास्ता बिन्दुवृत्तयः ॥ इति ।  
  
   
  
मूलतन्त्रेऽपि-पूर्वोक्तबिन्दुमध्यस्थाः कलाः पञ्च समुद्भवाः ।   
इति ।   
  
इयं महामाया शब्द-वस्तूभयात्मिका भवति; सूक्ष्मादीनां   
शब्दानां वर्णपदमन्त्रात्मकानाञ्च वस्तूनां चोत्पादनात् । तथा   
पौष्करे-  
  
शब्दवस्तूभयात्मानौ बिन्दुर्नान्यतरात्मकः । इति ।  
मन्त्राध्वा च पदाध्वा च वर्णाध्वा चेति शब्दतः ।  
भुवनाध्वा च तत्त्वाध्वा कलाध्वा चार्थतः क्रमात् । इति ॥  
  
	अत्र शब्दब्रह्मवादिनः आत्मन एव नादादिक्रमेणाऽवस्थानमिति   
वदन्ति । तदयुक्तम् । अविकारिणस्तस्य नादाद्याकारेण परिणामानुपपत्तेः ।   
नापि तच्छक्तेः, तस्या अपि परिणामायोगात् । द्वयोरपि विकारित्वा भ्युपगमे   
अचेतनत्वप्रसङ्गात् । तस्मात् शब्दोपादानत्वं बिन्दोरेवाभ्युपगन्तव्यमिति ।   
तथा नादकारिकासु (१६)-  
  
अविकार्यत्रात्मोक्तस्तच्छक्तिश्चाप्यतो न योग्यौ तौ ।  
बहुधा स्थातुं यद्वा चैतन्यविनाकृतौ विकारित्वात् । इति ॥ २५ ॥  
  
एवं शुद्ध-मायालक्षणं पाशं निरूप्य स्वायम्भुव-  
सूत्रेणाऽशुद्धमायालक्षणं निरूपयति-  
  
मायातत्त्वं जगद्बीजमविनाश्यशिवात्मकम् ।  
विम्वेकमकलं सूक्ष्ममनाद्यव्ययमीश्वरम् ॥  
  
	मात्यस्यां प्रलये सर्वजगत्, मयति अन्नात् जगदिति वा माया । तथा   
पौष्करे-  
  
मयत्यस्माद् जगत् सर्वं तेन माया समीरिता । इति ।  
  
	मायारूपं तत्त्वं मायातत्त्वम् । इदमेव तत्त्वं ग्रन्थ्यादि   
नामभिर्बहुभिर्गीयते । जगद्बीजम् जगतः सर्वस्य   
कलादेर्बीजमुपादानकारणम् । अनेन विशेषणेन-जगदिदं सोपादानम्   
उत्पत्तिधर्मकत्वात् यथा पटादिरिति मायासिद्धिरुक्ता । यथा मृगेन्द्रे (९।३)-  
  
कर्त्ताऽनुमीयते येन जगद्धर्मेण हेतुना ।  
तेनोपादानमप्यस्ति न पटस्तन्तुभिर्विना ॥ इति ॥  
  
	अविनाशि नित्यम् । जगत्-संहारे यद्युपादान-कारणस्य मायाख्यस्यापि   
विनाशः स्यात्, तत् पुनः सर्गादौ कस्मादुपादानाज् जगदुत्पद्येत । अतो नास्या   
अनित्यत्वम् ।   
  
	अथोच्येत-सर्गादौ उपादानमपि देवः स्रक्ष्यतीति । नैतद् युक्तम् । एवं   
सति तत्कार्यस्येव अस्याप्युपादानं विनाऽनुत्पत्तेरुपादानान्तरं कल्प्यम् ।   
तस्याप्यन्यदित्य-  
  
   
  
नवस्था स्यात् । व्यक्त्युपसंहारेण शक्तिरूपतयाऽवस्थाने न कश्चिद् दोषः   
तदिदमुक्तं-  
  
यद्यनित्यमिदं कार्यं कस्मादुत्पद्यते पुनः । इति ।-मृगेन्द्रे (९।५)  
  
	अशिवात्मकम् अशुद्धं, शिवात्मकं चेतनं न भवतीत्यशिवात्मकम्   
। अचेतनमिति यावत् । अचेतनस्यैव तत्कार्यस्य कलादेरुपलम्भात् । अचेतन-  
तत्कार्योपलम्भेऽपि तत्कारणस्य चेतनत्वाभ्युपगमे कारणानियमलक्षणः   
सकलानुमानोच्छेदः सर्वव्यवहार-लोपोऽपि दोषः स्यात् । तदुक्तं (मृगेन्द्रे   
९।४)-  
  
तदचेतनमेव स्यात् कार्यस्याऽचित्त्वदर्शनात् ।  
प्राप्तः सर्वहरो दोषः कारणानियमोऽन्यथा ॥ इति ।  
  
	विभु व्यापि । पुरुषस्य भोगाय तिर्यगूर्ध्वाधो मध्यस्थित-स्रोतोभिः   
सर्वतोमुखतया सर्वकार्योत्पादकत्वात् । तदुक्तम्-  
  
	अव्यापि चेत् कुतस्तत् स्यात् सर्वेषां सर्वतोमुखम् इति ।-(मृगेन्द्रे ९।५)  
  
एवं पक्षतुण्डादिभेदानामपि भोगाधिष्ठानत्ववत् कलादि-  
कार्यभेदानामपि भोगाधिष्ठानतया भेदरहितम् । भिन्नत्वे अनेकत्वे   
सत्यचेतनस्य घटपटादिवदुत्पत्तिमत्त्वप्रसङ्गात् । इदं तु नोत्पत्तिमत् न   
कारणजन्यम्, परमकारणत्वात् । नहि परमकारणानि बहूनि भवन्ति । यथा   
मृगेन्द्रे (९।७-)  
  
यदनेकमचित् तत् तु दृष्टमुत्पत्तिधर्मकम् ।  
न तदुत्पत्तिमत् तस्मादेकमभ्युपगम्यताम् ॥ इति ।  
  
	ननु जगदुत्पत्तौ परपरिकल्पित-परमाण्वादिवदुपादानकारण-  
बहुलत्वमस्तु ; बहुभ्योऽपि तन्तुभ्यः पटस्यैकस्योत्पत्तिदृष्टेः, तद्वद् जगत्   
सर्वमनेकस्मात् कारणादुतपद्यताम् किं ग्रन्थ्यात्मक परमकारण-  
कल्पनयेति चेत् । न । यदनेकतन्त्वात्मकं कारणं पटस्योक्तं, तदनेकमपि   
एकस्माद् दुकूल-कार्पासादि-द्रव्यादुपन्नत्वादेकम् । यथा च एकस्माद्   
दुकूल-कार्पासादि-द्रव्याद् अनेकाकार-पटाद्युत्पत्तिः ; एवं परमकारणात्   
सर्ग-स्थिति-लयाधारात् सर्गादौ मायातत्त्वाज् जगदुत्पत्तिरिति न कश्चिद् दोषः ।   
तदूक्तम्-  
  
पटस्तन्तुगणाद् दृष्टः सर्वमेकमनेकतः ।  
तदप्यनेकमेकस्मादेव बीजात् प्रजायते ॥ इति ।-मृगेन्द्रे (९।७) ।  
  
एवमनेकत्वे सत्यचेतनानामनित्यत्वप्रसङ्गेन   
परमकारणत्वभङ्गमजानानां परमाणुगणकारणत्ववादिनां   
वैशेषिकादीनां द्रव्यादिषट्पदार्थ-षोडशपदार्थान्यतरज्ञानस्य   
निःश्रेयस हेतुतावर्णनेन प्रकटितप्रबोधतैक्ष्ण्यानामपि उपेक्षणीय   
[त्व]म् । तदुक्तम् (मृगेन्द्रे)-  
  
  
  
भूतावधि जगद् येषां कारणं परमाणवः ।  
तेषां पूर्वोदिताद्धेतोर्ज्ञातैव ज्ञानसूक्ष्मता इति ।  
  
	अकलं कलारहितम् । कला नाम हावृतवाद्युक्ताः (?)   
पुरादिसन्निवेशानेकरुद्रभोग्यत्वादयो विशेषाः, तद्रहितम् । नात्र क्वचित्   
पुराणि नित्यानि दृश्यन्ते । नापि तत् सन्निवेशाः । नापि भोग्यत्वम् ।  
  
	ननु तत्र विशेषाभावे मण्डलेशानामवस्थानप्रतिपादिकायां   
मायायां मण्डलेशानाः क्रमतोऽष्टौ व्यवस्थिता इति श्रुतेरनुपपत्तिरिति चेत्   
। न । मायायाः शक्तिरूपत्वेन भुवनासम्भवेन तत्र स्थित्यनुपपत्तेः   
तत्समानदेशकलामस्तकस्थितानामुपचारेण तत्रावस्थानश्रुत्युपपत्तेः ।   
तदुक्तं श्रीमन्मृगेन्द्रे (१३।३)-  
  
मायायामपि पठ्यन्ते गहनेशादयोऽधिपाः ।  
तत्त्वशुद्धिश्च दीक्षायां सर्वं तत्कृतिमस्तके ॥ इति ।  
  
	मायागर्भाधिकार्ये तदीश्वरत्वं, न तु   
पञ्चाष्टकादिवन्नियतभुवनेश्वरत्वमित्येतद्   
ज्ञापयितुमत्रोपचाराभिधानमिति भावः ।  
  
	सूक्ष्मम् । न स्थूलम् । अव्यक्त बुद्ध्यादिवत् स्थूलं न भवतीत्यर्थः ।   
सूक्ष्मतारतम्यविश्रान्तभूभित्वादपि इदमेव सूक्ष्मम् । तथा । पौष्करे-  
  
तन्मात्राणि पृथिव्यादेः सूक्ष्माण्येभ्यस्त्वहङ्कृतिः ।  
तस्याः सूक्ष्मतरा बुद्धिस्तस्याः प्रकृतिरेव च ॥  
तस्याः कलादिवर्गश्च माया सूक्ष्मतरा ततः ।  
यत्र सौक्ष्म्यपराकाष्ठा सा मायेत्यभिधीयते ॥ इति ।  
  
	अस्याः सूक्ष्मत्वमन्तर्गूढपटस्य कटादेरिवाभिप्रेतम् । नतु   
सर्वथा विकारराहित्यम् । यथा मृगेन्द्रे (९।२१)-  
  
यथा कटादिगूढस्य पटादेस्तद्व्युदासतः   
नासतः क्रियते व्यक्तिः कलादेर्ग्रन्थिस्तथा ॥ इति ।  
  
	अनादि परमकारणत्वात् यच्चानादि, न तत् सर्वात्मना परिणमते । किन्तु   
शक्त्यात्मनावस्थितायास्तस्या एकदेशतो मायात्मकादुपद्यते   
व्यक्तिमासादयति ।  
  
   
  
येषां सर्वात्मना जगद्बीजं परिणमते, तेषां तदनित्यमिति अनादि-पदेन   
एकदेशपरिणाम-सिद्धिः । एवं सति अस्मिन् सिद्धान्ते कार्यत्वं न पटकुटीवत्   
वृत्तितया, पटदशायां कुटीकृत्यस्याऽनुपपत्तेः । नापि साङ्ख्यवद् दधि-  
क्षीरन्यायेन परिणामतया, तथात्वे क्षीरनाशवत् सर्वात्मना उपादान-  
नाशप्रसङ्गात् । अत एव न बौद्धवद् बीजान्तराङ्कुरन्यायः, तत्रापि   
सर्वात्मना बीजनाशात् । नापि मायावादिवत् शुक्तिरजत-न्यायेन विवर्त्ततया,   
कार्यस्याऽसत्यत्वप्रसङ्गात् । तस्मादस्मिन् मते घृतकीट-न्यायेन एकदेश-  
परिणामतयैव कार्यत्वं सिद्धम् । तदुक्तम्-  
  
बिन्दु-माया-प्रधानानां विकृतिर्घृत कीटवत् । इति ।  
  
सिद्धान्तदीपिकायाम्-  
  
शिवेच्छाप्रेरिता नन्दनाथ-विक्षोभिता पुनः ।  
घृतकीटनयादेकदेशेन परिणामता ॥  
शक्त्यात्मक-कलादीनि प्रयान्ति स्थूलरूपताम् ।  
नाऽसतो विद्यते भावो नाऽभावो विद्यते सतः ॥ इति ।  
  
	अत्र तनुकरणादीनि कार्याणि संहृतौ बिन्द्वाद्युपादानेषु   
शक्त्यात्मनाऽवस्थाय सृष्टौ बन्धात्मक-प्रयोजनाय पुनर्व्यक्तात्मकानि   
भवन्ति । तथा मृगेन्द्रे (९।१३)-  
  
तदाधाराणि कार्याणि शक्तिरूपाणि संहृतौ ।  
विकृतौ व्यक्तिरूपाणि व्याप्रियन्तेऽर्थसिद्धये ॥ इति ।  
  
	अव्ययं न तस्याः विकारशक्तयो व्ययं विनाशं गच्छन्तीति अव्ययम्,   
शक्तिव्ययरहितमित्यर्थः । अव्ययपदेन असत्कार्यवादिभ्योऽस्यात्र विशेषः   
सूचितः । तेषां हि विशिष्ट-कार्योत्पादन-सम्भवादित्युक्तं मोक्षकारिकासु ।   
इत्थं सर्वविकाराणामुपादानतयाऽऽपूरकत्वेन ईश्वरवत्   
पुरुषार्थसाधकत्वादीश्वरत्वमिति ॥ २६ ॥  
	अस्य मायातत्त्वस्य एकत्वेऽपि अनेकाकार-कार्योत्पादकत्वं   
सहकारिसापेक्षत्वं च मृगेन्द्रसूत्रेण (९।२) प्रतिपादयति-  
  
तदेकमशिवं बीजं जगतश्चित्रशक्तिमत् ।  
सहकार्यधिकारान्त-संरोधि व्याप्यनश्वरम् ॥ २७ ॥  
  
	तत् मायातत्त्वम् एकम् । अशिवम् अशुद्धं मोहकत्वात् । जगतो बीजम् ।   
चित्रशक्तिमत् चित्रा विचित्राः शक्तयो यस्य तत् तथोक्तम् । तथाचाऽस्य एकत्वेऽपि   
तच्छक्तीनामनेकत्वाद् विचित्रकार्य-जनकत्वमविरुद्धमित्यर्थः ।  
  
  
  
किञ्च सहकार्यधिकारान्त-संरोधि ? । ताच्छील्ये णिनिप्रत्ययः । अनेन कर्म   
सहकारीत्युक्तम्, कर्माभावे ग्रन्थितत्त्वस्याऽप्रवृत्तेः । व्यापि अनश्वरम् ।   
पदद्वयमेतत् पूर्वमेव व्याख्यातम् । अत्र एकत्वादि-विशेषणानां   
पुनरुपादानं प्रतिपादयितुं (?) विचित्रशक्तिमत्-  
सहकार्यधिकारान्तसंरोधि-रूप-विशेषणद्वय-सहवर्त्तितयैवेति न   
पौनरुक्त्यम् । अस्य मायातत्त्वस्य रूपमाचार्यैरप्युक्तम्-  
  
मायाख्यं चित्रशक्त्या परिगतमकलं कृष्णवर्त्मैकबीजं   
नित्यं कर्मान्तरोधि स्वकृतिनिवसनं तत्कृतिव्यापकं च ।  
कार्याचित्त्वप्रकाश्य ----- दशिवकरं (?) मोहकं स्वापकाले   
सत्त्वात्मा च स एवं परमपि च सितं कारणं बोधकं तत् ॥ इति ॥ २७ ॥  
  
अथ किरणसूत्रार्धेन शुद्धाशुद्धयोरुपादानयोर्माययोर्-  
अधिष्ठातुर्निमित्तकारणस्य भेदं दर्शयति-  
  
शुद्धेऽध्वनि शिवः कर्ता प्रोक्तोऽनन्तोऽसिते प्रभुः ॥ २८ ॥  
  
	शिवः शुद्धः परमेश्वरः शुद्धे अशुद्धिरहिते अध्वनि   
विद्यातत्त्वभुवनाद्यात्मके मन्त्रे मन्त्रेशाद्यात्मके च कर्ता निमित्तं   
प्रोक्तः उदितः । तत्कृतं तत्त्वभुवनादिकं च समस्त मित्यर्थः । अनन्तः   
अनन्तादिको वर्गः असिते अशुद्धमायात्मके प्रभुः सृष्ट्यादिकर्ता प्रोक्त   
इत्यनुषङ्गः । अत्राऽनन्तादीनामीश्वरप्रेरणयैव कर्तृत्वमभिमतम् ।   
तदुक्तमत्रैव-  
  
ईश्वरोऽधस्त-विद्यानां पतीन् स प्रेरयत्यणून् ।  
तेन प्रेरितमात्रास्ते कुर्वन्त्यधस्तनं जगत् ॥ इति ॥  
  
	तथा कैलाससंहितायां-  
  
माया-विक्षोभकोऽनन्तो महेश्वर-समन्वयात् । इति ।  
  
यद्येवं शिवस्य सर्वकर्तृत्वं न घटत इति चेत् । न । अन्तरङ्गामात्य-  
पुरोहितादिप्रकृतिवर्गं स्वयमेव कुर्वतो नृपतेर्बहिरात्मकल्पा ऽमात्यादि-  
प्रेरणेन सर्वकर्तृत्ववत् अनन्तादीन् स्वयमेव कुर्वतस्तत्-प्रेरणया च बहिः   
कर्त्तुः शिवस्य सर्वकर्तृत्वाविरोधात् । तदुक्तमत्रैव-  
  
? सहकारिणां कर्मणामधिकारान्तं यावत् संरुणद्धि अणून्   
बध्नाति तच्छीलमिति सहकार्यधिकारान्तसंरोधि, कर्मणामभावे   
मायातत्त्वस्याप्रवृत्तेरित्यर्थः ।  
  
   
  
यथा भूमण्डलेशेन नियुक्तः सर्वतः प्रभुः ।  
तथाऽसौ कुरुते सर्व तच्छक्ति-प्रतिबोधितः ॥ इति ।  
  
	अत्र शिवप्रेरितस्याऽनन्तस्य कलादि-प्रधानपर्यन्त-तत्त्वानामेव   
कर्त्तृत्वम् । अनन्तप्रेरितस्य श्रीकण्ठस्यैव गुणादि-क्षित्यन्त-तत्त्वानां   
कर्त्तृत्वम् । भौतिकसृष्टेस्तु श्रीकण्ठप्रेरितस्य ब्रह्मणः कर्तृत्वमिति विवेकः ।   
तद् यथा पौष्करे-  
  
क्षोभकोऽत्र महातेजाः श्रीकण्ठोऽनन्तविक्रमः ॥ (पौ० ६।३०)  
प्रवृद्धः परमेशान ! शक्तिसम्पर्क-मात्रतः ॥ (पौ० ६।३१)  
गुणादि-क्षितिपर्यन्त-तत्त्वजातं यतो भवेत् ॥ इति (पौ० ६।१८)  
  
श्रीमतङ्गे-  
  
स्थितये सर्वभूतानां शरीराण्यसृजत् पुरा ।  
स्थूलानि तद्विशिष्टानि सृष्टवान् भूतनायकः ॥ इति । (मा० १९।२-४)  
  
तथा स्वायम्भुवे-  
  
तथो(यो)द्वलितसामर्थ्याः सर्वस्य प्रभविष्णवः ।  
अनन्तेशादि-विद्येशा बभूवुः कारणेच्छया ॥  
तेभ्योऽमितबलाश्चान्ये तेभ्यश्चान्ये नियोगिनः (?) ।  
भवन्ति विमलात्मानः सितासितफलप्रदाः ॥  
तेभ्योऽपि साञ्जनाश्चान्ये पतीच्छानुविधायिनः ।  
येभ्यो निखिलमुत्पन्नं जगत् स्थावरजङ्गमम् ॥ इति ॥ २८ ॥  
  
एवमनन्तक्षोभ्यस्य मायातत्त्वस्य कार्याण्यशुद्ध-स्वरूपाणि   
मृगेन्द्रसूत्रेण (१०।१) दर्शयति-  
  
ग्रन्थिजन्य-कला-काल विद्या-राग-नृमातरः ।  
गुण-धी-गर्व-चित्ताक्ष-मात्राभूतान्यनुक्रमात् ॥ २९ ॥  
  
यथायोग्यक्रमाद् ग्रन्थेः मायायाः अनन्तक्षुब्धायाः जन्यानि   
साक्षात् परम्परया च कार्याणि । श्रीमतङ्गे (कलातत्त्वपटले २)-  
  
क्षोभितोऽनन्तनाथेन ग्रन्थिर्मायात्मको यदा ।  
तदा स्वेन विकारेण तनो(करो)ति विपुलं जगत् ॥  
  
अत्राऽयमुत्पत्तिक्रमः-मायातत्त्वात् प्रथमतः   
कलाशब्दस्याऽर्थभूतयोः कला-नियति-नाम्नोस्तत्त्वयोः कालतत्त्वस्य च   
नृशब्देनोक्तस्य च पुंसः पुम्प्रत्ययहेतोस्तत्त्वविशेषस्य चतुर्णां   
तत्त्वानां साक्षादभिव्यक्तिः । कलातत्त्वात् तु विद्या-रागतत्त्वयोर्मातृ   
शब्दार्थभूतस्य प्रधानतत्त्वस्य त्रयाणां तत्त्वानामभिव्यक्तिः ।  
  
  
  
श्रीकण्ठ-क्षोभितात् प्रधान-तत्त्वाद् गुणशब्दार्थानां   
सत्त्वरजस्तमसामभिव्यक्तिः । तेभ्यो धी-शब्दार्थस्य बुद्धि-  
तत्त्वस्याऽभिव्यक्तिः । बुद्धितत्त्वाच्च गर्वशब्दवाच्यस्य तैजस-  
वैकारिकभूतादिरूपेण त्रिविधस्याऽहङ्कार-तत्त्वस्याऽभिव्यक्तिः ।   
तैजसादहङ्कारात् चित्तशब्दवाच्यस्य मनसश्च अक्षरशब्द-वाच्यानां   
ज्ञानेन्द्रियाणां च समुद्भवः । वैकारिकादहङ्कारात्   
कर्मेन्द्रियाणामुत्पत्तिः । भूतादिशब्दवाच्यादहङ्कारात्   
मात्राशब्दोद्दिष्टानां तन्मात्राणां तत्त्वानामुद्भवः । तन्मात्रेभ्यः   
सकाशाद् भूतानां पञ्चतत्त्वानामुत्पत्तिः । अमादनुक्रमात्   
एतान्येकत्रिंशत्तत्त्वानि अनन्तेशादिभिर्ग्रन्थितत्त्वतः साक्षात् परम्परया च   
अभिव्यक्तानीति । अत्र सम्मतयो बहुलत्वान्न लिखिताः ।   
अस्याऽशुद्धस्याऽध्वनः परशक्ति-नाद-बिन्दु-सदाशिव-विद्या-रूपः   
पञ्चस्कन्धः शुद्धो व्यापकत्वेन संस्थितः । तत्र परमकारणं   
महामायारूपः सूक्ष्मो नादः कलां व्याप्नोति । इन्धिकादि-पञ्चकलोपेतः   
स्थूलो नादः काल-नियति-विद्या-राग-पुरुष-रूपाणि तत्त्वानि व्याप्नोति ।   
निवृत्त्यादिकला-चतुष्टय-सहितो बिन्दुश्चतुग्रन्थिरूप-प्रधान-गुण-  
बुद्ध्यहङ्कारतत्त्वानि-व्याप्नोति । एतदन्तर्गतमहङ्कारतत्त्वं मनसा सह   
ज्ञानेन्द्रिय-कर्मेन्द्रियात्मकं करणदशकं व्याप्नोति । तद्बिन्द्वन्तर्गतं   
बुद्धितत्त्वं धर्माधर्मादिभावांस्तदुपादानानि प्रत्ययांश्च   
व्याप्नोति । सदाशिवनाथः पृथिव्यादि-तन्मात्रपञ्चकाधिष्ठातृ-  
सद्योजातादि-पञ्चमन्त्रतनुर्भूत्वा तन्मात्रपञ्चकं व्याप्नोति ।   
मन्त्रेशास्तु सूक्ष्म देहारम्भक-भूतविशेषान् व्याप्नुवन्ति । मन्त्रास्तु   
स्थूलपृथिव्यादीनि व्याप्नुवन्ति । तथाच विद्याविद्यश्वरो-भयात्मको   
विद्यास्कन्ध एकः । सदाशिवस्कन्धो द्वितीयः । बिन्दुस्कन्धस्तृतीयः ।   
नादस्कन्धश्चतुर्थः । कारणस्कन्धः पञ्चम इति पञ्चस्कन्धः   
शुद्धाद्धा इति मन्तव्यमिति । तथा मृगेन्द्रे ( १३।१९६-१९७-१९८-१९५ )-  
  
नादः सूक्ष्मः कलाकाल-रागयुग्मे सपूरुषे ।  
स्थूलः पञ्चकलो नादः पञ्चतत्त्वाश्रयो मुने ! ॥  
प्रधानादि-चतुर्ग्रन्थि-निधिर्बिन्दुश्वतुष्कलः ।  
गर्वे मनोमुखा देवा बुद्धौ भावादयः स्थिताः ॥  
  
  
  
  
पञ्चमन्त्रतनुर्देवः स्थितस्तन्मात्रपञ्चके ।  
सूक्ष्मभूतेषु मन्त्रेशा मन्त्राः स्थूलेषु संस्थिताः ॥  
विद्या पञ्चाणुदेहश्च बिन्दुर्नादोऽथ कारणम् ।  
पञ्चस्कन्धः परो मागः ॥ इति   
  
अस्य च प्रेरककाण्डत्वेन भोग्य(क)भोजक-काण्डयोर्व्याप्तिर्युज्यते ।   
अचिन्त्ये-  
  
चतुर्विंशतिसङ्ख्यातमशुद्धं भोग्यकाण्डकम् ।  
ततो हि मिश्रतत्त्वं च भोक्तृकाण्डं तु सप्तकम् ॥  
प्रेरकं शुद्धतत्त्वं च स्वतन्त्रं तच्छिवस्य तु ।  
  
	प्रेरककाण्डं शुद्धम् ; नादादिपञ्चतत्त्वेन   
वैखर्यादिप्रेरकत्वाच्च तद्भुवनवासिनां सर्वज्ञत्व-  
सर्वकर्तृत्वोद्धलनहेतुत्वाच्चिद्रूपतया चिद्रूपकारितया च (ख) । अत्र   
प्रेरितप्रकारः सूक्ष्मा वृत्तिर्नादः, पश्यन्ती वृत्तिर्बिन्दुः, मध्यमा   
वृत्तिरक्षरं, वैखरी वृत्तिर्मातृका इत्युच्यते । सा च वैखरी द्विधा-  
स्वश्रोत्रग्राह्या, परश्रोत्रग्राह्या चेति । एता वृत्तयः क्रमेण   
शिवादिपञ्चतत्त्वसम्बन्धिन्यः । आसां स्थानानि क्रमेण वस्ति-नाभि-हृद्-  
ग्रीवास्यानि पञ्च । तदुक्तं सिद्धान्तरहस्यसारे-  
  
विद्यादि-पञ्चतत्त्वानां वागिन्द्रियसहायता ।  
वैखर्यादिविभेदश्च भोगकाले नॄणां भवेत् ॥  
नादः सूक्ष्मो भवेद् बिन्दुः पश्यन्ती मध्यमाऽक्षरम् ।  
मातृका वैखरी ज्ञेया नादाद्यास्तु शिवादयः ॥  
कण्ठोष्ठ्यमीश्वरीतत्त्वे विद्यायां वैखरी स्थिता ।  
सुक्ष्मादयो वस्ति-नाभि-हृद्-ग्रीवास्येषु संस्थिताः ॥  
वैखर्यन्यश्रोत्रगता कण्ठोष्ठ्यं स्वश्रुतिं गता ।  
सविकल्पा मध्यमा स्यात् पश्यन्ती निर्विकल्पयुक् ॥  
आसां सूक्ष्मा कारणं स्याद् ब्रह्मघोषं तदुच्यते ।  
  
	भोक्तृकाण्डं शुद्धाशुद्धम् । तद्वासिनां पुम्मलावृतानां   
किञ्चिज्ज्ञत्वाद्युपोद्वलन-हेतुत्वात् शुद्धम् । चिद्रूपकारितया अशुद्धं   
भोग्यकाण्डकम् ।  
  
ततो हि मिश्रतत्त्वं च भोक्तृकाण्डं तु सप्तकम् ।  
प्रेरकं शुद्धतत्त्वं च स्वतन्त्रं तु शिवस्य तु ॥  
  
  
  
तथा-भोक्ता भोग्यं भोजयिता मन्तव्यं त्रिविधं त्विदम् । इति ।  
  
	अत्र प्रेरककाण्डं शुद्धम्; नादादिपञ्चकेन   
वखर्यादिप्रेरकत्वाच्च, तद्भुवनवासिनां सर्वज्ञत्वात् सर्वकर्त्तृत्वाद्   
दुःखादि-रहितत्वाच्च । भोक्तृकाण्डं शुद्धाशुद्धम् ; तद्वासिनां किञ्चित्-  
सर्वज्ञत्वेन शुद्धत्वं, दुःखादि-योगेनाऽशुद्धत्वं च ।   
भोग्यकाण्डमशुद्धम् । तद्वासिनां सदा किञ्चिज्ज्ञत्वाद् दुःखादि-  
युक्तत्वाच्च । तद् यथा-  
  
अशुद्धं तु चतुविंशच्छुद्धाशुद्धं च सप्तधा ।  
नित्यशुद्धं च पञ्चैते षट्त्रिंशत् तत्त्वरूपकम् ॥ इति ॥ २९ ॥  
  
	एवं माया-पाश-लक्षणानन्तरं कर्मरूपं प्रञ्चमं पाशं   
विश्वसारोत्तर-सूत्रेण निरूपयति-  
  
धर्माधर्मात्मकं कर्म तच्च त्रिविधमर्थतः ।  
जात्यायुर्भोगदं येन नामिश्रं पच्यते क्वचित् ॥ ३० ॥  
  
	कर्म धर्माधर्मात्मकं धर्मश्चाधर्मश्च धर्माधर्मौ, तौ   
आत्मा स्वरूपं यस्य तद् धर्माधर्मात्मकम् । तच्च कर्म अर्थतः फलतः   
त्रिविधं त्रिप्रकारम् । तदेवाह-जात्यायुर्भोगदमिति । जातिर्देवत्वादिः । आयुः   
शतवर्षेष्वपि जीवनादि । भोगः सुखदुःखानुभवः । तानि ददातीति   
जात्यायुर्भोगदम् । येन हेतुना ततो हेतोः जातिप्रदमायुः प्रदं   
भोगप्रदमिति त्रिविधं फलदमित्यर्थः । तथा योगपातञ्जलसूत्र-  
  
	सति मूले तद्-विपाको जात्यायुर्भोगा इति । एते जात्यादयोऽप्युत्तमादि-  
क्रमेण त्रिविधा भवन्ति । तथा श्रीमतङ्गे (धर्माधर्मनिर्णयपटले ६-८)-  
  
जातिभेदाद् रूपभेदाच्छौर्य विज्ञानभेदतः ।  
सौभाग्यभेदतश्चापि दौर्भाग्येन च लक्ष्यते ॥  
एवं मध्योत्तमाद् भोगात् कनिष्ठाच्चैव भेदतः ।  
न्यूनं न्यूनतमानि स्युः श्रेष्ठं श्रेष्ठतमानि च ॥  
पशूनामुपसर्पन्ति विभागांस्तेष्वथोच्यते ॥ इति ।  
  
	तच्च त्रिविधमपि कर्म अमिश्रं परस्परसम्बन्ध-रहितं क्वचिदपि   
स्थले न पच्यते न पक्वं क्रियते । फलदानं पाक-शब्दार्थः ।   
जात्यायुर्भोग-प्रदत्वेन तद्देशवर्त्तिनामपि  
  
  
  
विचित्राणां विनश्वराणां प्रत्यात्मनियतानां भवान्तरभाविनां च   
तत्तज्जातिदेहेन्द्रियार्थानां च कारणतया दृक्-गुण-कर्मसिद्धिरुक्ता ;   
कारणासम्भविनां गुणानां कार्येष्वनुपलब्धेः । यथा मृगेन्द्रे ( ८।२)-  
  
तस्य प्रदेशवर्त्तित्वाद् वैचित्र्यात् क्षणिकत्वतः ।  
प्रतिपुन्नियतत्वाच्च सन्ततत्वाच्च तद्गुणम् ॥ इति ।  
  
जातिवैचित्र्यं तावत् प्रसिद्धम् । इन्द्रियवैचित्र्यम्-यथा परावृत्त-  
जिह्वावत्त्वं गजादीनाम्, चक्षुःश्रवत्वं भुजङ्गानाम्,   
अनालोकालोकित्वमुलूकानाम् । पुरुषाणां च केषाञ्चित् विपुलदृशामपि   
अदर्शनम्, अन्धप्रायाणामपि सूक्ष्मार्थदर्शित्वमिति । विषयवैचित्र्यं तु   
यथा-जलधरनिपतित-जलकणोपजीवित्वं चातकानां मयूराणां च ।   
अवकराहारत्वं कुक्कुटादीनाम् । अवकरः सङ्करः, सङ्करोऽवकरस्तथा   
इत्यमरः । कमलकिञ्जल रसास्वादनं मधुकर-सारसानामित्याद्यहनीयम्   
॥ ३० ॥  
  
	अथ मृगेन्द्र सूत्रेण (८।३-४) सार्धश्लोकद्वयेन कर्मणोऽपि   
विशेषानाह-  
  
कर्म व्यापारजन्यत्वाददृष्टं सूक्ष्मभावतः ।  
जनकं धारकं भोग्यमध्यात्मादि-त्रिसाधनम् ॥ ३१ ॥  
  
	व्यापार-जन्यत्वात् व्यापारेण यत् जन्यं तत् व्यापारजन्यं तस्य   
भावः तत्त्वं, तस्माद्वेतोः, कर्म क्रियत इति कर्म सूक्ष्मभावतः   
सूक्ष्मस्य भावः तस्मात् सौक्ष्म्याददृष्टं दृष्टं न भवतीत्यदृष्टम्,   
अतीन्द्रियमित्यर्थः । तथा मतङ्गे (विद्यातत्त्वपटले ६१।६२)-  
  
लोकेऽपि सुप्रतीतं स्याद् द्विविधं कर्म कर्मिणाम् ।  
क्रियावसानिकं दृष्टमदृष्टं तत्र सङ्क्षये ॥ इति ।  
  
जनकं निमित्ततया देहेन्द्रियभुवनादेः, यतः कर्मफलोपभोगायैव   
तत्तत्-तनुकरणादियोगोत्पादः । धारकं च तस्यैव प्रतिनियतकालस्य   
दातृत्वेन । -भोग्यं च तत्फलद्वारेण । किञ्च-अध्यात्मादि-त्रिसाधनम् ।   
अध्यात्मादीनि त्रीणि साधनानि यस्य तत् तथा ।   
तत्राऽध्यात्मशब्देनाऽन्तःकरण-सन्निकर्षेण आत्मानमधिकृत्य यद्   
वर्त्तते तन्मतिरित्युच्यते । आदिग्रहणात् वाक्-कायक्रिये च गृह्येते । एवं च मनो   
वाक् कायक्रिया   
  
  
  
च साधनं यस्य तद्  यथाक्रमम् इष्टदेवतानुध्यान-नमस्कार-  
स्तोत्रपाठ-यजनादिरूपं धर्मात्मकं कर्म । परस्वहरणेच्छा-  
तत्प्रवाद-तदुपघातादयो यथासङ्ख्यं मनो वाक् काय-क्रिया साधनं   
यस्य तत् अधर्मात्मकं कर्म । यथाऽचिन्त्ये-  
  
जायते पुण्यपापौ तौ मनोवाक्-कायकर्मभिः ।  
तन्मनः-कर्म चेत्याहुः पुंसश्चित्ता पराधतः ॥  
सत्यज्ञानोपदेशश्च प्रियमप्रियमन्यतः ।  
अनित्यमज्ञानरतमेतद् वाक्कर्म चोच्यते ।  
दानाहिंसापरश्चैव हिंसाचर्या-सुरावशः ॥  
विषये सक्ति-रत्यादि कायिकं समुदाहृतम् । इति ।  
  
	यद्वा-अध्यात्म-भूत-दैवानि त्रीणि हेतुतया अधिकृत्य   
अध्यात्ममधिभूतमधिदैवतं च यत् सुख-दुःखमुत्पद्यते तस्य   
त्रिविधस्यापि साधनम् । कर्मवशाद्धि चेतः-प्रसादाद्युद्वेगादि वा   
आध्यात्मिकं सुखदुःखमुत्पद्यत इति । आधिभौतिकं च अङ्गनासम्भोग   
गज-सिंहाद्यमिभवरूपम् । आधिदैविकं च अभिमतानभिमत-  
वर्षातपादिकृतम् । तथा सुप्रभेदे-  
  
अध्यात्ममधिभूतं च आधिदैविकमेव च ।  
त्रिविधं दुःखमाप्नोति तेषामाध्यात्मिकं शृणु ॥  
अध्यात्मिकं द्विधा प्रोक्तं शरीरं मानसं तथा ।  
गुल्मोऽर्शमतिसारं च ज्वरशूलाद्यनेकधा ॥  
नर-मृग-पिशाचैश्च गो-यक्ष-चोर-राक्षसैः ।  
प्रोक्तं शरीरजं दुःखं मानसं शृणु सुव्रत ! ॥  
शोकासूयावमानेर्ष्या-मात्सर्यादिभिरेव च ।  
एवं मानसमाख्यातमाधिभौतिकमुच्यते ॥  
शीतोष्णवातवर्षैश्च विद्युदशनिमारुतैः ।  
एतैर्भूतैस्तु यद् दुःखमाधिदैविकमुच्यते ॥  
गर्भजन्मजराऽज्ञानमृत्युनरकजं तथा ।  
प्रोक्तं दुःख-त्रयं ह्येवमेषु स्थानेषु भुज्यते ॥ इति ॥ ३१ ॥  
  
 	  
  
तत् सत्यानृतयोनित्वाद् धर्माधर्मस्वरूपकम् ।  
स्वापे विपाकमभ्येति तत् सृष्टावुपयुज्यते ॥ ३२ ॥  
मायायां वर्तते चान्ते नाभुक्तं क्षयमेति च ॥ ३३ ॥  
  
	तत् कर्म सत्यानृत-योनित्वात् सत्यं च अनृतं सत्यानृते, ते योनिः   
प्रकृतिर्ययोस्तयोर्भावस्तत्त्वं तस्माद् धर्माधर्मस्वरूपकम् । सत्य-प्रकृति   
कर्म धर्मरूपम्, असत्य-प्रकृति कर्म अधर्मरूपमित्यर्थः । तादृशं   
कर्मस्वापे सर्वभूत-संहारकाले विपाकं परिणतिम् अभितः समन्तात् एति   
प्राप्नोति । तत् तादृशं कर्म तद्विपाका नुगुणं पक्वं कर्म सृष्टौ   
सृष्टिकाले उपयुज्यते उपयोगमेति । सृष्टिसमनन्तरमेवाऽस्य यथायोग्यं   
कलादि-क्षित्यन्तं भोगः प्रवर्त्तत इत्यर्थः । तदुक्तमत्रैव-  
  
	इति मायादिकालान्त-प्रवर्तकमनादिमद् । (मृ० ८।६)  
  
अन्ते संहारकाले च मायायां मायातत्त्वे वर्त्तते । दहेजन्मजनकं   
(? १४) मनोवाक्कायरूपेण स्थूलकर्मेत्युच्यते । अनेन कर्म-त्रैविध्यमुक्तम् ।   
तथा सिद्धान्तसारावल्यां-  
	  
वाग्धीकायात्मसाध्यं फलजननकरं कर्म धर्मादिभोग्यम् ।  
स्वापे चायाति पाकं स्थितिमति-सहितं भोगदं स्यात् कलान्तम् । इति ॥  
  
शिवधर्मे-  
  
अधर्मभेदा विज्ञेयाश्चित्तवृत्ति-प्रभेदतः ।  
स्थूलाः सूक्ष्माः सुसुक्ष्माश्च कोटिभेदैरनेकधा ॥ इति ।  
  
अभुक्तं भुक्तं न भवतीत्यभुक्तं कर्म क्षयं विनाशं नैति ।   
पौष्करेऽप्येवमुक्तम्-  
  
नाभुक्तं क्षीयते कर्म कल्पकोटिशतैरपि । इति ।  
  
चकाराद् दीक्षाज्ञानादौ नाशकेऽसति ।  
  
प्रायश्चित्तेऽथवा भोगे युगपद वा क्रमेण वा ।  
  
विनश्वरं च विज्ञेयम् ॥ इति ।  
  
	एवं क्रमेणोक्तानि मल-तिरोधानशक्ति-महामाया-माया-कर्माणि   
पञ्चापि पुरुषबन्धकतया अस्मिन् शास्त्रे पाशपञ्चकत्वेन प्रसिद्धानि ।   
यथा श्रूयते-  
  
मलः कर्म महामाया-मायोत्थमखिलं जगत् ।  
तिरोधानकरी शक्तिः पाशत्वेनाऽर्थपञ्चकम् ॥ इति ॥ ३२-३३ ॥  
  
  
  
इत्थं चतुर्दशश्लोकैः पाशानां स्वरूपमुक्त्वा तदधीनं   
पशोरवस्थात्रय-स्वरूपं स्वायम्भुव-सूत्रेण दर्शयति-  
  
अथात्माऽविमलो बद्धः पुनर्मुक्तश्च दीक्षया ।  
विज्ञेयः स त्रिधावस्थः केवलः सकलोऽमलः ॥ ३४ ॥  
  
	अत्रात्मशब्देन अत सातत्यगमने इति धातुनिष्पन्नेन जीवात्मा उच्यते । स   
आत्मा केवल इति सकल इति विमल इति च त्र्यवस्थः अवस्थात्रय-युक्तः । अविमलः   
विमलो न भवतीत्यर्थः, अत्यन्त-मलिन इत्यर्थः । अयं तु केवलावस्थः ।   
बद्धः कर्मानुरक्तः कलादिबन्धेन बद्धः । अयं तु सकलावस्थः ।   
पुनश्च दीक्षया दीक्षाख्येन साधनेन मुक्तः कलादिबन्धान्मुक्तः । अयं   
च अमलः शुद्धावस्थ इति विज्ञेयः बोद्धव्यः । तथा सुप्रभेदे-  
  
त्र्यवस्थः पुरुषः प्रोक्तः शुद्धः सकलः केवलः ।  
शुद्धावस्थानमात्मानं शिवरूपमिति स्मृतम् ॥ इति ॥ ३४ ॥  
  
	पूर्वत्र केवलः सकलोऽमल इत्युक्तम् । तत्र केवलस्य   
प्रथममुद्दिष्टत्वात् तदनुसारेण प्रथमं केवलस्य स्वरूपं   
सूत्रान्तरेण दर्शयति-  
  
अचेतनो विभुर्नित्यो गुणहीनोऽक्रियोऽप्रभुः ।  
व्याघातभागशक्तश्च शोध्यो बोध्योऽकलः पशुः ॥ ३५ ॥  
  
अत्र अचेतनः चेतनारहितः, अचेतनत्वं केवलस्य प्रकृति-चैतन्यं   
ज्ञानक्रियारूपमात्मनो नास्तीति । अत्र तु ज्ञानमात्रं विवक्षितम्, उत्तरत्र   
क्रियानिषेधात् । तच्चैतन्यं मलेन सन्निरुद्धत्वात् परार्थेषु न प्रवर्त्तत   
इत्यचेतन इत्यर्थः । न पुनरयं लोष्टवद् अचेतनः, भोगावस्थायां तस्य   
चैतन्याभिव्यक्तिश्रुतेः, सत एवाऽभिव्यक्तेरसतोऽभिव्यक्त्यसम्भवात् ।   
चैतन्यमत्र भोग्यार्था (?-११) वभासात्मकमेवाऽभिव्यज्यते ; नतु   
स्वभावात्मकमपि, तस्य मलोपरोधासम्भवात् । नित्यव्यापक-स्वयञ्ज्योतिः-  
स्वरूपत्वात् । एतच्च प्रपञ्चितं तत्त्वसङ्ग्रहवृहट्टीकायाम् ।  
  
	यद्येवं विषय-प्रकाशात् पूर्वमपि कस्मान्न प्रकाशते ? क   
एवमाह ? किन्तु परप्रकाश-स्वभावात्मकत्वात् असति परप्रकाशे   
सुषुप्त्यवस्थायामिवाऽकिञ्चित्करस्वरूपमात्रनिष्ठत्वेन   
व्यवहर्त्तुमशक्यमसत्कल्पमेव । सर्वज्ञत्वाद्यभिव्यक्तौ तु सम्प्राप्त-  
चित्क्रिया-प्रसरं सर्वार्थ-द्योतनात् प्रकाशत एव ।  
  
   
  
यद्येवं स्वप्रकाशात्मनस्तत्स्वरूपस्याऽनावरणात् किमस्य   
प्रतिबद्धमर्थविषयं ज्ञानं, बहलान्धकार-नेत्रस्यैव पुंस इति चेत् ?   
सत्यम् । तदप्यर्थस्य ज्ञानं तस्य स्वरूपमेव; तस्य चावृतत्वान्न दोष इति ।  
  
	विभुर्व्यापकः । यत्र यत्र व्यञ्जकं कार्य-करणादि, तत्र तत्राऽस्य   
चैतन्याभिव्यक्तेः व्यापकत्वम् । नित्यः उत्पत्ति-रहितः ।   
अवस्थाविशिष्टस्याऽनित्यत्वेऽपि स्वकारणोत्पन्नत्व-  
रूपस्याऽनित्यत्वस्याऽभावादस्य नित्यत्वम् । गुणहीनः   
भोगसिद्धर्थमस्याङ्गानिगुणाः कलादयः, तैर्हीनो गुणहीनः । अक्रियः   
क्रियारहितः । करण-व्यापारः क्रिया, नेयमात्मनः सम्भवति । तस्या अना   
(तदा)त्मकत्वेन जडवस्तुधर्मत्वात्, अतस्तत्-क्रियायां शक्तत्वं   
कर्तृत्वमस्य निरुद्ध-क्रियाशक्तित्वात् नास्तीत्यक्रियः । अप्रभुः प्रभुत्वं   
सकलकारकवशित्वमैश्वर्यम्, तदस्य मलनिरुद्धत्वान्नास्तीत्यप्रभुः ।   
नचाऽक्रियत्वेनाऽस्य पौनरुक्त्यम् ; तत्र (क) स्वतन्त्रकर्तृत्वस्य निषेधः, अत्र   
(ख) हेतुकर्तृत्वस्य निषेध इति भेद-सम्भवात् । व्याघातभाक् शिवशक्ति-  
तिरस्कारो व्याघातः तिरोभावः, तं भजत इति व्याघातभाक् । अशक्तः   
स्वयं मलनिरुद्धत्वात् इन्द्रियमर्थेषु प्रवर्त्तयितुं न शक्नोतीत्यशक्तः ।   
शोध्यः एतस्यामप्यवस्थायां शिवेन मलतः शोध्यः । बोध्यः मलेन   
मुकुलीकृत-शक्तिजालः सन् विकसित-शक्तिजालः कार्यः । क एवं व्याख्यायत   
इत्यत्राह-अकलः । कलादिनाऽपरिभूतत्वादकलः । पशुः पशुत्वयोगात्   
पाशवत्त्वाच्च पशुः ।  
	ननु व्याघातभाक्त्व-शोध्यत्वादयो विरुद्धाः कथमेकस्मिन्नात्मनि   
सम्भवतीति चेत् । न । भावित्वात् शोध्यत्वादीना मप्यविरोधात् । अत्र   
विभुत्वादिकं केवलावस्था-वर्णने न विवक्षितम्, विभुत्व-  
नित्यत्वयोर्मुक्तस्यापि सम्भवात् । शोध्यत्व-बोध्यत्वयोः सकलावस्थस्यापि   
सम्भवाच्च । तस्मादत्र विशेषणतया विभुत्वादिकमुक्तम् । सुप्रभेदे च-  
केवलावस्थास्वरूपमे (ग)वमुक्तम् । तद् यथा ।  
  
अमूर्त्तः स पशुर्नित्यो निर्गुणो निष्कियोऽप्रभुः ।  
मायोदरगतो व्यापी भोगोपायेष्वशक्तितः ॥  
स केवलस्त्विति प्रोक्तः स्वापवान् मलबन्धनात् ॥ ३५ ॥  
  
मलाधीनमिदम् अवस्थान्तरम् आत्मनो वाच्यम्, तच्च न सम्भवति ।   
मलस्य शशविषाणप्रायत्वादित्याशङ्क्य सूत्रान्तरात् साधयति-  
  
  
  
यद्यशुद्धिर्न पुंसोऽस्ति सक्तिर्भोगेषु किं-कृता ।  
शुद्धे पुंसि न तद्भोगो जाघटीति विपश्चितः ॥ ३६ ॥  
  
	पुंसः पुरुषस्य अशुद्धिः मलः यदि नास्ति तदा अशुद्ध्या विना   
शुद्धस्य पुंसोऽपि विषयेषु अनित्याशुचि-दुःख स्वभावकेषु भोगेषु या   
सक्तिः सा किं-कृता केन कारणेन कृता ? नहि शुद्धस्य   
निरञ्जनस्याऽशुद्धेषु सक्तिर्भवति । अशुद्धिवादिनापि रागाभ्युप-गमात्   
रागेणैव सक्तिरस्तु किमशुद्ध्येति चेत् ? सत्यम् । रागस्याऽशुद्धि-सहितस्यैव   
सुखदुःखादि-भोगासक्ति-कार्यजनकत्वात्, सामग्र्या एव कार्यजनकत्वात् ।   
रागमात्रस्य सामग्रीत्वाभावात् । तर्हि भोगाभ्यास एव सक्तिहेतुरस्तु,   
किमशुद्ध्येति । तदुक्तम्-  
  
न जातु कामः कामानामुपभोगेन शाम्यति ।  
हविषा कृष्णवर्त्मेव भूय एवाऽभिवर्द्धते । इति । (मनुसंहिता २।९४)  
  
	अत आह-शुद्धे पुंसीति । पुंसि पुरुषे शुद्धे सति तद्भोग एवं न   
सञ्जाघटीति युक्त्या न युज्यते, किमु तदभ्यासः । कस्माच्च सक्तिरिति ।   
विपश्चितः विद्वांस इति ऋषीणां सम्बोधनमेतत् । अयं भावः-भोगो हि   
सञ्ज्ञानरूपा चिच्छक्तिव्यक्तिरिन्द्रियजन्या च (?-१२) शुद्धगोचरोपरक्तत्वात्   
अशुद्धाया अस्याः (?-१३) शुद्धत्वाभिव्यक्तेः (?-१४) शुद्धेनैव सम्बन्धो   
वक्तव्यः । नहि शुद्धस्य निरञ्जनस्य शक्तिव्यक्तिरशुद्धा दृष्टा,   
शिवेनैकान्तिकत्वात् । तस्माद् भोगासक्ति-कारणतया अशुद्धभोगघटकतया   
चानाद्यशुद्धे-रावश्यकत्वात् तदधीनमवस्थानिरूपणामात्मनो   
नानुपपन्नमिति ॥ ३६ ॥  
  
	ननु आत्मनश्चैतन्यमेव नास्ति, यन्निरोधादस्य   
अवस्थाभेदसिद्धिरित्याशङ्क्य तच्चैतन्य-मात्मन्यस्तीति मृगेन्द्रसूत्रद्वयेन   
(२।५) साधयति-  
  
चैतन्यं दृक्क्रियारूपं तदस्यात्मनि सर्वदा ।  
सर्वतश्च यतो मुक्तौ श्रूयते सर्वतोमुखम् ॥ ३७ ॥  
सदप्यभासमानत्वात् तन्निरूद्धं प्रतीयते ।  
वश्योऽनावृतवीर्यस्य स्रोत एवाऽविमोक्षणात् ॥ ३८ ॥  
  
  
  
विना सम्भवतीत्याह विद्या-दर्शित-गोचरः ।  
रागेण रञ्जितस्याऽपि बुद्ध्यादिकरणैर्युतः ? ॥ ३९ ॥  
  
	विद्यया दर्शितः फलभूतो गोचरो यस्य स विद्यादर्शित-गोचरः,   
परम्परा-गोचर इति यावत् । अत्र साक्षादव्यवधानात् पुरुषस्य   
शब्दाद्यनुरञ्जिताः सुखदुःख-मोहरूपा फलभूताः साक्षाद्-गोचराः,   
पारम्पर्येण गोचराः शब्दादयः । अनेनात्मनो विषयावभासकत्वांशे   
विद्याया उपकारो दर्शितः । मृगेन्द्रे (१०।१०)-  
  
तेन प्रकाशरूपेण ज्ञानशक्ति-प्ररोचिना ।  
सर्वकारक-निष्पाद्यमवैति विषयं परम् ॥ इति ।  
  
	ननु एवमुपलब्ध-गोचरोऽपि न रागं विना तदुपादानाय प्रवर्त्तत इति   
। अत आह-रागेण रञ्जितस्याऽपीति । रागेण रागतत्त्वेन रञ्जितः,   
दुःखमोहात्मकमपि (क) भोग्यं सुखत्वेन प्रपद्यत इत्यर्थः । सक्ति-  
जनकत्वं च रागतत्त्वस्यैव सम्भवति । वीतरागस्याऽतिमलीमसे विषये   
भोगानुपपत्तेः । तदुक्तं तत्त्वसङ्ग्रहे-  
  
	यज्जनिताभिष्वङ्गे भोग्याय नरिक्रिया स रागोऽत्र । इति ।   
  
अनेनात्मन सक्तिमत्त्वांशे रागतत्त्वस्योपकारो दर्शितः । एवमनेन   
तत्त्वत्रयेण जनित-प्रवृत्तिः पुमान् पुनर्बुद्ध्यादिभिः करणैर्भोग्यं   
निष्पादयतीत्याह-बुद्ध्यादि-करणैर्युत इति । बुद्ध्यादिभिः करणैर्युतः   
सहितश्च । भवतीति शेषः । अयमर्थः-प्रधानस्य गुणानां   
चाऽऽपूरकत्वेन बुद्ध्याद्युपकारकत्वम् । तन्मात्राणां भूतानां   
चाधिष्ठानत्वेन कालनियत्योश्च प्रवृत्तिं प्रति प्रयोजकत्वम् । कालो हि   
प्रवृत्तमेव पुरुषं त्र्युट्यादिभिः कलयति । नियतिरपि प्रवृत्तमेव पुरुषं   
यत्र कर्मफलं तत्र रागं जनयंस्तन्नियमयतीति । तदुक्तं तत्त्वसङ्ग्रहे   
(४)-  
  
अविभुत्वात् करणानि तु कार्यमधिष्ठाय चेष्टन्ते । इति ॥ ३७-३९ ॥  
  
एवमर्जित-भोग्यस्याऽऽत्मनो भोगस्थानं सूत्रान्तरेणाऽऽह-  
  
मायाद्यवनि-पर्यन्ते तत्त्वभूतात्म-वर्त्मनि ॥ १९ ॥  
  
? पूर्वोक्तमृगेन्द्र-सूत्रद्वयस्य व्याख्या मातृकायां नोपलभ्यते ।   
अस्य च सूत्रस्य पादद्वयं नैव दृश्यते । परन्तु व्याख्या-  
दर्शनेनाऽनुमीयतेऽव पादद्वयं लिपिकर-प्रमादात् पतितमिति । अतीऽत्र   
चिह्नित-पादद्वयं सूत्रत्वेन निवेशितम् ।  
  
  
  
भुङ्क्ते तत्र स्थितान् भोगान् भोगैकरसिकः पुमान् ॥ ४० ॥  
  
	मायादिकं च तत् आवनि-पर्यन्तं  च मायाद्यवनिपर्यन्तं तस्मिन् ।   
वर्त्मनो विशेषणमिदम् । माया आदिर्यस्येति अतद्गुणसञ्ज्ञानो बहुव्रीहिः ।   
तथाच कलादिकस्यैव ग्रहणम् । न तु मायायाः ; तत्र भुवनाभावेन   
भोगासम्भवात् । तत्त्व-भूतात्म-वर्त्मनि तत्त्वानां भूतानाम् आत्मनां   
च वर्त्म तत्त्वभूत पञ्चकं तस्मिन् ।  
  
	अत्र तत्त्वशब्देन तत्त्वस्य भुवनानि लक्षणया उच्यन्ते । कलोच्चलित-  
चैतन्य इत्यत्रैव तत्त्ववर्त्मनः प्रोक्तत्वाद् भूतशब्देन स्थूलगुण-योगतो   
गौण्या वृत्त्याऽत्र कलादि-क्षित्यन्तानि भुवनजानि भोगसाधनानि भौवन-  
स्थूलशरीराण्युच्यन्ते । आत्मशब्देन आत्मनः साक्षादुपकारकत्वाद्   
गङ्गायां घोष इतिवद् अत्यन्तसन्निकर्षलक्षणया भावप्रत्यय-सन्तान   
उच्यते । भावा अष्टौ धर्मादयः । प्रत्ययास्तु चत्वारः सिद्ध्यादयः ।   
भुवन-भौवन-देहभाव-प्रत्ययात्मके त्रिविधेऽपि वर्त्मनीत्यर्थः ।   
भावप्रत्ययार्थ उक्तः-  
  
भावयन्ति यतो लिङ्गं तेन भावाः प्रकीर्तिताः ।  
प्रत्याययन्ति क्षेत्रज्ञं तेन ते प्रत्ययाः स्मृताः ॥ इति ।  
  
	तत्र त्रिविधेऽपि वर्त्मनि स्थितः भोग्यभोक्तृत्वेन स्थितो भूत्वाप्यस्मिन्   
पुमान् पुरुषः भोगान् भुङ्क्ते प्राप्नोतीत्यर्थः । अत एवाऽयमीश्वरेण बलाद्   
भोगे नियुक्तः सन् अनिछन्नपि कदाचित् पशुभोगं भुङ्क्ते । तथा-  
  
येन यत्र च भोक्तव्यं कृतं कर्म शुभाशुभम् ।  
स तत्र रज्ज्वा बद्ध्वैव बलाद् दैवेन नियते ॥ इति ।  
  
	अपि चास्य भोगेच्छाविरह एव नास्तीत्याह-भोगैकरसिक इति । भोगेष्वेकेषु   
रसस्तन्निष्ठोऽभिलाषो यस्य स तथा । मलिमसमपि भोगं भुञ्जानो न   
विरज्यति, न च तृप्यतीत्यर्थः । अनेन च रागस्य भोगकालेऽपि व्यापारोऽस्तीति   
सूचयति । विद्यायाश्च करणत्वाद् भोग-निष्पत्तौ व्यापारो लब्ध एव, कर्त्तुः   
करणं विना कर्मणि व्यापारायोगात् । विद्या-व्यतिरिक्तस्य विषये   
व्यापारायोगादिति । एतत् त्रिविध-वर्त्मन्यपि भोक्तृत्वं मतङ्गे   
(पुम्प्रधानेश्वरसाधनपटले १०४)ऽप्युक्तम्-  
  
  
  
तदुद्वलितवीर्येण भुङ्क्ते प्रकृतिजान् गुणान् ॥ इति ।  
  
तत्त्वसङ्ग्रहेऽपि-  
  
पर्यटति कर्मवशतो भुवनज-देहेष्वयं च सर्वेषु । इति ॥ ४० ॥  
  
अथ को (क) भोगः कुतश्च वा भोग इति प्रश्नद्वयस्योत्तरं सूत्रान्तरेणाह-  
  
भोगोऽस्य वेदना पुंसः सुखदुःखादिलक्षणः ।  
तां समर्थितचैतन्यः पुमानभ्येति कर्मतः ॥ ४१ ॥  
  
	अस्य पुंसः पुरुषस्य भोगः भोगो नाम वेदना संवित्तिरनुभवः । स   
च भोगः सुखदुःखादि-लक्षणः । आदिशब्देन मोहो गृहीतः । सुखादयो   
लक्षणानि यस्य स सुख-दुःखादि-लक्षणः,   
सुखदुःखादिभिर्विषयैरुपरक्तत्वात् । सुख-वेदना दुःख-वेदना मोह-  
वेदना चेति त्रिप्रकारो भोग इत्यर्थः । भोगस्वरूप-प्रश्नस्योत्तरमुक्त्वा   
निमित्तप्रश्नस्योत्तरमाह-तामिति । तां त्रिप्रकारामपि भोगरूपां वेदनां   
समर्थित-चैतन्यः कलाभिव्यक्त-चैतन्यः पुमान् आत्मा कर्मतः कर्मवशाद्   
अभ्येति प्राप्नोति, सुख-दुःखमोहभावेन विपक्वं कर्मैव पुरुषवेदनाया   
आलम्बनं भवतीत्यर्थः ॥ ४१ ॥  
  
	शरीरादीनामपि भावाभावौ कर्म-निमित्तकौ, शरीरादि विना   
कर्मणो भोगसाधनत्वानुपपत्तेरेव तदाक्षेपकतया तत्र तस्य हेतुत्वौ   
चित्यादिति सूत्रान्तरेणाह-  
  
कर्मतश्च शरीराणि विषयाः करणानि च ।  
भोगसंसिद्धये भोक्तुर्भवन्ति न भवन्ति च ॥ ४२ ॥  
  
	शरीराणि स्थूलरूपाणि, विषयाः शब्दादयः, करणानि बुद्ध्यादीनि-  
एतानि च सर्वाणि भोक्तुः भुञ्जानस्य पुरुषस्य भोगसंसिद्धये   
भोगसाधनाय कर्मतः कर्मनिमित्तात् भवन्ति च उत्पद्यन्ते च तत्-कर्माभावे   
न भवन्ति च न जायन्ते च । अत्र चकारेण सर्वथा यत् किञ्चिद्-भोगस्य निमित्तं   
वस्तु तत् सर्वं कर्म इति सूचितम् । अत्रोदाहरणम्-सुखभोग-निमित्तम्   
अहिकण्टकाद्यभावः । दुःखभोग-निमित्तं पुत्रान्नाद्यभावः । दुःख-  
मोह-भोग निमित्तं स्रक्चन्दनाद्यभावः । दुःखभोग-निमित्तं   
अहिकण्टकादिभावः । सुखभोगनिमित्तं पुत्राद्यन्नादि-भावः । सुखमोह-  
भोगनिमित्तं स्रक्चन्दनादिभाव इति । अत्र कर्मणां यथा शरीरादि-  
जनकत्वं तथा  
  
  
  
शरीरादीनामपि कर्मजनकत्वात् (क) बीजाङ्कुरसन्तानस्येव कर्म-शरीर-  
सन्तानस्यापि प्रवाहानादित्वमवसेयम् । तदुक्तं सर्वज्ञानोत्तरे-  
  
कर्मणा तु शरीराणि भावात् कर्मोदयो भवेत् ।  
पूर्वोपार्जित-कर्मणां भावः संयोगकारकः ॥ इति ।  
  
अन्यत्र-  
  
नित्यद्वन्द्व-समायुक्तमन्योन्यं वट-बीजवत् । इति ॥ ४२ ॥  
  
एवं बद्धात्मनः (ख) पशुदर्शनमात्रयुक्तां शिवादिदर्शन-रहितां   
परमावस्थां सूत्रान्तरेणाह-  
  
एवं मायाञ्जनस्थोऽणुर्निजदोष-तिरस्कृतः ।  
याति तन्मयतां तेषु मायाभोगेषु रञ्जितः ॥ ४३ ॥  
  
	एवम् उक्तक्रमेण कलया प्रवर्त्तितः विद्यया विवेच्य   
बुद्ध्यादिभिरुपस्कृत्येत्यर्थः । मायाञ्जनस्थः मायाञ्जनपदेन   
मायायां यानि तत्त्वानि, तानि परिगृह्यन्ते । तानि च कलादीनि (ग)   
आत्मसंसर्गाद् विशुद्ध-स्फटिक-प्रख्यमप्यणुं जपाकुसुमाद्युपाधिवत्   
स्वनिर्भासं कुर्वन्ति बुद्ध्या आत्मानमञ्जयन्तीत्यञ्जनान्युच्यन्ते, तेषु   
तिष्ठति अतिरमणीय-बुद्ध्या च वर्त्तत इति मायाञ्जनस्थः, तादृशः अणुः   
आत्मा निजदोष-तिरस्कृतः निजेन सहजेन दोषेण मलेन तिरस्कृतः । अधो नियमितः   
नोर्ध्वं शिवादिकं पश्यतीत्यर्थः । तादृशः सन् रञ्जितः   
तैर्मायात्मकैर्भोगक्रिया-विषयै रञ्जितः सन् तेषु मायाभोगेषु   
तन्मयतां याति । तदव्यतिरिक्तं तदभिन्नमात्मानं मन्यते,   
तदनुग्रहेणाऽनुगृहीतं तदुपघातेन चोपहतमात्मानं मन्यत इत्यर्थः   
॥ ४३ ॥  
  
	एवं सकलावस्थस्य बन्धात्मनः उचितार्थकानि नामानि   
सूत्रान्तरेणाह-  
  
संसारी विषयी भोक्ता क्षेत्री क्षेत्रज्ञ एव च ।  
शरीरी चेति बन्धात्मा सकलः सोच्यते बुधैः ॥ ४४ ॥  
  
	बन्धात्मा सकलः बन्ध आत्मा स्वरूपं यस्य स बन्धात्मा ।   
कलादिभिः सह वर्त्तत इति सकलः । तादृशः सकल एव आत्मैव संसारी   
शरीराद्यादान-हानेन संसरतीति संसारी । विषयी विषयोऽस्य भोग्यत्वेन   
विद्यत इति विषयी । भोक्ता भोगं भुङ्क्ते इति भोक्ता । क्षेत्री क्षेत्रमस्य   
स्वशक्ति-व्यक्तिकर-मधिकरणमस्तीति क्षेत्री । क्षेत्रज्ञः क्षेत्रं पाशजालं   
भोग्यत्वेनोपस्थितं जानातीति क्षेत्रज्ञः । शरीरमस्य भोगायतनत्वेन   
विद्यत इति शरीरी इति च बुधैरुच्यते ।  
  
  
  
तत्तन्निमित्ताश्रयेण शास्त्र-व्यवहारादेव ताः सञ्ज्ञा इत्यर्थः । सुप्रभेदे   
तु-  
  
त्रिमलैर्बध्यते चात्मा सकलः परिवारितः (क) ।  
सकलश्चेति बद्धात्मा संसारी विषयी तथा ॥  
क्षेत्री क्षेत्रज्ञो भोक्ता च पशुर्ज्ञानी तथैव च ।  
भोगी चैव शरीरी च आत्मपर्याय-वाचकः ॥ इति ॥ ४४ ॥  
  
	इत्थं सकलावस्थमात्मानं निरूप्य शुद्धावस्थं निरूपयितुं   
तदुपादानभूतं प्रथमं शक्तिपातं मृगेन्द्रसूत्र-सार्द्व-द्वयेन (५।१)   
दर्शयति-  
  
तमः-शक्त्यधिकारस्य निवृत्तेस्तत्-परिच्युतौ ।  
व्यनक्ति दृक्-क्रियानन्त्यं जगद्बन्धुरणोः शिवः ॥ ४५ ॥  
  
	तमःशक्त्यधिआरस्य तमश्च शक्तिश्च तमः-शक्ती,   
तयोरधिकारस्तमःशक्त्यधिकारस्तस्य तमसो मलस्य शक्तेः भगवत्-  
सम्बन्धिन्यास्तिरोधानशक्तेश्च योऽधिकारः न्यग्भावन-व्यापृतत्वं   
तस्येत्यर्थः । निवृत्तेः निवृत्तिर्विरामः तस्माद्धेतोः तत्-परिच्युतौ   
तस्यास्तिरोधानाद् दर्शन-शक्तेः परिच्युतिः कैवल्याभिमुखीभावः, तस्यां   
सत्यां जगद्-बन्धुः जगतो बन्धुः जगदुद्धरण-प्रवणः शिवः   
परमेश्वरः अणोरात्मनः दृक्क्रियानन्त्यं दृक् च क्रिया च दृक्-क्रिये दृक्-  
क्रिययोरानन्त्यं परिपूर्णत्वं व्यनक्तिप्रकटीकरोति । सत्योरेवाऽनन्तयोर्दृक्-  
क्रिययोर्मलावच्छिन्नत्वात् आवृतानन्त्ययोर्मलपरिपाकेन आवरणापगमाद्   
अभिव्यक्तिः क्रियते, नत्वपूर्वतया उत्पाद इत्यर्थः । अनेन कर्मनाशे   
मलपरिपाके च सति भगवतोऽनुग्राहिका शक्तिः पशुषु पततीत्युक्तं भवति ।   
तदुक्तं पौष्करे-  
  
कर्मनाशान् मलस्यापि विपाके सहकारिणी ।  
पतत्युन्मीलनी शक्तिस्तदानुग्रह-रूपिणी ॥ इति ॥ (पौ० वि० ४।३७)  
  
शक्तिपातस्य दुर्ज्ञेयतया तस्य ज्ञापकानि दर्शयति (मृ० ५।४)-  
  
येषां शरीरिणां शक्तिः पतत्यविनिवृत्तये ।  
तेषां तल्लिङ्गमौत्सुक्यं मुक्तौ द्वेषो भव-स्थितौ ॥ ४६ ॥  
भक्तिश्च शिव-भक्तेषु श्रद्धा तच्छासके विधौ ॥ ४७ ॥  
  
शरीरिणां शरीरमस्याऽस्तीति शरीरी तेषां शरीरिणां शक्तिः   
पारमेश्वरी शक्तिः अविनिवृत्तये पुनर्नाविर्भावः अविनिवृत्तिः अविनिवृत्तये   
अपुनराविर्भावाय पतति (क) ।  
  
  
  
अत्राऽशरीरिणां तावद् गुरुभिः शक्तिपातस्य दुर्लक्ष्यत्वात्   
शरीरिणामित्युक्तम् । तेषां शरीरिणां मुक्तौ मोक्षे औत्सुक्यं उत्कण्ठा,   
भव-स्थितौ भवे संसारे स्थितिर्वर्त्तनं तस्यां द्वेषः वैराग्यं, शिव-  
भक्तेषु शिवभक्ति-परेषु भक्तिश्च, तच्छासके सः शिवः शासको यस्य तस्मिन्   
तच्छासके विधौ शास्त्रे शिवागमेष्वित्यर्थः । तत्र श्राद्धा च तलिङ्गं   
शक्तिपातस्य लिङ्गं चिह्नम् । एभिर्लिङ्गैर्मन्द-धियोऽपि शरीरिणां   
शक्तिपातमनुमिन्वन्तीति भावः । श्रीमत्स्वायम्भुवे-  
  
क्षीणे तस्मिन् धिया सा स्यात् परं निःश्रेयसं प्रति ॥ इति ॥  
  
एतच्छक्तिपातस्य प्रयोजनं मतङ्गसूत्र-(४।४५-४९) चतुष्टयेनाह-  
  
तन्निपाताच्च तस्येत्थमज्ञस्याप्यभिलाषिणः ।  
बुद्धिरुत्पद्यतेऽकस्माद् विवेकेनात्मवर्त्तिना ॥ ४८ ॥  
  
	इत्थम् एवं प्रकारेण अज्ञस्य अनात्मन्यात्माभिमान-युक्तस्य   
अभिलाषिणः अभिलाष इच्छा यस्य तादृशस्यापि तस्य सकलात्मनस्तन्निपातात्   
तस्याः शक्तेः निपातात् निपातनाद्धेतोः आत्मवर्त्तिना आत्म-विषयेण विवेकेन   
अनित्याशुचि-दुःखानात्मभूतायाः प्रकृतेरन्योऽहं चेतनात्मकः पुरुषः   
स्वतोऽवभासमानः परमेश्वराधीन इत्येवंविधेन विवेकेनेत्यर्थः । तेन   
युक्तेति शेषः । बुद्धिर्मतिः अकस्माद् अकारणाद् उत्पद्यते जायते । तत्र   
शक्तिपात-व्यतिरेकेण हेत्वन्तरं नास्तीत्यर्थः ॥  
  
	इत्थं विवेकानन्तरम् उत्पद्यमानं कार्यमाह-  
  
विवेकिनो विरक्तस्य जिज्ञासा चोपजायते ।  
जिज्ञासोपेत-चैतन्यं पशुं संसार-सागरात् ॥ ४९ ॥  
जिघृक्षया युनक्त्येनं युक्तं प्रेरयति प्रभुः ॥ ५० ॥  
  
	विवेकिनः पूर्वोक्त-विवेक-बुद्धि-युक्तस्य विरक्तस्य संसार-  
वैराग्यवतश्च जिज्ञासा ज्ञातुमिच्छा जिज्ञासा प्रधानात्मक-  
संसारनिवृत्ति-हेतुरीश्वर-पुरुष-विषय-ज्ञानेच्छेत्यर्थः । सा उपजायते ।   
जिज्ञासोपेत-चैतन्यं जिज्ञासया उपेतं सहितं चैतन्यं यस्य तं  
  
  
  
पशुम् आत्मानं संसार-सागरात् संसार एव सागरः समुद्रस्तस्मात्   
जिघृक्षया गृहीतुम् उद्धर्त्तुम् इच्छया युनक्ति योजयति । भगवानिति शेषः ।   
पुनः किं करोतीत्यत आह-एनं युक्तं प्रेरयति प्रभुरिति । युक्तम् एनं पशुं   
प्रभुः परमेश्वरः प्रेरयति आचार्यं प्रति प्रेरयतीत्यर्थः ॥  
  
	आचार्य-शिष्ययोरुभयोरपि सम्बन्ध-सम्पादक ईश्वर एवेत्याह-  
  
प्रेरणे प्रेरकः श्रीमान् द्वयोरपि स मन्त्रराट् ।  
अनुग्राह्यस्य विनये तथाऽनुग्राहकस्य च ॥ ५१ ॥  
कारुण्ये त्वनयोर्यस्मात् तयोर्योगः सुदुर्लभः ॥ ५२ ॥  
-मा० पा० वि० ४।४८-४९  
  
	श्रीमान् सर्वज्ञत्वाद्यैश्वर्य-युक्तः मन्त्राणां राट् मन्त्रनायकः   
स प्रभुः प्रेरणे प्रेरककर्म-विषये द्वयोरपि शिष्याचार्ययोरुभयोरपि   
प्रेरकः । तयोः प्रेरणांशे विशेषामाह-अन्वित्यादि । अनयोः   
शिष्याचार्ययोर्मध्ये अनुग्राह्यस्य अनुग्रह-योग्यस्य विनये विशिष्टो नयो   
विनयः गुरु-शुश्रूषात्मकः तस्मिन्, प्रेरक इत्यनुषङ्गः । तथैव   
अनुग्राहकस्य अनुग्रहकर्त्तुराचार्यस्य च कारुण्ये करुणैव कारुण्यं,   
चातुर्वर्ण्यादित्वात् ष्यन्प्रत्ययः तस्मिन् । तु-शब्दादनुग्रहेच्छायामपि   
प्रेरक इत्यनुषङ्गः । तथा च प्रेरकः शिव एव अनुग्राह्यानुग्राहकयोः   
सम्बन्धं करोतीत्यर्थः । तत्र हेतुमाह-यस्मादिति । यस्माद् कारणात् तयोः   
शिष्याचार्ययोर्योगः सम्बन्धः सुदुर्लभः ईश्वरं विना सुदुर्घटः,   
तस्मात् ईश्वर एव सम्बन्ध-जनक इत्यर्थः । तथा पौष्करे-  
  
वैराग्यं जायते क्षिप्रं संसाराद् दुःख-सागरात् ।  
दिदृक्षा जायते शम्भोः पाद-पङ्कजयोरपि ॥  
कदा द्रक्ष्यामि देवेशं मोक्ष्येऽहं बन्धतः कदा ।  
को वा दर्शयिता शम्भोरिति सञ्जायते मतिः ॥  
एवं संसारतो भीतमनुगृह्णाति चेश्वरः ॥ इति । (वि० पा० ४प० ३९।४१)  
  
ननु शक्तेः कथं निपातः ? तस्या व्यापकत्वात्, व्यापकस्य   
वस्तुनश्च्युति-लक्षण-निपातायोगात् ; अग्नेरुष्णत्ववत् शिव-  
समवायिन्यास्तस्याः शिवात् च्युत्ययोगाच्च । किञ्च नित्य-व्यापक-शक्तेः   
सर्वथा सर्वकालं पश्वात्मसु स्थितत्वाद् युगपन्मुक्ति-प्रसङ्गः । नच सा   
शक्तिः कस्मिंश्चिद् विशिष्ट-काल एवाऽनुग्रह-कारिणीति वाच्यम् । तर्हि   
कालस्यैव मोक्षकर्त्तृत्वापत्तेः, शिवेन प्रयोजनाभाव-प्रसङ्गात् । अतः   
कथं शक्तिपात इति चेत् ? मैवम् ।  
  
  
  
द्विधा शब्द प्रवृत्तिर्गौणी मुख्येति । अत्र पातशब्द-प्रवृत्तिर्गौणी । यथा लोके   
अस्य दृष्टिरस्यां कामिन्यां पतिता इत्युक्ते न सा पुरुषाद् विच्युता कामिन्यां   
पतिता दृश्यते, किन्तु दृश्य-दर्शक-सम्बन्धमात्रेण सम्बन्धाद् दृष्टिः   
पतिता इत्युपचर्यते । तद्वदिह अस्मिन् पुंस्यपि अनुग्राह्यानुग्राहकत्व-लक्षण-  
सम्बन्धेन सम्बन्धात् शक्तिः पतिता इत्युपचारेण उक्ता, न मुख्यत इत्यदोषः   
। अयमेवाऽर्थः शङ्कोत्तरतया किरणागमे स्पष्टं प्रतिपादितः । तद् यथा-  
  
गरुड उवाच-  
  
शक्तिपाताद् भवेद् दीक्षा निपातो न विभुत्वतः ।  
शिवस्य सर्वस्थिता पशोः (?) ॥  
स्थितत्वात् सर्वदा शक्तेर्भवोच्छित्तिर्न किं भवेत् (क) ।  
कालो वा (ख) सचिवः प्रोक्तो यदि कालः शिवेन किम् ॥  
  
ईश्वर उवाच-  
  
उपचारेण शब्दानां (ग) प्रवृत्तिरिति दृश्यते ।  
यथा पुमान् विभुर्नित्यो विनष्टः शिवतां गतः ॥  
एवं शक्ति-निपातोऽपि प्रोच्यते चोपचारतः (घ) ।  
  
सिद्धान्तेऽपि-  
  
यथाऽर्कस्य प्रभाः सद्यो मेघजालेन वारिताः ।  
तद्वद् ज्ञानात्मिका शक्तिः पाशजालैः समावृता ॥  
पक्व-पाशेषु सुव्यक्ता पतितेत्युपचर्यते (ङ) । इति ।  
  
शक्तिसंविदानं नरमद्रि-पातभीतवत् संसाराद् भीतः शिष्यो   
देशिकं गच्छति । किरणे-  
  
निपात-भयतो यद्वद् वस्तुनः सहसा भवेत् ।  
तस्मादन्यत्र यात्येव तथात्मा देशिकं प्रति ॥ इत्यादि ॥  
  
	एवं शक्तिपातमुक्त्वा तदनन्तर-भाविन्या दीक्षया प्राप्तं   
शुद्धावस्था-स्वरूपलाभं स्वायम्भुवसूत्रेणाह-  
  
स देशिकमनुप्राप्य दीक्षा-विच्छिन्न-बन्धनः ।  
प्रयाति शिव-सायुज्यं निर्मलो निरुपप्लवः ॥ ५३ ॥  
  
	स निःश्रेयस-प्राप्तिकामः (च) शक्तिपातवान् पुरुषः दिशिकं   
शिवेच्छयाऽधिगतमेव गुरुम् अनुप्राप्य अधिगम्य दीक्षा-विच्छिन्न-बन्धनः   
दीक्षया विछिन्नानि बन्धनानि यस्य स दीक्षा-विच्छिन्न-बन्धनः,   
गुरोर्दीक्षामासाद्य दीक्षितस्य त्रि-मलबन्धनानि विछिन्नानीत्यर्थः । तथा   
वरुणपद्धत्यां-  
  
  
  
क्रियया वाऽथ शक्त्या वा दीक्षा सा सर्वतो मता ।  
दीक्षया मुच्यते(???) देही त्रिविधाद् भवबन्धनात् ॥ इति ।  
  
	एवम्भूतः सन् । अत एव निर्मलो मल-रहितस्तथाविधो भूत्वा   
शिवसायुज्यं मोक्षं शिव-तुल्यत्वं तत् प्रयाति प्राप्नोति । तथा चिन्त्य-विश्वे-  
  
दीक्षयित्वा विधानेन षट्त्रिंशत्-तत्त्वकोपरि ।  
निष्कले निर्मले तत्त्वे योजयत्येव निश्चयः ॥ इति ।  
  
	अत्र निर्मल इत्यनेन शुद्धावस्थाया अकेवलावस्थातो भेदो दर्शितः ।   
निरुपप्लव इत्यनेन बन्धावस्थातो विशेष इति ।  
  
	इत्थम्भूतदीक्षाया एव मोक्षहेतुत्वं, नतु ज्ञानादीनामिति   
सर्वज्ञानोत्तरसूत्रं दर्शयति-  
  
तत्त्वैरेभिर्निबद्धात्मा सर्वधर्मैश्च संयुतः ।  
नाऽनेन शक्यते मोक्तुं वर्ज्य दीक्षां शिवात्मिकाम् ॥ ५४ ॥  
  
एभिः तत्त्वैः कलादिभिः ? सर्वधर्मैः सर्वैश्च   
तत्तत्तत्त्वधर्मैर्भुवनादिभिश्च संयुतः सहितः निबद्धात्मा अनादि-मलेन   
प्रवाह-रूपेण कर्मणा च नितरां बद्धो निबद्धः स चासौ आत्मा च   
निबद्धात्मा सम्बद्ध आत्मा शिवात्मिकां शिव-स्वरूपां दीक्षां देशिक-  
व्यापाररूपां वर्ज्य वर्जयित्वा अनेन ज्ञानादिनोपायेन मोक्तुं मोचयितुं   
न शक्यते । तथा-  
  
ज्ञानादिभिर्न मोक्षोऽस्ति तस्माद् दीक्षैव मोचनी ।  
सर्वस्याऽनुग्रहकरः शिवो देवः स्वभावतः ॥  
दीक्षया चात्र मुक्तिः स्यात् सर्वेषां प्राणिनामिह ।  
तस्मात् तु शिव-सामर्थ्यान् मुक्तिः सर्वत्र सिध्यति ॥  
  
तथा निश्वासे-  
  
स्नानेन निर्मलो मन्त्र-जपात् सिद्धिर्न संशयः ।  
पूजायां सन्निधानं (क) न होमो नैव फलप्रदः ॥  
ध्यानेन सर्वगं देवं योगैर्योगित्वमाप्नुयात् ।  
व्रतेन काय-शुद्धिः स्याद् दीक्षया मुक्तिरिष्यते ॥ इति ।  
  
तथा पुराणे सौरसंहितायाम्-  
  
		कृत्वा तु नैष्ठिक्ॐ दीक्षां विमुक्ता निवसन्ति ये ।  
  
  
  
तेषां तत् परमं ज्ञानं दद्यादन्ते परं पदम् ॥ इति ।  
  
स्कान्दे भृगुशापे च-  
  
नात्राश्रम-कृतः कश्चिदुत्कर्षो विद्यते नृणाम् ।  
परां दीक्षां विना शैवीं बन्धत्रय-विमोचनीम् ।  
तस्मान्मुक्तिर्दीक्षयैव नाश्रमैर्नान्य-कर्मभिः ॥  
  
तथा ज्ञानतिलके-	  
  
न दानै र्न तपो-यज्ञै र्नियमै र्न व्रतैः शुभैः ।  
न स्नान-तीर्थ-सङ्घातैर्लभ्यते परमं पदम् ॥  
नानेकैः तपसां व्रातैर्लभ्यते पुण्यसञ्चयैः ।  
बध्नन्ति सर्वथात्मानं कोशकारं कृमिर्यथा ।  
  
अयं मलपाक-वशात् शक्तिपात-क्रमेण दीक्षया मोक्षं याति, नतु   
ज्ञानादिभिरूपायैः ; तेषां दीक्षाङ्गत्वेन श्रवणात्, योगादेः शिव-  
विषयस्य दीक्षया विनाऽनुपपत्तेः, मलस्य च द्रव्यत्वेन चक्षुःपटलादिवत्   
ज्ञानमात्रेण निवृत्त्यभावात्, चक्षुर्वैद्य व्यापारेणेव दीक्षाख्येनेश्वर-  
व्यापारेणैव निवृत्तिसिद्धेश्च । उक्तं श्रीमत्पौष्करे-  
  
दीक्षैव मोचयेत् पाशान् शिवत्वं च ददात्यणोः । (पौ० ज्ञा० १७४)   
  
षट्सहस्रिकायामपि-  
  
दीक्षैव मोक्षदा पुंसां चिदभिव्यक्ति-कारिणी ॥ इति ॥  
  
दीक्षा-व्यापारेणाऽभिव्यज्यमाना-(क)त्मचैतन्य-स्वरूपं   
मृगेन्द्र-(१०।३) सूत्रेणाह-  
  
कर्त्तृशक्तिरणोर्नित्या विभ्वी चेश्वर-शक्तिवत् ।  
तम-श्छन्नतयाऽर्थेषु नाभाति निरनुग्रहा ॥ ५५ ॥  
  
अणोरात्मनः कर्त्तृशक्तिः ज्ञान-क्रियात्मिका शक्तिः ईश्वरः-शक्तिवत्   
ईश्वरस्य शक्तिस्तद्वत् नित्या आद्यन्त-रहिता विभ्वी व्यापिका च । यद्येवं   
नित्यत्वाद् विभुत्वाच्च सर्वदा मान-प्रसङ्गः ।  
  
तथा-  
  
व्यञ्जिका यत्र यत्राऽस्य शरीरं तत्र तत्र तु ।  
भोगार्थं (ख) स्याद् गुणव्यक्तिर्व्यापित्वं तेन गम्यते ॥ इति ॥  
  
अत आह-अर्थेषु विषयेषु करणीय स्वरूपेषु तमश्छन्नतया   
तमसाऽनादिमलेन छन्नतया आवृतत्वात् निरनुग्रहा अनुग्रहो व्यञ्जकः   
तद्रहिता सती नाभाति न भासते ।  
  
  
  
तदुक्तं रत्नत्रये (२५२)-  
  
गलिते सर्वथा बन्धे विमुक्ते चाणवे मले ।  
सर्वार्थ-द्योतिका शक्तिः शिवस्येव विजृम्भते ॥ इति ॥  
  
	आत्म-शक्तेर्विभुत्वेऽपि तद्-भानस्य व्यञ्जकाधीनत्वात् सर्वज्ञतापि   
नास्तीति पराख्यसूत्रेण दर्शयति-  
  
विभुः सन् ज्ञान-रूपोऽपि प्रदेशे वेत्ति येन तत् ।  
किञ्चिज्ज्ञस्तेन सः प्रोक्तो व्यवधानानिदर्शनात् ॥ ५६ ॥  
  
	ज्ञान-रूपः ज्ञानमेव रूपं स्वरूपं यस्य सः ज्ञान-रूपः   
विभुः व्यापकः सन् अपि प्रदेशे कलादि-व्यञ्जक-प्रदेशे येन कारणेन तद्   
ज्ञेयं वेत्ति जानाति, तेन कारणेन सः आत्मा किञ्चिज्ज्ञः किञ्चिज् जानातीति   
किञ्चिज्-ज्ञः प्रोक्तः प्रतिपादितः । तत्र हेतुमाह-व्यवधानानिदर्शनात् ।   
व्यवधाने व्यञ्जक-रहित-स्थले अनिदर्शनात् निदर्शनाभावात्,   
ज्ञानाभावादित्यर्थः ॥  
  
	यद्यात्मनो व्यञ्जक-वशात् किञ्चिज्ज्ञत्वं, तर्हि दीक्षारूप-व्यञ्जके   
सत्यपि सर्वज्ञत्वमात्मनो न स्यात् ; व्यञ्जकत्वाविशेषादित्याशङ्कां   
दृष्टान्तपूर्वं व्यञ्जक-तारतम्य-प्रतिपादकेन सूत्रान्तरेण निरस्यति-  
  
स्वल्पेऽपि व्यञ्जके स्वल्पं महन्महति तत् स्थितम् ।  
यादृक् तादृक् भवेत् तस्य प्रदीपस्तिमिरे यथा ॥ ५७ ॥  
  
	तत् मल-रुद्धं चैतन्यं स्वल्पे व्यञ्जके स्वल्पे सति स्वल्पं   
स्वयमभिव्यज्यते । महति व्यञ्जके महति सति महत् अभिव्यज्यते । तत्र   
दृष्टान्तमाह-यथा तिमिरे अन्धकारे प्रदीपः अर्थ-व्यञ्जक-प्रदीपः यादृक्   
स्वल्प व्यञ्जको (क) वा महाव्यञ्जको (ख) वा भवेत् । तथा तस्य चैतन्यस्य   
व्यञ्जकमित्यध्याहारः । तादृक् तथाविधम् अल्पं वा महद् वा स्थितं   
व्यञ्जकतया स्थितमिति । तथाच कलादि-रूपादल्पाद् व्यञ्जकाद् दीक्षा-  
रूपस्य महाव्यञ्जकत्वम् । तथाच नात्मनः सर्वज्ञत्वानुपपत्तिरित्यर्थः ।  
  
  
  
आत्मनश्चेतनत्वं च स्वशक्ति-योगात अचेतनत्वं च तदभावादित्येतत्   
निश्वासकारिकासूत्रेण दृष्टान्तमुखेन दर्शयति-  
  
स चेतनः स्मृतो जीवो यदा शक्त्या तु युज्यते ।  
अन्यथा निष्कलो ह्यात्मा विष-सुप्त्येव लक्ष्यते ॥ ५८ ॥  
  
	जीव आत्मा यदा तु यस्मिन् काले शक्त्या अभिव्यक्तया स्व-शक्त्या युज्यते   
सम्बध्यते, तदा स जीवश्चेतनः चैतन्य-युक्तः इति स्मृतः । आगमज्ञैरिति   
शेषः । अन्यथा हि अभिव्यक्तशक्त्यभावे आत्मा जीवः निष्कलः कला चैतन्यं   
तद्रहितो निष्कलः अचेतन इति । तत्र दृष्टान्तमाह-विष-सुप्त्येव विषेण सुप्तिः   
मूर्च्छा तयेव तया युक्त इव लक्ष्यते दृश्यते । यथा विष-  
मूर्च्छावस्थायाम् आत्मनश्चैतन्याभिव्यक्त्यभावादेव अचेतनत्वं, नतु   
चैतन्य-राहित्यात् ; तथाऽस्यापि चैतन्य-व्यक्त्य-भावादेवाऽचेतनत्वं, न तु   
सर्वथा लोष्टवत् चैतन्याभावादित्यर्थः ॥  
  
	अथाऽतीतावस्थस्यात्मनो ज्ञानशक्त्या प्रबोधनं दृष्टान्त-मुखेन   
किरणसूत्रेण निरस्यति-  
  
गुरुर्यथाऽग्रतः शिष्यान् सुप्तान् दण्डेन बोधयेत् ।  
शिवोऽपि मोह-निद्रायां सुप्ताञ्च्छक्त्या प्रबोधयेत् ॥ ५९ ॥  
  
यथा गुरुः आचार्यः । अत्र गुरु-शब्दार्थः-  
  
गु-शब्दस्त्वन्धकारश्च रु-शब्दस्तन्निरोधकः ।  
अन्धकार-निरोधित्वाद् (क) गुरुरित्यभिधीयते ॥  
  
	अग्रतः पुरतः सुप्तान् निद्रा-परवशान् शिष्यान् शासनार्हान् दण्डेन   
वेत्रादिना करणेन बोधयेत् प्रबोधयेत् । अग्रेस्थितत्वाविशेषेऽपि शासनार्हान्   
मलपरिपाक-योग्यत्वेन गुरुर्दण्डेन बोधयति, न त्वशिष्यानित्यर्थः । तथा   
शिवोऽपि परमेश्वरोऽपि मोहनिद्रायां मोहः मलः तस्य निद्रा कार्यं   
प्रत्यसामर्थ्यं परिपाक-विशेषः, तस्यां सत्यामपि सुप्तान्   
तन्निवृत्त्युपाय-संविद्-रहितान् पशून् शक्त्या करणभूतया ज्येष्ठा-  
शक्त्या बोधयेदिति ॥  
  
  
  
आत्मशक्तेरभिव्यक्ति-प्रकारं दृष्टान्तमुखेन सूत्रान्तरेण प्रतिपादयति-  
  
यथा भेषजसामर्थ्या दशक्तान्नां बलं परम् ।  
तेन तच्छक्ति-योगेन सामर्थ्यममितं भवेत् ॥ ६० ॥  
  
	अशक्तानां व्याधिना सामर्थ्य-हीनानां भेषज-सामर्थ्याद्   
भेषजस्य औषधस्य सामर्थ्याद् वीर्याद् यथा येन प्रकारेण   
परमुत्कृष्टं बलं प्राग्विद्यमानरूपं सामर्थ्यं, भवेदिति शेषः ।   
तथा तेन तच्छक्ति-योगेन तस्य शिवस्य शक्तिः रौद्री अनुग्राहक-शक्तिः तस्या   
योगेन सम्पर्केण मितं न भवत्यमितं देशकाल-परिच्छेद-शून्यं   
सामर्थ्यं प्राक्सिद्धरूपं ज्ञानक्रियात्मकं सामर्थ्यं भवेत्   
अभिव्यक्तं भवेदिति ॥ ६० ॥  
  
	पराख्य-सार्ध सूत्रेण न केवलमस्यात्मनो मोक्ष एव   
शिवशक्त्यपेक्षा किन्तु देहभोग-योगयोरपीत्याह-  
  
शिवत्वाद् युज्यते मोक्षे पशुत्वाद् युज्यते तनौ ।  
भोगेष्वपि च सामर्थ्यात् कर्मणो मुनिसत्तम ! ॥ ६१ ॥  
ईश्वराधिष्ठितात्माऽसावस्वतन्त्रो यतस्तु सः ॥ ६२ ॥  
  
	यतः यस्मात् कारणात् अस्वतन्त्रः इष्टप्राप्त्य-निष्ट-परिहारयोः   
स्वातन्त्र्यरहितः, ततः तस्मात् कारणात् ईश्वराधिष्ठितात्मा ईश्वरेण   
परमेश्वरेण अधिष्ठितः आत्मा स्वरूपं ज्ञानक्रियात्मकं यस्य असौ   
आत्मा शिवत्वात् शिवत्वं पशुत्व-निवृत्तिः मलपरिपाकः तस्मान्निमित्तात्   
मोक्षे युज्यते सम्बध्यते । पशुत्वात् पशुत्वं मलपरिपाकाभावः तस्मात्   
तनौ देहे युज्यते । कर्मणां सामर्थ्याद् भोगेष्वपि सुखदुःखात्मकेष्वपि   
युज्यते । मुनिसत्तमेति श्रोतुः सम्बोधनम् ॥ ६१-६२ ॥  
  
	अथात्मनो भोग-मोक्षयोः परस्पर-भिन्न-कारणमपेक्षितमिति   
मृगेन्द्रसूत्रेण (७।५) प्रतिपादयति-  
  
नित्य-व्यापक-चिच्छक्ति-निधिरप्यर्थ-सिद्धये ।  
पाशवं शाम्भवं वापि बलमन्वेष्टि नान्यथा · ॥ ६३ ॥  
  
	नित्य-व्यापक-चिच्छक्ति-निधिः नित्या च व्यापिका चेयं चिच्छक्तिः नित्य-  
व्यापक-चिच्छक्तिः तस्याः निधिः आस्पदमपि अर्थ-सिद्धये अर्थौ भोग-मोक्षौ   
तयोः सिद्धये  
  
· मुद्रिते मृगेन्द्रे तु अत्रायं पाठः नान्विष्यत्यन्धथा बलम् । -मृ० ७\५  
  
  
  
भवावस्थायां भोग-लक्षणस्याऽर्थस्य निष्पत्तये पाशवं पशोरिदं   
पाशवं पशु-सम्बन्धि बलं सामर्थ्यं पशूचितं कलाद्युत्तेजनम्   
अन्वेष्टि अपेक्षते । मुक्ति-निमित्तं च शाम्भवं शम्भु-सम्बन्धि   
दीक्षारूपं बलम् अन्वेष्टीत्यनुषङ्गः । भोग-मोक्षावस्था-द्वयेऽपि   
अयमात्मा पाशवं वा पारमेश्वरं वा स्वसामर्थ्योत्तेजनमपेक्षत   
इत्यर्थः । अन्यथा बलोत्तेजनाभावे न अर्थसिद्धिरित्यध्याहारः । भोग मोक्षौ   
न सिध्यत इति ॥ ६३ ॥  
  
	अथ भोगमोक्षापेक्षणीयस्य ज्ञानस्य स्वरूपं कालोत्तरसूत्रेण   
दर्शयति-  
  
विश्वस्याऽनेकरूपस्य ज्ञानमेकं शिवात्मकम् ।  
व्यापकं विमलं शान्तं भुक्ति-मुक्तीति येन तत् ॥ ६४ ॥  
  
	अनेक-रूपस्य चतुर्दश-(चतुर्विध)भूतरूपस्य विश्वस्य जगतः येन   
ज्ञानेन भुक्तिमुक्ती भुक्तिर्मुक्तिश्च । भवत इति शेषः । तत् शिवात्मकं   
शिवस्य रूपं ज्ञानं परज्ञानम् एकम् अद्वितीयं व्यापकं सर्वगतं   
विमलं शान्तं रागद्वेष-रहितमिति ॥ ६४ ॥  
  
	तस्या एव ज्ञानशक्तेः शिव-समवायित्वं चात्म-शिव-योजकत्वं च   
निश्वास-सार्ध-सूत्रेण दर्शयति-  
  
एकैव वस्तुतः शैवी या शक्तिर्निमला परा ।  
अविनाभाविनी शम्भोः शुचेरुष्णमिव प्रभोः ॥ ६५ ॥  
तयाऽऽत्मशिवयोः सन्धिः शिवबोध-परापरा ॥ ६६ ॥  
  
	निर्मला मल-रहिता परा उत्कृष्टा शैवी शिव-सम्बन्धिनी या शक्तिः, सा   
वस्तुतः परमार्थतः एका भेद-रहितैव । निश्वासोत्तरे-  
  
एक एव शिवः शक्तिस्तथाकार्याणि भेदतः ।  
तस्माच्छिवात्मिका शक्तिर्भोग-मोक्षौ शिवेच्छया ॥ इति ।  
  
पुनः कीदृशी ? अत आह-शुचेः अग्नेः उष्णम् उष्णत्वमिव प्रभोः   
प्रभवन-शीलस्य शम्भोः शं भवत्यस्मादिति शम्भुः तस्य   
परमेश्वरस्य अविनाभाविनी अविनाभावः समवायः   
सोऽस्याऽस्तीत्यविनाभाविनी समवायिनी । तथा पौष्करे (वि० १।८)-  
  
शिवस्य समवेता या शक्तिर्ज्ञानात्मिकाऽमला ।  
सैव ज्ञानमिति प्रोक्तं शास्त्रं तदनुमापकम् ॥ इति ।  
  
  
  
पुनः कीदृशी ? अत आह-शिवबोध-परापरा । शिवस्य बोधः   
शिवज्ञानं तद्विषये परा च अपरा च, परापरभिन्नेत्यर्थः । तथाच   
आदावेवोक्तं-ज्ञानं द्विविधमाख्यातमिति । एवं-विधया तया ज्ञान-  
शक्त्या आत्म-शिवयोः आत्मा च शिवश्च आत्म-शिवौ, तयोः सन्धिः सन्धानम्   
अनुग्राह्यानुग्राहकत्व-लक्षण-सम्बन्धो भवेदिति शेषः ॥ ६५-६६ ॥  
  
	इदं शाम्भवं ज्ञानम् अध्यक्षादि-विलक्षणम्, अपरोक्षेण   
प्रकाशं, सर्वार्थ-विषयं चेति मृगेन्द्र-सूत्रेण (५।१६) दर्शयति-  
  
नाध्यक्षं नापि तल्लैङ्गं न शाब्दमपि शाङ्करम् ।  
ज्ञानमाभाति विमलं सर्वदा सर्ववस्तुषु ॥ ६७ ॥  
  
	तत् शाङ्करं शङ्कर-सम्बन्धि ज्ञानम् अध्यक्षं न प्रत्यक्षं न   
भवति । अक्ष-सव्यपेक्षं हि ज्ञानं प्रत्यक्षं । न   
चेश्वरस्याऽक्षव्यापारोऽस्ति, अतो न प्रत्यक्षम् । न लैङ्गं लिङ्ग-जन्यम्   
आनुमानिकमपि न भवति, तस्य प्रत्यक्षाधीन-वृत्तित्वात् । न शाब्दमपि   
शब्दजन्यं ज्ञानमपि न भवति, तस्याऽत्यन्त-परोक्षार्थ-विषयत्वात् । नच   
किञ्चिद् भगवतः परोक्षम् । अतः विमलम् अनाद्यावरण-शून्यं सर्वदा   
सर्वस्मिन् काले सर्ववस्तुषु समस्त-विषयेषु आभाति प्रकाशते ।  
  
	ननु पञ्चवक्त्रस्त्रिपञ्चदृक् इत्यादिना श्रूयत एवागमेष्वपि ईश्वरस्य   
शरीरेन्द्रिय-योगः । तत्सद्भावेऽपि कस्मान्न तत्सव्यपेक्षे ईश्वरस्य ज्ञान-  
क्रिये इति चेत् । न । ईश्वरस्य ज्ञान-क्रियोपयोगि-शरीरेन्द्रिय-योगाभावात्,   
स्वभावत एव सर्वार्थ-दृक् क्रिया-शक्तिमत्त्वात् इच्छामात्रेणैव सर्ग-  
स्थित्यादि-करणक्षमत्त्वात् । भक्तानुग्रहाय तनुग्रहणम्, अन्यथा निराकारे   
ध्यान-पूजयोरयोगात् । उक्तं हि पौष्करे-  
  
साधकस्यं तु लक्ष्या(रक्षा)र्थं तस्य रूपमिदं स्मृतम् ।  
सर्वतः पाणिपादं तत् सर्वतोऽक्षिशिरोमुखम् ॥ इति ।  
  
	अत्र तु विमल मित्यावरण-राहित्य-प्रतिपादनेन शिवज्ञानं न   
व्यञ्जकापेक्षं, नापि संसारि-ज्ञानमिव संशय-विपर्ययानध्यवसाय   
युक्तमित्युक्तं भवति । यानि किल ज्ञानानि मलशक्त्या आवृतानि भोग-  
निष्पादनाय व्यञ्जकं कलादि अपेक्षन्ते, तानि तु  
  
  
  
व्यञ्जकस्य कलादेः स्वल्प-प्रकाश-कारणात् तथाविध-व्यञ्जन-भाञ्जि   
ज्ञेयविषये (क) व्याघातवन्त्यपि भवन्ति । न चैश्वरं ज्ञानमेवंविधम्,   
अनाद्यावरण-शून्यत्वात् ।  
  
	उक्तं किरणे-अनादिमल-मुक्तत्वात् सर्वज्ञोऽसौ ततः शिवः ।  
  
मृगेन्द्रे (५।१४-१५) च-तच्चाऽस्यावृति-शून्यत्वान्न व्यञ्जकमपेक्षते ।  
  
तन्न सांशयिकं तस्माद् विपरीतं न जातुचित् ॥  
यानि व्यञ्जकमीक्षन्ते वृतत्वान्मलशक्तिभिः ।  
व्यञ्जकस्याऽनुरोधेन तानि स्युर्व्याहतान्यपि ॥ इति ॥ ६७ ॥  
  
	इदानीं त्रिविधं बन्धमनूद्य तस्य च बन्धत्वम् अस्याऽणोश्च तद्-  
विमुक्तये शिवत्व-व्यक्तये च शिवात् प्रवृत्तमुपायं स्वायम्भुवसूत्रेणाह-  
  
अस्मात् प्रवितताद् बन्धात् परसंस्था-निरोधकात् ।  
दीक्षैव मोचयत्युर्ध्वं शैवं धाम नयत्यपि ॥ ६८ ॥  
  
	परसंस्था-निरोधकात् परसंस्था कैवल्यं तस्या निरोधकात्   
विघातकात् प्रविततात् प्रकर्षेण विततात् विस्तृतात् मल-कर्म-मायारूपेण   
त्रिविधादित्यर्थः । तदुक्तं तत्रैव-  
  
मायेय-माणवं कम चैतावदणुबन्धनम् ।  
एतच्चोक्तं मया सर्वं संसारात्मक-काण्डजम् ॥ १३ ॥  
  
	अस्माद् बन्धात् अमुं दीक्षैव मोचयति । अत्र दीक्षैवेत्यवधारणं   
मतान्तरोक्त-बोधादि-निवृत्यर्थम् । तथाहि-ये तावत् पशुमत-प्रोक्ता   
बोधाद्युपायास्ते पाशव्यञ्जकत्वात् पाश-रूपत्वाच्च न पुरुषार्थ-  
साधका भवन्ति । यथा तत्रैव-  
  
पाश-ज्ञानान्न मुक्तिः स्यात् पशु-ज्ञानात् तथैव च ।  
सर्वतश्च यतो मुक्तिः पतिज्ञानेन गम्यते ॥ इति ।  
  
पाश-ज्ञानादि-स्वरूपं चिन्त्ये प्रतिपादितम्-  
  
शास्त्रजालानि नादान्तं पाशज्ञानं वरानने ।  
पशुज्ञानमिति प्रोक्तं ह्यहं ब्रह्माभिमानतः ॥  
शिववस्तुपरं तस्मान्मन्त्रातीतो निरञ्जनः ।  
सर्वज्ञः सर्वगः शान्तः सर्वात्मा सर्वतोमुखः ॥ इति ।  
  
  
  
ये अस्मिन् शास्त्रे प्रोक्ता विज्ञान-योगादयस्ते दीक्षाङ्गत्वात्   
तत्सिद्ध्यर्थं प्रतिपाद्यन्त इत्येतावताऽवधारितम् । तथा श्रीमत्पराख्ये-  
  
ज्ञानादीनामुपायानां दीक्षा कारणमिष्यते ।  
चतुर्णामङ्गता प्रोक्ता तत्स्वरूप-विभागतः ॥  
  
कारणं प्रयोजनमित्यर्थः ।  
  
यावन्न तद्गतो भावस्तावत् स्यान्न क्रिया-क्रमः ।  
अतः क्रियापि तस्याङ्गं पूजा-होमादि-लक्षणा ।  
भस्मचर्या व्रताद्यापि चर्याऽङ्गत्वमुपागता (क) ॥  
प्रत्याहारादि-योगोऽपि धारणा-ध्यान-संयुतः ।  
निर्दग्धे प्राकृते देहे कृते सति ततो भवेत् ॥  
क्रियाभोगः शिवे भावः शिवभावोपबृंहितः ।  
तस्य तेन तदङ्गत्वाद् दीक्षा सा त्वङ्गिनी भवेत् ॥  
  
	एषा दीक्षा ऊर्ध्वं सर्वोत्कर्षेण वर्त्तमानमभिव्यनक्तीत्यर्थः ।   
शैवं शिवसम्बन्धि धाम प्रभावः । धाम · देशे शुभे स्थाने जन्म-  
प्रभावयोरपीति विश्वः । शिवतुल्यं शिवसमानता-रूपमिति यावत् । तदपि   
नयति प्रापयन्तीति । अत्र बुभुक्षुश्चेत् शैवं पदं, मुमुक्षुश्चेत्   
पश्वतीतं शिव-सायुज्यं च देहान्ते प्राप्नोतीत्यर्थः । अत्र बन्धतत्त्वस्थ-  
निवृत्त्यादि-भुवनचतुष्टयं योग-बलेन प्राप्ता दीक्षया नियोजिता वा क्रमेण   
मूर्ति-केवलि-योग-केवलि-ज्ञानकेवलि-शक्तिकेवलिनो भवन्ति । तथा मतङ्गे-  
  
योग-वीर्य-बलोपेता दीक्षया वा नियोजिताः ।  
सदाशिव-समाः सर्वे नचैकं कारणेश्वराः ॥  
न शिवत्वमनुप्राप्तास्तेषां कर्मोच्यतेऽधुना ।  
सामीपाः शान्ति-निलया ज्ञान-केवलिनो मताः ॥  
सालोक्याश्चैव विद्यायां येऽप्यधः परिपिण्डिताः ? ।  
योगकेवलिनस्तेऽपि तन्त्रेऽस्मिन् परिभाषिताः ॥  
सान्निध्यात् तु प्रतिष्ठायां शक्तिकेवलिनो मताः ।  
काम्याश्चैव निवृत्तिस्था मूर्त्तिकेवलिनः स्मृताः ॥  
  
  
  
तद् यथा-  
  
नादाख्ये चैव ये तत्त्वे संस्थिताः परमाणवः ।  
मूर्त्तिकेवलिनस्तेऽपि शेषा रुद्राः प्रकीर्तिताः ।  
  
सर्वज्ञानोत्तरे केवल-शब्दस्य अर्थ उक्तः । तद् यथा-  
  
कलानां निलयो यस्मात् तेनाऽसौ केवलः स्मृतः । इति ।  
  
अत्र षट्सहस्रिकायां विशेषः प्रदर्शितः-  
  
सपर्या पुत्रकाश्चैव साधकाचार्यकास्तथा (?) ।  
सर्वेषां योजना कार्या शक्तितत्त्वे तु पुत्रक ! ॥  
मायातत्त्वे तुं समधि विद्यातत्त्वे तु पुत्रक ! (?) ।  
ईश्वरे साधको भोगे आचार्यः सकले स्थितः ॥  
एवं ज्ञात्वा प्रयत्नेन लय-भोगौ प्रकल्पयेत् ।  
अज्ञात्वा लय-भोगौ  तु यो दीक्षां कुरुते गुरुः ॥  
आचार्यः सह शिष्यैस्तु नरके रौरवे पचेत् ।  
देशिकस्तु प्रयत्नात् तु ज्ञात्वा दीक्षां समाचरेत् ॥ इति ।  
  
ततः परमनिष्कलं शिवतत्त्वमेव परम् ? ।  
  
मुक्तिस्थानं भवेदेकं विमलं सर्वतोमुखम् ॥  
अचलं व्यापकं शान्तं लिङ्गाश्रम-विवर्जितम् । इति ।  
एभ्यः एक परः सूक्ष्म-कार्यकारणगोचरः ।  
अतीतः परिपूर्णश्च स्वतन्त्रः सर्वतोमुखः ।  
एको निरीश्वरः स्वस्थः षडन्ये सेश्चरा मताः ॥ ६८ ॥  
  
अथ मतङ्गसूत्रद्वयेन दीक्षाशब्दार्थं निरूपयति-  
  
अनयोः शासने सिद्धा दीक्षा क्षपण-दानयोः ।  
  
क्षपणं च दानं च क्षपण-दाने तयोः । क्षपण-शब्देन   
पशुत्वस्य नाशनम् । दानशब्देन शिवत्वस्य दानं चोच्यते । अनयोरर्थयोः   
सिद्धा उत्पन्ना शासनेऽस्मिन् शैवशास्त्रे दीक्षा दीक्षेत्युच्यते । पशूनां   
पशुत्व-क्षयकरी शिवत्व-दायिका शिवशक्तिरेव दीक्षेत्यर्थः । तथा-  
  
दीयते ज्ञानसद्भावः क्षीयते च मलत्रयम् ।  
दीयते क्षीयते चेति दीक्षाशब्दो द्विधोच्यते ॥ इति ॥  
  
  
  
ननु शिवस्य स्वशक्ति-दानेन शक्ति-दारिद्र्यमापद्येत । तत्र (मातङ्ग-  
पारमेश्वरे विद्या पादे ४।५९-६०) आह-  
  
दानं नाम स्वसत्तैव या सा ज्ञान-क्रियात्मिका ॥ ६९ ॥  
सा शक्तिस्तस्य संस्पर्शाद् व्यक्तीभूता सुनिर्मला ।  
पत्युर्दानं तदेवोक्तं न स्वयं व्यज्यते पशोः ॥ ७० ॥  
  
	ज्ञानक्रियात्मिका ज्ञान-क्रिया-स्वरूपा या स्वस्य सत्ता स्वसत्ता   
सामर्थ्यं सद्रूपकं सैव दानं देयवस्त्विति नाम प्रसिद्धम् । तथाच   
आत्मनो विद्यमानायाः सत्ताया एव देयत्वात् स्वशक्ति-व्ययाभावेन न शक्ति-  
दारिद्रयं शिवस्येति भावः । तर्हि दानशब्दार्थानुपपत्तिरित्यत-आह-सा   
शक्तिरित्यादि । सा स्वसत्ता-रूपा शक्तिः तस्य परमेश्वरस्य संस्पर्शात्   
अनुग्राहक-शक्त्या स्पर्शनात् सुनिर्मला अर्ककिरण-योगात् पक्कं पद्ममिव   
तथा च तत्रैव-  
  
यथार्क-रश्मिसंस्पर्शात् पद्मं पक्वं भवेत् तथा ।  
  
	व्यक्तीभूता । तत् अभिव्यञ्जनमेव पत्युः परमेश्वरस्य   
दानमित्युक्तम् । सकला वरण-निवृत्त्या स्वसत्ताया सर्वज्ञत्वादि-रूपाया   
एवाऽभिव्यक्तिः । पुंसां परमेश्वरात् शिवत्वस्य अभिव्यक्तिः (क)   
दानमुपचारादुच्यते, न मुख्यत इत्यर्थः । ननु नर्त्ते प्रयोजनादिष्टं   
मुख्यशब्दार्थ-लङ्घनमिति । तत्राह-नेत्यादि । पशोः स्वसत्ता स्वयं   
स्वात्मना न व्यज्यते व्यक्ता न भवति । अयं भावः-नहि सत्ता सार्था   
सर्वदात्मना स्वयमेव व्यज्यते, आवृतत्वात् कालिकावृत-ताम्रवत्; न तु पुरुषो   
ज्ञानात् तन्निवर्त्तकः सिद्धः, अपितु सातिशयः ; चक्षुर्वैद्य इवेति । इहापि   
ईश्वर एव मोक्षकर्त्ता नतु स्वयमेव पुरुष इति । तथा पौष्करे (वि० १।९४)-  
  
न मोक्षं याति पुरुषः स्वसामर्थ्यात् कदाचन ।  
मुक्त्वा प्रसादं देवस्य शिवस्याऽशिवहारिणः ॥ इति ॥ ६९-७० ॥  
  
शिव-दीक्षया शुद्धावस्थस्यात्मनो दर्शन-प्रकारं   
देव्यामतसूत्रेण दर्शयति-  
  
अशरीरं यदात्मानं पश्यति ज्ञानचक्षुषा ।  
तदा भवति शान्तात्मा सर्वतो विगतस्पृहः ॥ ७१ ॥  
  
यदा यस्मिन् काले ज्ञान-चक्षुषा ज्ञानम् उन्मीलनशक्त्यभिव्यक्त-  
चैतन्यमेव चक्षुर्नेत्रं तेन ।  
  
  
  
अशरीरं शरीरादन्यं शरीरेतरं स्थूलसूक्ष्म-देहान्यम् आत्मानं   
परप्रकाश संविन्मात्ररूप-स्वप्रकाशं पश्यति अपरोक्षीकरोति । तदा   
तस्मिन् काले सर्वतः पृथिव्यादिशिवान्त-षट्त्रिंशत्-तत्त्वरूप-समस्त-  
हेयपदार्थेभ्यः विगतस्पृहः विगता निवृता स्पृहा इच्छा यस्य सः तादृशः   
सन् शान्तात्मा शान्तः अधोमुखत्वादि-कालुष्य-रहित आत्मा तादृशो भवतीति   
। रागद्वेषादिरहित इत्यर्थः ॥ ७१ ॥  
  
आत्मैक्य-प्रसन्नस्य दर्शनान्तर-मुक्तवत् पुनरावृत्तिर्नास्तीति श्रीन्मतङ्ग-  
सूत्रेणाह-  
  
दीक्षानलप्लुष्टमलस्य जन्तोः स्वाक्यं बलं व्यक्तिमुपैति योगात् ।  
शक्त्या विभोश्चुम्बितहृत्प्रदेशो नान्येन पुंसो विनिवृत्तिमेति ॥ ७२ ॥  
  
	दीक्षानल-प्लुष्टमलस्य दीक्षैव अनलः दीक्षानलः दीक्षारूपेण   
वह्निना प्लुष्ट दग्धः आत्यन्तिक-निवृत्तिं प्रापितो मलश्चैतन्यावरको यस्य स   
दीक्षानल प्लुष्टमलः तादृशस्य जन्तोः आत्मनः स्वाक्यं स्वकीयं बलं   
दृक्क्रियारूप-सामर्थ्यं योगात् शिवशक्ति सम्पर्कात् । तदुक्तं मतङ्गे (४।५)-  
  
योगोऽस्य शक्तयः स्वाक्या विस्फुरन्ति समन्ततः । इति ।  
  
व्यक्तिं पुनर्व्यक्त्यन्तर-शून्याभिव्यक्तिम् उपैति, विभोः परमेश्वरस्य   
अनुग्राहिकया शक्त्या पुंसः पुरुषस्य चुम्बित-हृत्प्रदेशः स्पर्शितो   
हृत्प्रदेशः मुक्तचैतन्यं अन्येन बन्धविशेषेण पुनर्व्यक्तिं   
पुनरागमनं न एति न गच्छति । यथा रसविद्धं ताम्रं हेमत्वमापद्य   
पुनस्ताम्रतां न याति, तद्वत् अयमात्मापि शिवत्व-मापद्य भूयः   
पशुत्वं न प्राप्नोतीत्यर्थः । तदुक्तं स्वच्छन्दे-  
  
रसवह्नि-समायोगात् ताम्रं कालिकया युतम् ।  
विशोधितं तु तत्त्वज्ञैर्हेमत्वं प्रतिपद्यते ॥  
न भूयस्ताम्रतां याति तथात्मा तु कथञ्चन ।  
गुरुणा तन्त्रविदुषा यस्माद् वै निर्मलः कृतः ।  
न भूयो मलतां याति शिवत्वं याति निर्मलः ॥  
  
	दर्शनान्तरेषु मुक्तानां पुनरावृत्तिरस्त्येव तत्तत्-प्राप्यस्य   
तत्त्वातीतत्वाभावात् तदुक्तं वातुलोत्तरे-  
  
  
  
त(चि ?)न्मयो(क)ऽन्तर्बहिश्चैव षट्त्रिंशत्-तत्त्वमुक्तियुक् ।  
यथार्थतः स देवो हि तत्त्वातीतः परः शिवः ॥  
  
तथा मृगेन्द्रे च-यत् कैवल्यं पुम्प्रकृत्योर्विवेकाद् यो वा सर्वं ब्रह्म   
मत्त्वा विरामः ।  
  
या वा काश्चिन् मुक्तयः पाशजन्या   
स्तास्ताः सर्वा भेदमायान्ति सृष्टौ ॥-मृ० २।२८  
  
शैवे सिद्धे भाति मूर्द्ध्नीतरेषां मुक्तः सृष्टौ पुंवरोऽभ्येति नाधः ।  
  
विश्वानर्थान् स्वेन विष्टभ्य धाम्ना  
सर्वेशानानीरिताः सर्वदास्ते ॥ इति ।-मृ० २।२९ ॥ ७२ ॥  
  
	इह शास्त्रे पुनरावृत्ति-रहित-मुक्तिरूपं निरूप्य तत्क्रमोपसंहार-  
पूर्वकं मुक्तात्मनः कारणपूर्वकापुनर्भवं स्वायम्भुवसूत्रेण   
निरूपयति । अथवा मुक्तिक्रमोप-संहारपूर्वकं मुक्तस्याऽपुनर्भवं   
कारणपूर्वं स्वायम्भुवसूत्रेण दर्शयति-  
  
अनेन क्रम-योगेन परां केवलतां गतः ।  
अनाद्यशुद्धि-शून्यत्वात् प्राप्नोति न भवान्तरम् ॥ ७३ ॥  
  
	अनेन क्रमयोगेन क्रमेण योगः तेन पूर्वं शिवस्य शक्त्या सह   
योगः । ततो मलक्षरणेन फलेन सह योगः । ततो निःश्रेयसादिकमिषधा   
योगः । ततो दिशिकेन योगः । पुनर्दीक्षया योगः । ततो बन्धविच्छेदेन फलेन   
योग इति । एवं विधेन क्रमयोगेन पराम् उत्कृष्टां केवलताम् एकाकितां   
शिवसायुज्य-लक्षणां, पूर्वं केवलावस्थितः, केवलता हि एकाकिता, नासौ   
परा यतस्तस्यामप्यवस्थायाम् आत्मनो द्वितीयो मलोऽस्ति । शिवसायुज्य-  
लक्षणा तु परा केवलता । यतस्तस्यां न किञ्चिदपि द्वितीयमस्ति । तां गतः   
प्राप्तः सन् अनाद्यशुद्धि-शून्यत्वात् अनाद्यशुद्धिराणवमलः   
तच्छून्यत्वात् । तद्रहितत्वाद् भवान्तरं जन्मान्तरं न प्राप्नोति । नहि   
कारणं विना कार्यमुत्पद्यते, सत्यपि कर्मणि पुनर्भवबीजमशुद्धिः   
तच्छुन्यत्वात् कुतो भवान्तर-प्राप्तिरित्यर्थः ।  
  
	मायीय-मलस्यादिमतः प्रलयेऽपि नाशेऽपि पुनर्भवान्तर-हेतुत्वं   
दृष्टमिति तन्निषेधाय अनादिग्रहणं कृतमिति । रौरवे-  
  
  
  
यथा प्रदीप्त-ज्वलने तुलराशिः समर्पितः ।  
दग्धो निर्वाति स तत्र न भूयः स्थूलतां व्रजेत् ॥  
एवं वै मण्डलं प्राप्य दीक्षामन्त्र-समुद्भवम् ।  
न पुनर्जन्मतां याति दीक्षितो मनुजोत्तमः ॥ ७३ ॥  
  
	इदानीमभिव्यक्तात्म-स्वरूपस्य पुंसः ज्ञानपर्याप्त्यवस्था   
निश्वासकारिका-सूत्रेण दर्शयति-  
  
यस्य जाग्रे प्रलीयन्ते सर्वे भावाः सुषुप्तवत् ।  
पर्याप्तं तस्य विज्ञानं त्रिपदं तेन लङ्घितम् ॥ ७४ ॥  
  
	यस्य पुरुषस्य सर्वे समस्ता (क) भावाः चित्तवृत्तयः सुषुप्तवत्   
सुषुप्तं सुषुप्तिः भावे क्तप्रत्ययः सुषुप्त्यवस्थायामिव जाग्रे   
जाग्रदवस्थायां प्रलीयन्ते प्रकर्षेण लयं गच्छन्ति, तस्य पुरुषस्य   
विज्ञानं विकल्पज्ञानं पर्याप्तं समाप्तं निर्विकल्पक-  
ज्ञानमुदेतीत्यर्थः (ख) । तेन निर्विकल्पज्ञानयुक्तेन पुंसा   
त्रिपदमधिकार-भोग-लयाख्यं पदत्रयमपि लङ्घित्तमतिक्रान्तमिति । तथा   
सर्वज्ञानोत्तरे-  
  
यस्तु जाग्रदवस्थायां नियम्य सकलेन्द्रियान् ।  
तुर्यावस्था-गुणोपेतस्तां विना भावयेत् पुनः ॥  
स जीवन्मुक्त इत्युक्तो देहान्ते मुक्त उच्यते । इति ।  
  
तथा-  
  
न हृष्यत्युपकारेण नापकारेण तप्यति ।  
यः समः सर्वभूतेषु जीवन्मुक्तः स कथ्यते ॥ ७४ ॥  
  
	अथ सूत्रान्तरेणाऽसौ शुद्धात्मा शिवसमर्थितया स्वशक्त्यात्मकया   
दृष्ट्या शिवं ध्यायति पश्यतीत्याह-  
  
शिवार्क-शक्ति-दीधित्या समर्थीकृत-चिद्दृशा ।  
शिवं शक्त्यादिभिः सार्द्धं पश्यत्यात्मा गतावृतिः ॥ ७५ ॥  
  
	गता आवृतिः आविद्यावरणं यस्य स आत्मा शिवार्क-शक्ति-दीधित्या    
शिव एवाऽर्कः तस्य शक्ति-दीधितिः शक्तिरविद्यातमो-निवर्त्तिका संविच्छक्तिः ,   
सैव दीधितिः किरणः तया समर्थीकृत-चिद्दृशा समर्थीकृता शिवदर्शने   
समर्थतया कृता या चित् सैव दृक् नेत्रं तया, करणे तृतीया ।  
  
  
  
शक्त्यादिभिः शक्तिः इच्छाद्यनेक-शक्ति समष्टि-रूपिणी शिवसमवायि शक्तिः   
आदिर्येषां तैः सार्धं सह शिवं परमेश्वरं पश्यति । अपरोक्षीकरोति ।   
तथा (तत्त्वसङ्ग्रहे-२९ )-  
  
        पश्यति शिवं स्वशक्त्या ध्यायति चासौ शिवो(वेद्ध)त्थया दृष्ट्या । इति ।  
  
	आदि शब्देन शिवशक्त्याऽधिष्ठीयमान चिदचिद्रूपसमूह-तत्तत्-  
कृत्यपञ्चक-तत्साध्य-भोग-मोक्षादयो गृह्यन्ते । अत एव पातञ्जलाद्युक्तवद्   
बुद्ध्यादि-विषयत्वं शिवस्य न सम्भवति, तस्य पाशागोचरत्वात् । तदुक्तं   
तत्त्वसङ्ग्रहे ?-  
  
अन्तःकरणवृत्तिर्या बोधाख्या सा महेश्वरम् ।  
न प्रकाशयितुं शक्ता पाशत्वान्निगलादिवत् ॥  
  
	तत्र शिवस्य चिदभिन्न-स्वरूपस्य घटादिवत् कर्मतया न दृश्यत्वं   
द्रष्ट्ट-द्रष्टव्ययो-रात्म-शिवयो र्विशुद्धचित्-स्वरूपत्वेन व्यापकत्वेन   
तथादर्शनासम्भवात् । मोक्षकारिका-वृत्तावप्येवमुक्तम् ॥ ७५ ॥  
  
	अथ सूत्रान्तरेण शिवापरोक्ष-ज्ञानानन्तरं साधनीभूत-  
परोक्षज्ञान-हेतुभूतं कामिकादि-शिवज्ञानमनपेक्षणीयमित्येतत्   
सदृष्टान्तमाह-  
  
उल्काहस्तो यथा कश्चिद् द्रव्यमालोक्य तां त्यजेत् ।  
ज्ञानेन ज्ञेयमालोक्य पश्चाज्ज्ञानं परित्यजेत् ॥ ७६ ॥  
  
	उल्का प्रज्वालिताग्र-काष्ठविशेषः । उल्का स्यान् निगत-ज्वाला इत्यमरः ।   
स हस्ते यस्य सः कश्चित् पुरुषः यथा द्रव्यं स्वापेक्षित-पदार्थमालोक्य   
दृष्ट्वा तामुल्कां त्यजेत् । तथा ज्ञानेन ज्ञायतेऽनेनेति ज्ञानं कामिकादि-  
शिवज्ञानं तेन ज्ञेयं स्वपरप्रकाश-सम्बिद्रूपं परशिवरूपं   
ज्ञेयमालोक्य अपरोक्षीकृत्य पश्चात् अनन्तरं ज्ञानं   
परोक्षज्ञानसाधनं शास्त्रं परित्यजेत् । सम्भावनायां लिङ् ॥ ७६ ॥  
  
	अथ निश्वाससूत्रद्वयेन ज्ञेयस्वरूप-निमग्नतावस्थामाह-  
  
यदा मनः परे तत्त्वे लब्धलक्ष्यं निलीयते ।  
तदा ह्यशेष-विज्ञानं विनाशमुपगच्छति ॥ ७७ ॥  
  
? मुद्रिते तत्त्वसङ्ग्रहे श्लोकोऽयं नोपलभ्यते, नैव सम्भाव्यते च ।   
परन्तु मोक्षकारिकायां षडधिकशत-सङ्ख्यकत्वेन   
श्लोकोऽयमुपलभ्यते ।  
  
  
  
यदा यस्मिन् काले मनः लब्धलक्ष्यं लब्धं पुनः पुनश्चिन्तनेन   
स्फुटीकृतं लक्ष्यम् अनाद्युपाधि-रहित-परशिव-तत्त्वं यस्य तत् तादृशं   
सत् परे सर्वतत्त्वातीते तत्त्वे लयातीत इत्यर्थः । तथा निश्वासे-  
  
लयातीतः परो देवो निरूपाख्यो निरामयः ।  
ज्ञात्वैवमुच्यते ज्ञानी भुञ्जानो विषयानपि ॥ इति ॥  
  
	तस्मिन् निलीयते लयं गछति । तदा तस्मिन् काले अशेष-विज्ञानम् अशेषं   
समस्तं विज्ञानं विकल्पज्ञानं विनाशं लयम् उपगच्छति प्राप्नोति । अत्र   
मनः-शब्देन चतुर्विधमनोमध्ये स्वलीनावस्थं मन उच्यते । तथा   
निश्वासे-  
  
संसृष्टश्च स्वलीनश्च विक्षिप्तो गतिरागतिः ।  
मनश्चतुर्विधं प्रोक्तं तस्य भेदमिमं शृणु ॥  
न मनो नापि मन्तव्यो न मन्ता च विभाव्यते ।  
स्वलीनो विषयैर्मुक्त एकीभूतः सुषुप्तिवत् ॥  
विषयान् गृह्यमाणोऽपि ज्ञेयत्वमधिगछति ।  
न च तै र्युज्यते ज्ञाने (क) संश्लिष्टः स तु उच्यते ॥  
अज्ञानाद् गछति ज्ञानं ज्ञानादज्ञानमेव च ।  
चलते यस्य दौर्वल्यात् तस्याऽसौ गतिरागतिः ॥  
ज्ञानेन श्लिष्यते यस्मादिन्द्रियार्थ-परायणः ।  
त्रिकालमाकुलो नित्यं स तु विक्षिप्त उच्यते ॥  
स्वलीनश्चोत्तमस्तत्र गुणातीतो निरामयः ।  
मध्यमः स तु विज्ञेयः संश्लिष्टः सात्त्विकः स्मृतः ॥  
अधमश्चपलः क्षुद्रो राजसो गतिरागतिः ।  
तामसः स तु विक्षिप्तश्चतुर्थो ह्यधमाधमः ॥  
गुणात्मकः समुद्दिष्टो मलप्रायश्च देहिनाम् ।  
निर्गुणं त्वधिकत्वेन यत्र लीनो भविष्यति ॥  
मनसश्च स्वलीनस्य यत् सुखं ह्यात्म-साक्षिकम् ।  
योगावस्था परा ह्येषा प्राहुर्योगविदो जनाः ॥  
एतद्विषयो निश्वासकारिकायां प्रपञ्चितः, तत्रावधार्यताम् ॥ ७७ ॥  
  
  
  
अनेन शिवसायुज्यं प्राप्नोतीति सूत्रान्तरेण कथयति-  
  
अनाख्ये तु निरालम्बे अग्राह्ये मानवर्जिते ।  
नस्तत्त्वे योजितो मुक्त इति शास्त्रस्य निश्चयः ॥ ७८ ॥  
  
	अनाख्ये आख्याः शक्तोद्युक्तादि-नामानि तद्रहिते निरालम्बे नाद-बिन्दु-  
व्योममन्त्राद्याधार-रहिते अग्राह्ये बुद्ध्यादिकरणै-रशक्य-ग्रहणे ।   
निरालम्बे अग्राह्ये इति प्रकृतिभावञ्छान्दसः । मानवर्जितं   
संश्लिष्टादिरहिते गुणत्रयानात्मके निस्तत्वे सर्वतत्त्वातीते परतत्त्वे योजितः ।   
अत्र योगार्थो युजिधातु र्गृह्यते, न तु युजि समाधाविति समाध्यर्थः । तथाच   
प्रसिद्धं साजुज्यमात्मलाभरूपं प्रापित इत्यर्थः । यथा सुप्रभेदे-  
  
शिवं संयोजितं रूपं सायुज्यमिति कथ्यते ।  
  
एवम्भूतसायुज्यं प्राप्तः मुक्त इति शास्त्रस्य शिवागमस्य निश्चयः   
सिद्धान्तः ।  
  
अत्र सायुज्य-शब्देन शिव-सादृश्यमुच्यते । नतु तादात्म्यादि-  
सम्बन्धः । तदुक्तं चिन्त्ये-  
  
अन्यथा बहुमुक्त्युक्तिः शास्त्रे चैव वरानने ।  
शिवत्वसुलभा मुक्तिरिदानीं कथ्यते मया ॥ इति ।  
  
तथोक्तमभिर्युक्तैरपि-  
  
नात्मच्छेदोऽपवर्गो न च पशु-शिवयोरैक्यमत्राऽपवर्गो  
नाविद्या-ग्रास-हानिर्नच गुणविलयो नापि पाषाणमुक्तिः ।  
यद्बोधानन्दरूपं त्रिमलविगमने व्यक्तमात्मस्वरूपं  
तत् सायुज्येन वाच्यं शिवसदृशविभोश्चैष (क) तन्त्रापवर्गः ॥  
  
देवीकालोत्तरे-  
  
निद्राया बोधयेच्चितं विक्षिप्तं शमयेत् पुनः ।  
पक्षद्वय-परित्यागे सम्प्राप्ते नैव चालयेत् ॥  
निराश्रयं सदा चित्तं सर्वालम्बन-वर्जितम् ।  
मनोऽवस्था-विनिर्मुक्तं विज्ञानं मुक्तिलक्षणम् ॥ इति ॥ ७८ ॥  
  
इदानीमात्मलाभरूपं प्राप्तस्याऽस्य अवस्थानं स्वायम्भुवसूत्रेण   
दर्शयति-  
  
भवोद्भव-पदातीतो निष्कम्पार्च्चिरिव स्थितः ।  
मुक्तौ व्यक्त-शिवत्वोऽसौ कृतकृत्यो यतस्ततः ॥ ७९ ॥  
  
[यतः यस्मात् कारणात् असौ कृतकृत्यः शिवसायुज्यं प्राप्तस्ततः] तस्मात्   
कारणाद् भवोद्भव-पदातीतः सन् भवः संसारः तस्मिन् उद्भवपदानि   
जन्म-  
  
  
  
स्थानानि यद्वा भवपदं भवतीति भवोऽहं-पदं सकल-प्रलयाकल-  
विज्ञानाकलानां पदम्, उद्भवपदं तस्मादूर्ध्वं भवतीति   
उद्भवपदम् अनन्तादिपदं तदतीतः अतिक्रम्य वर्त्तमानः सन्   
निष्कम्पार्च्चिरिव निष्कम्पः कम्परहित अर्च्चिरिव ज्वालेव स्थितः । अथवा   
अपरमोक्षस्य षट् पदानि सन्ति भवोद्भवपदं शान्त्यतीतं शान्तितत्त्वं   
नादाख्यमैशं विद्याख्यमिति । तत्र सर्वोत्तरं षष्ठं भवोद्भवपदम्   
अतिक्रम्य वर्त्तमानो यः, सः प्रदीपार्च्चिरिव तिष्ठतीत्यर्थः । तदुक्तं   
शिवतत्त्व-विलासे-  
  
भवोद्भवपदं त्वेकं शान्त्यातीत मतः परम् ।  
शान्तितत्त्वं च नादाख्यमैशं विद्याख्यमेव च ॥  
उदाहृतानि मुक्तानां पदान्येवं क्रमेण षट् ।  
  
एतत् सर्वं सद्योज्योतिष्टीकायां (क) प्रपञ्चितम्, तत्राऽवधार्यताम् ॥ ७९ ॥  
  
	अथ देवीकालोत्तरसूत्रेण कृतकृत्यस्य नित्यादि-कृत्यान्तरं नास्तीति   
निरूपयति-  
  
नात्र पूजा नमस्कारो न जपो ध्यानमेव च ।  
केवलं ज्ञेयमित्युक्तं वेदितव्यं न किञ्चन ॥ ८० ॥  
  
	अत्र जीवन्मुक्त-दशायां पूजा अर्चना न, नमस्कारः सत्कारश्च न,   
जपोऽपि न, ध्यानं (क) चिन्तनं न । अतः किमस्ति नित्य-नैमित्तिकादि, अत आह-  
केवलं ज्ञेयमिति उक्तम् । ज्ञेयमिति ज्ञेयभावमात्रावस्था नेति सूचितम् ।   
वेदितव्यं ज्ञातव्यं किञ्चन किमपि न नास्तीति । तथा न बाह्येषु कर्मसु   
प्रीतिं बध्नातीत्यर्थः । तथा-  
  
नियमोऽपि न तस्याऽस्ति नोपवासो विधीयते ।  
प्रवृत्तिश्च निवृत्तिश्च ब्रह्मचर्य-व्रतानि च ॥  
  
तत्रैवाचारप्रकरणे-  
  
न ध्यानं न जपः पूजा न होमो नैव साधनम् ।  
अग्निकार्याधिकारश्च नैतस्याऽस्ति महेश्वर ! ॥ इति ॥ ८० ॥  
  
एवं जीवन्मुक्तो वासनावशेन विषयज्ञानयुक्तोऽपि शिवशक्त्या   
स्वरूप-ज्ञाननिष्ठ एव भवतीति निश्वासकारिकासूत्रेणाह-  
  
यथा वायुः सुशीघ्रोऽपि मुक्त्वाकाशं न गच्छति ।  
ज्ञेये निक्षिप्तचित्तस्तु विषयस्थो न मुञ्चति ॥ ८१ ॥  
  
  
  
वायुः सुशीघ्रः अत्यन्तशीघ्र-गमनोऽपि यथा आकाशं परिपूर्णं   
व्योम मुक्त्वा विसृज्य न गच्छति न सञ्चरति । तथा ज्ञेये शिवे निक्षिप्तचित्तः   
निक्षिप्तम् अवस्थापितं चित्तं चैतन्यं यस्य सः तादृशस्तु पुमान्   
विषयस्थः विषये तिष्ठतीति विषयस्थः तादृशोऽपि न मुञ्चति ज्ञेयं न   
त्यजति । तत्रैव-  
  
भुङ्क्ते तु विषयान् सर्वानसौ लेप्यस्यालेपकः ।  
यस्य सर्वगतो भावो शम्भावस्थो निरन्तरः ॥ इति ।  
  
	अयं साक्षात्कृत-शिवस्वरूपतया तज्ज्ञानात्मकम् अमृतं   
सर्वदाऽनुभवतीत्यर्थः । तथा सर्वज्ञानोत्तरे-  
  
शिवज्ञानामृतं पीत्वा विचरस्वं यथासुखम् ॥ इति ॥ ८१ ॥  
  
अथ सूत्रान्तरेण अस्याध्व-दर्शितत्वमेव स्वभाव इति दृष्टान्तपूर्वमाह ?-  
  
इन्द्रियार्थे यथा चित्तं नित्यं गछति देहिनाम् ।  
तथा चैवेन्द्रियातीते तस्य नैराकृते पदे ॥ ८२ ॥  
  
	देहिनां शरीरिणां चित्तं मनः इन्द्रियार्थे इन्द्रियविषये यथा   
नित्यं शश्वत् गछति प्रवर्त्तते, तथा तस्य जीवन्मुक्तस्य चिच्छक्तिश्च   
इन्द्रियातीते इन्द्रियागोचरे नैराकृते पदे स्थान एव गछति । अयं भावः-  
पुरुषस्य चित्तम् इन्द्रियार्थे विषये यथा निरावाधं प्रतिक्षणं वर्त्तते,   
मनसो निश्चलत्वं तु सर्वज्ञेयाभ्यासे न भवति (क) तद्वद्   
जीवन्मुक्तचित्तमपि अतीन्द्रिये निर्मले केवले सदा प्राप्नोतीत्यर्थः ॥ ८२ ॥  
  
क्षीरक्षयाद् यथा वत्सः स्तनान्मातुर्निवर्त्तते ।  
रागक्षयात् तथा पुंसां मनः शीघ्रं निवर्त्तते ॥ ८३ ॥  
  
	मातुः स्तन्यं यावत् तावत् वत्सस्तत्-स्तन्यं स्वीकरोति तत्क्षये सति यथा   
निवर्त्तते, तद्वन्मनोऽपि निवर्तत इति । तथा तत्रैव-  
  
? अत्र दृष्टान्तपूर्वमाहेत्यनन्तरं-इन्द्रियार्थ इत्यादि-न भवत्यन्तः   
पाठस्ततः मातुः स्तन्य मित्यादि किं करिष्यत्यन्तः पाठस्ततः   
क्षीरक्षयादित्यादि-नैराकृते पदे इत्यन्तः पाठस्ततो देहिनां   
विरागीणमिति पाठो दृश्यते । टीकानुरोधेन प्रकृतोपयोगित्वेन चात्र   
परिवर्त्तनं कृतमिति मन्तव्यम् ।  
  
  
  
कायानुबन्ध-चलने नासौ चलति निश्चलः ।  
यस्य ज्ञेयमिदं सर्वं मनस्तस्य सुनिश्चलम् ॥  
एवं यो निर्जितो धीरैः स त्वा किं करिष्यति ॥ ८३ ॥  
  
तादृक्-पदावस्थितस्य पुरुषस्य काल-महिमानौ निरूपयति । अथवा   
सूत्रान्तरेणा (तीत) सर्वाध्वस्थानस्थानस्य कालं च महिमानं च   
दर्शयति-  
  
गोदोहमिषुपातं वा नयनोन्मीलनमात्रकम् ।  
सकृत् परपदे युक्तो न पुनर्भवमाप्नुयात् ॥ ८४ ॥  
  
गोदोहः गौर्यावता कालेन दुह्यते, सोऽयं कालो गोदोहः तन्मात्रं   
वा ; नयनोन्मीलनमात्रकं नयनस्य चक्षुषः उन्मीलन-कालमात्रकं वा ।   
कालाध्वनोरत्यन्त संयोगे द्वितीयेति द्वितीया विभक्तिर्भवति । सकृत् कदाचित्   
परपदे सर्वाध्वातीते निरुपाधिके शिवपदे युक्तः योजितः कृत-समाधिकः   
पुनर्भवं पुनर्जन्म नाप्नुयात् न प्रयायादीति ॥ ८४ ॥  
  
अथ सूत्रान्तरेण तस्य शिवत्वसदृश-स्वकीय-शिवत्वावाप्तिरेव प्राप्तिः   
। न चाद्वैतवादवत् तदैक्यम्, इन्द्रादि-प्राप्तिवत् तद्देश-गमनं वेति   
प्रतिपादयति-  
  
पशुभावाद् यदातीत्य पतिभावेन तिष्ठति ।  
तत् तस्य गमनं नाम सर्वगे गमनं कुतः ।  
  
	यदा यस्मिन् काले पशुभावात् पशुत्वात् अतीत्य अतिक्रम्य पतिभावेन   
शिवभावेन तिष्ठति वर्त्तते । तदा तस्य मुक्तस्य तत्पतित्वेन वर्तनं गमनं   
नाम प्रसिद्धम् । तदुक्तं स्वायम्भुवे-  
  
दग्ध-संसार-बीजस्य या पुंसः पश्चिमार्थतः ।  
सा गतिस्तस्य विज्ञेया न देशान्तर-संस्थितिः ॥  
पूर्वावस्थान्तरव्यक्तौ सत्यां लोके गतं यथा ।  
प्रोच्यते पटवर्णादि वस्तु तद्वत् पुमानपि ॥ इति ।  
  
	अत्र गमन-शब्दस्य मुख्यार्थो न घटत इत्याह-सर्वगे व्यापके   
वस्तुनि गमनं कुतः ? आत्म-शिवयोरुभयोरपि व्यापकत्वात् अनयोः प्राप्य-  
प्राप्तभावो न घटत इत्यर्थः । अयं भावः-आत्मनः शिवत्वप्राप्तिः   
शिवेन संयोगो वा तादात्म्यं वा ॥ ८५ ॥  
  
  
  
अथ स्वायम्भुवसूत्रेण भोक्तृत्वादिकमपि (क) तस्य नास्तीत्याह (ख)-  
  
शिवधामार्पितस्याऽस्य भोगभोक्तुर्न जातुचित् ।  
भोक्तृत्वमधिकारित्वं पतिकृत्यानुकारिता ॥ ८६ ॥  
  
	शिवधामार्पितस्य शिवस्य धाम तत्समत्वम् अर्पितम् अभिव्यञ्जितम्   
अस्येति शिवधामार्पितः तादृशस्य भोगभोक्तुः अस्य पुरुषस्य जातुचित्   
कदाचिदपि न भोक्तृत्वं भोगक्रिया-कर्तृत्वं यत् सकलस्य दृष्टं तद् नास्ति ।   
अधिकारित्वं मायागर्भाधिकारित्वं यत् प्रलयाकलस्य दृष्टं, तदपि नास्ति,   
पतिकृत्यानुकारिता पतिकृत्यात् अनु पश्चात् कारित्वम् अनुकारिता । इदं कुर्विति   
पत्युरिच्छामात्र-प्रवृत्ते सति ये प्रवर्त्तन्ते, ते पतिकृत्यानुकारिणः तेषां   
भावः पतिकृत्यानुकारिता, पतीछा-प्रणिहित-व्यवहारित्वमिति यावत् । साऽपि   
सकल-प्रलयाकल-विज्ञानकलेषु त्रिष्वपि दृष्टा पतिकृत्यानुकारिता तस्य नास्ति ।   
तस्य स्वतन्त्रत्वेन परप्रेर्यत्वं नास्तीत्यर्थः । एवं सर्वज्ञानोत्तरे-  
  
शिववच्छाश्वतः शुद्धः सृष्टिधर्म-विवर्जितः ॥  
सत्यं सत्यं पुनः सत्यं त्रिसत्यं समयः कृतः ।  
अतः परतरं नास्ति विज्ञेयं कुत्रचिद् गुह ! ॥ ८६ ॥  
  
	अथ किरणसूत्रेण तदवस्थायामपि मलस्यावस्थानमानुमानिकं   
सदृष्टान्तमाह-  
  
विषसम्बन्धिनी शक्तिर्यथा मन्त्रैर्निरुध्यते ।  
तदा न तद्विषं क्षीणमेवं पुंसो मलक्षयः ॥ ८७ ॥  
  
विषसम्बन्धिनी विषस्य सम्बन्धिनी या शक्तिः मोहमरणादि-  
कार्यजनिका शक्तिः, सा यथा मन्त्रैः गारुडादिभिर्मन्त्रैर्निरुध्यते (क)   
निरोधं तत्कार्य-प्रवृत्तिविघातं नीयते । तद्विषं च तदा तस्मिन् काले न   
क्षीणं वर्णाकृत्यादि-स्वरूप-निरोधरूपं क्षयं न प्राप्तम्, एवं एतेन   
प्रकारेण पुंसः दीक्षया शुद्धस्यात्मनः मलक्षयः स्वसहभाविनो   
मलस्य क्षयः तदा कारकत्व-शक्तेः कार्य-प्रवृत्ति-विघात एव क्षयः । न   
स्वरूपतो मलस्य क्षय इत्यर्थः ।  
  
	अत्रेदं विचार्यते-दीक्षादिभिरुपायै किं मलस्य विश्लेषः क्रियते ? अथ   
विनाशः ? अथ तिरोभावो वा ? नाद्यः । तयोर्मलात्मनोः   
सम्बन्धस्याऽनादित्वेन विश्लेषायोगात् । अपि च प्राप्ति-पूर्वको विभागः । नच   
प्राप्तिर्मलात्मनोरस्ति, द्वयोरपि विभुत्वेन तदयोगात् ।  
  
  
  
नहि यद् व्यापकं वस्तु तद् विविच्यमानं दृष्टम्, विभागोऽपि वा   
जायमानोऽन्यतरादि-कर्मनिमित्ताद् भवति । कर्म चोपजायमानं परिमित-  
परिमाण-सम्बन्धवति द्रव्ये भवति । विभुद्रव्ये तदभावान्न तयोर्विश्लेष   
इति ।  
  
	अथ विनाशः ? सोऽप्यनुपपन्नः, सहजस्य मलस्य (क) प्रक्षये   
आत्मनोऽपि तद्धर्मिणो विनाश-प्रसङ्गात् । धर्मधर्मिणोरनन्यत्वात् । अपिच   
सकल-पुद्गल-बलावरोधको मलोऽयमभ्युपगम्यते । यद्यस्योच्छेदः स्यात्,   
तदाऽस्य सकल-पुद्गल-साधारणत्वादेकस्य (ख) पुरुषस्याऽनुग्रहे   
सवप्राणिब्रातो विमलः स्यात् । तस्माद् विनाशोऽपि न युज्यते ।  
  
	अथ तिरोभावः ? सोऽपि न युज्यते । यस्याऽर्थस्य तिरोभावो भवति,   
तस्याऽवश्यं पुनराविर्भावोऽपि कालान्तरेऽभ्युपगन्तव्यः, अन्यथाऽसौ   
तिरोहित इत्येव न शक्यते वक्तुम् । ततः को दोष इति चेत् ? अत्यन्तमुक्तः संसारीति च   
व्यवहारसिद्धि-प्रसङ्गात् । तस्मात् तिरोभावोऽपि न युज्यते । नचान्या गतिरस्ति ।   
तस्मात् अनेक-दोषापत्तेः कथमस्य मलस्याऽपायभाव इति ।  
	  
	अत्रोच्यते-सत्यम्, अस्मिन् शास्त्रे दीक्षादिभिरुपायैर्व्यापकस्य मलस्य   
विभागो वा विनाशो वा तिरोभावो वा नाभ्युपगम्यते । अपि तु यथा   
अग्नेरुष्णस्पर्शस्य दाहिका-शक्तिर्मन्त्रेण निरुध्यते । तथा मलस्यापि   
व्यापारिका शक्तिरुपायैर्निरुध्यते । यथा च लोके स्तम्भितशक्तिरग्निः स्तम्भितो   
निगद्यते । तद्वत् मल-शक्तिवियोगात् स मलो वियुक्त इति उपचारेणाऽभिधीयते ।   
तदुक्तमत्रैव-विभुरपि यथाग्निर्दाहकार्ये सकलपुद्गल-साधारणस्तथापि   
तच्छक्तयोऽनन्ता इत्युक्तम् । तथाच यस्य पुरुषस्य प्रसन्नो गुरुः   
तस्याग्नेर्दाहिकां शक्तिं सन्निरुद्ध्य हिमशीतलमग्निं-करोति । इतरेषां च   
स वह्निरप्रतिबन्धत्वाद् दाहलक्षणं कार्यं करोत्येव । तथा मलोऽपि, यस्य   
तच्छक्तिः प्रतिबद्धा (ग) तस्य संसारं न प्रतनोति; अन्येषां भवो   
भवत्येव प्रतिबन्धाभावात् । तस्मान्नायं दोषः ।  
  
	यदन्यत् सहज (घ)मलक्षये आत्मनो विनाशः स्यादिति दूषणमुक्तम् ।   
तदपि न । धर्म-विनाशेऽपि धर्मिणो विनाशाभावात् । कुत्रैतद् दृष्टमिति चेत् ?   
उच्यते । यथा ताम्र-सहभाविनी कालिका अम्लसंस्पर्शात् क्षयमुपयाति, न   
ताम्रं क्षीयते ; किन्तु अवस्थितस्य तस्यैव गुणान्तरं प्रादुर्भवति ।   
स्थितस्यैव धर्मान्तरं भवति ।  
  
  
  
नतु विनष्टस्य । तस्मात् ताम्रकालिका-क्षयवद् अस्यापि पुंसो मलक्षय   
इत्यत्रापि नानुपपत्तिः । उक्तमत्रैव-  
  
सहजा कालिका ताम्रे तत्क्षये न च तत्क्षयः ।  
जायते तद्वदस्य स्यात् पुरुषस्य मलक्षयः ॥ इति ॥ ८७ ॥  
  
सहजमलक्षयमुक्त्वा कर्मक्षयं सूत्रान्तरेण दर्शयति-  
  
अनेकभविकं कर्म दग्धं (क) बीजमिवाऽणुभिः ।  
भविष्यदपि संरुद्धं येनेदं तद्धि भोगतः ॥ ८८ ॥  
  
	अनेकेषु भवेषु जन्मसु अर्जितं सञ्चितमनेकभविकं तत् सञ्चितं   
कर्म (ख) अणुभिर्मन्त्रैर्बीजमिव दग्धं, यथा वह्निदग्धं बीजमुपहत-  
सामर्थ्यं सत् अङ्कुरदानाय न भवति । यथा सुप्रभेदे-  
  
अग्निदग्धानि बीजानि न प्ररोहन्ति भूतले । इति ।  
  
	तथा मन्त्रोपहत-शक्तिकं कर्म फलदानाय न भवतीत्यर्थः ।   
भविष्यत् आगामि कर्माऽपि संरुद्धं सम्यक् मन्त्रशक्त्या रुद्धं   
प्रतिबद्धम् । ननु तस्याऽनुत्पन्नत्वात् कथं प्रतिबन्ध इति । नैतत् सत्यम् ।   
अनुत्पाद एवाऽस्य प्रतिबन्धः । यत् तस्योत्पादकं सहकारि कर्मान्तरं, तद्   
दग्धबीजमिवेत्युक्तम् (ग) । अतः प्रतिबद्धत्वादागामि-कर्मणोऽनुत्पाद   
इत्यर्थः । येन कर्मणा पुनः इदं शरीरं निष्पादितमिति शेषः । तत्   
प्रारब्ध-कर्म भोगतः उपभोगादेवोपरममुपयाति, नान्यथा । सुप्रभेदे-  
  
शरीरारब्ध-कर्माणि भुज्यन्ते स्वयमेव तु । इति ।  
  
तथा प्रारब्धकर्म-व्यतिरिक्त-कर्मणामेव दीक्षया निरोधः इत्यर्थः   
। एतच्च प्रारब्धं त्रिविधम्-इच्छाप्रारब्धम् अनिच्छाप्ररब्धं   
परेच्छाप्रारब्धमिति । तथा-  
  
इच्छाऽनिच्छा परेच्छा च प्रारब्धं त्रिविधं स्मृतम् ।  
अपथ्यसेविनश्चौरा राज-दार-रता अपि ।  
जानन्त एव स्वानर्थ मिच्छन्त्यारब्धकर्मतः । (पञ्चदशी ७-१५२।१५३)   
  
इदमिच्छाप्रारब्धम् ।  
  
स्वभावजेन कौन्तेय ! निबद्धः स्वेन कर्मणा ।  
  
	कर्तुं नेच्छसि यन्मोहात् करिष्यस्यवशोऽपि तत् ॥ (भवद्गीता-१८।६०)   
  
इदमनिच्छाप्रारब्धम् ।  
  
  
  
नानिच्छन्तो न चेच्छन्तः परदाक्षिण्य-संयुताः ।  
सुखदुःखे भजन्त्येतत् परेच्छापूर्वकर्म हि ॥ (पञ्चदशी-७।१६२)  
  
इदं परेच्छाप्रारब्धम् ॥ ८८ ॥  
  
	ननु अशेषपाश-विनाशिका दीक्षा अभ्युपगता, तया च   
स्वसत्ताभिव्यक्तौ जातायां तस्मिन्नेव काले शरीरस्य पातः प्राप्नोतिः ।   
तदुक्तमत्रैव-  
  
अशेषपाश-विश्लेषो यदि देवस्य दीक्षया ।  
जातायामर्थ कथं स्याद् वपुषः स्थितिः ॥  
  
	इत्याशङ्क्य तां सूत्रान्तरेण निरस्यति-  
  
जातायां घटनिष्पत्तौ यथा चक्रं भ्रमत्यपि ।  
पूर्वसंस्कार-संसिद्धं तथा वपुरिदं स्मृतम् ॥ ८९ ॥  
  
	घटस्य निष्पत्तिरभिव्यक्तिः, तस्यां जातायाम् उत्पन्नायामपि यथा   
चक्रं भ्रमति भ्रमणं भजते । तथा इदं दृश्यमानं वपुः आत्मनः   
शरीरं पूर्वसंस्कार-संसिद्धं पूर्वसंस्कारेण   
धर्माधर्मलक्षण-कारणजन्य-संस्कार-विशेषेण संसिद्धं धृतं सत्   
स्थितं तिष्ठति ।  
  
	अयमर्थः-घटफलाभिव्यक्तये तावत् कुम्भकारश्चक्रं भ्रामयेत्,   
घट-निष्पत्तौ जातायामपि पूर्ववद् यथा तच्चक्रं भ्रमत्येव ।   
पूर्वसंस्कारानुबिद्धमिदं शरीरम् अर्थनिष्पत्तौ   
जातायामात्मवदवतिष्ठते ।  
  
	ननु वेगात् तत्र चक्रे भ्रमणक्रिया भवति, तच्च निष्पन्नेऽपि फले   
युज्यते । एवं शरीरे पुनर्न किञ्चिदन्यनिमित्तं विद्यते । येन तस्याऽवस्थानं   
स्यादिति । मैवम् । अशेष-कर्म-प्रक्षयोऽत्र मया नाऽभ्युपगम्यते । यथा   
अवस्थित-वेगाख्य-संस्काराद् भ्रमणं कार्यं च भवति । तथा   
धर्माधर्म-लक्षणात् कारणात् साधारण-लक्षण-संस्कारविशेषो भवति   
। तस्मात् संस्कार-विशेषादिदं शरीरमवतिष्ठत इति । यथा सुप्रभेदे-  
  
हिङ्ग्-त्यक्ते तु तत्पात्रे गन्ध स्तत्र न नश्यति ।  
कुलालचक्रं कर्मान्ते यथा भ्रमति वै तथा ॥ इति ॥ ८९ ॥  
  
	अथ देव्या मतसूत्रेण जीवन्मुक्तस्य देहावसानस्थितिं दर्शयति-  
  
भग्ने घटे यथा दीपः सर्वतः सम्प्रकाशते ।  
देहपाते तथा चात्मा भाति सर्वत्र सर्वदा ॥ ९० ॥  
  
  
  
यथा दीपः भग्ने घटे सति भिन्ने सति सर्वतः सर्वासु दिक्षु   
सम्प्रकाशते सम्यक् प्रकाशते, सङ्कोचं विहाय सर्वत्र स्वतः-प्रकाशो   
भवतीत्यर्थः । तथा आत्मा मुक्तात्मा च देहपाते देहान्ते देहस्य चैतन्य-  
सङ्कोचक-शरीरस्य नाशे सति सर्वत्र सर्वदेशे सर्वदा सर्वकाले भाति   
प्रकाशते । देशतश्च कालतश्च अपरिच्छिन्न-प्रकाशो भवतीत्यर्थः । यथा   
सुप्रभेदे-  
  
घटगुप्तो यथा दीपो घटनाशे तु दीप्यते ।  
घटागुप्तो यथा भानुर्मुक्तौ चापि तथा भवेत् ॥  
स्वभावज्ञानतो मुक्तिः स जीवन्मुक्त एव हि ।  
देहनाशे परा व्याप्तिर्घटनाशे तु दीपवत् ॥ इति ॥ ९० ॥  
  
	इत्थं पति-पशु-पाश-स्वरूप-निरूपण-द्वारेण आत्मनः   
केवलशुद्धावस्थात्रयं प्रतिपाद्य (क) अस्य   
ज्ञानशास्त्रस्याऽधिकार्यनधिकारि-विवेकं निश्वासकारिकया (ख)   
प्रदर्शयति-  
  
प्रकटयस्वेदं ज्ञानं मद्भक्तानां वरानने ! ।  
रक्षणीयं प्रयत्नेन तस्करेभ्यो घनं यथा ॥ ९१ ॥  
  
इति उमापतिशिवाचार्य-सङ्गृहीतशतरत्नसङ्ग्रहः समाप्तः  
  
	हे वरानने ! देवीसम्बोधनमेतत् । इदं ज्ञानं ज्ञायन्ते   
पत्यादयोऽनेनेति ज्ञानं शास्त्रम् । तथा च वायव्ये-  
  
ज्ञानं वस्तु परिच्छेदो वस्तु च त्रिविधं स्मृतम् । इति ।  
  
	मद्भक्तानां मद्भजनवतां प्रकटयस्व प्रकाशय । दया शान्ति-  
युक्तानां देवाग्नि-गुरु-भक्तानाम् अस्मिन् ज्ञान-शास्त्रे अधिकार इत्यर्थः ।   
तथाच तन्त्रे (ग)-  
  
देयं शान्ताय दान्ताय शिवभक्ति-रताय च ।  
शिववन्मन्यते यस्तु आचार्यं तत्त्वपारगम् ॥  
शिवाद् गुरुतरा भक्तिर्यस्य नित्यं गुरौ सदा ।  
तस्य देयमिदं ज्ञानमन्यथा न कदाचन ॥  
  
  
  
कालोत्तरे-  
  
यस्य देवे परा भक्ति र्यथा देवे तथा गुरौ ।  
नान्यशास्त्रे यदासक्तिर्ज्ञानं तस्मिन्नु दापयेत् ॥  
  
तथा सर्वज्ञानोत्तरे-  
  
गुरु-देवाग्नि-भक्ताय नित्यं भक्तियुताय च ।  
प्रदातव्यमिदं शास्त्रं नेतरेभ्यः प्रदापयेत् ॥ इति ।  
  
	अस्य ज्ञानस्याऽनधिकारिलक्षणमाह-रक्षणीयमित्यादि । यथा-लोके   
जनाः तस्करेभ्यः चोरेभ्यः सकशात् घनं निक्षेपादीन् प्रयत्नेन प्रयासेन   
पालयन्ति, तथा ज्ञानसाधनं चोरेभ्यः अभक्तादिभ्यः सकाशादिति ।   
प्रयासेन गोपनीयमित्यर्थः । तथाच तन्त्रे-  
  
इदं देवि ! न दातव्यं ज्ञानसद्भावमुत्तमम् ।  
दुविर्दग्धे शठे क्रूरे अन्याय-पथवर्त्तिने इति ॥  
  
	सर्वज्ञानोत्तरे-  
  
एतत्ते शिवसद्भावं शिववक्त्राद् विनिर्गतम् ।  
गुह्याद् गुह्यतमं गुह्यमूहनीयं प्रयत्नतः ॥  
नाशिष्याय प्रदातव्यं नापुत्राय कदाचन ॥ ९१ ॥  
  
इति उमापतिशिवाचार्य-सङ्गृहीत-शतरत्नोल्लेखनी समाप्ता ।  
  
॥ ॐ ॥  
  
॥ विनायकाय नमः ॥  
  
॥ चिदम्बरेश्वरशिव-कामसुन्दरीभ्यां नमः ॥  
  
  
मुक्तबोद्ह इन्दोलोगिचल् रेसेअर्च्ह् इन्स्तितुते©२०११ मुक्तबोध इन्दोलोगिचल् रेसेअर्छ् इन्स्तितुते  अल्ल् रिघ्त्स् रेसेर्वेद्।ए-तेxत्स् मय् बे विएwएद् ओन्ल्य् ओन्लिने ओर् दोwन्लोअदेद् ड़ोर् प्रिवते स्तुद्य्।ए-तेxत्स् मय् नोत्, उन्देर् अन्य् चिर्चुम्स्तन्चेस्, बे चोपिएद्, रेपुब्लिस्हेद्,रेप्रोदुचेद्, दिस्त्रिबुतेद् ओर् सोल्द्, एइथेर् इन् ओरिगिनल् ओर् अल्तेरेद् ड़ोर्म्, wइथोउत्थे एxप्रेस्स् पेर्मिस्सिओन् ओड़् मुक्तबोध इन्दोलोगिचल् रेसेअर्छ् इन्स्तितुते इन् wरितिन्ग्।दत-एन्तेरेद् ब्य् थे स्तड़्ड़् ओड़् मुक्तबोध उन्देर् थे दिरेच्तिओन् ओड़् मर्क् स्। ग्। द्य्च्ज़्कोwस्कि।          