---
Catalog number: M00062
Main title: paraatantram
Publication country: India
Publication year:
- Pre-1900
Subjects:
- tantric / āgamic literature
- tantra / āgama
Uniform title: paraatantra
title: परअतन्त्र
title_iast: paraatantra

---
  
  
  
  
  
परातन्त्रम्  
  
लेफ्टिनेण्ट कर्नल  
  
श्री धन शम्शेर जङ्ग बहादुर राणा  
  
प्रकाशक  
  
  
चण्डी कार्यालय प्रयाग-६  
  
प्रथम संस्करण संवत् २०१६  
  
  
  
श्रीललितात्रिपुरसुन्दर्यै नमः  
  
प्रथमः पटलः  
  
बहुसिद्धिसमाकीर्णे श्मशाने करवीरके ।  
तत्र वीरगणाः सर्वे महाहल्लालहु।कृते ॥ १ ॥  
  
निवर्तितमहाचक्रे योगे त्रिदशमण्डले ।  
महावृन्द महास्फाल रणडाकिनी याचिते ॥ २ ॥  
  
ब्राह्म्याद्या मातरश्चाष्टौ क्षेत्रेशभैरवादयः ।  
गणेश वटुका सिद्धा मातृचक्रे तु मेलके ॥ ३ ॥  
  
श्रीनाथादिगणाः सर्वे वीरनाथावतारिके ।  
सिद्धिनाथावकासेन सन्तोषितकुलेश्वरम् ॥ ४ ॥  
  
सर्वभूषां परित्यज्य सानन्दोल्लासमानसम् ।  
सामरस्यस्थितं देवं पृच्छते कुलसुन्दरी ॥ ५ ॥  
  
श्री देव्युवाच  
  
सर्वशास्त्रोदितं ज्ञानं त्वत्प्रसादात् श्रुतं मया ।  
यामलाष्टकपूर्वं तु तन्त्रानेकविधानि च ॥ ६ ॥  
  
शिरश्छेदश्च बहुधा महामन्थानषट्ककम् ।  
मालातन्त्रे च वीत्कारे सागराम्वा महामते ॥ ७ ॥  
  
प्। २) चतुर्विंशति वै लक्षाः श्रुता सर्वे तथोदिताः ।  
इदानीं संशयो जातस्तवैव वचनात्प्रभो ॥ ८ ॥  
  
एका सा परमा शक्तिरद्वितीया परेश्वरि ।  
एका शक्तिर्महामाया विश्वंव्याप्यावतिष्ठता ॥ ९ ॥  
  
नादिमध्या न वान्तास्तु यया सर्वं प्रवर्तते ।  
त्वयोक्ता न द्वितीया सा तन्त्रे कुलमहार्णवे ॥ १० ॥  
  
एषा सन्धार्यते विश्वमेका त्रैलोक्यपूजिता ।  
एतदेव वचो ब्राह्मी षडाम्नाय कथं प्रभो ॥ ११ ॥  
  
षट्सिंहासनगा प्रोक्ता देव्यः षण्णायिकाः स्मृताः ।  
षडाम्नायविभिन्नैव एका स परमा कथम् ॥ १२ ॥  
  
अभिन्ना वाथ भिन्ना वा वद देव जगत्पते ।  
कथमेका पराशक्तिर्विभिन्ना परमेश्वरी ॥ १३ ॥  
  
षट्सिंहासनगा देवि नायिका षट्प्रकीर्तिताः ।  
षडाम्नायविभिन्नाश्चेत्किं सञ्ज्ञाभेदनामतः ॥ १४ ॥  
  
पूर्वसिंहासना देवी याम्यसिंहासनाश्रिता ।  
सिंहासनं पश्चिमगा सौम्यसिंहासना परा ॥ १५ ॥  
  
सिंहासनमूर्ध्वगता ह्यधः सिंहासनस्थिता ।  
षट्सिंहासनसंस्था सा षडाम्नायेतिकीर्तिता ॥ १६ ॥  
  
कथं सिंहासनं सञ्ज्ञास्थिता ह्याम्नायदेवता ।  
तन्त्रे वा यामले वापि चतुर्विंशतिलक्षके ॥ १७ ॥  
  
प्। ३) ग्रन्थे त्वया सूचिता वै षडाम्नायविशेषतः ।  
एका परा विभिन्ना किं षट्सिंहासनमाश्रिता ॥ १८ ॥  
  
आद्याशक्तिः परा ह्येका कथं षट्शक्तितां गता ।  
या आद्या प्रकृतिः सूक्ष्मा भिन्नरूपेण संस्थिता ॥ १९ ॥  
  
बिन्दुमालिनीरूपा सा सर्वथाद्यव्यवस्थिता ।  
एतन्मे महतीं शङ्कां निर्णीतुं परमेश्वर ॥ २० ॥  
  
उदये ग्रन्थिसुदृढं सर्वज्ञपरमेश्वर ।  
यद्येका परमा शक्तिराद्या प्रकृतीरीश्वरी ॥ २१ ॥  
  
किमर्थं कस्य रक्षार्थं षडाम्नायप्रकीर्तिताः ।  
त्रैलोक्यरक्षणार्थाय समया पालनाय च ॥ २२ ॥  
  
साधकप्रार्थनायैव वदस्व परमेश्वर ॥  
  
श्रीसदाशिव उवाच  
  
अपि प्रियतमे देवि निशामय वदामि ते ।  
गुह्याद्गुह्यतमं दिव्यमकथ्यं कथयामि ते ॥ २३ ॥  
  
तव स्नेहात्प्रवक्ष्यामि रहस्यं कौलिकान्वयं ।  
ॐ इति नमस्कृत्य प्रवक्ष्यामि विष्णुमायां जगन्मयीं ॥ २४ ॥  
  
नारायणीं महामायां प्रकृतिं विश्वरूपिणीम् ।  
एका परापरा शक्तिः प्रकृतिर्विश्वमोहिनी ॥ २५ ॥  
  
विश्वसम्मोहनात्सा च वैष्णवीति प्रकीर्तिता ।  
धारणाद्धात्रिमित्याहः पालनात्परमेश्वरी ॥ २६ ॥  
  
प्। ४) त्रैलोक्यमोहनात्माया भावनात्प्रकृति स्मृता ।  
विश्वसन्धारणात्सा तु वैष्णवीति प्रकीर्तिता ॥ २७ ॥  
  
कैवल्यमोक्षदा भूता माया नारायणी स्मृता ।  
ईश्वरोपि वशे यस्या सूत्रे बहुशकुन्तवत् ॥ २८ ॥  
  
यां विना परमेशोपि शव इत्यभिधीयते ।  
जीवितुं नैव शक्नोति विना तां परमेश्वरः ॥ २९ ॥  
  
ईशोप्यनीशतां याति प्रकृत्यालोकनं विना ।  
दारुष्वेव यथा वह्निर्मथनात्सम्प्रकाशते ॥ ३० ॥  
  
मायासम्प्रगृहीतो वै सृष्टिस्थित्यन्तकृद्भवेत् ।  
जीवहीनो यथा देहश्चलितुं नैव शक्यते ॥ ३१ ॥  
  
शववत्कर्महीनत्वात्समाधिं संस्थितः प्रिये ।  
मायाविरहितो यावन्निशाकाले तु गीयते ॥ ३२ ॥  
  
शवैव निश्चलो देवो बिन्दुमालिन्यसङ्ग्रहात् ।  
मायया कवलीकृत्वा शिव इत्यभिधीयते ॥ ३३ ॥  
  
शिवशक्तिसमायोगात्सर्वं जगदिदं भवेत् ।  
चितिरूपेण सा माया विश्वं व्याप्य व्यवस्थिता ॥ ३४ ॥  
  
अहं सदाशिवो देवः प्रकृतिर्विष्णुरुच्यते ।  
उभयोर्मेलनाद्देवि शिवशक्तीति गीयते ॥ ३५ ॥  
  
प्रवर्तनाय सर्वेषां संसारचक्रवान्भवेत् ।  
त्वं तु देवी विष्णुमाया नारायणजगन्मये ॥ ३६ ॥  
  
प्। ५) देवस्यानन्दरूपोहं जाने देव सदाशिवः ।  
एवं प्रवर्तये देवि देवौ हरिहरावुभौ ॥ ३७ ॥  
  
सृष्टिस्थितिश्च संहारकल्पे कल्पे कथं भवेत् ।  
शिवशक्त्यात्मकं विश्वं पश्य दिव्येन चक्षुषा ॥ ३८ ॥  
  
न पद्माङ्की न वज्राङ्की न चक्राङ्की यतः प्रजाः ।  
लिङ्गाङ्की च भगाङ्की च तेन माहेश्वरी प्रजाः ॥ ३९ ॥  
  
यया सृष्टं सृजेद्वेधा साष्टधा पाल्यते हरिः ।  
संहर्ता हरते रुद्रः सर्वे तदनुगाः सुराः ॥ ४० ॥  
  
एका सा परमा देवी विश्वं व्याप्य व्यवस्थिता ।  
चतुर्विंशतितत्वेन ब्रह्माण्डं चेतयन्ति च ॥ ४१ ॥  
  
पृथिवी वायुराकाशजलवह्निमयं वपुः ।  
धृत्वा संसृज्यते विश्वं कल्पे कल्पे यथेच्छया ॥ ४२ ॥  
  
ब्रह्मा विष्णुश्च रुद्रश्च ईश्वरश्च सदाशिवः ।  
पञ्चभूतात्मकं चैव शरीरं पञ्चसङ्कृतम् ॥ ४३ ॥  
  
एकीकृत्य तथा पञ्चभूतरूपेण संस्थिताः ।  
निर्जीवो जीवरूपेण पञ्चभूतत्वमागतः ॥ ४४ ॥  
  
सिंहासनमहाम्नायपञ्चभूतानि सङ्गमः ।  
आद्या सा परमा शक्तिर्व्योमस्था कुलरक्षिणी ॥ ४५ ॥  
  
ब्रह्माण्डव्यापिनी नित्या परब्रह्मस्वरूपिणी ।  
चतुर्विंशतिभिस्तत्वैः सर्वबीजस्वरूपिणी ॥ ४६ ॥  
  
प्। ६) ब्रह्मस्वरूपिणी साक्षात्स्त्रीपुम्भेदेन भिद्यते ।  
लीलया क्रीडते नित्या ललितारूपधारिणी ॥ ४७ ॥  
  
अरूपा रूपवान्भूत्वा पुंरूपं धार्यते शिवे ।  
कदाचिल्लीलया देवी मायारूपेण क्रीडति ॥ ४८ ॥  
  
कदाचिद्धरिरूपेण शिवरूपेण स्वेच्छया ।  
ब्रह्मरूपधरा माया ह्येच्छारूपधरा परा ॥ ४९ ॥  
  
एषा परापरा देवी प्रकृतिर्विश्वमोहिनी ।  
प्रवर्तयति संसारं समया पालनाय च ॥ ५० ॥  
  
श्रीनाथक्रमसिध्यर्थं षडाम्नायत्वमागता ।  
षट्सिंहासनगा देवी समास कथयामि ते ॥ ५१ ॥  
  
पुरानन्दवने देवि निर्जने पशुवर्जिते ।  
सदाशिवोहं षट्चक्रसमाधिध्यानमाश्रितः ॥ ५२ ॥  
  
त्वं तु कापालिनी भूत्वा मामपृच्छत्षडन्वयम् ।  
प्रथमं पूर्ववक्त्रेण रूपं तत्पुरुषेण च ॥ ५३ ॥  
  
कथयामास प्राची तु सिंहासनमहोद्गतम् ।  
नायिका रुद्रशक्तिर्या शिवं तत्पुरुषं परम् ॥ ५४ ॥  
  
पूर्णेश्वरी महोग्रासा पूर्वाम्नाअयप्रकीर्तिता ।  
चक्रेश्वर्यां तु वक्ष्यामि साधकानां हिताय वै ॥ ५५ ॥  
  
ध्यानं तु चित्तेधिष्ठाय ध्यातव्या परमेश्वरी ।  
इन्द्रनीलसमप्रख्यं दशदोर्दण्डधारिणीम् ॥ ५६ ॥  
  
प्। ७) वराभयकरं रम्यं सत्रिशूलं कपालकम् ।  
डमरुं चाक्षमालां च शक्तीं चैव कराम्बुजे ॥ ५७ ॥  
  
इक्षुचापं शरं चैव खड्गहस्तं सुशोभिनीम् ।  
महाप्रेतोपरि तत्र चन्द्रसूर्यासनास्थितां ॥ ५८ ॥  
  
प्रत्यालीढां त्रिनेत्रां च मुण्डमालाविभूषितां ।  
वासुकीशङ्खपालौ तौ कर्णभूषणतां गतौ ॥ ५९ ॥  
  
अनन्तहारमाला च हाराऽलङ्कारभूषितां ।  
विशालत्रयनेत्रां च चन्द्रार्द्धकृतशेखराम् ॥ ६० ॥  
  
एषा पूर्णेश्वरी देवी हाहाराव रवप्रियाम् ।  
पूर्णेश्वरीति विख्याता साहङ्कारा रजोयुता ॥ ६१ ॥  
  
गिरौ पूर्णालये पीठे लक्ष्मीवनश्मशानके ।  
इन्द्रेणाराधिता नित्या बहुरूपावतारिणी ॥ ६२ ॥  
  
पूर्वाम्नायेति विख्याता पूर्वदेवर्षिपूजिता ।  
ईश्वरी सर्वविद्यानां महाभाग्यभरावहा ॥ ६३ ॥  
  
नानारूपधरा नित्या बहुरूपावतारिणी ।  
जया जयन्ती विजया अजिता नारसिंहिका ॥ ६४ ॥  
  
व्याघ्रेश्वरी कराला च राजेशी भुवनेश्वरी ।  
रक्तदन्ता विशालाक्षी कामेशी चण्डमालिनी ॥ ६५ ॥  
  
विद्युज्जिह्वा डामरेशी नाटेशी नृत्यनायिका ।  
नन्दी चैव महाकालभृङ्गिणी च कुलालिका ॥ ६६ ॥  
  
प्। ८) नवनाटेश्वरी तत्र चतुःपञ्चरसान्विता ।  
बहुभेदा देवदेवी भैरवाष्टकमातृकाः ॥ ६७ ॥  
  
नाटेश्वरीति विख्याता भैरवी चक्रपालिका ।  
क्षेत्रविघ्नेशवटुकयोगिनीमातृकाष्टकाः ॥ ६८ ॥  
  
ब्रह्माण्याद्याः प्रपूज्यन्ते कुमारी कामदा सदा ।  
नृत्यमाने पुरा देव भैरवा मातृभिर्वृतः ॥ ६९ ॥  
  
नृत्यभैरवनामा तु पूर्वचक्रे व्यवस्थिता ।  
गणेशक्षेत्रडाकिन्यो गणास्तत्पुरुषाश्रिताः ॥ ७० ॥  
  
वाममार्गे समाराध्य न तु दक्षिणतः क्रिया ।  
प्लक्षद्वीपे कुशद्वीपे बहुधा च तदन्वगाः ॥ ७१ ॥  
  
वश्याकर्षणस्तम्भं च सिद्धयस्त्वणिमादयः ।  
मरीचिना समाराध्य शक्राय च प्रदत्तवान् ॥ ७२ ॥  
  
इत्येष पूर्व चाम्नाय प्राचिसिंहासनस्थिता ॥ ७३ ॥  
  
॥ इति श्री परातन्त्रे पूर्णेशी पूर्वाम्नायक्रमः पटलः प्रथमः ॥ १ ॥  
  
  
  
  
द्वितीयः पटलः  
  
दक्षिणाम्नाय वक्ष्यामि महावीर्या महोल्वणा ।  
अघोरभैरवोद्दिष्टा निश्येशी च निरङ्गला ॥ १ ॥  
  
निरालम्बेश्वरी नित्या अघोरं तच्छिरं विदुः ।  
सिंहासनगता नित्या निशेशी रक्तचर्चिका ॥ २ ॥  
  
चैतन्यभैरवी केचिद्रक्तकालीति केचन ।  
सुन्दरी कालिका केचिदघोरेश्वरी केचन ॥ ३ ॥  
  
ध्यानरूपं तु वक्ष्यामि भैरव्या याम्यदिक्स्थिता ।  
नित्या निरंशनिरता निशेशी निर्गुणाश्रया ॥ ४ ॥  
  
क्रतुनाराधिता देवि धर्मराजाय वै पुरा ।  
सम्प्रदायकरेणैव देवी चैतन्यभैरवी ॥ ५ ॥  
  
चतुर्वेदासना देवी महाफेत्कारसंस्थिता ।  
प्रज्वलन्ती चितामध्ये दक्षिण्यदक्षदा परा ॥ ६ ॥  
  
अलातचक्रवद्यस्या भ्रमन्ति शिरमालिका ।  
स्नायुरक्षा कृशाङ्गी च अस्थिचर्मावशेषिता ॥ ७ ॥  
  
व्याघ्रचर्मा कटिवृता नरचर्मोत्तरीयका ।  
सहस्रादित्यसङ्काशा तप्तकाञ्चनसुप्रभा ॥ ८ ॥  
  
प्। १०) पञ्चवक्त्रा चातिभीमा त्रिपञ्चनयनैर्युता ।  
ईषद्धास्यललज्जिह्वा निम्ननाभिकृशोदरी ॥ ९ ॥  
  
विकरालासनस्थाता चक्रवक्त्रासनस्थिता ।  
रौद्री भयापहा घोरा चन्द्रार्द्धकृतकेतना ॥ १० ॥  
  
वर्बरार्द्धमुक्तकेशी नागराजविराजिता ।  
कबन्ध-उष्णीययुता ब्रह्माशीर्षशिखामणिः ॥ ११ ॥  
  
सद्यश्छिन्नजगद्रक्तः शिरोमालाविभूषिता ।  
भुजाषोडशसंयुक्ता गजकञ्चुककिङ्किणी ॥ १२ ॥  
  
पाशाङ्कुशकपालञ्च खट्वाङ्गं मुण्डडिण्डिमं ।  
खड्गखेटवाणधनुश्चक्रदण्डकमण्डलुम् ॥ १३ ॥  
  
अभयं वरदं चैव तर्जनी विधृता करैः ।  
मुदिता सिद्धिमधुना शक्तिभिः परिवारिता ॥ १४ ॥  
  
हूंहूंहूङ्कारनादेन त्रासयन्देवतागणान् ।  
ऋग्यजुःसामाथर्वाख्या वेदस्योपरि परि ॥ १५ ॥  
  
शवरूपी महादेव हृदयोपरिसंस्थिता ।  
निशेशी च महोग्रा च दक्षिणाचारवर्जिता ॥ १६ ॥  
  
ज्येष्ठानुज्येष्ठभेदास्ति याम्यसिंहासनाश्रितां ।  
तस्याङ्गदेवताः सर्वे बहुभेदा महोल्वणा ॥ १७ ॥  
  
जम्भिनी स्तम्भिनी नारामोहिनी अन्धिनी शिवा ।  
मृत्युञ्जया चर्चिका च सिंही दक्षिणकालिका ॥ १८ ॥  
  
प्। ११) प्रचण्डा उग्रचण्डा च उग्रतारा कपालिनी ।  
त्वरिता छिन्नशीर्षा च वगला वाक्प्रदायिनी ॥ १९ ॥  
  
नीला सरस्वती भीमा त्रैलोक्यडामरेश्वरी ।  
त्रैलोक्यविजया चण्डी रक्तचामुण्डी भैरवी ॥ २० ॥  
  
दक्षिणाम्नायदेवेशी नानाभेदविसारिणी ।  
ब्रह्माद्याष्टभैरवाष्टक्षेत्रपालाष्टमेव च ॥ २१ ॥  
  
स्वक्षेत्रनाथं वटुकं गणेशं योगिनीगणाः ।  
एका विभिन्नरूपा सा समयी पालनाय च ॥ २२ ॥  
  
अघोरस्य गणाः सर्वे नानापारिषदावृता ।  
महाचण्डाट्टसंराव पूरयन्ती दिगन्तराः ॥ २३ ॥  
  
वेताला बहुला तत्र डाकिनीगणसंवृताः ।  
बाललीलासमापन्ना निशाचरगणावृतः ॥ २४ ॥  
  
दण्डपाशोद्यतकराः सर्वसाधकसिद्धिदा ।  
शाकपुष्करद्वीपेषु साधकाभेददर्शिनी ॥ २५ ॥  
  
चौहारे गह्वरे पीठे योनिमण्डलमार्गगा ।  
वामाचाररता पूज्या ह्यणिमाद्यष्टसिद्धिदा ॥ २६ ॥  
  
सूत्रीयता मया प्रोक्ता दक्षिणाम्नायसङ्गतम् ॥ २७ ॥  
  
॥ इति श्रीपरातन्त्रे निशेश्वरी दक्षिणाम्नायो द्वितीयः पटलः ॥ २ ॥  
  
  
  
  
तृतीयः पटलः  
  
सिंहासनप्रतीच्यां तु सङ्क्षेपं शृणु पार्वति ।  
अनेकशतसाहस्रश्रीनाथेनावतारितम् ॥ १ ॥  
  
मन्त्रनानारहस्यञ्च यामलं लक्षसम्मितम् ।  
स्वनाभिमथनाद्देवि स्वकीयरसना पुरा ॥ २ ॥  
  
ब्रह्माण्डं गर्भतस्तस्या जातिदिव्येन योनिना ।  
तदारभ्य महेशानि कुजादेवीति विश्रुता ॥ ३ ॥  
  
ज्येष्ठबालप्रभेदेन कुब्जिका लोकपूजिता ।  
सद्योजातमुखोद्गीता पश्चिमाम्नायदेवता ॥ ४ ॥  
  
कुब्जिका जगतामाद्या महासंहाररूपिणी ।  
अनन्तदेशिकः सेव्या नित्या शिवसमागता ॥ ५ ॥  
  
ज्येष्ठबालप्रभेदेन बहुमार्गप्रवाहिनी ।  
द्वात्रिंशताभेदयुक्ता कुब्जिका भैरवाश्रिता ॥ ६ ॥  
  
वृषभे संस्थितं देवं खवर्णरूपशोभिनम् ।  
एकवक्त्री त्रिनेत्रञ्च मुजाष्टादशधारिणम् ॥ ७ ॥  
  
प्। १३) डमरुं परशुं वाणं खड्गमकुंशवज्रकम् ।  
शङ्खं च वेणुवाद्यञ्च वरदाभयदक्षिणे ॥ ८ ॥  
  
वामे खट्वाङ्गशूलञ्च धनुः फलकपाशकम् ।  
घण्टाकपालवेणुञ्च अभयं भयनाशनम् ॥ ९ ॥  
  
पट्टेन बन्धितं जानुवामेरुत्था च कुब्जिका ।  
एकवक्त्रा त्रिनेत्रा च अरुणा वर्णवर्णिता ॥ १० ॥  
  
द्विभुजा वरदा देवी सिंहस्थाभयदायिनी ।  
नागाभरणभूषाङ्गी खण्डेन्दुकृतमस्तका ॥ ११ ॥  
  
सर्वलोकेशपाशेन चारुपीनघनस्तनी ।  
सर्वाभरणसंशोभा लक्षणैश्च सुशोभिता ॥ १२ ॥  
  
एवं ध्याये कुजामाता पश्चिमाम्नायभैरवी ।  
तत्रैव बहुभेदास्ति कुब्जिका कुलमार्गगा ॥ १३ ॥  
  
विभिन्ना सिद्धिनाथेन श्रीनाथेनावतारिता ।  
कुजेशनाथवीरेण कुजाम्नायप्रकाशिता ॥ १४ ॥  
  
नवात्मा श्रीशिखानाथ स्वच्छन्दः श्रीललितेश्वरः ।  
क्रमेशी च त्रिखण्डा च महत्तारि त्रिखण्डिका ॥ १५ ॥  
  
त्रिशुद्धि उग्रचण्डा च चण्डा चण्डकपालिका ।  
अन्नपूर्णा कपाली च ज्वालामालिनी कामिनी ॥ १६ ॥  
  
प्। १४) ब्राह्म्याद्या मातरगणा असिताङ्गादिभैरवाः ।  
ब्राह्मी माहेश्वरी चैव कौमारी वैष्णवी तथा ॥ १७ ॥  
  
वाराही चैव माहेन्द्री चामुण्डा सप्तमी स्मृताः ।  
अष्टमी च महालक्ष्मी एताः सर्वत्र पूजिताः ॥ १८ ॥  
  
असिताङ्गो रुरुश्चण्ड क्रोधीशोन्मत्तकस्तथा ।  
कपालो भीषणाख्यश्च संहारो चाष्टमस्तथा ॥ १९ ॥  
  
षडाम्नायप्रपूज्या वै मातृका सह भैरवी ।  
गणेशो वटुकः क्षेत्रयोगिनीसङ्घका स्मृता ॥ २० ॥  
  
डाकिनी भूतवेतालचेटिकागणसंवृता ।  
डाकिन्यादिमहारावा षड्योगिन्यः प्रकीर्तिताः ॥ २१ ॥  
  
डाकिनी राकिनी घोरा लाकिनी काकिनी तथा ।  
साकिनी हाकिनी प्रोक्ता याकिण्यः सप्तधारवः ॥ २२ ॥  
  
संस्थिता देवताः पूज्या च रुरूपेण भैरवः ।  
सद्योजातः साधिता सा कुब्जिका चक्रनायिका ॥ २३ ॥  
  
अङ्गिरा साधिता विद्या दक्षाय प्रतिपादिता ।  
नहुषाय ततो दत्वा ततो चन्द्रान्वयाय च ॥ २४ ॥  
  
पार्थिवानाञ्च सौम्यानां कुलदेवीति कीर्तिताः ।  
अनेकसिद्धिदा सर्वक्रियास्तु बहव स्मृताः ॥ २५ ॥  
  
प्। १५) दुर्वासाराधिता विद्या निराचालाकलाश्रिता ।  
वाममार्गे रता नित्या दक्षिणा फलवर्जिता ॥ २६ ॥  
  
मकारपञ्चकैः पूज्यानां यथाफलदा भवेत् ।  
शौचाचारनिराचारनिष्कलङ्का निराश्रया ॥ २७ ॥  
  
अणिमादिमहासिद्धिसाधनाच्छीघ्र सिद्धिदा ।  
मोक्षदा भोगदा देवी कुब्जिका कुलमातृका ॥ २८ ॥  
  
बहुधा वर्णिता देवी तवाग्रे श्रीमतादिषु ।  
मन्थानभैरवश्चास्ति चतुर्विंशमतेषु च ॥ २९ ॥  
  
॥ इति श्रीपरातन्त्रे पश्चिमसिंहासनकुब्जिका पटलस्तृतीयः ॥ ३ ॥   
  
  
  
  
चतुर्थः पटलः  
  
वामदेवाश्रिताम्नाय कथयामि तवाग्रतः ।  
उत्राम्नायमुत्तरं तु कालीकुलसमुद्भवा ॥ १ ॥  
  
कोटिकोटिप्रभेदोस्ति कालिका तीव्रनायिका ।  
आज्ञासिद्धिप्रदा देवी विष्णुतेजोपवृंहिता ॥ २ ॥  
  
नारायणी महाकाली जगद्रक्षणतत्परा ।  
कालि काली महाकाली चण्डयोगेश्वरीति च ॥ ३ ॥  
  
तिष्ठन् गच्छन्स्मरन्नित्यमुच्यते महतो भयात् ।  
आब्रह्मस्था वरान्ता च कालेन कलयन्ति च ॥ ४ ॥  
  
तं कालं कलयेत्काली ततः सा कालिका स्मृता ।  
अनेकचक्रचक्रेशी नानाभेदा महागमा ॥ ५ ॥  
  
शक्यते कालिका देव्या देवा ब्रह्मादयोपि हि ।  
तथापि लेशमात्रं तु कुमारीक्रमतः शृणु ॥ ६ ॥  
  
नीलवर्णा महाकाली त्रिमुखा नवलोचना ।  
पीतं तु दक्षिणं वक्त्रमुत्तरं पावकोपमम् ॥ ७ ॥  
  
मण्डलान्वितनेत्रा च अष्ट चाङ्गी तनूधरा ।  
पिङ्गलोर्ध्वजटाटोपचन्द्रार्द्धकृतशेखरा ॥ ८ ॥  
  
प्। १७) सप्तविंशतिमुण्डैश्च रक्तविप्लुषसंयुताः ।  
अस्थिकुण्ठलगोडाढ्या मौलीकापालमालिनी ॥ ९ ॥  
  
किङ्किणी नौपुरा राव वीरघण्टारवोत्तमा ।  
शिवा प्रेतसमारूढा मुखशोणितनिर्भरा ॥ १० ॥  
  
इन्द्राद्यः ब्रह्मविष्णुश्च रुद्रेश्वरसदाशिवः ।  
पीतश्यामरक्तधूम्रश्वेताभा पञ्चकारकाः ॥ ११ ॥  
  
वज्रदण्डशक्तिशूलखष्ट्वाङ्गायुधधारकाः ।  
तर्जनी मुखनिक्षिप्ता शिवाधस्था त्रिलोचना ॥ १२ ॥  
  
बद्धपद्मासना देवी पीनोन्नतपयोधरा ।  
वामहस्ते कपालञ्च रक्तपूर्णानि शोभने ॥ १३ ॥  
  
धारयन्ती त्रिशूलञ्च सशवं दक्षिणे करे ।  
चक्रं च दक्षिणे हस्ते अङ्कुशमुद्गरं तथा ॥ १४ ॥  
  
वामे पाशं च खट्वाङ्गमृतवालञ्च धारिणम् ।  
चित्कला कलनातस्थां ज्योतिरूपाश्च केवला ॥ १५ ॥  
  
निर्वाणपदातीतां भावातीतामगोचरा ।  
अस्मिन्मूर्तौ महादेव्या नववक्त्राणि पूजयेत् ॥ १६ ॥  
  
बहूनि भेदरूपाणि कालिकाया महेश्वरी ।  
आज्ञासिद्धिप्रदा नित्या कौलमार्गप्रवर्तका ॥ १७ ॥  
  
मकाकुलालिकायाता विष्णुः कालित्वया गता ।  
यस्या प्रभावमतुलं वर्णितुं नैव शक्यते ॥ १८ ॥  
  
प्। १८) दुर्वासा नारदो व्यासवसिष्ठः कौशिकस्तथा ।  
त्रिश्चतुः पञ्चसप्ताभादेकाभात्सिद्धिमागता ॥ १९ ॥  
  
अणिमाद्या महासिद्धिस्तस्याङ्गसिद्धयः स्मृताः ।  
मोक्षदा सिद्धिदा काली निर्वाणेशीश्वरी शिवा ॥ २० ॥  
  
कैवल्यमेका सिद्धिः स्यात्महाज्ञानप्रकाशिनी ।  
साधका भैरवः साक्षाज्जरामरणवर्जितः ॥ २१ ॥  
  
धनदस्य न सा भूति न शक्रस्य प्रजायते ।  
या भूति साधकस्यैव भवेत्त्रैलोक्यदुर्लभा ॥ २२ ॥  
  
पञ्चवक्त्रक्रमं देवि पञ्चकाल्यानुशासिता ।  
गुह्यकाली महादेवी वैष्णवी ब्रह्मरूपिणी ॥ २३ ॥  
  
वामदेवाश्रिता सर्वमहाभैरवकोटयः ।  
गणेशवटुयोगिन्यः शतकोटिसहस्रका ॥ २४ ॥  
  
भूतवेतालडाकिन्यो चेटका राक्षसाः खगाः ।  
फेनवा काकगृध्राश्च उलूका गरुडादकाः ॥ २५ ॥  
  
शृङ्गाली कङ्कती युगा नानारूपा महाबलाः ।  
आम्नायज्ञा वदन्तीह उत्तरं तु निरुत्तरम् ॥ २६ ॥  
  
॥ इति श्रीपरातन्त्रे उत्तराम्नाय गुह्यकालि पटलश्चतुर्थः ॥ ४ ॥  
  
  
  
  
पञ्चमः पटलः  
  
ऊर्ध्वसिंहासनं वक्ष्ये त्रैलोक्यैश्वर्यसूचकम् ।  
सर्वचक्रेश्वरी नित्या सर्वाम्नायप्रपूजिता ॥ १ ॥  
  
सर्वसिंहासनमयी ईशानासनसंस्थिता ।  
परब्रह्मेश्वरी माया देवी नारायणी स्मृता ॥ २ ॥  
  
निद्रा बुद्धिः क्षमा क्षान्तिः क्षुधा लज्जा स्मृतिर्धृर्तिः ।  
प्रज्ञा शान्ति प्रभा ज्योति तस्या पादाङ्गुलीनखे ॥ ३ ॥  
  
यस्या दृग्यानमात्रेण साक्षाल्लक्ष्मीपतिर्भवेत् ।  
यस्थार्चाकर्मसुरता यस्या मार्गानुसारिणी ॥ ४ ॥  
  
राजराजसमो भूत्वा सुरराजसमोपि वा ।  
भुक्त्वा तु विपुलान्भोगान्नन्ते निर्वाणमाप्नुयात् ॥ ५ ॥  
  
कदाचिद्योषितो भूत्वा कदाचित्पुरुषो भवेत् ।  
विष्णुरूपेण सकलं दुष्टान्सर्वान्विनाशयेत् ॥ ६ ॥  
  
जगद्व्याप्तावनीमाया मोहयेत्स सुराऽसुरान् ।  
अनूपारूपिणी भूत्वा सुन्दरी कथयामि ते ॥ ७ ॥  
  
पद्मरागप्रतीकाशं कुङ्कुमोदकसन्निभाम् ।  
सुभ्रुवां च सुनेत्रा च सुन्दरी चारुहासिनी ॥ ८ ॥  
  
प्। २०) कृशमध्य चतुर्बाह्वी खण्डेन्दुकृत शेखराम् ।  
त्रिनेत्रा सर्वभूषाङ्गी चारुवेशा मनोरमाम् ॥ ९ ॥  
  
पाशाङ्कुशेक्षुचापञ्च पञ्चवाणधनुर्धराम् ।  
ब्रह्मविष्णुरुद्र-ईशा पञ्चमण्डपपादुकाम् ॥ १० ॥  
  
सदाशिवाख्य पर्यङ्ङ्कसंस्थिता परमेश्वरी ।  
पराशक्ती सुन्दरीति त्रिपुरेशीति गीयते ॥ ११ ॥  
  
महामोक्षप्रदा देवी परब्रह्मस्वरूपिणी ।  
बहुभेदा विशालाक्षा बहुरूपा प्रकाशिनी ॥ १२ ॥  
  
कामेश्वरी रुद्रशक्ती पूर्णपीठावतारिणी ।  
वज्रेशी वैष्णवी नित्या कामरूपनिवासिता ॥ १३ ॥  
  
शक्तीश्वरी भगेशी च जालन्धरे प्रतिष्ठिता ।  
ब्रह्मशक्ती समुल्लासपीठमह्वरविग्रहा ॥ १४ ॥  
  
उड्यानपीठनिलया परब्रह्मात्मिका शिवा ।  
सर्वचक्रेश्वरी सर्वपीठेशी मन्त्रविग्रहा ॥ १५ ॥  
  
सर्वमन्त्रेश्वरी सर्वदेवेशि दिव्यविग्रहा ।  
षडाम्नायेश्वरी नित्या निरंसा निःपरिग्रहा ॥ १६ ॥  
  
नित्या षोडशविद्याया नवचक्रे व्यवस्थिता ।  
नवचक्रेश्वरी नित्या नवकोणाग्रतस्थिताः ॥ १७ ॥  
  
त्रैलोक्यमोहनं चक्रं सर्वाशापरिपूरकम् ।  
सर्वसङ्क्षोभणं चक्रं सर्वसौभग्यदायकम् ॥ १८ ॥  
  
प्। २१) सर्वार्थसाधकं चक्रं सर्वरक्षाकरं परम् ।  
सर्वकामप्रदं चक्रं सर्वसिद्धिप्रदायकम् ॥ १९ ॥  
  
सर्वानन्दमयं चक्रं नवमं चक्रनायिकाम् ।  
सर्वतद्वैन्दवे लीनां तच्छ्रीचक्रमुदारितम् ॥ २० ॥  
  
त्रिपुरा त्रिपुरेशी च सुन्दरी पुरवासिनी ।  
श्रीर्मालिनी च सिद्धाम्बा महात्रिपुरसुन्दरी [महात्रिपुरभैरवी] ॥ २१ ॥  
  
अनेकदेवतावृन्दलीना चक्रेषु संस्थिता ।  
वैन्दवो च त्रिकोणे च अन्तरालेऽष्टकोणके ॥ २२ ॥  
  
द्विदशारे च मन्वस्रे नागपत्रेषु सर्वतः ।  
पत्रषोडशसङ्ख्याते चतुरस्रे गुणस्पृहम् ॥ २३ ॥  
  
रेखायुक्तचतुर्द्वारे त्रैलोक्यं तत्र पार्वति ।  
हिरण्यरजते ताम्रे मणौ पत्रेथ भूर्जके ॥ २४ ॥  
  
कौशेयस्थण्डिले वापि दृष्ट्वा तु प्रणमन्प्रिये ।  
सर्वतीर्थेषु सुस्नात सर्वयज्ञेषु दीक्षितः ॥ २५ ॥  
  
सर्वदः सर्ववित्साक्षान्महेश्वरसमो भवेत् ।  
श्रीचक्रं कारयित्वा तु यो दद्यात्साधकाय च ॥ २६ ॥  
  
भूचक्रं तेन दत्तं हि सशैलवनकाननम् ।  
स वै महापशुपतः स वै वैष्णवसत्तमः ॥ २७ ॥  
  
सर्वदः सर्वदर्शी च ब्रह्मज्ञानी स वै सुधीः ।  
महादानानि ये प्रोक्ताः मुनिभिः ब्रह्मवादिभिः ॥ २८ ॥  
  
प्। २२) तत्फलं लभते नूनं श्रीचक्रस्य प्रभावतः ।  
कोटिलिङ्गप्रतिष्ठस्य यत्फलं समुदाहृतम् ॥ २९ ॥  
  
तत्फलं लभते नूनं श्रीचक्रस्य च पूजनं ।  
विष्णोः कोटिप्रतिष्ठायाः फलं प्राप्नोति निश्चितं ॥ ३० ॥  
  
हिरण्ये रजते ताम्रे मणौ भूर्जे च पट्टके ।  
अङ्कयित्वा धारयेद्यस्तु कञ्चे कण्ठे भुजेपि वा ॥ ३१ ॥  
  
यानि कानि च पापानि ब्रह्महत्यासमानि च ।  
मुच्यते सर्वपापेभ्यः श्रीचक्रस्य च धारणात् ॥ ३२ ॥  
  
पापानि विलयं यान्ति ज्ञानाज्ञानकृतानि च ।  
सर्वं सन्दह्यते शीघ्रं चक्रराजस्य धारणात् ॥ ३३ ॥  
  
भूतप्रेतपिशाचैर्वा श्वापदैर्ब्रह्मराक्षसैः ।  
डाकिनीशाकिनीभिर्वा वीक्षितुं नैव शक्यते ॥ ३४ ॥  
  
महाक्रूरग्रहैर्वापि जन्मस्थानस्थितोपि वा ।  
गोचरे लग्नगे वापि सर्वं शुभग्रहं भवेत् ॥ ३५ ॥  
  
अकालमृत्युं हरति सदा सन्निहिता परा ।  
परा सन्निहिता यत्र किं कुर्वन्त्यन्यदेवता ॥ ३६ ॥  
  
श्रीचक्रं धारयित्वा तु यस्तु प्राणान्परित्यजेत् ।  
काङ्कटेनानुरीक्षे वा निषिद्धे कश्मलेपि वा ॥ ३७ ॥  
  
कृत्वा चान्द्रीयलौल्येन पापानि सुबहून्यपि ।  
स कैवल्यं लभेन्नूनं न पुनर्जन्मभाग्भवेत् ॥ ३८ ॥  
  
प्। २३) यमदूताः पलायन्ते कृत्वा श्रीचक्रधारिणम् ।  
ब्रह्मज्ञानेन वा मोक्षः काश्यां वा यस्तनुं त्यजेत् ॥ ३९ ॥  
  
श्रीचक्रधारणाद्वापि त्रयो मोक्षस्य कारणम् ।  
सर्वदेवगणास्तत्र सर्वधर्मश्च तत्र वै ॥ ४० ॥  
  
गङ्गाद्याः सरितः सर्वे पुष्कराद्या जलाश्रिताः ।  
पुरुषार्थमनुष्याश्च क्षेत्रानन्दवनादयः ॥ ४१ ॥  
  
वाजिमेधादियज्ञस्य फलं त्वविकलं भवेत् ।  
वामदक्षिणयागेन सुन्दरी द्विविधा स्मृता ॥ ४२ ॥  
  
सुन्दरी द्विविधा प्रोक्ता वामदक्षिण सानला ।  
अचिरेण भवेद्वामः सर्वकामानसंशयः ॥ ४३ ॥  
  
दक्षिणाचारयागेन भिक्षूनां परमा स्मृता ।  
तदन्याचारयोगेन आशु सिद्धिफलं लभेत् ॥ ४४ ॥  
  
वेदोक्तैर्दक्षिणाचारैः कैवल्यं केवलं फलम् ।  
अत एव महादेवि साक्षाद्ब्रह्मस्वरूपिणी ॥ ४५ ॥  
  
षोडशार्णा महादेवी वाच्यरूपेण संस्थिता ।  
तुरीया सा महाविद्या साक्षाज्जाग्रत्स्वरूपिणी ॥ ४६ ॥  
  
वक्त्रकोटिसहस्रैस्तु जिह्वाकोटिशतैरपि ।  
वणितुं नैव शक्नोमि श्रीविद्या षोडशाक्षरीम् ॥ ४७ ॥  
  
ब्रह्मविद्यास्वरूपा सा भुक्तिमुक्तिफलप्रदा ।  
एकोच्चारणं देवेशि राजसूयस्य कोटयः ॥ ४८ ॥  
  
प्। २४) षोडशार्णा महाविद्या न प्रकाश्या कदाचन ।  
विना गुरुप्रसादेन श्रीविद्या षोडशाक्षरी ॥ ४९ ॥  
  
दृष्ट्वा प्रजपते यस्तु स भक्षो योगिनीगणैः ।  
श्रीगुरोः कृपया लब्धो न प्रकाश्या कदाचन ॥ ५० ॥  
  
विना गुरुप्रसादेन जपेन्नैव कदाचन ।  
श्रीगुरोः कृपया लब्धा सर्वसौभाग्यदायिनी ॥ ५१ ॥  
  
सुधासुरङ्गिनी वेगशब्दचातुर्यदायिनी ।  
सौभाग्यभागसम्पन्ना कलाकुशलदायिनी ॥ ५२ ॥  
  
भुवनत्रयसौभायं त्रैलोक्याकर्षणं तथा ।  
परम्ब्रह्मणि लीनत्वं ददाति यश उत्तमम् ॥ ५३ ॥  
  
षोडशार्णा महाविद्या भुक्तिमुक्तिफलप्रदा ।  
निःसरन्ति महाविद्या विस्फुलिङ्गा यथा प्रिये ॥ ५४ ॥  
  
साक्षात्सच्चिन्मयी नित्या ज्ञानमोक्षप्रदायिनी ।  
महासम्पत्प्रदा विद्या साक्षादक्षररूपिणी ॥ ५५ ॥  
  
षोडशार्णा महाविद्या श्रीविद्या कथिता पुरा ।  
निधीनां रक्षणं कार्यं चौरेभ्यस्तु यथा प्रिये ॥ ५६ ॥  
  
प्राणेनापि रक्षणीया श्रीविद्या षोडशाक्षरी ।  
न देया यस्य कस्यापि देया प्राणप्रदायिनी ॥ ५७ ॥  
  
राज्ञराज्यप्रदेयानि प्राणेभ्योऽप्यधिकाय च ।  
सौवर्णं राजतं ताम्रं श्रेष्ठमध्यमथाधमं ॥ ५८ ॥  
  
प्। २५) ताम्रं लक्षगुणं प्रोक्तं रौप्यं कोटिगुणं भवेत् ।  
सौवर्णानन्तफलदं अथासौ किं ब्रवीमि ते ॥ ५९ ॥  
  
बाला सा प्रथमा विद्या ततो वाग्भैरवी स्मृता ।  
सम्पत्प्रदा श्रीपदाश्च ततस्त्रिपुरभैरवी ॥ ६० ॥  
  
बिन्दुमालिनी चिल्लेखा हृल्लेखा श्रीपराकला ।  
षट्कूटा नवकूटा च लोपामुद्रा त्रिकूटिका ॥ ६१ ॥  
  
पञ्चमी पञ्चकामिन्यविद्या श्रीकामराजकं ।  
षोडशार्णा महाविद्या सा वै श्री परमा परा ॥ ६२ ॥  
  
परायुक्ता च प्रासादः शाम्भवं समुदाहृतः ।  
अणिमाद्या महासिद्धि अन्तरायप्रकीर्तिताः ॥ ६३ ॥  
  
पञ्चसिंहासनदेव्याः महात्रिपुरसुन्दरी ।  
साक्षाज्जाग्रत्स्वरूपा च वैष्णवी परदेवता ॥ ६४ ॥  
  
सर्वस्वरूपिणी नित्या प्रकृति परमेश्वरी ।  
सर्वजीवस्वरूपा च व्याप्य सर्वत्र संस्थिता ॥ ६५ ॥  
  
सिवशक्तिः वयो नास्ति पुमान्नस्त्री नपुंसकः ।  
सर्वजीवस्वरूपा च आदात्मलिङ्गस्वरूपिणी ॥ ६६ ॥  
  
सर्वोत्पत्तिहेतुभूता योनिरित्यभिधीयते ।  
सिंहासनस्वरूपाया ऊर्ध्वाम्नाय मयोदितम् ॥ ६७ ॥  
  
लेशमात्रं महादेवि साक्षाज्जाग्रत्स्वरूपिणी ॥ ६८ ॥  
  
॥ इति श्री परातन्त्रे श्रीविद्या ऊर्ध्वाम्नायक्रमः पटलः पञ्चमः ॥   
५ ॥  
  
  
  
  
षष्थः पटलः  
  
अधाम्नायं शृणुष्व त्वं सावलिजिनमातृका ।  
अशेषकर्मनिर्माणा कलौ शीघ्रफलप्रदा ॥ १ ॥  
  
बौद्धमार्गे निरातङ्का निरर्गल नलप्रभा ।  
आत्मायान्तरसाराणि ख्याता सा वज्रयोगिनी ॥ २ ॥  
  
त्रिवक्त्रा रक्तवर्णा च नृत्यपादा शवासना ।  
त्रिनेत्रा मण्डलं व्रीतेहादाभरणभूषिता ॥ ३ ॥  
  
मुण्डमालाविभूषाङ्गी व्यालयज्ञोपवीतिनि ।  
व्याघ्रचर्माम्बरा देवी सिंहचर्मोत्तरीयका ॥ ४ ॥।  
  
वैरोचनी वज्रपूर्वा वज्रघण्टा वरपिवा ।  
चतुर्भुजा प्रेतसंस्था बर्बरार्द्धशिरोरुहा ॥ ५ ॥  
  
कर्तॄकपालखट्वाङ्गडमरुं च धृता करैः ।  
सौगतानुगमा साक्षात्कलौ शीघ्रफलप्रदा ॥ ६ ॥  
  
इहैव फलदा नित्या नापवर्गफलप्रदा ।  
सौगतानुगमा सर्वा नानाभेदसमाश्रिता ॥ ७ ॥  
  
कालचक्रं सम्वरं च हयग्रीवाख्य भैरवम् ।  
योगाम्बरं च कालेशं सा बलिसौगमाश्रिताः ॥ ८ ॥  
  
॥ इति श्रीपरातन्त्रे षडाम्नायभेदे अधाम्नायक्रमः पटलः   
षष्ठः ॥ ६ ॥  
  
  
  
  
सप्तमः पटलः  
  
श्री देव्युवाच  
  
देवदेव महादेव सर्वज्ञ परमेश्वर ।  
अत्यद्भुतमहं मन्ये कालीक्रमकुलोद्भवम् ॥ १ ॥  
  
मनः सङ्कम्पतेतीवलोमहर्षश्च जायते ।  
कथं सा कालिका देवी शतकोटिप्रभेदतः ॥ २ ॥  
  
एतद्भेदत्रयं क्वापि न श्रुतं परमेश्वर ।  
सर्वं कालिक्रमाश्रित्य स्थिते च भासते मनः ॥ ३ ॥  
  
चक्रेश्वरी चक्रभेदं का च सर्वाधिकाश्रिता ।  
क्रमभेदकुलोद्भेदं कथं पूजाक्रमं प्रभो ॥ ४ ॥  
  
तस्यार्चनेन देवेश लभेद्वा कि महाफलम् ।  
इह चामुत्र किं भुङ्क्ते साधकः परमेश्वर ॥ ५ ॥  
  
कथं काली ह्यनालम्बा कालं वा कालघस्मरा ।  
निर्गुणा निष्कला नित्या निरंशेति त्वयोदिता ॥ ६ ॥  
  
कोटिभेदलक्षभेदवक्त्रं यदि न शक्यते ।  
मुख्यमार्गानुगा देवी नायिकां वद शङ्कर ॥ ७ ॥  
  
यस्यार्चने न सकलं कालिकापूजितं भवेत् ।  
एक एव परा नित्या या देवी चितिरूपिणी ॥ ८ ॥  
  
प्। २८) सर्वस्वरूपा सर्वेशी चितिरूपा श्रिता परा ।  
यस्यामुत्पद्यते विश्वं लीयते स्थीयते पुनः ॥ ९ ।  
  
वद देव महेशान नमस्ते शशिशेखर ।  
तासां चक्रेश्वरी नित्या का रूपा केति सङ्ख्यका ॥ १० ॥  
  
अमृतस्यैव पानेन यथा तृप्यन्तु देवता ।  
नायिकां क्रमभेदञ्च श्रुत्वा तृप्यामि पुष्कलः ॥ ११ ॥  
  
वद खेदो न ते देव सर्वज्ञ सर्व सर्वदा ॥ १२ ॥  
  
श्रीसदाशिव उवाच  
  
ब्रह्माण्डकोटिलक्षाणि भस्म सा कुरुते यसा ।  
तां कालग्रासरसनां कालसङ्कर्षिणीं नमः ॥ १३ ॥  
  
यस्या क्रीडार्थमखिलं ब्रह्माण्डं कन्दुकायते ।  
तां कालग्रासनरतां कालसङ्कर्षिणीं नमः ॥ १४ ॥  
  
शृणु देवि प्रवक्ष्यामि यत्त्वया मनुपृच्छते ।  
एका एव पराशक्तिः बहुभेदप्रकाशिनी ॥ १५ ॥  
  
नित्या निरंशा सा देवी ब्रह्मसत्यप्रकाशिनी ।  
वक्त्रकोटिसहस्रैस्तु जिह्वा कोटिशतैरपि ॥ १६ ॥  
  
वर्णितुं नैव शक्नोति शताब्देनापि सुन्दरि ।  
पञ्चवक्त्रेण जिह्वाभिः पञ्चभिः परमेश्वरि ॥ १७ ॥  
  
लक्षकोटिप्रभेदेषु दशमात्रं वदामि ते ।  
कालिका क्रमभेदेषु या श्रेष्ठा मोक्षदायिनी ॥ १८ ॥  
  
प्। २९) तानि ते कथयिष्यामि क्रमपञ्चविनिर्णयम् ।  
परम्ब्रह्ममयी नित्या साक्षाज्जाग्रत्स्वरूपिणी ॥ १९ ॥  
  
निर्लेपा निर्गुणा नित्या गुणैः सङ्क्रीडते जगत् ।  
न पुमान्न स्त्रियः साक्षान्न षण्ढः प्राकृतो न च ॥ २० ॥  
  
अव्यक्तरूपा परमा जाग्रद्गुणगुणालका ।  
पृथिवी वायुरापोग्नि खं पञ्चभूतसन्मता ॥ २१ ॥  
  
तस्या रूपमिदं सृष्ट्यर्थं सृजते गुणैः ।  
धारणी परमा देवी धरण्यादिशिवान्तया ॥ २२ ॥  
  
पृथुत्वात्पृथिवीत्युत्काततः सर्वं महाह्यभूत् ।  
सर्वजीवं प्राणयन्ती सर्वत्र चरणक्षमः ॥ २३ ॥  
  
सम सर्वत्र प्रत्यायुर्गुणैर्वायोः समार्पितः ।  
चतुर्विधं जीवनाच्च जगत्स्थावरजङ्गमम् ॥ २४ ॥  
  
जलैः समुद्धयत्सर्वं तद्गुणं सा जलोत्थितम् ।  
दहत्यग्नि जगत्सर्वं स मध्यं मध्यमेव वा ॥ २५ ॥  
  
तेजसा प्रज्वलन्नेव तेजा सास्या समाश्रिता ।  
व्यापकत्वान्महत्वाच्च निरंशत्वाद्गुणाश्रयात् ॥ २६ ॥  
  
आकाश ह्यर्पिता देव्याः सर्व सन्धार्यते गुणाः ।  
महासौभाग्यजननी महासारस्वतप्रदा ॥ २७ ॥  
  
महासौन्दर्य शुभगा महामृत्युविनाशिनी ।  
ब्रह्मविष्णुसुरेन्द्रादिवन्दितायौघहारिणी ॥ २८ ॥  
  
प्। ३०) सर्वतीर्थमयी देवी सर्वधर्ममयी शिवा ।  
सर्वक्षेत्रमयी पुण्या सर्वकार्यार्थसाधिनी ॥ २९ ॥  
  
महाभोगप्रदा शान्ता महामोक्षफलप्रदा ।  
यस्या प्रभावतो देवी सर्वशुद्ध्यति नान्यथा ॥ ३० ॥  
  
वामाचाररता वापि दक्षिणाचारकृद्भवेत् ।  
निराचारापि साचारा पापो धर्म न विद्यते ॥ ३१ ॥  
  
किमाचारविचारेण यदि काल्यार्चने रतः ।  
विनाचारविचारेण यदि काल्या न दीक्षिता ॥ ३२ ॥  
  
निराचारा क्रिया सर्वा साचारा क्रियते य सा ।  
स्वेच्छात्र भक्षनियमो निराहारसमस्मृतम् ॥ ३३ ॥  
  
कालीनामाक्षरपदं जपन्यावानि नश्यते ।  
महापातककोटीनि लीलयैव विनश्यते ॥ ३४ ॥  
  
दह्यते सर्वपापानि तूलराशिमिवानलः ।  
चक्रोद्धारं प्रवक्ष्यामि शृणुष्वैकमना शिवे ॥ ३५ ॥  
  
बिन्दु त्रिकोण पञ्चारनवकोण पुनर्लिखेत् ।  
अष्टारं चाष्टदलकं दशद्वादशकं तथा ॥ ३६ ॥  
  
षोडशं दल संलिख्य मुण्डप्राकार संलिखेत् ।  
चतुःपञ्चाशकं देवी कवध समुदाहृतम् ॥ ३७ ॥  
  
त्रिशूलाग्र मुण्डमाला चतुःपञ्चाशकं प्रिये ।  
अष्टदिक्षु श्मशानाष्ट विलिखेत्कामदायकम् ॥ ३८ ॥  
  
प्। ३१) ज्वलिताग्नोदक् च शवं शृगालोलूकभैरवम् ।  
काकवेताल चैत्यञ्च लिङ्गं चाष्टश्मशानके ॥ ३९ ॥  
  
चिताष्टदिक्षु प्रलिख्य महापातकनाशनम् ।  
हिरण्यं रजते ताम्रे मणौ वापि च टङ्किते ॥ ४० ॥  
  
चन्दनागरु कर्पूरनाभिकाश्मीर सिन्दुरैः ।  
रक्तचन्दनयुक्तेन हेतुना घृष्टयेत्सुधीः ॥ ४१ ॥  
  
भाजने लेपयेत्तेन लिखेद्धेमशलाकया ।  
ऋजुरेखा सुरेखेन रम्यदृष्टिमनोहरम् ॥ ४२ ॥  
  
प्रतिमायां पटे वापि स्थण्डिले पुस्तके हृदि ।  
खड्गे वापि त्रिशूले वा महापात्रेऽथवा स्त्रियाम् ॥ ४३ ॥  
  
एते नवसु वै पूज्या नवयोनिपरा प्रिया ।  
दिवायां ब्रह्मचर्ये वै मङ्गलायाः प्रपूजयेत् ॥ ४४ ॥  
  
रात्रौ यथेच्छया पूज्या कालिका कुलशासिनी ।  
कूटस्थ प्रकृति स्वाम्बा लीला भुवनपावनी ॥ ४५ ॥  
  
वृहद्वृहद्वतिप्रोक्ता रेण्वादपि महामनु ।  
अरूपायां तु वक्ष्यामि रूपमव्यक्तरूपिणीम् ॥ ४६ ॥  
  
विना ध्यानेन वै पूजा सकलाप्यकला स्मृता ।  
तस्मात्साधक सिद्ध्यर्थं ध्यानयोगं वदामि ते ॥ ४७ ॥  
  
पितामहेन देवेन मां समाराध्य प्रार्थितः ।  
तुष्टेन वै मया प्रादाद्ब्रह्मणे लोकसर्जने ॥ ४८ ॥  
  
प्। ३२) ब्रह्मणापि पुलस्त्याय दत्तं कालिकुलक्रमम् ।  
तेन विश्ववसे प्रादाद्विश्रवा धनदाय च ॥ ४९ ॥  
  
ततो लङ्काधिपाः सर्वे वंशाः कालिक्रमानुगाः ।  
दशास्यं कुम्भकर्णं च विभीषणमहेन्द्रजीत् ॥ ५० ॥  
  
हिरण्यकशिपुर्वाणो वलिर्जालन्धरस्तथा ।  
अम्बरीषोर्द्धमान्धाता नहुषो हैहयादयः ॥ ५१ ॥  
  
नारदाद्या मुनिगणो दुर्वासा गाधिनन्दनः ।  
विरूपाक्षादयः सिद्धा रेमिरे स्वेच्छया मुदा ॥ ५२ ॥  
  
तस्या प्रसादलेशेन त्रैलोक्यविजयो भवेत् ।  
ब्रह्मणा प्रेरितः पश्चाल्लङ्केश्वरवधाय च ॥ ५३ ॥  
  
विश्वामित्रवसिष्ठाभ्यां राघवाय प्रदत्तवान् ।  
सूरयूतीरतीर्थे वै दशोनाहृच्छताक्षरी ॥ ५४ ॥  
  
त्रिशताक्षरि मन्त्रे वै त्रिलोक्यैश्वर्यदायिनी ।  
दशवर्णा मया देवी गोपिताः यत्नतः पुरा ॥ ५५ ॥  
  
यदि पूर्णा भवे देवि मन्त्रं वै त्रिशताक्षरीम् ।  
यो जानाति स पुण्यात्मा भैरवोहं न संशयः ॥ ५६ ॥  
  
मन्त्रमातेति विख्याता त्रैलोक्यैश्वर्यदायकं ।  
समस्तमन्त्रजननी सर्वमन्त्रप्रवृंहिणी ॥ ५७ ॥  
  
बहुधा वर्णितं मन्त्रमाता सर्वप्रदायिनी ।  
त्यङ्गिरा महाकाली मोक्षसौख्यप्रदायिनी ॥ ५८ ॥  
  
प्। ३३) नानया सदृशी विद्या विद्यते भुवनोदरे ।  
राज्यदा धनदा मोक्षदातृ कैवल्यदायिनी ॥ ५९ ॥  
  
तेनास्तवे च रामेण रावणो विनिपातितः ।  
आद्या काली क्रमं पञ्च एका सा पञ्चधा गता ॥ ६० ॥  
  
काली कुलसमुद्भव पुरस्तनावतारिता ।  
कुमारी त्रिमुखा काली नवकाक्षरा स्थिता ॥ ६१ ॥  
  
आद्या या सृष्टिकाली च द्वितीया स्थितिकालिका ।  
संहारकालिका उग्रा तृतीया दिव्यरूपिणी ॥ ६२ ॥  
  
अनाख्या कालिका देवी चतुर्थयेमाश्रिता ।  
भाषाकाली पञ्चमी तु अद्वैतभावमास्थिता ॥ ६३ ॥  
  
अभिन्नरूपास्ता सर्वा गुह्यकालीतनौ श्रिता ।  
तथा तनौ तथा पादा शरीरावयवाङ्गेषु ॥ ६४ ॥  
  
शरीरावयवा वक्रा बाह्वादीनाशनं दिकाम् ।  
पञ्चकाली महाग्रासा एका सा भिन्नरूपिणी ॥ ६५ ॥  
  
आत्मा वैश्वरभूता या गुह्यकाली प्रकीर्तिता ।  
तासां ध्यानं प्रवक्ष्यामि शृणु पापतयापहम् ॥ ६६ ॥  
  
अथ वक्ष्ये महादेव्या ध्यानयोगमनुत्तमम् ।  
योगविज्ञानमात्रेण साधकः सिद्धिभाग्भवेत् ॥ ६७ ॥  
  
नीलोत्पलदलश्यामा नीलरत्ना विनिर्मिता ।  
ज्ञानलक्ष्मीच्छटाटोपज्योतिर्मण्डलसम्भवा ॥ ६८ ॥  
  
प्। ३४) दशवक्त्रा महाकाली सप्तविंशतिलाचना ।  
अष्टोत्तरशतार्द्धं च भुजादण्डै नरानना ॥ ६९ ॥  
  
दीपकं ऊर्द्धकं वक्त्रं चण्डयोगेश्वरी मतम् ।  
ज्योतिर्मयमहावक्त्रं निर्वाणपददायिनी ॥ ७० ॥  
  
तदधः सिंहवदनं श्वेतवर्णं सुभास्वरम् ।  
फेरुवक्त्रं च तदधः कृष्णं त्रैलोक्यडामरम् ॥ ७१ ॥  
  
कपीन्द्रस्य मुखं वामे रक्तवर्णं महोल्वणम् ।  
कोलवक्त्रं भवेद्दक्षं धूम्रवर्णं भयानकम् ॥ ७२ ॥  
  
तार्क्ष्यवक्त्रं च वामञ्च पिङ्गवर्णसचुञ्चुकम् ।  
दक्षिणे मकरास्यं च हरिताभं प्रकीर्तितम् ॥ ७३ ॥  
  
गजास्यं वामके प्रोक्तं गौरवर्णं महोल्वणम् ।  
हयास्यं दक्षिणे काल्या श्यामवर्णं विचिन्तयेत् ॥ ७४ ॥  
  
सर्वदंष्ट्रा कराला च त्रिनेत्रा भीमनादिनी ।  
भ्रभङ्गकुटिला भीमा कालास्य श्रीमुखोत्तमा ॥ ७५ ॥  
  
पिङ्गलोर्ध्वजटाटोपचन्द्रार्द्धकृतशेखरा ।  
नानारत्नैश्च घटिका श्वेतकाद्यालिमालिनी ॥ ७६ ॥  
  
सप्तविंशतिमुण्डैश्च रक्तविप्लुषसंयुता ।  
वज्राणि पुष्पसंयुक्तं शिरोमाला प्रकीर्तिताः ॥ ७७ ॥  
  
चिद्रत्नवटिका काद्यं खड्गपाशं च शक्तिकम् ।  
खट्वाङ्गमुण्डधनुषं चक्रं घण्टा च सुस्वनः ॥ ७८ ॥  
  
प्। ३५) वालप्रेतञ्च शैलञ्च कङ्कालनकुलं तथा ।  
सर्पं च कुट्टनीवंशषडम्रं ओविका पुनः ॥ ७९ ॥  
  
वह्निपात्रञ्च दण्डञ्च स्रुवमष्टादकेशरी ।  
वस्त्रमुद्गरडमरुं विभ्रती वाणबाहुभिः ॥ ८० ॥  
  
चिद्रत्नवटिकाकर्तृतर्जन्यं कुशदण्डकम् ।  
रत्नपूर्णं च कलशं त्रिशूलं दुष्टनाशनम् ॥ ८१ ॥  
  
पञ्चपशुपता वाणं पद्मद्वीपमनागतम् ।  
कुन्तञ्च पाणिजातञ्च फणिका तोमरं तथा ॥ ८२ ॥  
  
पुष्पमाला डिण्डिमं च गृद्धं स्वस्तिकवर्द्धनी ।  
कमण्डलुश्रुवाञ्चैव पशुपुष्टिभयापहम् ॥ ८३ ॥  
  
नन्द्यावर्तं कुण्डलं च मांसखण्डसुशोभनम् ।  
वीजपूरफलं शूची विभ्रती दक्षबाहुभिः ॥ ८४ ॥  
  
व्याघ्रचर्मपरीधानां कालचर्मोत्तरीयकाम् ।  
किङ्किणीजालशोभाढ्यां वीरघण्टानिनादिनीम् ॥ ८५ ॥  
  
नौपुरारावनिर्घोषा घर्घरारावभीषणा ।  
कनकाङ्गदकेयूरा महास्थिकृतशोभना ॥ ८६ ॥  
  
मुण्डमाला गले देव्या आपादान्तविलम्बिनी ।  
रक्तपद्ममयीमालां शुष्ककाद्यलिकास्तथा ॥ ८७ ॥  
  
काञ्चीकट्टारकोपेतां कटि देव्या विराजितां ।  
ब्रह्मसूत्रोज्वलत्कण्ठाद्योगपट्टोत्तरीयका ॥ ८८ ॥  
  
प्। ३६) सौम्याग्रभूषणैर्युक्ता नागराजाद्यलङ्कृता ।  
रक्तकुण्डलकर्ण।श्री पञ्चकालासनस्थिता ॥ ८९ ॥  
  
शिवासनं तदूर्ध्वं च नीलं नादोर्ध्वलाञ्छनम् ।  
महार्घरत्नमांसञ्च कृष्णवर्णं चतुर्भुजम् ॥ ९० ॥  
  
एकवक्त्रं त्रिनयनं भैरवाभरणान्वितम् ।  
कर्तृकपालहस्तं च डमरुखट्वाङ्गधारिणम् ॥ ९१ ॥  
  
एवं भैरवपीठन्तु देव्या आसनमुत्तमम् ।  
पञ्चप्रेतं च तदधः ब्रह्माद्याः पञ्चकारणाः ॥ ९२ ॥  
  
ब्रह्मा विष्णुश्च रुद्रश्च ईश्वरश्च सदाशिवः ।  
पीतश्यामं रक्तधूम्रं श्वेताभावं च कारणाः ॥ ९३ ॥  
  
दण्डचक्रशक्तिशूलखट्वाङ्गायुधधारकाः ।  
तर्जनीमुखनिःक्षिप्ता शिवधस्था त्रिलोचना ॥ ९४ ॥  
  
पिङ्गरक्तत्रिगुण्याभिहेतुत्कारणभीषणा ।  
वज्रदंष्ट्रा नखस्पर्शा पद्मपृष्ठे शिवोत्तमा ॥ ९५ ॥  
  
शचीपत्यादिरन्तं च दिगवर्णं सवर्णकम् ।  
इन्द्रं पीताभवज्रं च वह्निं रक्तं सशक्तिकम् ॥ ९६ ॥  
  
यमं कृष्णं च दण्डं च धूम्रं नैरृत्यखड्गकम् ।  
वरुणं पाशशुभ्रास्य वायुः श्यामाङ्कुशध्वजम् ॥ ९७ ॥  
  
कुवेरं कुङ्कुमगदां शुभ्रमीशानशूलकम् ।  
दिगष्टपतये ज्ञेयमासनं परिकीर्तितम् ॥ ९८ ॥  
  
प्। ३७) शुक्लं कृतयुगं ज्ञेयं पीतं त्रेतायुगं स्मृतम् ।  
द्वापरं चारुणं वर्णं श्यामं चैव कलि स्मृतम् ॥ ९९ ॥  
  
ऋग्वेदं शुक्लवर्णं च यजुर्वेदं सुवर्णवत् ।  
सामं रक्तमिति ख्यातं कृष्णाथर्वणमुच्यते ॥ १०० ॥  
  
उपवेदस्तथा वर्णा नवमासनमुच्यते ।  
सहस्रसूर्यज्वालाग्रमासनं परिकीर्तितम् ॥ १०१ ॥  
  
पद्मोपरिस्थिता देवी नृत्यमाना सदोदिता ।  
अथवा सुख चासीनं सर्वदेवाधियन्त्रिता ॥ १०२ ॥  
  
सहस्रसूर्यप्रतिभां दुर्निराक्षा दुरासदाम् ।  
सर्वदेवाश्रयी नित्या मालिनी जयमङ्गला ॥ १०३ ॥  
  
मुक्तहू।कारजिह्वाग्रलालयन्तं विचिन्तयेत् ।  
प्रत्यालीढपदा वापि नृत्यमानापि च स्मरेत् ॥ १०४ ॥  
  
सर्वमन्त्रमयी धीरा सर्वलक्ष्मी जयेस्विरा ।  
एवं ध्याया महाकालीमभीन्न नवयौवना ॥ १०५ ॥  
  
भासाक्रमस्य मध्यस्था चक्रेशी परमेश्वरी ।  
पञ्चकाली प्रभेदास्तु विशेषं शृणु पार्वति ॥ १०६ ॥  
  
नववक्त्रा महाकाली सप्तविंशतिलोचना ।  
ऊर्ध्वं ज्योतिर्मयं वक्त्रं चण्डयोगेश्वरीभिधाम् ॥ १०७ ॥  
  
चिद्रत्नवटिका मुद्रा मूल्यदेव्यास्तु एव सा ।  
वक्त्रैकरत्नमुद्रां च विहीना पञ्चकालिका ॥ १०८ ॥  
  
प्। ३८) वक्त्रं शस्त्रं भुजं मालामासनानि क्रमाणि च ।  
भूषणादीनि वर्णानि यथा श्रीगुह्यकालिका ॥ १०९ ॥  
  
सृष्टिस्थिती च संहार अनाख्यायां महेश्वरि ।  
भाषाकाल्या तुल्यरूपा विशेषं स च तान् शृणु ॥ ११० ॥  
  
विशेषिका विशेषेण तद्वक्ष्यामि क्रमेण तु ।  
नीलजीमूतसङ्काशा नववक्त्रा महेश्वरी ॥ १११ ॥  
  
पूर्वोक्तध्यानराजे तु तुल्या चान्या महेश्वरी ।  
बद्धपद्मासना देवी पीनोन्नतपयोधरा ॥ ११२ ॥  
  
जिह्वाग्रेन वाम दंष्ट्रां दर्शयन्तीं त्रिभङ्गिकाम् ।  
मदघूर्णितदीर्घाक्षी ध्यानलोचनतत्परा ॥ ११३ ॥  
  
चिद्रत्नवतिकाह्यज्या वरदाभयपाणिनी ।  
तर्जन्यग्रे स्थितं वज्रं मूर्तिं ज्वलनसप्रभाम् ॥ ११४ ॥  
  
रश्मिद्वादशसंयुक्तामनाक्षेशीं स्मरेत्सदा ।  
संहारचक्रमध्यस्थं निर्मांसा कोटराम्बिकाम् ॥ ११५ ॥  
  
प्रत्यालीढपदा देवी दन्तोष्ठपृष्ठपिडिङ्का ।  
लेलिहाना ललज्जिह्वा मुक्तहूङ्कारराविणी ॥ ११६ ॥  
  
वरदानं परीत्यक्षे वित्राणामजकेशरी ।  
दशशक्तिसमायुक्तां विश्वसंहारकारिणी ॥ ११७ ॥  
  
स्थितिक्रमस्य मध्यस्था ईषत्प्रहसितानना ।  
खर्वा लम्बोदरी देवी राजलीनासनस्थिताम् ॥ ११८ ॥  
  
प्। ३९) अजकृष्णो परित्यज्य ब्रह्मकङ्कालवल्लभाम् ।  
वादयन्ती महाकाली स्थितिस्थां षोडशात्मिकाम् ॥ ११९ ॥  
  
सृष्टिक्रमस्य मध्यस्थां अट्टहाससमन्विताम् ।  
ऊर्ध्वा समयद चारुललिता तनुविग्रहा ॥ १२० ॥  
  
विहाय ब्रह्मवीणाञ्च विभ्रती चन्द्रभास्करौ ।  
योनिपञ्चकमध्यस्थां ध्यायेत्सृष्ट्यैकहेतवे ॥ १२१ ॥  
  
अनाख्याचक्रमध्यस्था भासादेवी जगन्मयी ।  
सर्वा कालीसृता देवी षोडशारे प्रतिष्ठिता ॥ १२२ ॥  
  
चन्द्रसूर्योपरिभ्युज्या मञ्जीरद्वयधारिणी ।  
जगद्भासयते भासाकाली विष्णुसमुद्भवा ॥ १२३ ॥  
  
बाला कुमारी या काली सर्वा संसृतरूपिणी ।  
त्रिमुखाष्टभुजा देवी कपालमालसंयुता ॥ १२४ ॥  
  
पिबन्तु रुधिरं दिव्यं कृष्णवर्णा त्रिलोचनम् ।  
पाशाङ्कुशवज्रशूलं खट्वाङ्गं मुद्गरं तथा ॥ १२५ ॥  
  
मृतबालमुण्डहस्तं कपालं रक्तपूरितम् ।  
एवं ध्यात्वा महादेवी नानाभोगफलप्रदा ॥ १२६ ॥  
  
एतदेव हि भेदोयं पञ्चकारस्य कारणम् ।  
ततः समस्तरूपाणि कालिकाक्रमोद्भवा ॥ १२७ ॥  
  
विधिवत्पूजयेन्नित्यं विधिलोपं न कारयेत् ।  
यथा गुरोपतिष्ठन्तु तदेव व्रतमाचरेत् ॥ १२८ ॥  
  
प्। ४०) देवतामन्त्ररूपाणि गुरुरेव न संशयः ।  
शिवे रुष्टे गुरु त्राता गुरु रुष्टे न कश्चन ॥ १२९ ॥  
  
गुरुरेव सदा पूज्यो कालिकातुष्टिहेतवे ।  
अन्धे तमसि सम्मग्न गुरुरेव परां गतिः ॥ १३० ॥  
  
बन्धुपुत्रसहस्रेषु मातुः पितु शतेष्वपि ।  
एतेभ्यो गौरवत्वाच्च गुरुरित्यभिधीयते ॥ १३१ ॥  
  
ब्रह्महत्यादिपापानां निष्कृतिः समुदाहृतम् ।  
गुरुद्रोहिकृतानां तु निष्कृतिर्नास्ति पार्वति ॥ १३२ ॥  
  
गुरोश्च देवतायाश्च द्वैतभावं न कारयेत् ।  
स्वात्मविक्रियतो वापि गुरुरेव प्रपूजयेत् ॥ १३३ ॥  
  
गुरु तुष्टे जगत्तुष्टावित्याज्ञा परमेश्वरी ।  
न माता न पिता पुत्र त्राता बन्धु सुहृन्नृप ॥ १३४ ॥।  
  
गुरोर्गुरुतरं देवि न कुर्यात्त्रिभि सर्वथा ।  
यस्य प्रसादाज्जानीया त्रैलोक्यं सचराचरं ॥ १३५ ॥  
  
न तोषितो गुरुर्येन तस्य स्यान्निष्फलक्रिया ।  
यस्य वक्त्राद्विनिर्याता देवी शब्दमयी परा ॥ १३६ ॥  
  
न गुरुं वञ्चयेच्छिष्यैः प्राणैः कण्ठगतैरपि ।  
देवता मन्त्रसकलं लघिनं तेन भैरवः ॥ १३७ ॥  
  
गुरुदैवतमन्त्राणि मनाग्भेदं न कारयेत् ।  
भेदेन निरयं याति समूलं विनिहन्ति वै ॥ १३८ ॥  
  
प्। ४१) गुरुं सन्तोषयेद्यत्नैः स्वप्राणेनापि श्रद्धया ।  
द्वीपकस्यैव वेतालपरिगतिमवाप्नुयात् ॥ १३९ ॥  
  
गुरु सन्तोषितो येन रक्षितं भुवनत्रयम् ।  
नातः परतरं किञ्चिद्गुरुरत्यधिकं प्रिये ॥ १४० ॥  
  
अशरीरा वर्णरूपा ब्रह्माण्डव्यापिनी शिवे ।  
पिण्डदानादिसंस्कारं यथा पित्रोस्तथा गुरोः ॥ १४१ ॥  
  
अकृत्वा नरं याति षष्ठिवर्षशताधिकम् ।  
शरीरदा पिता देवि ज्ञानदा गुरुरेव च ॥ १४२ ॥  
  
गुरोर्गुरुतरं नास्ति संसारे दुःखसागरे ।  
यस्य वक्त्राद्विनिर्याता वर्णब्रह्ममयं वपुः ॥ १४३ ॥  
  
तरयन्नात्र सन्देहो नरकावर्णवतो ध्रुवम् ।  
अहोहं सम्प्रवक्ष्यामि सारं सर्वार्थकामदम् ॥ १४४ ॥  
  
एकाक्षरी नवाक्षरीञ्च षोडशाक्षरि वारुणि ।  
चतुःपञ्चाशवर्णं च शताक्षरी विशेषतः ॥ १४५ ॥  
  
द्विशताक्षरी मन्त्रञ्च दशोना त्रिशताक्षरी ।  
सहस्राक्षरि देवेशि प्राणभूतास्तु कालिका ॥ १४६ ॥  
  
मन्त्रोद्धारं  
  
अम्बरं परमं वह्नि आपञ्च धरणी तथा ।  
रावणी नाम सा विद्या मोक्षदा भुक्तिदा प्रिये ॥ १४७ ॥  
  
एकाक्षरी परा विद्या भोगमोक्षप्रदा स्मृता ।  
शिवशक्तीसमायोगो भवेदत्र च पार्वति ॥ १४८ ॥  
  
प्। ४२) महाकुण्डलिनीं देवी महारावणिपूजिता ।  
वह्निं शिवाक्षरो नां च वरुणम् ॥ १४९ ॥  
  
शिखी च मधुहा युक्ता काली प्राणमुदाहृतम् ।  
ख्फ्रेम्मात्मिका लिख्य महाचण्डमनालिखेत् ॥ १५० ॥  
  
योगेश्वरीपदं दत्वा विद्येयं सा नवाक्षरी ।  
षोडशाक्षरि या विद्या प्राणभूताश्च तां शृणु ॥ १५१ ॥  
  
यस्योपदेशमात्रेण ब्रह्मभूयाय कल्पते ।  
त्रिपदं तु समोद्धृत्य महारावं ततो लिखेत् ॥ १५२ ॥  
  
निशामाधवसंयुक्तं ज्ञेयं त्रिदशवन्दिते ।  
सत्यारूढे सास्वतश्च तुष्टिना कवलीकृतम् ॥ १५३ ॥  
  
सत्यमत्या समारूढा सूक्ष्मेशकवलीकृता ।  
ततश्चक्री जाठरं च नारायणसमन्वितम् ॥ १५४ ॥  
  
माधवेन समायुक्तो वलानुज पुनर्लिखेत् ।  
माया चण्डी कूर्चरक्षा महाराव पुनर्लिखेत् ॥ १५५ ॥  
  
नतिं नियोजयेद्देवि शिरमन्त्रं समुच्चरेत् ।  
वर्णषोडशमाख्यातं मन्त्रंराजमुदाहृतम् ॥ १५६ ॥  
  
पञ्चपिण्डाग्रतो दत्वा महाशब्दशशी भवेत् ।  
अनादि महामन्त्रं वर्णराजमुदाहृतम् ॥ १५७ ॥  
  
शताक्षरं मन्त्रराजं तथा पञ्चशताक्षरम् ।  
पञ्चाक्षरमादिमन्त्रं तथाष्टाक्षरमन्त्रकम् ॥ १५८ ॥  
  
प्। ४३) दशोना त्रिशता विद्या महामन्त्र उदाहृतम् ।  
द्विशतं तु महादेवी नवत्यधिकसुप्रभे ॥ १५९ ॥  
  
शिवेष्टहेतो हि पुरा सहस्राक्षरमालिका ।  
एकेभ्यरतरं देवि कुलाचारक्रमे विधिः ॥ १६० ॥  
  
परम्ब्रह्मस्वरूपं तु नादबिन्दुकलात्मिका ।  
सकलार्णवमध्यस्था सकलार्णवरूपिणी ॥ १६१ ॥  
  
श्रीगुरोः कृपया देवी सम्प्रदायक्रमागतम् ।  
लभ्यते यदि भाग्येन कोन्य धन्यतरो भुवि ॥ १६२ ॥  
  
मनुष्यवपुराछन्ना सशिरो नात्र संशयः ।  
वर्णितुं नैव शक्नोमि कालिकाया कुलक्रमम् ॥ १६३ ॥  
  
वर्णषोडशकं विद्या राज्यदा प्राणदा स्मृता ।  
महासौख्यप्रदा शान्ता सा काली प्राणदायिनी ॥ १६४ ॥  
  
वैखरी यान्यभादत्वादशक्ता गुणवर्णने ।  
ब्रह्मविद्यास्वरूपा सा भुक्तिमुक्तिफलप्रदा ॥ १६५ ॥  
  
एकोच्चारेण देवेशि वाजपेयस्य कोटयः ।  
अश्वमेधसहस्राणि प्रादन्यभुवनस्तथा ॥ १६६ ॥  
  
प्रयागे स्नानजं पुण्यं मकरस्थे दिवाकरे ।  
तस्य शतगुणं प्रोक्तं कालिका विधिनाचरेत् ॥ १६७ ॥  
  
प्। ४४) चतुराश्रम्य यत्पुण्यं क्रमेण परिसेवितम् ।  
यत् पुण्यं वर्णधर्मस्य तत् पुण्यं कालिकार्चनात् ॥ १६८ ॥  
  
काश्यादितीर्थयात्रां च सार्द्धकोटित्रयान्वितम् ।  
तुलनायाति देवेशि सत्यं सत्यं न संशयः ॥ १६९ ॥  
  
लक्षजापेन देवेशि किं पुनः सिद्धिभाग्भवेत् ।  
यस्या सामर्थतो देव्या भुवनानि चतुर्दशम् ॥ १७० ॥  
  
अभवत्परमेशानि तेषां कारणरूपिणी ।  
पुरश्चर्या कृता येन तेषां विद्या फलाङ्गमम् ॥ १७१ ॥  
  
अकृत्वा तु पुरश्चर्या न मन्त्रो फलदो भवेत् ।  
ब्रह्माण्डकोटिजननी महामोक्षप्रदायिनी ॥ १७२ ॥  
  
निःसरन्ति महामन्त्रो विस्फुलिङ्गा यथा प्रिया ।  
अग्रे सकाशाद्बहवो भेदा विद्या प्रकाशिता ॥ १७३ ॥  
  
प्रणवा सर्वमुत्पन्ना परब्रह्ममयी तु सा ।  
मायाहर्तारक्षिता च नान्या तु भवनेश्वरि ॥ १७४ ॥  
  
नानाम्नायस्वरूपेण नानारूपेण मायया ।  
मोहयन्ती जगत्सर्वं पुत्रपौत्रप्रवर्द्धिनीम् ॥ १७५ ॥  
  
स्त्रीपुम्भावेन सततं ग्रन्थितं कामसूत्रके ।  
सर्वन्त्र व्यापिनी चापि ब्रह्मस्थाननिवासिनी ॥ १७६ ॥  
  
प्। ४५) सौभाग्यवन्धग्रहणा विश्वयोनीरितीरितः ।  
चतुर्वाङ्मयनिष्ठेयं त्रैलोक्यवशकारिणी ॥ १७७ ॥  
  
साक्षात्संविन्मयी देवीरूपिणी भोग्यदायिनी ।  
महासम्पत्प्रदा नित्या साक्षादक्षररूपिणी ॥ १७८ ॥  
  
षोडशाक्षररूपेण विश्वं व्याप्य व्यवस्थिता ।  
नवाक्षरी महाविद्या पञ्च चाष्टाक्षरी तथा ॥ १७९ ॥  
  
एकाक्षरी दशार्णा च शतार्णा च सहस्रकम् ।  
एतेषु मन्त्रवर्गेषु विश्वं व्याप्य व्यवस्थिता ॥ १८० ॥  
  
चतुर्वेदेषु यत्सारं तदङ्गेषु च यत्स्मृतम् ।  
पुराणे स्मृतिसारेषु यस्तु सारतमं महत् ॥ १८१ ॥  
  
तत्सर्वेभ्योऽधिकं सारं सारात्सारतरं परम् ।  
नवनीतं यथा दध्रासारोद्धृतघृतं भवेत् ॥ १८२ ॥  
  
तदेवममृतं नाम देवानां प्राणधारणम् ।  
तथा समस्तशास्त्रेषु वेदे तन्त्रेषु चाज्ञया ॥ १८३ ॥  
  
उद्धृत्य सर्वसारेभ्यो ब्रह्मणे प्रतिपादिता ।  
ब्रह्मणोपि वसिष्ठाय वसिष्ठो राघवाय च ॥ १८४ ॥  
  
दत्तं सर्वात्मने तेन ततो मर्त्यावतारिता ।  
अद्वैतादिविधा कृत्वा मुनिना ज्ञानदृष्टिना ॥ १८५ ॥  
  
दर्शेनात्रि शताक्षर्या मन्त्रवीर्या प्रकाशिता ।  
सौम्यसिद्धिकृतानेन देवी प्रत्यङ्गिराभिधा ॥ १८६ ॥  
  
प्। ४६) नारदानुमतेनैव सञ्ज्ञा देव्या द्विधा कृता ।  
निधाननिव चौरेभ्यो रक्षणीयो प्रयत्नतः ॥ १८७ ॥  
  
न देया यस्य कस्यापि देया प्राणप्रदायिने ।  
निर्मलाय प्रशान्ताय प्राणेभ्योपि  प्रियाय च ॥ १८८ ॥  
  
ज्ञाननिष्ठाय दातव्यं सारमेतन्महेश्वरि ॥ १८९ ॥  
  
॥ इति श्रीमहाश्रोतशिरश्छेदे करवीरयोगे परातन्त्रे क्रमे   
द्वादशसाहस्रिकायां कालिक्रमनिर्णयसूत्रं सप्तम पटलः ॥ ७ ॥  
  
  
  
अष्टमः पटलः  
  
श्री देव्युवाच  
  
नमो देवाधिदेवाय सर्वज्ञाय महात्मने ।  
सृष्टिस्थित्यन्तकर्त्रे च सर्वव्यापि नमोस्तु ते ॥ १ ॥  
  
जय देव जगन्नाथ किञ्चिन्प्रष्टुं मम प्रभो ।  
मनो मे तरलं जातो भया वक्तुं न चात्महे ॥ २ ॥  
  
प्रसीद परमेशान संशयं छेत्तुमर्हसि ॥ ३ ॥  
  
श्रीसदाशिव उवाच  
  
मा शङ्कां कुरु देवेशि त्वदन्यो नास्ति मत्प्रिया ।  
निःशङ्कं स्वेच्छया देवि पृच्छेयं हृदि वाञ्छितम् ॥ ४ ॥  
  
यं यं त्वं संशयो देवि तं तं पृच्छ यथेच्छया ॥ ५ ॥  
  
श्रीदेव्युवाच  
  
नमस्तुभ्यं नमस्तुभ्यं नमस्तुभ्यं महेश्वर ।  
चिद्रूपिणी परादेवी कालिकात्वं गता यदा ॥ ६ ॥  
  
कस्माद्द्वैधगता देव नारदानुमतेन च ।  
सर्वागमविदः शूरः साधकानां वरो मुनिः ॥ ७ ॥  
  
किं भेदं वै चकाराथ शिवष्टनारदो पुरा ॥ ८ ॥  
  
प्। ४८) श्रीसदाशिव उवाच  
  
धन्यासि कृतकृत्यासि श्रोतुं जानासि तत्वतः ।  
एतत्सूक्ष्मानि भेदेन पुनः श्रोतुं मतिस्तव ॥ ९ ॥  
  
जाता परमिका बुद्धि नमस्ते परमेश्वरि ।  
सप्तादशाक्षरी विद्या विद्यायाः परमा कला ॥ १० ॥  
  
खण्डस्य खण्डिनी खण्डखण्डखण्डाण्डखण्डिनी ।  
खण्डचक्रगता काली विद्या सप्तदशाक्षरी ॥ ११ ॥  
  
फणीरूपस्य कारस्य अकुला बिन्दुभक्षिणी ।  
तृधारानुहता लक्ष्मी विद्या सप्तदशी स्मृता ॥ १२ ॥  
  
अकुलाकुलमध्यस्था कलास्था अकला कला ।  
अकला परमानन्दा सिद्धि सप्तदशाक्षरी ॥ १३ ॥  
  
रावस्थं रावमध्यस्थं रावरावनियोजिता ।  
रावलीरावला ज्ञेया महासप्तादशाक्षरी ॥ १४ ॥  
  
कान्तगादिच्छान्तजातं महाहल्लोल हूङ्कृतम् ।  
रावरालकलाक्रान्तं एताः सप्तदशी कला ॥ १५ ॥  
  
अक्षराक्षरयोगेन कालि शब्देन यस्थिता ।  
योगेश्वरीपदं नास्ति विद्या सप्तदशाक्षरी ॥ १६ ॥  
  
हहहाहहललीनी विलीनी हहने हसा ।  
हाना दानापदैर्लीना विद्या सप्तदशाक्षरी ॥ १७ ॥  
  
एवं सप्तदशं वर्णं वर्णीयं परमेश्वरी ।  
क्रमसर्वातुरं तीव्रं निर्गुणं परमेश्वरीम् ॥ १८ ॥  
  
प्। ४९) शतद्वयं तु वर्णेन नवत्यधिककीर्तितम् ।  
त्रिगुणै रहिता विद्या त्रिखण्डा परिकीर्तिताः ॥ १९ ॥  
  
नवषोडशवर्णानां भेदो नात्र च विद्यते ।  
अनया विद्यया देवी जन्ममृत्यु विहाय च ॥ २० ॥  
  
नारदाद्या मुनिश्रेष्ठा योगिनः कपिलादयः ।  
त्रिलोकविजयी भूत्वा स्वेच्छया विचरन्ति वै ॥ २१ ॥  
  
अव्याहतगतिः प्राप्तत्रिकालज्ञो भवस्वता ।  
शोणिताख्ये पुरे देवि हरिणं करविग्रहम् ॥ २२ ॥  
  
नारदेन मुनीन्द्रेण कृष्णाय सम्प्रदत्तवान् ।  
हरिणालम्भनास्तेषु प्रयोज्य हरमोहितः ॥ २३ ॥  
  
वासुदेवोपि पार्थाय रक्षार्थं प्रददौ पुरा ।  
भृगोपभुक्तपुष्पेन्दु शिवयोग्यं यथा भवेत् ॥ २४ ॥  
  
तद्वन्निरक्षरं वस्तु अक्षरैरपि संयुता ।  
नोद्धारं लेखयेद्देवी साक्षाद्वर्णेश्वरी परा ॥ २५ ॥  
  
शापो भवति वै नूनं मन्त्रहानि प्रजायते ।  
विमुखा भवते काली पापानामाश्रयो भवेत् ॥ २६ ॥  
  
कर्णे कर्णे तु देवेशि हृदिस्थ कुरु सर्वदा ।  
गुरुवक्त्रादिनिष्क्रान्ता श्रोतमार्गे हृदि स्थिता ॥ २७ ॥  
  
उदके लिखितं यद्वन्मन्त्रोद्धारं तथा भवेत् ।  
भोगमोक्षप्रदां विद्यां पुस्तके नैव लेखयेत् ॥ २८ ॥  
  
प्। ५०) सम्वत्सरकृतावासे ज्ञात्वा कर्म शुभाशुभम् ।  
ततो मन्त्रोपदेष्टव्या यद्यात्मशुभमिच्छति ॥ २९ ॥  
  
अपरीक्षितशिष्याय यस्तु मन्त्रं प्रयच्छति ।  
निरये निरतं वासो भविष्यति सुदारुणे ॥ ३० ॥  
  
तस्मात्सर्वप्रयत्नेन न प्रकाश्यं कदाचन ।  
आस्तिकबुद्धि यस्यास्ति तस्मै देवी प्रसीदति ॥ ३१ ॥  
  
शङ्का या जायते तानि शङ्काया दुःखभाजनम् ।  
शङ्काया सिद्धिहानिः स्यान्निर्विकल्पं समाश्रयेत् ॥ ३२ ॥  
  
कर्तव्यं चाप्यकर्तव्यं नैव तत्र विचारयेत् ।  
मयापि वुष्णुना सार्द्धं ब्रह्मणा मुनिभिः सह ॥ ३३ ॥  
  
एकपात्रं गृहीत्वा तु निर्विकल्पं यथाश्रिता ।  
देवगन्धर्वदैत्यादीन्रक्षपन्नगमानवाः ॥ ३४ ॥  
  
सप्तधातुभिः सङ्क्लिन्नैर्मलमूत्राश्रवावहैः ।  
तेषां किं तद्विचारेण निर्विकल्पं समाचरेत् ॥ ३५ ॥  
  
सूर्योदये किं तमसि तिष्ठन्ती भुवनादयः ।  
तथा देव्याः प्रभावेण किमाचार विचारयेत् ॥ ३६ ॥  
  
किं बहूक्तेन देवेशि गोपनीयं प्रयत्नतः ।  
सर्वसिद्धिं महेशानि गोपनीयं प्रयत्नतः ॥ ३७ ॥  
  
प्रकटे मृत्युमाप्नोति सिद्धिहानिश्च जायते ।  
यस्मिन्मन्त्रे यदाचार तत्र धर्मस्तु तादृशः ॥ ३८ ॥  
  
प्। ५१) कृतार्थस्तु न जायेत् स्वर्गं वा मोक्षमेव वा ।  
नाधर्मो नैव पापादि जायते तत्मेव च ॥ ३९ ॥  
  
किं च धर्म्ॐ महान्वापि पुण्यराशि प्रवर्द्धते ।  
शक्तौ सर्वसमुत्पन्नं यत्किञ्चिज्जगतीगतम् ॥ ४० ॥  
  
तस्माच्छुद्धमशुद्धं वा शक्तिब्रह्मस्वरूपकम् ।  
सर्ववेदविदो विप्र सदाचारेण सुव्रत ॥ ४१ ॥  
  
चाण्डालत्वे परे पापे ह्यात्मा सर्वत्र वेत्तते ।  
आत्मा ब्रह्म विजानीहि भ्रान्तिज्ञानं परित्यजेत् ॥ ४२ ॥  
  
ज्ञानमेव परं तत्वं तस्माज्ज्ञानं समाश्रय ।  
ज्ञानमार्गेण सकलं विकल्पं परिवर्जयेत् ॥ ४३ ॥  
  
सविकल्पो महादोष पापभाक् जायते ध्रुवम् ।  
शिवशक्तीमयं देहं रजः शुक्रं प्रजायते ॥ ४४ ॥  
  
परं ब्रह्मणि संलीनो परा वाच्या परेश्वरि ।  
नीराज्यमधुमैरेयै द्रव्यभेदा भवन्ति हि ॥ ४५ ॥  
  
सर्वज्ञत्व वरारोहे यज्ञदोषो न विद्यते ।  
अश्वमेधमहायज्ञे वाजिहत्या कथं भवेत् ॥ ४६ ॥  
  
जलं क्षीरं घृतं चैव मधुमैरेयमैक्षवम् ।  
पौष्यं तरुभवं धान्यं सम्भवं तक्रनिर्मितम् ॥ ४७ ॥  
  
सह---रभवं चैव विविधबहुभेदतः ।  
अज्ञानैः संस्कृतं सद्यो महापातककृद्भवेत् ॥ ४८ ॥  
  
प्। ५२) ब्रह्महत्या सुरापान स्वर्णस्तेयादिपातकात् ।  
पूजनादेव निर्वर्त्य निर्विकल्प समन्त्रवित् ॥ ४९ ॥  
  
जलं जलचरं सर्वं घटपूर्णं समानय ।  
स्थापिते दिनसप्ताहे जलं जीवसमन्वितम् ॥ ५० ॥  
  
अनामिषं नास्ति किञ्चित्सर्वक्षीरादिकं प्रिये ।  
समवृक्षसमा वह्निस्तथा सुन्दरि तिष्ठति ॥ ५१ ॥  
  
सर्वभूतेषु विज्ञानं ज्ञातव्यं देशिकोत्तमैः ।  
काष्ठादिमथनाद्देवी प्रकटा ब्रह्मरुच्यते ॥ ५२ ॥  
  
तत्काष्ठं दह्यते तेन तेन ब्रह्ममयं जगत् ।  
धर्माधर्मपरित्यागात्सकलोपि परत्र च ॥ ५३ ॥  
  
विगतस्त्रीरजं वापि ये चास्ति सकलं प्रिये ।  
विचारयेत्स्वमूत्रादि भ्रान्तिरेव हि कारणम् ॥ ५४ ॥  
  
अन्नं ब्रह्म विजानीयात्तेन यस्य समुद्भवम् ।  
नानाजीवाश्रयं तत्तु पुरीषं केन दुष्यते ॥ ५५ ॥  
  
गोमूत्रं प्राशनं देवि गोमयस्यापि भक्षणम् ।  
प्रायश्चित्तेषु कथितं ब्रह्महत्यादिमोचने ॥ ५६ ॥  
  
मलमूत्रेषु ये भ्रान्ति दोष एव न संशयः ।  
स्त्रीरजः परमेशानि देहस्तेनैव जायते ॥ ५७ ॥  
  
कल्पितं दूषितं तेन प्राप्यते परमं पदम् ।  
पुरुषस्य तु बीजं तु विन्दुरित्यभिधीयते ॥ ५८ ॥  
  
प्। ५३) बिन्दुस्तु परमेशानि कायोयं शिवरूपधृक् ।  
शिवतत्वेन शास्थादिदूषणं नास्ति वै तदा ॥ ५९ ॥  
  
सूतः पवित्रं देहस्य कारणं केन रायुद्यते ।  
ज्ञानमार्गेण सकलं निर्विकल्पस्य सुन्दरि ॥ ६० ॥  
  
विकल्पस्य महेशानि पापभाक् जायते नरः ।  
मातृगर्भस्य वीर्यन्तु शिशुरेव न संशयः ॥ ६१ ॥  
  
निर्विकारतया यस्परस्य नाकुत्सितो भवेत् ।  
तत्तु दूषणसंयुक्तमन्यत्सर्वशुभं भवेत् ॥ ६२ ॥  
  
ब्रह्मानन्दमयं ज्ञानं परं ब्रह्ममयो भवेत् ।  
तं ज्ञात्वा परमेशानि कथयामि वरानने ॥ ६३ ॥  
  
न ब्रह्मणस्तु न ब्रह्मं न क्षत्रं क्षत्रियस्तथा ।  
वैश्यो न वैश्य शूद्रो न शूद्रस्तु परमेश्वरि ॥ ६४ ॥  
  
विचारे परमेशानि पुष्केसौ नैव पुष्कलः ।  
सर्वेषां तु विजानीहि परमात्मा विनिश्चयात् ॥ ६५ ॥  
  
आकाशात्पतितं तोयं निम्नमार्गेन गच्छति ।  
ग्राममध्यगतं सर्वं विष्टामूत्रादिषूदितम् ॥ ६६ ॥  
  
मृतगोस्वाहिमार्जारखराभिरुधिरान्वितम् ।  
समस्तमपि देवेशि गङ्गायां मिलितं यदा ॥ ६७ ॥  
  
गङ्गामृतं तदेवास्ति कालुष्यं नैव तिष्ठति ।  
मलमूत्रेषु ये दोषा भ्रम एव हि कारणम् ॥ ६८ ॥  
  
पवित्रं स्त्रीरजः प्रोक्तं यतो देहे विनिःसृतम् ।  
रुधिरादिप्रधानेन प्राप्यते परमं पदम् ॥ ६९ ॥  
  
प्। ५४) पुरुषस्य तु यद्बीजं बिन्दुरित्यभिधीयते ।  
सर्वस्य कारणं रेतो तं देह केन निन्द्यते ॥ ७० ॥  
  
भगलिङ्गस्य संस्पर्शाद् गर्भादिनिःसृतः पुमान् ।  
यदा तदा जन्मकाले को न स्याद् गुरुतल्पगः ॥ ७१ ॥  
  
पुण्यपापविनिर्मुक्तं ज्ञानमेतच्छृणु प्रिये ।  
ब्रह्माण्डकोटिजननी एकैवाहैस्वरूपिणी ॥ ७२ ॥  
  
भुक्त्वा नानाविधैर्वाहं क्रीडार्थं सकलं जगत् ।  
कुलालचक्रभेदेन घटाकाशं यथा घटे ॥ ७३ ॥  
  
दृश्यते परमेशानि आकाशं व्याप्य तिष्ठति ।  
घटे भवति भिन्नत्वेनाकाशे भिन्न भावयेत् ॥ ७४ ॥  
  
यथा देहगतो जीवो धेहनाशे वरानने ।  
व्याप्य तिष्ठति सर्वत्र तस्माद्ब्रह्मपदं महत् ॥ ७५ ॥  
  
अत एव महेशानि निर्विकल्प सदा भवेत् ।  
एवं संविन्मये ज्ञानं समता सर्वजन्तुषु ॥ ७६ ॥  
  
सर्ववर्णेषु चाभावेत्समता नात्र संशयः ।  
यथा सूर्यप्रकाशेन समत्वञ्च प्रवर्तते ॥ ७७ ॥  
  
दत्तमथापि चान्यस्य तमः संहरते क्षणात् ।  
शोषयेत्सर्वमूत्रादिचन्दनं नैव कर्दमम् ॥ ७८ ॥  
  
अत एव महेशानि सन्ति सर्वमयो भवेत् ।  
सिद्धिस्तु देवि विज्ञेय श्रीगुरोः कृपया प्रिये ॥ ७९ ॥  
  
॥ इति श्रीपरातन्त्रे परमार्थनिर्णयोऽष्टमः पटलः ॥ ८ ॥  
  
  
  
  
नवमः पटलः  
  
श्रीदेव्युवाच  
  
यथा संसाधये देव प्रयोगादीञ्जगत्पते ।  
साधकः संविभागेन तथा कथय शङ्कर ॥ १ ॥  
  
श्रीसदाशिव उवाच  
  
शृणु देवि प्रवक्ष्यामि यथा संसिद्धिसूचकम् ।  
येन संसाधयेद्वीरो वीराचारकुलसन्ततेः ॥ २ ॥  
  
अकृत्वा तु पुरश्चर्या प्रयोगं कर्तुमिच्छति ।  
महापातककोटीनां भाजनं स भविष्यति ॥ ३ ॥  
  
नातः परतरं देवि कुलमार्गस्य दूषकाः ।  
तस्मात्सर्वव्ययेनापि प्राणान्तेनापि सर्वदा ॥ ४ ॥  
  
कर्मणा मनसा वाचा पुरश्चरणमाचरेत् ।  
वर्णलक्षजपेन्मन्त्री हविष्यासी जितेन्द्रियः ॥ ५ ॥  
  
दिवा च ब्रह्मचर्येण रात्रौ कुर्याद्यथेच्छया ।  
पूजयेद्विधिना देवी मपञ्चकपुरस्कृतः ॥ ६ ॥  
  
साङ्गं सपरिवारं च तत्र न्यूनं न कारयेत् ।  
दशांशं हवनं कुर्यात् विल्वपत्रैर्घृतप्लुतैः ॥ ७ ॥  
  
छागमांसैस्त्रिमध्वक्तैर्देवीसन्तुष्टिहेतवे ।  
तर्पयेत्सुधया देवी दशांशैर्हवनस्य वै ॥ ८ ॥  
  
प्। ५६) तर्पणस्य दशांशेन मार्जनं समुदाहृतम् ।  
तद्दशांशेन वै कुर्यात्कुमारीभोजनं महत् ॥ ९ ॥  
  
कलौ चतुर्गुणं कुर्यात्पुरश्चर्यां तु साधकः ।  
दीक्षां प्राप्य न कुर्याद्वै पुरश्चर्याविलम्बनम् ॥ १० ॥  
  
आयुश्चञ्चलतां ज्ञात्वा स्वात्मश्रेयस्तु चिन्तयेत् ।  
दीक्षां प्राप्य पुरश्चर्यामकृत्वा म्रियते यदि ॥ ११ ॥  
  
ब्रह्मभूता भवेन्नूनं शतवर्षमनाश्रये ।  
तस्मात्सर्वात्मना देवि पुरश्चर्यां समाश्रयेत् ॥ १२ ॥  
  
चन्द्रसूर्योपरागे वा पुरश्चरणं कारयेत् ।  
स्पर्शान्मुक्तिं तु सञ्जप्ये पुरश्चरणमुच्यते ॥ १३ ॥  
  
दशांशं सर्वकर्माणि कारयेत्पूर्वयोदितम् ।  
ततः प्रयोगकर्माणि शृणु वक्षामि साम्प्रतम् ॥ १४ ॥  
  
वीरदीक्षा न शक्तो य सम्पूज्य विधिवत्पुरा ।  
श्मशाने शिवदक्षे वा गृहे वा वाहने स्थिता ॥ १५ ॥  
  
दीपादित्रिविधैर्नित्यमभावत्पर्वणी पुनः ।  
सत्यवाक्धैर्यसम्पन्नः कामक्रोधविवर्जितः ॥ १६ ॥  
  
शक्तीसहायसंयुक्तो वीरः सहायकोथवा ।  
सहायद्रव्यहीनाथ भिक्षाशी च निशाशमे ॥ १७ ॥  
  
सहस्रैक्यं जपेच्चादौ कायशुद्ध्यर्थहेतवे ।  
देवी तुष्टा हुनेच्चैव यथापूर्व मयोदितम् ॥ १८ ॥  
  
ततो लक्षजपेन्मन्त्री दिवा चाहारवर्जितम् ।  
भुक्तोर्द्धभावनाऽशक्ते सन्ध्यायां भुक्तमेककाम् ॥ १९ ॥  
  
प्। ५७) गायत्र्या तु जपेद्युग्मं न्यस्य चैव षडङ्गकम् ।  
ततो रात्रौ जपं कुर्याद्यथाशक्त्या क्रमेण तु ॥ २० ॥  
  
दशांशेन हुनेत्पश्चान्मन्त्रसंसिद्धिहेतवे ।  
होमान्ते कन्यकापूजाकृतसिद्धि भवेद्ध्रुवम् ॥ २१ ॥  
  
अथवा द्विगुणं जाप्य यावद्वै सप्तवासरम् ।  
क्रूरादौ चाष्टमे सेकाद्धोमान्ते ग्रहशान्तिकम् ॥ २२ ॥  
  
त्रिसन्ध्यं मध्यरात्रौ च एकद्वित्रिचतुर्दिनम् ।  
वातादिशेकतो शान्तिहोमाद्रोग प्रमुच्यते ॥ २३ ॥  
  
अष्टम्यां वा चतुर्दश्यां समारभ्य हरः शतं ।  
दशांशहोमतः शेकान्महाशान्ति भवेत् स्फुटम् ॥ २४ ॥  
  
जपेत्पञ्चशतं मन्त्री येच्छस्या त्रिशतं हुनेत् ।  
होमान्ते शेकतः पश्ये पुष्टिं चैव समाप्नुयात् ॥ २५ ॥  
  
त्रिशतं त्रिशतं हुत्वा जप्त्वा चैवाष्टमेहनि ।  
होमान्ते सेकतो जप्त्वा पुष्टिमाप्नोति मानवः ॥ २६ ॥  
  
जप्त्वा चैव तु साहस्रं हुनेत्पञ्चशतानि वै ।  
नागाश्वगाष्टलोकानां पुष्टिमाप्नोति सेकतः ॥ २७ ॥  
  
निर्गलाद्गलयत्राणि आत्मनो वा परस्यथ ।  
त्रिसन्ध्यां वर्तनाद्वश्या त्रिसप्ताहान्प्रजायते ॥ २८ ॥  
  
श्मशानशर्करा गृह्य मन्त्रैरष्टशतं जपेत् ।  
यत्र यत्र क्षिपेद्गौरी निगदास्फोटनं भवेत् ॥ २९ ॥  
  
भूताङ्कुशस्य दण्डेन त्रिधाभिमन्त्रितान्दधान् ।  
नावाशकटयन्त्राणि सम्भयेन्मोचयेश्लथात् ॥ ३० ॥  
  
प्। ५८) दूर्वातन्तुविषक्षोभं दुःकुलं दुष्टजन्तुषु ।  
वालुका सप्त जप्त्वा तु महामेघान्तु वारयेत् ॥ ३१ ॥  
  
राजिका सप्त जप्त्वा तु ग्रस्तभूतादिभिर्नरः ।  
ताडये हृदि मुद्रायां कृत्वा स त्यज्यते ध्रुवम् ॥ ३२ ॥  
  
कृत्वा चातुर्थकाद्याश्च सप्त जप्त्वा------- नतु ।  
अभ्यक्षणो निवर्तन्ते चित्रा गुग्गुलधूपतः ॥ ३३ ॥  
  
लूर्तागर्दभविस्फोटव्याधयो विविधास्तथा ।  
सप्त जप्तो दक्ष सेकात्पानाले यद्विनाशयेत् ॥ ३४ ॥  
  
एकविंशतिवारैस्तु जलं चैवाभिमन्त्रितम् ।  
स्थावरं जङ्गमं वापि विषपानाद्विनाशयेत् ॥ ३५ ॥  
  
पुष्पान्न सिद्धि सिद्धार्थं श्मशानस्य च भस्मकम् ।  
सप्त मन्त्रा हनेच्छत्रुं स शत्रुं मोहनाय च ॥ ३६ ॥  
  
महापात्रे धान्यपुञ्जे मद्यपूर्णघटेषु च ।  
अक्षच्चं तद्भवेत्तस्य नित्यं पूजारतस्य च ॥ ३७ ॥  
  
अर्थकोषे विल्वगतासौ लिख्य पतकं जपेत् ।  
धनदेन समं द्रव्यं न कदाचिद्विनश्यति ॥ ३८ ॥  
  
गजा शाले मुक्तदामे पूजयेन्पङ्कजान्पलैः ।  
न कदाचिद्विनश्यन्ति गजा वृद्धिं प्रजायते ॥ ३९ ॥  
  
कृत्वा च नवकोष्टामश्वस्थानकदम्बकैः ।  
स पूज्याश्वा न नश्यन्ती वृद्धिमायान्ति शोभना ॥ ४० ॥  
  
सितगुञ्जा च सर्त्पाखां धामव्याघ्रवराटिका ।  
सप्त जप्त्वा मुखे धार्या अस्त्रभयो न जायते ॥ ४१ ॥  
  
प्। ५९) वालानि सर्पखा मन्त्रा शतखेमातसङ्ख्यया ।  
कण्ठे वद्धा वृद्धि यान्ति आयुषा प्रज्ञया दृढ ॥ ४२ ॥  
  
पुष्यार्के श्रीफलं पक्वं सहस्रार्द्धेन मन्त्रितम् ।  
तज्जलैः सञ्चिता नारी अपुत्रो सूयते सुतः ॥ ४३ ॥  
  
अष्टोत्तरशतेनैव पुष्पमालाभिमन्त्रिता ।  
यस्य सन्दीयते कण्ठे ये कयुद्धे जयी भवेत् ॥ ४४ ॥  
  
अहोरात्रोषितो भूत्वा अनुदिग्यो जपेत्तु यः ।  
स्वार्थं वाथ परार्थं वा अपमृत्युर्विनश्यति ॥ ४५ ॥  
  
पुण्डरीकांशुनावत्स्याको गुह्यं दीप्तसम्मुखे ।  
वर्णजापात्सहस्रेण अञ्जनीयपश्यनिधिम् ॥ ४६ ॥  
  
चतुःपथमृदं गृह्य गृहार्द्धे पञ्चविंशति ।  
जप्त्वा सङ्क्षेपयेन्निद्रां बन्धो भवति दुर्भगा ॥ ४७ ॥  
  
तिलतण्डुलसिद्धार्थं प्रत्येकं दशमन्त्रितम् ।  
एकीकृत्य क्षिपेद्यस्तु पदं नाक्रमते रिपुः ॥ ४८ ॥  
  
फल्वाणिवंशिकं पञ्चविंशाधिकशताभिधम् ।  
भूतायां सङ्क्षिपेद्यत्र तत्र रोगी भवेज्जनः ॥ ४९ ॥  
  
लीरा चाक्षतसिद्धार्थसभस्मशतमन्त्रितम् ।  
यत्र यत्र क्षिपेन्मन्त्री तत्रारोग्यं प्रवर्तते ॥ ५० ॥  
  
कण्ठमात्रोदके स्थित्वा जपेत्पञ्चशतं यदि ।  
वरुणेन तथा होम महावृष्टि भवेद्ध्रुवम् ॥ ५१ ॥  
  
शतार्द्धन्तु जपेन्मन्त्री शतार्द्धं होमयेत्प्रिये ।  
वशी कुर्यान्न सन्देहो सप्ताहेन शचीपतिम् ॥ ५२ ॥  
  
प्। ६०) जप्त्वा पञ्चशतं मन्त्री शतार्द्धं होमयेत्पुनः ।  
पुनः पञ्चशतं जप्त्वा सिद्धार्थं चाक्षतं तथा ॥ ५३ ॥  
  
मस्तके कण्ठवाहौ वा धृता दीव्यस्य स्तम्भनम् ।  
अपामार्गशतं हुत्वा तत्क्षारं यस्य दीयते ॥ ५४ ॥  
  
दुर्भगो जायते सत्यं प्रीतिनाशमवाप्नुयात् ।  
सिद्धार्थगुग्गुल चैव एकीकृत्य शतत्रयम् ॥ ५५ ॥  
  
होमान्ते च महाप्रीतिं विप्रीति सप्रजायतम् ।  
हैमवीजशताष्टा च होमयेत्सप्तवासरम् ॥ ५६ ॥  
  
उन्मत्तो जायते शीघ्रं वभ्रुलं वा घृतान्वितम् ।  
सप्ताहा च निशारात्रौ जपेच्छ्रद्धासमन्वितः ॥ ५७ ॥  
  
दिवा च ब्रह्मचर्येण रात्रौ कुर्याद्यथेच्छया ।  
कर्पासास्तितुषातैलं युक्तं पञ्चशतं हुनेत् ॥ ५८ ॥  
  
एकविंशदिने देवि शक्रस्यापि श्रियं हरेत् ।  
गुरुशुक्रतृतीयायां पूजा कुम्भे शतं जपेत् ॥ ५९ ॥  
  
हुत्वा त्रिमधुरं सेकाद्भ्रष्टश्री लभते श्रियम् ।  
विष्टनप्राकृतिं कृत्वा अङ्गुष्ठा मस्तकावधि ॥ ६० ॥  
  
छित्वा पञ्चशतं हुत्वा स्वकुलं परिनेष्यति ।  
सिन्दूरमक्षता युक्तं शताष्टपरिमन्त्रितम् ॥ ६१ ॥  
  
कृत्वा कन्याकरे दत्वा आविष्टावेष्टकब्रुवेत् ।  
राजिकाधूमजं क्षारं दशधा चाभिमन्त्रितम् ॥ ६२ ॥  
  
प्। ६१) महारोगप्रशमनं स्नानमात्रेण निश्चितम् ।  
तैलं वाथ घृतं वाथ अष्टधा वाभिमन्त्रितम् ॥ ६३ ॥  
  
पानात्नाभिप्रदानाच्च प्रसूते सुखनिद्रया ।  
शिरस्थाने घटं पूज्य अष्टोत्तरशतं जपेत् ॥ ६४ ॥  
  
हिताहितेषु कार्येषु स्वपरै वादयन्भवेत् ।  
हताम्बर समादाय कृष्णमावर्त्यलक्षकम् ॥ ६५ ॥  
  
तथैवादृश्यकः सभ्यक्रीडते वसुधातले ।  
पञ्चविंशतिसाहस्रं करे कृत्वा यवा जपेत् ॥ ६६ ॥  
  
जपान्ते भक्षयेत्प्राज्ञो वागीश्वरसमो भवेत् ।  
लाक्षार्द्धहोमयेद्वीरः कदम्बकुसुमैर्यदा ॥ ६७ ॥  
  
कुण्डादुत्तिष्ठत शीघ्रं वेतालाः सिद्ध्यते तदा ।  
काकिनी वीरहोमेन तुष्टा भूतपिशाचकाः ॥ ६८ ॥  
  
लक्षार्द्धार्द्धेन होमेन नित्यं दद्यान्यलैककाम् ।  
कन्याहस्तान्तरं गृह्ण लक्षार्द्धन्तु श्मशानके ॥ ६९ ॥  
  
जप्त्वा भूतभविष्यञ्च वर्तमानभवन्पतिम् ।  
नृगोलोचनकौ गृह्य सलाक्षाशतमन्त्रितम् ॥ ७० ॥  
  
ललाटे तिलकं कृत्वा यो दध्येत्स वशो भवेत् ।  
कुङ्कुमागुरुकर्पूररोचनानिसुमिश्रितैः ॥ ७१ ॥  
  
शताभिर्मन्त्रितं कृत्वा तिलकं यः करिष्यति ।  
रणे राजकुले द्यूते विवादे स जयी भवेत् ॥ ७२ ॥  
  
प्। ६२) सिद्धार्थकवराश्वेता प्रत्यूषे कलशोदरे ।  
कृत्वा प्रातश्चतुर्दश्यां सम्पूज्य मधु संयुज्यते ॥ ७३ ॥  
  
मुखे प्रक्षिप्य जप्त्वा तु परवादे जयो भवेत् ।  
शीवश्रपुङ्खिकामूलं शताष्टपरिजपितम् ॥ ७४ ॥  
  
शिरोवेष्टिक ये वद्धा परवादैर्निवारणम् ।  
आचाराचारभेदेन तत्र देवि न विद्यते ॥ ७५ ॥  
  
निराचारापि साचारा तस्य देव्याः प्रभावतः ।  
विशेष किं बहूक्तेन सारमेतद्वदाम्यहम् ॥ ७६ ॥  
  
नृचर्ममासनं कृत्वा नरपात्रे प्रपूजयेत् ।  
यथा गुरुमुखोद्दिष्टनिर्विकल्पेन साधयेत् ॥ ७७ ॥  
  
लाक्षारसनिभेनैव हेतुना परिपूरितम् ।  
फलं दत्वा तत्र मध्ये पात्रे हेतुप्रपूरिते ॥ ७८ ॥  
  
अष्टम्यां वा चतुर्दश्यां वा विशेषतः ।  
शिवरात्र्यां तथा पूजा निशायां परिपूजयेत् ॥ ७९ ॥  
  
यथा श्रीचक्रपूजां वै तथा सर्वं समाचरेत् ।  
बिन्दुचक्रे त्रिकोणे तु महापात्रं तु थापयेत् ॥ ८० ॥  
  
पञ्चकाल्यां तु पञ्चारे चरुकं पञ्च वै क्रमात् ।  
नातः परतरं भद्रे कालिकाक्रमपूजने ॥ ८१ ॥  
  
भोगी स्वर्गसुखं मोक्षं आज्ञासिद्धिं भवेद्ध्रुवम् ।  
सत्यं सत्यं महादेवि सममेतद्ब्रवीम्यहम् ॥ ८२ ॥  
  
प्। ६३) अन्यथा कुरुते यस्तु हेतुवादकुतर्कतः ।  
परिश्रमं केवलं तु न संसिद्धिमवाप्नुयात् ॥ ८३ ॥  
  
इत्येतत्ते समाख्यातं कालिकायाः कुलक्रमम् ।  
विधानं परमं दिव्यं शास्त्रैः कालिक्रमागतैः ॥ ८४ ॥  
  
गोपनीयं प्रयत्नेन न दद्याद्यस्य कस्यचित् ।  
गुरुभक्तिरतो यो हि महाशास्त्रमयी तु सा ॥ ८५ ॥  
  
रम्यं पुष्पफलं दृष्ट्वा वस्त्रालङ्कारमेव वा ।  
स्वात्मप्रियानि भव्यानि यत्किञ्चिद्भुवि दुर्लभम् ॥ ८६ ॥  
  
गुरवे प्रथमं दत्वा नतः स्वात्मनि धारयेत् ।  
गुर्वागमक्रमारीणा पूजकाय प्रदापयेत् ॥ ८७ ॥  
  
गुरु सन्तुष्टमाने तु सन्तुष्टा कालिकाक्रमम् ।  
येनेदं लिख्यते शास्त्रं यस्य हस्तेषु तिष्ठते ॥ ८८ ॥  
  
यत्र स्थितं प्रपूज्यन्ते विधिवत्परमेश्वरीम् ।  
स निर्विघ्नं तु सण्मासं यावज्जीवति चैव हि ॥ ८९ ॥  
  
पुस्तकं पूजितं येन इदं कालिकुलक्रमम् ।  
समग्रं पूजितं तेन कालिका कालनाशिनी ॥ ९० ॥  
  
आब्रह्मस्तम्बसकलं कालेन कलयेत्सदा ।  
तं कालं कालिकादेवी कलयेत्सा युगे युगे ॥ ९१ ॥  
  
न कालीसदृशो यज्ञो न कालीसदृशी तपः ।  
न कालीसदृशी धर्मो न कालीसदृशी भुवि ॥ ९२ ॥  
  
प्। ६४) जीवमुक्त स विज्ञेयो महापाशुपतः स वै ।  
महायोगी विजानीहि कालिकापथसंश्रिता ॥ ९३ ॥  
  
अहं मृत्युञ्जयो देवो मङ्गलाचर तो भवेत् ।  
कलौ विशेषतः काली पूजितव्या प्रयत्नतः ॥ ९४ ॥  
  
देवतासंयुतं विघ्नं वर्जितस्थानकं प्रिये ।  
यो ज्ञाता भैरवो देव श्रोतो रुद्रसमः भवेत् ॥ ९५ ॥  
  
स एकधा च बहुधा साधकानां हिताय च ।  
नानातन्त्रप्रवाहास्तु नानाम्नायत्वमागताः ॥ ९६ ॥  
  
तत्र भेदे नामभेदा एका शक्ती सहस्रधा ।  
मङ्गला च महामाया चण्ड कापालिनी शिवा ॥ ९७ ॥  
  
चामुण्डा चर्चिका चण्डा सृष्टिस्थित्यन्तकालिनी ।  
अनाख्या च महाभाषा गुह्यकाली जया परा ॥ ९८ ॥  
  
सिद्धिलक्ष्मी विश्वलक्ष्मी महाप्रत्यङ्गिरा स्मृता ।  
सुन्दरी त्रिपुरा चारु उग्रचण्डा प्रकाशिनी ॥ ९९ ॥  
  
विभिन्ना बहुधा जाता नानाभेदमाश्रिता ।  
एका सा बहुरूपा च जानीयाद्दिव्यचक्षुषा ॥ १०० ॥  
  
स एव साधकः श्रेष्ठः सिद्धिज्ञानस्य भाजनम् ।  
स एव साधकाः श्रेष्ठः सिद्धि ज्ञानस्य भाजनम् ।  
अनुष्ठानरतः सर्वं सिद्धिभागी भवेद्ध्रुवम् ॥ १०१ ॥  
  
॥ इति श्री श्रोतशिरश्छेदे महाकरवीरयोगे परातन्त्रे नवमो पटलः ॥ ९   
॥  
  
समाप्त  
  
मुक्तबोद्ह इन्दोलोगिचल् रेसेअर्च्ह् इन्स्तितुते©२०११ मुक्तबोध इन्दोलोगिचल् रेसेअर्छ् इन्स्तितुते  अल्ल् रिघ्त्स् रेसेर्वेद्।ए-तेxत्स् मय् बे विएwएद् ओन्ल्य् ओन्लिने ओर् दोwन्लोअदेद् ड़ोर् प्रिवते स्तुद्य्।ए-तेxत्स् मय् नोत्, उन्देर् अन्य् चिर्चुम्स्तन्चेस्, बे चोपिएद्, रेपुब्लिस्हेद्,रेप्रोदुचेद्, दिस्त्रिबुतेद् ओर् सोल्द्, एइथेर् इन् ओरिगिनल् ओर् अल्तेरेद् ड़ोर्म्, wइथोउत्थे एxप्रेस्स् पेर्मिस्सिओन् ओड़् मुक्तबोध इन्दोलोगिचल् रेसेअर्छ् इन्स्तितुते इन् wरितिन्ग्।दत-एन्तेरेद् ब्य् थे स्तड़्ड़् ओड़् मुक्तबोध उन्देर् थे दिरेच्तिओन् ओड़् मर्क् स्। ग्। द्य्च्ज़्कोwस्कि।          