---
Catalog number: M00208
Description: karaṇāgama kriyāpāda
Main title: karaṇāgama kriyāpāda
Publication city:
- vārāṇasī
Publication country: India
Publication year:
- '1994'
Publisher:
- śaivabhāratīśodhapratiṣṭhāna
Subjects:
- śaiva
Uniform title: karaṇāgama
title: करणागम
title_iast: karaṇāgama

---
  
  
  
प्रथमः पटलः  
  
देव्युवाच  
  
देवदेव जगन्नाथ सर्वज्ञ करुणानिधे ।  
प्रसन्नात् तत्रभवतो धर्मा नानाविधाः श्रुताः ।  
विहिताः पूर्वशैवानां सम्मताः श्रुतिसन्ततेः ॥ १ ॥  
  
भवता हि पुरा प्रोक्तं करुणायन्त्रितात्मना ।  
वीरशैवीयधर्मास्तु सर्वधर्मोत्तमा इति ।  
तानद्य श्रोतुकामाऽस्मि प्रसन्नो ब्रूह्यशेषतः ॥ २ ॥  
  
महादेव उवाच  
  
साधु पृष्टं त्वया देवि लोकानुग्रहचित्तया ।  
हन्त ते कथयिष्यामि धर्मान् शाम्भवसम्मतान् ।  
सद्योमुक्तिप्रदानद्य मदीयज्ञानसाधनान् ॥ ३ ॥  
  
शाम्भवव्रतपरिग्रहणम्  
  
यदेतच्छाम्भवं नाम व्रतं श्रुत्यन्तसम्मतम् ।  
पुनर्भवप्रहाणाय मुमुक्षुस्तत्समाचरेत् ॥ ४ ॥  
  
प्। २) ब्रह्मचारी गृहस्थो वा वानप्रस्थो यतिस्तु वा ।  
योषिद्वा परिगृह्णीयात् सद्योमुक्तिं यदीच्छति ॥ ५ ॥  
  
विद्यते नास्य सदृशं वेदेष्वन्येषु वा क्वचित् ।  
काङ्क्षेत मुक्तिं यः सद्यः स एतद्व्रतमाचरेत् ॥ ६ ॥  
  
तितीर्षुर्जन्मवाराशिं गुरुपोतं समाश्रयेत् ।  
सम्यक् परीक्ष्य वै शिष्यं गृह्णीयाद् देशिकोत्तमः ॥ ७ ॥  
  
निवेदयिष्यन्मज्ज्ञानं दद्यादादौ शिरोव्रतम् ।  
अन्यथा गुरुशिष्यौ तौ पततो नरकाम्बुधौ ॥ ८ ॥  
  
अत्याश्रमं पाशुपतं शाम्भवं तच्छिरोव्रतम् ।  
इत्येवं नामभिः पुण्यैर्निगमान्तेषु गीयते ॥ ९ ॥  
  
दीक्षात्रयनिर्देशः  
  
तनुत्रयगतानादिमलत्रयमसौ गुरुः ।  
दीक्षात्रयेण सन्दह्य लिङ्गत्रयमुपादिशेत् ॥ १० ॥  
  
प्। ३) स्वाग्रे स्थितस्य शिष्यस्य देशिकः करुणानिधिः ।  
कुर्याद् दीक्षां महाशैवीमविद्यापाशकृन्तिनीम् ॥ ११ ॥  
  
दीयते लिङ्गसम्बन्धः क्षीयते च मलत्रयम् ।  
दीयते क्षीयते यस्मात् सा दीक्षेति निगद्यते ॥ १२ ॥  
  
सा दीक्षा परमा शैवी त्रिधा भवति निर्मला ।  
एका वेधात्मिका साक्षादन्या मन्त्रात्मिका मता ।  
क्रियात्मिका परा काचिदेवमेव त्रिधा भवेत् ॥ १३ ॥  
  
हस्तमस्तकसंयोगाद् दुष्टेर्वेधेति कीर्यते ।  
गुरुणोदीरिता कर्णे सा हि मन्त्रात्मिका भवेत् ।  
शिष्यपाणितले दत्ता या दीक्षा सा क्रिया भवेत् ॥ १४ ॥  
  
अत्रैकैकापि विख्याता दीक्षासप्तकशोभिता ।  
तत्प्रकारं प्रवक्ष्यामि शृणुष्वैकाग्रमानसा ॥ १५ ॥  
  
प्। ४) मण्डपनिर्माणविधिः  
  
दीक्षयिष्यन्निहाचार्यः शिष्यं पूर्वोक्तलक्षणम् ।  
युक्तकाले तदङ्गानि द्रव्याण्याहृत्य यत्नतः ।  
मण्डपं कारयेत् सम्यग्वक्ष्ये तल्लक्षणं यथा ॥ १६ ॥  
  
दशभिः सूर्यहस्तैर्वा मनुभिर्नृपहस्तकैः ।  
दीक्षार्थं मण्डपं कुर्यात् षोडशस्तम्भसंयुतम् ॥ १७ ॥  
  
एतेषां मण्डपानां च पञ्चहस्तोन्नतिं विदुः ।  
चतुरस्रं चतुर्द्वारं चतुस्तोरणभूषितम् ॥ १८ ॥  
  
न्यग्रोधस्तस्य पूर्वस्यां दक्षिणस्यामुदुम्बरः ।  
अश्वत्थ उत्तरस्यां च प्लक्षः पश्चिमतो भवेत् ॥ १९ ॥  
  
नवभागैकभागे तु मध्ये वेदीं प्रकल्पयेत् ।  
हस्तमात्रसमुत्सेधां दर्पणोदरसन्निभाम् ॥ २० ॥  
  
कुण्डानि कल्पयेत्तत्र नव पञ्चैकमेव वा ।  
पूर्वस्मिंश्चतुरश्रं स्याद्वह्नौ पिप्पलपत्रवत् ॥ २१ ॥  
  
अर्धचन्द्रं तु याम्ये स्यान्नैर्-ऋत्यां तु त्रिकोणकम् ।  
वृत्तं स्याद्वारणे भागे वायव्ये तु षडश्रकम् ॥ २२ ॥  
  
पद्मं स्यादुत्तरे भागे चैशान्यामष्टकोणकम् ।  
स्यादीशानेन्द्रयोर्मध्ये वृत्तं वा चतुरश्रकम् ॥ २३ ॥  
  
इन्द्रादिसोमकाष्ठान्तमैशान्यां च प्रकल्पयेत् ।  
चतुरश्रार्धचन्द्रे च वृत्तं पद्मं च वर्तुलम् ॥ २४ ॥  
  
एकाग्निवेदिका पूर्वे चोत्तरे पश्चिमेऽपि वा ।  
ईशान्यां चतुरश्रं वा वृत्तं वाऽपि प्रकल्पयेत् ॥ २५ ॥  
  
स्थण्डिलं वाऽथ कुर्वीत हस्तमात्रप्रमाणकम् ।  
सिकताभिर्मृदा वाऽपि गुणाङ्गुलमितोन्नतिम् ।  
मण्डपं रचयित्वैवं ध्वजाद्यैस्तं विभूषयेत् ॥ २६ ॥  
  
मुक्ताजालवितानैश्च फलपल्लवपङ्कजैः ।  
रम्भाभिर्दर्भमालाभिर्दर्पणैर्धूपवर्तिभिः ॥ २७ ॥  
  
तत्र गौरीलतालिङ्गमण्डलं विलिखेद् बुधः ।  
पञ्चवर्णयुतैश्चूर्णैरथवा शुभ्रवर्णकैः ॥ २८ ॥  
  
दीक्षाविधानम्  
  
स्नातः सभस्मरुद्राक्षः सकलीकृतविग्रहः ।  
गुरुर्माहेश्वरैः सार्धं प्राप्य मण्डपमस्य तु ॥ २९ ॥  
  
प्। ६) द्वाराण्यस्त्रेण सम्प्रोक्ष्य तानि चत्वारि चार्चयेत् ।  
ॐ हा& शान्तिकलाभिख्यद्वाराय नम इत्यपि ।  
ॐ हा& विद्याकलाभिख्यद्वाराय नम इत्यपि ॥ ३० ॥  
  
हा& निवृत्तिकलाभिख्यद्वाराय नम इत्यपि ।  
हा& प्रतिष्ठाकलाभिख्यद्वाराय नम इत्यपि ।  
पूर्वादीनि समभ्यर्च्य ततस्तच्छाखयोर्न्यसेत् ॥ ३१ ॥  
  
नन्दिनं च महाकालं भृङ्गिणं च विनायकम् ।  
वृषं स्कन्दं तथा देवं चण्डं द्वौ द्वौ चतुर्ष्वपि ॥ ३२ ॥  
  
तालत्रितयमस्त्रेण कृत्वा वामाङ्घ्रिपार्ष्णितः ।  
घात्रत्रयं तथा कृत्वा विघ्नानुत्सार्य यत्नतः ॥ ३३ ॥  
  
द्वाराण्यस्त्रेण तूद्घाट्य प्रतीचीद्वारतो बुधः ।  
अन्तः प्रविश्य यागोपकरणान्यवलोक्य च ॥ ३४ ॥  
  
अस्त्रप्राकारावृतश्च कवचेनावगुण्ठितः ।  
सुखासने तूपविशेत् कुशादिपरिकल्पिते ॥ ३५ ॥  
  
ततः स शिष्यस्ताम्बूलदक्षिणाभस्मसंयुतम् ।  
पात्रं गृहीत्वा प्रब्रूयादेवं सद्गुरुसन्निधौ ॥ ३६ ॥  
  
प्। ७) संसाराम्बुधिनिर्मग्नं जन्मग्राहभयाकुलम् ।  
मृत्युपाशवशं दीनं कृपयाऽनुगृहाण माम् ।  
इति विज्ञाप्य तत्पात्रं संस्थाप्याग्रेऽभिवादयेत् ॥ ३७ ॥  
  
गुरुस्तत्पात्रमानीय निक्षिप्य गणमध्यके ।  
परिगृह्य गणानुज्ञामुपविश्यासने पुनः ॥ ३८ ॥  
  
दीक्षयिष्यन्निहाचार्यो देशकालौ निगद्य च ।  
गणेशपूजनं कुर्यात् स्वस्तिपुण्याहवाचनम् ॥ ३९ ॥  
  
पुनर्गणान्नमस्कृत्य देशकालौ प्रकीर्त्य च ।  
देहत्रयगतानादिमलत्रयनिवृत्तये ॥ ४० ॥  
  
लिङ्गत्रयानुसन्धानयोग्यतावाप्तयेऽपि च ।  
षडध्वशुद्धिपूर्वेण शाम्भवेन व्रतेन ॥ ४१ ॥  
  
सप्तविधा दीक्षा  
  
दीक्षयिष्य इमं शिष्यं शक्तिपातविधानतः ।  
इति सङ्कल्प्य दद्याच्च सप्त दीक्षाः क्रियान्तराः ॥ ४२ ॥  
  
आज्ञोपमा च कशाभिषेकाख्या ततः परम् ।  
स्वस्तिकारोहणं भूतिपट्टमायत्तमेव च ।  
स्वायत्तमिति सप्तैताः क्रियादीक्षान्तरा मताः ॥ ४३ ॥  
  
प्। ८) परित्यज्य सदाचारं मा प्रवर्तस्व सर्वदा ।  
इत्याज्ञादीक्षयाऽदिश्य ततस्त्वेवं वदेद् गुरुः ॥ ४४ ॥  
  
पुरातनकृताचारसदृशं कुर्विति स्फुटम् ।  
उपमादीक्षयाऽदिश्य शिष्यपापापनुत्तये ।  
प्राणानायम्य विधिवत् पञ्चगव्यानि साधयेत् ॥ ४५ ॥  
  
श्रीपञ्चकलशार्थं तु ऋत्विजि वृणुयाद् गुरुः ।  
चतुर्णां चतुराचार्या मध्यस्य च स्वयं भवेत् ॥ ४६ ॥  
  
आवाहयेच्च कलशे मध्ये त्वीशानमग्रतः ।  
सद्योजातं च पूर्वस्मिन् वामदेवं तु दक्षिणे ॥ ४७ ॥  
  
उत्तरे तत्पुरुषं च अघोरं चाथ पश्चिमे ।  
तत्तन्मन्त्रैः समावाह्य पूजयेत्तदनन्तरम् ॥ ४८ ॥  
  
प्। ९) जलाधिवासनम्  
  
मण्डपोत्तरदिग्भागे मण्डलं परिकल्प्य तु ।  
शिवलिङ्गं समुद्धृत्य पञ्चसूत्रोपलक्षितम् ॥ ४९ ॥  
  
ताम्रपात्रे विनिक्षिप्य देशकालौ प्रकीर्त्य च ।  
घर्षणादिक्रियाजातजातदोषोपशान्तये ॥ ५० ॥  
  
हिरण्यशृङ्गप्रमुखैरनुवाकैरनुक्रमात् ।  
शिवलिङ्गं स्नापयामीत्यभिषिञ्चेदनन्तरम् ॥ ५१ ॥  
  
पञ्चगव्येन सिद्धेन शुद्धैः पञ्चामृतैरपि ।  
अभिषिञ्चेदिष्टलिङ्गं पञ्चब्रह्ममनूत्तमैः ॥ ५२ ॥  
  
प्। १०) शुद्धोदकेन तल्लिङ्गं पुनः संस्नाप्य देशिकः ।  
पात्रान्तरे विनिक्षिप्य नैर्-ऋते पद्ममण्डले ।  
निक्षिप्य गन्धपुष्पाद्यैरर्चयेद् देशिकोत्तमः ॥ ५३ ॥  
  
ततः शाणादिसङ्घर्षजाततापोपशान्तये ।  
वारुणे मण्डले प्रस्थमितपानीयपूरिते ॥ ५४ ॥  
  
ताम्रपात्रे तु निक्षिप्य तल्लिङ्गं वस्त्रवेष्टितम् ।  
जलाधिवासनं कुर्यादब्लिङ्गैर्मनुभिस्ततः ॥ ५५ ॥  
  
जलादुत्तार्य तल्लिङ्गं स्नानपात्रे निधाय वै ।  
तत्पात्रं तु विनिक्षिप्य मण्डले वायुकोणगे ॥ ५६ ॥  
  
पञ्चगव्येन च तथा भस्मना गन्धवारिभिः ।  
तदुक्तमन्त्रैः संस्नाप्य लिङ्गमुद्वर्त्य वाससा ॥ ५७ ॥  
  
पात्रान्तरे विनिक्षिप्य तत्पात्रं सोममण्डले ।  
निधाय गन्धपुष्पाद्यैरर्चयेद् देशिकस्ततः ॥ ५८ ॥  
  
धान्याधिवासनम्  
  
सप्तधातुस्फूर्तये तु कुर्याद्धान्याविधिवासनम् ।  
तद्विधानं प्रवक्ष्यामि शृणु देवि समासतः ॥ ५९ ॥  
  
प्। ११) दक्षिणे मण्डले प्रस्थप्रमितैः शालिभिः क्रमात् ।  
तदर्धैस्तण्डुलैश्चैव तदर्धैश्च तिलैस्तथा ॥ ६० ॥  
  
उपर्युपरि विन्यस्य स्थण्डिलानि प्रयत्नतः ।  
दर्भैराच्छाद्य तल्लिङ्गं प्राक्छिरस्कमधोमुखम् ॥ ६१ ॥  
  
तत्र निक्षिप्य गन्धादीन् दर्भांस्तत्पुरुषेण तु ।  
लिङ्गे निक्षिप्य तस्याष्टदिक्षुकुम्भान् विनिक्षिपेत् ॥ ६२ ॥  
  
अष्टविद्येश्वरांस्तेषु चावाह्य परिपूज्य च ।  
वस्त्रैराच्छाद्य कुर्वीत शिवाग्निमुखमप्यथ ॥ ६३ ॥  
  
शयनाल्लिङ्गमुद्धृत्य वह्निदिग्गतमण्डले ।  
संस्थाप्य रुद्रसूक्तेन संस्नाप्य तदनन्तरम् ।  
मण्डले पूर्वदिक्संस्थे निक्षिप्य च समर्चयेत् ॥ ६४ ॥  
  
पुनस्तल्लिङ्गमादाय मण्डले त्वीशकोणगे ।  
पात्रान्तरे विनिक्षिप्य पञ्चरुद्रैस्तु स्नापयेत् ।  
धान्याधिवासकलितमण्डलीकलशोदकैः ॥ ६५ ॥  
  
प्। १२) अध्वन्यासादिविधिः  
  
ततः शिवकलावाहनार्थं कुर्याद् यथाविधि ।  
अध्वन्यासान् षडप्यत्र लिङ्गे सङ्कल्प्यपूर्वकम् ॥ ६६ ॥  
  
भुवनाभिख्यमध्वानं पट्टिकायामधो न्यसेत् ।  
तत्कञ्जे तु पदाध्वानं वर्णाध्वानं च मध्यके ॥ ६७ ॥  
  
ऊर्ध्वकञ्जे कलाध्वानं पट्टिकायां तथा पुनः ।  
तत्त्वाध्वानं च विन्यस्येत्तत आज्यप्रघारिके ।  
मन्त्राध्वानं च विन्यस्य गन्धाद्यैरभिपूजयेत् ॥ ६८ ॥  
  
अग्न्यादिस्थापनम्  
  
तत्कलास्थैर्यसिद्ध्यर्थं होमं कुर्याद् विचक्षणः ।  
चतुर्विंशत्युत्तरत्रिशतसङ्ख्यायुतेन च ।  
पञ्चाक्षरेण मनुना सतारेण तथा पुनः ॥ ६९ ॥  
  
प्रधानकुण्डे जुहुयाद् व्याहृतीभिर्घृतेन तु ।  
जयादिभिश्च जुहुयादग्निं रक्षेदनन्तरम् ॥ ७० ॥  
  
शिष्यं समाह्वयन् सौम्यं सौम्यात्रोपविशेति च ।  
कूर्मासनोपरिगते कुशादिपरिकल्पिते ॥ ७१ ॥  
  
प्। १३) आसने समुपावेश्य पञ्चब्रह्ममनूत्तमैः ।  
करन्यासं विधायादौ प्राणसन्धारणादिभिः ।  
विशोध्य देहं तदनु विदध्याद् भूतशोधनम् ॥ ७२ ॥  
  
सकलीकरणं कुर्याच्छिष्यदेहस्य देशिकः ।  
पञ्चगव्येन तस्याथ कुर्यादन्तर्विशोधनम् ॥ ७३ ॥  
  
अथ शिष्यस्याभिषेकदीक्षां दद्याद् गुरूत्तमः ।  
अनादिभवसम्पन्नसर्वदोषोपशान्तये ॥ ७४ ॥  
  
पञ्चकुम्भोदकैः शुद्धैः शिष्यं संस्नापयेदपि ।  
पञ्चतत्त्वविशुद्ध्यर्थं पञ्चब्रह्ममनून् जपन् ॥ ७५ ॥  
  
पञ्चकुम्भेषु घटितं सूत्रमुद्धृत्य देशिकः ।  
विश्वेत्तातेति तद्धस्ते बध्नीयात् कङ्कणं ततः ॥ ७६ ॥  
  
षडध्वशोधनम्  
  
षडध्वशोधनद्वारा मांसपिण्डनिवृत्तये ।  
स्वस्तिकारोहणाभिख्यां दीक्षां दद्याद्यथाविधि ॥ ७७ ॥  
  
संहारक्रमतो विद्वान् शब्दार्थात्मषडध्वनः ।  
पादादिषु तु विन्यस्येच्छिष्यस्य नियतात्मनः ॥ ७८ ॥  
  
प्। १४) वर्णाध्वानं शब्दरूपं विन्यस्येत् पादयोर्बुधः ।  
अर्थरूपं कलाध्वानं मेढ्रे न्यस्येदनन्तरम् ॥ ७९ ॥  
  
शब्दरूपं पदाध्वानं नाभौ विन्यस्य देशिकः ।  
तत्त्वाध्वानं त्वर्थरूपं हृदि न्यस्येदतन्द्रितः ॥ ८० ॥  
  
मन्त्राध्वानं शब्दरूपं विन्यस्यैवं मुखे तथा ।  
अर्थरूपं च भुवनाध्वानं न्यस्येच्छिरस्यपि ॥ ८१ ॥  
  
पादादिषु शिखान्तेषु षट्सु स्थानेषु संयतः ।  
षडक्षराणि विन्यस्य षड्वारं देशिकस्ततः ॥ ८२ ॥  
  
भूतिरुद्राक्षधारणम्  
  
अनादिमलसंहृत्यै भूतिपट्टाख्यदीक्षया ।  
स्नानमुद्धूलनं भूत्या धारणं चापि कारयेत् ।  
ततः शिखादिस्थानेषु रुद्राक्षान् धारयेत् क्रमात् ॥ ८३ ॥  
  
रुद्राक्षमेकं सम्मन्त्र्य सम्पूज्य च यथाविधि ।  
शिष्यस्य दक्षिणे हस्ते बध्नीयाद् बन्धमुक्तये ॥ ८४ ॥  
  
शिष्यस्य देहस्थाणवादिमलत्रयनिवृत्तये ।  
चतुर्विंशत्युत्तरत्रिशतसङ्ख्या युतेन तु ।  
पञ्चाक्षरेण जुहुयात् सतारेण घृतेन वै ॥ ८५ ॥  
  
प्। १५) हुत्वा व्याहृतिभिश्चैव जयादिभिरपि क्रमात् ।  
पूर्णाहुतिं विधायाग्निं शिष्यहृत्सरसीरुहे ।  
संहारमुद्रयाऽरोप्य पिदध्यान्मण्डलद्वयम् ॥ ८६ ॥  
  
रुद्रादिक्षेत्रपालान्तं बलिं तत्पूर्वमण्डले ।  
द्वितीये च महेन्द्रादिमहेशान्तं बलिं क्षिपेत् ।  
अनन्तरं गुरुर्दद्याद् दीक्षामायत्त्तसञ्ज्ञिताम् ॥ ८७ ॥  
  
आयत्तदीक्षा स्वायत्तदीक्षा च  
  
मध्यमण्डलनिक्षिप्तं सूत्रपञ्चकलक्षितम् ।  
शान्तेश्वराभिधं सर्वमन्त्रन्यासोपशोभितम् ॥ ८८ ॥  
  
इष्टलिङ्गं समादाय वामहस्तेऽभिपूज्य च ।  
सौम्यैतल्लिङ्गमीक्षस्वेतीष्टलिङ्गं प्रदर्शयेत् ॥ ८९ ॥  
  
गुर्वन्तेवासिनोर्मध्ये ग्राहयित्वा पटं तदा ।  
चूर्णिकामङ्गलध्वानैः पठेयुर्मङ्गलाष्टकम् ॥ ९० ॥  
  
ततो माहेश्वरैः सार्धं शिष्यमुद्दिश्य देशिकः ।  
अङ्गत्रयेऽपि दृढतो लिङ्गवान् भव सर्वदा ॥ ९१ ॥  
  
प्। १६) इति ब्रुवन् जवनिकां वर्जयन् शिश्यमूर्धनि ।  
ध्रुवं त इति मन्त्रेण निक्षिपेन्मङ्गलाक्षतान् ॥ ९२ ॥  
  
उत्तराभिमुखं शिष्यं वामभागे निजासने ।  
निवेशयन् तस्य दद्याद् दीक्षां स्वायत्तसञ्ज्ञिताम् ॥ ९३ ॥  
  
वस्त्रेणाच्छादयन् शिष्यमात्मानं च गुरुस्तदा ।  
वामहस्तं तु शिष्यस्य मूलेनैवाभिमन्त्र्य च ॥ ९४ ॥  
  
सप्तवारं सुसम्पूज्य स्ववामकरसंस्थितम् ।  
निक्षेपत्तत्र तल्लिङ्गं त्रियम्बकमनुं स्मरन् ।  
ततः सप्तापि दद्याच्च दीक्षास्ताः समयादिकाः ॥ ९५ ॥  
  
सप्तविधा दीक्षा  
  
आद्या समयसञ्ज्ञा स्यान्निःसंसारा द्वितीयका ।  
निर्वाणाख्या तृतीया स्यात् तत्त्वसञ्ज्ञा चतुर्थिका ॥ ९६ ॥  
  
पञ्चमाध्यात्मसञ्ज्ञा स्यात् षष्ठी तत्त्वविशोधिनी ।  
सप्तमी तत्त्वबोधा स्याद् वेधादीक्षान्तरा इमाः ॥ ९७ ॥  
  
समयदीक्षा  
  
प्राणानायम्य च गुरुः सप्तेमाः समयादिकाः ।  
करिष्य इति सङ्कल्प्य तन्मूर्धानं समर्च्य च ॥ ९८ ॥  
  
प्। १७) षडक्षरेण मनुना हस्तं स्वस्य च दक्षिणम् ।  
षड्वारमभिमन्त्र्याथ शिवहस्तं विभाव्य च ।  
तं शिष्यशिरसि न्यस्य पठेदेकाग्रमानसः ॥ ९९ ॥  
  
अयं मे हस्तं इत्येवं मन्त्रं शिष्यं विलोकयन् ।  
भो शिष्येति च सम्बोध्य ब्रूयादेवं विचक्षणः ॥ १०० ॥  
  
हित्वा बन्धुजने प्रीतिं तां भक्तेषु स्थिरां कुरु ।  
एवं समयमादिश्य निःसंसारां निबोधयेत् ॥ १०१ ॥  
  
निःसंसारा दीक्षा  
  
देहेन्द्रियादिसंसारं परिहृत्य सदा मम ।  
पूजोपचारः संसार इति भावय चेतसि ।  
इत्यादिश्य च दयाच्च दीक्षां निर्वाणसञ्ज्ञिताम् ॥ १०२ ॥  
  
निर्वाणदीक्षा  
  
मलत्रयसमुद्भूते तापत्रयभयाकुले ।  
दुरन्ते दुर्भवोपान्ते मनो न कुरु यत्नतः ।  
इति निर्वाणमादिश्य दद्यात् तत्त्वाभिधायिनीम् ॥ १०३ ॥  
  
प्। १८) तत्त्वदीक्षा  
  
लिङ्गाङ्गतत्त्वे विज्ञाय लिङ्गसायुज्यवान् भव ।  
उपदिश्यैवमथ च दद्यादध्यात्मसञ्ज्ञिताम् ॥ १०४ ॥  
  
अध्यात्मदीक्षा  
  
प्राणे लिङ्गं प्रतिष्ठाप्य लिङ्गे प्राणं निधाय च ।  
लिङ्गं निरीक्षमाणः सन् लिङ्गप्राणी सदा भव ।  
आदिश्यैवं ततो दद्यात् तत्त्वसंशोधनात्मिकाम् ॥ १०५ ॥  
  
तत्त्वसंशोधनदीक्षा  
  
शब्दादीन् विषयान् सर्वांस्तत्तदिन्द्रियगोचरान् ।  
आचारलिङ्गमुख्येभ्यः षड्लिङ्गेभ्यः समर्पयेत् ॥ १०६ ॥  
  
तत्त्वबोधाख्या दीक्षा  
  
वर्तस्व शुद्धधीर्नित्यं प्रयतोऽपि जितेन्द्रियः ।  
उपदिश्यैवमपि च दद्यात् तत्त्वोपदेशिनीम् ।  
दद्याद्दीक्षां विधानज्ञः कृपापरवशो गुरुः ॥ १०७ ॥  
  
सच्चित्सुखनिजाकारं लिङ्गं यद् ब्रह्मसञ्ज्ञितम् ।  
तदसि त्वमुपास्वातस्तदेवाहमिति ध्रुवम् ।  
बोधाख्यया दीक्षयैवं शिष्यमादिश्य देशिकः ॥ १०८ ॥  
  
प्। १९) सप्तविधा मन्त्रदीक्षा  
  
प्राणानायम्य च गुरुर्मनुदीक्षाचिकीर्षया ।  
सप्त चैकाग्रचित्ताद्या दद्याद् दीक्षा अनुक्रमात् ॥ १०९ ॥  
  
तत्रैकाग्रमतिस्त्वाद्या द्वितीया तु दृढव्रता ।  
पञ्चेन्द्रियार्पणाभिख्या तृतीया परिकीर्तिता ॥ ११० ॥  
  
अहिंसाख्या तुरीया स्याल्लिङ्गनिष्ठा तु पञ्चमी ।  
अनन्तरा विनिर्दिष्टा षष्ठी लिङ्गमनोलया ।  
सप्तमी तु समाख्याता सद्योमुक्तिसमाह्वया ॥ १११ ॥  
  
तत्स्वरूपं प्रवक्ष्यामि शृणु देवि समासतः ।  
इष्टलिङ्गात् परं वस्तु शिष्य त्वं नावलोकय ।  
इत्येकाग्रमतिं दत्वा दीक्षां दद्याद् दृढव्रताम् ॥ ११२ ॥  
  
शरीरपातपर्यन्तं न जहीहि व्रतान्यपि ।  
दृढव्रतामिति प्रोक्त्वा दद्यात् पञ्चेन्द्रियार्पणाम् ॥ ११३ ॥  
  
सत्यहं मत्पतिर्लिङ्गमिति निश्चित्य चेतसि ।  
सदा तनुमनोभावानिष्टादिभ्यः समर्पय ।  
इत्यादिश्य ततो दद्यादहिंसासञ्ज्ञितां गुरुः ॥ ११४ ॥  
  
प्। २०) सर्वाणीमानि भूतान्यप्यात्मवत् परिभावयन् ।  
मा हिंसीरित्युपादिश्य लिङ्गनिष्ठामुपादिशेत् ॥ ११५ ॥  
  
आदिमध्यान्तरहितं लिङ्गं यद् ब्रह्मसञ्ज्ञितम् ।  
तन्निष्ठो भव सद्बुद्ध इत्युपादिश्य सद्गुरुः ।  
दीक्षामुपदिशेद् भूयो लिङ्गरूपमनोलयाम् ॥ ११६ ॥  
  
लिङ्गरूपमभिध्यायन्नमनस्कश्चिरं भव ।  
इत्यादिश्य पुनर्दद्यात् सद्योमुक्तिसमाह्वयाम् ॥ ११७ ॥  
  
मन्त्रोपदेशविधिः  
  
मदुक्तार्थे स्थिरमतिः प्रवर्तस्व विसंशयः ।  
इति सम्बोध्य स गुरुर्मन्त्रद्वयमिदं पठेत् ।  
प्राणेष्वन्तरिति स्पष्टं शिवेन वचसेति च ॥ ११८ ॥  
  
शिष्यस्य दक्षिणे कर्णे षडक्षरमनुं शनैः ।  
त्रिवारमुपदिश्यैवं भावितां मनुदीक्षया ॥ ११९ ॥  
  
शैवीं कलां स्वमनसा विभाव्य च ततः परम् ।  
दृष्टावानीय च तया शिष्यवामकरस्थिते ।  
लिङ्गे निवेशयेत् क्षिप्रं मूलमन्त्रमनुस्मरन् ॥ १२० ॥  
  
प्। २१) यथा कला तथा भावो यथा भावस्तथा मनः ।  
यथा मनस्तथा दृष्टिर्यथा दृष्टिस्तथा स्थलम् ॥ १२१ ॥  
  
जलकुम्भाग्रसद्व्याप्ततैलबिन्दुर्यथा तथा ।  
देहप्राणात्मसुव्याप्ता संस्थिता शाम्भवी कला ॥ १२२ ॥  
  
ज्वलत्कालानलाभासा तटित्कोटिसमप्रभा ।  
तस्योर्ध्वे तु शिखा सूक्ष्मा चिद्रूपा परमा कला ॥ १२३ ॥  
  
या कला परमा सूक्ष्मा तत्त्वानां बोधिनी परा ।  
तामाकृष्य यथान्यायं लिङ्गे समुपवेशयेत् ।  
प्राणप्रतिष्ठामन्त्रं च मूलमन्त्रं पथेदपि ॥ १२४ ॥  
  
अथास्मिन् संस्कृते लिङ्गे सुस्थिरो भव सर्वदा ।  
किञ्च भक्तैकगात्रस्त्वं भवेत्यभ्यर्थयेच्च माम् ॥ १२५ ॥  
  
मा भूया भौतिकप्राणी लिङ्गप्राणी भवेति च ।  
शिष्यमादिश्य दद्याच्च पादतीर्थप्रसादकौ ॥ १२६ ॥  
  
प्। २२) भूयोऽप्युपदिशोच्छिष्यं सद्गुरुः करुणानिधिः ।  
माहेश्वरान् गुरुं लिङ्गं सम्यगर्चय नित्यशः ॥ १२७ ॥  
  
अष्टस्वावरणेषु त्वं श्रद्धां कुरु प्रयत्नतः ।  
प्रवर्तस्व महाबुद्धे पञ्चाचारेष्वपि क्रमात् ॥ १२८ ॥  
  
अङ्गलिङ्गप्रतिष्ठादीक्षा  
  
इति सम्बोध्य भूयोऽपि प्राणानायम्य देशिकः ।  
अङ्गलिङ्गप्रतिष्ठाख्यां दीक्षां शिष्यस्य धीमतः ॥ १२९ ॥  
  
करिष्।य इति सङ्कल्प्य लिङ्गं बद्ध्वा सुवासा ।  
नमो ब्रह्मण इत्येतं धृतिमन्त्रं समुच्चरन् ॥ १३० ॥  
  
शिष्यस्य कण्ठे हस्ते वा बध्नीयात् तदनन्तरम् ।  
गुर्वन्तेवासिनोर्वास आच्छादकमनूत्सृजेत् ॥ १३१ ॥  
  
शिष्यकर्तव्यनिर्देशः  
  
गुरवेऽथ स शिष्यसु प्रणामत्रयमाचरेत् ।  
गोभूम्याद्यैर्महादानैर्देशिकं परितोषयेत् ॥ १३२ ॥  
  
सद्योमुक्तिप्रदमेतद् व्रतम्  
  
अयि प्रोक्तं मया देवि सद्योमुक्तिप्रदं व्रतम् ।  
शृणु वेदेष्वनन्तेषु विस्तृतेष्वागमेषु च ।  
नातः परतरं किञ्चिद्विद्यते मोक्षसाधनम् ॥ १३३ ॥  
  
श्रौतस्मार्तसदाचारपरस्यानन्तजन्मसु ।  
चित्तशुद्ध्या भवेद् भक्तिरन्यदेवसमाश्रया ॥ १३४ ॥  
  
अन्यदेवार्चनव्यग्रचेतसोऽनन्तजन्मसु ।  
देवान्तरप्रसादेन मयि भक्तिः प्रजायते ॥ १३५ ॥  
  
मदर्चनपरस्यापि देहिनो बहुजन्मसु ।  
लभ्यते मत्प्रसादेन कस्याप्यन्तिमजन्मनः ॥ १३६ ॥  
  
व्रतमहिमा  
  
देशिकस्य प्रसादेन येन लब्धमिदं व्रतम् ।  
न तं मायाऽनुबध्नाति न स भूयोऽभिजायते ॥ १३७ ॥  
  
गुरुबोधाग्निना दग्धा यस्य पाशा ह्यशेषतः ।  
तस्य निर्दग्धबन्धस्य पुनर्बन्धः कथं भवेत् ॥ १३८ ॥  
  
गुरुकारुण्यपीयूषरसास्वादविनोदिनः ।  
अमृतस्यास्य निकटं कथं मृत्युः प्रयास्यति ॥ १३९ ॥  
  
प्। २४) गुरुदत्तपरज्ञानप्रकाशविलसद्दृशः ।  
भास्वतस्तस्य तु तमः सकाशां कथमेष्यति ॥ १४० ॥  
  
अनवध्यस्मदानन्दतुन्दिलस्य महामतेः ।  
विदुषो नित्यतृप्तस्य कथं शोको भविष्यति ॥ १४१ ॥  
  
श्रुतौ यस्य मदीयोक्तौ विश्वासः परमो भवेत् ।  
स एवात्राधिकारी स्यान्नान्यो मोक्षाय कल्पते ॥ १४२ ॥  
  
इति देवि मयाप्रोक्तं शाम्भवव्रतलक्षणम् ।  
गोपनीयं प्रयत्नेन किमतः श्रोतुमिच्छसि ॥ १४३ ॥  
  
इति श्रीकारणगमे उत्तभागे श्रीपर्वतीपरमेश्वरसंवादे क्रियापादे   
महापाशुपतविधिर्नाम प्रथमः पटलः ॥ १ ॥  
  
  
  
  
द्वितीयः पटलः  
  
देव्युवाच  
  
देवदेव महादेव जगदीश नमोऽस्तु ते ।  
एतदाकर्णनादस्मि कृतकृत्या महेश्वर ॥ १ ॥  
  
अत्र मे जायते कश्चित् संशयः शशिशेखर ।  
तदपाकुरु कारुण्यात् प्राणेश शृणु मद्वचः ॥ २ ॥  
  
ज्ञानादेव तु कैवल्यमिति प्रोक्तं त्वया पुरा ।  
एतद्व्रतेनैव भवेन्मुक्तिरित्युच्यते कथम् ॥ ३ ॥  
  
ज्ञानेन न विना मुक्तिर्यदि स्याद् देहधारिणाम् ।  
व्रतेनानुष्ठितेन स्यात् किं फलं ब्रूहि तत्त्वतः ॥ ४ ॥  
  
महादेव उवाच  
  
ज्ञानादेव कैवल्यम्  
  
साधु पृष्टं देवि वक्ष्याम्यवहिता शृणु ।  
ज्ञानादेव तु कैवल्यमिति सत्यं वचो मम ॥ ५ ॥  
  
प्। २६) तथाऽपि ज्ञानसम्प्राप्तिर्व्रतेन न विना भवेत् ।  
ज्ञानोपदेशः कार्त्स्न्येन व्रतेऽस्मिन्नुच्यते किल ।  
व्रतेनानेन न विना ज्ञानायाधिकृतो भवेत् ॥ ६ ॥  
  
अदीक्षासंस्कृते जन्तावपवित्रहृदाकुले ।  
उपदिष्टमपि ज्ञानं मरुवन्न प्ररोहति ॥ ७ ॥  
  
लब्धं कथमपि ज्ञानं लिङ्गनिष्ठाविवर्जिते ।  
न फलाय भवत्येव यथा सस्यमरक्षितम् ॥ ८ ॥  
  
दीक्षासंस्कृतिसंशुद्धे चित्ते जन्तोः समर्पितम् ।  
लिङ्गाङ्गसामरस्याख्यं मन्निष्ठागोपितं परम् ।  
भक्तिसिक्तं मम ज्ञानं मोक्षाय भवति ध्रुवम् ॥ ९ ॥  
  
मत्प्रसादेन न विना मुक्तिः संसृतिबन्धनात् ।  
मम ज्ञानेन न विना मत्प्रसादो भविष्यति ॥ १० ॥  
  
दीक्षाया ज्ञानसाधनत्वम्  
  
मज्ज्ञानं न भवत्येव ह्यनया दीक्षया विना ।  
तस्मादीयं महादीक्षा मोक्षदा निश्चिता खलु ॥ ११ ॥  
  
प्। २७) तस्माद् दीक्षामिमां मुक्त्वा मोक्षकामः पथान्तरैः ।  
गच्छन्न मुञ्चते जन्तुः कल्पकोटिशतैरपि ।  
तस्मादसंशयं देवि व्रमेतद् विमुक्तिदम् ॥ १२ ॥  
  
देव्युवाच  
  
देवात्र मम भूयोऽपि जायते संशयो महान् ।  
उक्तं हि भवता दीक्षा ज्ञानद्वारा विमोक्षदा ।  
तस्मात् सिद्धा हि दीक्षाया ज्ञानसाधनता परम् ॥ १३ ॥  
  
विद्येत दीक्षितः कश्चित् सम्यग्ज्ञानविवर्जितः ।  
रागद्वेषानुबद्धश्च तस्य मुक्तिः कथं भवेत् ॥ १४ ॥  
  
यदि तस्यापि मुक्तिः स्याद् ज्ञानापेक्षा निरर्थका ।  
चोद्विमुक्तिर्न तस्य स्याद् व्रतमेतन्न मोक्षदम् ।  
तमेतं संशयं छिन्धि करुणावरुणालय ॥ १५ ॥  
  
महादेव उवाच  
  
युक्तं पृष्टवती देवि तुष्टोऽस्मि तव भाषणात् ।  
रहस्यं कथयाम्यद्य त्वत्संशयनिवारकम् ॥ १६ ॥  
  
प्। २८) शाम्भवव्रतस्य ज्ञानसाधनत्वम्  
  
अज्ञस्य कुटिलस्यापि शाम्भवव्रतसेविनः ।  
प्राणोत्क्रमणवेलायां वाराणस्यामिव ध्रुवम् ॥ १७ ॥  
  
ज्ञानमावेदयिष्यामि मत्स्वरूपनिबोधकम् ।  
तेन वै मुच्यते जन्तुर्मत्प्रसादान्न संशयः ॥ १८ ॥  
  
गृह्णन् दीक्षामिमां वाथ वसन् वाऽनन्दकाननम् ।  
नरो यथेच्छाचारोऽपि न भीयान्मृत्युबन्धनात् ॥ १९ ॥  
  
न जन्मयातना जन्तोर्न च संयमयातना ।  
मज्ज्ञानविमुखस्यापि शाम्भवव्रतसेविनः ॥ २० ॥  
  
महापातकयुक्तोऽपि दीक्षितः शुचितामियात् ।  
दीक्षितः पातकी चैत स्याद् गच्छेद्भैरवयातनाम् ॥ २१ ॥  
  
स तथा भैरवीमुग्रां यातनामनुभूय च ।  
मदनुग्रहपात्रः स्यान्नपुनर्जन्मभाग्भवेत् ॥ २२ ॥  
  
प्। २९) दीक्षितोऽदीक्षितो वाऽपि शैवाचारविदूषकः ।  
भक्तादिनिन्दकश्चेत् स्यान्नरकी कालमक्षयम् ॥ २३ ॥  
  
तदुक्तं हि मया देवि दीक्षयं मोक्षदेत्यहो ।  
नह्यत्र संशयः कार्यो मदुक्तौ गिरिकन्यके ॥ २४ ॥  
  
देव्युवाच  
  
ममापराधः क्षन्तव्यो मीढुष्टम नमोऽस्तु ते ।  
त्वयि प्रसन्ने जगति दुर्लभं किमु विद्यते ॥ २५ ॥  
  
न कोऽपि विशयो मेऽस्ति भवदुक्तौ भवोद्भव ।  
श्रुतौ किमस्ति विशयः सा भवत्सूक्तिरेव हि ॥ २६ ॥  
  
तथाऽप्यपृच्छं लोकानां संशयापजिहीर्षया ।  
संवृत्ता गतसन्देहा वृषवाह क्षमस्व माम् ॥ २७ ॥  
  
महादेव उवाच  
  
भवत्याः परिपृच्छन्त्या जनतानुजिघृक्षया ।  
नेह दोषोऽणुरप्यस्ति गुण एव महान् भवेत् ।  
परिपृच्छस्व किमपि वक्ष्यामि गिरिनन्दिनि ॥ २८ ॥  
  
प्। ३०) देव्युवाच  
  
सेयं हि शाम्भवी दीक्षा ज्ञानिष्ठाविधायिनी ।  
दृश्यते ज्ञाननिष्ठा हि यतेरेवोचिता भवेत् ॥ २९ ॥  
  
नित्यनैमित्तिकमुखकर्मतत्परचेतसः ।  
कुटुम्बभरणव्यग्रमनसो गृहमेधिनः ।  
ज्ञाननिष्ठा कथं सध्या ब्रूहि मे करुणानिधे ॥ ३० ॥  
  
महादेव उवाच  
  
ज्ञाननिष्ठायां सर्वेषामधिकारः  
  
मोक्षायाधिकृतो लोके यतिरेव कथं भवेत् ।  
ब्रह्मचारी गृहस्थो वा वानप्रस्थो यतिस्तु वा ॥ ३१ ॥  
  
ब्राह्मणः क्षत्रियो वाऽथ वैष्यः शूद्रोऽन्त्यजोऽपि वा ।  
पुमान् नार्यथवा क्लीबः सर्वे मोक्षाधिकारिणैः ॥ ३२ ॥  
  
मदनुग्रहपात्रो यः सर्वो मोक्षाय कल्पते ।  
मत्प्रसादविहीनाय व्रतमेतन्न रोचते ॥ ३३ ॥  
  
ज्ञानेन न विना मोक्षः सिद्ध्येत् केनापि सुव्रते ।  
ज्ञानं च न विनाऽनेन शाम्भवेन व्रतेन तु ॥ ३४ ॥  
  
प्। ३१) व्रतमेतद् द्विविधम्  
  
वैदिकं तान्त्रिकं चेति व्रतमेतद् द्विधा भवेत् ।  
द्विजानां वैदिकं प्रोक्तमन्येषां तान्त्रिकं स्मृतम् ॥ ३५ ॥  
  
नित्यं नैमित्तिकं वाऽपि क्रियते गृहमेधिना ।  
मदाराधनबुद्ध्या यत्कर्म तद् ज्ञानसाधनम् ॥ ३६ ॥  
  
गरुजङ्गमलिङ्गार्चासाधनं यद् भवेद् भुवि ।  
कुटुम्बके विनिर्दिष्टं परमं मोक्षसाधनम् ॥ ३७ ॥  
  
तत्कर्म च कुटुम्बं वा न मुक्तिपथरोधकम् ।  
लिङ्गनिष्ठागरिष्ठस्य विदुषो गृहमेधिनः ॥ ३८ ॥  
  
मद्भक्तगणसंसेवानिर्भरानन्दवैभवम् ।  
गृहमेधीव सम्प्राप्तुं कथं पात्री भवेद्यतिः ॥ ३९ ॥  
  
विरक्तश्चेद्यतिर्भूयादविरक्तो गृही भवेत् ।  
यतिः सन्नविरक्तश्चेन्नरकी कालमक्षयम् ॥ ४० ॥  
  
पुत्रदारानुषक्तः सन्नविरक्तश्चरन्नपि ।  
मन्निष्ठायुक्तचित्तश्चेद् गृही मुक्तो भवेद् ध्रुवम् ॥ ४१ ॥  
  
प्। ३२) ज्ञानं विमुक्तिदं प्रोक्तं नाश्रमो मोक्षसाधनम् ।  
ज्ञाननिष्ठा हि यस्य स्याच्छाम्भवव्रतपूर्विका ।  
कोऽपि वा भवताल्लोके स हि बन्धाद्विमुच्यते ॥ ४२ ॥  
  
तस्मादिदं व्रतं प्रोक्तं परमं मोक्षसाधनम् ।  
इतोऽपि परिपृच्छस्व किमन्यच्छ्रोतुमिच्छसि ॥ ४३ ॥  
  
देव्युवाच  
  
कथमत्र स्त्रीणामप्यधिकारः ?  
  
व्रतमेतद्धि नारीणामनुष्ठेयं कथं भवेत् ।  
पुरस्ताद्वा परस्ताद्वा कर्तव्यं पाणिपीडनात् ॥ ४४ ॥  
  
कथं पुरस्ताद् युज्येत स्त्रियः कर्मणि वैदिके ।  
अधिकारस्तु तद्योग्यविवाहासंस्कृतत्वतः ॥ ४५ ॥  
  
परस्ताद् यदि गृह्येत भर्तृतस्त्वथवाऽन्यतः ।  
गृह्यते शाम्भवी दीक्षा भर्तृश्चेद् गुरुः स हि ॥ ४६ ॥  
  
गुरुः पिता भवेत्तस्य कथं पत्नी भवेदियम् ।  
अन्यतश्चेद्भवेत् तस्या अन्यशेषत्वमागतम् ।  
पत्युर्गुरोर्वा वचसि स्थातव्यमनया पुनः ॥ ४७ ॥  
  
प्। ३३) सङ्कल्पाधिकृतिर्नास्ति योषितामिति कथ्यते ।  
तासामस्यां हि दीक्षायामधिकारं कथं भवेत् ॥ ४८ ॥  
  
अविश्रान्तमनीषाया गृहकृत्यैरनारतैः ।  
ज्ञाने लभेतावकाशः पतिमत्याः कथं प्रभो ॥ ४९ ॥  
  
लिङ्गनिष्ठापरायाः स्यात् कथं पुत्रादिपालनम् ।  
कथं वा भर्तृशुश्रूषा कथं पुत्रादिपालनम् ॥ ५० ॥  
  
पतिरेव हि नारीणां परमं दैवतं भवेत् ।  
तासां कथं नु युज्येत देवतोपासनं वद ॥ ५१ ॥  
  
महादेव उवाच  
  
स्त्रीणां दीक्षाग्रहणप्रकारः  
  
व्रमावश्यकमिदं कथ्यते योषितामपि ।  
अनुष्ठेयं परस्ताद्वै नियतं पाणिपीडनात् ॥ ५२ ॥  
  
ब्राह्मणीनां हि दीक्षाया ग्रहणं भर्तृतो वरम् ।  
भर्त्तर्यशक्ते ग्रहणमन्यतो वा विशिष्यते ॥ ५३ ॥  
  
अब्राह्मणीनां युज्येत भर्तृतो ग्रहणं नहि ।  
अब्राह्मणस्य पत्युर्वा नोपदेष्ट्टत्वमिष्यते ॥ ५४ ॥  
  
प्। ३४) पत्न्या भर्तृगुरौ चैव भर्त्रा पत्नीगुरावपि ।  
गुरुदृष्टिर्विधेयो स्यादन्यथा पततो ध्रुवम् ॥ ५५ ॥  
  
यतः पत्नी गुरोराज्ञाविधेया भर्तुरप्यतः ।  
तस्मादन्यगुरुत्वेऽपि न बाधा योषितो भवेत् ॥ ५६ ॥  
  
गुरुणा ह्युपदिष्टाया नान्यशेषत्वमिष्यते ।  
तदन्येन हि भुक्ताया एव स्यादन्यशेषता ॥ ५७ ॥  
  
निजभर्तुर्गुरुत्वेऽपि न दोषो योषितो भवेत् ।  
पितृता तस्य गौणी स्यानैव मुख्या भवेद्यतः ॥ ५८ ॥  
  
स एव माता च पिता देव इत्युपचर्यते ।  
न तावता भर्तृभार्यासम्बधो बाध्यते ध्रुवम् ॥ ५९ ॥  
  
सङ्कल्पाधिकृतिस्तासां नास्ति स्वर्ग्येषु कर्मसु ।  
सिद्धा विमोक्षाधिकृतिर्न निरोद्धुं हि शक्यते ॥ ६० ॥  
  
यथाऽचार्ये पितरि च देवताबुद्धिरुच्यते ।  
तथैव भर्तरि प्रोक्ता न सा देवनिषेधिनी ।  
ततश्च देवतोपास्तिः शस्ता स्याद्योषितामपि ॥ ६१ ॥  
  
प्। ३५) पतिपत्नीत्वसम्बन्धो न नित्यः कल्पितो हि सः ।  
नारीनरत्वादिकमप्यैहजन्मिकमीरितम् ॥ ६२ ॥  
  
नैव स्त्री न पुमानेष नैव चायं नपुंसकः ।  
यद्यच्छरीमाधत्ते तेन तेन स लिप्यते ॥ ६३ ॥  
  
नारीत्वमैहिकं वा।पि भार्यात्वं कल्पितं तथा ।  
निरुन्धतः कथं तन्व्याः पन्थानं मोक्षगामिनम् ॥ ६४ ॥  
  
देववद्भावितो वाऽपि गुरुवत्सेवितोऽपि वा ।  
मदुपास्तिं विना मूर्खस्तारयेत् स कथं सतीम् ॥ ६५ ॥  
  
व्रतमिदं नारीणामप्यनुष्ठेयम्  
  
संसरन् भवकान्तारे निमज्जन् दुःखवारिधौ ।  
अतीर्णस्तु स्वयं मूर्खस्तारयेत् स कथं सतीम् ।  
तस्मादवश्यं नारीणामनुष्ठेयं व्रतं भवेत् ॥ ६६ ॥  
  
अदीक्षासंस्कृता नारी दीक्षितस्य निजेशितुः ।  
न योग्या परिचर्यायै दीक्षिणीया सती ततः ॥ ६७ ॥  
  
अदीक्षासंस्कृता नारी यं यं पाकं करोति च ।  
स स नैवार्हति किल पाको मह्यं निवेदितुम् ॥ ६८ ॥  
  
प्। ३६) अदीक्षासंस्कृता नारी परिस्पृशति यज्जलम् ।  
अभिषेकक्रियादीनां मम नार्हति तज्जलम् ॥ ६९ ॥  
  
पारतन्त्र्यं हि नारीणामुक्तं स्वर्ग्येषु कर्मसु ।  
ऐहिकेष्वपि मोक्षार्थे न स्वातन्त्र्यं विहन्यते ।  
तस्मादवश्यं नारीणां दीक्षा देया बुधोत्तमैः ॥ ७० ॥  
  
लिङ्गनिष्ठाऽविरोधेन स्वकृत्यान्यनुपालयेत् ।  
न दुष्यते ततो नारी भर्तृशुश्रूषणादिषु ॥ ७१ ॥  
  
पतिं परिचरन्ती च श्वश्व्रादीन् पोषयन्त्यपि ।  
पालयन्त्यपि पुत्रादीन् लिङ्गनिष्ठां न विस्मरेत् ॥ ७२ ॥  
  
यथैव बालापत्यायाः कुर्वन्त्या भवनक्रियाः ।  
बालायत्तं यथा चित्तं दीक्षितायास्तहोचितम् ।  
ततो न गृहकृत्यानि बाधन्ते मदुपासनाम् ॥ ७३ ॥  
  
लिङ्गनिष्ठापरा भूत्वा मन्निष्ठायुक्तचेतसः ।  
पत्युः संसेवनाद् भर्त्रा मत्सयुज्यं गमिश्यति ॥ ७४ ॥  
  
देव्युवाच  
  
रजःप्रभवदुष्टायाः प्रसवाशौचसङ्गतेः ।  
लिङ्गस्पर्शनपूजाद्याः करणीयाः कथं प्रभो ॥ ७५ ॥  
  
प्। ३७) महादेव उवाच  
  
अर्चा ह्यवसराभिख्या गृहिणीनां तु सम्मता ।  
न मन्त्रा वैदिका योग्या योषितां तान्त्रिकाः स्मृताः ॥ ७६ ॥  
  
रजोदोषादीनामप्रवृत्तिः  
  
दीक्षापवित्रिताङ्गत्वाद् लिङ्गस्पर्शो न दुष्यते ।  
रजोवत्त्वादिकालेषु कार्या पूजा प्रयत्नतः ।  
प्रसवप्रमुखापत्सु पूजाभङ्गो न दोषदः ॥ ७७ ॥  
  
देव्युवाच  
  
वैदिकी वाऽथवा दीक्षा तान्त्रिकी योषितां भवेत् ।  
वैदिकी यदि पूजायां मन्त्राः स्युस्तान्त्रिकाः कथम् ॥ ७८ ॥  
  
तान्त्रिकी यदि दम्पत्योदीक्षाभेदः परस्परम् ।  
सिद्धस्तयोः कथं नु स्यात् साङ्गत्यं सर्वकर्मसु ।  
तमेनं संशयं छिन्धि करुणावरुणालय ॥ ७९ ॥  
  
महादेव उवाच  
  
दीक्षे ह्युभे विकल्पेन युज्येते द्विजयोषिताम् ।  
तान्त्रिक्यामधिकारः स्याद्भर्तुं स्त्रीणां स्वतन्त्रतः ॥ ८० ॥  
  
प्। ३८) वैदिकतान्त्रिकदीक्षाविकल्पः  
  
पुमांसमग्रतः कृत्वा वैदिक्यां परतन्त्रतः ।  
दीक्षाभेदस्तु दम्पत्योर्न साङ्गत्यनिरोधः ॥ ८१ ॥  
  
अथाधिकारसम्प्राप्तः स्त्रीपुंसोर्धर्मभेदवत् ।  
सर्वमुक्तं समासेन किमतः श्रोतुमिच्छसि ॥ ८२ ॥  
  
इति श्रीकारणागमे उत्तरभागे पार्वतीपरमेश्वरसंवादे क्रियापादे   
शाम्भवदीक्षामाहात्म्यकथनं नाम द्वितीयः पटलः ॥ २ ॥  
  
  
  
  
तृतीयः पटलः  
  
देव्युवाच  
  
देवदेव महादेव जगदीश नमोऽस्तु ते ।  
शाम्भवव्रतिनां नित्यमाह्निकं ब्रूहि मेऽधुना ॥ १ ॥  
  
महादेव उवाच  
  
शाम्भवव्रतिनामाह्निकम्  
  
ब्राह्मे मुहूर्ते मद्भक्तो बुद्ध्यमानो नगात्मजे ।  
नेत्रयोः स्पर्शयन्निष्टलिङ्गं मामनुसंस्मरेत् ॥ २ ॥  
  
गुरूपदिष्टमार्गेण द्वादशान्तेऽथवा हृदि ।  
दिव्यरूपमरूपं वा चिन्तयेन्मामनन्यधीः ॥ ३ ॥  
  
धर्मानर्थांश्च तत्क्लेशान् दिनकृत्यं च चिन्तयेत् ।  
तथा चत्वारि कर्माणि सन्ध्यायां न समाचरेत् ।  
भुक्तिं च कामिनीसक्तिमधीतिं सुप्तिमेव च ॥ ४ ॥  
  
उदयत्यस्तमयति रवौ सुप्यति चेन्नरः ।  
प्राणानायम्य च जपेन्मूलमष्टोत्तरं शतम् ॥ ५ ॥  
  
प्। ४०) मद्भक्तं भस्मरुद्राक्षं मां च विल्वमहीरुहम् ।  
प्रातःकाले तु यः पश्येत् सोऽभीष्टं समवाप्नुयात् ॥ ६ ॥  
  
पाषण्डं भविनं व्रात्यं याचं देवनिन्दकम् ।  
प्रातःकाले तु यः पश्येत् सोऽनिष्टं समवाप्नुयात् ॥ ७ ॥  
  
शौचविधिः  
  
ततो ग्रामाद् बहिर्यायादाग्नेयीं विदिशं नरः ।  
शरक्षेपमितां तत्र जलपात्रं निधाय वै ॥ ८ ॥  
  
निवीतं शिवसूत्रं च मूर्ध्नि विन्यस्य वाससा ।  
शिरः प्रावृत्य नोर्ध्वं च नाधश्चैव विलोकयन् ॥ ९ ॥  
  
सोममग्निमथादित्यं कुर्वन्नाभिमुखं द्विजः ।  
ततश्च विसृजेन्मूत्रं पुरीषं च समाहितः ॥ १० ॥  
  
अतो मृदा वारिणा च भावशुद्धिसमन्वितः ।  
शौचं तु यत्नतः कुर्यादन्यथा निष्फलाः क्रियाः ॥ ११ ॥  
  
अपवित्रः पवित्रो वा सर्वावस्थां गतोऽपि वा ।  
यः स्मरेद्वै विरूपाक्षं स बाह्याभ्यन्तरः शुचिः ॥ १२ ॥  
  
प्। ४१) शौचं विधाय विधिवद्धस्तपादं विशोध्य च ।  
जलं मह्यं समर्प्यैव गण्डूषान् विसृजेत्तदा ॥ १३ ॥  
  
सम्बद्धशिख आसीनो वाङ्मनःकायसंयुतः ।  
कृत्वोपवीतं सव्यांसे तत आचमनं चरेत् ॥ १४ ॥  
  
अन्तर्जानुकरो भूमिमधः कायं तथा स्पृशन् ।  
उदङ्मुखस्तु तीर्थेन ब्राह्मेणोपस्पृशेज्जलम् ॥ १५ ॥  
  
सुप्ते क्षुते च निष्ठीवे परिधानेऽश्रुनिर्गमे ।  
कृत्वा मूत्रपुरीषे च शौचार्थी समुपस्पृशेत् ॥ १६ ॥  
  
उपस्पर्शे तथा स्नाने नियतं सर्वकर्मसु ।  
कुशग्रहः प्रशस्तः स्यान्न शस्तः पैतृके भवेत् ॥ १७ ॥  
  
दन्तधावनम्  
  
आचम्य प्राङ्मुखो नित्यमाचरेद् दन्तधावनम् ।  
मधुरित्यादिमन्त्रेण शाखां समभिमन्त्र्य च ॥ १८ ॥  
  
प्। ४२) आयुर्बलं यशो वर्चः प्रजाः पशुवसूनि च ।  
ब्रह्मा प्रज्ञां च मेधां च त्वं नो एहि वनस्पते ।  
इति सम्प्रार्थ्य मन्त्रेण धावयेच्छाखया तथा ॥ १९ ॥  
सर्वे कण्टकिनः शस्ताः क्षीरिणो दन्तधावने ।  
न विल्वशाखया कुर्याद् दन्तशुद्धिं कदाचन ॥ २० ॥  
  
स्नानकर्म  
  
दन्तशुद्धिं विधायाथ प्रातःस्नानं समाचरेत् ।  
महानद्यो देवखातास्तटाकाश्च सरांसि च ।  
गर्तप्रश्रवणदीनि शस्तानि स्नानकर्मणि ॥ २१ ॥  
  
रूपं तेजो बलं शौचमायुर्धृतिररोगता ।  
मेधादुःस्वप्ननाशश्च गुणाः स्नानस्य कीर्तिताः ॥ २२ ॥  
  
मदालयसमीपे तु यत्तोयं परितिष्ठते ।  
शिवगङ्गेति विज्ञेया तत्र स्नात्वा लभेत् माम् ॥ २३ ॥  
  
मलस्नानं मन्त्रस्नानं च   
  
नद्यादिकान् समागम्य स्नानं कुर्याद्विशेषतः ।  
मलस्नानमिदं प्रोक्तं मन्त्रस्नामथ शृणु ॥ २४ ॥  
  
सङ्कल्पः सूक्तपठन्ं मार्जनं चाघमर्षणम् ।  
देवतातर्पणं चैव स्नानं पञ्चाङ्गमुच्यते ॥ २५ ॥  
  
मत्स्यमण्डूकसर्पाद्यैरनेकैर्जलजन्तुभिः ।  
सेवितं तु जलं नित्यं तस्माद् दुष्टं भवेदतः ॥ २६ ॥  
  
हस्तमात्रप्रमाणेन् परितश्चतुरश्रकम् ।  
हुम्फडन्तेन चास्त्रेण मृदं गृह्णीत साधकः ॥ २७ ॥  
  
अघोरेण विशोद्ध्यैव पुरुषेण त्रिभागकम् ।  
पूर्वस्मिन् दक्षिणे चैव तथा चैवोत्तरे क्षिपेत् ॥ २८ ॥  
  
ईशानेन तु मन्त्रेण चेकैकमभिमन्त्रयेत् ।  
अस्त्रं ब्रह्मशिवं जप्त्वा पूर्वादि क्रमशो न्यसेत् ॥ २९ ॥  
  
अस्त्रजप्तं तु यद्भागं दशदिक्षु विनिक्षिपेत् ।  
शिवजप्तं तु यद्भागं तीर्थमध्ये विनिक्षिपेत् ॥ ३० ॥  
  
फट्कारेणास्त्रमन्त्रेण तथा नाराचमुद्रया ।  
जले सूक्ष्माश्च ये दोषास्तेषामुच्चाटनं भवेत् ॥ ३१ ॥  
  
प्। ४४) ब्रह्मजप्तस्य चार्धेन चात्मनोऽङ्गानि कुण्ठयेत् ।  
शिरो वक्त्रं च हृदयं पादौ गुह्यं च भागशः ॥ ३२ ॥  
  
शेषार्धेनोपसंस्पृश्य स्नात्वाऽद्भिस्तु पुनः पुनः ।  
उपस्पृश्य तथा स्नायाच्छिवतीर्थस्य मध्यतः ॥ ३३ ॥  
  
शिवब्रह्माङ्गविद्याङ्गैः स्नानं कृत्वा विचक्षणः ।  
पञ्चब्रह्मशिवाङ्गैश्च त्रिः पठेदघमर्षणम् ॥ ३४ ॥  
  
ततः शिवात्मकैर्मन्त्रैस्तोयं कृत्वा शिवात्मकम् ।  
मार्जनं संहितामन्त्रैस्तत्तोयेन समाचरेत् ॥ ३५ ॥  
  
अस्त्रेण मन्त्रितं तोयं वामनासाग्रमानयन् ।  
इडयान्तर्गतं तेन दग्धमेनो विचिन्तयेत् ॥ ३६ ॥  
  
बहिर्गतं पिङ्गलया भावयन् दक्षिणे करे ।  
धृत्वा जलं तत्र पापपूरुषं भावयेत्ततः ॥ ३७ ॥  
  
प्। ४५) वामभागे वज्रशिलां ध्यात्वा तत्र क्षिपेज्जलम् ।  
चूर्णितं भावयेत् पापनरमित्यघमर्षणम् ॥ ३८ ॥  
  
देवादींस्तर्पयेद् विद्वान् मूलमन्त्रजपेन च ।  
देवं मां मद्गणांश्चैव तर्पयेच्छुद्धमानसः ॥ ३९ ॥  
  
भस्मस्नानम्   
  
प्रातःस्नाने मृत्तिकया नानुलिम्पेच्छरीरम् ।  
ततस्तु धौतवसने धृत्वा त्वक्त्वाऽऽर्द्रवाससी ॥ ४० ॥  
  
इष्टलिङ्गं करे न्यस्य मज्जयित्वा च वारिणा ।  
भस्मस्नानं ततः कुर्याच्छुद्धान्तःकरणः शुचिः ॥ ४१ ॥  
  
भस्मसङ्गृह्य मूलेन षड्वारमभिमन्त्र्य च ।  
शिर ईशानमन्त्रेण पुरुषेण मुखं तथा ॥ ४२ ॥  
  
हृत्प्रदेशमघोरेण वामदेवेन गुह्यकम् ।  
पादौ सद्येन सर्वाङ्गं प्रणवेनैव सेचयेत् ॥ ४३ ॥  
  
भस्मना विहितं स्नानमिदमाग्नेयमुत्तमम् ।  
शुष्केण भस्मना लिम्पेत् सर्वाङ्गं मूलमुच्चरन् ।  
उद्धूलनमिदं पश्चाद् सजलेनैव कुण्ठयेत् ॥ ४४ ॥  
  
प्। ४६) वामपाणितलन्यस्ते षट्कोणं भस्मनि न्यसेत् ।  
प्रणवं तन्मुखे चैव वायकारौ भुजद्वये ॥ ४५ ॥  
  
शिकारं यन्त्रमध्ये च नमकारौ पदद्वये ।  
विलिख्य मूलमन्त्रेण षड्वारमभिमन्त्रयेत् ॥ ४६ ॥  
  
उत्तमाङ्गे ललाटे च कर्णयोर्नेत्रयोर्द्वयोः ।  
नासावक्त्रगलेष्वेवमंसद्वितयके तथा ॥ ४७ ॥  
  
कूर्परे मणिबन्धे च हृदये पार्श्वयोर्द्वयोः ।  
नाभौ गुह्यद्वये चैव ऊर्वोः स्फ्ग्बिम्बजानुषु ॥ ४८ ॥  
  
उअङ्घाद्वये च पदयोर्द्वात्रिंशत्स्थानके तथा ।  
भस्म त्रिपुण्ड्रं सन्धार्य रुद्राक्षान् बिभृयात्ततः ॥ ४९ ॥  
  
रुद्राक्षधारणम्   
  
शिखायामेकरुद्राक्षं त्रिंशत्तु शिरसा वहेत् ।  
षट्त्रिंशत्तु गले दद्याद् बाह्वोः षोडश षोडश ॥ ५० ॥  
  
प्। ४७) द्वादश मणिबन्धेऽपि स्कन्धे पञ्चशतं वहेत् ।  
अष्टोत्तरशतैर्मालां जपयज्ञे प्रकल्पयेत् ॥ ५१ ॥  
  
द्विसरं त्रिसरं वाऽपि सराणां पञ्चकं तु वा ।  
सप्तकं दशकं वाऽपि बिभृयात् कण्ठदेशतः ॥ ५२ ॥  
  
मकुटे कुण्डले चैव कर्णिकाहारकेषु च ।  
केयूरकटके चैव कक्षबन्धे विशेषतः ॥ ५३ ॥  
  
त्रिशतं त्वधमं पञ्चशतं मध्यममुच्यते ।  
सहस्रमुत्तमं प्रोक्तमेवं भेदेन धारयेत् ॥ ५४ ॥  
  
सन्ध्योपासनपूजने   
  
ततः सन्ध्यामुपासीत प्राणायामपुरस्सरम्   
मदीयसन्ध्यकोपास्तिः सन्ध्योपास्तिः प्रकीर्तिता ।  
सवितुर्मण्डलस्वामी सावित्रीदेवताऽस्म्यहम् ॥ ५५ ॥  
  
सन्ध्याकाले मदन्या तु देवता यद्युपास्यते ।  
चत्वारि तस्य नश्यन्ति ह्याहुः प्रज्ञा यशो बलम् ॥ ५६ ॥  
  
तत् त्रिसन्ध्यमुपास्योऽहमान्तरः सवितुः परः ।  
भर्गमुख्याभिधानश्च प्राणधीचोदकः सदा ॥ ५७ ॥  
  
प्। ४८) अरुणस्योदये सूर्यस्योदये सङ्गवे तथा ।  
मध्याह्ने च ततः सायमर्धरात्रे च सुव्रते ।  
उत्तमैरर्चनीयोऽहं षट्कालं भक्तिशालिभिः ॥ ५८ ॥  
  
अर्घ्यान्तां समनुष्ठाय सन्ध्यां शैवीं च सादरम् ।  
अरुणस्योदये कुर्यात् पूजां तात्कालिकीं ततः ॥ ५९ ॥  
  
जपेद् भानूदयान्तं च सावित्रीं यतमानसः ।  
उपतिष्ठेच्च सवितुरन्तरं मामनन्यधीः ॥ ६० ॥  
  
ततो भानूदये कुर्यान्मदर्चां होममप्यथ ।  
जपेत् षडक्षरीं साङ्गां श्रीरुद्रादीन् विशेषतः ॥ ६१ ॥  
  
सर्वेभ्यो द्रव्ययज्ञेभ्यो जपयज्ञो विशिष्यते ।  
जपयज्ञं समाप्यैवं गुर्वादीनभिवादयेत् ॥ ६२ ॥  
  
अष्टभागमहः कृत्वा ह्याद्यमेवं समापयेत् ।  
द्वितीयभागे त्वभ्यस्येद् वेदान् दिव्यागमानपि ॥ ६३ ॥  
  
शास्त्राणि आठयेच्छिष्यान्मत्तत्त्वं बोधयेदपि ।  
तदा समाचरेद् भक्त्या पूजां सङ्गवकालिकीम् ॥ ६४ ॥  
  
समित्कुशादीन् होमार्थं च प्रयत्नतः ।  
पुष्पाणि विल्वपत्राणि गुग्गुल्वादीनि चाहरेत् ॥ ६५ ॥  
  
तृतीयभागे कुर्वीत यत्नं पोष्यार्थसिद्धये ।  
तथा चतुर्थभागे तु स्नानार्थं मृदमाहरेत् ॥ ६६ ॥  
  
शिवतीर्थं तु सम्पाद्य मृदाऽङ्गान्युपलिप्य च ।  
स्नानं माध्याह्निकं कृत्वा सन्ध्याद्वयमुपास्य च ।  
ततः पञ्च महायज्ञाः कर्तव्या गृहिणा मुदा ॥ ६७ ॥  
  
पञ्चयज्ञाः  
  
देवानां च पितॄणाण्म् च भूतानां च नृणामपि ।  
ब्रह्मणश्च विनिर्दिष्टाः पञ्चयज्ञा नगात्मजे ॥ ६८ ॥  
  
जुहोति समिधाद्यग्नौ देवयज्ञः प्रकीर्तितः ।  
ददात्यपः पितृभ्योऽयं पितृयज्ञ इतीरितः ॥ ६९ ॥  
  
बलिं हरति भूतेभ्य् भूतयज्ञ उदाहृतः ।  
मनुष्ययज्ञः स हि यद् विप्रेभ्योऽन्नं प्रयच्छति ।  
यत् स्वाध्यायमधीयीत ब्रह्मयज्ञ इतीर्यते ॥ ७० ॥  
  
प्। ५०) अपसव्यं विधेयं स्यादग्निष्वात्तादितर्पणे ।  
पुनस्तन्न विधेयं स्यात् स्वपितॄणां तु तर्पणे ॥ ७१ ॥  
  
ततो माध्याह्निकी पूजा कार्या गुर्वी लघुस्तु वा ।  
महती वा यथाशक्ति श्रद्धाभक्तियुतात्मना ॥ ७२ ॥  
  
पण्डितो वाऽथ मूर्खो वा प्रियो वा द्वेष्य एव वा ।  
सम्प्राप्तो यस्तु पूजान्ते स एवाहं न संशयः ॥ ७३ ॥  
  
मत्तोऽधिको जङ्गमो हि स पूज्यो गृहमागतः ।  
अन्नपानादिभिश्चैव तदभीष्टप्रदानतः ॥ ७४ ॥  
  
एवं जङ्गममाराध्य प्रसादमुपभुज्य च ।  
सुखमास्हाय मच्चित्तस्तदन्नं परिणामयन् ॥ ७५ ॥  
  
मत्स्तोत्राणि पठेद्वाऽपि पुराणान्यभ्यसेत्तु वा ।  
आसायमथ कुर्वीत यत्नं पोष्यार्थसिद्धये ॥ ७६ ॥  
  
सायङ्कृत्यानि  
  
ततः स्नातः शुचिर्भूत्वा भ्स्मस्नानं विधाय वा ।  
उपास्य पश्चिमे सन्ध्ये होमकार्यं समाप्य च ।  
कृत्वा सायन्तनीं पूजां वैश्वदेवं समाचरेत् ॥ ७७ ॥  
  
प्। ५१) विधायाऽथ यथाशक्ति मत्पूजामर्धरात्रिकीम् ।  
सायमायान्तमतिथिं पूजयेदतिभक्तितः ॥ ७८ ॥  
  
यत्पातकं भवेद् देवि विमुखे च दिवातिथौ ।  
सायं हि विमुखे तस्मिंस्तदष्टगुणितं भवेत् ॥ ७९ ॥  
  
तस्मात् स्वशक्त्या सम्पूज्य सूर्योढमतिथिं द्विजः ।  
प्रसादमुपभुज्याथ मत्स्तोत्राणि पठेदपि ॥ ८० ॥  
  
आत्माभिरुचितां शय्यामधिष्ठाय शुचिस्तु माम् ।  
स्मरन् समाधिमास्थाय शयीताऽर्वाक्छिराः सुखम् ॥ ८१ ॥  
  
इत्थमुक्तं कृत्यजातमाह्निकं यन्मया प्रिये ।  
द्विजानां मम भक्तानां मत्पदप्राप्तिसाधनम् ॥ ८२ ॥  
  
इति श्रीकारणागमे उत्तरभागे पार्वतीपरमेश्वरसंवादे क्रियापादे   
आह्निकविधिर्नाम तृतीयः पटलः ॥ ३ ॥  
  
  
चतुर्थः पटलः  
  
देव्युवाच  
  
देवदेव महादेव सर्वेश्वर नमोऽस्तु ते ।  
अश्रौषमाह्निकं देव भक्तानामिष्टदायकम् ॥ १ ॥  
  
अर्चाविशेषान् ग्रहणविशेषनियमानपि ।  
रङ्गवल्लीविधानं च वर्तिकासाधनं तथा ॥ २ ॥  
  
योग्यानि पत्रपुष्पाणि तदीयग्रहणं तथा ।  
श्रोतुमिच्छामि भगवन् वद मे करुणानिधे ॥ ३ ॥  
  
महादेव उवाच  
  
शृणु वक्ष्यामि नगजे न गोप्यं त्वयि विद्यते ।  
मत्पूजा त्रिविधा लघ्वी गुर्वी च महती तथा ॥ ४ ॥  
  
पूजात्रयविधानम्   
  
उत्तमो महतीं कुर्याद् गुर्वीं मध्यम एव च ।  
लघ्वीमशक्तः कुर्याच्च सायं माध्याह्निके तथा ॥ ५ ॥  
  
प्। ५३) अवसरा भोजने प्रोक्ता प्रातरादिषु सुव्रते ।  
त्रिकालमर्चनां कुर्याच्छक्तः षट्कालमेव वा ॥ ६ ॥  
  
द्विजोऽरुणोदये स्नात्वा सवित्रेऽर्घ्यं प्रदाय च ।  
मदर्चनां विधायैव सावित्रीं प्रजपेन्नरः ॥ ७ ॥  
  
यावत् सूर्योदयः पश्चादुपतिष्ठेदहस्करम् ।  
जपयज्ञं विधायैवं पूजामुदयकालिकीम् ॥ ८ ॥  
  
कुर्यात् तथा सङ्गवे च मध्याह्ने च यथाक्रमम् ।  
सायं सन्ध्यामुपास्यार्च्यां कुर्यात् सायन्तनीं तथा ॥ ९ ॥  
  
आद्ययामे समारभ्य द्वितीये तु समापयेत् ।  
गृही निश्यर्धरात्रार्चां श्रद्धाभक्तिसमन्वितः ॥ १० ॥  
  
नक्तं द्वितीययामस्य भागावाद्यन्तगौ मतौ ।  
गृहिणश्च यतेर्धरात्रपूजावसानगौ ॥ ११ ॥  
  
ग्रहणनियमाः  
  
उपरागो भवेद्यामे प्रथमे चेत् तदानघे ।  
द्वितीययामे कर्तव्या मम पूजार्धरात्रिकी ॥ १२ ॥  
  
उपरागो यदा यामे द्वितीये वा तृतीयके ।  
अर्चामवसरां कृत्वा न भुञ्जीत द्विजस्तदा ।  
नक्तव्रती यदि पुनर्विशेषस्त्वधुनोच्यते ॥ १३ ॥  
  
उपरागो यदा यामे द्वितीये वा तृतीयके ।  
यामात् पुरस्तात् कर्तव्या मम पूजा न भोजना ॥ १४ ॥  
  
सोमोपरागे पौरस्त्यस्त्याज्यो यामस्तु भोजने ।  
तत्पूर्वः शस्यते कालो नित्यनक्तोपजीविनाम् ॥ १५ ॥  
  
ग्रस्तेऽप्यस्तमिते भानौ नोपवासो नियुज्यते ।  
यतः प्रसादः संसेव्यो नियतं नक्तभोजिनाम् ॥ १६ ॥  
  
पद्मभद्रतत्त्वमण्डलानि  
  
पद्मं भद्रं तथा तत्त्वमण्डलं हि क्रमोत्तमम् ।  
अर्चनोचितपात्राणां विन्यासाय प्रकीर्तितम् ।  
सिततण्डुलचूर्णेन पद्मष्टदलं भवेत् ॥ १७ ॥  
  
अष्टौ पूर्वाग्रगा रेखा लिखेत् तिर्यक् तथा पुनः ।  
एकोनपञ्चाशत्कोष्ठचक्रमेवं भवेत् ततः ॥ १८ ॥  
  
सूक्ष्मपद्मानि विन्यस्येत् षट्त्रिंशत्कोष्टके तथा ।  
त्रयोदशसु मध्येषु लिखेदष्टदलाम्बुजम् ।  
दशायुधानि विन्यस्येत् परितो मण्डलं पुनः ॥ १९ ॥  
  
प्। ५५) पूर्वे तु स्वस्तिकं शङ्खमाग्नेये कमलं तथा ।  
दक्षिणे चामरं छत्रं नैरृत्यां पञ्चकोणकम् ॥ २० ॥  
  
पश्चिमे नागबन्धं च वायौ षट्कोणमेव च ।  
उत्तरे डमरुं शूलमैशाने त्वष्टकोणकम् ॥ २१ ॥  
  
एतल्लिङ्गार्चनापात्रविन्यासार्हं मम प्रियम् ।  
भद्रमण्डलमाख्यातं भद्रदं मुक्तिदं परम् ॥ २२ ॥  
  
सप्तत्रिंशल्लिखेद् रेखा ऊर्ध्वाग्रास्तिर्यगप्यथ ।  
षण्णवत्युत्तरद्वादशशतात्मककोष्ठकम् ॥ २३ ॥  
  
चक्रं भवति तन्मध्ये षट्त्रिंशद्दलवारिजम् ।  
परितः सर्वकोष्ठेषु सूक्ष्मपद्मानि संलिखेत् ।  
दशायुधानि विन्यस्येत् परितो मण्डलं बुधः ॥ २४ ॥  
  
इष्टलिङ्गार्चनापात्रविन्यासायोत्तमोत्तमम् ।  
तत्त्वमण्डलमाख्यातं तत्त्वानुभवसाधनम् ॥ २५ ॥  
  
पद्मं त्ववसराख्यायां लघ्व्यामपि समीरितम् ।  
भद्रमण्डलमुख्यानि गुर्व्यादिषु च विन्यसेत् ॥ २६ ॥  
  
प्। ५६) दीपार्पणम्   
  
लघ्व्यामवसरायां वा ज्वालयेद् दीपमेककम् ।  
गुर्व्यां महत्यामपि च द्वौ वाऽथ चतुरोऽपि वा ॥ २७ ॥  
  
नीराजनत्रयं प्रोक्तमवसराख्यपूजने ।  
आद्यं दर्शनसञ्ज्ञं स्यान्मज्जनाख्यं द्वितीयकम् ।  
तृतीयमवसराख्यमेवं सम्पूजयेत् प्रिये ॥ २८ ॥  
  
नीराजनानां नवकं लघ्व्यामुक्तं वरानने ।  
प्रथमं दर्शनाख्यं स्यादवसराख्यं द्वितीयकम् ॥ २९ ॥  
  
मज्जनाख्यं तृतीयं तु माङ्गल्याख्यं चतुर्थकम् ।  
कर्पूराख्यं पञ्चमं स्यात् षष्ठं शृङ्गारसञ्ज्ञकम् ॥ ३० ॥  
  
सप्तमं तु महासञ्ज्ञमानन्दाख्यमिहाष्टकम् ।  
असङ्ख्याताभिधं चैतन्नवमं परिकीर्तितम् ॥ ३१ ॥  
  
सानुरागाभिधं ताम्बूलाभिख्यं च महार्चने ।  
गुर्वर्चनेऽपि हि भवन्त्येकादश प्रियव्रते ॥ ३२ ॥  
  
वर्तिकाविधानम्   
  
तिस्रस्त्ववसराख्यायां वर्तिका विहिता इह ।  
नव द्वादश वा प्रोक्ता वर्तिका लघुपूजने ॥ ३३ ॥  
  
अष्टादशाथ षट्त्रिंशद्वा प्रोक्ता गुरुपूजने ।  
आनवक्रमसङ्ख्या वा तथा षण्णवतिस्तु वा ॥ ३४ ॥  
  
प्। ५७) अष्टोत्तरशतं वाऽथ त्रिशतं वा सहस्रकम् ।  
महत्यां मम पूजायां वर्तिका ज्वालयेदपि ॥ ३५ ॥  
  
षट्त्रिंशत्तन्तुभिः कुर्याद्वर्तिका मम पूजने ।  
फलं तिसृभिरेव स्यादष्टोत्तरशतोदितम् ॥ ३६ ॥  
  
पूजोचितानि पुष्पपत्राणि   
  
अथ वक्ष्यामि पुष्पाणि पूजायां मत्प्रियाणि वै ।  
नन्द्यावर्तश्रियावर्तकरवीरबकानि च ॥ ३७ ॥  
  
द्रोणपुन्नागमन्दारजलजार्कोत्पलान्यपि ।  
लोध्रधुत्तूरनिर्गुण्डीविल्वाशोकमुनीन्यपि ॥ ३८ ॥  
  
एतेषु शुभ्रवर्णानि ममात्यन्तप्रियाणि वै ।  
एतानि सात्त्विकानि स्युर्मुक्तिदानि भवन्ति हि ॥ ३९ ॥  
  
एतानि राजसानि स्युर्भोगसिद्धिकराणि च ।  
मिश्राणि पीतवर्णानि भोगमोक्षप्रदानि हि ॥ ४० ॥  
  
तामसान्यसितानि स्युर्विना नीलोत्पलं प्रिये ।  
पूजायामुपयुज्येरन्न कदापि नितम्बिनि ॥ ४१ ॥  
  
प्। ५८) कदम्बं चम्पकं चैव पुन्नागं बृहती तथा ।  
अऽस्वमेधफलं दद्युर्वसन्ते मह्यमर्पणात् ॥ ४२ ॥  
  
पाटली मल्लिका चैव शतपत्रं ममार्पितम् ।  
अग्निष्टोमफलं दद्युर्ग्रीष्मतौ वरवर्णिनि ॥ ४३ ॥  
  
अश्वमेधफले स्यातां रावृष्याम्बुजमल्लिके ।  
नीलोत्पलं च कह्लारं धुत्तूरं जातिरेव च ।  
सत्रयागफलं दद्युः शरद्यर्पणतो मम ॥ ४४ ॥  
  
जातिर्नीलोत्पलं चैव करवीरमपि प्रिये ।  
शतक्रतुफलं दद्याच्छिशिरे कर्णिकारकम् ॥ ४५ ॥  
  
पुष्पेष्वारग्वधद्रोणे पत्रे वैल्वमपि ध्रुवम् ।  
प्रशस्ततममाख्यातं मत्पूजायां वरानने ॥ ४६ ॥  
  
द्रोणादिपुष्पैः सौवर्णैः कृतं यद् विल्वपत्रकैः ।  
तदनन्तफलं विद्यात् पूजनं मम पार्वति ॥ ४७ ॥  
  
पत्राणामपि पुष्पाणां सौवर्णानामिह क्वचित् ।  
नहि निर्माल्यतादोषस्तस्मात् तैर्नित्यमर्चयेत् ॥ ४८ ॥  
  
करानीतं पटानीतं धृतमेरण्डपत्रतः ।  
अपवित्रजनानीतं पत्रं पुष्पं फलं त्यजेत् ॥ ४९ ॥  
  
च्युतं भुवि तथाऽऽघ्रातमकिञ्जल्कं सकीटकम् ।  
अवृन्तं सव्रणं पुष्पं पूजायां नोपयुज्यते ॥ ५० ॥  
  
जलजं स्थलजं वाऽपि यथोत्पन्नं तथैव च ।  
पत्राण्यपि तथा न्यस्येद् विल्वपत्रमधोमुखम् ॥ ५१ ॥  
  
सर्वोपरि न्यसेद् विल्वं विल्वोपरि न किञ्चन ।  
सर्वोपरि न्यसेद्भस्म भस्मोपरि न किञ्चन ॥ ५२ ॥  
  
मत्पूजा क्रियते ह्येवं कैवल्यं लभते ध्रुवम् ।  
सर्वमुक्तं समासेन किमतः श्रोतुमिच्छसि ॥ ५३ ॥  
  
इति श्रीकारणागमे उत्तरभागे पार्वतीपरमेश्वरसंवादे क्रियापादे   
रङ्गवल्यादिकथनं नाम चतुर्थः पटलः ॥ ४ ॥  
  
  
  
पञ्चमः पटलः   
  
  
देव्युवाच  
  
देवदेव महादेव पञ्चकृत्यपरायण ।  
जगदीश्वर सर्वात्मन् भूयो भूयो नमोऽस्तु ते ॥ १ ॥  
  
पूजोपयुक्तपात्राणां लक्षणानि विशेषतः ।  
पूजाकाले साधकेन वर्तितव्यं यथा पुनः ॥ २ ॥  
  
अभिषेकद्रव्यजातं नियमानर्चकस्य च ।  
ब्रूहि सर्वमशेषेण प्राणिनिर्वाणकारणम् ॥ ३ ॥  
  
महादेव उवाच  
  
पूजाकाले कथं वर्तितव्यम्  
  
पुष्कलाच्चोपकरणान्मनोनैर्मल्यसम्भवः ।  
निर्मलेनैव मनसा पूजकः फलभाग् भवेत् ॥ ४ ॥  
  
सामग्रीसन्निधानेन पूजा सा पुष्कला भवेत् ।  
पुष्कले पूजने भक्तः पुष्कलां श्रियमश्नुते ॥ ५ ॥  
  
पूजोपयुक्तसामग्रीं सन्निधाय सुखासने ।  
समासीनः सनियमः पूजयेन्मामनन्यधीः ॥ ६ ॥  
  
प्। ६१) असन्निधाय सामग्रीं सङ्कल्प्योपविशन् जनः ।  
पुनर्यतेन मूढात्मा न पूजाफलभाग् भवेत्  ॥ ७ ॥  
  
अज्ञो वाऽप्यथवा प्राज्ञः सामग्रीं नाह्वयेत् स्वयम् ।  
मध्ये मध्ये समाहूय चञ्चलो न फली भवेत् ॥ ८ ॥  
  
भक्तः सङ्कल्प्य पूजायै न क्रूद्ध्येत् परिचारकान् ।  
पूजकः क्रोधसङ्क्रुद्धः सन्निधिं नाभिगच्छति ॥ ९ ॥  
  
आलस्यं जृम्भणं निद्रां पूजाकाले विवर्जयेत् ।  
वर्जयेविषयासक्तिं पुनः कुर्यान्मदर्पितम् ॥ १० ॥  
  
मदर्पितमना यद्यदलब्धं कुसुमं दलम् ।  
सन्निधायाथ यत्नेन मनसैवार्पयेन्मयि ॥ ११ ॥  
  
यस्तु सङ्कल्प्य पूजायै कार्यान्तरनियोजितः ।  
तत्कार्यं मनसि स्मृत्वा न पूजाफलमश्नुते ॥ १२ ॥  
  
पूजामध्ये यदेकेन प्रेषितो महताऽपि वा ।  
त्वरयेन्मम पूजायां नैति मां तस्य पूजनम् ॥ १३ ॥  
  
प्। ६२) गुरुणा यदि वाऽऽहूतः पूजां तस्य निवेदयेत् ।  
निवेदितेऽपि चाहूतस्तदाज्ञां परिपालयेत् ॥ १४ ॥  
  
गुरुर्यतोऽहं देवेशि नावयोर्विद्यते भिदा ।  
अभेदभावनां ज्ञात्वा तदाज्ञां परिपालयेत् ॥ १५ ॥  
  
आख्याति पूजावेलायां वैदिकं यद्विचक्षणः ।  
तन्मयैवोदितमिति निर्वहेत् स्वप्रयत्नतः ॥ १६ ॥  
  
अवैदिकस्याख्यातॄणां निकटे नोपवेशयेत् ।  
प्रत्याख्यानं न कुर्वीत पिदध्याच्छ्रवणद्वयम् ।  
नेक्षेत पूजावेलायां नरं देवि बहिष्कृतम् ॥ १७ ॥  
  
पूजाकाले यदाख्यातं शैवकार्यमनुत्तमम् ।  
कुर्यात् सर्वप्रयत्नेन तदशक्तौ तु कारयेत् ॥ १८ ॥  
  
पूजकः संस्मरेत् कर्म लौकिकं त्वरयेद् यदि ।  
शिवद्रोहेण निर्याति कालभैरवयातनाम् ॥ १९ ॥  
  
संस्मरन्नपि कर्माणि यो मय्याहितमानसः ।  
स याति मामकं रूपं कैलासे मद्गणैः सह ।  
मोदते तस्य नावृत्तिस्तेन सर्वं वशीकृतम् ॥ २० ॥  
  
प्। ६३) पुष्पं पत्रं फलं तोयं श्रमसाध्यं यथा यथा ।  
फलं तथा तथा तेषां दाताऽहं हि सदाशिवः ॥ २१ ॥  
  
पुष्पलोभः पत्रलोभः पात्रलोभो भयावहः ।  
तस्मात् सर्वप्रयत्नेन पात्रं पत्रं सुमं तथा ।  
सम्पाद्य पूजयेल्लिङ्गं यथाविभवविस्तरम् ॥ २२ ॥  
  
पात्रादिलक्षणम्   
  
सुवर्णपात्रं यत्नेन कुसुमादिदलानि च ।  
सौवर्णान्येव सम्पाद्य पूजनीयस्त्वहं शिवे ।  
राजतं वा दरिद्रश्चेत् ताम्रपात्रं हि कल्पयेत् ॥ २३ ॥  
  
विरक्तो नारिकेलेन पात्रेणैव यजेत् स्वयम् ।  
सौवर्णपात्रपूजाऽपि न तस्याः सदृशी भवेत् ॥ २४ ॥  
  
विल्वनिर्मितपात्रं तु सर्वेषामुत्तमोत्तमम् ।  
तत्पात्रसदृशं लोके नास्ति नास्ति महीतले ॥ २५ ॥  
  
पात्रेषु वैल्वं श्लाघ्यं स्याद् वैल्वं पत्रेषु चोत्तमम् ।  
नीलोत्पलं च पुष्पेषु पूजार्थमुत्तमोत्तमम् ॥ २६ ॥  
  
प्। ६४) सर्वमप्राकृतैर्मन्त्रैः कृत्वा मह्यं समर्पयेत् ।  
शुद्धभावः समभ्यर्च्य यथोक्तफलभाग् भवेत् ॥ २७ ॥  
  
स्वनन्दनोद्भवं पत्रं पुष्पं फलमनुत्तमम् ।  
आरण्यकानि पुष्पाणि पत्राणि स्वयमर्चयेत् ।  
शूद्रानीतैः क्रयक्रीतैः कर्म कुर्वन् पतत्यधः ॥ २८ ॥  
  
अर्कद्रोणोत्पलाद्यैश्च विल्वारग्वधपत्रकैः ।  
तिलाक्षतैरर्चयेन्मां भक्तियुक्तेन चेतसा ॥ २९ ॥  
  
अर्घ्यादिपात्राणि  
  
पूजोपयुक्तपात्राणां लक्षणं शृणु पार्वति ।  
सामान्यार्घ्याभिधं चैव पादार्घ्याचमनानि च ॥ ३० ॥  
  
त्यागज्ञानानन्दसञ्ज्ञान्यथ स्नानजलस्य च ।  
पादप्रसादोदकयोस्त्रीण्याधाराभिधानि च ।  
शिवकुम्भसमाख्यं च पात्राण्येकादश प्रिये ॥ ३१ ॥  
  
तथाऽन्यानि च पात्राणि भवन्त्यावश्यकानि हि ।  
गन्धादेरपि धूपस्य दीपानां च विशेषतः ॥ ३२ ॥  
  
प्। ६५) घण्टां शङ्खं दर्पऽं च छत्रं चामरमेव च ।  
ताल्वृन्तं च सम्पाद्य यजेन्मां लिङ्गरूपिणम् ॥ ३३ ॥  
  
शिवकुम्भाभिधं पात्रं कुर्याद् विंशतिभिः पलैः ।  
पात्रं दशपलैः कुर्यात् सामान्यार्घ्यसमाख्यकम् ॥ ३४ ॥  
  
सार्धसप्तपलैः कुर्यात् पाद्यार्घ्याचमनानि च ।  
त्यागज्ञानानन्दकानि कुर्यात् पञ्चपलैरपि ।  
आधाराभिख्यपात्राणि सार्धद्विपलमानतः ॥ ३५ ॥  
  
शिवकुम्भं च सामान्यमर्घ्यपात्रं तथैव च ।  
स्थूलोदरं तथा कुर्यान्मुखग्रीवाविभूषितम् ॥ ३६ ॥  
  
पाद्यार्घ्याचमनाख्यानि चतुरस्राणि कारयेत् ।  
त्यागज्ञानानन्दकानि वर्तुलानीतराणि च ॥ ३७ ॥  
  
गन्धादिपात्रं कुर्वीत वृत्तमष्टदलान्वितम् ।  
दीपपात्राणि कुर्याच्च डमर्वाकारवन्ति च ॥ ३८ ॥  
  
त्रिमुखीं षण्मुखीमेकमुखीं नीराजनाय च ।  
छत्रं सम्पादयेद् धीमान् मुक्ताजालविभूषितम् ॥ ३९ ॥  
  
सौवर्णादेरलाभे तु किंशुकैः खड्गशृङ्गतः ।  
अथ यज्ञीयवृक्षेण मृदा पात्रं तु कारयेत् ॥ ४० ॥  
  
प्। ६६) पूजनविधिः  
  
नदीतीरे तटाके वा स्वयंव्यक्तशिवस्थले ।  
विजने स्वगृहे वाऽपि यजेदेकाग्रमानसः ॥ ४१ ॥  
  
विल्वाष्टोत्तरसाहस्रं शतमष्टोत्तरं तु वा ।  
द्रोणपुष्पसहस्रैर्वा पुष्पैर्वाथार्कसम्भवैः ॥ ४२ ॥  
  
आरग्वधसहस्रैर्वा नियमेनैव पूजयेत् ।  
शतमष्टोत्तरं वाऽपि चाष्टाविंशतिसङ्ख्यया ॥ ४३ ॥  
  
पूजाकाले बहुवचो यस्य तेन न संवसेत् ।  
शिवस्यैव पुराणानि श्रावयेच्छृणुयादपि ।  
लौकिकान्यकथालापं वर्जयेन्मम पूजकः ॥ ४४ ॥  
  
स्वारामोद्भवपुष्पाणि प्रशस्तानि मदर्चने ।  
देवस्वं देवतोद्यानपुष्पाणि परिवर्जयेत् ।  
अन्यपूजार्हपुष्पाणि न च मह्यं समर्पयेत् ॥ ४५ ॥  
  
समर्पणीयान्यन्येन न च पुष्पाणि याचयेत् ।  
याचनालब्धपुष्पाण्यप्रशस्तानि मदर्चने ॥ ४६ ॥  
  
असन्निधाय नैवेद्यं धूपदीपौ न चाचरेत् ।  
धूपदीपौ समर्प्याथ न विलम्बेन्निवेदने ॥ ४७ ॥  
  
प्। ६७) अभिषेकाय दिव्यानि द्रव्याणि कलशे क्षिपेत् ।  
एलोशीरलवङ्गानि कस्तूरीं चन्द्रसञ्ज्ञकम् ।  
पञ्चद्रव्याणि कलशे चूर्णयित्वा विनिक्षिपेत् ॥ ४८ ॥  
  
सिद्धार्थान् कुङ्कुमं दूर्वां कुष्ठं चन्दनभस्मनी ।  
चन्द्रं च कुसुमं चैव पाद्यपात्रे विनिक्षिपेत् ॥ ४९ ॥  
  
सिद्धार्थांश्च कुशाग्राणि यवव्रीहितिलान्यपि ।  
चन्दनं भस्म कुसुममर्घ्यपात्रे विनिक्षिपेत् ॥ ५० ॥  
  
त्रिफलाजातिकर्पूरकुष्ठकोशीरमेव च ।  
भस्मचन्दनपुष्पाणि पात्रे ह्याचमने क्षिपेत् ।  
भस्मचन्दनपुष्पाणि पात्रेष्वन्येषु निक्षिपेत् ॥ ५१ ॥  
  
त्यागपात्रे कुदुष्णं च ज्ञानपात्रे सचन्दनम् ।  
आनन्दपात्रे शीतं च जलमापूरयेत् तथा ॥ ५२ ॥  
  
निमीलयन्नेत्रयुग्मं ध्यानं सम्यक् समाचरेत् ।  
ध्यानकाले पुराणादिश्रवणं नैव कारयेत् ।  
एकान्ते मीलिताक्षेण ध्यानं कार्यं विपश्चिता ॥ ५३ ॥  
  
अभिषेके पुराणादिश्रवणं नेतरत्र तु ।  
मनोदार्ढ्येन सम्पन्नः पूजयेन्मां दृढव्रतः ॥ ५४ ॥  
  
अलङ्कारप्रियो विष्णुरभिषेकप्रियोऽस्म्यहम् ।  
नमस्कारप्रियो भानुर्मम स्तोत्रप्रिया गणाः ॥ ५५ ॥  
  
प्। ६८) स्त्प्त्रपाठो विशेषेण मम तु प्रीतिवर्धनः ।  
स्तोत्रमात्रेण सन्तुष्टस्त्वहमिष्टफलप्रदः ॥ ५६ ॥  
  
ध्यानेन सकलं पापं नश्येद् भक्तार्जितं तु यत् ।  
ध्यानानुगुणमेवान्यन्मुख्यं ध्यानं प्रकीर्तितम् ॥ ५७ ॥  
  
सौवर्णौ च कटाहौ द्वौ शुद्धतोयेन पूरितौ ।  
गन्धद्रव्येण मिश्रौ च कृत्वा मामभिपूजयेत् ॥ ५८ ॥  
  
एलालवङ्गजातीयफलपुष्पाण्युशीरकम् ।  
लवङ्गत्वग्जाटामांस्यौ तक्कोलं कुष्ठमेव च ॥ ५९ ॥  
  
कदम्बकन्दं गन्धत्वङ् नागकेसरचम्पकान् ।  
देवदारुं गुग्गुलुं च कौङ्कुमं पुष्पमेव च ॥ ६० ॥  
  
गोरोचनं च कर्पूरं तथा सर्वमणिं समम् ।  
चूर्णयित्वा विशेषेण कस्तूरीं च विनिक्षिपेत् ।  
सर्वद्रव्याणि निक्षिप्य पूजयेल्लिङ्गरूपिणम् ॥ ६१ ॥  
  
सर्वद्रव्येष्वलब्धेषु कस्तूरीकुङ्कुमान्वितम् ।  
कर्पूरं चैव पूजार्थं सम्पाद्य परिपूजयेत् ।  
एलोशीरैर्दरिद्रश्चेन्न केवलजलैर्यजेत् ॥ ६२ ॥  
  
प्। ६९) यथा यथा च सामग्री विशिष्येत मदर्चने ।  
तथा तथा फलं प्रोक्तं भक्तानां किल्बिषं नहि ॥ ६३ ॥  
  
दीपारार्तिं प्रकुर्वीत सौवर्णै राजतैरथ ।  
सपुष्पमर्पयेद् भक्तः स्वस्य विज्ञानसिद्धये ॥ ६४ ॥  
  
ज्ञानसिद्धिर्भवेन्नॄणां मयि दीपसमर्पणात् ।  
विशेषात् सोमवारे च दीपावलिसमर्पणात् ॥ ६५ ॥  
  
कार्तिके सोमवारे तु दीपावलिसमर्पणात् ।  
ना पुनर्जायते भक्तो मम सायुज्यमाप्नुयात् ॥ ६६ ॥  
  
प्रदोषे सोमवारे लक्षदीपसमर्पणात् ।  
फलं वक्तुं न शक्येत सोऽहमेवेति निश्चितम् ।  
तस्मादज्ञाननाशाय दीपार्चनमथाचरेत् ॥ ६७ ॥  
  
नमस्काराष्टकं कुर्यादष्टोत्तरशतं तु वा ।  
सहस्रं वा प्रकुर्वीत नमस्कारप्रियोऽस्म्यहम् ॥ ६८ ॥  
  
करपीठे समभ्यर्च्य साम्बं मां लिङ्गरूपिणम् ।  
अथ भक्तो नमस्कारं कण्ठोर्ध्वं तु विभावयेत् ॥ ६९ ॥  
  
मुक्ताङ्गुष्ठेन मुष्ट्या च प्रदक्षिणविधानवान् ।  
प्रार्थयेन्मां महेशानि यथाकाममतन्द्रितः ॥ ७० ॥  
  
प्। ७०) अर्घ्यं चाप्युन्मनीमुद्रासमञ्चितकराम्बुजः ।  
चिन्मुद्रया च पुष्पाणि पात्राणि च समर्पयेत् ॥ ७१ ॥  
  
छत्रेणाच्छादयेत्पश्चाच्चामरेणापि वीजयेत् ।  
तालवृन्तेन चाप्येवं दर्पणं दर्शयेदपि ॥ ७२ ॥  
  
घण्टारवं कारयेच्च शङ्खमाध्मापयेदपि ।  
गीतानि श्रावयेदेव वाद्यं नृत्यं समर्पयेत् ॥ ७३ ॥  
  
पूजागृहविधानम्  
  
शिवपूजागृहं शुद्धं श्वेतचूर्णेन लेपितम् ।  
गोमयेनोपलिप्तं च रङ्गवल्याद्यलङ्कृतम् ॥ ७४ ॥  
  
पुष्पैः पर्णैरलङ्कृत्य मल्लीझिल्लीं प्रसारयेत् ।  
सुगन्धद्रव्यचूर्णैश्च धूपयेद् देवतागृहम् ॥ ७५ ॥  
  
नीडानि भित्तौ कुर्वीत नानावर्णलसन्ति च ।  
विन्यसेद् विग्रहानाशु तेषु मामककिङ्करान् ॥ ७६ ॥  
  
सायुधान वाहनैर्युक्तानलङ्कारविभूषितान् ।  
भस्मत्रिपुण्ड्ररुद्राक्षभास्वद्देहान् कपर्दिनः ॥ ७७ ॥  
  
अथवा भूतिरुद्राक्षान् तेषु नीडेषु निक्षिपेत् ।  
मम पूजार्थसामग्रीमथवा विन्यसेद् बुधः ।  
तेषु तेषु च नीडेषु दीपमालां च कल्पयेत् ॥ ७८ ॥  
  
पूजनकर्मसम्पादनम्   
  
तस्मिन् सुसदने देवि सुखासीनः शुभासने ।  
भस्मत्रिपुण्ड्ररुद्राक्षमाइकासमलङ्कृतः ॥ ७९ ॥  
  
भद्रादिमण्डलन्यस्तसर्वोपकरणाञ्चितः ।  
सकलीकृतदेहश्च कृतपारिषदस्तुतिः ॥ ८० ॥  
  
अग्रे सिंहासनवरं विभाव्य समलङ्कृतम् ।  
भस्मशय्याञ्चितं तत्र करपीठं विधाय च ॥ ८१ ॥  
  
तस्मिन्निक्षिप्य मां नित्यं षट्त्रिंशदुपचारकैः ।  
ऋग्यजुःसामवेदैश्च तथाऽथर्वणमन्त्रतः ॥ ८२ ॥  
  
पञ्चाक्षरोपनिषदा पुराणश्रवणादिना ।  
शास्त्राणां पठनेनापि गद्यपद्यस्तुतिव्रजैः ॥ ८३ ॥  
  
गायेत् स्वयं गापयेच्च मम माहात्म्यसूचकैः ।  
वाद्यैश्च विविधैर्गीतैर्नृत्यैर्मां परितोषयेत् ॥ ८४ ॥  
  
प्। ७२) एकादिक्रमशो मह्यं दद्यादारार्तिकान् नव ।  
जाघण्टाशङ्खनादैश्च कोलाहलरवैरपि ॥ ८५ ॥  
  
शब्दब्रह्मानन्दमयो मदानन्दामृतप्लुतः ।  
निमज्जन्निव सन्तुष्टो निःसञ्ज्ञः इव तत्परः ॥ ८६ ॥  
  
यः सकृद्वाऽसकृद्वाऽपि मामर्चयति यः स्वयम् ।  
स धन्यः सर्वलोकानां वन्द्यो भक्तोत्तमोत्तमः ।  
तं दृष्ट्वा मोदते यस्तु तमादप्यधिको भवेत् ॥ ८७ ॥  
  
यः स्वकीयगृहे नित्यं मद्भक्तानां विशेषतः ।  
पूजोपकरणं दत्त्वा कारयेत् तैर्मदर्चनम् ।  
स याति मम सायुज्यं ज्ञानिनामपि दुर्लभम् ॥ ८८ ॥  
  
इत्थमुक्तं मया तुभ्यं लोकानां मुक्तिसिद्धये ।  
पात्रादिसादनं देवि किमतः श्रोतुमिच्छसि ॥ ८९ ॥  
  
इति श्रीकारणागमे उत्तरभागे पार्वतीपरमेश्वरसंवादे क्रियापादे   
पूजापात्रादिलक्षणकथनं नाम पञ्चमः पटलः ॥ ५ ॥  
  
  
षष्ठः पटलः  
  
देव्युवाच  
  
चन्द्रशेखर भूतेश पिनाकिन्नुग्र शङ्कर ।  
अवसरादिपूजानां कल्पं ब्रूहि विशेषतः ॥ १ ॥  
  
महादेव उवाच  
  
अवसरपूजाकल्पः  
  
अथावसरपूजायाः कल्पं वक्ष्ये शृणु प्रिये ।  
मण्डलं परिकल्प्यादौ दीपं प्रज्वालयेत् ततः ॥ २ ॥  
  
परिगृह्य गणानुज्ञां घण्टानादपुरस्सरम् ।  
मन्नामभिः समाचम्य प्राणानायम्य शक्तितः ॥ ३ ॥  
  
सङ्कीर्त्य देशकालौ च कलशं सम्यगर्चयेत् ।  
अष्टोत्तरशतान्यूनां जपेन्मम षडक्षरीम् ॥ ४ ॥  
  
सर्वलिङ्गं स्थापयतीति लिङ्गं विन्यसेत् करे ।  
नीराजनं दर्शनाख्यमसौ य इति दर्शयेत् ॥ ५ ॥  
  
प्। ७४) यो वै रुद्रः स भगवान् पृथ्वीत्यभ्युक्ष्य भस्मना ।  
एतावानस्य महिमेत्यामनन् पाद्यमर्पयेत् ॥ ६ ॥  
  
हंसः शुचिषदित्यर्घ्यं सावित्र्याऽऽचमनीयकम् ।  
नमः सोमाय चेत्येवम् स्नानं च परिकल्पयेत् ॥ ७ ॥  
  
स्नानोदकं शिरस्युक्ष्य लिङ्गतीर्थं प्रगृह्य च ।  
ऋतं सत्यमिति प्राश्य वस्त्रं यस्तन्त्विति ब्रुवन् ॥ ८ ॥  
  
अग्निरित्यादिभिर्भस्म सर्वतो लेपयेत् सुधीः ।  
गन्धेति गन्धमादद्यादाकाशादिति चाक्षतान् ॥ ९ ॥  
  
निधनपतय इति पुष्पाणि च समर्पयेत् ।  
विल्वं त्रियम्बकमिति यच्च व्योमेति धूपकम् ॥ १० ॥  
  
प्। ७५) महानीराजनं दद्यान्न तत्रेति मनुं स्मरन् ।  
दद्यादवसरं नैवेद्यमाचारादिलिङ्गकैः ॥ ११ ॥  
  
ईशान इति मन्त्रेण मन्त्रपुष्पं समर्पयेत् ।  
वस्त्रप्रावरणं कुर्यात् सोऽब्रवीदिति मन्त्रतः ।  
अणोरणीयानिति च लिङ्गं स्वाङ्गे निवेशयेत् ॥ १२ ॥  
  
लघ्वर्चाविधिः  
  
अथ वक्ष्यामि देविशि लघुमर्चाविधिं शृणु ।  
स्नातः शुचिर्यतमानाः कृतभस्मावगुण्ठनः ॥ १३ ॥  
  
धृतत्रिपुण्ड्रो रुद्राक्षमालालङ्कृतविग्रहः ।  
आचम्य दीपं प्रज्वाल्य सम्प्रार्थ्य च गणान्मम ॥ १४ ॥  
  
आचम्य प्राणानायम्य देशकालौ प्रकीर्त्य च ।  
सम्भवद्भिरिह द्रव्यैरिष्टलिङ्गस्य पूजनम् ॥ १५ ॥  
  
प्। ७६) करिष्य इति सङ्कल्प्य सम्पूज्य कलशं तथा ।  
षडक्षरजपं कुर्यादष्टोत्तरशतं बुधः ॥ १६ ॥  
  
इष्टलिङ्गं करे धृत्वा सर्वलिङ्गमनुं पठन् ।   
आवाहयेच्च वेदाहं भावग्राह्यमिति ब्रुवन् ।  
नीराजनं दर्शनाख्यमसौ य इति दर्शयेत् ॥ १७ ॥  
  
यो वै रुद्रः स भगवान् पृथ्वीत्यभ्युक्ष्य भस्मना ।  
एतावनस्य महिमेत्यामनन् पाद्यमर्पयेत् ॥ १८ ॥  
  
हंसः शुचिषदित्यर्घ्यं सावित्र्याऽऽचमनीयकम् ।  
यो वै रुद्रः स भगवानाप इत्यभिषिच्य च ॥ १९ ॥  
  
लिङ्गतीर्थं च सङ्गृह्य कद्रुद्रायेति मन्त्रयन् ।  
ऋतं सत्यमिति प्रश्य पुष्पं धूपं समर्प्य च ॥ २० ॥  
  
यो वै रुद्रः स भगवान् यश्चाग्निरिति मन्त्रतः ।  
दत्त्वा चावसराभिख्यं नीराजनमपि प्रिये ।  
फलाद्यवसरं दद्याद् भस्म लिङ्गोपरि क्षिपेत् ॥ २१ ॥  
  
मूलेन पुष्पं निक्षिप्य धूपमाघ्रापयेत् प्रिये ।  
असौ योऽवसर्पतीति मन्त्रेमेनमनुस्मरन् ।  
नीराजनं मज्जनाख्यं दर्शयेद् गिरिनन्दिननि ॥ २२ ॥  
  
प्। ७७) एतावनस्य महिमेत्यामनन् पाद्यमर्पयेत् ।  
हंसः शुचिषदित्यर्घ्यं सावित्र्याऽऽचमनीयकम् ॥ २३ ॥  
  
रुद्राध्यायेनाभिषेकमावहन्तीति मन्त्रतः ।  
वस्त्रेणोद्वर्तनं कृत्वा लिङ्गतीर्थं प्रगृह्य च ।  
कद्रुद्रायेति सम्मन्त्र्य प्राश्नीत ऋतमित्यपि ॥ २४ ॥  
  
यो वै रुद्र इति पठन् दद्यादङ्गारतापनम् ।  
यो वै रुद्रः स भगवान् यश्चाग्निरिति धूपनम् ॥ २५ ॥  
  
उद्दीप्यस्वेति च पठन् माङ्गल्याख्यं च दर्शयेत् ।  
वस्त्रं समर्पयेद् देवि यस्तन्त्विति मनुं पठन् ॥ २६ ॥  
  
अग्निरित्यादिभिर्मन्त्रैः सजलं भस्म चार्पयेत् ।  
नमो हरिकेशायेति यज्ञसूत्रं समर्पयेत् ॥ २७ ॥  
  
यो वै रुद्रो या च पृथ्वीत्युक्त्वा गन्धांश्च साक्षतान् ।  
आकाशादिति मन्त्रेण दद्यात् केवलमक्षतान् ॥ २८ ॥  
  
प्। ७८) सर्वव्यापिनमिति कर्पूरनीराजनं दिशेत् ।  
तदेवर्तं भुवन्तय इति माल्यानि चार्प्यएत् ॥ २९ ॥  
  
या ते रुद्र शिवा तनूः शिवा विश्वाहभेषजी ।  
इति नीराजनं दद्याच्छृङ्गाराख्यं महेश्वरि ॥ ३० ॥  
  
यो वै रुद्रः स भगवान् यश्च सूर्य इति क्रमात् ।  
निधनपतय इति चाष्टोत्तरशतेन च ।  
पुष्पाणि त्र्यम्बकमिति विल्वपत्राणि चार्पयेत् ॥ ३१ ॥  
  
नम ईध्रियाय चेति श्वेतच्छत्रं समर्पयेत् ।  
नमो वात्याय चेत्येवं चामरं परिकल्पयेत् ॥ ३२ ॥  
  
चन्द्रमा मनसो जात इति व्यजनमर्पयेत् ।  
स यश्चायं पुरुष इत्यर्पयेद् दर्पणं तथा ॥ ३३ ॥  
  
यो वेदादाविति पठन् घण्टानादं च श्रावयेत् ।  
अध्यवोचदधित्येवं शङ्खं सम्यङ् निनादयेत् ॥ ३४ ॥  
  
प्। ७९) शिवेन वचसा त्वेति गीतमाश्रावयेद् बुधः ।  
नमो दुन्दुभ्याय चेति वाद्यं कुर्याद् विचक्षणः ।  
नमो रुद्रायाततायिन इति नाट्यं च दर्शयेत् ॥ ३५ ॥  
  
उद्यन्तमिति मन्त्रेण बुधः कुर्यात् प्रदक्षिणम् ।  
यो रुद्रोऽग्नाविति पठन् नमस्कारं समर्पयेत् ॥ ३६ ॥  
  
नमो रुद्राय चेत्युक्त्वा स्तुतिपाठं पठेद् बुधः ।  
अजात इत्येवमिति पठन् याञ्चां विभावयेत् ॥ ३७ ॥  
  
यो वै रुद्रः स भगवान् यच्च व्योमेति धूपकम् ।  
न तत्र सूर्यो भातीति महानीराजनं दिशेत् ॥ ३८ ॥  
  
प्। ८०) अघोरेभ्योऽथ इति चाचारलिङ्गादिभिः क्रमात्   
चतुर्विधं च नैवेद्यमर्पयेत् साधकस्ततः ॥ ३९ ॥  
  
भस्माभ्युक्ष्य महालिङ्गे ईशान इति मन्त्रतः ।  
मूलमन्त्रेण चाप्येवं मन्त्रपुष्पं समर्पयेत् ॥ ४० ॥  
  
यतो वाचो निवर्तन्त इति मन्त्रं पठन्नपि ।  
आनन्दाभिख्यकं नीराजनमप्यर्पयेत् ततः ॥ ४१ ॥  
  
स विश्वेति च ताम्बूलं यो ब्रह्माणमिति ब्रुवन् ।  
पुष्पाञ्जलिं च विकिरन्नात्मानमपि चार्पयेत् ॥ ४२ ॥  
  
असङ्ख्या इति मन्त्रेणासङ्ख्यनीराजनं दिशेत् ।  
वस्त्रप्रावरणं कुर्यात् सोऽब्रवीदिति मन्त्रतः ।  
अणोरणीयानिति च कुर्यात् स्वाङ्गे निवेशनम् ॥ ४३ ॥  
  
प्। ८१) इत्युक्तो हि महा देवि लघुराराधनाविधिः ।  
मत्सायुज्यप्रदो ह्येष यथोक्तमनुतिष्ठताम् ॥ ४४ ॥  
  
इति श्रीकरणागमे उत्तरभागे पार्वतीपरमेश्वरसंवादे क्रियापादे   
पूजाविधिकथनं नाम षष्ठः पटलः ॥ ६ ॥  
  
  
  
सप्तमः पटलः   
  
देव्युवाच  
  
देवदेव महादेव लोकानुग्रहतत्पर ।  
त्वत्पूजाकर्णनादस्मि कृतार्था जगदीश्वर ॥ १ ॥  
  
महापूजां च शुश्रूषुरस्मि लोकैककारण ।  
तद्विधानं च सम्बोध्य कृपयाऽनुगृहाण माम् ॥ २ ॥  
  
महादेव उवाच  
  
महापूजाक्रमः   
  
अथ वक्ष्ये महादेवि महापूजाविधिक्रमम् ।  
स्नातः शुचिर्यतमना धृतधौताम्बरद्वयः ॥ ३ ॥  
  
धृतत्रिपुण्ड्रो रुद्राक्षमालालङ्कृतविग्रहः ।  
कृतसन्ध्यादिकः सम्पादितपुष्पादिसाधनः ॥ ४ ॥  
  
भद्रादिमण्डलन्यस्तपूजापात्रः सुखासनः ।  
चतुष्टयं दीपिकानां प्रज्वाल्य द्वयमेव वा ॥ ५ ॥  
  
गणान् सङ्कीर्त्य चाचम्य प्राणानायम्य सक्रमम् ।  
देशकालौ सुसङ्कीर्त्य चेष्टलिङ्गस्य प्रीतये ॥ ६ ॥  
  
रङ्गवल्यां तु सामान्यमर्घ्यपात्रं निवेश्य च ।  
भस्मचन्दनपुष्पाणि तत्र निक्षिप्य निर्मलम् ॥ ७ ॥  
  
जलमापूर्य वै बिन्दुस्रवत्पीयूषधारया ।  
पूरितं भावयन्नेव पञ्चब्रह्मषडङ्गकैः ।  
मन्त्रैः सम्मन्त्र्य संस्कारैः संस्कुर्याद्वक्ष्यमाणकैः ॥ ८ ॥  
  
निरीक्षणं प्रोक्षणं च ताडनं चावगुण्ठनम् ।  
अभ्युक्षणमिति ख्याता वस्तुसंस्कारकारकाः ।  
धेन्वाख्ययाऽमृतीकृत्य पद्मलिङ्गे प्रदर्शयेत् ॥ ९ ॥  
  
ततः पाद्यार्घ्याचमनपात्राण्यपि च पङ्क्तिशः ।  
तदुत्तरेण विन्यस्येत् पाद्यपात्रे यथाक्रमम् ॥ १० ॥  
  
सिद्धार्थान् कुङ्कुमं दूर्वां कुष्ठं कर्पूरमेव च ।  
भस्मचन्दनपुष्पाणि निक्षिपेत् साधकोत्तमः ॥ ११ ॥  
  
षडङ्गैर्जलमापूर्य सद्यद्यैरभिमन्त्र्य च ।  
तदुत्तरेप्यर्घ्यपात्रे कुशादीन् विक्षिपेत् तथा ॥ १२ ॥  
  
प्। ८४) हृदयेन जलं क्षिप्त्वा मूलेनैवाभिमन्त्र्य च ।  
तदुत्तरे त्वाचमनपात्रे भस्मादि निक्षिपेत् ।  
षडङ्गैर्जलमापूर्य सद्याद्यैरभिमन्त्रयेत् ॥ १३ ॥  
  
त्यागज्ञानानन्दपात्राण्यपि तत्पूर्वतो न्यसेत् ।  
भस्मचन्दनपुष्पाणि त्यागपात्रे निधाय च ।  
उष्णं वै जलमापूर्य प्रासादेनाभिमन्त्रयेत् ॥ १४ ॥  
  
तदुत्तरे ज्ञानपात्रे भस्मादीनि निधाय वै ।  
चन्दनोदकमापूर्य चाघोरेणाभिमन्त्रयेत् ॥ १५ ॥  
  
तदुत्तरानन्दपात्रे भस्मादीनि निधाय च ।  
शीतलोदकमापूर्य वामदेवेन मन्त्रयेत् ॥ १६ ॥  
  
तत्पूर्वे स्नानपादप्रसादवारिगृहीतये ।  
विन्यसेत्तत्र चाधारपात्राणि त्रीणि पङ्तिशः ॥ १७ ॥  
  
सामान्यस्यार्घ्यपात्रस्य शिवकुम्भं पुरो न्यसेत् ।  
तत्र भस्मादि निक्षिप्य तदा पानीयकं जलम् ॥ १८ ॥  
  
प्। ८४) हृदयेनैव सम्पूर्या कलशेष्विति मन्त्रतः ।  
आपो वा इदं सर्वमित्यनेनाभिमन्त्र्य च ॥ १९ ॥  
  
पूजाद्रव्याणि सम्प्रोक्ष्य तस्मादुद्धृतवारिणा ।  
सामान्यार्घ्यादिपात्राणि मूलेनाभ्यर्च्य वै ततः ।  
सामान्यार्घ्यगतं तोयं पाद्यादित्रिषु निक्षिपेत् ॥ २० ॥  
  
गुरुमभ्यर्च्य नियतं यस्य देवेति मन्त्रतः ।  
तीर्थप्रसादौ गृह्णीयान्मत्पूजायोग्यताप्तये ॥ २१ ॥  
  
इति भक्तस्थलं प्रोक्तमथ माहेश्वरस्थले ।  
अयं मे हस्त  इति तु हस्तशुद्धिं विधाय वै ॥ २२ ॥  
  
माहेश्वरस्थलपूजाविधानम्   
  
सर्वभूतस्थमिति च कृत्वा भस्मासनं करे ।  
वेदाहमेतमिति च लिङ्गमादाय तद्गृहात् ।  
सर्वलिङ्गं स्थापयतीति लिङ्गं निक्षिपेत् करे ॥ २३ ॥  
  
रुद्र यत्ते दक्षिणं मुखमित्यावाहयेत् तदा ।  
गुरुं ध्यात्वा षडङ्गं च न्यासं सम्यग्विधाय च ।  
सहस्रं षट्छतं वाऽपि जपेदेव षडक्षरीम् ॥ २४ ॥  
  
प्रसादिसञ्ज्ञके पश्चात् स्थले लिङ्गे च भस्म वै ।  
अभ्युक्ष्य नानुध्यायेच्च तमेवैकमिति स्मरन् ॥ २५ ॥  
  
दशावधानविधिना निरीक्ष्य ष्वेष्टलिङ्गकम् ।  
नीराजनं सानुरागं या ते रुद्रेति निर्दिशेत् ॥ २६ ॥  
  
प्राणलिङ्गस्थले भस्म लिङ्गोपरि निधाय च ।  
मूलेनैव हि लिङ्गाग्रे पुष्पं निक्षिप्य मन्त्रितम् ॥ २७ ॥  
  
पाद्यार्घ्याचमनं दद्यात् तत्तत्पात्रोदकेन हि ।  
त्यागपात्रस्थितेनैव लिङ्गं संस्नाप्य वारिणा ॥ २८ ॥  
  
आधारपात्रेणादाय सम्प्रोक्ष्य निजमूर्धनि ।  
आवहन्तीति मन्त्रेण वस्त्रेणोद्वर्त्य सादरम् ॥ २९ ॥  
  
प्। ८७) भस्मासने निधायैव पादौ लिङ्गस्य भावयन् ।  
प्रणम्याभ्यर्च्य पाद्यं च ज्ञानपात्रजलेन वै ॥ ३० ॥  
  
दत्त्वैतज्जलमाधारपात्रेणादाय सन्नमन् ।  
कद्रुद्रायेति सम्मन्त्र्य पिबेदृतमितीरयन् ॥ ३१ ॥  
  
लिङ्गमूलेन गन्धाद्यैरलङ्कृत्य ततः परम् ।  
यो वै रुद्रः स भगवान् यश्चाग्निरिति मन्त्रतः ।  
नीराजनं त्ववसराभिख्यं दत्त्वा फलादिकम् ॥ ३२ ॥  
  
समर्प्यानन्दपात्रोदं गृह्णन्नाधारपात्रतः ।  
समर्प्य प्राश्य तत्पात्रं निक्षिपेदप्यधोमुखम् ॥ ३३ ॥  
  
अथाचमनपात्रस्थतोयेनाचमनीयकम् ।  
दत्त्वा तत्सवितुरिति त्यागपात्रस्थवारिणा ॥ ३४ ॥  
  
नमकाद्यै रुद्रसूक्तैरभिषिच्याथ तज्जलम् ।  
नमः शम्भव इत्यात्ममूर्धनि प्रोक्षयेत् तथा ॥ ३५ ॥  
  
प्। ८८) आवहन्तीति वस्त्रेण समुद्वर्त्येष्टलिङ्गकम् ।  
भस्मासने निधायास्य गृह्णीयात् पादतीर्थकम् ॥ ३६ ॥  
  
ततो विधूममङ्गारमानीयानेन तापयेत् ।  
योवै रुद्रः स भगवान् यश्चाग्निरिति मन्त्रतः ॥ ३७ ॥  
  
यो वै रुद्रः स भगवान् यच्च व्योमेति मन्त्रतः ।  
दशाङ्गमहितं मह्यं धूपं दद्यान्मनोहरम् ॥ ३८ ॥  
  
उद्दीप्यस्वेति च ततो माङ्गल्याख्यं च दर्शयेत् ।  
यस्तन्तुनाभ इति च वस्त्रयुग्मं प्रदाय च ।  
अग्निरित्यादिभिर्मन्त्रैर्लिम्पेद् भस्म सहोदकम् ॥ ३९ ॥  
  
नमो हरिकेशायेति प्रदद्याद् यज्ञसूत्रकम् ।  
गन्धद्वारामिति पठन् दद्याद् गन्धं सहाक्षतम् ॥ ४० ॥  
  
उमासहायमिति च कुर्याद् गन्धानुलेपनम् ।  
आकाशादिति वै दद्यादक्षतारोपणं बुधः ॥ ४१ ॥  
  
प्। ८९) अपाणिपाद इति हिरण्यपात्रमिति ब्रुवन् ।  
नीराजनं दर्शयेच्च कर्पूराख्यं महेश्वरि ॥ ४२ ॥  
  
तदेवर्तमिति पठन् पुष्पमाल्यानि चार्पयेत् ।  
नमो हिरण्यबाहवे मकुटादि विभूषयेत् ॥ ४३ ॥  
  
या ते रुद्र शिवा तनूः शिवा विश्वाहभेषजी ।  
इति नीराजनं दद्याच्छृङ्गाराख्यं महेश्वरि ॥ ४४ ॥  
  
निधनपतये इति वेदसारसहस्रतः ।  
मूलेनापि च पुष्पाणि पत्राणि च समर्पयेत् ॥ ४५ ॥  
  
वादित्य इति विल्वानि यो वै रुद्रेति भस्म च ।  
नम ईध्रियाय चेति श्वेतच्छत्रं समर्पयेत् ॥ ४६ ॥  
  
नमो वात्याय च पठन् चामरं च समर्पयेत् ।  
चन्द्रमा मनस इति तालवृन्तेन वीजयेत् ॥ ४७ ॥  
  
स यश्चायं पुरुष इति दर्पणमर्पयेत् ।  
यो वेदादाविति पठन् घण्टानादं समर्पयेत् ॥ ४८ ॥  
  
अध्यवोचदिति पठन् शङ्खस्वनमथार्पयेत् ।  
शिवेन वचसा त्वेति गीतमाश्रावयेत् तथा ॥ ४९ ॥  
  
प्। ९०) असौ योऽवसर्पतीति पठन् नृत्तं प्रदर्शयेत् ।  
उद्यन्तमस्तं यन्तमिति सव्यहस्तेन कल्पयेत् ।  
प्रदक्षिणानि प्रयतो मम लिङ्गस्य सर्वतः ॥ ५० ॥  
  
नमोऽस्तु नीलग्रीवायेत्यामनन् वै नमास्यपि ।  
नमो वृद्धाय च पठन् स्तोत्रं कुर्यादनन्यधीः ॥ ५१ ॥  
  
दैवीयो मानुषो गन्ध इति धूपं समर्पयेत् ।  
नन्तत्र सूर्यो भातीति महानीराजनं तथा ॥ ५२ ॥  
  
ईरां वहत इत्येवं ज्वालयेत् करदीपिकाः ।  
ज्योतिष्मतीमिति पठन् ज्योतींषि ज्वालयेदपि ॥ ५३ ॥  
  
कृतानि शालिपिष्टेन डमरुप्रतिरूपतः ।  
ज्योतींषि तानि कथ्यन्ते मम प्रीतिकराण्यपि ॥ ५४ ॥  
  
या ते रुद्र इति पठन् याचयेन्मामनन्यधीः ।  
अजात इत्येवमिति विज्ञापनमथाचरेत् ।  
वेदान्तविज्ञान इति पूजापुष्पादिकं त्यजेत् ॥ ५५ ॥  
  
प्। ९१) निवेदनार्हवेलायां पत्रपुष्पादिकं बहु ।  
स्थितं चेदिष्टलिङ्गाग्रे निपतेद् भोज्यवस्तुषु ॥ ५६ ॥  
  
निर्माल्यसुमसंसर्गानर्हं तत् स्यान्निवेदनम् ।  
तदल्पशेषं विसृजेन्न लिङ्गं शून्यमस्तकम् ॥ ५७ ॥  
  
शरणाख्यस्थले भोज्यपदार्थेष्वग्निरित्यतः ।  
विकीर्य सजलं भस्म सव्याहृतिकया तथा ॥ ५८ ॥  
  
सावित्र्या रुद्रगायत्र्या परिषिच्यैवमम्बुभिः ।  
स्वाहां तेभ्यस्तथाचारलिङ्गादिभ्योऽर्पयेत् ततः ।  
षड्लिङ्गार्पणसद्भावे विशेषोऽस्थि शृणु प्रिये ॥ ५९ ॥  
  
भक्तस्थले क्रियाशक्तियुते वै नासिकाङ्गगे ।  
आचारलिङ्गसञ्ज्ञेऽस्मिन् सद्योजातमुखात्मके ।  
गन्धप्रसादं सद्भक्त्या चित्तहस्तेन चार्पयेत् ॥ ६० ॥  
  
माहेश्वरस्थले ज्ञानशक्तिके रसनाङ्गके ।  
गुरुलिङ्गाभिधे वामदेववक्त्रे विशेषतः ।  
बुद्धिहस्तेन तु रुचिं निष्ठाभक्त्या समर्पयेत् ॥ ६१ ॥  
  
प्। ९२) स्थले प्रसादिसञ्ज्ञेऽस्मिन्निच्छक्तिसमन्विते ।  
द्।गङ्गकेऽघोरमुखे शिवलिङ्गाभिधे पुनः ।  
भक्त्याऽवधानया रूपमहङ्कारेण चार्पयेत् ॥ ६२ ॥  
  
प्राणलिङ्गिस्थले त्वादिशक्तियुक्ते त्वगङ्गके ।  
चारलिङ्गाऽभिधे तत् पूरुषवक्त्रे दृढव्रतः ।  
भक्त्याऽनुभवया मनोहस्तेन स्पर्शमर्पयेत् ॥ ६३ ॥  
  
शरणस्थले तु परया शक्त्या युक्ते श्रवोङ्गगे ।  
प्रसादलिङ्गे त्वीशानमुखे शब्दप्रसादकम् ।  
आनन्दभक्त्या सुज्ञानहस्तेनैव समर्पयेत् ॥ ६४ ॥  
  
ऐक्यस्थले तु चिच्छक्तियुते वै मानसाङ्गगे ।  
महालिङ्गे परशिवमुखे सङ्कल्पमर्पयेत् ।  
सद्भावाभिख्यहस्तेन भक्त्या समरसाख्यया ॥ ६५ ॥  
  
एवमङ्गं च लिङ्गं च भक्तिं शक्तिं तथा स्थलम् ।  
मुखं हस्तं प्रसादं च ज्ञात्वा वै सम्यगर्चयेत् ।  
एवमर्पणसद्भावं सर्वदैव समभ्यसेत् ॥ ६६ ॥  
  
प्। ९३) द्विविधं समर्पणम्  
  
समर्पणं द्विधा प्रोक्तमर्चाङ्गं सर्वकालिकम् ।  
समर्पणे समर्चाङ्गे रुचिं भावेन नान्यथा ॥ ६७ ॥  
  
शरणाख्यस्थलेऽप्येवमर्पणं षट्स्थलात्मकम् ।  
ऐक्यस्थले तु मूलेन लिङ्गे पुष्पं निधाय च ॥ ६८ ॥  
  
धूपं समर्प्य चानन्दनीराजनमथार्पयेत् ।  
यतो वाचो निवर्तन्ते इति मन्त्रं जपन् पुनः ॥ ६९ ॥  
  
स विश्वकृदिति पठन् ताम्बूलं च समर्पयेत् ।  
आरभ्येति च ताम्बूलनीराजनमथार्पयेत् ॥ ७० ॥  
  
यो ब्रह्माणमितीशान इति मन्त्रद्वयेन च ।  
मन्त्रयन् पुऽपजातं वै मन्त्रपुष्पं समर्पयेत् ॥ ७१ ॥  
  
असङ्ख्याताः सहस्राणीत्यादिमन्त्रं समुच्चरन् ।  
असङ्ख्याताभिख्यनीराजनमप्यर्पयेत्  ततः ॥ ७२ ॥  
  
सोऽब्रवीदिति मन्त्रेण वस्त्रेणावृत्य लिङ्गकम् ।  
अणोरणीयानिति तु पेटिकायां सुविन्यसेत् ॥ ७३ ॥  
  
प्। ९४) एवं महार्चनं प्रोक्तं महादेवि महाफलम् ।  
विधिनाऽनेन सम्पूज्य न पुनर्जन्मभाग् भवेत् ।  
देवेशि गुरुपूजायां विशेषः कथ्यते शृणु ॥ ७४ ॥  
  
गुरुपूजायां विशेषः   
  
पद्यार्घ्याचमनाख्यानि त्यागज्ञानादिकानि च ।  
न विद्यन्तेऽत्र पात्राणि पात्रद्वितयमेव च ॥ ७५ ॥  
  
शिवकुम्भं च सामान्यमर्घ्यपात्रं च विद्यते ।  
शिष्टं सर्वं समं प्रोक्तं किमतः श्रोतुमिच्छसि ॥ ७६ ॥  
  
इति श्रीकारणागमे उत्तरभागे श्रीपार्वतीपरमेश्वरसंवादे क्रियापादे   
शिवपूजाविधानं नाम सप्तमः पटलः ॥ ७ ॥  
  
  
  
प्। ९५) अष्टमः पटलः   
  
देव्युवाच  
  
देवदेव जगन्नाथ सर्वानुग्रहतत्पर ।  
विधानमिदमुत्कृष्टं वेदमन्त्रसमन्वितम् ॥ १ ॥  
  
वेदाधिकारिणां सम्यगनुष्ठेयं प्रकाशितम् ।  
स्त्रीमुख्याः केन विधिना कृतार्थाः स्युर्निबोध मे ॥ २ ॥  
  
महादेव उवाच  
  
महादेवि प्रवक्ष्यामि तान्त्रिकं पूजनक्रमम् ।  
अनुष्ठितेन येन स्युः सर्वे सर्वार्थभाजनाः ॥ ३ ॥  
  
तान्त्रिकपूजनक्रमः   
  
विद्यासु श्रुतिरुत्कृष्टा रुद्रैकादशिनी श्रुतौ ।  
तत्र पञ्चाक्षरस्तत्र शिव इत्यक्षरद्वयम् ॥ ४ ॥  
  
तस्मादधिकृतां वेदे तत्राऽनधिकृतामपि ।  
मदीयमूलमन्त्रेण पूजनं सर्वतो वरम् ॥ ५ ॥  
  
अथवा तान्त्रिकैर्मन्त्रैरपि पूजा विशिष्यते ।  
एषु भात्युपचारार्थः स्पष्टः सर्वोऽपि भामिनि ॥ ६ ॥  
  
प्। ९६) वैदिकेषु तु मन्त्रेषु लिङ्गादेवौपचारिकात् ।  
तेषु तेषूपचारेषु वेदमन्त्रा नियोजिताः ॥ ७ ॥  
  
समनुष्ठीयमानोऽर्थो येषु स्पष्टं प्रकाशते ।  
तेष्वेव पठ्यमानेषु चित्तं कृत्येऽनुरज्यते ॥ ८ ॥  
  
भक्तिलभ्योऽस्म्यहं यस्मादभक्त्या पूजनं वृथा ।  
तन्मन्त्रास्तान्त्रिका देवि पूजायामुत्तमोत्तमाः ॥ ९ ॥  
  
तान्त्रिकपूजायां सर्वेषामधिकारः  
  
सर्वेषामधिकारोऽस्ति तान्त्रिकेषु वरानने ।  
वैदिकानां तथान्येषां स्त्रीणां पुंसां च सुव्रते ॥ १० ॥  
  
शिवकुम्भपूजनम्   
  
वैदिकोऽपि च संयुक्तैस्तान्त्रिकैरपि पूजयेत् ।  
ईशान इति मन्त्रेण शिवकुम्भं प्रपूजयेत् ॥ ११ ॥  
  
ईशानः कलशस्याग्रे पूर्वे तत्पुरुषस्तथा ।  
अघोरो दक्षिणे चैव सद्योजातस्तु पश्चिमे ॥ १२ ॥  
  
उत्तरे वामदेवश्च मध्ये च परमः शिवः ।  
अधोभागे परा शक्तिर्विश्वोद्भासनकारिणी ॥ १३ ॥  
  
सद्रूपं कलशाकारं चिद्रूपं कलशद्युतिः ।  
मध्यस्थं जलमुत्कृष्टं सर्वतीर्थोत्तमोत्तमम् ॥ १४ ॥  
  
प्। ९७) चिदानन्दरसं साक्षाच्छिवरूपमिति स्मृतम् ।  
इति मन्त्रैश्च गन्धाद्यैः शिवकुम्भं प्रपूजयेत् ॥ १५ ॥  
  
इष्टलिङ्गपूजा  
  
हृदयाद्रिगुहावास करुणावास शाश्वत ।  
पूजापरिग्रहायाद्य करपीठे निषीद मे ॥  
इति मन्त्रेणेष्टलिङ्गं विन्यसेत् करपङ्कजे ॥ १६ ॥  
  
पञ्चपञ्चात्मलीलाढ्य पञ्चकृत्यपरायण ।  
आवाहितः सुप्रसन्नः सान्निध्यं कुरु सर्वदा ॥ १७ ॥  
  
इत्यावाह्य गुरुन्नत्वा नुत्वा सम्पूज्य च क्रमात् ।  
ध्यात्वा मां वै सुप्रसन्नं मूलमन्त्रं जपेदपि ॥  
दशावधानविधिना चिरं लिङ्गं समीक्ष्य च ॥ १८ ॥  
  
सर्वमङ्गलयाऽऽश्लिष्टशुभाङ्ग हृदयङ्गम् ।  
नीराजनं गृहाणेश सानुरागं सदाशिव ॥ १९ ॥  
  
नीराजनं सानुरागमिति मन्त्रेण सर्शयेत् ।  
ततश्च मूलमन्त्रेण भस्म पुष्पं निधाय च ॥ २० ॥  
  
प्। ९८) अन्तस्थित बहिर्व्याप्त ज्योतिर्लिङ्गस्वरूपक ।  
नीराजनं गृहाणेश दर्शनाख्यं सदाशिव ॥  
इति दर्शननीराजनं दत्वा पाद्यमर्पयेत् ॥ २१ ॥  
  
हरिमुख्यामरशिरोरत्ननीराजिताङ्घ्रिक ।  
भवत्पादाब्जयोः पाद्यं गृहाण परमेश्वर ॥  
इति पाद्यं समर्प्यैव हस्तयोरर्घ्यमर्पयेत् ॥ २२ ॥  
  
वराभयाङ्कितकरकञ्जपालितकिङ्कर ।  
हस्तनीरेजयोरर्घ्यं गृहाण गिरिजावर ॥  
इति चार्घ्यं समर्प्याथाचमनीयं मुखेऽर्पयेत् ॥ २३ ॥  
  
जगदाभीलकाकोलगोलपालिलसद्गल ।  
श्रीमन्मुखाम्बुजे दत्तं गृहाणाचमनीयकम् ॥  
दत्त्वाऽऽचमनमित्येवं स्नापयेदिष्टलिङ्गकम् ॥ २४ ॥  
  
गङ्गातरङ्गसङ्गाञ्चितोत्तमाङ्ग नमोऽस्तु ते ।  
शुद्धोदकस्नानमिदं गृहाण परमेश्वर ॥ २५ ॥  
  
प्। ९९) इति संस्नाप्य च ततस्तीर्थं मूर्धनि निक्षिपेत् ।  
पादोदकं गृहीत्वा च नमस्कुर्यादनन्तरम् ॥ २६ ॥  
  
सर्वमङ्गलमाङ्गल्यं सर्वपावनपावनम् ।  
सर्वसिद्धिकरं पुंसां शम्भोः पादाम्बुसेवनम् ॥  
इति प्राश्य ततो लिङ्गं गन्धाद्यैरभिपूजयेत् ॥ २७ ॥  
  
चिद्रूप जगदाधार स्थूलसूक्ष्म परात्पर ।  
नीराजनं गृहाणेशावसराख्यं सदाशिव ॥ २८ ॥  
  
इत्यवसराख्यनीराजनं दत्वा फलादिकम् ।  
समर्प्य चेष्टलिङ्गाग्रे भस्मभ्युक्ष्य सुमादिकम् ॥  
दत्त्वा मज्जननीराजनं पश्चादभिदर्शयेत् ॥ २९ ॥  
  
परिपूर्णचिदानन्द जलाध्यक्ष सदाशिव ।  
नीराजनं गृहाणेश मज्जनाख्यं सुशोभनम् ॥ ३० ॥  
  
इति दत्त्वा पुनः पाद्यमर्घ्यमाचमनीयकम् ।  
पूर्वमन्त्रैः प्रदायाथ स्नानं च परिकल्पयेत् ॥ ३१ ॥  
  
पञ्चब्रह्ममयतनो पञ्चकृत्यपरायण ।  
पञ्चामृतस्नानमिदं गृह्यतां भक्तवत्सल ॥ ३२ ॥  
  
प्। १००) आकाशवाहिनीनद्धजटापटलभासुर ।  
शुद्धोदकस्नानमिदं गृहाण जगदीश्वर ॥ ३३ ॥  
  
अभिषेकं विधायैवं तीर्थं स्वशिरसि क्षिपेत् ।  
पादतीर्थं गृहीत्वाऽथ नमस्कृत्याऽदरेण तु ॥ ३४ ॥  
  
भवाम्बुनिधिनिस्तारसेतवे मोक्षहेतवे ।  
पापप्रशमनार्थाय पादतीर्थाय ते नमः ॥ ३५ ॥  
  
अशेषज्योतिरुद्भासकोत्तमज्योतिरात्मक ।  
अङ्गारतापनमिदं कुरु शीतापनोदनम् ॥  
इत्यग्निना विधूमेन तापनं संविधाय च ॥ ३६ ॥  
  
अशेषवासनोन्मूलकारणात्मीयभासन ।  
धूपसंवीजनं शम्भो गृह्यतां भक्तवत्सल ॥  
संवीज्य धूपमित्येवं पुनर्धूपं प्रसारयेत् ॥ ३७ ॥  
  
अनन्ताअङ्गल्यगुणरत्नरत्नाकरायित ।  
नीराजनं गृहाणेश माङ्गल्याख्यं सदाशिव ॥  
इति माङ्गल्यनीराजनं दत्त्वा वस्त्रमर्पयेत् ॥ ३८ ॥  
  
प्। १०१) नृसिंहचर्मोत्तरीय गजाजिनपरिष्कृत ।  
वस्त्रयुग्ममिदं शम्भो गृहाण जगदीश्वर ॥  
वस्त्रयुगमं समर्प्यैवं भूतिं सन्धारयेत् ततः ॥ ३९ ॥  
  
फालाग्निदग्धप्रद्युम्नवपुर्भसितभूषित ।  
शिवाग्निजमिदं भस्म ध्रियतां जगतां पते ।  
इति सन्धार्य सजलं भस्म गोमयसम्भवम् ॥ ४० ॥   
  
फणामणिघृणीभ्राजिनागयज्ञोपवीतक ।  
यज्ञेश्वर गृहाणेश स्वर्णयज्ञोपवीतकम् ॥  
इति मन्त्रेणोपवीतं दत्वा गन्धं समर्पयेत् ॥ ४१ ॥  
  
कामाङ्गहसितालेपसमुज्ज्वलशुभाङ्गक ।  
सुगन्धी चन्द्रसम्बन्धः श्रीगन्धः प्रतिगृह्यताम् ॥  
इति गन्धं साक्षतं च दत्त्वा तेन विलेपयेत् ॥ ४२ ॥  
  
अक्षयानन्दसन्धायकाक्षयाङ्गप्रदायक ।  
अक्षतान् सुगृहाणेश पक्षिवाहनपूजित ॥  
इति शुभ्राक्षतान् दत्त्वा कर्पूरं दीपयेत् ततः ॥ ४३ ॥  
  
प्। १०२) सुरयोषामणिश्रेणीदत्तनीराजनोज्ज्वल ।  
नीराजनं गृहाणेश कर्पूराख्यं सदाशिव ॥   
इति कर्पूरनीराजनं दत्त्वा माल्यमर्पयेत् ॥ ४४ ॥  
  
विधिविष्णुकपालालिमालालङ्कृतविग्रह ।  
माल्यं गृहाण देवेश सुमजालमनोरमम् ॥  
इति माल्यं प्रदायाथाभरणानि समर्पयेत् ॥ ४५ ॥  
  
चन्द्रमःखण्डकोटीरफणिकुण्डलमण्डित ।  
भूषणानि गृहाणेश सौवर्णानि जगन्नुत ॥  
भुषणैरित्यङ्कृत्य नानारत्नसमुज्ज्वलैः ॥ ४६ ॥  
  
भवानीभावमधुरलीलालोकावलोकित ।  
नीराजनं गृहाणेश शृङ्गाराख्यं सदाशिव ॥ ४७ ॥  
  
इति नीराजनं दत्त्वा पूजयेत् पत्रपुष्पकैः ।  
अष्टाभिर्नामभिश्चैवमष्टोत्तरशतेन वा ॥ ४८ ॥  
  
पुष्पवद्रथचक्राढ्य पुष्पायुधवधोद्यत ।  
नानाविधानि पुऽपाणि गृहाणेश नमोऽस्तु ते ॥  
पुऽपैरेवं सुसम्पूज्य विल्वपत्राणि चार्पयेत् ॥ ४९ ॥  
  
प्। १०३) त्रिसुपर्णं स्फुरद्वर्णं श्रिया चीर्णं सुशोभनम् ।  
कुण्डलीकृतगोकर्ण गृहाण श्रीद्रुपर्णकम् ॥  
इति विल्वदलं दत्वा भस्म सर्वोपरि क्षिपेत् ॥ ५० ॥  
  
कपर्दवेष्टनानन्त भोगच्छत्रपरिष्कृत ।  
श्वेतच्छत्रं गृहाणेश मुक्तादामाभिशोभितम् ॥  
छत्रमेवं समर्प्याथ चामरद्वयमर्पयेत् ॥ ५१ ॥  
  
विधिविष्णुकराब्जोद्यच्चामरद्वयवीजित ।  
चामराभ्यां वीजयामि प्रसीद करुणालय ॥  
चामराभ्यां वीजयित्वा तालवृन्तेन वीजयेत् ॥ ५२ ॥  
  
तालसंवादनव्यग्रविधितोषितमानस ।  
वीजये तालवृन्तेन करुणावर्णालय ॥  
तालवृन्तेन संवीज्य दर्पणं च प्रदर्शयेत् ॥ ५३ ॥  
  
आदर्शविमलाकारादर्शभास्वत्कपोलक ।  
आदर्शं दर्शयाम्यद्य दुर्दर्शनिजरूपक ॥  
दर्पणं दर्शयित्वैवं घण्टानादं समर्पयेत् ॥ ५४ ॥  
  
प्। १०४) नादस्वरूपविलसद्घण्टाशोभिकराम्बुज ।  
घण्टानादं श्रावयामि नादरूप शृणु प्रियम् ॥  
घण्ठानादं समर्प्यैवं शङ्खमापूरयेत् ततः ॥ ५५ ॥  
  
शङ्गध्मानक्रियासक्तगणेन्द्रगणसंवृत ।  
शृणु शङ्खरवं देव कम्बुग्रीवमनोरमम् ॥  
शङ्खं निनाद्यैवमतो गीतमाश्रावयेदपि ॥ ५६ ॥  
  
कम्बलाश्वतरोद्गीतसमाकर्णनतत्पर ।  
गीतं संश्रावयाम्यद्य भवच्चित्रचरित्रकम् ॥  
गीतमाश्राव्य च ततो वाद्यं संश्रावयेत् तदा ॥ ५७ ॥  
  
मुरारिवादितमहामुरजध्वनितोषित ।  
वाद्यं संश्रावये शम्भो डमरुध्वननप्रिय ॥  
इति वाद्यं निनाद्याथ नृत्तं सम्यक् प्रदर्शयेत् ॥ ५८ ॥  
  
निजानन्दातिरेकोत्थमहाताण्डवपण्डित ।  
नृत्तं विरचयाम्यद्य महानट विलोकय ॥ ५९ ॥  
  
इति नृत्तं समर्प्यैव करेणाभिनयात्मकम् ।  
मुष्ट्यैवाङ्गुष्ठयुतया प्रदक्षिणमथार्पयेत् ॥ ६० ॥  
  
प्। १०५) प्रदक्षिणक्रियासक्तब्रह्मादिसुरसेवित ।  
प्रदक्षिणत्रयं कुर्वे गृहाण करुणानिधे ॥  
प्रदक्षिणत्रयं कृत्वा नमस्कुर्यादनेकशः ॥ ६१ ॥  
  
नमो नमो भूभृदपत्यजानये नमो नमो भस्मितचित्तयोनये ।  
नमो नमः शिक्षितभानुसूतवे नमो नमो भूषितशीतभावने ॥  
नमांसि तु समर्प्यैवं स्तुतिं कुर्यादनन्तरम् ॥ ६२ ॥  
  
ब्रह्मणां ब्रह्मणे तुभ्यं रक्षितॄणां च रक्षिणे ।  
हर्तॄणामपि संहर्त्रे देवदेवाय ते नमः ॥  
स्तुतिं कृत्वा ततः कुर्याद् धूपसंवीजनं बुधः ॥ ६३ ॥  
  
महाश्मशानदहनधूमधूपावृताङ्गक ।  
धूपसंवीजनं शम्भो गृह्यतां भक्तवत्सल ॥ ६४ ॥  
  
धूपं संवीज्य च मुहुस्तथा धूपं प्रसार्य च ।  
महानीराजनमपि प्रज्वाल्य च समर्पयेत् ॥ ६५ ॥  
  
माङ्गल्यहेतवे सर्वमङ्गलालिङ्गितात्मने ।  
मङ्गलार्थाभिधानाय महादेवाय मङ्गलम् ॥  
इष्टलिङ्गस्वरूपायाभीष्टदायास्तु मङ्गलम् ॥ ६६ ॥  
  
प्। १०६) प्राणेषु च मनोमध्ये ज्योतिर्लिङ्गस्वरूपिणे ।  
प्राणग्रन्थिस्वरूपाय प्राणलिङ्गाय मङ्गलम् ॥ ६७ ॥  
  
भावग्राह्याय पूर्णाय भावाभावैकहेतवे ।  
कलासर्गकृते तुभ्यं भावलिङ्गाय मङ्गलम् ॥  
महानीराजनं दत्त्वा याञ्चां कुर्यादनन्तरम् ॥ ६८ ॥  
  
याचेऽहं याचेऽहं वचसि सततं नामरुचिरं   
याचेऽहं याचेऽहं मनसि सततं भावरचनाम् ।  
याचेऽहं याचेऽहं शिव तव पदाम्बोजभक्तिं   
याचेऽहं याचेऽहं पुनरपि तामेव सततम् ॥ ६९ ॥  
  
नाधिकं मुक्तसम्प्राप्यमशोकमचलं सुखम् ।  
त्वत्पदं देहि मे शीघ्रं न जाने प्रार्थ्यमुत्तमम् ॥  
इत्येवं याचनां कृत्वा ततो विज्ञप्तिमाचरेत् । ७० ॥  
  
भृत्यापराधा नमसा शाम्यन्तीति नयेन वै ।  
नमस्येऽतोऽपराधान्मे क्षमस्व करुणानिधे ॥  
इति विज्ञापनां कृत्वा निवेद्यं प्रोक्षयेत् ततः ॥ ७१ ॥  
  
प्। १०७) देवस्य सवितुर्मध्ये यो भर्गो नो धियः क्रमात् । प्रचोदयात्   
तद्वरेण्यं शरण्यं समुपास्महे ॥ ७२ ॥  
  
इति प्रोक्ष्य निवेद्यं तु परिषिञ्चेत् समन्ततः ।  
परिषेचनकं कृत्वा षड्लिङ्गार्पणमाचरेत् ॥ ७३ ॥  
  
अवाङ्मानससंवेद्यानन्दबोधसुधाम्बुधे ।  
नीराजनं गृहाणेदमानन्दाख्यं सदाशिव ॥  
इति नीराजनं दत्वा ताम्बूलं च समर्पयेत् ॥ ७४ ॥  
  
गुणत्रयक्रियादूर गुणत्रयसमन्वित ।  
गृहाणेदं सकर्पूरं ताम्बूलं तापसार्चित ॥  
इति दत्त्वा च ताम्बूलं नीराजनमथार्पयेत् ॥ ७५ ॥  
  
अम्बाकराम्बुजानीतताम्बूलग्रहणोत्सुक ।  
नीराजनं गृहाणेश ताम्बूलाख्यं सदाशिव ॥  
इति नीराजनं दत्वा मन्त्रपुष्पमथार्पयेत् ॥ ७६ ॥  
  
विष्ण्वादिविबुधानन्तपुष्पाञ्जलिसमर्चित ।  
पुष्पाञ्जलिं गृहाणेश पुष्पायुधनिषूदन ॥  
इति पुष्पाञ्जलिं दत्त्वाऽसङ्ख्यं नीराजनं दिशेत् ॥ ७७ ॥  
  
प्। १०८) असङ्ख्येयसहस्रश्रीरुद्ररूपावृताखिल ।  
नीराजनं गृहाणेदमसङ्ख्यातं सदाशिव ॥  
नीराजनमसङ्ख्यातं दत्त्वा वस्त्रेण वेष्टयेत् ॥ ७८ ॥  
  
तन्तुना पटवन्नैजरूपेणावृतविश्वक ।  
वस्त्रेण वेष्टयामीष्टलिङ्गरूप नमोऽस्तु ते ॥  
इति वस्त्रेण संवेष्ट्य पेटिकायां सुविन्यसेत् ॥ ७९ ॥  
  
सद्भक्तहृदयावास जगदावास शाश्वत ।  
निवेशयामि हृदये सुखं वस सतीसख ॥  
पेटिकायामिति न्यस्येदेवमुक्तं महार्चनम् ॥ ८० ॥  
  
सुवासिनीनामयमाराधनक्रमः  
  
पाद्यादिपात्ररहितमिदं गुर्वर्चनं भवेत् ।  
अथावसरपूजोपचारयोगाल्लघुर्भवेत् ॥  
सुवासिनीनां मुख्योऽयं लघ्राराधनाविधिः ॥ ८१ ॥  
  
विधानमिदमर्चायास्तान्त्रिकं समुदाहृतम् ।  
सर्वमुक्तं समासेन किमतः श्रोतुमिच्छसि ॥ ८२ ॥  
  
इति श्रीकारणागमे उत्तरभागे पार्वतीपरमेश्वरसंवादे क्रियापादे   
तान्त्रिकपूजाविधिकथनं नाम अष्टमः पटलः ॥ ८ ॥  
  
  
  
प्। ११०) नवमः पटलः  
  
देव्युवाच  
  
विद्येशान महादेव सर्वज्ञादिगुरो विभो ।  
अर्चाविधानश्रवणात् कृतार्थाऽस्मि भवन्मुखात् ॥ १ ॥  
  
श्रोतुकामाऽस्मि नियमान् दीक्षितानां विशेषतः ।  
ब्रूहि तानखिलानीश पाहि मां करुणाकर ॥ २ ॥  
  
महादेव उवाच  
  
वक्ष्यामि शृणु कल्याणि नियमानखिलानपि ।  
मत्पूजातत्परेणाशु मत्प्रसादाभिकाङ्क्षिणा ॥ ३ ॥  
  
दीक्षितानां नियमाः  
  
पत्राण्यपि प्रसूनानि वर्तिकाश्च जपस्तथा ।  
सङ्ख्या नियमतो नित्यं ग्रहणीया न चान्यथा ॥ ४ ॥  
  
दीक्षासंस्काररहितैर्जनैः स्पृष्टं जलादिकम् ।  
नोपयोज्यं हि कृत्येषु मदर्पणमुखादिषु ॥ ५ ॥  
  
नेक्षेत पूजावेलायां दीक्षासंस्कारवर्जितान् ।  
न कुप्येच्चिन्तयेदन्यान् नान्यैः संल्लापमाचरेत् ॥ ६ ॥  
  
प्। १११) लिङ्गमङ्गे मुखे भस्म गले रुद्राक्षमेव च ।  
मन्नाम वाचि च तथा न कदापि वियोजयेत् ॥ ७ ॥  
  
वस्त्रमाभरणं पुष्पमन्नपानाद्यमौषधम् ।  
न मेऽसमर्प्य सेवेत प्राणैः कण्ठगतैरपि ॥ ८ ॥  
  
निवेदितमथान्यस्मै न तु मह्यं निवेदयेत् ।  
समर्पितं च लिङ्गाय न चान्यस्मै समर्पयेत् ॥ ९ ॥  
  
देव्युवाच  
  
एवं यदि महेशान कथं स्त्रीणामिदं भवेत् ।  
पत्न्या हि भर्तुरुच्छिष्टं नित्यं सेव्यं समीरितम् ॥  
न भोज्यमसमर्प्येति गदितं भवतैव तु ॥ १० ॥  
  
भर्त्रा हि स्वीयलिङ्गाय समर्पितमिदं पुरा ।  
कथं पुनर्निवेद्यं स्याद् भोज्यं वाप्यसमर्प्य च ॥  
एनं मे संशयं छिन्धि करुणावरुणालय ॥ ११ ॥  
  
महादेव उवाच  
  
साधु पृष्टं त्वया देवि शृणु गोप्यमिदं प्रिये ।  
निवेदने विशेषोऽस्ति वक्ष्याम्यवहिता भव ॥ १२ ॥  
  
प्। ११२) द्विविधं नैवेद्यम्  
  
लिङ्गभोगस्वरूपं चानुज्ञारूपमिति द्विधा ।  
भर्तृशेषादिरूपस्य प्रसादस्य गुरोर्मम ॥  
तीर्थस्य चार्पणं प्रोक्तमनुज्ञारूपमेव हि ॥ १३ ॥  
  
इष्टानिष्टप्रभेदेन देहिनां कर्मयोगतः ।  
लभ्यन्ते ह्यनिशं भोगास्तेषु तेष्वपि मद्व्रती ॥ १४ ॥  
  
इष्टे तु भोगरूपं चानुज्ञारूपमनिष्टके ।  
निवेदनं प्रकुर्वीत ग्राम्यधर्मादिके तथा ॥ १५ ॥  
  
देव्युवाच  
  
भर्तृशेषो न योज्यः स्याद्यदि भोगार्पणात्मना ।  
स्त्रीणामनुदिनं भग्नं तादृशं हि समर्पणम् ॥ १६ ॥  
  
यतश्च प्रत्यहं सेव्यो भर्तृशेषः समीरितः ।  
अथवाऽप्यर्चनं कृत्वा कथं कुर्यान्निवेदनम् ॥ १७ ॥  
  
भर्तृशेषो न योग्यो हि चेदन्येन पतिव्रता ।  
भुञ्जीतान्यतरत् तत्र सा किं ब्रूह्यथवोभयम् ॥ १८ ॥  
  
प्। ११३) महादेव उवाच  
  
सुवासिनी समर्च्यापि भोगरूपनिवेदनम् ।  
अन्येनैव विधायानुज्ञाप्य तद् भर्तृशेषकम् ॥  
उभयं चैव भुञ्जीत भक्तियुक्ता मयि प्रिये ॥ १९ ॥  
  
अनर्पितं यथाऽभोज्यमत्याज्यं मन्निवेदितम् ।  
मत्प्रसादपरित्यागी मत्प्रसादं स नार्हति ॥ २० ॥  
  
देव्युवाच  
  
निवेदितं चेदत्याज्यं कथमत्रोपपद्यते ।  
दारेभ्यश्चैव शिष्येभ्यः कथं देयं प्रसादकम् ॥ २१ ॥  
  
अर्थिभ्यो रौरवीयेभ्यः प्रदेयं वा जलं कथम् ।  
गण्डूषकरश्द्ध्यादि कथं समुपपद्यताम् ॥ २२ ॥  
  
गण्डूषादौ प्रसादस्य त्यागः सम्भाव्यते खलु ।  
प्रसादस्य पवित्रत्वान्मुखशुद्धिः कथं भवेत् ॥ २३ ॥  
  
अनर्पितेन पयसा कथं गण्डूष इष्यते ।  
समर्पितेन यदि तत् कथं समुपपद्यते ॥ २४ ॥  
  
प्। ११४) निवेदनैकविषयो विशयो बाधते महान् ।  
एतत्सर्वं समावेद्य भक्तानीकं समुद्धर ॥ २५ ॥  
  
महादेव उवाच  
  
दारादिभ्यः प्रसादस्य नारकिभ्यो जलस्य च ।  
प्रदानेनार्पितत्यागदोषो नैवास्ति भामिनि ॥ २६ ॥  
  
त्यागस्याविधिमूलस्य निषेधविषयत्वतः ।  
यथाऽविधिकृतत्यागो न दोषो गुण एव हि ॥ २७ ॥  
  
गण्डूषमुखशुद्ध्यादिक्रियार्थार्पितवारिणा ।  
तास्ताः क्रिया हि कर्तव्याः कुर्वन्नेवं न दुष्यति ॥ २८ ॥  
  
प्रसादेऽतिपवित्रेऽपि मुखशुद्धेर्विधानतः ।  
तत्रावशकृतत्यागो न दोषो विधिमूलकः ॥ २९ ॥  
  
कणत्रयात्मना योऽयं गुर्वादेरुपयुज्यते ।  
लालासम्बन्धराहित्यात्तत्र शुद्धिर्न हीष्यते ॥ ३० ॥  
  
प्। ११५) मदर्चनपरो नित्यं मद्ध्यानाधीनचेतनः ।  
मन्नामचिन्तनोद्युक्तो नान्यदेवादिकं स्मरेत् ॥ ३१ ॥  
  
देव्युवाच  
  
वर्णाश्रमैकनिष्ठानां नित्यनैमित्तिकादिषु ।  
अग्न्यादिपरिचर्याश्च प्राप्यन्तेऽहरहः किल ॥  
त्वदेकनिष्ठापरमैः कर्तव्यास्ताः कथं प्रभो ॥ ३२ ॥  
  
महादेव उवाच   
  
राजैकसेवकस्यापि तदाज्ञावशतः प्रिये ।  
तन्मन्त्र्यादेश्च कैङ्कर्यं भृत्यस्य नहि दुष्यति ॥ ३३ ॥  
  
मन्निष्ठानामपि तथा मदाज्ञाश्रुतिचोदनात् ।  
नित्यनैमित्तिके चान्यदेवसेवा न दुष्यति ॥ ३४ ॥  
  
मदर्पणार्थरचितपाकशेषं प्रयत्नतः ।  
न प्रयच्छेदभक्तेभ्यो विजातीयेभ्य एव च ॥ ३५ ॥  
  
प्। ११६) यः स्वयं भुक्तियुक्तोऽपि शैवं वाङ्मात्रतो जनम् ।  
अधमं मन्यते तस्य भक्तिर्व्यर्था महेश्वरि ॥ ३६ ॥  
  
तस्माद् भक्तियुतो मर्त्यो न्यूनमन्यूनमेव वा ।  
अधमं वाऽपि रुद्राक्षभस्मलिङ्गविभूषणम् ॥  
उत्तमोत्तमरूपेण पश्येत् सर्वमसंशयम् ॥ ३७ ॥  
  
देव्युवाच  
  
वर्णाश्रमैकसक्तानां कथमत्रोपपद्यते ।  
विप्रेण ह्यन्यजातीयो भाव्यः स्यादुत्तमत्वतः ॥  
भाविते वर्णमर्यादा न कथं व्याहता भवेत् ॥ ३८ ॥  
  
महादेव उवाच  
  
विप्रो विजातिभक्तांस्तु मनसैव हि पूजयेत् ।  
अन्यथा वर्तमानो हि लभते वर्णविच्युतिम् ॥ ३९ ॥  
  
अधोगतिनिवृत्तिं हि वर्णधर्मो नियच्छति ।  
समग्रा सुस्थिरा शुद्धा भक्तिर्मुक्तिं प्रयच्छति ॥ ४० ॥  
  
वर्णाश्रमयुतानां हि भक्तिलोपो भवेद्यदि ।  
अधः पदोपलब्धिः स्यादन्त्ये सर्वाङ्गसुन्दरि ॥ ४१ ॥  
  
अतः सर्वाङ्गसम्पूर्णभक्तियुक्तात्मनां प्रिये ।  
वर्णाश्रमीयधर्माणां निर्बन्धः सफलः स्मृतः ॥ ४२ ॥  
  
इति श्रीकारणागमे उत्तरभागे पार्वतीपरमेश्वरसंवादे क्रियापादे   
नियमोपदेशो नाम नवमः पटलः ॥ ९ ॥  
  
  
  
प्। ११८) दशमः पटलः  
  
देव्युवाच  
  
शाम्भवानां हि शुद्धानां सततं लिङ्गधारिणाम् ।  
सम्प्राप्तेऽशुचिसंसर्गे लोकसंसर्गसम्भवे ॥  
नानाविधे कथं नु स्यात् प्रायश्चित्तं वदस्व मे ॥ १ ॥  
  
महादेव उवाच  
  
साधु पृष्टं महादेवि त्वया लोकहितेच्छया ।  
प्रायश्चित्तविधिं वक्ष्ये सदा लिङ्गाङ्गसङ्गिनाम् ॥ २ ॥  
  
लिङ्गं हि सर्वदा शुद्धमशुद्धं सर्वदा वपुः ।  
अतः षडध्वसंशुद्धियोगाच्छुद्धं विधाय तत् ॥ ३ ॥  
  
प्रतिष्ठितं लिङ्गमत्र ततः शारीरदोषतः ।  
न लिङ्गमपवित्रं स्यात् सर्वावस्थासु भामिनि ॥ ४ ॥  
  
दीक्षासंस्काररहितैरपवित्रशरीरकैः ।  
न संस्पृश्यं हि मल्लिङ्गमिति निर्णीतमद्रिजे ॥ ५ ॥  
  
प्। ११९) प्रतिष्ठायां दीक्षितस्यैवाधिकारः  
  
अदीक्षितो नाधिकारी प्रतिष्ठायां मम प्रिये ।  
दीक्षितैरेव कर्तव्यं प्रतिष्ठेति प्रतिश्रुतम् ॥  
अन्यथा राष्ट्रनाशः स्यात् तस्मादन्यैर्न कारयेत् ॥ ६ ॥  
  
परार्थपूजाधिकृतो यद्यपि स्याच्छिवद्विजः ।  
तथापि तस्य कानीनतया ब्ब्राह्मण्यलोपतः ॥ ७ ॥  
  
आचार्यत्वानधिकृतेः प्रतिष्ठायां स नार्हति ।  
दीक्षासंस्कारयुक्तश्चेत् पूजायां स्थावरेषु सः ॥  
स्वपरार्थोपयुक्तायामधिकुर्यान्न संशयः ॥ ८ ॥  
  
दीक्षासंस्कारसम्पन्नस्तस्माल्लिङ्गाङ्गसङ्गवान् ।  
लोकाराध्यत्वयोगेन प्रतिष्ठाधिकृतो भवेत् ॥ ९ ॥  
  
शैवदीक्षापवित्राङ्गाः सर्वावस्थास्वपि प्रिये ।  
स्पृशन्तो नैव दुष्यन्ति मम लिङ्गं सुशोभनम् ॥ १० ॥  
  
अदीक्षितः स्पृशन् लिङ्गं दोषी भवति निश्चितम् ।  
अदीक्षितैस्तु स्पृष्टं चेल्लिङ्गं संस्कार्यमेव हि ॥ ११ ॥  
  
प्। १२०) देव्युवाच  
  
निशि निद्राविनिघ्नस्य लुठतः परिपार्श्वयोः ।  
लिङ्गस्याधस्थितिर्भाव्या कथं दोषः प्रशाम्यति ॥ १२ ॥  
  
महादेव उवाच  
  
करपादादिसंस्पर्शह्तोर्दोषस्य सुभ्रुवः ।  
नान्या विनिष्कृतिः शस्ता प्रातः पत्युः पदानतेः ॥ १३ ॥  
  
तथोषसि प्रबोधाप्तौ मल्लिङ्गप्रणतिः परा ।  
सर्वदोषप्रशमनी नेत्रसंस्पर्शरूपिणी ॥ १४ ॥  
  
देव्युवाच  
  
लिङ्गस्य धर्तुः शारीरदोषास्पर्शेऽपि नित्यशः ।  
अदीक्षितैश्च संस्पर्शो लोके सम्भाव्यते खलु ॥ १५ ॥  
  
वपनादिष्ववशतो नापितस्पर्श इष्यते ।  
हीनवर्णैरपि तथा चण्डालैः श्वपचैरपि ॥ १६ ॥  
  
लिङ्गिनः स्पर्शसम्प्राप्तौ कीदृशी निष्कृतिर्भवेत् ।  
एतत्सर्वं समाचक्ष्व लोकानुग्रहतत्पर ॥ १७ ॥  
  
प्। १२१) महादेव उवाच  
  
वपनादौ न लिङ्गस्य मुण्डिस्पर्शो यथा भवेत् ।  
तथा प्रयतितव्यं खल्वन्यथा निष्कृतिः परा ॥ १८ ॥  
  
लिङ्गिनो नापितस्पर्शे शिवसूत्रं विसृज्य च ।  
पुनर्नवं धार्यमेव ब्रह्मसूत्रं तथैव च ॥  
पञ्चाक्षरीं च गायत्रीमष्टोत्तरशतं जपेत् ॥ १९ ॥  
  
लिङ्गस्य नापितस्पर्शे पवमानादिसूक्तकैः ।  
श्रीरुद्रेण च कर्तव्यं प्रोक्षणं सुविशेषतः ॥ २० ॥  
  
चण्डालादिजनस्पर्शे सूत्रयुग्ममपास्य च ।  
पवमानादिभिः प्रोक्ष्य चाष्टोत्तरसहस्रकम् ॥  
गायत्रीं मूलमन्त्रं च जप्त्वा नक्ताशनो भवेत् ॥ २१ ॥  
  
अदीक्षितैः सवर्णैश्चासवर्णैश्चापि सङ्गतौ ।  
मूलमष्टोत्तरशतं जपेत् तद्दोषशान्तये ॥ २२ ॥  
  
देव्युवाच  
  
निष्कृतिः कीदृशी प्रोक्ता कालभङ्गेऽर्चनस्य तु ।  
आपत्सु पूजालोपे च तथा लोपे जपस्य च ॥  
अलाभे पत्रपुष्पाणां नियतानां च सङ्ख्यया ॥ २३ ॥  
  
प्। १२२) महादेव उवाच  
  
मूलमष्टोत्तरशतं कालभङ्गेऽर्चनस्य तु ।  
पूजायाश्च जपस्यापि लोपे मूलं सहस्रकम् ॥ २४ ॥  
  
अलाभे पत्रपुष्पाणां नियतानां सुलोचने ।  
एकैकस्य जपेदेव मूलमष्टोत्तरं शतम् ॥ २५ ॥  
  
देव्युवाच  
  
करात् प्रमादवशतश्च्युतं लिङ्गमधः पतेत् ।  
तदा वै किं नु कर्त्तव्यं प्रायश्चित्तं वदस्व मे ॥ २६ ॥  
  
महादेव उवाच  
  
प्रमादेन यदा लिङ्गं निजहस्तादधः पतेत् ।  
गृहीत्वा तत्तदा जप्यं मूलमष्टोत्तरं शतम् ॥ २७ ॥  
  
अनुक्तानां च दोषाणां नित्यं सम्भावितात्मनाम् ।  
प्रायश्चित्ततया जप्यं मूलमष्टोत्तरं शतम् ॥ २८ ॥  
  
देव्युवाच  
  
गुरुदत्तस्य लिङ्गस्य भङ्गो लोपोऽथवा भवेत् ।  
किं नु कार्यं तदा देव कृपया तन्निबोध मे ॥ २९ ॥  
  
प्। १२३) महादेव उवाच  
  
हन्त ते कथयामीदं रहस्यमपि सुव्रते ।  
द्वित्रिखण्डतया भङ्गे बध्वा सर्जरसेन तु ॥  
कृत्वा तत्त्वकलान्यासं पूजयेदविशेषतः ॥ ३० ॥  
  
चूर्णीभावे तु लिङ्गस्य चान्यस्मिन् तद्गताः कलाः ।  
आरोप्य बिभृयाल्लिङ्गं पुनर्लब्धं गुरोः करात् ॥ ३१ ॥  
  
अथ लिङ्गस्य लोपे तु कर्तव्यं शृणु सुन्दरि ।  
लिङ्गस्यादर्शने त्याज्याः प्राणाः स्युर्भक्तियोगतः ॥ ३२ ॥  
  
प्राणत्यागो त्वशक्तश्चेदेकविंशद्दिनावधि ।  
निराहारो जपन्मूलं लिङ्गमन्वेषयेज्जनैः ॥ ३३ ॥  
  
यदा वै लभते लिङ्गं धृत्वा भक्त्या तदैव तत् ।  
गुरुं माहेश्वराञ्चैव यथाशक्ति समर्चयेत् ॥ ३४ ॥  
  
तदाप्यलाभे विसृजेदसून् सद्भक्तियोगतः ।  
प्राणत्यागे त्वशक्तश्चेल्लिङ्गमन्यद् गुरोः करात् ॥ ३५ ॥  
  
  
प्। १२४) आकृष्टपूर्वलिङ्गीयकलान्यासाभिशोभितम् ।  
षडध्वन्यासकलितं बिभृयादप्रमादतः ॥ ३६ ॥  
  
देव्युवाच  
  
देवदेव महादेव धृते लिङ्गे नवे ततः ।  
लभेत् चेत् पूर्वलिङ्गम् कर्तव्यं किं वदस्व मे ॥ ३७ ॥  
  
महादेव उवाच  
  
पूर्वलिङ्गोपलम्भेऽपि त्यजेन्नैव धृतं नवम् ।  
यत्तदीयकलाः सर्वा नवे संवेशिताः पुरा ॥  
तत्पूर्वलिङ्गं गुरवे विनिवेद्य क्षिपेज्जले ॥ ३८ ॥  
  
देव्युवाच  
  
नष्टलिङ्गस्त्यजेत् प्राणान् यदि देहं तदीयकम् ।  
तत्कथं ब्रूहि संस्कार्यमनर्हं लिङ्गवर्जितम् ॥ ३९ ॥  
  
यदि धार्यं लिङ्गमन्यत् प्राणत्यागो निरर्थकः ।  
चेदधार्यमसंस्कार्यं गात्रं तस्य भवेत् तदा ॥ ४० ॥  
  
दोषस्तूभयथा दृष्टो नष्टलिङ्गस्य देहिनः ।  
एनं मे संशयं छिन्धि करुणावरुणालय ॥ ४१ ॥  
  
प्। १२५) महादेव उवाच  
  
त्यक्तासोर्नष्टलिङ्गस्य तत्क्षणे मोक्षसङ्गतिः ।  
नानर्थस्तदसुत्यागः संस्कारस्तु यथा शृणु ॥ ४२ ॥  
  
आकृष्टनष्टलिङ्गीयकलान्यासयुतं नवम् ।  
लिङ्गमन्यत् सुसंयोज्य संस्कुर्याद् विधिना तनुम् ॥ ४३ ॥  
  
संस्कारार्थं पुनर्लिङ्गे योजितेऽपि शरीरके ।  
त्यक्तासोर्नैव लोपोऽस्ति यदयं मोक्षमाप्तवान् ।  
तल्लिङ्गं प्राणवद् धार्यमप्रमादेन सर्वदा ॥ ४४ ॥  
  
सर्वं ते कथितं देवि रहस्यमपि सुव्रते ।  
अपुत्रायाप्यशिष्याय न प्रकाश्यमिदं त्वया ॥ ४५ ॥  
  
इति श्रीकारणागमे उत्तरभागे पार्वतीपरमेश्वरसंवादे क्रियापादे   
प्रायश्चित्तविधिकथनं नाम दशमः पटलः ॥ १०   
  
मुक्तबोद्ह इन्दोलोगिचल् रेसेअर्च्ह् इन्स्तितुते©२०११ मुक्तबोध इन्दोलोगिचल् रेसेअर्छ् इन्स्तितुते  अल्ल् रिघ्त्स् रेसेर्वेद्।ए-तेxत्स् मय् बे विएwएद् ओन्ल्य् ओन्लिने ओर् दोwन्लोअदेद् ड़ोर् प्रिवते स्तुद्य्।ए-तेxत्स् मय् नोत्, उन्देर् अन्य् चिर्चुम्स्तन्चेस्, बे चोपिएद्, रेपुब्लिस्हेद्,रेप्रोदुचेद्, दिस्त्रिबुतेद् ओर् सोल्द्, एइथेर् इन् ओरिगिनल् ओर् अल्तेरेद् ड़ोर्म्, wइथोउत्थे एxप्रेस्स् पेर्मिस्सिओन् ओड़् मुक्तबोध इन्दोलोगिचल् रेसेअर्छ् इन्स्तितुते इन् wरितिन्ग्।दत-एन्तेरेद् ब्य् थे स्तड़्ड़् ओड़् मुक्तबोध उन्देर् थे दिरेच्तिओन् ओड़् मर्क् स्। ग्। द्य्च्ज़्कोwस्कि।          