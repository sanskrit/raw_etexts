---
Author:
- brahmānandagiri
Catalog number: M00134
Description: Transcribed by the staff of Muktabodha.
Editor:
- pañcānana śāstrī
Publication country: India
Publisher:
- unknown-pree 1900 Bengali Script
Subjects:
- tantric / āgamic literature
Uniform title: śāktānandataraṅgiṇī
author_iast: brahmānandagiri
title: शाक्तानन्दतरङ्गिणी
title_iast: śāktānandataraṅgiṇī

---
  
  
  
  
शाक्तानन्दतरङ्गिणी  
  
प्रथमोल्लासः  
  
मङ्गलाचरणम्  
  
प्रणम्य प्रकृतिं नित्यां परमात्मस्वरूपिणीम् ।  
तन्यते भुक्तिमुक्त्यर्थं शाक्तानन्दतरङ्गिणीम् ॥  
  
प्रकृतिशब्दार्थः  
  
अथ का प्रकृतिः ? तथाहि  गुणत्रयसाम्यावस्था प्रकृतिः । तथा   
चोक्तं यामले   
  
सत्वं रजस्तम इति गुणत्रयमुदाहृतम् ।  
साम्यावस्थितिरेतेषामव्यक्तं प्रकृतिं विदुः ।  
सैव मूलप्रकृतिः स्यात् प्रधानं पुरुषोऽपि च ॥  
  
अन्यत्रापि   
  
सत्त्वं रजस्तम इति गुणानां त्रितयं प्रिये ।  
यदा सा परमा शक्तिर्गुणाधिष्ठानमाचरेत् ।  
प्रकृतित्वं भवेत्तस्याः पुरुषः स्यात् सदाशिवः ॥  
  
नित्याशब्दार्थः   
  
नित्याशब्दार्थमाह शक्तियामले   
  
ब्रह्मविष्णुशिवादीनां भवो यस्यां निजेच्छया ।  
पुनः प्रलीयते यस्यां नित्या सा परिकीर्तिता ॥   
  
परमात्मशब्दार्थः  
  
	परमश्चासौ आत्मा चेति परमात्मा, उत्कृष्ट आत्मा इत्यर्थः ।   
उत्कृष्टत्वं च स्वेच्छया ब्रह्मविष्णुशिवादिशरीराणामुत्पादकत्वम् ।   
अथवा तत्तदिन्द्रियरहितोऽपि तत्तदिन्द्रियजन्यप्रत्यक्षाश्रयः । तथा च   
श्रुतिः (श्वेता० ३।१९)   
  
अपाणिपादो जवनो गृहीता पश्यत्यचक्षुः स शृणोत्यकर्णः ।  
स वेत्ति विश्वं नहि तस्य वेत्ता तमाहुराद्यं पुरुषं महान्तम् ॥ इति ।  
  
	नित्यज्ञानकृत्याश्रयः परमात्मा । स च लाघवाद् एक एव । स च   
जन्यज्ञानप्रकृत्याश्रयो जीवात्मा, स चानन्तः,   
मनुष्यपशुपक्ष्यादिभेदात् । तथा शिवविष्णुदुर्गादीनां   
शरीरभेदाद् परमात्मा नाना एवास्तु इति वाच्यम्,   
घटाद्युपाधिभेदेनाकाशस्य नानात्वभ्रमवत्   
मनुष्यपशुपक्ष्यादिशरीरभेदेनात्मनो भिन्नत्वभ्रमात्   
सुषुप्तिप्रलयादौ शरीरनाशे आत्मन एकत्वदर्शनात्, तथा   
भक्तानुग्रहाय गृहीतशरीराणां शिवादिदैवतानां नानात्वेन   
तत्र नानात्वभ्रमात् । नहि भ्रमाद् वस्तुसिद्धिरिति ।  
  
	अथ उल्लासविषयनिर्णयः प्रतिपाद्यमाह   
  
	उल्लासे प्रथमे वक्ष्ये शरीरं कर्मसम्भवम् ।  
	दीक्षा द्वितीये वक्ष्यामि तृतीये योगनिर्णयम् ॥  
  
प्रातःकृत्यं चतुर्थे तु आसनं पञ्चमे तथा ।  
अन्तर्यागविधिं षष्ठे नित्यपूजा च सप्तमे ॥  
  
वसौ मालाविधानं तु नवमे जपलक्षणम् ।  
महासेतुं च सेतुं च कुल्लुकां दशमे तथा ॥  
  
मुखस्य शोधनं रुद्रे द्वादशे च पुरस्क्रियाम् ।  
संस्कारं यन्त्रराजस्य बलिदानं त्रयोदशे ॥  
  
फलं चतुर्दशे चैव उपचारादिदानजम् ।  
नामस्मरणपूजादिफलं पञ्चदशे तथा ॥   
  
कलौ संसर्गदोषादि प्रायश्चित्तं तु षोडशे ।  
कुण्डं सप्तदशे चैव होमं चाष्टादशे ततः ॥  
  
ततः सर्वमङ्गलादिनाम्नामर्थो निरूपितः ।  
दुर्गादेव्याश्च माहात्म्यं विशेषेण प्रदर्शितम् ।  
गुरुपादरजो ध्यात्वा कृत उल्लासनिर्णयः ॥  
  
शरीरोत्पत्तिक्रमः  
  
ज्ञानभाष्ये देव्युवाच-  
  
शरीरं कीदृशं नाथ मुक्तिर्वा केन कर्मणा ।  
इदानीं श्रोतुमिच्छामि ब्रूहि मे शशिशेखर ॥  
  
  
ईश्वर उवाच   
  
  
शृणु देवि प्रवक्ष्यामि शरीरं कर्मसम्भवम् ।  
रजस्वला यदा नारी विशुद्धा पञ्चमे दिने ॥  
  
पीडिता कामबाणेन ततः पुरुषमीहते ।  
भगलिङ्गसमायोगान्मैथुनं स्यात्तया तयोः ॥  
  
अन्योन्यस्पर्शनाद् देवि ! जायते च महत्सुखम् ।  
क्षरते च तथा रेतः प्राणापानादिसंश्रितम् ॥  
  
क्षितिरापस्तथा तेजो वायुराकाशमेव च ।  
सर्वेषां तत्त्वं प्रादुः स्याद् देहस्थरक्तबीजयोः ॥  
  
नाभिरन्ध्रे तदा देवि ! भ्राम्यते च समीरणैः ।  
कुम्भकारो यथा चक्रे घटते च घटादिकम् ॥  
  
तथा समीरणो गर्भे घटते प्राणिनां तनुम् ।  
कललं चैकरात्रेण बुद्बुदं पञ्चमे दिने ॥  
  
शोणितं दशरात्रेण मांसपिण्डं चतुर्दशे ।  
मासैकेऽपि च सम्पूर्णे मांसपिण्डोऽङ्कुरायते ॥  
  
आदौ सञ्जायते पिण्डो ब्रह्माण्डः सदृशाङ्कुरः ।  
तस्य मध्ये सुमेरुश्च कङ्कालदण्डरूपिणः ॥   
  
चराचराणां सर्वेषां देवादीनां विशेषतः ।  
आलयः सर्वभूतानां मेरोरभ्यन्तरेऽपि च ॥  
  
प्रदीपकलिकाकारो जीवो हृदि सदा स्थितम् ।  
रज्जुबद्धो यथा श्येनो गतोऽप्याकृष्यते पुनः ॥  
  
प्राणबद्धस्तथा जीवः प्राणापानेन कृष्यते ।  
जीवस्य परमेशानि परिवारगणं शृणु ॥  
  
अक्षिणी नासिके कर्णौ जिह्वा च कमलानने ।  
हस्तौ पादौ महेशानि ! गुह्योपस्थौ क्रमात् प्रिये ॥  
  
नाभिश्च परमेशानि ! मनश्च परमेश्वरि ।  
जाग्रत्स्वप्नसुषुप्त्याख्याश्चेति देहे संस्थिताः ॥  
  
इन्द्रियाणां च सर्वेषां मनः प्रमसारथिः ।  
पापैः पुण्यैर्महेशानि बद्धः स्यादात्मनः प्रिये ॥  
  
स्ङ्गत्या सदसत्कर्म जीवः सर्वं करोति हि ।  
विशुद्धसात्त्विको जीवः सदसत्कर्मवर्जितः ॥  
  
मनसा जीवसंयोगात् सत्कार्यं कुरुते सदा ।  
मासद्वये तु सम्पूर्णे मेदस्तत्र प्रजायते ॥  
  
मज्जास्थीनि त्रिभिर्मासैः केशास्त्वक् च चतुष्टये ।  
कर्णाक्षिनासिका वक्त्रं कण्ठोदरं च पञ्चमे ॥  
  
रक्तादुत्पद्यते शुक्रं शुक्राद् बिन्दुसमुद्भवः ।  
प्राणतो वायुरुत्पन्नः कालाग्निः स्यादपानतः ॥  
  
शुक्रतो नाडिकोत्पत्तिः शुक्रादग्निः समुद्भवः ।  
मांसतश्च मलोत्पत्तिर्मज्जा चापि ततो भवेत् ॥  
  
वायुना प्राणनिष्पत्तिरपानादग्निसम्भवः ।  
शुक्रेणोत्पादिता जिह्वा नासिका सर्वदेहिनाम् ॥  
  
रक्तादुत्पद्यते नेत्रं वामं चैव तु दक्षिणम् ।  
प्राणादुत्पद्यते शून्यं प्राणरन्ध्रद्वयं तथा ॥  
  
षष्ठे मुखं तथा पादौ सर्वाङ्गानि च सप्तमे ।  
सन्धिः साम्पूर्णतां याति अष्टमे मासि वै ततः ॥  
  
अण्डाधारस्तु कङ्काल आरभ्य गुदमूलतः ।  
द्वात्रिशज्ज्ञानविज्ञेय ग्रन्थिको वर्द्धतः सदा ।  
तस्य मध्ये सदा सर्वा नाड्यस्तत्र व्यवस्थिताः ॥  
  
शरीस्थनाडीनिर्णयः   
  
इडा च पिङ्गला चैव सुषुम्ना च तृतीयिका ।  
गान्धारी हस्तिजिह्वा च पूषा चैव यशस्विनी ॥  
  
अलम्बुषा कुहुश्चैव शङ्खिनी दशमी तथा ।  
अन्याश्च नाडिकाः क्षुद्राः सहस्राणां द्विसप्ततिः ॥  
  
इडा च वामभागे तु दक्षिणे पिङ्गला तथा ।  
ब्रह्मरन्ध्रे सुषुम्ना च गान्धारी वामचक्षुषि ॥  
  
दक्षिणे हस्तिजिह्वा च पूषा कर्णेऽथ दक्षिणे ।  
वामे यशस्विनी चैव मुखे चालम्बुषा तथा ॥  
  
कुहुश्च लिङ्गमूले च शङ्खिनी शिरसोपरि ।  
एवं द्वारं समावृत्य तिष्ठन्ति दशनाडिकाः ॥  
  
क्षितिश्च वारितेजश्च वायुराकाशमेव च ।  
स्थैर्यं गता इमे पञ्च बाह्याभ्यन्तर एव च ।  
  
भूतगुणाः   
  
अस्थि चर्म तथा नाडी लोममांसस्तथैव च ।  
एते पञ्चगुणाः प्रोक्ताः पृथिव्यां च व्यवस्थिताः ॥  
  
मलमूत्रं तथा शुक्रं श्लेष्मा शोणितमेव च ।  
एते पञ्चगुणाः प्रोक्ता आपस्तत्र व्यवस्थिताः ॥  
  
क्षुधा तृष्णा तथा निद्रा प्रमोहः क्षान्तिरेव च ।  
एते पञ्चगुणाः प्रोक्तास्तेजस्तत्र व्यवस्थितम् ॥  
  
विरोधाक्षेपणाकुञ्चधारणं तर्पणं तथा ।  
एते पञ्चगुणाः प्रोक्ताः मारुते च व्यवस्थिताः ॥  
  
रागो द्वेषश्च मोहश्च भयं लज्जा तथैव च ।  
एते पञ्चगुणाः प्रोक्ता आकाशे च व्यवस्थिताः ॥  
  
शरीरस्थवायुनिर्णयः  
  
प्राणापानसमानश्चोदानव्यानौ च वायवः ।  
नागः कूर्मोऽथा कृकरो देवदत्तो धनञ्जयः ॥  
  
एते दशगुणाः प्रोक्ताः सर्वे प्राणसमात्मकाः ।  
हृदि प्राणो वसेन्नित्यमपानो गुदमण्डले ॥  
  
समानो नाभिदेशे च उदानः कण्ठदेशतः ।  
व्यानः सर्वशरीरे तु प्रधानाः पञ्चवायवः ॥  
  
नगः कूर्मोऽथ कृकरो देवदत्तो धनञ्जयः ।  
एते नाडीसहस्रेषु वर्तन्ते जीवरूपिणः ॥  
  
शरीरकोषवर्णनम् ।  
  
ब्रह्माण्डे ये गुणाः सन्ति ते तिष्ठन्ति कलेवरे ।  
पातालं भूधरा लोका आदित्यादि नवग्रहाः ॥  
  
(भूरादि सप्तस्वर्गाश्च नामाश्च सर्वदेहिनाम्) ।  
पिण्डमध्ये स्थिताः सर्वे स्थानं तेषां वदामि ते ॥  
  
  
शरीरे सप्तपातालवर्णनम्   
  
  
पादाधस्त्वतलं विद्यात्तदूर्ध्वं वितलं तथा ।  
जानुनोः सुतलं चैव तलं च सन्धिरन्ध्रके ।  
तलातलं गुद(ल्फ)मध्ये लिङ्गमूले रसातलम् ।  
पातालं कटिसन्धौ च पादादौ लक्षयेद् बुधः ॥  
  
  
शरीरे भूरादिलोककथनम्   
  
  
भूर्लोको नाभिदेशे तु भुवर्लोकस्तथा हृदि ।  
स्वर्लोकः कण्ठदेशे तु महर्लोकश्च चक्षुषि ॥  
  
जनलोकस्तदूर्ध्वञ्च तपोलोको ललाटके ।  
सत्यलोको महायोनौ भुवनानि चतुर्दशे ॥  
  
  
शरीरे सप्ताचलवनर्णनम्   
  
  
त्रिकोणे च स्थितो मेरूर्ध्वलोके च मन्दरः ।  
कैलासो दक्षिणे कोणे वामकोणे हिमालयः ।  
विन्ध्यो विष्णुस्तदूर्ध्वे च सप्तैते कुलपर्वताः ॥  
  
  
शरीरस्थ सप्तद्वीपवर्णनम्  
  
  
अस्थि स्थाने महेशानि ! जम्बूद्वीपो व्यवस्थितः ।  
मांसेषु च कुशद्वीपः क्रौञ्चद्वीपः शिरासु च ॥  
  
शाकद्वीपः स्थितोरक्ते प्राणिणां सर्वसन्धिषु ।  
तदूर्ध्वं शाल्मलिद्वीपः प्लक्षश्च लोमसञ्चये ।  
नाभौ च पुष्करद्वीपः सागरस्तदनन्तरम् ॥  
  
  
शरीरस्थसप्तसागरवर्णनम्  
  
  
लवणोदस्तथा मूत्रे शुक्रे क्षीरोदसागरः ।  
मज्जा दधिसमुद्रश्च तदूर्ध्वं घृतसागरः ॥  
  
  
रसोदके रसः प्रोक्त इति पुस्तकान्तरे पाठः ।  
  
  
वसापः सागरः प्रोक्त इक्षुः स्यात् कटिशोणितम् ।  
शोणितेषु सुरासिन्धुः कथिताः सप्तसागराः ॥  
  
  
शरीरस्थग्रहमण्डलम्  
  
ग्रहाणां मण्डलम् चैव शृणु वक्ष्यामि पार्वति ! ।  
नादचक्रे स्थितः सूर्यो बिन्दुचक्रे च चन्द्र्माः ॥  
  
लोचने मङ्गलः प्रोक्तो हृदि सोमसुतस्तथा ।  
उदरे च गुरुश्चैव शुक्रे शुक्रस्तथैव च ॥  
  
नाभिचक्रे स्थितो मन्दो मुखे राहुः स्थितः सदा ।  
पादे नाभौ च केतुश्च शरीरे ग्रहम्ण्डलम् ॥  
  
गर्भस्थजीवस्य पूर्वजन्मस्मरणम्  
  
  
नवमे मासि गर्भस्थः सर्वान् संस्मरते मनः ।  
नवद्वारे पुरे देहि समयांश्च विकारकान् ॥  
  
सुखं दुःखं समं कृत्वा भुक्तं च हृदये नृणाम् ।  
सुकृतं दुष्कृतं चैव यत्कृतं पूर्वजन्मनि ॥  
  
तत्सर्वं सफलं ज्ञात्वा ऊर्ध्वपादस्त्वधोमुखः ।  
गर्भस्तु सम्प्रविष्टाऽसौ स्तिमिते घोरदर्शने ॥  
  
यदि माता सुखं भुङ्क्ते अन्नपानादिकं ततः ।  
जनन्या नाभिदेशे तु मुखं दत्त्वा पिवत्यसौ ॥  
  
ततो जीवति गर्भेऽसौ अन्यथा मरणं भवेत् ।  
अभ्यस्यामि शिवं ज्ञानं सांसारार्णवतारणम् ॥  
  
(देवद्विजगुरूणां हि पूजनं शङ्कयान्वितम्) ।  
करिष्यामि यथा भाग्यं सत्यं सत्यं न संशयः ॥  
  
चिरयोगी ततो भूत्वा मुक्तो यास्यामि तत्पदम् ।  
एवं गर्भस्थितो जीवो गर्भयातनयार्दितः ।  
नित्यं भावयते चित्ते लब्धचैतन्यलक्षणः ।  
एतस्मिन्नन्तरे देवि विश्वेषां गर्भसङ्कटे ॥  
  
नवमे दशमे मासि प्रबलैः सूतिमारुतैः ।  
निःसार्यते बाण इव जन्तुश्छिद्रेण सज्वरः ।  
पतितोऽपि न जानाति मूर्च्छितोऽपि ततश्च्युतः ॥  
  
सूतिवातस्य वेगेन योनिरन्ध्रस्य पीडनात् ।  
विस्मृतं सकलं ज्ञानं गर्भे यच्चिन्तितं हृदि ॥  
  
यथा भवति तत्त्वेषु सूतिभूतेषु पीडनात् ।  
मातरं स्मरते नित्यं बुभुक्षा दृढवेदनम् ॥  
  
  
स्त्री-पुरुषादि भेदकारणम्  
  
  
रक्ताधिका भवेन्नारो भवेच्छुक्राधिकः पुमान् ।  
नपुंसकं ततो जातं साम्ये च रजबीजयोः ॥  
  
पञ्चैतान्यपि सृज्यन्ते गर्भस्थस्यैव देहिनः ।  
आयुः कर्म च वित्तं च विद्या निधनमेव च ॥  
  
  
जीवावस्थाकथनम्   
  
  
बालः शिशुश्च पोगण्डः किशोरकस्तथैव च ।  
अतः परं तु युवकः प्रौढश्चैव ततः परम् ॥  
  
अतिप्रौढस्तथा वृद्धश्चातिवृद्धस्ततः परम् ।  
पलितं मरणं चैव अवस्थाः परिकीर्तिताः ॥  
  
तत्क्षणादेव गृह्णाति शरीरमातिवाहिकम् ।  
केवलं तन्मनुष्याणां नान्येषां प्राणिनां क्वचित् ॥  
  
प्रेतदेहमिति प्रोक्तं क्रमादेव न संशयः ।  
ततः सपिण्डीकरणे बान्धवैः सत्कृते नरैः ॥  
  
पूर्णसंवत्सरे देहमतोऽन्यं सम्प्रपद्यते ।  
ततः स नरके याति स्वर्गे वा स्वेन कर्मणा ॥  
  
  
तत्क्षणात् मृत्युक्षणादिति ।  
  
  
जीवानां कर्मफलप्रकारः  
  
  
देवत्वमथ मानुष्यं पशुत्वं पक्षितां तथा ।  
कृमित्वं स्थावरत्वं च याति जन्तुः स्वकर्मभिः ॥  
  
स्थावरा जङ्गमाद्याश्च पक्षिणः पशवो नराः ।  
जायन्ते वा म्रियन्ते वा संसारे दुःखसागरे ॥  
  
कर्मणा जायते जन्तुः कर्मणैव प्रलीयते ।  
देहे विनष्टे तत्कर्म पुनर्देहं प्रपद्यते ॥  
  
तथा धेनुसहस्रेषु वत्सो विन्दति मातरम् ।  
तथा शुभाशुभं कर्म कर्तारमनुगच्छति ॥  
  
प्राक्तनं बलवत्कर्म कोऽन्यथा तत्करिष्यति ।  
देहः कर्मात्मकः प्रोक्तस्तत्तद् देवि ! प्रतिष्ठितम् ॥   
  
कर्मयोगानुरूपेण निर्माणं विधिरादिशेत् ।  
चराचरमिदं देवि ! सर्वं कर्मात्मकं प्रिये ॥  
  
माता कर्म पिता कर्म कर्मैव परमो गुरुः ।  
स्वर्गं वा नरकं वापि कर्मणैव लभेन्नरः ॥  
  
सुखदुःखमयैः स्वीयैः पुण्यपापैर्नियन्त्रितः ।  
तत्तज्जातियुतं देहं सम्भोगं च स्वकर्मजम् ॥  
  
मनुष्यजन्मोत्कर्षकथनम्  
  
अत्र जन्मसहस्रैस्तु सहस्रैरपि पार्वति ! ।  
कदाचिल्लभते जन्तुर्मानुष्यं पुण्यसञ्चयात् ॥  
  
निद्रा च मैथुनाहाराः सर्वेषां प्राणिनां समाः ।  
ज्ञानवान्मानवः प्रोक्तो ज्ञानहीनः पशुः प्रिये ॥  
  
सम्पदः स्वप्नसङ्काशा यौवनं कुसुमोपमम् ।  
तडिद्वत् परमायुश्च यस्य ज्ञानवतो धृतिः ॥  
  
चतुरशीतिलक्षेषु शरीरेषु शरीरिभिः ।  
न मानुष्यं विनान्यत्र तत्त्वज्ञानं तु लभ्यते ॥  
  
ब्रह्मविष्णुमहेशादिदेवताभूतजातयः ।  
नाशमेवानुधावन्ति तस्माच्छ्रेयः समाचरेत् ॥  
  
मोहप्रभावः  
  
स्वदेहधनदारादिनिरताः सर्वजन्तवः ।  
जायन्ते च म्रियन्ते च हा हताऽज्ञानमोहिताः ॥  
  
प्रभवं सर्वदुःखानामाश्रयं सकलापदाम् ।  
आलयं सर्वपापानां संसारं वर्जयेत् प्रिये ॥  
  
प्रतिक्षणमयं कायः क्षीयमाणो न लक्ष्यते ।  
आमकुम्भ इवाम्भस्थो विशीर्णा नैव भाव्यते ॥  
  
अपत्यं मे कलत्रं मे धनं मे बान्धवाश्च मे ।  
लपन्तमिति मर्त्त्यं तमत्ति कालवृको बलात् ॥  
  
पृथिवी दह्यते येन मेरुश्चापि विदार्यते ।  
शोष्यते सागरजलं शरीरेष्वपि का कथा ॥  
  
मोहस्य संसारकारणत्वकथनम्  
  
लोहपाशमयैः पाशैर्नरो बद्धोऽपि मुच्यते ।  
स्त्रीधनादिषु संसक्तो मुच्यते न कदाचन ॥  
  
असकृद् देहकर्माणि सुखदुःखानि भुञ्जते ।  
परत्राऽज्ञानिनो देवि ! यान्त्यायान्ति पुनः पुनः ॥  
  
अरज्जुबन्धनं सङ्गो दुष्टसङ्गो महाविषः ।  
सत्सङ्गश्च विवेकश्च निर्मलं नयनद्वयम् ।  
यस्य नास्ति नरः सोऽन्धः कथं न स्यादमार्गगः ॥  
  
मोक्षकारणम्  
  
द्वे पदे मोक्षबन्धाय निर्ममेति ममेति च ।  
ममेति बध्यते जन्तुर्निममेति च मुच्यते ॥  
  
ममेत्यध्यासनाद् बन्धो विमुक्तिर्निर्ममेति च ।  
मांसलुब्धो यथा मत्स्यो लौहशङ्कुं न पश्यति ॥  
  
सुखलुब्धस्तथा देही यमबाधां न पश्यति ।  
कृत्वा पापविनिर्भिन्नं सिक्तं विषयसर्पिषा ॥  
  
रागद्वेषानलैः पक्वं मृत्युरश्नाति मानवम् ।  
स्वदेहमपि जीवोऽयं त्यक्त्वा याति कुलेश्वरि ॥  
  
स्त्रीमातृधनपुत्रादिसम्बन्धः केन हेतुना ।  
  
संसारस्य दुःखरूपत्ववर्णनम्  
  
शतं जीवनमत्यल्पं निद्रा तस्यार्धहारिणी ।  
बाल्यरोगजरादुःखैरर्द्ध तदपि निष्फलम् ॥  
  
दुःखमूलो हि संसारः स यस्यास्ति स दुःखितः ।  
तस्य त्यागः कृतो येन स सुखी नापरः प्रिये ॥  
  
प्रभाते मलमूत्राभ्यां मध्याह्ने क्षुत्पिपासया ।  
रात्रौ मदननिद्राभ्यां बाध्यन्ते मानवाः सदा ॥  
  
दिव्यौषधं न सेवन्ते महाव्याधिविनाशनम् ।  
तद् व्याधिर्वद्धनापथ्यं कुर्वन्ति बहुशो जनाः ॥  
  
सुकर्मफलदं हित्वा दुष्कर्माणि करोति यः ।  
कामधेनुं समाक्रम्य ह्यर्कक्षीरं स मार्गतिः ॥  
  
अनित्यानि शरीराणि विभवो नैव शाश्वतः ।  
नित्यं सन्निहितो मृत्युः कर्तव्यो धर्मसञ्चयः ॥  
  
अध्रुवेण शरीरेण प्रतिक्षणविनाशिना ।  
यो ध्रुवं नार्जयेद् धर्म स मर्त्यो मूढचेतनः ॥  
  
नामुत्र हि सहायार्थं पिता माता च गच्छति ।  
नापि पुत्रो न वा जाति धर्मस्तिष्ठति केवलम् ॥  
  
पुत्रदारमयैः पाशैः पुमान् बद्धो न मुच्यते ।  
पण्डिते चैव मूर्खे च बलिन्यप्यथ दुर्बले ॥  
  
ईश्वरे च दरिद्रे च मृत्योः सर्वत्र तुल्यता ।  
राजतः सलिलादग्नेश्चौरतः स्वजनादपि ॥  
  
भयमर्थवतां नित्यं मृत्योः पापभृतामिव ।  
श्वःकार्यमद्य कुर्वीत पूर्वाह्णे चापराह्णिकम् ॥  
  
नहि प्रतीक्षते मृत्युः कृतमस्य न वा कृतम् ।  
कर्मणा मनसा वाचा यः स कर्मनिरतः सदा ॥  
  
अफलाकाङ्क्षि चित्तो यः स मोक्षमधिगच्छति ।  
  
अफलाकाङ्क्षि स्वकीयभोगजनकाङ्क्षारहितमित्यर्थः ।  
  
अहो मोहस्य माहात्म्यं तन्मायाजनितस्य च ।  
किमन्यमपि देवेशि मोहयेदमरानपि ॥  
  
इति यामलवचनात् ।  
  
मार्कण्डेये   
  
  
महामाया हरेश्चैतत्तया सम्मोह्यते जगत् ।  
  
तया महामायया जगत् संसारः मोह्यते । न केवलं जगत् सम्मोह्यते,   
देवानामपि चेतांसि ।  
  
ज्ञानिनामपि चेतांसि देवी भगवती हि सा ॥  
  
बलादाकृष्य मोहाय महामाया प्रयच्छति ।  
  
ज्ञानिनामिति प्रशंसायामिन्, नित्यज्ञानिनामित्यर्थः ॥  
  
महामायाशब्दार्थः  
  
	महती चासौ माया चेति महामाया, ब्रह्मविष्णुशिवादीना   
मोहजनकत्वात् महामाया । तथा चोक्तं यामले   
  
सैव माया प्रकृतिर्या सम्मोहयति शङ्करम् ।  
हरिं तथा विरञ्चि च तथैवान्यांश्च निर्जरान् ॥  
  
कालिकापुराणे (६, ६१-६३)   
  
गर्भान्तर्ज्ञानसम्पन्नं प्रेरितं सूतिमारुतैः ।  
उत्पन्नं ज्ञानरहितं कुरुते या निरन्तरम् ॥  
  
पूर्वातिपूर्वसंस्कारसम्मोहं सन्नियोज्य च ।  
आहारादौ ततो मोहं ममत्वं ज्ञानसंशयम् ॥  
  
क्रोधोपरोधनादिषु क्षिप्त्वा क्षिप्त्वा पुनः पुनह् ।  
पश्चात् कामे नियोज्याशु चिन्तायुक्तमहर्न्निशम् ॥  
  
महामायाभेदः  
  
	सा महामाया द्विविधा-विद्याऽविद्या च । या महामाया   
मुक्तेर्हेतुभूता सा विद्या । या महामाया संसारबन्धनहेतुभूता   
साऽविद्या । मार्कण्डेये   
  
सा विद्या परमामुक्तेर्हेतुभूता सनातनी ।  
संसारबन्धहेतुश्च सैव सर्वेश्वरेश्वरी ॥  
  
अन्यत्रापि   
  
विद्या वाप्यथवाऽविद्या द्वे एते माययावृते ।  
तत्कर्म यच्च बन्धाय साऽविद्या परिकीर्तिता ॥  
  
यन्न बन्धाय तत्कर्म सा विद्या परिकीर्तिता ॥  
  
विद्या तु सर्वदा सेव्या नाप्यविद्या कथञ्चन ।  
अविद्या कर्मबन्धः स्याद् तया ज्ञानं प्रणश्यति ॥  
  
ज्ञाननाशाद् भवेद्धानिर्हानात् संसरणं पुनः ।  
संसारात्तु भवेद् घोराद् घोरं नरकमेव च ।  
तस्मादविद्या कुत्रापि न सेव्यापि कदाचन ॥  
  
विद्याप्रशंसा  
  
या विद्या सा महामाया सा तु सेव्या सदा बुधैः ।  
  
ऽअन्धं तमः प्रविशन्ति येऽविद्यामुपासतेऽ (ईश। ९) इति श्रुतेः ।   
अन्यत्रापि संसारैकनियतिरूपाऽविद्या इति । रुद्रयामले   
  
सुखदा मोक्षदा नित्या सर्वभूतेषु संस्थिता ।  
यदा तुष्टा भवेन्माया तदा सिद्धिमुपालभेत् ॥  
  
बन्दनीया सदा स्तुत्या पूजनीया च सर्वदा ।  
श्रोतव्या कीर्त्तितव्या च माया नित्या नगात्मजा ॥  
  
वृथा न कालं गमयेद् द्यूतक्रीडादिना सुधीः ।  
गमयेद् देवतापूजाजपयागस्तवादिना ॥  
  
किमन्यैरसदालापैर्यदायुर्व्ययतामियात् ।  
तस्मान्मन्त्रादिकं सर्वं विज्ञाय श्रीगुरोर्मुखात् ।  
सुखेन मुच्यते देवि घोरसंसारबन्धनात् ॥  
  
  
इति श्रीपरिव्राजकाचार्यपरमहंसतीर्थावधूतश्रीमद्ब्रह्मानन्द-  
गिरिकृतायां शाक्तानन्दतरङ्गिण्यां शरीरनिर्णयो नाम   
प्रथमोल्लासः ॥  
  
  
  
  
द्वितीयोल्लासः  
  
  
ईश्वर उवाच   
  
दीक्षामाहात्म्यम्  
  
शृणु देवि प्रवक्ष्यामि यन्मां त्वं परिपृच्छसि ।  
विना दीक्षां न मोक्षः स्यात् प्राणिनां शिवशासने ॥  
  
न योगेन विना यन्त्रो न मन्त्रेण विना हि सः ।  
द्वयोरभ्यासयोगश्च ब्रह्मसंसिद्धिकारकः ॥  
  
तमः परिवृते गेहे घटो दीपेन दृश्यते ।  
एवं मायावृतो ह्यात्मा मनुना गोचरीकृतः ॥  
  
सम्प्राप्ते षोडशे वर्षे दीक्षां कुर्यात् समाहितः ।  
रसैर्मन्त्रैर्यथा विद्घमयः सुवर्णतां व्रजेत् ॥  
  
दीक्षाविद्धस्तथा ह्यात्मा शिवत्वं लभते ध्रुवम् ।  
  
इति कुलार्णवात् । मन्त्रमुक्तावल्याम्   
  
जपो देवार्चनविधिः कार्यो दीक्षान्वितैर्नरैः ॥  
  
नास्ति पापं यतस्तेषां सूतकं च यतात्मनाम् ।  
  
रुद्रयामले   
  
आगमोक्तविधानेन कलौ देवान् यजेत् सुधीः ॥  
  
नहि देवाः प्रसीदन्ति कलौ चान्यविधानतः ॥  
  
आगमलक्षणम्   
  
आगमशब्दव्युत्पत्तिमाह रुद्रयामले   
  
आगतः शिववक्त्रेभ्यो गतश्च गिरिजामुखे ।  
मतः श्रीवासुदेवस्य तस्मादागम उच्यते ॥  
  
वक्त्रेभ्य इति बहुवचनं पञ्चाम्नायलाभार्थम् । तथा च कुलार्णवे   
  
  
मम पञ्चमुखेभ्यश्च पञ्चाम्नायाः समुद्गताः ।  
पूर्वपश्चिममतश्चैव दक्षिणोत्तरतस्तथा ।  
ऊर्ध्वं नयत्यधःसंस्थमूर्ध्वाम्नाय इतीरितः ॥  
  
यावन्तः पांशवो भूमेस्तावन्तः समुदीरिताः ।  
एकैकाम्नायजा मन्त्रा भुक्तिमुक्तिफलप्रदाः ॥  
  
सर्वेषामेव मन्त्राणां देवता तत्फलप्रदा ।  
  
इति वचनेभ्यो वासुदेवस्य मतः सम्मत इत्यर्थः । तेन   
वेदाविरुद्धत्वाल्लाभान्नागमव्युदासः । सदागम एवागमशब्दस्य   
मुख्यत्वात् । अत एवागस्त्यसंहितायामसदागमस्य निन्दामाह शिवः   
  
कलौ प्रायेण देवेशि ! राजसास्तामसास्तथा ॥  
  
निषिद्धाचरणाः सन्तो मोहयन्त्यपरान् बहून् ।  
आवाभ्यां पिशितं रक्तं सुरां चैव सुरेश्वरि ॥  
  
वर्णाश्रमोचितं धर्ममविचार्यार्पयन्ति ये ।  
भूतप्रेतपिशाचास्ते भवन्ति ब्रह्मराक्षसाः ॥  
  
इति वचनात् श्रीक्रमेऽपि   
  
न दद्याद् ब्राह्मणो मद्यं महादेव्यै कथञ्(दा)चन ।  
ब्राह्मणो वामकामोऽपि मद्यं मासं न भक्षयेत् ॥  
  
देव्याश्च पश्चिमे भागे चक्रपार्श्वे निवेदयेत् ।  
तत्तद्द्रव्यं तु शूद्रस्य नान्येषां च कदाचन ॥  
  
वैश्यस्य माक्षिकं शुद्धं क्षत्रियस्य तु साज्यकम् ।  
ब्राह्मणश्च गवां क्षीरं ताम्रे वा विसृजेन्मधु ॥  
  
नारिकेलोदकं कांस्ये सर्वेषां द्रव्यशोधनम् ॥ इति ॥  
  
अन्यत्रापि   
  
गोक्षीरं ब्राह्मणो दद्याद् गव्यमाज्यं च बाहुजः ।  
वैश्यैश्च माक्षिकं देयं शूद्रः पैष्ट्यादिकं चरेत् ।  
  
	पैष्ट्यादिकमित्यत्र पौष्णादिकमिति पाठो दृश्यते, तथात्वे   
शूद्रस्याप्यनुकल्पः । तथा च पूर्वत्र   
  
नारिकेलोदकं कांस्ये सर्वेषां द्रव्यशोधनम् । इत्युक्तेः ॥  
  
देव्याश्च पश्चिमे भागे चक्रपार्श्वे निवेदयेत् ।  
तत्तद्द्रव्यं तु शूद्रस्य नान्येषां तु कदाचन ॥  
  
	इति वचनात् तथा चान्यत्र बहुषु तन्त्रवचनेषु शूद्रस्य   
मुख्यद्रव्यादिदानस्य विहितत्वात् परस्पर विरोधे विकल्पाश्रयणम्,   
अतस्तेषां   
  
(शूद्राणां) सुरादानस्य ऐच्छिकत्वमायातम् । न केवलं   
द्रव्याभाव एव शूद्रस्यानुकल्पो विधीयते । अपितु द्रव्यादिसत्त्वेऽपि   
स्वेच्छया शूद्रोऽनुकल्पेनापि पूजां कर्तुमर्हतीति सर्वमनवद्यमिति   
॥  
  
	तथा गुरुणा दीक्षितः शिवशक्तिभ्यां   
प्रोक्तमन्त्रयोगसमाश्रयेण साधकः कृतार्थो भवत्येव । तथा   
चागमसारे   
  
शिवेन परया शक्त्या द्वाभ्यां कृत्स्नं समुद्धृतम् ।  
वाच्यवाचकभावेन द्वाभ्यां ब्रह्म प्रकाशितम् ॥ इति   
  
दीक्षाशब्दार्थः  
  
दीक्षाशब्दार्थमाह यामले   
  
दीप्तज्ञानं तु या दद्यात् कुर्यात् पापक्षयं तथा ।  
तेन दीक्षेति लोकेऽस्मिन् कीर्तितं तन्त्रपारगैः ॥  
  
अदीक्षितार्चननिन्दा  
  
उपचारसहस्रैस्तु पूजिता भक्तिसंयुतैः ।  
अदीक्षितार्चनं देवा न गृह्णन्ति कदाचन ॥  
  
तस्य कर्माखिलं व्यर्थं तस्माददीक्षितः पशुः ।  
  
मन्त्रग्रहणनियमः   
  
क्रियासारे   
  
कल्पे दृष्ट्वा तु यो मन्त्रं जपेद् गुरुमनाश्रितः ॥  
  
सुतनाशो भवेत्तस्य फल किञ्चिन्न विद्यते ।  
  
यामले   
  
गुरोर्मुखान्महाविद्यां गृह्णीयात् पापनाशिनीम् ॥  
तस्माद्यत्नाद् गुरुं कृत्वा मन्त्रसाधनमाचरेत् ॥  
  
गुरुशब्दार्थः  
  
गुरुशब्दार्थमाह यामले   
  
गुकारः सिद्धिदः प्रोक्तो रेफः पापस्य दाहकः ।  
उकारः शम्भुरित्युक्तस्त्रितयात्मा गुरुः स्मृतः ॥  
  
गुरुलक्षणम्  
  
सारसङ्ग्रहे   
  
विशुद्धमातापितृको जितेन्द्रियः   
	सर्वागमज्ञः परदुःखकातरः ।  
यथार्थवाग्वेदविदङ्गपारगः  
	शान्तः कुलीनो गुरुरीरितो द्विजः ॥  
  
ब्राह्मणगुरुकरणविधिः  
  
द्विज इत्युपादानाद् ब्राह्मणेभ्यो मन्त्रग्रहणम् । तन्त्रे   
  
सदाचारो द्विजो यस्तु वर्णानां गुरुरेव सः ।  
  
अन्यत्रापि   
  
स्वधर्मनिरतो भूत्वा कृत्वा द्विजगुरोर्मुखात् ।  
सर्वसिद्धिमवाप्नोति शीघ्रं देवत्वमाप्नुयात् ॥  
  
शूद्रः शूद्रमुखाच्छ्रुत्वा विद्यां वा मन्त्रमेव वा ।  
गृहीत्वा नरकं याति दुःखमाप्नोति निश्चितम् ॥  
  
दीक्षाफलम्  
  
नवरत्नेश्वरे   
  
सर्वेषामेव दीक्षाणां मुक्तिः फलखण्डितम् ।  
अविशेषाद् भवत्येषा प्रासङ्गिकास्तु भुक्तयः ॥  
  
यामले   
  
दीक्षितो ब्राह्मणो याति ब्रह्मलोकमनामयम् ।  
ऐन्द्रलोकं क्षत्रियस्तु प्राजापत्यं तथा विशः ॥  
याति गन्धर्वनगरं शूद्रो दीक्षाप्रभावतः ॥  
  
शूद्रदीक्षाविचारः  
  
अत्र शूद्रदीक्षाधिकार श्रुतेः न शूद्राय मनुं दद्यात् इति वचनं   
वेदमन्त्रपरं देवताविशेषपरं मन्त्रविशेषपरं च । वाराहीतन्त्रे   
  
  
गोपालस्य मनुर्देयो महेशस्यापि पादजे ।  
तत्पत्न्याश्चापि सूर्यस्य गणेशस्य मनुस्तथा ।  
एष दीक्षाधिकारी स्यादन्यथा पापभाग् भवेत् ॥  
  
	इति वचनात् देवतान्तरस्य मन्त्रे शूद्रानामधिकारः ।   
नृसिंहतापनीये श्रुतिः  सावित्रीं प्रणवं यजुर्लक्ष्मीं   
स्त्रीशूद्राय नेच्छन्ति   
  
इति । सावित्रीं लक्ष्मीं यजुः प्रणवं यदि जानीयात् स्त्रीशूद्रः स   
मृतोऽधो गच्छति (१।३) इति च । लक्ष्मीं श्रीबीजं लक्ष्मीमन्त्रमित्यपि   
कश्चित् । गोपालस्य दशाक्षरः, श्यामाया द्वाविंशत्यक्षरश्च   
मन्त्रः स्वाहागर्भोऽपि शूद्राय देयः, सर्वषु वर्णेषु तथाश्रमेषु   
(१।४) इति क्रमदीपिकायां अभिधानात् ।  
  
नात्र सिध्यपेक्षास्ति न चाऽमित्रादिदूषणम् ।  
न चाऽधिकारचिन्ताऽत्र ग्रहणे कालिकामनोः ॥  
  
	इति कालीकुलसर्वस्ववचनाच्च । तस्माद्   
गोपालदशाक्षरश्यामाद्वाविंशत्यक्षरमन्त्रग्रहणे   
शूद्रस्याधिकारः ।  
  
ननु स्वाहा-प्रणवसंयुक्तं शूद्रे मन्त्रं ददद् द्विजः ।  
शूद्रो निरयगामी स्याद् ब्राह्मणो यात्यधोगतिम् ॥  
  
	इति देवीयामलवचनात् स्वाहा प्रणवान्वितमन्त्रेषु   
शूद्रस्यानधिकारप्रतीतेः प्रणवान्वित-गोपालमन्त्रे स्वाहागर्भित-  
द्वाविंशत्यक्षर  
  
श्यामामन्त्रे च कथं तस्याधिकार इति चेन्न ।  
  
तन्त्रोक्तं प्रणवं देवि ! वह्निजायां च सुन्दरि ।  
प्रजपेत् सततं शूद्रो नात्र कार्या विचारणा ॥  
  
	इति भूतशुद्धिवचनेन तन्त्रोक्त-प्रणव-वह्निजायायोः   
शूद्रोच्चार्यता-प्रतिपादनात् तदेकवाक्यतया तन्त्रोक्त   
स्वाहाप्रणवान्वितेष्वेव मन्त्रेषु तस्याधिकारकल्पनात् । एवं यत्र   
यत्र स्वाहा प्रणवालीढे मन्त्रे शूद्रस्याधिकारोक्ति दृश्यते, तत्र न   
स्वरूपतः, अपितु वह्निजायादिस्थले मायाबीजादिप्रक्षेपेण । तथा   
चोक्तम्   
  
श्रीविष्णोः कोटिमन्त्रे च कोटिमन्त्रे शिवस्य च ।  
शूद्राणामधिकारोऽस्ति स्वाहा-प्रणववर्जिते ॥  
  
वह्निजायास्थले मायां दत्त्वा शूद्रो जपेद्यदि ।  
जपात् सिद्धीश्वरो भूत्वा परं ब्रह्माधिगच्छति ॥  
  
	तस्मात् तन्त्रोक्त-प्रणवाद्यन्वितेष्वेव गोपालादिमन्त्रेषु   
शूद्राणामधिकार  
  
इति सर्वमवदातम् ।  
  
स्त्रीगुरोर्दीक्षाग्रहणफलम्   
  
स्त्रियो दीक्षा शुभा प्रोक्ता मातुश्चाष्टगुणा स्मृता ।  
स्वप्नलब्धा च या दीक्षा तत्र नास्ति विचारणा ॥  
  
	स्त्रिय इति पदं न सर्वस्त्रीपरम् । विधवाया न गुरुत्वम् । तदुक्तं   
तत्त्वसारे   
  
साध्वी चैव सदाचारा गुरुभक्ता जितेन्द्रिया ।  
सर्वतन्त्रार्थसारज्ञा सधवा पूजनेरता ।  
गुरुयोग्या भवेत्सा हि विधवां परिवर्जयेत् ॥  
  
यत्तु   
  
विधवायाः सुतादेशात् कन्यायाः पितुराज्ञया ।  
नाधिकारो विना नार्या भार्याया भर्तुराज्ञया ॥  
  
	इति विधावाया गुरुत्वबोधकं वचनम्, तदमूलम् । समूलत्वेऽपि   
  
  
सिद्धमन्त्रो नरः सर्वमयोग्यं योग्यतां नयेत् ।  
  
	इति वचनैकवाक्यतया साधितमन्त्रविषयम् ।  
  
मन्त्रोद्धारः  
  
गुरुदीक्षातन्त्रे   
  
मृतमप्यनुगच्छेत्तु विद्यामन्त्रो विशेषतः ।  
मन एव मनुष्यस्य पूर्वकर्माणि शंसति ॥  
  
यदि न स्यान्महेशानि मनुष्यत्वं कथं भवेत् ।  
दीक्षायां च कथं तस्य मनो भवति पार्वति ॥  
  
तस्मात्तु यत्नतो देवि पूर्वविद्यां समुद्धरेत् ।  
  
मन्त्रलिखननियमः  
  
गुरुदीक्षातन्त्रे   
  
बकुलाश्वत्थवटकं पत्ररत्नं शृणु प्रिये ! ।  
वटपत्रे महेशानि शक्तिमन्त्रं लिखेत् प्रिये ॥  
  
अश्वत्थे विष्णुमन्त्रं च बकुले शिवमन्त्रकम् ।  
रक्तगन्धेन देवेशि काश्मीरैर्वा महेश्वरि ॥  
  
शक्तिमन्त्रं लिखेत् देवि चन्दनैर्विष्णुमन्त्रकम् ।  
भस्मना शिवमन्त्रं च विलिखेत् परमेश्वरि ॥  
  
विलिखेदिति सप्तसप्तषु पत्रेषु तत्तद्देवतायाः मन्त्रं लिखेदित्यर्थः ।  
  
प्राणप्रतिष्ठां तन्मन्त्रे कारयेद्यत्नतः सुधीः ।  
  
तत्तद् देवतायाः प्राणप्रतिष्ठां कुर्यादित्यर्थः ।  
  
यथाशक्त्युपचारेण सम्पूज्य परमेश्वरि ॥  
  
ततः शिष्यश्चार्घ्यपात्रं हस्ते कृत्वा महेश्वरि ।  
अनेन मनुना मन्त्री भास्कराय निवेदयेत् ॥  
  
अर्घ्यद्रव्यम्  
  
अर्घ्यद्रव्यमाह   
  
आपः क्षीरं कुशाग्राणि घृतं दधि तथा मधु ।  
रक्तानि करवीराणि तथा रक्तं च चन्दनम् ॥  
  
अष्टाङ्गं एषकोऽर्घ्यो वै भानवे परिकीर्तितः ।  
  
गान्धर्वे   
  
न दद्याद् भास्करायार्घ्यं शङ्खतोयैर्महेश्वरि ।  
  
अर्घ्यदानमन्त्रः  
  
ॐ भो देव पृथिवीपाल सर्वशक्तिसमन्वित ।  
ममार्घ्यं च गृहाण त्व पूर्वविद्यां प्रकाशय ॥  
  
अर्घ्यं दत्त्वा नमस्कृत्य कृताञ्जलिः पठेत्ततः ।  
ॐ सूर्यः सोमो यमः कालो महाभूतानि पञ्च वै ।  
एते शुभाशुभस्येह कर्मणो नव साक्षिणः ॥  
  
सर्वे देवा शरीरस्था मम मन्त्रस्य साक्षिणः ।  
पूर्वजन्मार्जितं विद्यां मम हस्ते प्रदापय ॥  
  
शाक्तिकीदीक्षा  
  
पठित्वेदं महेशानि सत्त्वरं पत्रमुद्धरेत् ।  
उद्धृत्य पत्रमेकं तु गुरोर्हस्ते प्रदापयेत् ॥  
  
गुरुस्तु अक्षरश्रेणीमधीत्य परमेश्वरि ।  
सेतुं दत्त्वा महेशानि तन्मन्त्राष्टशतं जपेत् ॥  
  
शिष्यस्य मस्तके हस्तं दत्त्वा चाष्टशतं जपेत् ।  
  
(अन्यत्र-गुरुस्तु प्राङ्मुखो भूत्वा शिष्यः प्रत्यङ्मुखस्थितः ।)  
  
त्रिवारं दक्षिणे कर्णे वामकर्णे तथा सकृत् ।  
स्त्रीशूद्रविषये कुर्याद् वैपरीत्येन चिन्तनम् ॥  
  
	एतच्च विष्ण्वादिविषयम् । शक्तौ च   
  
आचम्य संयतो भूत्वा प्राणायामं विधाय च ।  
अष्टोत्तरशतं जप्त्वा ॠष्यादिकसमन्वितम् ।  
अष्टकृत्वा वदेन्मन्त्रं वामकर्णे सुरेश्वरि ॥  
  
इयं दीक्षा सर्वतन्त्रे शाक्तिकी परिकीर्तिता ।  
गुरोर्लब्ध्वा महाविद्यां अष्टोत्तरशतं जपेत् ॥  
  
गुरवे दक्षिणां दद्याद् वित्तशाठ्यं न कारयेत् ।  
गुरवे गुरुपुत्राय तत्पत्न्यै वा प्रदापयेत् ॥  
  
कुलार्णवे   
  
श्रीगुरौ प्रीतिमापन्ने देवताप्रीतिमाप्नुयात् ।  
देवे च प्रीतिमापन्ने मन्त्रसिद्धिर्भवेद् ध्रुवम् ॥  
  
पत्ररत्नप्रदानेन दीक्षां कुर्यात् कलौ युगे ।  
ततः सिद्धो भवेन्मन्त्री नात्र कार्या विचारणा ॥  
  
एतज्ज्ञानं विना देवि दीक्षां कुर्याच्च यो नरः ।  
दीक्षा तु विफला तस्य चान्ते हि नरकं व्रजेत् ॥  
  
ततः शिष्यो महेशानि प्रणमेद् दण्डवद् भुवि ।  
त्वत् प्रसादादह देव कृतकृत्योऽस्मि सर्वतः ।  
मायामृत्युमहापाशाद् विमुक्तोऽस्मि शिवोऽस्मि च ॥  
  
एवमाभाष्य देवेशि ! श्रीगुरोश्चरणान्तिके ।  
पतितस्तन्मनाः शिष्यस्तिष्ठेद् भूमौ तु वाग्यतः ॥  
  
अनुज्ञां श्रीगुरोर्यावन्न लभेतोत्थितुं प्रिये ! ।  
उत्थापयेद् गुरुः शिष्यं मन्त्रमेतं समुच्चरन् ॥  
  
उत्तिष्ठ वत्स ! मुक्तोऽसि सम्यगाचारवान् भव ।  
कीर्तिः श्रीः कान्तिमेधायुर्बलारोग्यं सदास्तु ते ॥  
  
योगिनीहृदये   
  
मन्त्रं दत्त्वा चोपवासं गुरुर्नैव समाचरेत् ।  
महान्धकारनरके कृमिर्भवति चान्यथा ॥  
  
दीक्षां लब्ध्वा यदा मन्त्री चोपवासं समाचरेत् ।  
तस्य देवः सदा रुष्टः शापं दत्त्वा व्रजेत् पुरम् ॥  
  
उपदेशदीक्षा  
  
तत्वसारे   
  
चन्द्रसूर्यग्रहे तीर्थे सिद्धक्षेत्रे शिवालये ।  
मन्त्रमात्रप्रकथनमुपदेशः स उच्यते ॥  
  
रुद्रयामले   
  
श्यामायां भैरवी ताराच्छिन्नमस्तासु भैरवे ।  
मज्जुघोषे तथा रौद्रे पञ्चाङ्गं नेष्यते बुधैः ॥  
  
	तत्रापि गुह्यकालीविषये पञ्चायतनीदीक्षाऽस्त्येव । यथा   
विश्वसारे   
  
भूपुरेषु चतुष्कोणे पूजयेत् क्रमशः सुधीः ।  
विष्णुं शिवं गणेशं च सूर्यं शक्तिं यथाक्रमात् ।  
पूजयेच्च महेशानि प्रधानं मध्यतो न्यसन् ॥  
  
दीक्षायां चक्रादिविचारस्यानावश्यकत्वम् ॥  
  
यः कुर्याच्चक्रगणनां दीक्षायां पशुपामरः ।  
स भ्रष्टः स च पापिष्ठो विष्ठायां जायते कृमिः ॥  
  
किं ॠणैः किं धनैर्वापि राश्यादिकविचारणैः ।  
सिद्धसाध्यसुसिद्धारिविचारं परिवर्जयेत् ॥  
  
नास्ति सत्यं महेशानि नक्षत्र्यादिविचारणा ।  
राश्यादिगणना नास्ति शङ्करेणेति भाषितम् ॥  
  
आगमकल्पद्रुमे   
  
रविसङ्क्रमणे चैव सूर्यस्य ग्रहणे तथा ।  
तत्र लग्नादिकं किञ्चिन्न विचार्यं कथञ्चन ॥  
  
यामले   
  
शरत्काले युगाद्यायां ग्रहणे चन्द्रसूर्ययोः ।  
बोधने चैव दुर्गायाः कालाकालं न शोधयेत् ॥  
  
कालविशेष-मन्त्रविशेषग्रहणनियमः  
  
मत्स्यसूक्ते   
  
ग्रहणे च महातीर्थे नास्ति कालस्य निर्णयः ।  
सोमग्रहे विष्णुमन्त्रं सूर्ये शक्तिं न चाचरेत् ॥  
  
यामले   
  
सूर्यग्रहे शक्तिमन्त्रं न प्रदद्याज्जिजीविषुः ।  
न गृह्णीयादपि तथा यदीच्छेदात्मनो हितम् ॥  
  
तत्र विशेषविधिः  
  
अत्र शक्तिपदं पञ्चमीपरम्, प्रकरणादित्युदयकरः । अत एव   
  
श्रीकामकालीबीजानि लोपादौर्गश्च यो मनुः ।  
सूर्यस्योपग्रहे लब्धो नृणां शीघ्रफलप्रदः ॥  
  
	इति यामलवचनमपि सङ्गच्छते । पराश्रीकामबीजानीति   
कुलमूलावतारे पाठः । पूर्ववचने शक्तिमन्त्रपदं   
श्रीबीजाद्यतिरिक्तमन्त्रपरमिति तु शिवदीक्षाटीकाकृतः । यामले   
  
लग्ने वाप्यथवाऽलग्ने यत्र कुत्र तिथावपि ।  
गुरोराज्ञानुरूपेण दीक्षा कार्या विशेषतः ॥  
  
न तिथिर्न व्रतं पूजा न स्नानं न जपक्रिया ।  
दीक्षायां कारणं किञ्चित् स्वेच्छाप्राप्ते च सद्गुरौः ॥  
  
सर्वे वाराः ग्रहाः सर्वे नक्षत्राणि च राशयः ।  
यस्मिन्नहनि सन्तुष्टो गुरुः सर्वे शुभावहाः ।  
यदैवेच्छा तदा दीक्षा गुरोराज्ञानुसारतः ॥  
  
मन्त्राणां दशसंस्कारम्  
  
अथ दशसंस्कारमाह शारदायाम् (२।११२)   
  
जननं जीवनं पश्चात्ताडनं बोधनं तथा ।  
अथाभिषेको विमलीकरणाप्यायने पुनः ॥  
  
तर्पणं दीपनं गुप्तिर्दशैता मन्त्रसंस्क्रियाः ।  
मन्त्राणां मातृकामध्यादुद्धारो जननं स्मृतम् ॥  
  
	मातृकावर्णास्तु अकारादिक्षकारान्ताः । मातृकावर्णास्तु   
अकारादिक्षकारान्ता मातृकार्णाः प्रकीर्तिताः इति   
तन्त्रगन्धर्ववचनात् । मातृकायन्त्रलेखनमाह   
  
भूमौ गोमयलिप्तायां विलिख्याऽष्टदलान्वितम् ।  
चन्दनाद्यैः कठिन्या वा तार्त्तीयं कर्णिकागतम् ॥  
  
द्विर्द्विः स्वरान् केशरेषु वर्गानष्टदलेषु च ।  
  
तार्त्तीये हसौः   
  
कादिमान्ताः पञ्चवर्गा मातृकाः क्रमशोदिताः ।  
यादिवान्ताः शादिहान्ता लक्षणे विलिखेत्ततः ॥  
  
इति मातृकायन्त्रम् ।  
  
तस्माच्च गन्धपङ्केन भूर्जादौमन्त्रमुद्धरेत् ।  
प्रणवान्तरितान् कृत्वा मन्त्रवर्णान् जपेत् सुधीः ।  
एतज्जीवनमित्याहुमन्त्रतन्त्रविशारदाः ॥  
  
दशधा शतधा वा जपः । यथा विश्वसारे   
  
पृथक् शतं वा दशधा मन्त्रवर्णान् जपेत् सुधीः ।  
मन्त्रवर्णान् समालिख्य ताडयेच्चन्दनाम्भसा ॥  
  
प्रत्येकं वायुना मन्त्री ताडनं तदुदाहृतम् ।  
  
तन्त्रान्तरे   
  
ताडनं ताडयेद् वर्णानखिलांश्चन्दनाम्भसा ।  
शतं वा दशधा वापि बोधयेत्तु मनुं ततः ।  
विलिख्य मन्त्रं तन्मन्त्री प्रसूनैः करवीरजैः ।  
तन्मन्त्राक्षरसङ्ख्यातैर्हन्याद् यान्तेन बोधनम् ॥  
  
यान्तेन रमिति बीजेन ।  
  
स्वतन्त्रोक्तविधानेन मन्त्री मन्त्रार्णसङ्ख्यया ।  
अश्वत्थपल्लवैर्मन्त्रमभिषिञ्चेद् विशुद्धये ॥  
  
तन्त्रान्तरे   
  
मन्त्रस्य चामुकं वर्णमभिषिञ्चामि हृद्युतम् ।  
अभिषिञ्चेदष्टधा वा प्रत्येकमभिषेचनम् ।  
कुशोदकेन दुग्धेनाऽभिषेचनमुदाहृतम् ॥ इति ।  
  
साञ्चिन्त्य मनसा मन्त्रं ज्योतिर्मन्त्रेण निर्दहेत् ।  
मन्त्रे मलत्रयं मन्त्री विमलीकरणं त्विदम् ।  
तारं व्योमाग्निमनुयुक् दण्डी ज्योतिर्मनुर्मतः ॥  
  
मनुश्चतुर्दशस्वरो दण्डी अनुस्वारः । तेन ॐ ह्रौं इति ।  
  
कुशोदकेन जप्तेन प्रत्यर्ण प्रोक्षणं मनोः ।  
तेन मन्त्रेण विधिवदेतदाप्यापनं मतम् ॥  
  
अन्यत्र   
  
अमुकमन्त्रं तर्पयामि नम इत्यम्भसा च तम् ।  
मधुना शक्तिमन्त्रे वैष्णवे चेन्दुमज्जलैः ॥  
  
शैवे घृतेन दुग्धेन तर्पणं समुदीरितम् ।  
  
दशधा तर्पयेत्तावदिति तर्पणम् ।  
  
तारमायारमायोगे मनोर्दीपनमुच्यते ।  
शतमष्टोत्तरं चैव दीपयेत् साधकोत्तमः ॥ इति ।  
  
तन्त्रान्तरे सप्तधा दीपनमिति ।  
  
जप्यमानस्य मन्त्रस्य गोपनं त्वप्रकाशनम् ॥  
  
इति मन्त्राणां दशसंस्काराः ।  
  
  
इष्टदेवस्य नित्यपूज्यत्वकथनम्  
  
विश्वसारे   
  
ग्रहीत्वा च महाविद्यां जपेज्जीवावधि प्रिये ।  
महागुरुनिपातादौ न पूजायां विकल्पना ॥  
  
मोहाद्वा यदि वा दैवात् पूजयेन्न च साधकः ।  
तस्य सर्वविनाशः स्यान्मारयेत्तं सदाशिवः ॥  
  
अशुचौ वा शुचौ वापि सर्वदेशेऽपि सर्वदा ।  
पूजयेत् परया भक्त्या नात्र कार्या विचारणा ॥  
  
रुद्रयामले   
  
पूजयेन्मृतके वाऽपि जनने सरुजोऽपि वा ।  
सर्वत्रैष विधिः प्रोक्तः सर्वकामफलप्रदः ॥  
  
सूतकिनः पूजाविधिः  
  
अथ सूतकिनः पूजां वक्ष्याम्यागमचोदिताम् ।  
स्नात्वा नित्यं च निर्वर्त्य मानस्या क्रियया तु वै ।  
बाह्यपूजाक्रमेणैव ध्यानयोगेन पूजयेत् ॥  
  
	देवीविषये बाह्यपूजा कर्तव्या विशेषविधानात् । तथा चोक्तं   
वाराहीतन्त्रे   
  
तारायाश्चैव काल्याश्च त्रिपुरायाश्च सुव्रते ।  
सूतके मृतके चैव न त्यजेयुर्जपार्चनम् ॥  
  
यामले   
  
अशुचिर्वा शुचिर्वापि गच्छंस्तिष्ठन् स्वपन्नपि ।  
न दोषो मानसे जाप्ये सर्वदेशेऽपि सर्वदा ॥  
  
विश्वसारे   
  
जाग्रत्शयान उत्तिष्ठन् गच्छन् भुञ्जान एव वा ।  
सिद्धमन्त्रे न दोषः स्यादशौचेऽपि जपेत् सदा ।  
न कल्पना दिवा रात्रौ न च सन्ध्यावसानके ॥  
  
अथ गुरुमाहात्म्यम्  
  
गुरुः सर्वसुराधीशो गुरुः साक्षी कृताकृते ।  
सम्पूज्य सकलं कर्म कुर्यात्तस्याज्ञया सदा ॥  
  
गमनं पूजनं जापं भोजनं मननं तथा ।  
गृहीत्वाज्ञां गुरोः कुर्यात्तस्य सिद्धिर्विना जपात् ॥  
  
तन्त्रे   
  
त्रिसन्ध्यं श्रीगुरोर्ध्यानं त्रिसन्ध्यं पूजनं गुरोः ।  
त्रिसन्ध्यं भावेयेन्नित्यं गुरुं परमकारणम् ॥  
  
स्वगुरुं हि विना देवि ! नान्यं च गुरुमर्चयेत् ।  
प्रत्यक्षो वा परोक्षो वा प्रत्यहं प्रणमेद् गुरुम् ॥  
  
एकग्रामे स्थितो नित्यं त्रिसन्ध्यं प्रणमेद् गुरुम् ।  
क्रोशमात्रं स्थितो भक्त्या गुरुं प्रतिदिनं नमेत् ॥  
  
अर्द्धयोजनतः शिष्यः प्रणमेत् पञ्चपर्वसु ।  
एकयोजनमारभ्य योजनद्वादशावधिः ॥  
  
तत्तत्सङ्ख्यागतैर्मासैः प्रणमेत् श्रीगुरुं प्रिये ।  
यदि दूरे च चार्वङ्गि श्रीगुरुर्नगनदिनि ।  
संवत्सरस्य मध्ये तु द्विवारं पूजयेद् गुरुम् ॥  
  
द्विवारमिति एकधोत्तरायणे एकधा दक्षिणायने इत्यर्थः ।  
  
एवं यो नाचरेद् देवि ! स भवेद् ब्रह्मराक्षसः ।  
एकत्र गुरुणा सार्द्धं स्वपित्युपविशेच्च यः ॥  
  
स याति नरकं घोरं यावदिन्द्राश्चतुर्दशः ।  
  
तन्त्रे   
  
गुरुमालोकयन् शिष्य उत्तिष्ठन्नासनं त्यजेत् ॥  
  
जातिविद्याधनाढ्योऽपि दूरे दृष्ट्वा गुरुं मुदा ।  
प्रणमेद् दण्डवद् भूमौ प्रदक्षिणमथाचरेत् ॥  
  
आयान्तमग्रतो गच्छेद् गच्छन्तं तमनुव्रजेत् ।  
प्रणम्य प्रवसेत् पार्श्वे तदा गच्छेदनुज्ञया ॥  
  
मुखावलोकी सेवेत् कुर्यादाज्ञादिमादरात् ।  
असत्यं न वदेदग्रे न बहुप्रलपेदपि ॥  
  
ऋणदानं तथादानं वस्तूनां क्रयविक्रयम् ।  
न कुर्याद् गुरुणा सार्द्धं शिष्यो भूत्वा कथञ्चन ॥  
  
गुरुर्माता पिता स्वामी बान्धवाश्च सुहृद् गुरुः ।  
इत्याधाय मनो नित्यं यजेत् सर्वात्मा गुरुम् ॥  
  
गुरोरग्रे पृथक् पूजामौद्धत्यं च विवर्जयेत् ।  
दीक्षां व्याख्यां प्रभुत्वं च गुरोरग्रे परित्यजेत् ॥  
  
आसनं शयनं वस्त्रं भूषणं पादुकां तथा ।  
छायां कलत्रमन्यद् वा यद् दृष्टं तत् सुपूजयेत् ॥  
  
यथा देवे मन्त्रे यथा मन्त्रे तथा गुरौ ।  
यथा गुरौ तथा स्वात्मन्येवं भक्तिक्रमः स्मृतः ॥  
  
गुरुशय्यासनं यानं पादुकोपानहौ तथा ।  
स्नानोदकं तथाछायां लङ्घयेन्न कदाचन ॥  
  
अन्यत्रापि   
  
देवच्छायां गुरुच्छायां शक्तिच्छायां न लङ्घयेत् ।  
प्रमादतोऽपि चेद् देवि ! गुरोरग्रे प्रपूजयेत् ॥  
  
स याति नरकं घोरं सा पूजा निष्फला भवेत् ।  
रिक्तहस्तेन नोपेयाद् राजानं देवतां गुरुम् ॥  
  
फलपुष्पान् वरीदनि यथाशक्त्या समर्पयेत् ।  
भक्त्या शक्त्यनुसारेण गुरुमुद्दिश्य यत्कृतम् ॥  
  
स्वल्पं वा बहुलं तुल्यं फलमाढ्यदरिद्रयोः ।  
गुर्वर्थे कृपणो देवि ! रौरवं नरकं व्रजेत् ॥  
  
गुरुवाक्यं मृषा कृत्वा आत्मवाक्यं तु स्थापयेत् ।  
गुरुं जेतुमना यः सः पच्यते नरकार्णवे ॥  
  
गुरोर्नाम न भाषेत जपकालादृते क्वचित् ।  
ब्राह्मणाः क्षत्रिया वैश्याः शूद्राश्च नगनन्दिनि ॥  
  
भुञ्जते विबुधा भक्त्या गुरोरुच्छिष्टमुत्तमम् ।  
आगच्छेद् यदि चार्वङ्गि ! गुरुः शिष्यस्य मन्दिरे ॥  
  
शिष्यस्य मन्दिरं देवि कोटिसूर्यग्रहैः समम् ।  
चन्द्रग्रहणकालो हि तद्दिनं वरवर्णिनि ॥  
  
गुरोर्दर्शनमात्रेण सर्वपापैः प्रमुच्यते ।  
गुरुं वा गुरुपुत्रं वा पत्नीं वा वरवर्णिनि ॥  
  
विलङ्घ्य यदि चार्वङ्गि गच्छेत् साधकसत्तमः ।  
तत्क्षणाच्चञ्चलापाङ्गि नरकं चोत्तरोत्तरम् ॥  
  
उत्तरकल्पे   
  
साक्षाद्वापि परोक्षे वा गुरोराज्ञां समाचरेत् ।  
(परोक्षे तदनुज्ञानं विधानं शृणु शङ्करि) ॥  
  
पूजाकाले च चार्वङ्गि आगच्छेच्छिष्यमन्दिरम् ।  
गुरुर्वा तत्सुतो वाऽपि तत्पत्नी वा महेश्वरी ॥  
  
तदा पूजां परित्यज्य पूजयेत् स्वगुरुं प्रिये ।  
यद्यल्पं हि गुरोर्द्रव्यमदत्तं स्वीकरोत्यपि ॥  
  
तिरश्चां योनिमागच्छेत् क्रव्यादैर्भक्ष्यते सदा ।  
सहस्रारे गुरोः पादपद्मं ध्यात्वा प्रपूज्य च ॥  
  
स्तुत्वा करपुटं कृत्वा मनसा ध्यानतत्परः ।  
विहितं विदधे नाथ ! विधेयं यत्कृपां कुरु ॥  
  
अविरुद्धं भवत्वत्र तत्त्वदीयप्रसादतः ।  
इति मन्त्रेण सम्प्रार्थ्य तदादिष्टं समाचरेत् ॥  
  
महिषमर्दिनीतन्त्रे   
  
श्रीदेव्युवाच  
  
देवदेव महादेव कृपया परमेश्वर ।  
गुरुपूजाविधानं मे विस्तराद् वद शङ्कर ! ॥  
  
ईश्वर उवाच  
  
दिव्यं वीरं च चार्वङ्गि पूर्वोक्तं बहुशः प्रिये ।  
मानवस्य क्रमं देवि सङ्क्षेपान्निगदामि ते ॥  
  
गुरुः परगुरुश्चैव परापरगुरुस्तथा ।  
स्वगुरुः परमेशानि साक्षाद् ब्रह्म न संशयः ॥  
  
तद् गुरुः स्यात् परगुरुः स्वयं विष्णुः क्षितौ सदा ।  
परापरगुरुस्तस्य गुरुः साक्षात्महेश्वरः ।  
गुरुर्ब्रह्मा गुरुर्विष्णुर्गुरुर्देवो महेश्वरः ।  
अत-एव महेशानि साक्षाद् ब्रह्ममयो गुरुः ॥  
  
अखण्डमण्डलाकारं सर्वव्यापिनमीश्वरम् ।  
सर्वेशं सर्वदं देवं प्रणमामि पुनः पुनः ॥  
  
पुरस्तात् पार्श्वयोः पृष्ठे नमस्तुभ्यं नमोनमः ।  
त्रिसन्ध्यं श्रीगुरोर्ध्यानं त्रिसन्ध्यं पूजनं गुरोः ॥  
  
त्रिसन्ध्यं भावयेन्नित्यं गुरुं परमकारणम् ।  
गुरुं विना वरारोहे ! नास्ति सिद्धिः कदाचन ॥  
  
गुरुं स्मृत्वा महेशानि दिवसे दिवसे प्रिये ।  
पूजयेद् मानसैर्गन्धैर्धूपैर्दीपैस्तथोत्तमैः ॥  
  
भक्ष्यैर्भोज्यैस्तथा पेयैर्दधिदुग्धैरनेकधा ।  
पनसैर्नारिकेलैश्च तथा रम्भाफलैः प्रिये ॥  
  
अन्नैर्नानाविधैर्देवि पूजयेत् स्वगुरुं प्रिये ।  
स्वगुरुं हि विना देवि नान्यं च गुरुमर्चयेत् ॥  
  
(मत्स्यैर्मांसैर्महेशानि पूजयेद् भक्तितः प्रिये ।)  
गन्धैर्माल्यैश्च चार्वङ्गि पूजयेद् भक्तितः सदा ॥  
  
स्वर्णैश्च पट्टवस्त्रैश्च तथा कार्पाससम्भवैः ।  
अविचित्रैर्विचित्रैश्च अतिसूक्ष्मैर्मनोहरैः ॥  
  
आसनैर्विविधैर्देवि रक्तकम्बलसंयुतैः ।  
तथा नानाविधैर्द्रव्यैः पूजयेत् स्वगुरुं सदा ॥  
  
अलङ्कारैस्तथा देवि विविधैः स्वर्णनिर्मितैः ।  
राजतैश्चैव चार्वङ्गि स्वगुरुं पूजयेत् सदा ॥  
  
गुरोर्मन्त्रं महेशानि प्रजयेत् सुरवन्दिते ।  
गुरोः पत्नीं महेशानि पूजयेद् विधिनाऽमुना ॥  
  
गुरुवद् गुरुपुत्रेषु गुरुवत् तत्सुतादिषु ।  
प्रत्यहं पूजनं कार्यं चामुना विधिना प्रिये ॥  
  
गुरोरभावे चार्वङ्गि गुरुपत्नीं च पूजयेत् ।  
तदभावे वरारोहे गुरुकन्यां च पूजयेत् ॥  
  
तदभावे महेशानि गुरुस्नुषां प्रपूजयेत् ।  
एषामभावे चार्वङ्गि गुरोर्गोत्रं प्रपूजयेत् ॥  
  
गोत्राभावे वरारोहे तथा मातामहं गुरोः ।  
मातुलं मातुलानीं वा पूजयेद् विधिनाऽमुना ॥  
  
यदि नो पूजयेद् देवि अनेन विधिना प्रिये ।  
प्रायश्चित्ती भवेद् देवि तत्क्षणात् स च साधकः ॥  
  
संवत्सरस्य मध्ये तु न गच्छेत् यदि साधकः ।  
मन्दिरं गुरुदेवस्य सदा काशीपुरीसमम् ॥  
  
काशी समं महेशानि यः पश्येद् गुरुमन्दिरम् ।  
शिवतुल्यो भवेद् देवि तत्क्षणात् स च साधकः ॥  
  
गुरोर्गेहं समासाद्य उच्छिष्टभक्षणं चरेत् ।  
तदैव सहसा सिद्धिः साधकस्य भवेत् प्रिये ॥  
  
अभुक्त्वा गुरुदेवस्य चोच्छिष्टं वरवर्णिनि ।  
विद्यां वा परमेशानि मन्त्रं वा नगनन्दिनि ॥  
  
न जपेत्तु कदाचित्तु कुत्रचित् क्वचिदेव हि ।  
तन्मुखं चञ्चलापाङ्गि विष्ठाकूपसमं प्रिये ॥  
  
उच्छिष्टभक्षणाद् देवि मुखस्य शोधनं प्रिये ।  
ब्राह्मणाः क्षत्रियो वैश्याः शूद्राश्च नगनन्दिनि ॥  
  
भुञ्जते विविधं भक्त्या गुरोरुच्छिष्टमुत्तमम् ।  
गुरोरुच्छिष्टमन्नं च सदानन्दमयं प्रिये ॥  
  
गुरुं वा गुरुपुत्रं वा पत्नीं वा वरवर्णिनि ।  
विलङ्घ्य यदि चार्वङ्गि गच्छेत् साधकसत्तमः ॥  
  
तत्क्षणाच्चञ्चलापाङ्गि नरकं चोत्तरोत्तरम् ।  
मन्दिरं गुरुदेवस्य कुटीरं यदि पार्वति ।  
कैलाशसदृशाकारं तदेव नगनन्दिनि ॥  
  
यद् यदिष्टतमं लोके साधकस्य शुचिस्मिते ।  
तत्सर्वं गुरवे दद्याद् भक्त्या परमयत्नतः ॥  
  
तदैव सहसा देवि मन्त्रसिद्धिः प्रजायते ।  
गुरोराज्ञां समादाय प्रजपेदनिशं यदि ॥  
  
तदैव सहसा सिद्धिरष्टसिद्धीश्वरो भवेत् ।  
पूजाकाले च चार्वङ्गि आगच्छेच्छिष्यमन्दिरम् ॥  
  
गुरुर्वा गुरुपुत्रो वा पत्नी वा वरवर्णिनि ।  
तदा पूजां परित्यज्य पूजयेत् स्वगुरुं प्रिये ॥  
  
देवतापूजनार्थं च गन्धपुष्पादिकं प्रिये ।  
तत्सर्वं गुरवे दत्त्वा पूजयेन्नगनन्दिनि ।  
तदैव सहसा देवि देवता प्रीतिमाप्नुयात् ॥  
  
रुद्रयामले   
  
गुरुर्वा गुरुपत्नी वा पुत्रो वापि समागतः ॥  
  
ज्येष्ठो वाप्यर्चनामध्ये शिष्यः सर्वार्चनां त्यजेत् ।  
आज्ञया पूजयेच्छिष्य इति शास्त्रस्य निर्णयः ॥  
  
गन्धैः पुष्पैस्तथा धूपैस्तथा नैवेद्यकैरपि ।  
पूजयेद् विविधैर्भक्त्या स्वगुरुं तत्सुतं च वा ॥  
  
(गुरुदेवो हरः साक्षात्तत्पत्नी हरवल्लभा ।  
गुरुपुत्रो गणेशः स्याद्विभाव्य पूजनं चरेत्) ॥  
  
गुरुपत्नी महेशानि साक्षाद् देवीस्वरूपिणी ।  
गणेशसदृशं देवि गुरुपुत्रं विभावयेत् ॥  
  
शिष्यस्य तद्दिनं देवि कोटिसूर्यग्रहैः समम् ।  
चन्द्रग्रहणकालं हितद्दिनं वरवर्णिनि ॥  
  
गुरोर्दर्शनमात्रेण सर्वपापैः प्रमुच्यते ।  
तत्क्षणाञ्चञ्चलापाङ्गि दानं दद्याद्विचक्षणः ॥  
  
स्वर्णगोतिलवस्त्राणा रजतस्य विशेषतः ।  
गुरोः प्रीतिं समुद्दिश्य दानं कुर्याद् विचक्षणः ॥  
  
श्रीगुरौ प्रीतिमापन्ने देवताप्रीतिमाप्नुयात् ।  
प्रीतायां देवतायां तु मन्त्रसिद्धिर्भवेद् ध्रुवम् ॥  
  
गुरोः समीपे चार्वङ्गि न मिथ्या चोच्चरेत् क्वचित् ।  
गुरोरङ्गो महेशानि देवताकारमुत्तमम् ॥  
  
गुरोः कृपा महेशानि पूजामूलं महत् पदम् ।  
गुरोर्वाक्यं मन्त्रमूलं परम्ब्रह्म स्वयं गुरुः ॥  
  
अनेन विधिना देवि प्रत्यहं भावयेद् गुरुम् ।  
तदैव सहसा सिद्धिर्जायते कमलानने ॥  
  
  
इति श्रीपरिव्राजकाचार्य   
परमहंसतीर्थावधूतश्रीमद्ब्रह्मानन्दगिरिकृतायां   
शाक्तानन्दतरङ्गिण्यां दीक्षानिर्णयो नाम द्वितीयोल्लासः ॥ २ ॥  
  
  
  
  
तृतीयोल्लासः  
  
योगनिर्णयः  
  
विना चोपासनां देवी न ददाति फलं नृणाम् ।  
  
तन्त्रे   
  
ध्यातः स्मृतः पूजितो वा तुस्तोवा नमितोऽपि वा ।  
ज्ञानतोऽज्ञानतो वापि पूजकानां विमुक्तिदः ॥  
  
इत्यादिषु पूजादिकं विना चतुर्वर्गफलं न सम्भवतीति ज्ञायते ।  
  
विग्रहसृष्टिकारणम्  
  
	निर्गुणस्य ब्रह्मणः केन प्रकारेण पूजादिकं कार्यं,   
शरीररहितत्वात् । केन प्रकारेण वा तन्मुक्त्यादिकं दातुं शक्यते ? अत   
एव साधकानां हितार्थाय सगुण-निर्गुणभेदाद् ब्रह्मणो   
द्वैविध्यमाह  श्रीरामतापनीयश्रुतौ कुलार्णवे च   
  
चिन्मयस्याऽद्वितीयस्य निष्फलस्याऽशरीरिणः ।  
उपासकानां कार्यार्थं ब्रह्मणो रूपकल्पना ॥  
  
अस्यार्थः  चिन्मयस्य ज्ञानमयस्य । मार्कण्डेय पुराणे   
  
चितिरूपेण या कृत्स्नमेतद्व्याप्य स्थिता जगत् ।  
  
अद्वितीयस्य एकस्य । तथा चोक्तं योगिनीहृदये   
  
एकं हि परमं ब्रह्म नानात्वेन निरूप्यते ।  
स्थूल-सूक्ष्मविभेदेन परं ब्रह्मस्वरूपिणी ॥  
  
गोपालतापनीयश्रुतिरपि   
  
एकमेव परं ब्रह्म मायया तु चतुष्टयम् ॥  
  
	तस्माद् ब्रह्मैव पुंरूपेण स्त्रीरूपेण च माययैव नटवद्   
बहुधा भवति ।  
  
बहुरूप इवाभाति मायया बहुरूपया  
  
	इति श्रुतेः । निष्कलस्य कला माया तया रहितस्य । आग्नेयपुराणे   
  
सकलो निष्कलो ज्ञेयः सर्वज्ञः परमो हरिः ।  
देहस्थः सकलो ज्ञेयो निष्कलो देहवर्जितः ॥  
  
हरिरित्युपलक्षणम् । यामले   
  
सगुणा निर्गुणा चेति महामाया द्विधा मता ।  
सगुणा मायया युक्ता हीना तु निर्गुणा ॥  
  
	अशरीरिणः मुखहस्तपादाद्यवयवावच्छिन्न शरीररहितस्य ।   
भूतशुद्धौ   
  
निष्फलं परमं ब्रह्म कुतः प्रीतिः कुतः सुखम् ।  
निराकारं निरीहञ्च रहितं त्विन्द्रियेण ।  
जन्मकर्माणि सर्वाणि ब्रह्मणो नास्ति भामिनि ॥  
  
	प्रकृतेः सन्ति भाविनीति पाठश्च । उपासकानां   
सभक्तिकज्ञानकर्मयोगवतामित्यर्थः । लैङ्गे   
  
सर्वेषामेव मर्त्यानां विभोर्दिव्यवयुः शुभम् ।  
सकलं भावनायोग्यं योगिनामपि निष्फलम् ॥  
  
	योगिनां कर्मयोगज्ञानयोग भक्तियोगवतामित्यर्थः । आग्नेय   
पुराणे   
  
साधुनामप्रमत्तानां भक्तानां भक्तवत्सलः ।  
उपकर्ता निराकारस्तदाकारेण जायते ।  
कार्यार्थं साधकानाञ्च चतुर्वर्गफलप्रदः ॥  
  
तथाचोक्तं मार्कण्डेय पुराणे   
  
आराधिता सैव नृणां भोगस्वर्गापवर्गदा ।  
  
बृहन्नारदीये   
  
भक्तानां मोक्षदानाय भवतो मूर्तिकल्पना ॥  
  
आराधना-लक्षणम्  
  
	आराधना तु ध्यानं पूजा च । ते च भेदज्ञानपूर्विके   
भोगस्वर्गप्रदे । अभेदज्ञानपूर्विके तु मुक्तिप्रदे । तदर्थञ्च   
ब्रह्मकर्तृकरूपकल्पना इत्यर्थः । ध्यानन्तु   
तत्तद्देवतायास्तत्तन्मन्त्र घटकीभूत तत्तद्वर्णोत्पन्न   
मुखहस्तपादाद्यवयवाच्छिन्नशरीरविषयकज्ञानमिति तु   
निष्कर्षार्थः ।  
  
तथाचोक्तं गरुडेऽपि   
  
अमूर्तश्चेत् स्थिरो न स्यात् ततो मूर्ति विचिन्तयेत् ॥  
  
ध्यानद्वैविध्यकथनम्  
  
यामलेऽपि   
  
स्थूलसूक्ष्मविभेदेनध्यानन्तु द्विविधं भवेत् ।  
सूक्ष्मं मन्त्रपपुर्ज्ञानं स्थूलं विग्रहचिन्तनम् ॥  
  
करपादोदरास्यादि रूपं यत्स्थूलविग्रहम् ।  
सूक्ष्मञ्च प्रकृते रूपं परं ज्ञानमयं स्मृतम् ॥  
  
सूक्ष्मध्यानं महेशानि कदाचिन्न हि जायते ।  
स्थूलध्यानं महेशानि कृत्वा मोक्षमवाप्नुयात् ॥  
  
यामले   
  
देवतायाः शरीरन्तु बीजादुत्पद्यते ध्रुवम् ।  
तत्तद्वीजात्मकं मन्त्रं जप्त्वा ब्रह्ममयो भवेत् ॥  
  
अदिष्टं भावयेद्देवि यथोक्तध्यानयोगतः ।  
वर्णरूपेण सा देवी जगदाधाररूपिणी ॥  
  
बीजात्वर्णात् बीजपरिभाषामाह कुलचूडामणौ   
  
एकाक्षरं समुद्धृत्य पूर्वबीजं परं शक्तिरिति ।  
  
पूर्वं कमिति । परमीकारः । रेफः कीलकम् गान्धर्वे   
  
नित्यमेकाक्षरं ब्रह्म अक्षरं परमं पदम् ॥  
  
सकृज्जप्त्वाऽक्षरं मन्त्रं ब्रह्मभूयाय कल्पते ।  
जप्त्वा तं साधयेत् सर्वं बहुजापेन किं फलम् ॥  
  
स्थूलः सूक्ष्म एक एव । तथाचोक्तं यामले   
  
घृतस्य द्विविधं रूपं काठिन्यं स्वच्छता तथा ।  
काठिन्ये स्वच्छतायान्तु घृतमेव न संशयः ॥  
  
पाद्मेऽपि  दीपादुत्पद्यते दीपो यथा तद्वद् भविष्यति ।  
  
	इति वचनात् । अथवा पूज्य-पूजकयोरभेदञ्ज्ञानार्थं   
ब्रह्मणोरूपकल्पना । तथाचोक्तं कौर्मे   
  
मन्यन्ते ये तु चात्मानं विभिन्नं परमेश्वरात् ।  
न ते पश्यन्ति तं देवं वृथातेषां परिश्रमः ॥  
  
ईश्वर इत्युपलक्षणम् । तथाचोक्तं रुद्रयामले   
  
सर्वदेवमयीं देवीं सर्वमन्त्रमयीं पराम् ।  
आत्मानं चिन्तयेद्देवि परमानन्दरूपिणीम् ॥  
  
योगिनीरूपणम्  
  
अथ प्रसङ्गाद्योगज्ञानं लिख्यते ।  
अथाऽपरं प्रवक्ष्यामि समाधिं भवनाशनम् ॥  
  
भवनाशनं जन्मनाशनमित्यर्थः ।  
  
हृत्पद्मकर्णिकामध्ये ध्यायेत् सिंहं मनोहरम् ।  
सिंहोपरि स्थितं पद्मं रक्तं तस्योर्ध्वगं शिवम् ॥  
  
तस्योपरि महादेवी रमते कामरूपिणी ।  
सितप्रेतो महादेवो रक्तप्रेतोऽपि पद्मजः ॥  
  
ब्रह्मा लोहिपङ्कज इति वा पाठः ।  
  
हरिर्हरस्तु विज्ञेयो वाहनानि महौजसः ।  
ध्यायेच्च परमेशानि यथोक्त ध्यानयोगतः ॥  
  
देव्यात्मकं स्वमात्मानं भावयेद्यतमानसः ।  
अस्यान्य(नु)रूपं यद्यत् तत् स्वकीयमिति भावयेत् ॥  
  
ऐवयं सम्भावयेन्नित्यं स्वगुरुदेवतात्मनाम् ।  
  
श्रीक्रमेऽपि   
  
आत्मानं चिन्तयेद्देवि शक्ति माद्यास्वरूपिणीम् ॥  
  
मनसा वचसा चैव कायिकेन च चिन्तयेत् ।  
  
अन्यत्रापि   
  
आत्माऽभेदेन सञ्चिन्त्य याति तन्मयतां नरः ॥  
  
सोऽहमित्यस्य सततं चिन्तनात् तन्मयो भवेत् ।  
अहं देवी न चान्योऽस्मि मुक्तोऽहमिति भावयेत् ॥  
  
रुद्रस्य चिन्तनाद् रुद्रो विष्णु स्याद् विष्णु चिन्तनात् ।  
दुर्गायाश्चिन्तनाद् दुर्गा भवत्येव न चान्यथा ॥  
  
एवमभ्यस्यमानस्तु अहन्यहनि पार्वति ।  
जराभरणदुःखाद्यैर्मूच्यते भवबन्धनात् ॥  
  
ध्यानयोग-प्रशंसा  
  
ध्यानयोगपरस्याऽस्य पूजा नास्ति कथञ्चन ॥  
  
विनान्यासैर्विना पूजां विना जाप्य-पुरष्क्रियाम् ।  
ध्यानयोगद्भवेत् सिद्धिर्नान्यथा खलु पार्वति ॥  
  
एतत्ते कथितं देवि ब्रह्मज्ञानमिदं महत् ।  
विज्ञाय गुरुतो देवि संसारसागरं तरेत् ॥  
  
अहं ब्रह्मास्मि विज्ञानादज्ञानविलयो भवेत् ।  
सोऽहमित्येव सञ्चिन्त्य विहरेत्सर्वदा प्रिये ॥  
  
यथा फेनतरङ्गादि समुद्रादुत्थितं मुने ।  
समुद्रे लीयते तद्वद् जगदात्मनि लीयते ॥  
  
इति गन्धर्वतन्त्रोक्तयोगः ॥  
  
	तस्मात्साधकानां हितार्थाय ब्रह्म स्त्रीपुंरूपं धत्ते ।   
विष्णुयामले देवीं प्रति विष्णुवचनम्   
  
मातस्त्वत्परमं रूपं तन्न जानातिकश्चन ।  
काल्यादि स्थूलं यद्रूप्ं तदर्चन्ति दिवौकसः ॥  
  
स्त्रीरूपां वा स्मरेद्देवीं पुंरूपां वा स्मरेत् प्रिये ।  
स्मरेद् वा निष्कलं ब्रह्मसच्चिदानन्दरूपियत् ॥  
  
स्त्रीरूपावतार-लक्षणम्   
  
स्तनन्योन्याद्यवयवावच्छिन्न शरीराःस्त्रीरूपावताराः । तद्यथा   
  
काली नीला महादुर्गा त्वरिता छिन्नमस्तका ।  
वाग्वादिनी चान्नपूर्णा तथा प्रत्यङ्गिरा पुनः ॥  
  
कामाख्यावासिनी बाला मातङ्गी शैलवासिनी ।  
इत्याद्याः सकला विद्या कलौ पूर्णफलप्रदा ॥  
  
अन्यत्रापि   
  
उमेति केचिदाहुस्वां शक्तिं लक्ष्मीति चापरे ।  
भारतीत्यपरे चैनां गिरिजेत्यम्बिकेति च ॥  
  
दुर्गेतिभद्रकालीति चण्डीं माहेश्वरीं तथा ।  
कौमारीं वैष्णवीं वाराहीति चैन्द्रीति चापरे ॥  
  
ब्राह्मीति विद्याविद्येति मायेति च तथा परे ।  
प्रकृतिं चापरां चैव वदन्ति परमार्षयः ॥  
  
पुरुषावतार-लक्षणम्   
  
शिश्नाद्यवयवावच्छिन्नशरीरावच्छिन्नावताराः पुंरूपाः । यथा   
ब्रह्मा-विष्णु-शिवादयः । एवं   
  
मत्स्य कूर्मो वराहश्च नृसिंहो वामनस्तथा ।  
रामो रामश्च रामश्च बुद्ध-कल्की च ते दश ॥  
  
इत्यादि । नपुंसकं गृहस्थैरनुपास्यमेव, फलाजनकत्वात् ।  
  
गृहस्थानाञ्च सर्वे स्युर्ब्रह्म वै ब्रह्मचारिणाम् ।  
  
	गृहस्थानाञ्च सर्वे स्यु रित्युपादानात् शिव-दुर्गा-विष्णु   
पुरस्कारेण उपासना कार्या । तथा च विमलानन्दभाष्ये   
कूर्मपुराणम्   
  
मनुष्याणामुमा देवी तथा विष्णुः सदाशिवः ।  
या यास्याऽभिमता पुंसः साहितस्यैव देवता ।  
किन्तु कार्याऽविशेषेण पूजिता स्वेष्टदा नृणाम् ॥  
  
	नृणां मनुष्याणामभेदेन पूजाकार्या । शैवे देवीं प्रति   
  
ईश्वरवाक्यम्   
  
एकं प्रशंसति यस्तु सर्वानेव प्रशंसति ।  
एकं निन्दति यस्तेषां सर्वानेव विनिन्दति ॥  
  
ईश्वरनिन्दाफलम्  
  
	ईश्वरस्य प्रशंसायां न सुखं निन्दायां वा न दुखं,   
सुखदुःख रहितत्त्वात् । किन्तु निन्दकस्य नरकमेव । तथोचोक्तं भाष्ये   
  
देवी-विष्णु-शिवादीनामेकत्त्वं परिचिन्तयेत् ।  
भेदकृन्नरकं याति यावदाहूतसम्प्लवम् ॥  
  
आहूतसम्प्लवं प्रलयकाल-पर्यन्तमित्यर्थः । वाराहे   
  
यथा दुर्गा तथा विष्णुर्यथा विष्णुस्तथा शिवः ।  
एतप्लयमेकमेव न पृथग् भावेयेत् सुधीः ॥  
  
योऽन्यथा भावयेदेतान् पक्षपातेन मूढधीः ।  
स याति नरकं घोरं रौखं पापपुरुषः ॥  
  
यामले   
  
ध्यानगम्यं प्रपश्यन्तिरुचिभेदात्पृथग् विधम् ।  
  
तन्त्रे   
  
एकैव हिमहामाया नामभेदं समाश्रिता ।  
विमोहनाय लोकानां तस्मात् सममना भवेत् ॥  
  
प्रवृत्तिमार्गसङ्गस्तु दीक्षाभेदेन पूजयेत् ।  
निवृत्तिं मार्गमाणस्तु भेदवादं विवर्जयेत् ॥  
  
शक्त्युपासना-प्रशंसा  
  
	शिवविष्णोरुपासनां त्यक्त्वा देव्या उपासना कर्तव्या,   
कोमलान्तः करणत्वात् भुक्तिमुक्तिदातृत्वाच्च । शिव-  
विष्णुरुपासनायां कायक्लेशेन मुक्तिमात्रम् । तथा च शारदायां   
भुवनेश्वरीं प्रति शिववाक्यम्   
  
आद्याप्यशेषजगतां नवयौवनासि  
शैलाधिराजतनयाप्यतिकोमलासि  
  
समयातन्त्रे  कदाचित् कस्यमुक्तिः स्यात् कस्यचिद् मुक्तिरेव च ।  
  
एतस्याः साधकस्याथ भुक्तिमुक्तिः करे स्थिता ।  
  
रुद्रयामले   
  
यत्रास्ति भोगो नच तत्र मोक्षो  
	यत्रास्ति मोक्षो न च तत्र भोगः ।  
शिवापदाम्भोजयुगार्चकानां  
	भोगश्च मोक्षश्च कस्थ एव ।  
  
योऽन्येभ्यो दर्शनेभ्यश्च भुक्तिं मुक्तिञ्च काङ्क्षति ।  
स्वप्नलब्धधनेनैव धनवान् किं भवेन्नरः ॥  
  
शुक्तौ रजतविभ्रान्तिर्यथा जायेत पार्वति ।  
अथान्यदर्शनेभ्यश्च भुक्तिं मुक्तिञ्च काङ्क्षतः ॥  
  
इति श्रीपरिव्राजकाचार्य परमहंसतीर्थावधूत श्रीमद्ब्रह्मानन्द   
गिरिकृतायां शाक्तानन्दतरङ्गिण्यामभेदयोगनिर्णयो नाम   
तृतीयोल्लासः ॥ ३ ॥  
  
  
  
  
चतुर्थोल्लासः  
  
अथ प्रातःकृत्यम्  
  
यामले   
  
प्रातःकृत्यमकृत्वा तुयो देवीं भक्तितोऽर्चयेत् ।  
तस्य पूजा च विफला  शौचहीना यथा क्रिया ॥  
  
ब्राह्ये मुहूर्ते चोत्थाय चिन्तयेद् गुरुदैवतम् ।  
स्वमूर्द्धनि सहस्रारे शिवाख्य-परबिन्दुके ॥  
  
ब्राह्यमुहूर्तस्तु रात्रेरुपान्त्यो मुहूर्तः । तथा च यामले   
  
द्वौ दण्डौरात्रिशेषे तु ब्राह्यं मुहूर्तकं विदुः ॥  
  
श्रीगुरुध्यानम्  
  
गुरोर्ध्यानं यथा   
  
शशाङ्क युतसङ्काशं वराभयलसत्करम् ।  
शुक्लाम्बरपरीधानं शुक्लमाल्यानुलेपनम् ॥  
  
वामोरौ रक्तशक्त्या चयुतं देवाख्यमव्ययम् ।  
शिवेनैक्यं समुन्नीय ध्यायेत् परगुहं धिया ॥  
  
एवं ध्यात्वा पुरश्चैव पञ्चभूतमयैर्यजेत् ।  
  
श्रीगुरुमानसपूजा  
  
गन्धतत्त्वं पार्थिवन्तु कनिष्ठाङ्गुलियोगतः ।  
  
शब्दमयं महापुष्पं प्रथमाङ्गुलियोगतः ।  
वायुरूपं महाधूपं तर्जनीभ्यां नियोजयेत् ॥  
  
तेजोरूपं महादीपं मध्यमाद्वत्य योगताः ।  
अमृत भोजनं तद्वदमृताङ्गुलि योगतः ॥  
  
नमस्कारेणाऽञ्जलिना वाग्भवं ताम्बूलं स्मृतम् ।  
स्वस्वबीजेन सर्वन्तु नमस्कारेण योजयेत् ।  
गुरोर्मन्त्रं प्रयत्नेन प्रजपेत् सुदवन्रिते ॥  
  
गुरुमन्त्रः  
  
गुरुमन्त्रो यथा   
  
वाणी च भुवनेशानी रमा चैव सुरेश्वरि ।  
तारत्रयमिदं देवि गुरुमन्त्रे प्रतिष्ठितम् ॥  
  
ततः स्वगुरु नामान्ते चानन्दनाथमालिखेत् ।  
रक्तशक्तिपदान्ते च अम्बा पदमथालिखेत् ॥  
  
श्रीपादुकां समुच्चार्य पूजयामीति सञ्जपेत् ।  
तेजोरूपं समर्प्याथ स्तवेन तोषयेद् गुरुम् ॥  
  
श्यामारहस्ये-   
  
मनसा गन्धपुष्पाद्यैः सम्पूज्य वाग्भवं जपेत् ।  
अथ कुब्जिका तन्त्रोक्तां स्तुतिं कुर्यात् ॥  
  
गुरुस्तुतिः  
  
ॐ नमस्तुभ्यं महामन्त्रदायिने शिवरूपिणे ।  
ब्रह्मज्ञानप्रकाशाय संसारदुःखतारिणे ॥  
  
अतिसौम्याय दिव्याय वीरायाऽज्ञानहाहिणे ।  
नमस्ते कुलनाथाय कुलकौलोन्यदायिने ॥  
  
शिवतत्त्वप्रबोधाय ब्रह्मतत्त्वप्रकाशिने ।  
नमोऽस्तु गुरवे तुभ्यं साधकाभयदायिने ॥  
  
अनाचाराचारभाव बोधाय भावहेतवे ।  
भावाभाव विनिर्मुक्त-मूर्तये गुरवे नमः ॥  
  
भावाभावविनिर्मुक्तशाक्ताय इति वा पाठ्ययम् ।  
  
नमोऽस्तु शम्भवे तुभ्यं दिव्यभावप्रकाशिने ।  
ज्ञानानन्दस्वरूपाय विभवाय नमो नमः ॥  
  
शिवाय शक्तिनाथाय सच्चिदानन्दरूपिणे ।  
कामरूपाय कामाय कग्मकेलि कलात्मने ॥  
  
कुलपूजोपदेशाय कुलाचारस्वरूपिणे ।  
आरक्तनिजसच्छक्ति वामभाग विभूतये ॥  
  
नमस्तेऽस्तु महेशाय विद्यानाथाय संविदे ।  
सर्वविद्यास्वरूपाय नमस्तेऽस्तु नमो नमः ॥  
  
इदं स्तोत्रं पठेन्नित्यं साधको गुरुदिङ्मुखः ।  
प्रातरुत्थाय देवेशि अतोविद्या प्रसीदति ॥  
  
कुलसम्भवपूजायामादौ यो न पठेदिदम् ।  
विफला तस्य पूजा स्यादभिचाराय कल्पते ॥  
  
  
इति कुब्जिका तन्त्रोक्तं श्रीगुरुस्तोत्रं समाप्तम् ।  
  
  
अथ कवचमपि पठेत् । ततस्तु प्रणमेत् ।  
  
श्रीगुरुप्रणाम मन्त्रः  
  
अखण्डमण्डलाकारं व्याप्तं येन चराचरम् ।  
तत्पदं दर्शितं येन तस्मै श्रीगुरवे नमः ॥  
  
अज्ञानतिमिरान्धस्य ज्ञानाञ्जन शलाकया ।  
चक्षुरुन्मीलितं येन तस्मै श्रीगुरवे नमः ॥  
  
षट्चक्र निरूपणम्   
  
अथ प्रसङ्गात् षट्चक्रव्यवस्था लिख्यते ।  
  
तिस्रः कोट्यस्तदर्द्धेन शरीरे नाडयो मताः ।  
तासु मुख्या दश प्रोक्तास्तित्रस्तासूत्तमा मताः ॥  
  
प्रधाना मेरुदण्डान्तश्चन्द्रसूर्यार्ग्निरूपिणी ।  
शक्तिरूपा तु सा नाडी साक्षादमृतविग्रहा ॥  
  
पिङ्गलाख्या च या दक्षे पुंरूपा सूर्यविग्रहा ।  
मेरुमध्यस्थिता या तु मूलादाब्रह्मरन्ध्रगा ॥  
  
सर्वतेजोमयी सा तु सुषुम्ना वह्निरूपिणी ।  
दाडिमीकुसुमप्रख्या शिवाख्या चापरा मता ॥  
  
सुषुम्नान्तर्गता चित्रा चन्द्रकोटिसमप्रभा ।  
सर्वदेवमयी सा तु योगिनां हृदयङ्गमा ।  
तस्या मध्ये ब्रह्मनाडी मृणालतन्तुरूपिणी ॥  
  
मूलाधारचक्र कथनम्  
  
सुषुम्नाग्रन्थिसंस्थानि षट्पद्मानि यथाक्रमम् ।  
आधाराख्यं मूलचक्रमतिरक्तं चतुर्दलम् ।  
वादिसान्तार्णसंयुक्तं रक्तवर्णं मनोहरम् ॥  
  
कर्णिकायां स्थिता योनिः कामाख्या परमेश्वरी ।  
तद्योनिः परमेशानि इच्छाज्ञानक्रियात्मिका ॥  
  
अपराख्यो हि कन्दर्प आधारे तत्त्रिकोणके ।  
स्वयम्भूलिङ्ग तन्मध्ये सरन्ध्रं पश्चिमाननम् ॥  
  
ध्यायेच्च परमेशानि शिवं श्यामल-सुन्दरम् ।  
कुण्डली तेन मार्गेण यातायातं करोति हि ॥  
  
भित्वा भित्वा पुरीं याति चायाति कुण्डली सदा ।  
तत्र विद्युल्लतारूपा कुण्डली परदेवता ॥  
  
प्रसुप्तभुजगाकारा सार्द्धत्रिवलयान्विता ।  
वामावर्तक्रमेर्णेव वेष्टिता विषतन्तुवत् ॥  
  
शिवं वेष्ट्य महेशानि सर्वदा परितिष्ठति ।  
येन मार्गेण गन्तव्यं परं ब्रह्म निरामयम् ।  
मुखेनाच्छाद्य तद्द्वारं प्रसुप्ता परमेश्वरी ॥  
  
स्वाधिष्ठान-मणिपूरचक्र विवरणम्  
  
लिङ्गमूले महापद्मं स्वाधिष्ठानन्तु षड्दलम् ।  
यादि-लान्तार्ण-संयुक्तं नाभौ तु मणिपूरकम् ।  
डादि-फान्तान्वित-दलैररुणैर्दशभिर्युतम् ॥  
  
अनाहतपद्म-विवरणम्  
  
हृदये द्वादशदलमनाहतसरोरुहम् ।  
कादि-ठान्तदलैर्देवि तप्तहटकसन्निभम् ॥  
  
तन्मध्ये बाणलिङ्गन्तु सूर्यायुतसमप्रभम् ।  
शब्दब्रह्ममयो मन्त्रोऽनाहतस्तत्र दृश्यते ।  
तेनाहताख्यं तत्पद्मं योगिभिः परिकीर्तितम् ॥  
  
विशुद्धचक्र-निरूपणम्  
  
कण्ठदेशे विशुद्धाख्यं धूम्रवर्णं मनोहरम् ।  
अकारादि-स्वरोपेतैर्दलैः षोडशभिर्युतम् ॥  
  
विशुद्धिस्तन्यते यस्माज्जीवस्य हंसलोकनात् ।  
विशुद्धपद्ममाख्यातमाकाशाख्यं महाद्भुतम् ॥  
  
आज्ञाचक्र-विवरणम्  
  
आज्ञानाम भ्रुवोर्मध्ये अक्रञ्च द्विदलं परम् ।  
हक्ष-द्वयक्षर-संयुक्तं निर्मलं सुमनोहरम् ॥  
  
इतराख्यं महालिङ्गं तन्मध्ये काञ्चनप्रभम् ।  
आज्ञासङ्क्रमणं तत्र गुरोराज्ञेतिविश्रुतम् ।  
कैलासाख्यं तदूर्ध्वं तु बोधिनी तु तदूर्ध्वतः ॥  
  
सहस्रारचक्र-विवरणम्  
  
सहस्रारं महापद्मं नादबिन्दुसमन्वितम् ।  
शून्यरूपः शिवः साक्षाद् वृत्तं परमकुण्डली ।  
सार्द्धत्रिवलयाकारा कोटिविद्युत्समप्रभा ॥  
  
यामले   
  
वृत्तं कुण्डलिनी शक्तिर्गुणत्रयसमन्विता ।  
शून्यभागो महादेवि शिवरूपो महेश्वरः ॥  
  
सर्पाकारा शिवं वेष्ट्य सर्वदा तत्र संस्थिता ।  
शिवशक्त्यात्मको बिन्दुर्मुक्तिमुक्तिफलप्रदः ।  
नादरूपेण सा देवी योनिरूपा सनातनी ॥  
  
भूतशुद्धौ   
  
शिवविष्णुब्रह्ममयी बिन्दुयोनिः शुचिस्मिते ।  
सर्वोपरि महेशानि बिन्दुर्ब्रह्मस्वरूपकः ॥  
  
गन्धर्वमालिकायां   
  
भवो बिन्दुरिति ख्यातो भवनञ्च त्रिकोणकम् ।  
भवनं भवसम्बन्धाज्जायते भुवनत्रयम् ॥  
  
पञ्चभूतानि देवेशि षष्ठे मानसमीश्वरि ।  
षट्चक्रेषु स्थितान्येव क्रमाद्देवि विचिन्तयेत् ॥  
  
सहसारं शिवपुरं रम्यं दुःखविवर्जितम् ।  
सर्वतोऽलङ्कृतैर्दिव्यैर्नित्यपुष्पफलैर्द्रुमैः ॥  
  
सदाशिवपुरं रम्यं कल्पवृक्षं सुशोभितम् ।  
पञ्चभूतात्मकं तच्च गुणत्रयसमन्वितम् ॥  
  
चतुर्वेदचतुःशाखं नित्यपुष्पफलान्वितम् ।  
पीतं कृष्णं तथा श्वेतं रक्तं पुष्पञ्च पार्वति ॥  
  
हरितञ्च विचित्रञ्च नानापुष्पं मनोहरम् ।  
एवं कल्पद्रुमं ध्यात्वा तदधो रत्नवेदिकाम् ॥  
  
तत्रोपरि सुपर्यङ्कं नानारत्नो पशोभितम् ।  
मन्दारपुष्परचितं नानागन्धानुमोदितम् ॥  
  
तत्रोपरि महादेवः सदा तिष्ठति सुन्दरि ।  
ध्यायेत सदाशिवं देवं शुद्धस्फटिकसन्निभम् ॥  
  
बहुरत्नसमाकीर्णं दीर्घबाहु मनोहरम् ।  
सुखप्रसन्ननयनं स्मेरास्यं सततं प्रिये ॥  
  
श्रवणे कुण्डलोपेतं रत्नहारेण शोभितम् ।  
शोण(गले)पद्मसहस्रस्य मालया शोभितं वपुः ॥  
  
अष्टबाहुं त्रिनयनं शिवं पद्मदलेक्षणम् ।  
पादयोर्नूपुरं रम्यं शब्दब्रह्ममयं वपुः ॥  
  
एवं स्थूलवपुस्तस्य भवयेत् कमलेक्षणे ।  
पद्ममध्ये स्थितं देवं निरीहं शब्दरूपिणम् ॥  
  
शब्दरूपे महादेवेकृत्यं नास्ति कदाचन ।  
एवं सर्वेषु चक्रेषु शक्तिरूपं विचिन्तयेत् ॥  
  
ब्रह्मा रुद्रश्च विष्णुश्च ईश्वरश्च सदाशिवः ।  
ततः परशिवश्चैव षट् शिवाः परिकीर्तिताः ॥  
  
शक्तिमाह   
  
विशुद्धौ डाकिनी देवि अनाहते तु राकिणी ।  
लाकिनी मणिपूरस्था काकिनी लिङ्गगोचरे ॥  
  
आधारे शाकिनी देवी आज्ञायां हाकिनी तथा ।  
याकिनी ब्रह्मरन्ध्रस्था सर्वकामफलप्रदा ॥  
  
ध्यायेत् कुण्डलिनी देवीं स्वयम्भूलिङ्गसंस्थिताम् ।  
श्यामां सूक्ष्मां सृष्टिरूपां सृष्टिस्थितिलयात्मिकम् ।  
विश्वातीतां ज्ञानरूपां चिन्तयेदूर्ध्वरूपिणीम् ॥  
  
रक्तामिति सुन्दरी विषये ज्ञेयम् ।  
  
हुङ्कारवर्णसम्भूता कुण्डली परदेवता ।  
विभर्ति कुण्डली देहमात्मानं हंसमन्त्रतः ॥  
  
कुण्डलिनी योगः  
  
प्रवृद्धवह्निसंयोगमनसामारुतैः सह ।  
ऊर्ध्वं नयेत् कुण्डलिनीं जीवात्मसहितां परम् ॥  
  
गछन्ति ब्रह्मरन्ध्रेण भित्वा ग्रन्थिं चतुर्दशः ।  
षट्चक्र-सन्धिमार्गेण सुषुम्ना वर्त्मना तथा ।  
हंसेन मनुना देवीं सहस्रारं समानयेत् ॥  
  
सदाशिवो महादेवो यत्रास्ते परमेश्वरि ।  
तत्रगत्वा महादेवि कुण्डली परदेवता ॥  
  
देवीरूपवती काम-समुल्लासविहारिणी ।  
मुखारविन्दगन्धेन मोदितं परमं शिवम् ॥  
  
प्रबोध्य परमेशानि तत्रोपरि वसेत् प्रिये ।  
शिवस्य मुखपद्मं हि चुचुम्बे कुण्डली शिवे ॥  
  
सदाशिवेन देवेशि क्षणमात्रं रमेत् प्रिये ।  
अमृतं जायते देवि तत्क्षणात् परमेश्वरि ॥  
  
तदुद्भवामृतं देवि लाक्षारस समारुणम् ।  
तेनामृतेन देवेशि तर्पयेत् परदेवताम् ॥  
  
षट्चक्रदेवतास्तत्र सन्तर्प्याऽमृतधारया ।  
आनयेत् तेन मार्गेण मूलाधारं पुनः सुधीः ॥  
  
यातायातक्रमेणैव तत्र कुयान्मनोलयम् ।  
एवमभ्यस्यमानस्तु अहन्यहनि पार्वति ॥  
  
जराभरणदुःखाद्यैर्मुच्यते भवबन्धनात् ।  
इत्युक्तं परमो योगो योनिमुद्रा प्रबन्धनः ॥  
  
यामले   
  
कुलयोषित् कुलं त्यक्त्वा पुनरेव कुलं विशेत् ।  
रमते सेयमव्यक्ता पुनरेकाकिनी सती ॥  
  
सङ्केतपद्धत्याम्   
  
पिण्डं कुण्डलिनीशक्तिः पदं हंसः प्रकीर्तितः ।  
रूपं बिन्दुरिति ज्ञेयं रूपातीतञ्च निष्फलम् ॥  
  
एतेन षट्चक्रभेदक्रमेण कुण्डलिनीं सहस्रदल पद्मे नीत्वा तत्रस्थ   
सदाशिवेन सङ्गमय्यतदुद्भवामृतेन परदेवतां   
षट्चक्रस्थशिवशक्त्यादींश्चाप्लाव्य सोऽहमिति मन्त्रेण पुनः   
स्वस्थानमानयेदिति तु वाक्यार्थः ।  
  
	सोऽमिति च मन्त्रेण स्वस्थानमानयेत् सुधीः । इति यामलवचनात् ॥  
  
देव्युवाच  
  
देवदेव महादेव सृष्टिस्थित्यन्तकारकः ।  
मूर्ध्नि पद्मं सहस्रारं रक्तवर्णमधोमुखम् ॥  
  
तस्य मध्ये स्थितं ध्यायेद् गुरुं शान्तं सशक्तिकम् ।  
मूलाधारे महाशक्तिं कुण्डलीरुप-धारिणीम् ॥  
  
अधोवक्त्र क्रमेणैव सर्वपद्मेषु भावना ।  
तदा कथं भवेत् तत्र चिन्तनं गुरुदेवयोः ॥  
  
आधारे चत् स्थितिस्तत्र त्वधोभागे कथं भवेत् ।  
अधोवक्त्रे स्थितस्यापि चिन्तनं वा कथं भवेत् ॥  
  
श्रीमहादेव उवाच  
  
यथा युक्तं त्वया देवि कथितं वीरवन्दिते ।  
एवमेव तु सन्देहो जायते नात्र संशयः ॥  
  
कथ्यते परमेशानि सन्देहोच्छेदकारणम् ।  
तानि पद्मानि देवेशि सुषुम्नान्तः स्थितानि च ॥  
  
परम्ब्रह्मस्वरूपाणि शब्दब्रह्ममयानि च ।  
तत्सर्वं पङ्कजं देवि सर्वतोमुखमेव च ।  
प्रवृत्तिश्च निवृत्तिश्च द्वौ भावजीवसंस्थितौ ॥  
  
प्रवृत्तिमार्गः संसारः निवृत्तिपरमात्मनि ।  
प्रवृत्तिमावचिन्तायामधोवक्त्राणि चिन्तयेत् ॥  
  
निवृत्तियोगमार्गेषु सदैवोर्ध्वमुखानि च ।  
एवमेव भावभेदादसन्देहोऽभिजायते ॥  
  
गृहस्थयोगसाधनम्  
  
(अथान्यत सम्प्रवक्ष्यामि गृहस्थानाञ्च साधनम् ।  
मूलाधारे स्थितां देवीं कुण्डलीं परदेवताम् ॥  
  
भोगकाले महेशानि आजिह्वान्तं विभाव्य च ।  
शोधितान मत्स्यमांसादीन् तन्मुखे स्थापयेद् बुधः ॥  
  
मूलमन्त्रं समुच्चार्य जुहोमि कुण्डलीमुखे ।  
प्रतिग्रासे महेशानि एवं कुर्याद् विचक्षणः ॥  
  
भोजनेच्छा भवेत् तस्या निर्लिप्तो जीवसञ्ज्ञकः ।)  
एवमेव प्रकारेण ऊर्ध्वपद्मं प्रजायते ॥  
  
गुरोः स्थितिश्च चार्वङ्गितदा सम्यक् प्रजायते ।  
भिद्यते हृदयग्रन्थिच्छिद्यते सर्वसंशयः ॥  
  
गुर्वादि भावनाद्देवि तदा सिद्धिः प्रजायते ।  
स्वगेहे पायसं त्यक्त्वा भिक्षामटतिदुर्मतिः ॥  
  
अत एव महेशानि वातुलत्वं प्रजायते ।  
इत्येतत्कथितं सारं मम ज्ञानविलोकितम् ॥  
  
प्रकारान्तर-कुण्डलिनी-योगकथनम्  
  
अथ योगं प्रवक्ष्यामि येन देवमयो भवेत् ।  
मूलपद्मे कुण्डलिनी यावन्निद्रामिता प्रिये ॥  
  
तावत् किञ्चिन्न सिध्येत् मन्त्रयन्त्रार्चनादिकम् ।  
स्वापकालो वामवाहः प्रबोधो दक्षिणावहः ॥  
  
मन्त्रिणां स्वापकाले तु जपोऽनर्थ फलप्रदः ।  
प्रबोधकालं जानीयादुमयोरपि पार्वतिः ॥  
  
जागर्तियदि सा देवि बहुभिः पुण्यसञ्चयैः ।  
तदा प्रसादमायान्ति मन्त्रयन्त्रार्चनादयः ॥  
  
योगयोगाद्भवेन्मुक्तिर्मन्त्रसिद्धिरखण्डिता ।  
सिद्धे मनौ परावाप्तिरिति शास्त्रस्य निर्णयः ॥  
  
जीवनमुक्तश्च देहान्ते परं निर्वाणमाप्नुयात् ।  
संसारोत्तरणं मुक्तिर्योगशब्देन कथ्यते ॥  
  
प्राणायामैर्जपैर्यागैस्त्यक्तनिद्रा जगन्मयी ।  
चतुर्दलं स्यादाधारं स्वाधिष्ठानन्तु षड्दलम् ।  
नाभौ दशदलं पद्मं सूर्यसङ्ख्यादलं हृदि ॥  
  
कण्ठे स्यात षोडशदलं भ्रूमध्ये द्विदलं तथा ।  
सहस्रदलमाख्यातं ब्रह्मरन्ध्रमहापथे ॥  
  
मातृकाक्षर संयुक्तं सहस्रारं सरोरुहम् ।  
अधोवक्त्रं शुक्लवर्णं रक्त किञ्जिल्कभूषितम् ॥ इति ॥  
  
(सुन्दरीविषये तु रक्तवर्णं बोध्यम् । समयातन्त्रोक्तत्वात्, अन्यथा ।   
विरोधापत्तेः ॥  
  
ब्रह्मा विष्णुश्च रुद्रश्च ईश्वरश्च सदाशिवः ।  
ततः परशिवश्चैव षट् शिवाः परिकीर्तिताः ॥  
  
डाकिनी राकिनी चैव शाकिनी लाकिनी तथा ।  
काकिनी शाकिनी चैव शक्तयस्ताः परिकीर्तिताः ॥  
  
आधारे हृत्प्रदेशे च भ्रुवोर्मध्ये विशेषतः ।  
स्वयम्भूसञ्ज्ञो बाणाख्यस्तथैवेतरसञ्ज्ञकः ॥  
  
लिङ्गत्रयं महेशानि प्रधानत्वेन चिन्तयेत् ।  
मूलाधारे स्थिताभूमिः स्वाधिष्ठाने जलं प्रिये ॥  
  
मणिपूरे स्थितं तेजो हृदये मारुतस्तथा ।  
विशुद्धौ तु महेशानि आकाशं कमलेक्षणे ॥  
  
आज्ञाचक्रे महेशानि मनः सर्वार्थसाधकम् ।  
तदूर्ध्वे परमेशानि पद्ममूर्ध्वमुखं सदा ।  
तस्योपरि महेशानि ध्यायेत् सदा शिवं गुरुम् ॥  
  
ऊर्ध्वमुखमिति । अधोमुख सहस्रदल   
पद्माधोगतेर्ध्वमुखद्वादश-दल-पद्मोपरि शिवरूपिणं   
श्रीगुरुं ध्यायेदित्यर्थः । तथा चोक्तं यामले   
  
ब्रह्मरन्ध्र सरसीरुहोदरे नित्यलग्नमवदातमद्भुतम् ।  
कुण्डलीविवरकाण्डमण्डितं द्वादशार्ण सरसीरुहं भजे ॥  
  
	अहं द्वादशार्ण द्वादशदलं सरसीरुहं पद्मं भजे ।   
सरसीरुहं किं विशिष्टम् ? कुण्डलीविवर काण्डमण्डितं ।   
कुण्डल्यां विवरं मूलाधारपद्मात्   
सहस्रदलकमलकर्णिकान्तर्गतबिन्दुरूपि-सदाशिव सन्निधौ   
गमनमार्गः, तस्य काण्डं तदाधारभूतं नालं,   
चित्रिणीनाडीत्यर्थः ।  
  
तस्य मण्डितं पद्मनालवत् चित्रिणीनाड्याः शिरोभूषणमित्यर्थः ।   
तदग्रे द्वादशार्णस्य सरसीरुहस्य स्थितत्वात् भूषणमित्युक्तिः । पुनः   
किम्भूतम् ? ब्रह्मरन्ध्रसरसीरुहोदरे नित्यलग्नम्, सहस्रारपद्म   
कर्णिकासमीपे तदधोदेशे नित्यमविनाभाव सम्बन्धेन लग्नं   
स्थितमित्यर्थः । पुनः किम्भूतम् ? अवदप्तं गौरम् । पुनः किम्भूतम्   
? अद्भुतं मनोहरम् । तत्र पूर्वोक्त क्रमेण शिवरूपिणं श्रीगुरं   
ध्यायेत् ॥  
  
षट्चक्रं परमेशानि । सदाशिवपुरं समम् ।  
शक्तिपुरं महेशानि सदाशिवपुरोपरि ॥  
  
स एव निर्वाणाख्य कलोपरिगतः निर्वाणशक्तेः पुरम् ।  
  
शिवस्थानं शैवाः परमपुरुषं वैष्णवगणा  
लपन्तीति प्रायो हरिहरपदं केचिदपरे ॥  
  
पदं देव्या देवीचरणयुगलानन्दरसिका ।  
मुनीन्द्रा अप्यन्ये प्रकृति पुरुषस्थानममलम् ॥  
  
कुण्डलिनी प्रत्यावर्तन प्रकारः  
  
रमित्वा शम्भुना सार्द्धं कुण्डलीं परदेवताम् ।  
मूलाधारं महेशानि सहस्रारात् समानयेत् ॥  
  
शम्भुना तां परां शक्तिमेकीभूतां विचिन्तयेत् ।  
ध्यायेत् कुण्डलिनीं तत्र इष्टदेवस्वरूपिणीम् ॥  
  
सदा षोडशवर्षीयां पीनोन्नतपयोधराम् ।  
नवयौवनसम्पन्नां सर्वाभरणभूषिताम् ॥  
  
पूर्णचन्द्रनिभां रक्तां सदा चञ्चललोचनाम् ।  
नानारत्नयुतां धन्यां पादे नूपुरशोभिताम् ॥  
  
किङ्किनी च तथा कट्यां रत्नकङ्कणमण्डिताम् ।  
कन्दर्पकोटि-लावण्यां सदा मधुरहासिनीम् ॥  
  
एवं ध्यात्वा जपेन्मन्त्रं शतमष्टोत्तरं शिवे ।  
मातृकामालया जप्त्वा आज्ञाचक्रं समानयेत् ॥  
  
तत्रेतरेण लिङ्गेन योजयेत् कुण्डलीं पराम् ।  
ध्यात्वा ब्रह्ममयीं तत्र शतमष्टोतरं जपेत् ॥  
  
ततो विशुदौ तां नीत्वा शिवेन सह योजयेत् ।  
तामिष्टदेवतां ध्यात्वा जपेदष्टशतं प्रिये ॥  
  
हृत्पद्मे तां ततो नीत्वा बाणेन सह योजयेत् ।  
देवीरूपाञ्च तां ध्यात्वा जपेदष्टोत्तरं शतम् ॥  
  
मणिपूरे तु तां नीत्वा शिवेन सह योजयेत् ।  
देवीरूपां च तां ध्यात्वा शतमष्टोत्तरं जपेत् ॥  
  
स्वाधिष्ठाने ततो नीत्वा शिवेन सह योजयेत् ।  
योजयित्वा जपेन्मन्त्रं देवीं ध्यात्वा प्रियं वदे ॥  
  
शतमष्टोत्तरं जप्त्वा मूधाधारे तु तां नयेत् ।  
तत्र लिङ्गं स्वयम्भूञ्च ध्यायेत्कुन्दसमप्रभम् ॥  
  
शुक्लवर्णं चतुर्बाहुं पञ्चवक्त्रं त्रिलोचनम् ।  
नानारत्नयुतं रम्यं सार्द्धत्रिवलयान्वितम् ॥  
  
प्रसन्नवदनं शान्तं नीलकण्ठविराजितम् ।  
कपर्दिनं स्फुरत्सर्वभूषं कुन्दसमप्रभम् ॥  
  
षट्चक्रे परमेशानि ध्यायेज्जगन्मयीं शिवाम् ।  
भुजङ्गरूपिणीं देवीं नित्यां कुण्डलिनीं पराम् ॥  
  
विषयन्तुमयीं देवीं साक्षादमृतरूपिणीम् ।  
अव्यक्तरूपिणीं दिव्यां ध्यानगम्यां वरानने ॥  
  
ध्यात्वा जप्त्वा च देवेशि साक्षाद् ब्रह्ममयो भवेत् ।  
एवं द्वादशधा देवि यातायातं करोति यः ॥  
  
स मुक्तः सर्वपापेभ्यो मन्त्रसिद्धो न चान्यथा ।  
यत्र तत्र मृतश्चायं गङ्गायां श्वपचालये ।  
ब्रह्मविद् ब्रह्मभूयाय कल्पते नान्यथा प्रिये ॥  
  
अथ प्रार्थना   
  
अहं देवि न चान्योऽस्मि ब्रह्मैवाहं न शोकभाक् ।  
सच्चिदानन्दरूपोऽहं नित्यमुक्तः स्वभाववान् ॥  
  
हृदिस्थया परदेव्या प्रेरितश्च करोम्यहम् ।  
न मे किञ्चिद् क्वचिद्वापि कृत्यमस्ति जगत्त्रयये ॥  
  
जानानि धर्मं न च मे प्रवृत्तिजानाम्यधर्मं न च मे निवृत्तिः ।   
त्वया महादेवि हृदिस्थायाऽहं यथा यथानियुक्तोऽस्मि तथा करोमि ॥  
  
त्रैलोक्य चैतन्यमयि त्रिशक्ते श्रीपार्वति त्वच्चरणाज्ञायैव ।  
प्रातः समुत्थाय तव प्रियार्थं संसारयात्रामनुवर्तयिष्ये ॥  
  
एवं सञ्चिन्त्य मनसा गृहान्निर्गत्य संयतः ।  
आचम्य प्रयतोमन्त्री दन्तधावनमाचरेत् ॥  
  
दन्तधावनविधिः  
  
तन्त्रगन्धर्वे   
  
दन्तकाष्ठमखादित्वा पूजयेद्यस्तु देवताम् ।  
तत्पूजा विफला देवि मृते च नरकं व्रजेत् ॥  
  
मन्त्रतन्त्रप्रकाशे   
  
विधायावश्यकं शौचमाचामं दन्तधावनम् ।  
मुखप्रक्षालनादीनि कृत्वा स्नानं समाचरेत् ॥  
  
	अथ मुखप्रक्षालनमन्त्रः दक्षिणामूर्तौ  क्लीं   
कामदेवसर्वजनप्रियाय नमः ।  
  
क्लीमात्मकं कामदेव-सर्वजनमथालिखेत् ।  
  
प्रियाय हृदयान्तोऽयं मनुर्दन्तविशुद्धये ।  
चतुर्दशाक्षरैर्वक्त्रं क्षालयेत् सिद्धिहेतवे ॥  
  
स्नानविधिः  
  
यामले   
  
स्नानमूलाः क्रियाः सर्वाः श्रुतिस्मृत्युदिता नृणाम् ।  
तस्मात् स्नानं निषेवेत श्रीपुष्ट्यारोग्यवर्द्धनम् ॥  
  
मन्त्रतन्त्रप्रकाशे   
  
अरुणेऽनुदितेमन्त्री तीर्थे वा विमले जले ।  
वैदिकं स्नानमाचर्य तान्त्रिकं स्नानमाचरेत् ॥  
  
परखाते यत्कर्तव्यं तदाह विश्वसारे   
  
परखाते तु कर्तव्यः पञ्चपिण्डोद्धारः सदा ॥  
  
स्नानमन्त्रः  
  
मन्त्रमाह   
  
उत्तिष्ठोत्तिष्ठ पङ्क त्वं त्यज पुण्यं परस्य च ।  
पापानि विलयं यान्तु शान्तिं देहि सदा मम ॥  
  
नीलतन्त्रे   
  
पुनर्निमज्य पयसि सङ्कल्पञ्च समाचरेत् ।  
ततः सङ्कल्प्य मतिमान्नाभिमात्रोदके स्थितः ॥  
  
प्रीतये स्वेष्टदेवस्य स्नानं सर्वत्र कारयेत् ।  
इष्टदेवतापूजार्थं स्नानं कार्यं जलाशये ॥  
  
मन्त्रतन्त्रप्रकाशे   
  
अस्त्रेणानीय मृत्स्नां वै त्रिभागं तत्र कारयेत् ।  
भागमेकं जले चैव क्षिपेन्मन्त्रं समुच्चरन् ॥  
  
एवं मूद्धादि नाभ्यन्तरं पठन् मूलं विलेपयेत् ।  
शेषन्तु पादनाभ्यन्तं तथैव परिलेपयेत् ॥  
  
अङ्गे षडङ्गं विन्यस्य प्राणायामपुरःसरम् ।  
हृन्मन्त्रां कुशमुद्राभ्यां तीथमावाह्य मण्डलात् ॥  
  
मण्डलात् सूर्यमण्डलात् ॥  
  
तीर्थावाहनमन्त्रः  
  
ब्रह्माण्डेयानि तीर्थानि करैः स्पृष्टानि तेरवे ।  
तेन सत्येन मे देव तीर्थं देहि दिवाकर ॥  
  
ॐ गङ्गे च यमुने चैव गोदावरि सरस्वति ।  
नर्मदे सिन्धु कावेरि जलेऽस्मिन् सन्निधिं कुरु ॥  
  
ॐ आवाहयामि देवि त्वां स्नानार्थमिह सुन्दरि ।  
एहि गङ्गे नमस्तुभ्यं सर्वतीर्थ समन्विते ॥  
  
एवमावाह्य विधिवन् मूलमन्त्रेण मन्त्रयेत् ।  
आमन्त्र्याऽम्भसि संयोज्य सोमसूर्याग्निमण्डलम् ॥  
  
विचिन्त्य मन्त्री तन्मध्ये निमज्जेन् मूलमुच्चरन् ।  
उत्थायाचम्य तत्पश्चात् षडङ्गन्यास संयुतः ॥  
  
अचामन मन्त्रः  
  
यामले   
  
आत्मविद्या शिवैस्तत्त्वैराचामेत् साधकाग्रणीः ।  
  
वह्निजायां परे दत्त्वा शुद्धेन पाथसा प्रिये । पाथसा जलेन ।  
  
अभिमन्त्र्य ततस्तोयं मूलमन्त्रेण साधकः ।  
क्षालयेत् तेन वपुषः कलुषं कुम्भमुद्रया ॥  
  
आत्मानं दशधा सिन्ञ्चेन् मुद्रया कलशाख्यया ।  
सप्तकृत्वोऽभिषिञ्चेद्वा मनुना मन्त्रितैर्जलैः ॥  
  
ज्ञानार्णवे   
  
वामहस्ते कृता मुष्टिर्दक्षहस्तस्य पार्वति ।  
कलशाख्या भवेन्मुद्रा सर्वपापहरा शुभा ॥  
  
गौतमीये   
  
पीडयित्वाऽम्बरं चारु प्रक्षाल्याचम्य वाग्यतः ।  
धारयेद्वाससी शुद्धे परीधानोत्तरीयके ॥  
  
अच्छिन्ने सदशे शुक्ले आचामेत् पीठसंस्थितः ।  
मोक्षार्थी रक्तवस्त्रे द्वे भोगार्थी श्वेतवाससी ॥  
  
शाक्ततिलकविधिः  
  
तिलकं रक्तगन्धेन चन्दनेन च वा प्रिये ।  
देव्यस्त्रं विलिखेद्भाले ताराबीजं ततो हृदि ।  
शक्तिं मध्यगतां कुर्यात् साधको नरपुङ्गवः ॥  
  
देव्यस्त्रं स्वस्वोपासित देव्यस्त्रं लिखेदित्यर्थः ।  
  
त्रिपुण्ड्रेणविना कुर्याद् यां काञ्चिद्वैदिकी क्रियाम् ।  
सा निष्फला भवेद् भूप ब्रह्मणपि कृता यदि ॥  
  
इति भविष्यपुराणवचनात् । कूर्मपुराणे   
  
वैष्णवो वाथ शैवा वा शाक्तो वा सौर एव वा ।  
त्रिपुण्ड्रेण विना पूजां कुर्वाणो यात्यधोगतिम् ॥  
  
शिवधर्मे   
  
सितेन भस्मना कुर्याल्ललाटे यस्त्रिपुण्ड्रकम् ।  
सर्वपापविनिर्मुक्तः शिवलोके महीयते ॥  
  
	भस्मेत्युपलक्षणम्, द्रव्यान्तरेणापि त्रिपुण्ड्रं कार्यम् । तथा   
च भविष्ये   
  
सर्वस्त्रिपुण्ड्रकं कुर्याद्यज्ञस्य भस्मना सदा ।  
तदलाभे चन्दनेन मृदा वा वारिणापि वा ॥  
  
यत्किञ्चित् कुरुते कर्म विना विप्रस्त्रिपुण्ड्रकम् ।  
व्यर्थमेव भवेत्सर्वं बन्ध्यास्त्रीसङ्गमो यथा ॥  
  
सच्छिद्रं कुरुते यस्तु पुण्ड्रं पशुमतिर्द्विजः ।  
धर्मार्थकाममोक्षेषु तस्य छिद्रं प्रजायते ॥  
  
वैदिकीं तान्त्रिकीं सन्ध्यां ततः कुर्यात् समाहितः ।  
अशून्यं च करं कुयात्सुवर्णरजतैः कशैः ॥  
  
सुवर्णरजतञ्चैव जपपूजादि कर्मसु ।  
एष एव कुशः शाक्ते न दर्भो वनसम्भवः ।  
तर्जन्यां रजतं धार्यं स्वर्णं धार्यमनामया ॥  
  
तान्त्रिक-सन्ध्या  
  
अथ सन्ध्या प्रवक्ष्यामि तान्त्रिकीं सर्वसिद्धिदाम् ।  
उपविश्याचमेन्मन्त्री पयोमिहर्नीबुद्बुदैः ॥  
  
ततश्च आत्मतत्त्वाय विद्यातत्त्वाय तत्परम् ।  
शिवतत्त्वाय वै प्रोच्य क्रमेण वह्निवल्लभाम् ॥  
  
मूलान्तैरेभिराचामेत् पूर्वोत्तरमुखः सुधीः ।  
आचमनं ततः कृत्वा प्राणायामं समाचरेत् ॥  
  
षडङ्गन्यासमाचर्य जले मूलं जपेद् दश ।  
कुशेन तज्जलं भूमौ त्रिर्मूर्ध्नि सप्त निक्षिपेत् ॥  
  
मूलमुच्चार्य देवेशि वामहस्ते जलं ततः ।  
गृहीत्वा तज्जलं देवि तत्र मूलं समुच्चरन् ॥  
  
शिववायुजलपृथ्वीवह्निबीजैस्त्रिधा पुनः ।  
अभिमन्त्र्य च मूलेन सप्तधा तत्त्वमुद्रया ॥  
  
गलिताम्बु क्षिपेन्मूर्ध्नि शेषं दक्षे निधाय च ।  
इडयाकृष्य देहान्तः क्षालितैः पापसञ्चयैः ॥  
  
कृष्णवर्णं तदुदकं दक्षनाडया विरेचयेत् ।  
दक्षहस्ते तु तन्मन्त्री पापरूपं विचिन्त्य च ।  
पुरतो वज्रपाषाणे प्रक्षिपेदस्त्रमन्त्रतः ॥  
  
तर्पणविधिः  
  
जले यन्त्रं समालिख्य तपयेत् परदेवताम् ।  
पूजयित्वा तत्र देवीं परिवार-समन्विताम् ॥  
  
गुरुपङ्क्तीः प्रतर्प्याथ तर्पयेदिष्टदेवताम् ।  
उत्ताभिमुखो भूत्वा देवीमात्रं प्रतर्पयेत् ॥  
  
तृप्यतां जगतां माता भैरवस्तृप्यतां तथा ।  
मूलान्ते नाम चोच्चार्य तर्पयामि ततः परम् ॥  
  
स्वाहान्ते तर्पणं त्वेवं पञ्चविंशतिसङ्ख्यया ।  
तर्पणञ्च प्रकुर्वीत द्वितीयान्तमथोच्चरन् ॥  
  
पञ्चविंशतिसङ्ख्यातं दशधा वा त्रिधापि वा ।  
एकैकाञ्जलितोयेन परिवारांस्तु तर्पयेत् ॥  
  
सूर्यार्घदानम्  
  
दिनेशाय क्षिपेत्तिष्ठन्वारिणा चाञ्जलित्रयम् ।  
सूर्यमन्त्रं समुच्चर्य ॐ ह्रीं हंस इत्यपि ॥  
  
मार्तण्डभैरवायेति प्रकाशशक्तिसंयुतम् ।  
ङेन्तं समुच्चार्य ग्रहराशियुताय ठद्वयम् ॥  
  
त्रिधाञ्जलिं क्षिपेन्मन्त्री सिद्धये साङ्ककर्मणाम् ।  
तोयाञ्जलिं ततः क्षिप्त्वा सूर्यमण्डलमध्यगाम् ॥  
  
आदित्यमण्डले देवीं ध्यायेत् सूर्यस्वरूपिणीम् ।  
तत्तद्गायत्रीमुच्चार्य विसृजेदनयाऽर्घकम् ॥  
  
गायत्रीं भावयेद्देवीं सूयासनकृताश्रयाम् ।  
प्रातर्मध्याह्न सायाह्ने ध्यानं कृत्वा जपेत्सुधीः ॥  
  
ध्यानं कृत्वेति । बीजत्रयरूपां कुण्डलिनीं ध्यात्वा जपेदित्यर्थः ॥  
  
कुण्डलिनीध्यानम्  
  
कुण्डलिनीं त्रिधा देवि तथा बीजत्रयं त्रिधा ।  
तृतीयां कुण्डलीं मूर्ध्नि नित्यानन्द स्वरूपिणीम् ॥  
  
वाग्भवं मूलदेशे च द्रवस्वर्णनिभं स्मरेत् ।  
वह्निकुण्डलिनीं नित्यां बालार्कसदृशारुणाम् ॥  
  
हृदये कामबीजञ्च सूर्यकोटिसमप्रभम् ।  
सूर्यकुण्डलिनीं तत्र नित्यानन्दस्वरूपिणीम् ॥  
  
भ्रूमध्ये शक्तिबीजञ्च कोटिचन्द्रसमप्रभम् ।  
चन्द्रकुण्डलिनीं तत्र स्रवदमृतविग्रहाम् ॥  
  
बीजत्रयमयीं बिन्दौ तुर्यां बिन्दुत्रयात्मिकाम् ।  
तूर्यकुण्डलिनीं देवि केवलां ज्ञानविग्रहाम् ॥  
  
प्रातःकाले मूलाधारे   
  
बालार्कमण्डलाभासां भानुवह्नीन्दुलोचनाम् ।  
पाशाङ्कुशौ शरांश्चापं धारयन्तीं शिवां स्मरेत् ॥  
  
मध्याह्ने हृत्पद्मे   
  
मध्याह्ने चिन्तयेद्देवीं नवयौवन शोभिताम् ।  
  
सायाह्ने भ्रूमध्ये   
  
सायह्नि चिन्तयेद्देवीं त्रैलोक्यैकप्रभामयीम् ॥  
  
नवयौवनसम्पन्नामुज्वलां परमां कलाम् ।  
  
रात्रौ सहस्रारे   
  
तामेव चिन्तयेद्रात्रौ भोगी भोगपरायणाम् ॥  
  
गायत्रीजपविधिः  
  
गायत्रीं प्रजपेद् विद्वानष्टाविंशतिसङ्ख्यया ।  
मनसा प्रजपेन्मन्त्रं गायत्रीञ्च विशेषतः ॥  
  
गान्धर्वे   
  
गायन्तं गायते यस्माद् गायत्री तेन चोच्यते ।  
महापातकयुक्तोऽपि प्रजपेद्दशधा यदि ॥  
  
सत्यं सत्यं महादेवि मुक्तो भवति तत्क्षणात् ।  
अष्टोत्तर शतावृत्या गायत्रीं जपते यदि ॥  
  
सर्वपापविनिर्मुक्तो भवेत् पूजाधिकारवान् ।  
अष्टोत्तर शतावृत्त्या मूलमन्त्रञ्च सञ्जपेत् ॥  
  
आर्द्रवस्त्रेण यत्कर्तव्यं तदाह यामले   
  
नाभिमात्रोदके स्थित्वा देवीमर्कगतां स्मरन् ।  
जपेदष्टोत्तरशतं लभते महतीं श्रियम् ॥  
  
संहारमुद्रया चैव तीर्थमुद्वास्य वाग्यतः ।  
ततोमौनी विशुद्धात्मा हृदि विद्यां परामृशन् ॥  
  
अवहिर्मानसो भूत्वा यागभूमिमथाविशेत् ।  
शक्तिसन्ध्या मया प्रोक्ता कर्तव्या साधकोत्तमैः ।  
सन्ध्यायां पतितायां तु गायत्रीं दशधा जपेत् ॥  
  
सन्ध्याञ्च त्रिकालं कुर्यात् । तथा शैवागमे   
  
प्रातर्मध्याह्ने सायाह्ने सन्ध्यां कुर्याच्च मन्त्रवित् ।  
  
सन्ध्यायास्त्त्वकरणे दोषमाह च लक्ष्मीकुलार्णवे   
  
सन्ध्यां तु विहीनो यो न दीक्षाफलमाप्नुयात् ॥  
  
तान्त्रिक सन्ध्यायां शूद्रस्याप्यधिकारः । विशुद्धेश्वरे   
  
सन्ध्यात्रयं सदा कुर्याद् ब्राह्मणोविधिपूर्वकम् ।  
तन्त्रोक्तविधि पूर्वान्तु शूद्रः सन्ध्यां समाचरेत् ॥  
  
  
इति श्रीपरिव्राजकाचार्य परमहंसतीर्थावधूत श्रीमद्ब्रह्मानन्द-  
गिरिकृतायां शाक्तानन्दतरङ्गिण्यां प्रातःकृत्यनिर्णयो   
नाम चतुर्थोल्लासः ॥ ४ ॥  
  
  
  
  
पञ्चमोल्लासः  
  
आसननिर्णयः  
  
आसनस्य ग्राह्यत्वमाह गौरीयामले   
  
सलिले यदि कूर्वीत देवतानां प्रपूजनम् ।  
अथाप्यासन आसीनो नोत्यितस्तु तथाचरेत् ॥  
  
आसनं कल्पयित्वा तु मनसा पूजयेज्जले ।  
आसनस्थो जपेत् सम्यङ् नन्त्रार्थगत-मानसः ॥  
  
सम्मोहनतन्त्रे   
  
रक्तासनोपविष्टस्तु लाक्षारुण गृहेस्थितः ।  
मनःकल्पितरक्ते वा साधकः स्थिरमानसः ॥  
  
कुश(तूल) कम्बलवस्त्राणि सिंहव्याघ्रमृगाजिनम् ।  
कल्पयेदासनं धीमान् सौभाग्यज्ञानवर्द्धनम् ॥  
  
कौशेयं वाथचार्मं वा चैलतौलमथापि वा ।  
शरपत्रं तालपत्रं कम्बलं दर्भमा(दार वा) सनम् ॥  
  
कृष्णाजिने ज्ञानसिद्धिर्मुक्तिः स्याद्व्याघ्रचर्मणि ।  
कृष्णाजिने गृहस्थानां नाधिकारः कथञ्चन ॥  
  
नादीक्षितो विशेज्जातु कृष्णसाराजिने गृही ।  
विशेद्यतिर्वनस्थश्च ब्रह्मचारी तु भिक्षुकः ॥  
  
वस्त्रासने व्याधिनाशः कम्बले दुःखनाशनम् ।  
जपध्यानतपोहानिर्वस्त्रासनं करोति यः ॥  
  
अत्र   
  
वस्त्रनिषेधः केवलवस्त्रासनपरः अन्यथा विरोधापत्तेः ।  
कुशासने भवेदायुर्मोक्षः स्याद्व्याघ्रचर्मणि ॥  
  
अजिने च भवेत् पुत्री कम्बले सिद्धिरुत्तमा ।  
शान्तिके धवलः प्रोक्तः सर्वाथश्चित्र-कम्बले ॥  
  
स्यात्पौष्टिके तु कौशेयं कम्बले दुःखमोचनम् ।  
त्रिपुरापूजने शस्तं रक्तकम्बलमासनम् ॥  
  
नैतद् द्विहस्ततो दीर्घं सार्द्धहस्तान्न विस्तृतम् ।  
न त्र्यङ्गुलात् समुच्छ्रायं पूजाकर्मणि सङ्ग्रहे ।  
आसनञ्च ततः कुर्यान्नातिनीचं न चोच्छ्रितम् ॥  
  
तन्त्रगन्धर्वे -  
  
धारण्यां दुःखसम्भूतिदौर्भाग्यं दारुजासने ॥  
  
आम्रनिम्बकदम्बानामासनं वंशनाशनम् ।  
बकुलेकिंशुके चैव पनसे च हतश्रीकः ॥  
  
वंशेष्टकाश्मधरणीतृणपल्लवनिर्मितम् ।  
वर्जयेदासनं मन्त्री दारिद्र्यव्याधिदुःखदम् ॥  
  
दारुजासनं विशेषयति गन्धर्वतन्त्रे   
  
गाम्भारीनिर्मितं शस्तं नान्यद्दारुमयं शुभम् ।  
चतुर्विंशाङ्गुलं दीर्घं कुर्यात्काष्ठाशनं शिवे ॥  
  
षोडशाङ्गुलविस्तीर्णमुच्छ्राये चतुरङ्गुलम् ।  
कम्बलं चर्मजं चैलं महामाया प्रपूजने ॥  
  
प्रशस्तमासनं प्रोक्तं कामाख्यायास्तथैव च ।  
त्रिपुरायाश्च रुद्रस्य विष्णोश्चापि कुशासनम् ॥  
  
तृणासने यशोहानिः पल्लवे चित्तविभ्रमः ।  
यथोक्तमासनं कुर्यात् सर्वसिद्धिप्रदायकम् ।  
न यथेष्टासनो भूयात् पूजाकर्मणि साधकः ॥  
  
अन्यत्र   
  
वंशाश्मधरणीदारुतृणपल्लवनिर्मितम् ।  
वर्जयेदासनं धीमान्दारिद्र्यव्याधिदुःखदम् ॥  
  
तन्त्रे   
  
काष्ठासने भवेद्रोगी वंशे वंशक्षयो भवेत् ।  
शैलासने च वागरोधः पल्लवे मतिवभ्रमः ॥  
  
अन्यत्रापि   
  
धरण्यां शोकसंयुक्तः काष्ठे व्यर्थश्रमो भवेत् ॥  
  
पद्मासनं स्वस्तिकाख्यं भद्रं वज्रासनं तथा ।  
वीरासनमिति प्रोक्तं क्रमादासनपञ्चकम् ॥  
  
पद्मासनादिलक्षणम्  
  
सव्यं पादमुपादाय दक्षोपरि न्यसेत्ततः ।  
तथैव दक्षिणं सव्यस्योपरि च विधानवित् ॥  
  
विष्टम्य कोट्याः पार्ष्णी तु नासाग्रन्यस्तलोचनः ।  
पद्मासनमिदं प्रोक्तं जपकर्मसु शस्यते ॥  
  
जानूर्वोरन्तरे सम्यक्कृत्वा पादतले उभे ।  
ऋजुकायो विशेन्मन्त्री स्वस्तिकं तत्प्रचक्षते ॥  
  
सीवन्याः पार्श्वयोर्न्यस्य गुल्फयुग्मं सुनिश्चलम् ।  
वृषणाधः पादपार्श्वौ पाणिभ्यां परिबन्धयेत् ॥  
  
भद्रासनं समुद्दिष्टं मुनिभिः परिकल्पितम् ।  
ऊर्वोः पादौ क्रमान्न्यस्य जान्वोः प्रत्यङ्मुखाङ्गुली ॥  
  
करौ निदध्यादाख्यातं वज्रासनमनुत्तमम् ।  
एकपादमधः कृत्वा विन्यस्योरौ तथेतरम् ।  
ऋजुकायो विशेन्मन्त्रि वीरासनमितीरितम् ॥  
  
नित्यनैमित्तिकपूजाकथनम्  
  
रुद्रयामले   
  
नित्यं नैमित्तिकं काम्यं त्रिविधं पूजनं स्मृतम् ।  
  
नीलतन्त्रे   
  
नित्यसेवारतो मन्त्री कुर्यान्नैमित्तिकार्चनम् ॥  
  
नित्यपूजां दिवा कुर्यात् रात्रौ नैमित्तिकार्चनम् ।  
उभयोः काम्यकर्माणि चेति शस्त्रस्य निश्चयः ॥  
  
रुद्रयामले   
  
रात्रौ पूजां सदा कुर्यात् रात्रौ सिद्धिर्न संशयः ।  
सफला रजनीपूजा दिवापूजा च निष्फला ॥  
  
शक्तिमन्त्रं जपेद्रात्रौ विनापि पूजनं शुचिः ।  
विशेषतो निशीथे तु तत्राऽतिफलदो जपः ॥  
  
बृहत्तोडलतन्त्रे   
  
निशायां योऽर्चयेत्कालीं ताराञ्च भैरवीं तथा ।  
आसमुद्रक्षितीशानां श्रेष्ठो भवति सर्वथा ॥  
  
अन्यत्रापि   
  
मातङ्गीञ्च तथा बालां चामुण्डां छिन्नमस्तकाम् ।  
भद्रकालीञ्च दुर्गाञ्च जयदुर्गां तथैव च ॥  
  
आसां जपश्च पूजा च रात्रौ चेत् क्रियते सदा ।  
भुक्त्वा भोगानशेषांश्च सोऽवश्यं याति रुद्रताम् ॥  
  
समयातन्त्रे   
  
दिवा प्रपूजनं देवि यथोक्तफलदं भवेत् ।  
पूजनं लक्षण-गुणितं निशि नीरजलोचने ॥  
  
अर्धरात्रात्परं यच्च मुहूर्तद्वयमेव हि ।  
सा महारात्रिरुद्दिष्टा कृता तत्राऽक्षया भवेत् ॥  
  
तन्त्रे   
  
गते तु प्रथमे यामे तृतीयं प्रहरावधि ।  
निशायाञ्च प्रजप्तव्यं रात्रिशेषे जपेन्न हि ॥  
  
प्रकटे शक्तिमन्त्रे च हानिः स्यादुत्तरोत्तरम् ।  
पशुसन्निधिमासाद्य नित्यपूजाञ्च वर्जयेत् ॥  
  
पशोरग्रे कृताया तु प्रमादान्निष्फला भवेत् ।  
निजसाधकमध्ये तु न गोप्तव्या कदाचन ॥  
  
समयामन्त्रे   
  
स्त्रीसमीपे कृतापूजा जपश्च परमेश्वरि ।  
कामरूपाच्छतगुणावव्ययौ समुदीरितौ ॥  
  
  
इति श्रीपरिव्राजकाचार्य   
परमहंसतीर्थावधूतश्रीमद्ब्रह्मानन्दगिरिकृतायां   
शाक्तानन्दतरङ्गिण्या मासननिर्णयो नाम पञ्चमोल्लासः ॥ ५ ॥  
  
  
  
  
षष्ठोल्लासः  
  
अन्तर्यागविधिः  
  
आत्मस्थां देवतां त्यक्त्वा वहिर्देवं विचिन्तयेत् ।  
करस्थं कौस्तुभं त्यक्त्वा भ्रमन्ते काचतृष्णया ॥  
  
प्रत्यक्षीकृत्य हृदये वहिस्थां पूजयेच्छिवाम् ।  
यस्य यस्य च देवस्य यथा भूषणवाहनम् ॥  
  
तदेव पूजने तस्य चिन्तयेत् परमेश्वरि ।  
अथान्तर्यजनं वक्ष्ये येन देवमयो भवेत् ॥  
  
सुखासने समासीनः प्राङ्मुखो वाप्युदङ्मुखः ॥  
  
स्वकीय हृदये ध्यायेत्सुधासागर मुत्तमम् ।  
  
रत्नद्वीपञ्च तन्मध्ये सुवर्णवालुकामयम् ॥  
  
मन्दारपारिजाताद्यैः कल्पवृक्षैः सुपुष्पितैः ।  
सर्वतोऽलङ्कृतं दिव्यैर्नित्यपुष्पफलैर्द्रमैः ॥  
  
नानासुगन्धिकुसुम गन्धामोदितदिङ्मुखम् ।  
उत्फुल्लकुसुमामोद प्रहृष्टभृङ्गसङ्कुलम् ॥  
  
कूजत्कोकिलसङ्घेन वाचालितदिगन्तरम् ।  
सर्वतोऽलङ्कृतं दिव्यैर्लसत्काञ्चनपङ्कजैः ।  
मौक्तिकैः कुसुमैः स्रग्भिर्दुकूलैः स्वर्णतोरणैः ॥  
  
तन्मध्ये संस्मरेद्देवि कल्पवृक्षं मनोहरम् ।  
चतुर्वेदचतुःशाखं गुणत्रयसमन्वितम् ॥  
  
पीतं कृष्णं तथा श्वेतं रक्तं पुष्पञ्च सुन्दरि ।  
हरितञ्च विचित्रञ्च नानापुष्पैर्विराजितम् ॥  
  
कोकिलैर्भ्रमरैर्देवि शोभितं बहुपक्षिभिः ।  
एवं कल्पद्रुमं ध्यात्वा तदधोरत्नवेदिकाम् ॥  
  
तत्रोपरि महद्व्याप्तं चिन्तयेद्रत्नमण्डपम् ।  
उद्यदादित्यसङ्काशं रत्नसोपानमण्डितम् ॥  
  
ध्वजावलीसमाकीर्णं चतुर्द्वारसमन्वितम् ।  
नानारत्नादिशोभाढ्यं रत्नप्राकारमण्डितम् ॥  
  
स्वस्वस्थानस्थितैस्तैस्तैर्लोकपालैरधिष्ठितम् ।  
मिद्धचारणगन्धर्वैर्विद्याधरमहोरगैः ॥  
  
किन्नरैरप्सरोभिश्च क्रीडद्भिः परिवारितम् ।  
नृत्यवादित्रनिरतैरमरस्त्रीगणैर्युतम् ॥  
  
किङ्किनीजालसन्नद्धपताकाभिरलङ्कृतम् ।  
महामाणिक्यवैदूर्य रत्नचामर भूषितम् ॥  
  
स्थूलमुक्ताफलोन्नद्धवितानसमलङ्कृतम् ।  
चन्दनागुरुकाश्मीरमृगनाभिविलेपितम् ॥  
  
तन्मध्ये संस्मरेद्देवि महामाणिक्यवेदिकाम् ।  
उद्यदर्केन्दुकिरणां चतुष्कोण प्रशोभिताम् ।  
ध्यायेत्सिंहासनं तत्र ब्रह्मविष्णुशिवात्मकम् ।  
सिंहासने महेशानि प्रसूनतुलिकां न्यसेत् ॥  
  
पीठपूजां ततः कुर्यात् स्वकल्पोक्तक्रमेण तु ।  
प्रेतपद्मासने तत्र चिन्तयेत्परमेश्वरीम् ॥  
  
आत्मनोऽभीष्टदेवता ध्यानं कुर्यादित्यर्थः ।  
  
श्रीरत्नपदुके दत्त्वा नीत्वा तां स्नानमन्दिरे ।  
सिंहासनोपविष्ठायामुद्वर्तनं समाचरेत् ॥  
  
कर्पूरागुरुकस्तूर्या तथा मृगमदेन च ।  
कुङ्कुमरोचनाचूणैर्नानागन्धसमन्वितैः ॥  
  
देव्यां उद्वर्जनं कृत्वा गन्धतैलं विलेपयेत् ।  
देवीनां शतसाहस्रैः स्वर्णकुम्भसहस्रकैः ॥  
  
आनीय वारिणा स्नातां चिन्तयेत्परदेवताम् ।  
दुकूलैर्माजितं गात्रं दुकूले परिधाप्य च ॥  
  
कङ्कत्या केशं संस्कृत्य विधिवद् बन्धनं चरेत् ।  
पट्टगुच्छं केशपाशे नानारत्नोपशोभितम् ॥  
  
ललाटे तिलकं दद्यात् सिन्दूरं केशम्ध्यके ।  
नागेन्द्रदन्तखचितं शङ्खं दद्यान्मनोहरम् ॥  
  
हस्ते केयूरकञ्चैव कङ्कणं कटकं तथा ।  
स्वर्णाङ्गुरीयकं दद्यान्नातारत्नोपशोभितम् ॥  
  
पादयोर्नूपुरं दद्यानासाग्रे गजमौक्तिकम् ।  
निवेदयेद्यथा शक्त्या पुष्पमालाञ्च भूषणम् ॥  
  
सर्वाङ्गे लेपनं कुर्याद् गन्धचन्दनसिह्लकैः ।  
काञ्चनाञ्चितकञ्चुलीशोभितां हृदयोपरि ॥  
  
समाधौ चिन्तयेद्देवीं भूतशुद्ध्यादिकं चरेत् ।  
न्यासजालं विधायाथ समाधौ पूजयेत्सदा ॥  
  
षोडशैरुपचारैस्तु हृदिस्थां पूजयेच्छिवाम् ।  
रत्नसिंहासनं दद्यात्स्वागतं कुशलं वदेत् ॥  
  
पाद्यञ्च पादयोर्देवि शिवस्यर्घ्यं निवेदयेत् ।  
परामृताचमनं प्रदद्यान्मुखपङ्कजे ॥  
  
मधुपर्कं मुखे दद्यात् त्रिधा त्वाचमनं मुखे ।  
हेमपात्रगतं दिव्यं परमान्नं परिष्कृतम् ॥  
  
कपिलाधतसंयुक्तमन्नं व्यञ्जनसंयुतम् ।  
(सुधाम्बुधिं मांसशैलं मत्स्यराशिं फलानि च ॥)  
  
भक्ष्यं भोज्यं तथा लेह्यं चर्व्यं चूष्यं तथैव च ।  
सकर्पूरञ्च ताम्बूलं मानसं परिकल्पयेत् ॥  
  
आवरणं ततो देव्याः पूजयेन्मनसैव हि ।  
इत्थमन्तः समाराध्यमनसैव जपेन्मनुम् ॥  
  
सहस्रादि जपं कृत्वा देव्यै सोदकमर्पयेत् ।  
ब्रह्मा विष्णुश्च रुद्रश्च ईश्वरश्च सदाशिवः ॥  
  
एत एव महादेव्याः पर्यङ्कं समुदाहृतम् ॥  
  
पयः फेननिभां शय्यां नानापुष्पोपशोभिताम् ।  
पुष्पशय्याञ्च संस्कुर्यात् तत्र देवीं सुरेश्वरीम् ॥  
  
चिन्तयेत् साधको योगी नानासुखविलासिनीम् ।  
नृत्यगीतैः सवाद्यश्च तोषयेत्परमेश्वरीम् ॥  
  
ततो होमं प्रकुर्वीत पूजासार्थक्यतवे ॥  
  
अथ होमं प्रवक्ष्यामि येन चिन्मयतां लभेत् ।  
अथाधारमये कुण्डे चिदग्नौ होमयेत्ततः ॥  
  
आत्मान्तरात्मपरमज्ञानात्मानः प्रकीर्तिताः ।  
एतद्रूपन्तु चित्कुण्डं चतुरस्रं विभावयेत् ॥  
  
आनन्दमेखलारभ्यां बिन्दुत्रिवलयाङ्कितम् ।  
अर्द्धमात्रायोनिरूपं ब्रह्मानन्दमय भवेत् ॥  
  
नाडीमिडां वामभागे दक्षिणे पिङ्गलां पुनः ।  
सुषुम्नां मध्यतोध्यात्वा कुर्याद्धोभं यथाविधि ॥  
  
धर्माधमौ साधकेन्द्रो हविष्ट्वेन प्रकल्पयेत् ।  
मूलमन्त्रं समुच्चार्य ततः श्लोकं जपेदमुम् ॥  
  
नाभौ चैतन्यरूपाग्नौ हविषा मनसा स्रुचा ।  
ज्ञान प्रदीपिते नित्यमक्षवृत्तीर्जुहोम्यहम् ॥  
  
वह्निजायान्तमन्त्रेण दद्याच्च प्रथमाहुतिम् ।  
मूलमन्त्रोपरि श्लोकमपरं प्रपठेदमुम् ॥  
  
धर्माधर्महविर्दीप्ति आत्माग्नौ मनसा स्रुचा ।  
सुषुम्ना वर्त्मना नित्यमक्षवृत्तीर्जुहोम्यहम् ॥  
  
वह्निजायान्तमन्त्रेण द्वितीयाहुतिमादिशेत् ।  
मूलमन्त्रं समुच्चार्य ततः श्लोकं जपेदमुम् ॥  
  
प्रकाशाकाशहस्ताभ्यामवलम्ब्योन्मनीस्रुचा ।  
ज्ञान प्रदीपिते नित्यमक्षवृतीर्जुहोम्यहम् ॥  
  
वह्निजायान्तमन्त्रेण तृतीयाहुतिमाचरेत् ।  
मूलमन्त्रं समुच्चार्य ततः श्लोकं जपेदमुम् ॥  
  
	अन्तर्निरन्तरमनिन्धन मेधमानेमोहान्धकारपरिपन्थिनि   
सम्विदग्नौ ।  
  
कस्मिंश्चिदद्भुतमरीचिविकाशभूमौ विश्वं जुहोमि   
वसुधादिशिवावसानम् ॥  
  
स्वाहान्तोनाऽमुना हुत्वा पूर्णाहुतिरनन्तरम् ।  
मूलमन्त्रं समुच्चार्य श्लोकमेतमुदीरयेत् ॥  
  
अह(इद)न्तापात्रभरितमिद (अह)न्ता परमामृतम् ।  
पराहन्तामये वह्नौ पूर्णहोमं जुहोम्यहम् ॥  
  
वह्निजायान्तमन्त्रेण दद्यात्पञ्च (पूर्णा)हुतिं प्रिये ।  
इत्यन्तर्यजनं कृत्वा साक्षाद् ब्रह्ममयो भवेत् ॥  
  
एवमेव पूजयन्ति गृहस्थाः परमेश्वरीम् ।  
योगिनो मुनयश्चैव पूजयन्ति सदाप्रिये ॥  
  
केवलं मानसेनैव नहि सिद्धो भवेत् गृही ।  
सवाह्येन तु तेनैव सिद्धो भवति यद् गृही ॥  
  
भूतशुद्धौ   
  
सर्वासु वाह्यपूजासु अन्तःपूजा विधीयते ।  
अतः पूजां विना नैव वाह्यपूजाफलं लभेत् ॥  
  
सान्तःपूजा महेशानि वाह्या कोटिफलप्रदा ।  
किं तस्य वाह्यपूजायां सर्वं व्यर्थं कदर्थनम् ॥  
  
उपचाराद्यभावे च वाह्यपूजा कदर्थनम् ।  
विनोपचारैर्या पूजा सा पूजा निष्फला भवेत् ॥  
  
तन्त्रान्तरे   
  
यदि वाह्यार्चना द्रव्यसम्पत्तिरपि वर्तते ।  
अन्तर्यागं विधायेत्थं वहियगिविधिं चरेत् ॥  
  
यामले   
  
अर्चाभावे महेशानि हृदये पूजयेच्छिवाम् ।  
  
सर्वपूजाफलं देवि प्राप्नोति साधकः प्रिये ॥  
  
तन्त्रगन्धर्वे   
  
मनसायि महादेव्यै नैवेद्यं दीयते यदि ।  
योनरो भक्तिसंयुक्तो दीर्घायुः ससुधी भवेत् ॥  
  
माल्यं पद्मसहस्रस्य मनसायः प्रयच्छति ।  
कल्पकोटिसहस्राणिकल्पकोटिशतानि च ॥  
  
स्थित्वा देवीपुरे श्रीमान्सार्व भौमो भवेत् क्षितौ ।  
मनसाऽपि महादेव्यै यस्तु कुर्यात्प्रदक्षिणाम् ।  
स दक्षिणे यमगृहे नरकाणि न पश्यति ॥  
  
मनसाऽपि महादेव्या यो भक्त्या कुरुते नतिम् ।  
सोऽपि लोकान् विनिर्जित्य देवीलोके महीयते ॥  
  
महामाये महादेवीमर्चयामि च भक्तितः ।  
नानाविधैस्तु नैवेद्यैरिति चिन्ताकुलस्तु यः ॥  
  
नैवेद्यं देहि मे भातरिति यो भावयेन् मुहुः ।  
सोऽपि लोकान् विनिर्जित्य देवीलोके महीयते ॥  
  
  
इति श्रीपरिव्राजकाचार्य परमहंसतीर्थावधूत   
श्रीमद्ब्रह्मानन्दगिरि कृतायां   
शाक्तानन्दतरङ्गिण्याम्मन्तयगिविधिर्नाम षष्ठोल्लासः ॥ ६ ॥  
  
  
  
  
सप्तमोल्लासः  
  
गुप्ततन्त्रोक्तपूजाविधिः   
  
अथानन्दमयीपूजां वक्ष्यामि गुप्ततान्त्रिकीम् ।  
यां कृत्वा शिवसायुज्यं लभेते साधकोत्तमः ॥  
  
पूजागृहं समासाद्य साधकेन्द्रो महेश्वरि ।  
प्रथमं जलमानीय पादप्रक्षालनं चरेत् ॥  
  
उत्तराभिमुखो भूत्वा पादप्रक्षालनं चरेत् ।  
दिवा पूर्वमुखो भूत्वा रात्रौ कुर्यादुदङ्मुखः ॥  
  
देव्याः पूज्यां शिवस्यापि सदा कुर्यादुदङ्मुखः ।  
प्रणवं पूर्वमुच्चार्य तदिति च पदं ततः ॥  
  
सदिति तु समुच्चार्य कर्म कुर्याद् विचक्षणः ।  
स्मरणात्कर्मणामाद्ये ब्रह्मभूयाय कल्पते ॥  
  
सर्वदा सर्वकार्येषु तान्त्रिके वैदिके तथा ।  
स्वविद्यां संस्मरन्कुर्यात्क्रियां सर्वप्रचोदिताम् ॥  
  
स्थानशोधनमाह गन्धर्वतन्त्रे   
  
वीक्षणं वर्मबीजेन यागभूमेः समीरितम् ।  
प्रोक्षणं चास्त्रमन्त्रेण यागभूमेः समाचरेत् ॥  
  
अज्ञातदूषितं स्थानं मार्जनादौ च यद्भवेद् ।  
एवमादीनि सर्वाणि नश्येत् तल्लोकनात् प्रिये ॥  
  
मधुकैटभयोर्भेदः सङ्घातैर्दृढतां गता ।  
मेदिनी सर्वदाऽशुद्धा सुरपूजासु सर्वतः ॥  
  
तस्य दोषस्य मोक्षाय कामबीजं क्षितौलिखेत् ।  
पञ्चवर्णरजश्चित्रा नानागन्धसमन्विता ॥  
  
पुष्पप्रकरसङ्कीर्णा घण्टाचामरभूषिता ।  
बालार्कसदृशी रम्या मनःसन्तोषकारिणी ॥  
  
एवं भूमिं समाश्रिता पूजयेत्परमेश्वरीम् ।  
मन्त्रैराचमनं कुर्याद्देवीं ध्यात्वा हृदम्बुजे ।  
पीठे चोपविशेद्देवि बद्धा वीरासनादिकम् ॥  
  
द्रव्यासादनम्  
  
उपविश्य ततो मन्त्री द्रव्याणि स्थापयेत्पुरः ।  
गन्धपुष्पाक्षतादींश्च दक्षे दीपांश्च सर्वतः ॥  
  
नैवेद्यं दक्षिणे वामे पुरतो वा न पृष्ठतः ।  
घृतदीपं दक्षिणे तु तैलदीपं तु वामतः ॥  
  
वामतस्तु तथा धूपमग्रे वा न तु दक्षिणे ।  
निवेदयेत् पुरोभागे गन्धं पुष्पञ्च भूषणम् ॥  
  
सर्वं स्वदक्षिणे स्थाप्यं वामे चार्घ्यं निवेशयेत् ।  
स्थापयेच्चार्व्यं चूष्यादि नैवेद्यादीनि सन्निधौ ॥  
  
करयोक्षालनार्थाय पृष्ठे पात्रं विनिर्दिशेत् ।  
स्वस्य शक्त्यानुरूपेण सर्वं सम्पाद्य यत्नतः ॥  
  
पूजा द्रव्याणि सम्प्रोक्ष्य मूलमन्त्रेण साधकः ।  
दर्शयेद्धेनुमुद्राञ्च द्रव्यशुद्धिरितीरिता ॥  
  
अन्नं नैवेद्यादिकं यत्पुष्पगन्धादिकञ्च यत् ।  
सर्वमाच्छादितं कार्यं यावन्नावाहयेत् परम् ॥  
  
राक्षसाः प्रतिगृह्णन्ति निराच्छादनकं यतः ॥  
  
अथ शान्तिकुम्भप्रमाणम्   
  
ईशान्यास्थापयेत्कुम्भं स्वर्णताम्रादिनिर्मितम् ।  
दैर्घ्यं विंशत्यङ्गुलन्तु ग्रीवा वेदाङ्गुलान्विता ॥  
  
वाष्ठमष्टाङ्गुलं प्रोक्तं मुखमष्टाङ्गुलं स्मृतम् ।  
दृढं समतलः कार्यो मानं तत्परिकीर्तितम् ॥  
  
कुम्भविधानन्तु गौतमीये   
  
हैमं रौप्यं तथा ताम्रं मार्त्तिकं वा स्वशक्तितः ।  
वित्तशाठ्यं न कर्तव्यं कृते नैष्फल्यमाप्नुयात् ॥  
  
षट्त्रिंशदङ्गुलं कुम्भं विस्तारोन्नतिशालिनम् ।  
षोडशं द्वादशं वापि ततो न्यूनं न कारयेत् ॥  
  
प्रोक्षणीस्थापनमाह गान्धर्वे   
  
पात्रमस्त्राम्बुभिः प्रोक्ष्य दक्षिणे स्थापयेत्ततः ।  
शुद्धोदकेन सम्पूज्य मूलमन्त्रं जपेत्सुधीः ॥  
  
प्रोक्षयेत्तेन सकलं प्रोक्षणोस्थने वारिणा ।  
  
आधारस्थ जलशोधनमाह गान्धर्वे   
  
मण्डलं वा मतः कृत्वा जलेन चतुरस्रकम् ।  
ॐ वषट्कार मन्त्रेण साधारं मण्डले घटम् ॥  
  
स्थापयेत्तत्र वह्नयर्कसोमानां मण्डलं भजेत् ।  
आनन्दभैरवं तत्र यजेदानन्दभैरवीम् ॥  
  
यदन्यद्दूषणं पात्रे तोये वाऽज्ञानतो भवेत् ।  
तत्सर्वं नाशमायाति पूजार्यं तज्जलं भवेत् ॥  
  
अर्घ्यस्थापनक्रमः  
  
अर्घ्य द्वारि परिष्कार्य तत्क्रमः कथ्यतेऽधुना ।  
अस्त्रेण पात्रं प्रक्षाल्य हृन्मन्त्रेण प्रपूरयेत् ।  
मन्त्रयेत्प्रणवेनैव सामान्यार्घ्यमिदं स्मृतम् ॥  
  
प्रणवेन दशधा मन्त्रयेदित्यर्थः ।  
  
फटा द्वारं च सम्प्रोक्ष्य बीजेनाम्यर्च्चयेत् सुरान् ।  
गां वां क्षां यां च बीजानि उक्तानि परमेश्वरि ॥  
  
गणेशवटकक्षेत्रपालांश्च योगिनीं तथा ।  
पूजयेत्साधकश्रेष्ठः प्रतिद्वारमिति क्रमात् ॥  
  
विश्वसारे   
  
एषां पूजां विलङ्घ्याथ न सिद्धिः स्याद्युगेयुगे ।  
उत्तरादिक्रमेणैव द्वारपालान् समर्चयेत् ।  
ब्रह्माणं वास्तुदेवं च पूजयेद्गृहमध्येतः ॥  
  
आसने मण्डलं कृत्वा सम्पूज्यारोहयेत्सुधीः ।  
विशोध्य वाक्कायचित्तं भूमिं सम्यग्विशोधयेत् ॥  
  
ॐ पवित्र वज्रभूमे हुं फट् स्वाहेति मन्त्रतः ।  
अनन्तरं देशिकेन्द्रो दिव्यदृष्ट्याऽवलोकनैः ॥  
  
दिव्यानुत्सारयेद्विघ्नानस्त्राद्भिश्चान्तरीक्षगान् ।  
पार्ष्णिघातैस्त्रिभिर्भौमानिति विघ्नान् निवारयेत् ॥  
  
विश्वसारे   
  
अनिमेषदृशा दृष्टिर्दिव्यदृष्टिः प्रकीर्तिता ।  
  
करशुद्धिर्यामले   
  
प्रागुदीचीमुखो वापि सपुष्पैर्मार्जयेत्करम् ।  
मूलमुच्चार्य देवेशि तत्पुष्पं वामतस्त्यजेत् ॥  
  
मन्त्रमाह यामले   
  
भौतिकः शशिकलासमन्वितो वह्निषोडशकला समन्वितः ।  
ङेन्तमन्त्रमथ फट्समन्वितं शुद्धये मनुरयं प्रकीर्तितः ॥  
  
	भौतिकः ऐकारः । शशिकला नादबिन्दुः । वह्नीरेफः ।   
षोडशकला अः कारः । तेन ऐं रः अस्त्राय फट् । शुद्धये करशुद्धये   
इत्यर्थः ॥   
  
तन्त्रगन्धर्वेऽपि   
  
गृहीत्वा रक्तपुष्पञ्च सगन्धं साधकोत्तमः ।  
अनेनैव तु मन्त्रेण पुष्पं हस्ततलस्थितम् ॥  
  
सम्मार्ज्य सव्यहस्तेन वामेन पाणिना ततः ।  
निर्मञ्छयकामबीजेन जिघ्रेत्तद्वाग्भवेन च ।  
ऐशान्यां निक्षिपेदेतच्छरबीजेन पार्वति ॥  
  
तत्रैव   
  
मार्जनात्करयोः शुद्धिर्निर्मञ्छनातु पृष्ठयोः ।  
ग्राणाद्देवाश्च तुष्यन्ति तीर्थानाञ्च समागमः ॥  
  
क्षेपणात् सर्वविघ्नानां दूरसंस्थानमेव च ।  
दुर्गन्धोच्छिष्ट संस्पर्शदूषणं करयोस्तु यत् ॥  
  
अज्ञातरूपं तत्सर्वं नाशयेद् विधिनाऽमुना ।  
करशुद्धिं समासाद्य कुर्यात्तालत्रय ततः ॥  
  
ऊर्ध्वोर्ध्वमस्त्रमस्त्रेण दिग्बन्धमपि देशिकः ।  
हुं फट् स्वाहेति मन्त्रेण ऊर्ध्वोर्ध्वमप्यधस्तथा ॥  
  
कुर्यात्तालत्रयं मन्त्री दिग्बन्धनमथाचरेत् ।  
दिग्बन्धनं छोटिकामिर्दशभिः कारयेत्सुधीः ॥  
  
विघ्नमुत्सारितं कृत्वा ततः पुष्पं विशोधयेत् ।  
कृताञ्जलिपुटो भूत्वा वामे गुरुत्रयं नमेत् ॥  
  
गुरुत्रयमाहतन्त्रे   
  
गुरुं परङ्गुरुञ्चैव परापरगुरुं तथा ।  
दक्षपार्श्वे गणेशञ्च मूर्ध्नि देवीं नयेत् प्रिये ॥  
  
गन्धर्वे   
  
भूतशुद्धिऋषिन्यासः पीठन्यासस्तथैव च ।  
कराङ्गयोः षडङ्गानि मातृकान्यास एव च ॥  
  
विद्यान्यासो महेशानि यैश्च देवमयो भवेत् ।  
एतदेव हिनित्यं स्यात्काम्यं चान्यत्प्रकीर्तितम् ॥  
  
देव एव यदेद्देवं नादेवो देवमर्चयेत् ।  
अदेवः पूजयन् देवं न पूजाफलभाग्भवेत् ॥  
  
वासिष्ठरामायणे   
  
अविष्णुः पूजयन् विष्णुं च पूजाफलभाग्भवेत् ।  
विष्णुर्भूत्वाऽर्चयेद्विष्णुरिति स्मरन् ॥  
  
भारते   
  
नाविष्णुः कीर्तयेद्विष्णुर्विष्णुमर्चयेत् ।  
नाविष्णुः संस्मरेद्विष्णुं नाविणुर्विष्णुमाप्नुयात् ॥  
  
भविष्ये   
  
नारुद्रः संस्मरेद्रुद्रं नारुद्रो रुद्रमर्चयेत् ।  
नारुद्रः कीर्तयेद्रुद्रं नारुद्रो रुद्रमाप्नुयात् ॥  
  
नादेवी कीर्तयेद्देवीं नादेवी तां समर्चयेत् ।  
न्यासात्तदात्मको भूत्वा देवीभूतस्तु तां यजेत् ॥  
  
आग्नेये   
  
रुद्रस्य पूजनाद्रुद्रो विष्णुः स्याद्विष्णुपूजनात् ।  
सूर्यः स्याद् सूर्यपूजातः शाक्त्यादिः शक्तिपूजनात् ॥  
  
	शक्तिपूजनात् शक्त्यादिपूजनात् । आदिपदात् गणेशादि परिग्रहः ।  
  
द्येनैव न्यासमात्रेण देववज्र जायतेनरः ।  
प्राणायामैस्तथा ध्यानैर्न्यासैर्देवशरीरमृत् ।  
न्यासानां प्रचुरत्वेन फलानामपि भूरिता ॥  
  
भूतशुद्धिः  
  
तन्त्रगन्धर्वे   
  
स्वभावतः सदाऽशुद्धं पञ्चभूतात्मकं वपुः ।  
मलमूत्रसमायुक्तं सर्वदैव महेश्वरि ॥  
  
तस्यैव हि विशुद्ध्यर्थं वाय्वग्निसलिलाक्षरैः ।  
चन्द्रबीजेन देवेशि पृथ्वीबीजेन देशिकः ॥  
  
शोषदाहौ तथा भस्मप्रोत्सारामृतवर्षणम् ।  
आप्लावनञ्च कर्तव्यं पूरकुम्भकरेचकैः ॥  
  
शरीराकारप्राप्तानां भूतानां यद्विशोधनम् ।  
अव्यक्तब्रह्मसंस्पर्शाद् भूतशुद्धिरियं शिवे ॥  
  
भूतशुद्धिं विधाये त्थमर्घ्यादिस्थापनं चरेत् ।  
विदध्यान्मातृकान्यासं मन्त्रन्यासमनन्तरम् ॥  
  
प्राणायामत्रयं कुर्यादृष्यादिन्यासमाचरेत् ।  
न्यासौ कराङ्गयोः कृत्वात्मानं भगवतीं स्मरेत् ॥  
  
प्राणायामं ततः कुर्यात्पूरकुम्भकरेचकैः ।  
तत्त्रयं तु विधातव्यमनुलोमविलोमतः ॥  
  
अर्घ्यं संस्थापयेन्मन्त्री यथान्यायं विधानतः ।  
त्रिकोणषट्कोणवृत्तचतुरस्राणि कारयेत् ।  
पुष्पैरभ्यर्च्य तन्मन्त्री तत्राधारं निवेशयेत् ॥  
  
मं वह्निमण्डलायेति दशकलात्मने नमः ।  
पूजयित्वा अर्घ्यपात्रं तु तत्रैव स्थापयेद् बुधः ॥  
  
फडिति प्रक्षालनं कृत्वा पूजयेत्साधकोत्तमः ।  
अं अर्कमण्डलायेति द्वादशान्ते कलात्मने ॥  
  
नम इत्यन्तमन्त्रेण पूजयेदर्कमण्डलम् ।  
मूलेनापूर्य देवेशि विमलेन जलेन तु ॥  
  
ॐ सोममण्डलायेति षोडशान्ते कलात्मने ।  
नम इत्यन्तमन्त्रेण पूजयेच्चन्द्रमण्डलम् ॥  
  
पूजयित्वा षडङ्गानि न्यसेत्साधकसत्तमः ।  
तत्राक्षतानि पुष्पाणि दूर्वादीने विनिःक्षिपेत् ॥  
  
मूलमन्त्रं जपेत् स्पृष्ट्वा अङ्गमन्त्रं प्रविन्यसेत् ।  
हृन्मन्त्रेणाऽभिसम्पूज्य हस्ताभ्यां छादयेदपः ॥  
  
हस्ताभ्यामिति मत्स्यमुद्रया इत्यर्थः ।  
  
अस्त्रमन्त्रेण संरक्ष्य कवचेनावगुण्ठ्य च ।  
धेनुमुद्रां समापाद्य रोधयेत् त्स्वमुद्रया ।  
अमृतं तज्जलं चिन्त्यं द्रव्यसम्प्रोक्षणं चरेत् ॥  
  
गन्धपुष्पाक्षतयवकुशाग्रतिलसर्षपैः ।  
सदूर्वैः सर्वदेवानामेत दर्घ्यमुदीरितम् ॥  
  
शिवविषये गृहिणां सगर्भैवि दूर्वा । यथा   
  
अन्तः शून्यां त्रिपत्राञ्च योदद्यान्मच्छिरोपरि ।  
जन्मन्यत्र दरिद्रः स्यादन्ते च नरकं व्रजेत् ॥  
  
अर्घ्यपात्रस्थितैस्तोयैर्विना यत्तु निवेदनम् ।  
देवेभ्यो दीयते यद्यद् तत्सर्वं निष्फलं भवेत् ॥  
  
अर्घ्यस्योत्तरतः स्थाप्यं पाद्यमाचमनीयकम् ।  
तत्पार्श्वे मधुपर्कञ्च दद्यात्तु मधुमिश्रितम् ॥  
  
एतत् श्यामाकदूर्वाब्जविष्णुक्रान्ताभिरीरितम् ।  
पाद्यपात्रे च दातव्यमर्घ्यञ्चैवार्घ्यपात्रके ॥  
  
जातीलवङ्गकङ्कोलं दद्यादाचमनीयके ।  
आदौ द्रव्याणि संस्कृत्य पश्चात्तन्त्रोदितान्न्यसेत् ।  
मातृका द्विविधा प्रोक्ता पराचाप्यपरा तथा ।  
सुषुम्नान्तः पराज्ञेया अपरादेहमाश्रिता ॥  
  
अथ मातृकाषडङ्गन्यासः  
  
ज्ञानार्णवे   
  
अं आम्मध्ये कवर्गन्तु इं ईं मध्ये चवर्गकम् ।  
उं ऊं मध्ये टवर्गन्तु एं ऐं मध्ये तवर्गकम् ॥  
  
ॐ औं मध्ये पवर्गन्तु अं अः मध्ये यवर्गकम् ।  
न्यासं कुयान्महेशानि हृदयादि षडङ्गकम् ॥  
  
मूलादि ब्रह्मरन्ध्रान्तं ध्यायेद्देवीं चिदात्मिकाम् ।  
बिन्दुस्रत सुधासारैस्तर्पयन्मातृकां न्यसेत् ॥  
  
अन्तर्मातृकान्यासः  
  
अथाऽन्तर्मातृकान्यासं शृणुष्व कमलानने ।  
द्व्यष्टपत्राम्बुजे कण्ठे स्वरान्षोडश विन्यसेत् ॥  
  
द्वादशच्छदहृत्पद्मे कादीन्द्वादश विन्यसेत् ।  
दशपत्राम्बुजे नाभौ डकारादीन्न्यसेद्दश ॥  
  
षट्पत्रे लिङ्गमूले च वकारादीन्न्यसेच्च षट् ।  
आधारे चतुरो वर्णान्न्यसेद्वादीन् चतुर्दले ॥  
  
हक्षौ भ्रूमध्यगे पद्मे द्विदले विन्यसेत्प्रिये ।  
एकैकं वर्णमुच्चार्य मनसा तु ध्रुवादिकम् ।  
नमोऽन्तमिति विन्यास आन्तरः परिकीर्तितः ॥  
  
ध्रुवादिकं प्रणवादिकमित्यर्थः ।  
  
शारदायाम्   
  
बाह्यं चैव मातृकान्यासं शृणुष्वावहितोमम ।  
ललाटमुखवृत्ताक्षिश्रुतिघ्राणेशु गण्डयोः ॥  
  
ओष्ठदन्तोत्तमाङ्गस्यदोःपत्सन्ध्यग्रकेषु च ।  
पार्श्वयोः पृष्ठतो नाभौ जठरे हृदयेंऽसङ्के ॥  
  
ककुद्यंसे च हृत्पूर्वपाणिपादयुगे तथा ।  
जठराननयोर्न्यसेन्मातृकार्णान् यथाक्रमम् ॥  
  
मातृकान्यासमुद्रामाह मानसोल्लासे   
  
मनसा वा न्यसेन्न्यासान्पुष्पैरेवाऽथवा न्यसेत् ।  
अङ्गुष्ठानामिकायोगान्न्यसेद्वा सर्वकर्मसु ॥  
  
गौतमीये   
  
चतुर्द्धा मातृका प्रोक्त केवला बिन्दुसंयुक्ता ।  
सविसर्गा सोभया च रहस्यं कथयामिते ॥  
  
अन्त्योपान्त्यौ स्वरौ बिन्दुसर्गहीनौ न्यसेत्प्रिये ।  
विद्याकरी केवला च सोभया मुक्तिदायिका ।  
सविसर्गा पुत्रदात्री सबिन्दुर्बिन्दुदायिनी ॥  
  
बिन्दुदायिनी मोक्षदायिनीत्यर्थः ।  
  
धन्यं यशस्यमायुष्यं कलिकल्मषनाशनम् ।  
यः कुर्यान्मातृकान्यासं स एव श्रीसदाशिवः ॥  
  
अथ विद्यान्यासः  
  
नवरत्नेश्वरे   
  
मूर्ध्नि मूले च हृदये नेत्रत्रितय एव च ।  
श्रोत्रयोर्युगले देवि मुखे च भुजयोः पुनः ॥  
  
पृष्ठे जान्वोस्तथा नाभौ विद्यान्यासं समाचरेत् ।  
एवं न्यासकृतः साक्षात्पशुः पशुपतिः स्वयम् ॥  
  
फेत्कारिणीयतन्त्रे   
  
ॐकारसम्पुटीकृत्य मूलेन व्यापकं न्यसेत् ।  
पञ्चधा नवधा वापि न्यसेद्वा सप्तधाऽथवा ॥  
  
	मूलमुच्चार्य शीर्षादिपादपर्यन्तं पादादिशीर्षान्तं   
हृदयादिमुखान्तं व्यापकं न्यसेदित्यर्थः । इति विद्यान्यासः ॥  
  
विशुद्धेश्वरे   
  
प्राणायामत्रयं कुर्याद्विद्यया तदनन्तरम् ।  
पूरकं वामनाड्यां तु कुर्याद् षोडशधा जपैः ॥  
  
कुम्भकं मध्यनाड्यान्तु चतुःषष्टिजपात्ततः ।  
रेचकं पिङ्गलायान्तु तदर्द्धजपसङ्ख्यया ॥  
  
विपरीतं पुनः कुर्याद्यथाशक्त्या च साधकः ।  
तदशक्तौ चतुर्द्धापि प्राणसंयमनं चरेत् ॥  
  
चतुर्द्धेति मूलविद्याश्चतुर्वारजपेन पूरकं, षोडशवार जपेन   
कुम्भकमष्टवारजपेन रेचकमिर्त्यः । तत्राप्यशक्तौ   
समयाङ्कमातृकायाम् ।  
  
इडया पूरयेद्वायुं सकृच्च मूलविद्यया ।  
मध्यनाड्या कुम्भयेच्च वेदसङ्ख्यं वरानने ॥  
  
नेत्रसङ्ख्याक्रमेणैव रेचयेत् पिङ्गलाध्वना ।  
पुनः पुनः क्रमेणैव यथा वारत्रयं भवेत् ॥  
  
बाह्यादापूरणं वायोरुदरे पूरको भवेत् ।  
सम्पूर्णकुम्भवद्वायोर्धारणं कुम्भको भवेत् ।  
वहिर्यद्रेचनं वायोरुदराद्रेचको हि सः ॥  
  
ज्ञानार्णवे   
  
कनिष्ठानामिकाङ्गुष्ठैर्यन्नासापुटधारणम् ।  
प्राणायामः स विज्ञेयस्तर्जनीमध्यमे विना ।  
प्राणायामं विना देवि पूजने नास्ति योग्यता ॥  
  
यामले   
  
ऋषिं न्यसेन्मूर्ध्नि देशे छन्दस्तु मुखपङ्कजे ।  
देवतां हृदये चैव बीजं तु गुह्यदेशके ॥  
  
शक्तिं तु पादयोश्चैव सर्वाङ्गे कीलकं न्यसेत् ॥  
  
ऋषि न्यसेदिति   
  
तत्तत्प्रकारणीयमृषिच्छन्द इत्यादिकं न्यसेदित्यर्थः ।  
ऋषिच्छन्दो देवतानां विन्यासेन विना यदा ।  
जपेत्तु साधको यस्तु न स तत्र फलं लभेत् ॥  
  
कराङ्गन्यासमाह शारदायाम्   
  
अङ्गुष्ठादिष्वङ्गुलिषु न्यसेदङ्गैः सजातिभिः ।  
  
	अङ्गैस्तत्तत्कल्पोक्ताङ्गमन्त्रैः । सजातिभिः नम आदिभिः ।   
ज्ञानार्णवे   
  
नमः स्वाहा वषट् हुं वौषट् फडन्ताः सजातयः ।  
हृच्छिरः शिखा-कवच-नेत्रत्रयं तथास्त्रकम् ॥  
  
शारदायाम्   
  
अस्त्रं तत्तलयोर्न्यस्य कुर्यात्तालत्रयादिकम् ।  
दिशस्तेनैव बध्नीयाच्छोटिकाभिः समाहितः ॥  
  
अथाङ्गन्यासः   
  
हृदयादिषु विन्यसेदङ्गमन्त्रांस्ततः सुधीः ।  
हृदयाय नमः पूर्वं शिरसे वह्निवल्लभा ॥  
  
शिखायै वषडित्युक्तं कवचाय हुमीरितम् ।  
नेत्रत्रयाय वौषट् स्यादस्त्राय फडिति क्रमात् ।  
षडङ्गमन्त्रानित्युक्तान् षडङ्गेषु नियोजयेत् ॥  
  
रुद्रयामले   
  
हृदयं मध्यमाऽनामातर्जनीभिः स्मृतं शिरः ।  
मध्यमार्जनीभ्यां स्यादङ्गुष्ठेन शिखा स्मृता ॥  
  
दशभिः कवचं प्रोक्तं तिसृभिर्नेत्रमीरितम् ।  
प्रोक्ताङ्गुलीभ्यामस्त्रं स्यादङ्कॢप्तिरियं मता ॥ इति ।  
  
तिसृभिरिति तर्जनीमध्यमानामाभिः ।  
  
तर्जनीमध्यमानामाः प्रोक्ता नेत्रत्रये क्रमात् ।  
यदि नेत्रद्वयं देवि तदा तर्जनीमध्यमे ॥  
  
भैरवतन्त्रे   
  
षडङ्गानि न्यसेन्मन्त्री त्रिःसकृद्वा यथाक्षमम् ।  
  
तन्त्रे   
  
अङ्गन्यास करन्यासौ षड्दीर्घमायया चरेत् ।  
  
सारावल्यां   
  
यद्बीजाद्या भवेद्विद्या तद्बीजेनाऽङ्गकल्पना ।  
  
कुलचूडामणौ   
  
एकाक्षरमधिकृत्य पूर्वं बीजं परं शक्तिरिति ।  
षड्दीर्घभाजाबीजेन कुर्यादङ्गादिकल्पना ॥  
  
कालीविद्यायां स्वच्छन्दसङ्ग्रहे   
  
स्वरं विहाय बीजस्य दीर्घषट्कं नियोजयन् ।  
षडङ्गानि विदध्याद्वै सर्वत्राऽयं विधिः स्मृतः ॥  
  
पूजाजपार्चनाहोमाः सिद्धमन्त्रैः कृता अपि ।  
अङ्गन्यासेन हीनास्तु न दास्यन्ति फलान्यमी ॥  
  
	इत्यङ्गन्यासस्य नित्यत्वम् । अथ स्वस्वकल्पोक्तषोढान्यासं   
कुर्यात् ॥  
  
षोढान्यासफलम्  
  
षोढान्यासशरीरस्तु भवेद् गङ्गाधरः स्वयम् ।  
अवश्यं प्रत्यहं कुर्यात् ततः पूजां जपं तथा ।  
कृतेऽपि साधक श्रेष्ठो महादेवसमो भवेत् ॥  
  
कृतन्यासोऽकृतन्यासं प्रणमेद्यदि पार्वति ।  
तत्क्षणादकृतन्यासो विदीर्णहृदयो भवेत् ॥  
  
यं नमन्ति महादेवि षोढापुटित विग्रहाः ।  
अल्पायुः स भवेत्सद्यो देवता कम्पते भिया ।  
न्यासं निर्वर्तयेद्देवि षोढान्यासपुरःसरम् ॥  
  
आत्मध्यानम्  
  
तन्त्रगन्धर्वे   
  
आत्मानं साधको ध्यायेद्दिव्यस्त्रीभिरलङ्कृतम् ।  
दिव्यं मूर्ध्नि महाच्छत्रं सहस्रदल कल्पितम् ॥  
  
रत्नासनोपविष्टन्तु लाक्षारुणगृहस्थितम् ।  
ताम्बूलरक्तवदनं नानागन्धसमन्वितम् ॥  
  
चन्दनागुरुकस्तूरी रक्तचन्दनभूषितम् ।  
सर्वालङ्कारभूषाढयं देव्या विग्रहरूपिणम् ॥  
  
सुगन्धिपुष्पाभरणरत्नादिभिरलङ्कृतम् ।  
तस्य हस्तगता सिद्धिर्नान्यस्य च कदाचन ॥  
  
देवीध्यानम्  
  
ततो देवीं हृदम्भोजे ध्यायेत्तद्गतमानसः ।  
पुष्पं गृहीत्वा देवेशि मुद्रया तु त्रिखण्डया ॥  
  
तां कुर्याद् हृदयासन्नां निमील्य लोचनद्वयम् ।  
समकायशिरोग्रीवा भूत्वा स्थिरमना बुधः ॥  
  
तत्रैव सफलध्यानकर्तव्यत्वमाह   
  
ध्यानं समाचरेन्मन्त्री सर्वपापप्रणाशनम् ।  
ततो हृत्पद्मगां देवीं मानसैरुपचारकैः ॥  
  
गन्धपुष्पधूपदीपैर्नैवेद्यैर्बलिभिस्तथा ।  
भोर्गेश्च पूजयेदेनां साधकस्तु यथाविधि ॥  
  
ततो वै मानसं जापं कुर्याद् होमञ्च साधकः ।  
नमस्कृत्य तथा स्तुत्वा वहिर्यजनमाचरेत् ॥  
  
ततो हृदयपत्रान्तः स्फुरन्तीं परमेश्वरीम् ।  
सुषुम्नावर्त्मना नीत्वा शिर(व)स्थाने महेश्वरीम् ॥  
  
तत्रानन्देन संयोज्य केवलानन्दरूपिणीम् ।  
ततो वै हृदयासन्ने पूर्वस्थाने समानयेत् ॥  
  
तामाज्ञास्थानमानीय वहन्नाभ्या विरेचयेत् ।  
नासया दक्षया देवि वायुबीजेन मन्त्रवित् ।  
करस्थकुसुमे देवीं स्थापयेदासनोपरि ॥  
  
देव्यावाहनम्  
  
एह्येहि भगवत्यम्ब भक्तानुग्रहविग्रहे ।  
योगिनीभिः समं देवि रक्षार्थं मम सर्व(दा)था ॥  
  
देवेशि ! भक्तिसुलभे ! परिवार समन्विते ।  
यावत् त्वां पूजयामीशे तावत्त्वं सुस्थिरा भव ।  
देवीं ध्यात्वा समावाह्य तत्तन्मुद्राः प्रदर्शयेत् ॥  
  
	तत्तन्मुद्रा आवाहन्यादि पञ्चमुद्राः ।   
शालग्रामादावाहनस्य निषेधमाह   
  
शालग्रामे मणौ चाप्सु वह्नौ मनसि पुष्पके ।  
एषु चावाहनं नास्ति तत्र देवाः सदा स्थिताः ॥  
  
द्रव्यदाननियमः  
  
पूजाप्रकारमाह यामले   
  
आदौ मूलं समुच्चार्य पश्चाद् देयं समुच्चरेत् ।  
सम्प्रदानं तदन्ते तु त्यागार्थकपदं ततः ।  
एवं कल्पक्रमेणैव पूजयेत् परमेश्वरीम् ॥  
  
नार्चयेदेकहस्तेन पञ्चानां नखदर्शनम् ।  
निष्फला कीर्तिता सा हि सर्वत्राऽपि न शोभते ॥  
  
षडङ्गाद्यावरणपूजा  
  
चरणाधारनाभ्यन्तर्वक्षो मौलिषु पञ्चसु ।  
पञ्चाञ्जलीन्प्रसूनैश्च विकीर्याऽथ महेश्वरि ।  
देवीपादाम्बुजे द्वन्द्वे त्रिधा पुष्पाञ्जलीन् क्षिपेत् ॥  
  
श्रीपादुकां पूजयामीत्यमुं मन्त्रं समुच्चरन् ।  
अङ्गुष्ठाऽनामया दक्षे त्रिधा पुष्पाणि पातयेत् ॥  
  
तर्पणं तु मुखे दद्यात्त्रिवारं तत्त्वमुद्रया ।  
अङ्गुष्ठानामिकायोगः शिवशक्त्यात्मकः स्मृतः ॥  
  
तयोः संयोगमात्रेण द्रव्यं स्यादमृतोपरम् ।  
तेनामृतेन दिव्येन तर्पयेत् परदेवताम् ॥  
  
व्यक्तमाह   
  
अङ्गुष्ठानामिकाभ्याञ्च वामहस्तस्य पार्वति ।  
तर्पयेत्सुन्दरीं देवीं समुद्राञ्च सवाहनाम् ॥]  
षडङ्गं पूजयेत् तत्र देव्या देहेऽथ साधकः ।  
हृदये हृदयाङ्गं तु शिरस्येव शिरोऽङ्गकम् ॥  
  
शिखां शिखायां सम्पूज्य कवचं सर्वदेहके ।  
नेत्रत्रयं त्रिनेत्रे तु दिक्ष्वस्त्रं च प्रपूजयेत् ॥  
  
नमः स्वाहा वषट् हुञ्च वौषट् फट् जातिसंयुतम् ।  
षडङ्गयुवती नित्यं देव्यो देहेषु संस्थिता ॥  
  
तन्त्रे   
  
इज्यं हृदयमाग्नेय्यामैशान्यां तु शिरो यजेत् ।  
नैर्-ऋत्यां तु शिखा पूज्या वायव्यां कवचं यजेत् ॥  
  
अभ्यर्च्य पुरतो नेत्रं दिक्षु चात्रथार्चयेत् ।  
प्रधानतनुरूपाणि षडङ्गानि प्रपूजयेत् ॥  
  
शारदाटीकायाम्   
  
वायव्यादीशपर्यन्तं गुरुपङ्क्ति समर्चयेत् ।  
  
गुरुपङ्क्त्याज्ञाने यामले   
  
अविज्ञातगुरुर्देवि गुरुञ्च परमं गुरुम् ।  
परापरगुरुं चैव परमेष्ठिगुरुं तथा ।  
आग्नेयादिचतुष्कोणे पूजयेत् परमेश्वरि ॥  
  
आग्नेयादि कोणमाह तन्त्रगन्धर्वे   
  
ईशानमग्निकोणं स्याद्वायुकोण तथेशकम् ।  
राक्षसं वायुकोणं स्यादग्निश्च राक्षस भवेत् ॥  
  
गन्धर्वतन्त्रे   
  
अथवा रश्मयः सर्वा देवीरूपा विचिन्तयेत् ।  
निःसरन्ति यथा नित्यं सूर्यबिम्बान्मरीचयः ॥  
  
देव्यस्तथा समुत्पन्ना महादेव्याः शरीरतः ।  
श्रीपात्रामृततोयेन रश्मिवृन्दं प्रतर्पयेत् ॥  
  
प्राचीं दिशं तु विज्ञाय पूजयेदङ्गदेवताः ।  
स्वस्थानमाश्रित्य देवाः सर्वाभीष्टफलप्रदाः ।  
स्वस्थानवर्जिता देवाः शोकदुःखफलप्रदः ॥  
  
पूर्वादिदिग्निरूपणम्  
  
प्राच्यादिदिशमाह नवरत्नेश्वरे   
  
पूज्यपूजकमध्यं तु पूर्वाशैव व्यवस्थिता ।  
पूज्यस्य दक्षिणे दक्षा चोत्तरे चोत्तरा तथा ।  
पश्चिमे पश्चिमा ज्ञेया पूजायां सर्वतः शिवे ॥  
  
सर्वत इति षडङ्गपूजायाम् ।  
  
आत्मनः सम्मुखञ्चैव देवतायाश्च सम्मुखम् ।  
देवस्य मस्तकं कुर्यात्कुसुमेनाचितं सदा ।  
पूजाकाले देवताया नोपरि भ्रामयेत्करम् ॥  
  
त्रिपुराविषये   
  
पुरन्दरमुखो देवी पूजयेत्त्रिपुरां यदि ।  
देवीपृष्ठं भवेत् प्राची प्रतीची त्रिपुरापुरः ॥  
  
	कृताञ्जलिः  श्रीमत्यमुकि देवि आवरणं ते पूजयामि   
इत्यनुज्ञां लब्ध्वा आवरणं पूजयेत् ।  
  
पद्मपत्रे ततश्चक्रे देव्या अग्रदलादितः ।  
वामावर्तेन देवेशि क्रमेण परिपूजयेत् ।  
स्वकल्पोक्त क्रमेणैव पूजयेदङ्गदेवताः ॥  
  
कुलार्णवे   
  
त्रिवारं पूजयेद्वापि सकृद्वापि यथेच्छया ।  
  
यामले   
  
देव्यस्त्रं पूजयेद्दिक्षु पुनर्देवीं प्रपूजयेत् ।  
सवाहनाः सवर्गाश्च परिवारास्ततः परम् ॥  
  
तथा सर्वोपचारैश्च पूजितास्तर्पितास्तथा ।  
सन्त्वित्येतन्मनुं जप्त्वा देव्यै पूजां समर्पयेत् ॥  
  
पूजां सर्पयेद्देव्यै गन्धपुष्पाक्षतादिभिः ।  
विशेषार्घ्योदकेनैव तर्पयेत्परमेश्वरीम् ॥  
  
मन्त्रजपप्रकारः  
  
ध्यात्वा कामकलां देहे विद्याजपं समाचरेत् ।  
मन्त्रार्थस्मृतिपूर्वं तु सहस्रादिजपं चरेत् ॥  
  
बृहच्छ्रीक्रमे   
  
न जपेत्त्रिंशता न्यूनं साधकस्तु कदाचन ।  
  
तन्त्रे   
  
सहस्रं वा शतं वापि दश वापि जपं तथा ।  
कुर्यादष्टाधिकं तेषामिति जप्यविधिः स्मृतः ॥  
  
जपं समर्पयेद्देवि गन्धपुष्पार्घ्यवारिभिः ।  
तेजोमयं जपं देव्या वामहस्ते निवेदयेत् ॥  
  
गुह्यातिगुह्यगोप्त्री त्वमिति मन्त्रेण मन्त्रवित् ।  
ततो नीराजनं कुर्याद्दशवारं तु दीपकैः ॥  
  
स्तुवन् प्रदक्षिणीकृत्य दण्डवद् प्रणमेद् भुवि ।  
आत्मार्पणेन मनुना कुर्यादात्मार्पणं प्रिये ॥  
  
आत्मसमर्पणम्  
  
तदुक्तं यामले   
  
इतः पूर्वमिति प्रोच्य प्राणबुद्धीति चोच्चरेत् ।  
देहधर्माधिकारतो जाग्रत्स्वप्नसुषुप्तिषु ॥  
  
सर्वावस्थासु मनसा वाचा च कर्मणेति च ।  
हस्ताभ्यामथ पद्भ्याञ्च तथोदरेण संस्मरेत् ॥  
  
शिश्ना यत्स्मृतमित्येतद्यदुक्तं यत्कृतं तथा ।  
सर्वमित्यपि तद्ब्रह्मार्पणमस्त्वग्निवल्लभा ॥  
  
प्रणवञ्च मदीयं मां सकलं साध्यदेवताम् ।  
ङेन्तां समर्पितं तारं तत्सदित्यपि संस्मरेत् ॥  
  
अर्घ्योदकाक्षतैर्मूलैर्देव्यै पूजां समर्पयेत् ।  
पूजिताऽस्त्वियनेनैव देव्यै पूजां समर्पयेत् ।  
देव्या गृहीतमित्येवं भावयेद्यतमानसः ॥  
  
विश्वसारे   
  
आज्ञानाद्वा प्रमादाद्वा वैकल्यात्साधनस्य च ।  
यन्न्यूनमतिरिक्तं वा तत्सर्वं क्षन्तुमर्हसि ॥  
  
द्रव्यहीनं क्रियाहीनं श्रद्धाभक्तिविवर्जितम् ।  
तत्सर्वं कृपया देवि क्षमस्व त्वं दयानिधे ॥  
  
यन्मया क्रियते कर्म महद्वा स्वल्पमेव वा ।  
तत्सर्वञ्च जगद्धात्रि क्षन्तव्यमयमञ्जलिः ॥  
  
कुलार्णवे   
  
कृताञ्जलिर्महेशानि रक्षामन्त्रं पठेत्सुधीः ।  
  
ॐ काली विदध्यान्मम पुत्ररक्षां तथा कराली मम देहरक्षाम् ।  
  
दुर्गाऽट्टहासैर्मम शत्रुनाशं करोतु तारा विदधतु राज्यम् ॥  
  
पठेत्सहस्रनामाख्यं स्तोत्रं मोक्षस्य साधनम् ।  
स्तोत्रैः स्तुत्वा पठेद्देवि कवचं सर्वकामदम् ।  
कवचं हि विना देवि शूद्रस्तु जपमाचरेत् ॥  
  
कवचं हि बिनेति । स्वाहाप्रणवसंयुक्तं कवचं विनेत्यर्थः ।  
  
देवीं प्रदक्षिणीकृत्य नमस्कृत्य विसर्जयेत् ।  
विधाय पश्चात्स्वां विद्यां स्वीयहृत्सरसीरुहे ॥  
  
सुषुम्नावर्त्मना पुष्पमघ्रायोद्वासयेत्ततः ।  
क्षमस्वेति च मन्त्रेण हृदि देवीं विसर्जयेत् ॥  
  
भैरवीतन्त्रे   
  
संहार मुद्रया देवि क्षमस्वेति विसर्जयेत् ।  
तन्नैवेद्यशतांशं वा सहस्रांशं च भैरवि ।  
दद्यादुच्छिष्टचाण्डाल्यै स्वाहेति मनुना ततः ॥  
  
अथवा   
  
निर्माल्येन यजेद्देवीमीशे निर्माल्यवासिनीम् ।  
निर्माल्यं शिरसा धार्यं सर्वाङ्गे चानुलेपनम् ॥  
  
नैवेद्यञ्चोपमुञ्जीत दत्त्वा तद्भक्तिशालिने ।  
शताभिमन्त्रितं पुष्पं चन्दनं मूर्ध्नि भालतः ॥  
  
धृत्वाऽवश्यं नयेद्वश्यं त्रैलोक्यमपि दर्शनात् ।  
यं यं गच्छामि पादेन यं यं पश्यामि चक्षुषा ॥  
  
स एव दासतां यातु यदि शक्रसमो भवेत् ।  
अनेन तिलकं कृत्वा त्रैलोक्यमपि मोहयेत् ॥  
  
सद्यः पर्युसितं वापि निर्माल्यं प्रदूष्यति ।  
ब्रह्मरध्रे गुप्तस्थाने यन्त्रलेपं तु धारयेत् ।  
उदकं तरुमूले वा निर्माल्यं तस्य सन्त्यजेत् ॥  
  
रुद्रयामले   
  
पूर्वजन्मार्जितैः पुण्यैर्ज्ञात्वैनां परदेवताम् ।  
यो भजेद्भक्तिभावेन सद्यः श्रीसम्पदां पदम् ।  
यदाराधनमात्रेण जीवन्मुक्तिः प्रजायते ॥ इति वचनात् ।  
  
देव्याः पूजा त्रिधा प्रोक्ता स्थूलमाभ्यन्तरं तथा ।  
स्थूलं मन्त्रमयीं पूजां स्थूलविग्रहचिन्तनम् ॥  
  
मानसैरुपचारैस्तु पूजा चाभ्यन्तरं प्रिये ।  
कर्मयोगं विना देवि ज्ञानयोगो न सिध्यति ।  
ज्ञानेन कर्मणा वापि सिद्धिर्भवति नान्यथा ॥  
  
  
इति श्रीपरिव्राजकाचार्यपरमहंसतीर्थावधूतश्रीमद्ब्रह्मानन्द-  
गिरिकृतायां शाक्तानन्दतरङ्गिण्यां प्रातःकृत्यनिर्णयो   
नित्यपूजाप्रमाणनिर्णयो नाम सप्तमोल्लासः ॥ ७ ॥  
  
  
  
  
अष्टमोल्लासः  
  
मालानिर्णयः   
  
अथ वक्ष्ये महेशानि मालायाः परिनिर्णयम् ।  
नित्यं जपं करे कुर्याद् न तु काम्यं कदाचन् ।  
काम्यमपि करे कुर्याद् मालाभावे च सुन्दरि ॥  
  
अथ करमाला यामले   
  
अनामायास्त्रयं पर्वं कनिष्ठायास्त्रिपर्विका ।  
मध्यमायास्त्रयं पर्वं तर्जनी मूलपर्वं च ॥  
  
प्रादक्षिण्यक्रमेणैव जपेद्दशसु पर्वसु ।  
शक्तिमाला समाख्याता सर्वमन्त्रप्रदीपिका ॥  
  
पर्वद्वयं तु तर्जन्या मेरुं तद्विद्धि पार्वति ।  
तर्जन्यग्रे तथा मध्ये यो जपेत् तत्रमानवः ।  
चत्वारि तस्य नश्यन्ति आयुर्विद्यायशोबलम् ॥  
  
श्रीविद्यायाम्   
  
अनामामध्यमायाश्च मूलाग्रञ्च द्वयं द्वयम् ।  
कनिष्ठायाश्च तर्जन्यास्त्रयं पर्वं महेश्वरि ॥  
  
अनामामध्ययोर्मध्यं मेरुश्च द्वितयं स्मृतम् ।  
प्रादक्षिण्यक्रमाद्देवि जपेत् त्रिपुरसुन्दरीम् ॥  
  
करमालायां जपप्रकारः  
  
हृदये हस्तमारोप्य तिर्यक् कृत्वा कराङ्गुलीः ।  
आच्छाद्य वाससा हस्तौ दक्षिणेन सदा जपेत् ॥  
  
अङ्गुलीनां वियुञ्जीत किञ्चिदाकुञ्चयेत्तलम् ।  
अङ्गुलीनां वियोगाच्च छिद्रेण स्रवते जपः ॥  
  
अङ्गुल्यग्रेषु यज्जप्तुं यज्जप्तुं मेरुलन्धने ।  
सर्वसन्धिसु यज्जप्तुं तत्सर्वं निष्फलं भवेत् ॥  
  
यामले मणिनियममाह   
  
मण्यष्टकशतेनैव निर्मिता या तु मालिका ।  
राज्यं वितनुते नित्यं देहान्ते मोक्षदायिनी ॥  
  
मोक्षदा पञ्चविंशत्या त्रिंशता धनवृद्धिदा ।  
चतुर्दशमयी माला मोक्षदा भोगवर्द्धिनी ।  
सर्वार्थाः सप्तविंशत्या पञ्चदश्याभिचारिके ॥  
  
(पञ्चविंशत्याभिचारके इत्यपि पाठः)   
  
पञ्चाशता कार्यसद्धिश्चतुःपञ्चाशता तथा ।  
अष्टोत्तरशतेनैव सर्वसिद्धिरुदाहृता ।  
त्रिपुरायाणपेशस्ता रुद्राक्षै रक्तचन्दनैः ॥  
  
भैरवीविषये वाराहीतन्त्रे   
  
सुवर्णमणिभिर्माला स्फाटिकी शङ्खनिर्मिता ।  
प्रवालैरपि वा कार्या पुत्रजीवं विवर्जयेत् ॥  
  
श्मशानधुस्तूरैर्मालां कुर्याद्धूमावती विधौ ।  
रक्तेन चन्दनेनाऽपि बालामालां प्रकल्पयेत् ॥  
  
दन्तेन कालिकायास्तु राजदन्तस्य मेरुणा ।  
उग्रताराजपे शस्ता महाशङ्खस्य मालिका ॥  
  
उन्मुख्याश्च तथा ज्ञेया मालिका सिद्धिदायिका ।  
शाक्तानां स्फाटिकी माला रक्तचन्दनसम्भवा ॥  
  
रुद्राक्षमालिका ज्ञेया चतुर्वर्गफलप्रदा ।  
  
निर्मिता रौप्यमणिभिर्जपमालेप्सितप्रदा ॥  
  
हिरण्यमणिभिर्माला सर्वान्कामान्प्रयच्छति ।  
प्रवालैर्विहिता माला प्रयच्छेत् विपुलं धनम् ॥  
  
सौभाग्यं स्फाटिकी माला मौक्तिकैर्विहिता तथा ।  
निर्मिता शङ्खमणिभिः कुरुते कीर्तिमयव्याम् ॥  
  
सुवर्णै रचिता माला सदा स्यान्मुक्तये नॄणाम् ।  
गोपनीयाऽनिशं देवि जपमालेप्सिताप्तये ॥  
  
मुण्डमालायाम्   
  
रुद्राक्षैर्वा यदि जपेदिन्द्राक्षैः स्फाटिकैस्तथा ।  
नान्यमध्ये प्रयोक्तव्यं पुत्रजीवादिकञ्च यत् ॥  
  
यदन्यत्तु प्रयुञ्जीत मालायां जपकर्मणि ।  
तस्य कामं च मोक्ष च नो ददाति प्रियङ्करी ॥  
  
यामले   
  
रुद्राक्षैः शक्तिमन्त्रञ्च मन्त्री यः प्रजपेत् प्रिये ।  
स दुर्गतिमाप्नोति निष्फलस्य तस्य तज्जपः ॥  
  
प्रतिप्रसवमाह तत्रैव   
  
कालिका छिन्नमस्ता च त्रिपुरा तारिणी तथा ।  
एताः सर्वा न दूष्यन्ति जपाद् रुद्राक्षमालया ॥  
  
रुद्रयामले   
  
दिवा नैव प्रजप्तव्यं रुद्राक्षमालया क्वचित् ।  
पूर्वश्चर्यादृते चात्र दूषणञ्च वरानने ॥  
  
अरुद्राक्षधरः कुर्यात्तान्त्रिकं वैदिकं तथा ।  
जपहोमादिकं यद्यत्तत्सर्वं निष्फलं भवेत् ॥  
  
मालाविशेषफलमाह मन्त्रदेवप्रकाशिकायाम्   
  
पर्वस्वष्टगुणं पुत्रजीवे दशगुणं भवेत् ।  
शतं स्याच्छङ्खमालायां प्रवाले च सहस्रकम् ॥  
  
स्फाटिके दशसाहस्रं लक्षं तु मौक्तिके भवेत् ।  
पद्माक्षे दशलक्षन्तु कोटिः सौवर्णिके तथा ॥  
  
कुशग्रन्थौ च रुद्राक्षेष्वनन्तगुणितं भवेत् ।  
श्वेतपद्माक्षमालायां जपे स्यादमितं फलम् ॥  
  
मालाविधानम्  
  
समासेनाऽक्षमालानां विधानमिह कथ्यते ।  
यथालाभं यथारूपमक्षाण्यादाय यत्नतः ॥  
  
अन्योन्यसमरूपाणि नातिस्थूलकृशानि च ।  
कीटादिभिरदुष्टानि न जीर्णानि कदाचन ॥  
  
गव्यैश्च पञ्चभिस्तानि प्रक्षालयेत्पृथक् पृथक् ।  
द्विजस्त्रीनिर्मितं सूत्रं शुभ्रं ग्रन्थिविवर्जितम् ॥  
  
कार्पासनिर्मितं वापि पट्टसूत्रमथापि वा ।  
त्रिगुणं त्रिगुणीकृत्य ग्रथयेच्छिल्पशास्त्रतः ॥  
  
सर्वेषामेव वर्णानां पट्टं सर्वेप्सितप्रदम् ।  
कार्पाससम्भवं सूत्रं धर्मकामार्थमोक्षदम् ॥  
  
मूलास्त्रे च पठन् सूत्रं बीजं प्रक्षालयेत्ततः ।  
मणिमेकैकमादाय सूत्रे तत्र तु योजयेत् ॥  
  
मुखे मुखन्तु संयोज्य पुच्छे पुच्छं नियोजयेत् ।  
तत्सजातीयमेकाक्षं मेरुत्वेनाऽग्रतो न्यसेत् ॥  
  
एकैकमणिमादाय ब्रह्मग्रन्थिं प्रकल्पयेत् ।  
ग्रथयेन मालिकां चैव हृदि तारं मनुं स्मरन् ॥  
  
स्वयमेव जपेन्मन्त्रमन्यः प्रणवमुच्चरेत् ।  
सार्द्धत्रयावर्तनेन ग्रन्थिं कुर्यादथो दृढम् ॥  
  
ब्रह्मग्रन्थिं ततो दद्यान्नागपाशमथापि वा ।  
गोपुच्छसदृशीं कुर्यादथवा सर्पपुच्छवत् ॥  
  
ग्रन्थिहीना न कर्तव्या मेरुपृष्ठे न दूष्यति ।  
दूषणं त्वत्र नास्त्येव ग्रन्थिहीनैव नित्यशः ॥  
  
काल्याश्च त्वरितायाश्च वज्राख्या षट्कभेदके ।  
तोतलावनवासिन्योर्वाराह्याश्च विशेषतः ॥  
  
नान्यस्याश्चण्डिकायाश्च ग्रन्थिहीना विधीयते ।  
एवं निर्माय मालां वै शोधयेत् मन्त्रिसत्तमः ॥  
  
अप्रतिष्ठितमालाभिर्मन्त्रं जपति यो नरः ।  
सर्वं तद्विफलं विद्यात्क्रुद्धा भवति चण्डिका ॥  
  
मालाप्रतिष्ठाविधिः  
  
अथोच्यते प्रतिष्ठा हि मालायास्तन्त्रवर्त्मना ।  
गुरुं ततः प्रणम्यादौ संस्कुर्याज्जपमालिकाम् ॥  
  
शुभे लग्ने शुभे वारे शुभेर्क्षे च शुभे तिथौ ।  
प्रतिष्ठां कारयेन्मन्त्री स्वयं वा गुरुणाऽथवा ॥  
  
नित्यं कर्म ततः कृत्वा सामान्यार्घ्यं विधाय च ।  
पञ्चगव्ये क्षिपेन्मालां शिवमन्त्रेण मन्त्रयेत् ॥  
  
शिवमन्त्रमाह यामले   
  
शान्तः शत्रुस्वरारूढो नादबिन्दुविभूषितः ।  
कथितः शिवमन्त्रोऽयं साधकानां हिताय च ॥  
  
शान्तो हकारः, शत्रुस्वरः उकारः ।  
  
शीतलेन जलेनैव स्नापयेत्तदनन्तरम् ।  
क्षालयेत्पञ्चगव्येन सद्योजातेन मार्जयेत् ॥  
  
सद्योजातमन्त्रस्तु   
  
सद्योजातं प्रपद्यामि सद्योजाताय वै नमः ।  
भवे भवे नातिभवे भजस्व मां भवोद्भवाय नमः ॥  
  
क्षालयेदीशसूक्तेन लिम्पेत्तत्पुरुषेण तु ।  
गन्धैरनल्पैर्मतिमानघोरेण तु धूपयेत् ॥  
  
अघोरेण तु सूक्तेन शतान्यूनं तु मन्त्रयेत् ।  
वामदेवेन मन्त्रेण समीकुर्याद्विचक्षणः ॥  
  
अश्वत्थपत्रनवकैः पद्माकारं प्रकल्पयेत् ।  
तन्मध्ये स्थापयेन्मालां मातृकामूलमुच्चरन् ।  
संस्कृत्यैवं बुधोमालां तत्प्राणांस्तत्र योजयेत् ॥  
  
तत्प्राणान् आराध्यदेवताप्राणान् ।  
  
तत्र देवीं प्रपूज्यैव परिवारगणैः सह ।  
अनुलोमविलोमेन मातृकार्णेन मन्त्रयेत् ।  
मेरुं प्रेतेन सम्मन्त्र्त्र भावयेद्देवतात्मिकाम् ॥  
  
प्रेतेन प्रेतबीजेन हसौः इति बीजेनेत्यर्थः ।  
  
वह्निं संस्कृत्य विधिवदष्टोत्तरशतं हुनेत् ।  
हुतशेषं प्रतिकृतौ प्रदद्याद्देवताधिया ॥  
  
होमकर्मण्यशक्तश्चेद् द्विगुणं जपमाचरेत् ।  
ताराक्षमालाधिपते सुसिद्धिं देहि देहि मे ॥  
  
सर्वमन्त्रार्थसाधिनि साधय द्वितयं ततः ।  
सर्वसिद्धिं परिकल्पय परिकल्पय मे स्वाहा ॥  
  
इत्थमाशंसिता माला जपकर्मणि सर्वदा ।  
अभीष्टकं ददात्यर्थं सर्वकामफलं तथा ॥  
  
मालायां जप विधिः  
  
गुरुं सम्पूज्य तद्धस्ताद् गृह्णीयादक्षमालिकाम् ।  
जपादौ पूजयेन्मालां तोयैरभ्युक्ष्य यत्नतः ॥  
  
ऐं ह्रीं अक्षमालिकायै हृन्मन्त्रेण प्रपूजयेत् ।  
पूजयित्वा ततो मालां गृह्णीयाद्दक्षिणे करे ॥  
  
हृत्समीपे समानीय न तु वामेन सम्पृशेत् ।  
मध्यमाया मध्यभागे स्थापयित्वा समाहितः ॥  
  
मध्यमस्थामक्षमालमङ्गुष्ठाग्रेण चालयेत् ।  
अशुचिर्न स्पृशेन्मालां करभ्रष्ठां न कारयेत् ॥  
  
तर्जन्या न स्पृशेदेनां गुरोरपि न दर्शयेत् ।  
भुक्तौ मुक्तौ तथा पुष्टौ मध्यमायां जपेत्सुधीः ॥  
  
एकैकस्य जपेऽप्येवं चालयेद्देशिकोत्तमः ।  
जप्त्वाऽक्षमालां सकलां भ्रामयेदखिलान्मणीन् ॥  
  
प्रदक्षिणं पुनः कृत्वा प्रारभ्यैवं समापयेत् ।  
एवं क्रमेण देवेशि जपेदष्टोत्तरं शतम् ॥  
  
स्थूलावधि जपेन्मन्त्रं सूक्ष्मभागे समर्पयेत् ।  
हस्तौ च वाससाच्छाद्य दक्षिणेन सदा जपेत् ॥  
  
एवं सूक्ष्मावधिस्थूलान्तो जपः संहारः ॥  
  
न स्वयं वामहस्तेन जपमालां तु संस्पृशेत् ।  
जपकाले जपं कृत्वा शुद्धस्थाने सदा न्यसेत् ॥  
  
जीर्णेसूत्रे पुनः सूत्रं ग्रथयित्वा शतं जपेत् ।  
अदीक्षितद्विजेनाऽपि स्पृष्टा चेत् शुद्धिमाचरेत् ॥  
  
न धारयेत्करे कण्ठे मूर्ध्नि च जपमालिकाम् ।  
उरुपादाधरस्पृष्टा चापसव्यप्रचालिता ॥  
  
अगुप्ता चालिता वापि पुनः संस्कारमर्हति ।  
जपमाला मया देवि कथिता भुवि दुर्लभा ।  
सदा गोप्या प्रयत्नेन यदि त्वां मम वल्लभा ॥  
  
अथ वर्णमाला  
  
माला पञ्चाशिका प्रोक्ता सूत्रं शक्तिशिवात्मकम् ।  
कुण्डलीग्रथिता शक्तिरलान्ते मेकसंस्थितिः ॥  
  
चित्रिणी विसतन्त्वाभा ब्रह्मनाडीगतान्तरा ।  
तया सङ्ग्रथिता ध्येया साक्षाज्जाग्रत्स्वरूपिणी ॥  
  
अन्तर्विद्रुमभासमानभुजगीसप्रोतवर्णोज्वला ।  
आरोहप्रतिरोहतः शतमयी वर्गाष्टकाष्टोत्तरा ॥  
  
अनुलोमविलोमेन मन्त्रवर्णविभेदतः ।  
मन्त्रेणाऽन्तरितान्वर्णान्वर्णेनाऽन्तरितं मनुम् ॥  
  
कुर्याद्वर्णमयी मालां सर्वमन्त्र प्रकाशिनीम् ।  
चरमार्णं मेरुरूपं लङ्घनं नैव कारयेत् ॥  
  
सबिन्दुं वर्णमुच्चार्य पश्चान्मन्त्रं जपेत्सुत्धीः ।  
अकारादिलकारान्तमनुलोम इति स्मृतम् ॥  
  
पुनर्लकारमारभ्य श्रीकण्ठान्तं मनुं जपेत् ।  
विलोम इति विख्यातं क्षकारं केवलं जपेत् ॥  
  
वर्णानामष्टवर्गेण अष्टवारं जपेत्सुधीः ।  
अष्टोत्तरशतं मन्त्रं ज्ञानेन सञ्जपेत्सुधीः ।  
अ क च ह त प य शा इत्येवं चाष्टवर्गकाः ॥  
  
  
इति श्रीपरिव्राजकाचार्य परमहंसतीर्थावधूतश्रीमद्ब्रह्मानन्द-  
गिरिकृतायां शाक्तानन्दतरङ्गिण्यां मालानिर्णयो   
नामाऽष्टमोल्लासः ॥ ८ ॥  
  
  
  
  
नवमोल्लासः  
  
जपविधिः  
  
जपविधिमहं वक्ष्ये शृणुष्व कमलानने ।  
जपार्थं सर्वमन्त्राणां विन्यासञ्च लिपेर्विना ॥  
  
कृतं तन्निष्फलं विद्यात्तस्मादादौ न्यसेत्प्रिये ।  
जपादौ च जपान्ते च प्राणायामं समाचरेत् ॥  
  
मानसादि जपभेदः  
  
विशुद्धेश्वरे   
  
जपः स्यादक्षरावृत्तिर्मानसोपांशुवाचिकाः ।  
निजकर्णगोचरो यो मानसः स जपः स्मृतः ॥  
  
उपांशुर्निजकर्णस्य गोचरः परिकीर्तितः ।  
निगदस्तु जनैर्वेद्यस्त्रिविधो जप ईरितः ॥  
  
अन्यत्रापि   
  
यद्युच्चनीचोच्चरितैः स्पष्टशब्दवदक्षरैः ।  
मन्त्रमुच्चारयेद्व्यक्तं जपयज्ञः स वाचिकः ॥  
  
उच्चारयेन्मन्त्रमीषत् किञ्चिदोष्टौ प्रचालयन् ।  
किञ्चिच्छब्दमयं ब्रूयादुपांशुः स जपः स्मृतः ॥  
  
धिया यदक्षरश्रोण्या वर्णाद्वर्णं पदात्पदम् ।  
शब्दानुचिन्तनाभ्यासः स उक्तो मानसो जपः ॥  
  
उच्चैर्जपाद् विशिष्टः स्यादुपांशुर्दशभिर्गुणैः ।  
तस्मादपि विशिष्टः स्यात्सहस्रं मानसो जपः ॥  
  
मन्त्रजपपद्धतिः  
  
देवतां चित्तगां कुर्यात्कुर्याच्च हृदयं स्थिरम् ।  
ओष्ठौ तु सम्पुटौ कृत्वा स्थिरचित्तः स्थिरेन्द्रियः ॥  
  
ध्यायेच्च मनसा वर्णान् जिह्वोष्ठौ न विचालयेत् ।  
न कम्पयेच्छिरोग्रीवान्दन्तानैव प्रकाशयेत् ।  
मन्त्रोद्धारक्रमेणैव मन्त्रं जपति साधकः ॥  
  
तदा सिद्धिं विजानीत न सिद्धिश्चान्यथा भवेत् ॥  
  
	मन्त्रोद्धारक्रमेणैव मन्त्रघटकीभूत स्वरव्यञ्जन   
वर्णज्ञान क्रमेणेत्यर्थः । एव-कारोऽवधारणार्थः ।  
  
आदौ ध्यानं ततो मन्त्रं ध्यानस्याऽन्ते मनुं जपेत् ।  
ध्यानमन्त्रसमायुक्तः शीघ्रं सिध्यति साधकः ॥  
  
कुलार्णवे   
  
मनसा पठितं स्तोत्रं वाचा वापि मनोर्जपः ।  
उभयं निष्फलं देवि भिन्न भाण्डोदकं यथा ॥  
  
भूतशुद्धौ   
  
यस्य यस्य च मन्त्रस्य उद्दिष्टा या च देवता ।  
चिन्तयित्वा तदाकारं मनसा जपमाचरेत् ॥  
  
शनैः शनैरविस्पष्टं न द्रुतं न विलम्बितम् ।  
क्रमेणोच्चारयेद्वर्णानाद्यन्तक्रमयोगतः ॥  
  
अतिह्रस्वो व्याधिहेतुरतिदीर्घो वसुक्षयः ।  
अक्षराक्षरसंयुक्तं जपेन्मौक्तिक हारवत् ॥  
  
कुलार्णवे   
  
तन्निष्ठस्तद्गतप्राणस्तच्चित्तस्तत्परायणः ।  
तत्पदार्थानुसन्धानं कुर्वन्मन्त्रं जपेत् प्रिये ॥  
  
रुद्रयामले   
  
कथं मन्त्राश्च सिध्यन्ति मन्त्रार्थाज्ञानिनः प्रिये ।  
पशुर्भावविहीनश्च न तस्य भजते फलम् ।  
मन्त्रार्थस्याऽनभिज्ञो हि न जपफलमश्नुते ॥  
  
मन्त्रार्थः मन्त्रदेवतयोरभेदज्ञानम् । तथाचोक्तं यामले   
  
मन्त्रार्थो देवतारूप चिन्तनं परमेश्वरि ।  
मन्त्रात्मकश्च देवः स्याद् मन्त्रवाच्या च देवता ॥  
  
वाच्यवाचकभावेनैवाऽभेदो मन्त्रदेवयोः ।  
मन्त्रगच्या देवता हि मन्त्रो हि वाचकः स्मृतः ।  
वाचकेऽपि च विज्ञाते वाच्य एव प्रसीदति ॥  
  
प्रकारान्तरमाह भूतशुद्धौ   
  
मन्त्रार्थं परमेशानि सावधानऽवधारय ।  
आधारे चिन्तयेद्विद्यां शुद्धस्फटिकसन्निभाम् ॥  
  
बन्धूकरुचिरां लिङ्गे नाभौ स्फटिक सन्निभाम् ।  
हृदि मारकत प्रख्यां हरिद्वर्णां विशुद्धके ॥  
  
आज्ञायां चिन्तयेद्विद्यां चतुर्वर्णानुरञ्जिताम् ।  
षट्चक्रे परमेशानि ध्यायेत्साधकसत्तमः ॥  
  
मन्त्रपुरश्चरणविधिः  
  
रुद्रयामले   
  
मन्त्रं नीत्वा गुरोः पार्श्वे गुरुभक्तिपुरःसरः ।  
मन्त्रश्रोत्रास्यहृन्नेत्रप्राणान्विज्ञाय यत्नतः ।  
मन्त्राणां कीलकं ज्ञात्वा कुर्यान्मन्त्रपुरष्क्रियाम् ॥  
  
नचैतद्वचनं पुरश्चरणविषयमेवेति बोद्धव्यम् । श्रोत्रादीनां   
ज्ञानाभावे मन्त्रजपमात्रनिषेधात् । तथा चोक्तं मन्त्रकोषे   
  
श्रोत्रादीनां ज्ञानाभावे मन्त्रजापं करोति यः ।  
दारिद्र्यञ्च विपत्तिञ्च नरकं प्राप्नुयात्तु सः ॥  
  
अन्यत्रापि   
  
हृन्नेत्रविहीनो मन्त्रो दारिद्र्यक्लेशदायकः ।  
  
तन्त्रान्तरे   
  
श्रोणास्यनेत्रहृदयज्ञानान्मोक्षमवाप्नुयात् ।  
सद्यः सिद्धिः सर्वविद्या स्यात्साक्षाच्छिव एव सः ॥  
  
भूतडामरे   
  
इन्द्रियमनोविशुद्ध्या मनोरास्यादिकं वक्ष्ये ।  
शृणु देवि प्रवक्ष्यामि कालीमन्त्रतनुक्रमम् ॥  
  
कालीमन्त्रादीनां तनुक्रमः   
  
बिन्दुं श्रोत्रं नादमास्यं ककारं हृदयं बिदुः ।  
वह्निं नेत्रं कीलकञ्च दीर्घेकारं प्रियंवदे ॥  
  
तकारं तारिणीमन्त्रो हृदयं विद्धि पार्वति ।  
हकारं विद्धि सर्वत्र शक्तिमन्त्रे सुरेश्वरि ॥  
  
उत्तरतन्त्रे   
  
प्राणविद्या महाविद्या सा विद्या मुक्तिदायिका ।  
  
श्यामाया द्वाविंशत्यक्षरविद्यायां विशेषमाह उत्तरतन्त्रे   
  
क्रीं कारोमस्तकं देवि क्रीङ्कारश्च ललाटकम् ।  
नेत्रत्रयं क्रीङ्कारेण हूङ्कारेण च नासिका ॥  
  
हूङ्कारो मुखपद्यं स्याद् ह्रीङ्कारः कर्णयुग्मकम् ।  
ह्रीङ्कारेण भवेद् ग्रीवा दकारश्चिद्रुकं भवेत् ॥  
  
क्षिकारेण भवेद्दन्तो णेकारेणौष्ठयुग्मकम् ।  
काकारेण स्तनद्वन्द्वं लिकारः पृष्ठदेशकम् ॥  
  
केकारेण भवेद्बाहुः क्रीङ्कारेणोदरं भवेत् ।  
क्रीङ्कारो नाभिदेशः स्यात् क्रीङ्कारश्च नितम्बकम् ॥  
  
हूङ्कारो योनिरूपः स्याद् हूङ्कारेणोरुयुग्मकम् ।  
ह्रीङ्कारो जानुयुग्मं स्याद् ह्रीङ्कारो गुल्फदेशकः ।  
स्वाकारेण पदद्वन्द्वं हाकारेण नखास्तथा ॥  
  
ताराविद्यायां यामले   
  
वाग्देव्याः समुदायः स्यादाकृतिः प्रणवोमुखम् ।  
मायावधुस्थितौ बिन्दु लोचने समुदाहृते ॥  
  
हसकारो श्रुती दीर्घस्वरौ हृदयरूपिणौ ।  
फटकारौ योन्युदरावकारेण स्तन द्वयम् ॥  
  
रेफयुग्मं पदद्वन्द्वं तकारं माललोचनम् ।  
वेदभुजस्वरूपञ्च नादयुग्ममुदाहृतम् ॥  
  
कूर्चं प्राणा एकजटा शरीरं सर्वमिष्यते ।  
कूर्चं मुखन्तु विज्ञेयमन्यमन्त्रेषु पार्वति ॥  
  
	अन्य मन्त्रेषु एकजटा या प्रणवरहितमन्त्रेषु कूर्चं मुखं   
तेन तत्तन्मन्त्रघटकीभूत   
तत्तद्वर्णोत्पन्नमुखनासौष्ठदन्ताधरहस्तपादस्तनयोन्याद्य-  
वयवावच्छिन्नशरीरं ज्ञानविषयीकृत्य जपेदित्यर्थः ॥  
  
कामिनीतत्त्वम्  
  
कामधेनुतन्त्रे   
  
अथान्यत्सम्प्रवक्ष्यामि कामिनीतत्त्वमद्भुतम् ।  
शृणु तत्त्वं महेशानि ककारस्याऽतिदुर्लभम् ॥  
  
रहस्यं परमाश्चर्यं त्रिकोणानाञ्च संशृणु ।  
वामरेखा भवेद् ब्रह्माविष्णुर्दक्षिणरेखिका ॥  
  
अधोरेखा भवेद् रुद्रो मात्रा साक्षात्सरस्वती ।  
कुण्डली चाङ्कुशाकारा मध्यशून्यं सदाशिवः ॥  
  
ज्वायावकसङ्काशा वामरेखा वरानने ।  
शरच्चन्द्रप्रतीकाशा दशरेखा समुर्तिका ॥  
  
अधोरेखा भवेद् रुद्रो महामरकतद्युतिः ।  
शङ्ख दुग्धसमाभासा मात्रा साक्षात्सरस्वती ॥  
  
अङ्कुशाकुण्डली या तु कोटिविद्युल्लताकृतिः ।  
कोटिचन्द्रप्रतीकाशो मध्यशून्यं सदाशिवः ॥  
  
शून्येषु परमेशानि सर्वव्यापी सदाशिवः ।  
इश्वरो यस्तु देवेशि कलाचतुष्ट्यात्मकः ॥  
  
इच्छाशक्तिर्भवेद् ब्रह्मा विष्णुस्तु ज्ञानशक्तिमान् ।  
क्रियाशक्तिर्भवेद्रुद्रः सर्वः प्रकतिमूर्तिमान् ॥  
  
आत्मविद्याशिवैस्तत्त्वैः सदाशिवः प्रतिष्ठितः ।  
शून्येषु संस्थिता काली कैवल्यपददायिनी ॥  
  
मर्दिनी संस्थिता तस्य दक्षभागे समूर्तिका ।  
वामभागे स्थिता लक्ष्मीश्चतुर्वर्गप्रदायिनी ॥  
  
तासां गर्भे स्थिता सा च सुन्दरी परदेवता ।  
तिसृणां गर्भसम्भूता त्रिपुरा चात एव हि ॥  
  
परमात्मस्वरूपत्वात्तासां गर्भे प्रतिष्ठिता ।  
अन्ये च कालिकायाः स्युः सर्वा भेदाश्च पार्वति ॥  
  
तत्र स्थित्वा सृजेद् ब्रह्मा विष्णुः पालनतत्परः ।  
रुद्रः संहारकर्ता च ईश्वरस्तुसदाशिवः ॥  
  
ईश्वरो यस्तु देवेशि त्रिकोणे तस्यस्थितिः ।  
त्रिकोणमेतत्कथितं योनिमण्डलमुत्तमम् ॥  
  
ककाराज्जायये देवि सर्वञ्च वरवर्णिनि ।  
ककारात्सर्वमुत्पन्नं कामः कैवल्यमेव च ॥  
  
अर्थोऽपि जायते देवि सोऽपि धर्मबलाद् तथा ।  
सर्वासां देवतानाञ्च ककारो मूलमेव च ॥  
  
आसनं त्रिपुरादेव्याः ककारः पञ्चदैवतः ।  
ककारात्कामदा कामरूपिणी स्फुरदव्यया ॥  
  
माता सा सर्वदेवानां कैवल्यपददायिनी ।  
कैवल्यं प्रपदे य(स्याः)स्मात्कामिनी सा प्रकीर्तिता ॥  
  
कामिनी ध्यानम्  
  
जवायावकसिन्दूरसदृशीं कामिनीं पराम् ।  
चतुर्भुजां त्रिनेत्राञ्च बाहुवल्ली विराजिताम् ॥  
  
कदम्ब कोरकाकारस्तनद्वयविभूषिताम् ।  
शङ्खकङ्कणकेयूरैरङ्गदैरुपशोभिताम् ॥  
  
रत्नहारैः पुष्पहारैः शोभितां परमेश्वरीम् ।  
एवं हि कामिनीं ध्यात्वा ककारं दशधा जपेत् ॥  
  
प्रफुल्लञ्च ततो जप्त्वा जपस्य फलभाग् भवेत् ।  
एतत्ते कथितं देवि ककारतत्त्वमद्भुतम् ॥  
  
एतत्तु कालिकाबीजं प्रफुल्लं शृणु सुन्दरि ।  
पृथ्वीबीजं ततो धृत्वा वामाक्षिसंयुतं कुरु ॥  
  
बिन्द्वर्द्धसंयुतो भूत्वा प्रफुल्लं भवति प्रिये ।  
लकारः पृथिवी साक्षात्सर्वरत्नप्रदायिनी ॥  
  
पीताङ्गीं पीतवसनां पीतविद्युल्लताकृतिम् ।  
सुखप्रसन्नवदनां रत्नकुण्डल मण्डिताम् ॥  
  
एवं हि संस्मरेद् बीजं तदूर्ध्वे कामिनी पराम् ।  
ककार संयुतं कृत्वा प्रफुल्लं भावयेत्प्रिये ॥  
  
मर्दिनी या महेशानि सा वामा परमेश्वरि ।  
प्रतप्तकाञ्चनाभासां दशबाहुसमान्विताम् ॥  
  
त्रिभङ्गललिताकारां जटाजूटविभूषिताम् ।  
त्रिलोचनां चन्द्ररेखां महिषासुरमर्दिनीम् ।  
सिंहासनगतां देवीं मावये द्वैष्णवोत्तगः ॥  
  
बहुरूपमयीं देवीं ककारं कामिनी पराम् ।  
शुक्लवर्णां रक्तवर्णां (पीतवर्णां) पीतचम्पकहासिनीम् ॥  
  
हरिद्वर्णां कृष्णवर्णां नानाचित्रस्वरूपिणीम् ।  
उत्पत्तेः कारणं भूमेर्देवानां चैव पार्वति ॥  
  
बीजमेतन्महागुह्यं विष्णोर्जन्मस्थलं सदा ।  
तदूर्ध्वे नादतत्त्वञ्च योनिरूपां सनातनीम् ॥  
  
प्रतप्तकाञ्चनाभासां त्रिकोणां शशिशेखराम् ।  
शृङ्गाररससन्दोहैः पूरि(जि)तां परमेश्वरीम् ॥  
  
तदूर्ध्वे भावयेद्बिन्दुं शिवशक्तिमयं सदा ।  
शून्यरूपः शिवः साक्षाद्बिन्दुः परमकुण्डली ॥  
  
शून्यभागः कलायुक्तो बिन्दुश्च मोक्षदोऽव्ययः ।  
सार्द्धत्रिवलयाकारा कोटिविद्युत्समप्रभा ॥  
  
सर्पाकारा शिवं वेष्ट्य तत्रैव संस्थिता सदा ।  
एवं हि संस्मरेद्भक्त्या बीजशक्तिसमाश्रिताम् ॥  
  
बीजात्तु जायते ब्रह्मा ज्ञानात्मा परमेश्वरः ।  
शब्द ब्रह्ममयो भूत्वा ईश्वरः कार्यकारणम् ॥  
  
कृष्णस्य चञ्चलापाङ्गि माता सा कामिनी परा ।  
बीजाच्चैवाऽङ्कुरे जाते बीजं निष्फलतां व्रजेत् ॥  
  
एतद्बीजं वरारोहे सदा सारमयं विभु ।  
लकारसंयुतं भूत्वा प्रसूते हरिमव्ययम् ॥  
  
स्वयं शक्तिर्हरिर्भूत्वा जायते नात्र संशयः ।  
ककारसंयुता भूत्वा शक्तिराविरभूत्स्वयम् ॥  
  
जन्मकर्माणि सर्वाणि प्रकृतेरस्ति भामिनि ।  
जपे ध्याने च पूजायां प्रकृतिः सुप्रतिष्ठिता ॥  
  
ककारस्योर्ध्वकोणे तु प्राणो वायुः प्रतिष्ठितः ।  
अपानो वामकोणे च संस्थितश्च सदा प्रिये ॥  
  
समानोदक्षिणे कोणे शुद्धस्फटिक सन्निभः ।  
उदानस्त्वंशाकारे मात्रायां व्यान एव च ।  
एतत्ते कथितं देवि ककारतत्त्वमद्भुतम् ॥  
  
नवतत्त्वं ककारस्य ज्ञात्वा यः कुरुते जपम् ।  
स जपश्चञ्चलापाङ्गि जप एव न संशयः ॥  
  
एतत्तत्वमविज्ञाय प्रजपेद्यदि कोटिधा ।  
न तज्जप्तं वरारोहे सदा त्वावर्तनं भवेत् ॥  
  
नवतत्त्वनिरूपणम्  
  
देवतत्त्वं प्राणतत्त्वं बिन्दुतत्त्वञ्च सुन्दरि ।  
ज्ञानतत्त्वं शक्तितत्त्वं योनितत्त्वं तथैव च ॥  
  
नवतत्त्वमिदं प्रोक्तं कामधेनुमतं प्रिये ।  
कीलितो नहिदेवो हि विद्या मन्त्रश्च सर्वथा ॥  
  
न शप्तः परमेशानि न विद्धो वरवर्णिनि ।  
सर्वेषां जङ्गमादीनां स्थावराणान्तु योगिनि ॥  
  
देवता मातृका माया सृष्टिस्थित्यन्तकारिणी ।  
एकाक्षरविहीनत्वाद् ब्रह्महत्या वरानने ॥  
  
कस्य स्याद्वशगा देवी हृदये भावयेत्प्रिये ।  
भावनादक्षरश्रेण्याः साक्षाद् ब्रह्म न संशयः ॥  
  
अक्षरे दूषणं नास्ति शप्तादि कमलानने ।  
दूषणं यत्कृतं देवि हृदिस्थं भावयेत्प्रिये ॥  
  
रक्षणार्थं सुराणाञ्च ह्यात्मनो गोपनाय च ।  
मानवाः परमेशानि वराकाः क्षुद्रबुद्धयः ॥  
  
मानवस्य च रक्षार्थं रक्षार्थं पन्नगस्य च ।  
मयैव निर्मितौ देवि विद्यामन्त्रौ पुरैव हि ॥  
  
अत-एव महेशानि ह्यसुराः क्षयमागताः ।  
तस्मात्सर्व प्रयत्नेन जपं कुरु वरानने ॥  
  
मन्त्रार्थनिरूपणम्  
  
यामले   
  
देवतायाः शरीरन्तु बीजादुत्पद्यते ध्रुवम् ।  
  
भूतशुद्धौ   
  
ध्यानेन परमेशानि यद्रूपं समुपस्थितम् ।  
तदेव परमेशानि मन्त्रार्थं विद्धि पार्वति ॥  
  
मन्त्रस्थानमाह तन्त्रे   
  
स्थानस्था वरदामन्त्रा ध्यानस्थाश्च फलप्रदाः ।  
ध्यानस्थानविनिर्मुक्ताः सुसिद्धा अपि वैरिणः ॥  
  
मन्त्रस्थानम्  
  
मन्त्रस्थानं प्रवक्ष्यामि शृणु देवि वरानने ।  
सकलं निष्फलं सूक्ष्मं तथा सकलनिष्फलम् ॥  
  
कलाभिन्नं कलाभीतं षोढामन्त्रं शिवोऽव्रवीत् ।  
सकलं ब्रह्मरन्ध्रस्थं तदधो विद्धि निष्फलम् ॥  
  
मानसः सूक्ष्ममाख्यातो हृत्स्थः सकलनिष्फलः ।  
बिन्दुस्थितः कलाभिन्नः कलातीतस्तदूर्ध्वतः ॥  
  
कला कुण्डलिनी चैव नादः शक्तिः शिवोदिता ।  
षट्कस्थानस्थिता मन्त्राः स्थानस्थाः परिकीर्तिताः ॥  
  
ध्यानन्तु स्वरव्यञ्जनभेदेन   
मन्त्रघटकीभूतवर्णचिन्तनमेवेत्यर्थः ।   
  
भूतशुद्धौ   
  
चैतन्यरहितं मन्त्रं यो जपेत्स च पापकृत् ।  
मन्त्राश्चैतन्यसहिताः सर्वसिद्धिकराः स्मृताः ॥  
  
मन्त्रचैतन्यादिनिरूपणम्  
  
चैतन्यं सर्वमन्त्राणां शृणुष्व कमलानने ।  
सहस्रारं शिवपुरं कल्पवृक्षं मनोहरम् ॥  
  
चतुर्वेद चतुःशाखं नित्यं पुष्पफलान्वितम् ।  
पीतं रक्तं तथा श्वेतं कृष्णञ्च हरितं तथा ॥  
  
भ्रमरैः कोकिलैर्देवि बहुपुष्पोपशोभितम् ।  
एवं कल्पद्रुमं ध्यात्वा तदधोरत्नवेदिकाम् ॥  
  
तत्रोपरि महेशानि पर्यङ्कं सुमनो हरम् ।  
नानापुष्पसंयुतया रचितं हेममालया ॥  
  
तत्रोपरि महादेवं महाकुण्डलिनीयुतम् ।  
एवं ध्यात्वा जपेन्मन्त्रं महादेवि त्रिवर्गदाम् ॥  
  
आनन्दाश्रणि पुलको देहावेशः सुरेश्वरि ।  
गद्गदोक्तिश्च सहसा जायते नात्र संशयः ॥  
  
सकृदुच्चरितेऽप्येवं मन्त्रे चैतन्यसंयुते ।  
शते सहस्रे लक्षे वा कोटिजापेन तत्फलम् ॥  
  
इत्येतत्कथितं देवि मन्त्रचैतन्यमुत्तमम् ।  
विष्णुमन्त्रे तथा शैवे शक्तिमन्त्रे सुरेश्वरि ।  
मन्त्रार्थं मन्त्रचैतन्यं यत्नतः समुपाचरेत् ॥  
  
योनिमुद्रा  
  
योनिमुद्रामाह तन्त्रमुक्तावल्यां   
  
उपविश्यासने मन्त्रीप्रङ्मुखो वाप्युदङ्मुखः ।  
  
षट्चक्रं चिन्तयेद्देवि प्राणायामपुरःसरम् ॥  
  
चतुर्दलं स्यादाधारं स्वाधिष्ठानन्तु षड्दलम् ।  
नाभौ दशदलं पद्यं सूर्यसङ्ख्यदलं हृदि ॥  
  
कण्ठे स्यात्षोडशदलं भ्रूमध्ये द्विदलं तथा ।  
सहस्रदलमाख्यातं ब्रह्मरन्ध्रे महापथे ॥  
  
आधारे कन्दमध्यस्थं त्रिकोणमतिसुन्दरम् ।  
त्रिकोणमध्ये देवेशि कामबीजं सुलक्षणम् ॥  
  
कामबीजोद्भवं तत्र स्वयम्भूलिङ्गमुत्तमम् ।  
तस्योपरि पुनर्ध्यायेत् चित्कलां हंसमाश्रिताम् ॥  
  
ध्यायेत्कुण्डलिनीं देवीं स्वयम्भूलिङ्ग वेष्टिताम् ।  
चित्कलां तां कुण्डलितां तेजोरूपां जगन्मयीम् ॥  
  
आधारादीनि पद्मानि भित्त्वा तेजः स्वरूपिणीम् ।  
हंसेन मनुना देवीं ब्रह्मरन्ध्रं नयेत्सुधीः ॥  
  
सदाशिवेन देवी सा क्षणमात्रं रमेत्प्रिये ।  
अमृतं जायते देवि तत्क्षणात्परमेश्वरि ॥  
  
तदुद्भवामृतं देवि लाक्षारस समोपमम् ।  
तेनामृतेन देवेशि तर्पयेत्परदेवताम् ॥  
  
षट्चक्रदेवतास्तत्र सन्तर्प्याऽमृतधारया ।  
आनयोत्तेन माग्रेण मूलाधारं पुनः सुधीः ॥  
  
ततस्तु परमेशानि अक्षमालां विचिन्तयेत् ।  
चित्रिणी विसतन्त्वाभा ब्रह्मनाडीगतान्तरा ॥  
  
तया सङ्ग्रथिता मध्ये साक्षाज्जाग्रत्स्वरूपिणी ।  
अनुलोम विलोमेन मन्त्रवर्णविभेदतः ॥  
  
मन्त्रेणाऽन्तरितान्वर्णान्वर्णेनाऽन्तरितं मनुम् ।  
कुर्याद्वर्णमयीं मालां सर्वमन्त्रप्रकाशिनीम् ॥  
  
चरमार्णं मेरुरूपं लङ्घनं नैव कारयेत् ।  
सबिन्दुं वर्णमुच्चार्य पश्चान्मन्त्रं जपेत्सुधीः ॥  
  
अकारादि लकारान्तमनुलोम इति स्मृतम् ।  
पुनर्लकारमारभ्य श्रीकण्ठान्तं मनुं जपेत् ॥  
  
विलोम इति विख्यातं क्षकारं केवलं जपेत् ।  
वर्णानामष्टवर्णेन त्वष्टवारं जपेत्सुधीः ॥  
  
अ क च ट त प य शा इत्येवं चाष्टवर्गकाः ।  
अष्टोत्तरशतं मूलमन्त्रं ज्ञानेन सञ्जपेत् ।  
योनिमुद्रा महेशानि तव स्नेहात्प्रकाशिता ॥  
  
मन्त्रार्थं मन्त्रचैतन्यं योनिमुद्रां नवेत्ति यः ।  
शतकोटिजपेनाऽपि तस्य सिद्धिर्न जायते ॥  
  
इति योनिमुद्रा   
  
मन्त्रशिखानिरूपणम्   
  
मन्त्रशिखामाह यामले   
  
शृणुदेवि प्रवक्ष्यामि सर्वज्ञानोत्तमोत्तमम् ।  
यस्य विज्ञानमात्रेण क्षिप्रं विद्या प्रसीदति ॥  
  
मूलकन्दे तु या देवी भुजगाकाररूपिणी ।  
तद्भ्रमावर्तवातो यः प्राण इत्युच्यते बुधैः ॥  
  
भिल्लीवाऽव्यक्तमधुरा कुजन्तो सततोत्थिता ।  
गच्छन्ती ब्रह्मरन्ध्रेण प्रविशन्ति स्वकेतनम् ॥  
  
यातायातक्रमेणैव तत्र कुर्यान्मनोत्नयम् ।  
तेन मन्त्रशिखा जाता सर्वमन्त्रप्रदीपिका ॥  
  
तमःपूर्णे गृहे यद्वत् न किञ्चित्प्रतिभासते ।  
शिखाहीनास्तथा मन्त्रा न सिद्ध्यन्ति कदाचन ॥  
  
शिखापदेशः सर्वत्र गोपितः परमेश्वरि ।  
विना येन न सिद्धिः स्याद्वर्षकोटिशतैरपि ।  
तस्मात्त्वयापि गिरिजे गोपनीयः प्रयत्नतः ॥  
  
अशौचभङ्गः  
  
रुद्रयामले   
  
जातसूचकमादौ स्यादन्ते च मृतसूतकम् ।  
सूतकद्वयसंयुक्तो न मन्त्रः सिद्धिदायकः ॥  
  
	जपादौ जातसूतकं जपान्ते च मृतसूतकमिति   
सूतकद्वयमित्यर्थः ।  
  
यामले   
  
ब्रह्मबीजं मनोर्दत्त्वा चाद्यन्ते परमेश्वरि ।  
सप्तवारं जपेन्मन्त्रं सूतकद्वयमुक्तये ॥  
  
	सूतकद्वयमुक्तये मनोराद्यन्ते ब्रह्मबीजं प्रणवं दत्त्वा   
जपादौ सप्तवारं जपान्ते च सप्तवारं तं मनुं जपेदित्यर्थः ।  
  
सूतकद्वयमुक्तो यः स मन्त्रः सर्वसिद्धिदः ।  
चतुर्दश स्वरो देवि पुण्यः सिद्धि प्रदायकः ।  
नादबिन्दुसमोपेतो दीर्घ प्रणव उच्यते ॥  
  
स्त्रीशूद्राणामशैचभङ्गः  
  
तन्त्रोक्तः प्रणवः सोऽपि स्त्रीशूद्राणां प्रशस्यते ।  
तस्मात्स्त्रीणाञ्च शूद्राणां स एव परिकीर्तितः ॥  
  
भूतशुद्धौ   
  
तन्त्रोक्तं प्रणवं देवि वह्निजायां सुरेश्वरि ।  
प्रजपेत्सततं शूद्रो नात्र कार्या विचारणा ॥  
  
	तेन प्रणवपुटितमन्त्रजपस्थले स्त्री शूद्रश्च ॐकारपुटितं   
कृत्वैव   
  
मन्त्रं जपेत् । तन्त्रोक्ता वह्निजाया तु हृदयमेव (नमः) स्वाहास्थाने   
च नमः पदं प्रयोज्य न्यासजपादिकं कुर्यादिति ज्ञेयम् ॥  
  
गणनाविधिः  
  
गणनविधिमाहयामले   
  
गणनाविधिमुल्लङ्घ्य यो जपेत् तज्जपं यतः ।  
गृह्णन्ति राक्षसास्तेन गणयेत्सर्वथा बुधः ॥  
  
नाक्षतैर्हस्तपर्वैर्वा न धान्यैर्न च पुष्पकैः ।  
न चन्दनैर्मृतिकया जपसङ्ख्यां तु कारयेत् ॥  
  
लाक्षाकुशीदसिन्दूरं गोमयञ्च करीषकम् ।  
विलोड्य गुटिकां कृत्वा जपसङ्ख्यां तु कारयेत् ॥  
  
  
इति श्रीपरिव्राजकाचार्य परमहंसतीर्थावधूत   
श्रीमद्ब्रह्मानन्दगिरि कृतायां शाक्तानन्दतरङ्गिण्यां   
जपलक्षणादिनिर्णयो नाम नवमोल्लासः ॥ ९ ॥  
  
  
  
  
दशमोल्लासः  
  
महासेतुनिरूपणम्  
  
अथ महासेत्त्वादीनां प्रयोजनमाह   
  
महासेतुं विना देवि यो जपेत् सतु पापभाक् ।  
आदौ जप्त्वा महासेतुं ततः सेतुं ततो मनुम् ।  
एवं क्रमैर्वरारोहे यथेष्टं जपमाचरेत् ॥  
  
सेतुमङ्गलतन्त्रे   
  
यो जपेत्परमेशानि विना सेतुं महामनुम् ।  
तस्य सर्वार्थहानिः स्यान्मृते च नरकं व्रजेत् ॥  
  
महासेतुः  
  
महासेतुमाह यामले   
  
महासेतुश्च देवेशि सुन्दर्या भुवनेश्वरी ।  
कालिकायाः स्वबीजन्तु ताराया कूर्च उच्यते ।  
अन्येषान्तु वधूबीजं महासेतुर्वरानने ॥  
  
वधूबीजमाह रुद्रयामले   
  
आकाशाद्यं चतुर्थाद्यं यकारान्तं च संहतम् ।  
लक्ष्मीबिन्दुयुतं देवि वधूबीजमुदाहृतम् ॥  
  
	आकाशाद्यं सकारः चतुर्थाद्यं तकारः, यकारान्तं रेफः   
। संहतं एतत्त्रितय संयुक्तम् । लक्ष्मीः ईकारः बिन्दुरनुस्वारः,   
ताभ्यां युतम् । एतेन स्त्रीमिति ।  
  
महासेतुं विना देवि न जप्तव्यं कदाचन ।  
शतकोटिजपेनाऽपि तस्य सिद्धिर्न जायते ॥  
  
सेतुनिरूपणम्  
  
सेतुमन्त्रं महेशानि सर्वेषां कुल्लुकां शृणु ।  
सेतुविद्या महेशानि साक्षाद् ब्रह्मस्वरूपिणी ॥  
  
आदावन्ते च देवेशि जपेत्तां तु जपान्मनोः ।  
ततः सिद्धो भवेद्देवि मन्त्रो विद्या विशेषतः ॥  
  
अन्यथा विफलं देवि निश्चयं वचनं मम ।  
पार्श्वयोः सेतुमाधाय जपकर्म समाचरेत् ॥  
  
निःसेतुसलिलं यद्वत्क्षणान्निम्नं प्रसर्पति ।  
मन्त्रस्तथैव निःसेतुः क्षणात्क्षरति यज्वनाम् ॥  
  
	आदावन्तेचेति । मनोर्जपात् आदौ तदन्ते च सेतुविद्यां जपे दित्यर्थः   
।  
  
समान्यसेतुः  
  
सामान्यसेतुमाह   
  
विप्राणां प्रणवः सेतुः क्षत्रियाणां तथैव च ।  
वैश्यानां तु फडर्णः स्यान्माया शूद्रस्य कथ्यते ॥  
  
विशेषसेतुः  
  
विशेषसेतुमाह यामले   
  
शृणु देवि प्रवक्ष्यामि सुन्दर्याः सेतुमुत्तमम् ।  
मायाबीजं समुद्धृत्य सौभाग्यं च ततः परम् ॥  
  
पुनर्मायां समुद्धृत्य विद्येयं त्र्यक्षरी परा ।  
सुन्दरीविषये सेतुः कथितः परमेश्वरि ॥  
  
सौ स्वरूपम् । भाग्यं विसर्गः । मन्त्रो यथा  ह्रीं सौः ह्रीं ।  
  
अथ वक्ष्ये महेशानि भैरव्याः सेतुमुत्तमम् ।  
हरप्रियां समुद्धृत्य सुरसा च ततः परम् ॥  
  
औदर्यसंयुत कृत्वा बिन्द्वर्द्ध संयुतं कुरु ।  
  
	इयं विद्या वरारोहे भैरव्याः सेतुरूपिणी । मन्त्रो यथा  ह्स ।  
  
प्रणवं पूर्वमुद्धृत्य हृल्लेखा तदनन्तरम् ।  
  
	एषा च द्व्यक्षरी विद्या तारायाः सेतुरुच्यते ॥ मन्त्रो यथा  ॐ   
ह्रीं ।  
  
श्यामायाः   
  
ऐश्वर्य बीजमुद्धृत्य कूर्चबीजं समुद्धरेत् ।  
पुनरैश्वर्यमुद्धृत्य बिन्द्वर्द्ध संयुतं कुरु ॥  
  
	सेतुरेषा महेशानि श्यामायाः परिकीर्तिता । मन्त्रो यथा  ऐं   
हूं ऐं ।  
  
भुवनेश्याः   
  
प्रणवं प्रथमं देवि हृल्लेखाद्वितयं ततः ।  
ततश्च परमेशानि प्रणवद्वयमुद्धरेत् ॥  
  
भुवनेश्याः महेशानि विद्येयं सेतुरुच्यते । मन्त्रो यथा - ॐ ह्रीं   
ह्रीं ॐ ॐ ।  
  
अन्नदायाः   
  
अथ वक्ष्ये महेशानि चान्नदासेतुमुत्तमम् ।  
  
	आदौ मायां समुच्चार्य वह्निजाया समुद्धरेत् ॥ मन्त्रो यथा    
ह्रीं स्वाहा ।  
  
महिषमर्दिन्याः   
  
अथ वक्ष्ये महेशानि मर्दिन्याः सेतुमुत्तमम् ।  
हंस-(वर्णं)रूपं समुद्धृत्य रञ्जिन्युपरि संस्थितम् ॥  
  
ईतिवर्णयुतं कृत्वा विन्द्वर्द्ध संयुतं कुरु ।  
ततश्च परमेशानि वह्निजायां उद्धरेत् ॥  
  
	त्र्यक्षरीयं सेतुविद्या मर्दिन्याः परिकीर्तिता । मन्त्रो यथा    
ह्रीं स्वाहा ।  
  
विष्णोः   
  
प्रणवं पूर्वमुद्धृत्य वासवा द्यं ततः परम् ।  
इन्दिरासंयुतं कुर्याद्यत्नतः परमेश्वरि ॥  
  
प्।२०७) ष्णात्मकमक्षरं चोक्त्वा ततः परमुदीरयेत् ।  
बालिबीजं समुद्धृत्य एधिता सयुतं कुरु ॥  
  
	पुनः प्रणवमुद्धृत्य विष्णोः सेतुः शुचिस्मिते । मन्त्रो यथा - ॐ   
विष्णेव ॐ  
  
श्रीकृष्णस्य   
  
प्रणवं पूर्वमुद्धृत्य मन्मथं तदनन्तरम् ।  
पुनः प्रणवमुद्धृत्य सेतुमन्त्रं मनोहरम् ॥  
  
	श्रीकृष्णविषये सेतुस्त्र्यक्षरः समुदाहृतः ॥ मन्त्रो यथा - ॐ   
क्लीं ॐ  
  
रामस्य   
  
शृणु कमलपत्राक्षि सेतुं रामस्य सुन्दरम् ।  
प्रणवं पूर्वमुद्धृत्य राजहंसं ततः परम् ॥  
  
आचार्य संयुतं कृत्वा बिन्द्वर्द्धसंयुतं कुरु ।  
पुनः प्रणवमुद्धृत्य विद्येयं सेतुरूपिणी ॥  
  
त्र्यक्षरीयं महाविद्या सेतुविद्या प्रकीर्तिता । मन्त्रो यथा - ॐ रां ॐ  
  
शिवस्य   
  
हंसयुक्तं समुद्धृत्य समुद्ररूपिणं ततः ।  
चन्द्रार्द्ध संयुतं देवि कुरु यत्नेन पार्वति ।  
एषा च द्व्यक्षरी विद्या शिवस्य सेतुरूपिणी ॥  
  
मन्त्रो यथा  हंसः ।  
  
अन्येषु देवोदेवेषु प्रणवः सेतुरुच्यते ।  
सर्वेषां शूद्रजातीनामौङ्कारः सेतुरुच्यते ॥  
  
अथ कवचसेतुः  
  
यत्र यत्र विनिर्दिष्टः सेतुमन्त्रः शुचिस्मिते ।  
तन्मन्त्रं त्रिगुणं कृत्वा सेतुमन्त्रं कुरु प्रिये ॥  
  
कवचस्य महेशानि सेतुर्भवति सुन्दरि ।  
सेतुं विना महेशानि कवचं यः पठेन्नरः ॥  
  
स भक्ष्ये जायते देवि योगिनीनां शुचिस्मिते ।  
वैष्णवे गाणपत्ये च शैवे शाक्ते शुचिस्मिते ।  
आदावन्ते महासेतुं दत्त्वा तु कवचं पठेत् ॥  
  
कुल्लुका प्रयोजनम्  
  
अथ कुल्लुका प्रयोजनमाह   
  
रुद्रयामले   
  
अज्ञात्वा कुल्लुकां देवि महामन्त्रं जपेत्तु यः ।  
तस्य नश्यन्ति चत्वारि आयुर्विद्या यशो बल(धन)म् ॥  
  
कुल्लुकाञ्च न जानाति महामन्त्रं जपेन्नरः ।  
पञ्चत्वं जायते तस्य अथवा वातुला भवेत् ॥  
  
अज्ञात्वा कुल्लुकामेतां जपते योऽधमः प्रिये ।  
पञ्चत्वमाशु लभते सिद्धिहानिश्च जायते ॥  
  
तथा जपादिकं सर्वं निष्फलं नात्र संशयः ।  
तस्मात्सर्वप्रयत्नेन प्रजपेन्मूर्ध्नि कुल्लुकाम् ॥  
  
वाराही तन्त्रे   
  
जपं समारभेन्मन्त्री कुल्लुकाद्यं यथाविधि ।  
पूजां जपं समाप्यैव स्तुत्वा च कवचं पठेत् ॥  
  
कुल्लुकानिरूपणम्  
  
विशुद्धेश्वरतन्त्रे   
  
गुह्याद् गुह्यतरं देवि तव स्नेहेन कथ्यते ।  
  
	तारायाः कुल्लुका देवि महानीलसरस्वती ॥ मन्तो यथा  ह्रीं   
स्त्रीं हूं ।  
  
पञ्चाक्षरी कालिकायाः कुल्लुका परिकीर्तिता ।  
  
	काली कूर्चं वधूर्माया फडन्ता परमेश्वरि ॥ मन्त्रस्तु    
क्रीं हूं स्त्रीं ह्रीं फट् ।  
  
छिन्नायास्तु महेशानि कुल्लुकाऽष्टाक्षरी भवेत् ।  
  
	वज्रवैरोचनीये च अन्ते वर्म प्रकीर्तयेत् ॥ मस्त्रस्तु  वज्रवैरोचनीये   
हूं ।  
  
प्रसादबीजं शम्भोस्तु मञ्जुघोषे षडक्षरी ।  
ललाटवचनं चैव ध्यर्णं चन्द्रयुतं स्मरेत् ॥  
  
मन्त्रस्तु शिवस्य  हौं, मञ्जुघोषस्य तु अरवचन धीं ।  
  
भुवनेश्याश्च ह्रीं बीजं विष्णोर्वै चाष्टवर्णिका ।  
  
नमो नारायणायेति प्रणवाद्या च कुल्लुका ॥  
  
भुवनेश्वयाः  ह्रीं । विष्णोः - ॐ नमो नारायणाय ।  
  
वर्मबीजं तु भैरव्याः कुल्लुका परिकीर्तिता ।  
  
मन्त्रो यथा  हूं ।  
  
श्रीमत्त्रिपुरसुन्दर्याः कुल्लुका द्वादशाक्षरी ।  
वाग्भवं कामबीजञ्च लज्जाञ्च त्रिपुरे ततः ।  
भगवतिपदं पश्चादन्ते ठद्वयमुद्धरेत् ॥  
  
मन्त्रस्तु   
  
ऐं क्लीं ह्रीं त्रिपुरे भगवति स्वाहा ।  
  
अथवा   
  
वाग्भवं प्रथमं बीजं कामराजमनन्तरम् ।  
  
	लज्जाबीजं क्रोधबीजं फडन्तञ्च समुद्धरेत् ॥ मन्त्रस्तु  ऐं   
क्लीं ह्रीं हूं फट् ।  
  
	अथवा कामबीजाख्या कुल्लुका परिकीर्तिता । मन्त्रस्तु  क ए ई ल   
ह्रीं ।  
  
	सरस्वत्या वाग्भवञ्च अन्नदायास्त्वनङ्गकम् ॥ सरस्वत्याः ऐं   
। अन्नदायाः  क्लीं ।  
  
	मातङ्ग्याः प्रथमं बीजं माया धूमावतीं प्रति ।   
मातङ्ग्याः - ॐ; धूमावत्याः ह्रीं ।  
  
	बगलाया वधूबीजं लक्ष्म्याश्च निजबीजकम् ॥ बगलायाः स्तीं   
।  
  
लक्ष्म्याः  श्रीं ।  
  
धनदाया वधूबीजं कुल्लुका परिकीर्तिता । मन्त्रो यथा  स्त्रीं ।  
  
अपरेषाञ्च देवानां स्वमन्त्रं परिकीर्तितः ।  
अन्यासां तु पराबीजं कुल्लुका परमेश्वरि ॥  
  
रामस्य   
  
प्रणवं पूर्वमुद्धृत्य राजहंसं ततः परम् ।  
आचार्य संयुतं कृत्वा बिन्द्वर्द्धं संयुतं कुरु ॥  
  
पुनः प्रणवमुद्धृत्य विद्येयं सेतुरूपिणी ।  
एतां विद्यां वरारोहे मन्मथैः पुटितां कुरु ।  
तदा भवति देवेशि रामस्य स्वर्गदुर्लभा ॥  
  
	पञ्चाक्षरी महाविद्या सर्वतन्त्रेषु गोपिता । मन्त्रस्तु  क्लीं ॐ   
वां ॐ क्लीं ।  
  
इत्येवं कथिता देवि सङ्क्षेपात्कुल्लुका मया ॥  
  
सेतुमङ्गलतन्त्रे   
  
वाग्भवं पूर्वमुद्धृत्य मन्मथं तदनन्तरम् ।  
भृगुबीजं समुद्धृत्य मनुसर्गयुतं कुरु ॥  
  
	सुन्दरीविषये बोध्या कुल्लुकेयं महेश्वरि । मन्त्रो यथा  ऐं   
क्लीं सौः ।  
  
कामधेनुं समुद्धृत्य लोकबन्धां ततः परम् ।  
वामनीयकबीजस्तु पुनरुद्धृत्य सुन्दरि ।  
ईतिबीजयुतं कृत्वा बिन्द्वर्द्ध संयुतं कुरु ॥  
  
कुल्लुकेयं महाविद्या भैरव्याः परिकीर्तिता । मन्त्रस्तु  कलरीं ।   
तारायाः   
  
मायाबीजं समुद्धृत्यततश्च प्रणवद्वयम् ।  
पुनर्मायां समुद्धृत्य कुल्लुकाजपमाचरेत् ॥  
  
	कुल्लुकाजपमात्रेण सर्वसिद्धीश्वरो भवेत् ॥ मन्त्रो यथा  ह्रीं   
ॐ ॐ ह्रीं ।  
  
कालिकायाः   
  
पञ्चाक्षरी कालिकायाः कुल्लुका परिकीर्तिता ।  
  
	काली कूर्चं वधूमाया फडन्ता परमेश्वरि ॥ मन्त्रो यथा    
क्रीं हूं स्त्रीं ह्रीं फट् ।  
  
भुवनेश्याः   
  
कालकूटप्रशमनीबीजमुद्धृत्य सुन्दरि ।  
वामनीयकबीजेन संयुतं कुरु सुन्दरि ।  
बिन्द्वर्द्ध संयुतं कृत्वा त्रिगुणं कुरु सुन्दरि ॥  
  
एषा विद्या महेशानि कुल्लुका विष्णुपूजिता ॥ मन्त्रो यथा  ह्रीं ह्रीं   
ह्रीं ।  
  
आद्यान्ते परमेशनि कूर्चबीजद्वयं कुरु ।  
तदा भवति विधेयं मर्दिन्याः कुल्लुका प्रिये ॥  
  
	आद्यन्ते ॐ ह्रीं स्वाहा ॐ इति मन्त्रस्याद्यन्तयोः हूं इति बीजं   
कृत्वेत्यर्थः । तेन हूं ॐ ह्रीं स्वाहा ॐ हूं ।  
  
पशुभावे स्थिता मन्त्राः केवला वर्णरूपिणः ।  
एवं कृते महेशानि प्रभुत्वं प्राप्नुवन्ति ते ।  
अन्यथा पशुवद्देवि न जपेत्तु कदाचन ॥  
  
इति श्रीपरिव्राजकाचार्य परमहंसतीर्थावधूत   
श्रीमद्ब्रह्मानन्दगिरि कृतायां शाक्तानन्दतरङ्गिण्यां सेतु   
महासेतुकुल्लुका निर्णयो नाम दशमोल्लासः ॥ १० ॥  
  
  
  
  
एकादशोल्लासः  
  
मुखशोधनम्  
  
मुखशोधनमाह सारस्वततन्त्रे   
  
अथ वक्ष्ये महेशानि मुखशोधनमुत्तमम् ।  
यन्न कृत्वा वरारोहे जप-पूजा वृथा भवेत् ॥  
  
अशुद्ध जिह्वया देवि यो जपेत्सतु पापभाक् ।  
दशधा प्रजपित्वा वै मुखशोधन माचरेत् ॥  
  
देव्युवाच   
  
देवदेव महादेव शूलपाणे पिनाक्धृक् ।  
पृथक् पृथग् देवतानां कथयस्व दयार्णव ।  
शोधनं सर्वविद्यानां मुखस्य दशनस्य च ॥  
  
श्रीमहादेव उवाच   
  
महात्रिपुरसुन्दर्याः शृणुष्व मुखशोधनम् ।  
श्रीबीजं प्रणवो लक्ष्मीस्तारः श्रीः प्रणवस्तथा ॥  
  
	इमं षडक्षरं मन्त्रं सुन्दर्या दशधा जपेत् । मन्त्रस्तु    
श्रीं ॐ श्रीं ॐ श्रीं ॐ ।  
  
बालायाः शृणुचार्वङ्गि सुखशोधनमुत्तमम् ।  
वाग्भवः भुवनेशी च वाग्भवं सुरवन्दिते ॥  
  
एषा च त्र्यक्षरी विद्या सदामृतमयी प्रिये । मन्त्रस्तु  ऐं ह्रीं ऐं ।  
  
भैरव्याः शृणु चार्वङ्गि मुखशोधनमुत्तमम् ।  
प्रणवञ्च हसौबीजं प्रणवं सुरवन्दिते ॥  
  
इमं त्र्यक्षरमन्त्रं च प्रथमं दशधा जपेत् ॥ मन्त्रस्तु - ॐ हसौः   
ॐ ।  
  
शृणुसुन्दरि श्यामायाः मुखशोधनमुत्तमम् ।  
निज बीजत्रयं देवि प्रणवत्रितयं ततः ॥  
  
कामत्रयं वह्निबिन्दुरतिचन्द्रार्द्धभूषितम् ।  
एषा नवाक्षरी विद्या मुखशोधन कारिणी ॥  
  
मन्त्रस्तु   
  
क्रीं क्रीं क्रीं ॐ ॐ ॐ क्रीं क्रीं क्रीं ।  
तारायाः शृणुचार्वङ्गि अपूर्वं मुखशोधनम् ।  
जीवनी मध्य(मा)गा लज्जा भुवनेशी ततः परम् ॥  
  
	त्र्यक्षरीयं महाविद्या जिह्वागेऽमृतवर्षिणी ॥ मन्त्रस्तु  ह्रीं   
हूं ह्रीं ।  
  
अपूर्वं शृणु चार्वङ्गि भुवनामुखशोधनम् ।  
द्वादशस्वरमुद्धृत्य नादबिन्दुयुतं कुरु ।  
एत्त्रिकं दशधा भुवनेशी जपेत्सुधीः ॥  
  
त्र्यक्षरीयं समाख्याता नानासुख विलासिनी  मन्त्रस्तुः ऐं ऐं   
ऐं ।  
  
दुर्गायाः शृणुचार्वङ्गि मुखशोधनमुत्तमम् ।  
  
द्वादश स्वरमुद्धृत्य बिन्दुयुक्तञ्चतत्त्रिकम् ॥ मन्त्रस्तु  ऐं ऐं ऐं   
।  
  
अथ देवि प्रवक्ष्यामि बगलामुखशोधनम् ।  
वाग्भवं भुवनेशानी वाग्बीजं सुरवन्दिते ॥  
  
एषा तु त्र्यक्षरी विद्या सदाऽमृतमयी प्रिये । मन्त्रस्तु  ऐं ह्रीं ऐं ।  
  
मातङ्ग्याः शोधनं देवि अङ्कुशं वाग्भवं तथा ।  
बीजञ्चाङ्कुशमेतद्धि विज्ञेयं त्र्यक्षरात्मकम् ॥  
  
त्र्यक्षरीयं समाख्याता मुखशोधनदुर्लभा । मन्त्रस्तु  क्र्ॐ ऐं   
क्र्ॐ ।  
  
अपरैकं शृणु षौढे लक्ष्म्याश्च मुखशोधनम् ।  
श्रियाश्च परमेशानि बीजान्ते कमलानने ।  
पुनः श्रीबीजमुद्धृत्य मुखशोधनमाचरेत् ॥  
  
इयं सप्ताक्षरी विद्या चतुर्वर्गमयी सदा । मन्त्रस्तु  श्रीं   
कमलानने श्रीं ।  
  
अपरैकं प्रवक्ष्यामि दुर्गाया मुखशोधनम् ।  
वाग्बीजपुटिता माया दुर्गे स्वाहा ततः प्रिये ॥  
  
भुवनेशी पुनश्चैव वाग्बीजद्वय मेव च ।  
इयं दशाक्षरी विद्या सदा मम हृदि स्थिता ॥  
  
मन्त्रस्तु  ऐं ह्रीं ऐं दुर्गे स्वाहा ह्रीं ऐं ऐं ।  
  
अपरैकं प्रवक्ष्यामि धनदामुखशोधनम् ।  
प्रणवं दान्तमुद्धृत्य वामकर्ण विभूषितम् ॥  
  
	बिन्दुयुक्तं ब्रह्मबीजं विज्ञेयं त्र्यक्षरात्मकम् । मन्त्रस्तु - ॐ   
धूं ॐ धूमावत्या महेशानि शोधनं चैतदेव हि । मन्त्रस्तु - ॐ   
धूं ॐ भुवनायाः स्वबीजन्तु प्रणवं वा विशोधनम् ॥ मन्त्रस्तु    
ह्री अथवा ॐ ।  
  
रुद्रार्णादष्टमो देवि भूपुष्ट्यक्रूरसंयुतः ।  
  
	एकाक्षरीयं विद्या तु चान्नदामुखशोधने ॥ मन्त्रस्तु  क्लीं ।  
  
उच्छिष्ठचाण्डालीदेव्या भद्रकाल्यास्तथैव च ।  
जिह्वायाः शोधनं भद्रे शृणुष्व वरवर्णिनि ।  
षष्ठस्वरं बिन्दुयुक्तं लज्जाबीजनन्तरम् ॥  
  
	पुनराद्यं महेशानि चाण्डाल्या मुखशोधनम् ॥ मन्त्रस्तु - ॐ   
ह्रीं ॐ ।  
  
चतुर्दशस्वरेणाढ्यं बिन्दुचन्द्रार्द्धभूषितम् ।  
शिवबीजं महेशानि भद्रकाल्या विशोधनम् । मन्त्रस्तु  ह्रौं ।  
अन्यासां देवतानाञ्च तथा विष्णोः शिवस्य च ।  
अन्येषाञ्चैव देवानां प्रणवं मुखशोधनम् ।  
माया वा परमेशानि प्रजप्य मुखशोधनम् ॥  
  
कुर्यादिति शेषः । अन्यदेवदेवीनां मन्त्रस्तु - ॐ अथवा ह्रीं ।  
  
अन्येषु सर्वदेवेषु देवीषु च वरानने ।  
दशधा प्रणवेनैव मुखशोधन माचरेत् ॥  
  
मुखशोधन मात्रेण जिह्वाऽमृतमयी भवेत् ।  
अन्यथा विषसंयुक्ता जिह्वा भवति सर्वदा ॥  
  
भक्षणे दूषिता जिह्वा मिथ्यावादेन दूषिता ।  
कलहैर्दुःखिता जिह्वा नानादोषेण दूषिता ॥  
  
तं कथं पामरो लोको जिह्वायां प्रजपेन्मनुम् ।  
संशोधनमनाचर्य न जपेत्पामरः क्वचित् ॥  
  
शाक्तो वा वैष्णवो वापि गाणपः सौर एव वा ।  
शैवो वाऽप्यन्यभक्तो वा कारयेन्मुखशोधनम् ।  
  
देवो यदि जपेन्मन्त्रमकृत्वा मुखशोधनम् ।   
सर्वं तस्य वृथा देवि मन्त्रसिद्धिर्न जायते ॥  
  
तस्मात्प्रयत्नतो देवि जिह्वाशोध माचरेत् ।  
अन्यथा प्रजपेन्मन्त्रमकृत्वा मुखशोधनम् ॥  
  
पतनं तस्य देवेशि यो जपेत्स च पापभाक् ।  
तस्यात्प्रयत्नतो देवि जिह्वाशोधन माचरेत् ॥  
  
इति सारस्वत तन्त्रोक्तमुखशोधन विधानम् ।  
  
निद्राभङ्ग  
  
देव्युवाच   
  
पूजाकाले महेशान यदि निद्रातुरो मनुः ।  
तत्कथं सिध्यते मन्त्रः किं कर्तव्यं तदा प्रभो ॥  
  
प्रजपेत्केन विधिना न जपेद्वा वद प्रभो ।  
निद्रायाश्चैव देवेश लक्षणं वद मे प्रभो ॥  
  
ईश्वर उवाच   
  
शृणु देवि प्रवक्ष्यामि यन्मां त्वं परिपृच्छसि ।  
इडायाञ्च गते वायौ शक्तिमन्त्रं जपेत् प्रिये ।  
रात्रौ जपैकमात्रेण चण्डिका वरदा भवेत् ॥  
  
रुद्रयामले   
  
पिङ्गलायां गते वायौ तदा निद्रातुरः प्रिये ।  
इडायाञ्च गते वायौ तदा निद्रातुरो मनुः ॥  
  
एतत्ते कथितं देवि निद्राया लक्षणं प्रिये ।  
प्रजपेद्यदि निद्राया किं तस्य जप पूजने ॥  
  
सर्वं तस्य वृथा देवि अरण्ये रोदनं यथा ।  
रहस्यानेन चार्वङ्गि त्यक्तनिद्रा सनातनी ॥  
  
निद्राभङ्गमन्त्रः  
  
आदौकामकलाबीजं स्वमन्त्रान्तेऽपि तद् जपेत् ।  
प्रायश्चित्तमिदं देवि कृत्वा मन्त्रं जपेद्यदि ।  
किं तस्य दक्षिणो वायुस्तस्य निद्रातुरेण किम् ॥  
  
मन्त्रविद्यालक्षणम्  
  
विश्वसारे   
  
मन्त्राः पुन्दैवता ज्ञेया विद्या स्त्रीदैवता स्मृता ।  
पुम्मन्त्रा हूं फडन्ताः स्युर्द्विठान्ताः स्युः स्त्रियो मताः ।  
नपुंसका नमोऽताः स्युरित्युक्ता मनवस्त्रिधा ॥  
  
दीपनी लक्षणम्   
  
दीपनीमाह तन्त्रे   
  
योनिमन्त्रं मनोर्दत्त्वा चाद्यन्ते परमेश्वरि ।  
सप्तवारं जपेत्तं तु दीपनीयं प्रकीर्तिता ॥  
  
	योनिमन्त्र ईङ्कारः । ताम्यां पुटिटं मूलं सप्तवारं   
जपेदित्यर्थः । तन्त्रे   
  
योनिमन्त्रेणाऽवयं सकलं तु विभावयेत् ।  
  
	स्वकीयात्मानं कामकलां विभाव्य जपपूजादिकं कार्यम् ।   
तथाचोक्तम्   
  
ध्यात्वा कामकलां देहे विद्याजापं समाचरेत् ।  
ध्यात्वा कामकलारूप मात्मानं चिन्तयेत्सदा ॥  
  
तन्त्रे  ऊर्ध्वविन्द्वात्मकं वक्त्रमधोविन्दुस्तनद्वयम् ।  
हकारार्धं कामपुरं तथात्मनं विचिन्तयेत् ॥  
  
एतत्कामकलाध्यानं गुह्याद्गुह्यतमं महत् ।  
नाऽशिष्याय प्रवक्तव्यं नामक्ताय कदाचन ॥  
  
लोमान्महोच्च देवेशि यत्र कुत्र प्रकाशयेत् ।  
सोऽचिरान्मृत्युमाप्नोति शस्त्राघातविषादिभिः ॥  
  
योनिमन्त्रः  
  
योनिमन्त्रमाह यामले   
  
तूर्यस्वरो बिन्दुयुतो नादेन परिभूषितः ।  
कामकला महामन्त्रो महाकालेन कीर्तितः ।  
तस्यात्स्वकीयमात्मानं ध्यायेद्देव्याः स्वरूपकम् ॥  
  
इतिपरिव्राचकाचार्य परमहंसतीथावधूत   
श्रीमद्ब्रह्मनन्दगिरिकृतायां शाक्तानन्दतरङ्गिण्यां   
मुखशोधन निर्णयो एकादशोल्लासः ॥ ११ ॥  
  
  
  
  
द्वादशोल्लासः  
  
पुरश्चरणलक्षणम्  
  
पुरश्चरणलक्षणमाह हंसमाहेश्वरे   
  
जपो होमस्तर्पणञ्च सेको ब्राह्मणभोजनम् ।  
पञ्चाङ्गोपासनं लोके पुरश्चरणमिष्यते ॥  
  
यामले   
  
पञ्चाङ्गोपासनं लोके शाक्तवैष्णव भेदतः ।  
पुरश्चरणमित्युक्तं शिवेन परमात्मना ॥  
  
पुरश्चरण प्रयोजनम्  
  
यामले   
  
जीवहीनो यथा देही सर्वकर्मसुन क्षमः ।  
पुरश्चरणहीनोऽपि तथा मन्त्रः प्रकीर्तितः ।  
तस्मादौ स्वयं कुर्याद् गुरुं वा कारयेद् बुधः ॥  
  
रुद्रयामले  पुरश्चरण सम्पन्नो मन्त्रो हि फलदायकः ।  
ततः पुरस्क्रियां कुर्याद् मन्त्रवित् सिद्धिकाङ्क्षया ॥  
  
किं होमैः किं जपैश्चैव किं मन्त्रन्यास विस्तरैः ।  
रहस्यानाञ्च मन्त्राणां यदि न स्यात्पुरस्क्रिया ।  
पुरस्क्रिया हि मन्त्राणां प्रधानो जीव (बीजमु) उच्यते ॥  
  
पुरश्चरणपूर्वदिनकृत्यम्  
  
हविष्येनैव भोक्तव्यं कृत्वा देहविशोधनम् ।  
प्रातः स्नात्वा तु सावित्रीं जपेत्पञ्चसहस्रकम् ॥  
  
त्रिसहस्रं सहस्रं वा जपेदष्टोत्तरं शुचिः ।  
ज्ञाताज्ञातस्य पापस्य क्षयार्थं प्रथमं ततः ।  
विप्रान्सन्तोषयेदन्नभोजनाच्छादनासनैः ॥  
  
तत्रादौ भूमिपरिग्रहः कार्यः । तदुक्तं वैशम्पायन संहितायाम्   
  
  
आदावमुकमन्त्रस्य पुरश्चरणसिद्धये ।  
मयेयं गृह्यते भूमिर्मन्त्रो मे सिध्यतामिति ॥  
  
भूमेः परिग्रहं कुर्यात् परिमाणाच्च सर्वशः ।  
ग्रामे क्रोशमितं स्थानं नद्यादौ स्वेच्छया मितम् ॥  
  
नगरादा वपि क्रोशं क्रोशयुग्ममथापि वा ।  
आहारादिविहारार्थं तवतीं भूमिमाश्रयेत् ।  
दीपस्थानं समाश्रित्य कृतं कर्म फलप्रदम् ॥  
  
दीपस्थानम्  
  
दीप्यते पुरुषो यत्र दीपस्थान तदुच्यते ।  
चतुरस्रां भुवं भित्त्वा कोष्ठानां नवकं लिखेत् ॥  
  
पूर्वकोष्ठादिषु लिखेत्सप्तवर्गाननुक्रमात् ।  
लक्षमीशे लिखेन्मन्त्री स्वरन्यासक्रमं शृणु ॥  
  
पुनरेवं मध्यकोष्ठं नवधा विभजेत्सुधीः ।  
मध्य पूर्वादिकोष्ठेषु स्वरान्युग्मक्रमाल्लिखेत् ॥  
  
यत्र पूर्वादिकोष्ठेषु ग्रामाद्याक्षर संस्थितिः ।  
मुखन्तु तस्य जानीयाद् हस्तावुभयतः स्थितौ ॥  
  
कोष्ठे कुक्षी उभे पादौ द्वे शिष्टं पुच्छमीरितम् ।  
मुखस्थो लभते सिद्धिं करस्थः स्वल्पजीवनः ॥  
  
उदासीनः कुक्षिसंस्थः पादस्थो दुःखमाप्नुयात् ।  
पुच्छस्थः पीड्यते मन्त्री बन्धनोच्चाटनादिभिः ॥  
  
कूर्मचक्रमिदं प्रोक्तं मन्त्रिणां सिद्धिदायकम् ।  
निर्माय विधिवत्कुर्याद् जपं तत्र शुभे दिने ॥  
  
चन्द्रतारानुकूले च शुक्लपक्षे शुभेऽहनि ।  
आरभेत पुरश्चर्यां हरौ सुप्ते न चाचरेत् ॥  
  
	हरौ सुप्ते दक्षिणायने इत्यर्थः । तेन यद्दक्षिणायनं   
निषिद्धमुक्तं, तद्विष्णुविषयम् । शक्तिविषये दक्षिणायनेऽपि   
पुरश्चरणं कर्तव्यम् । तथाचोक्तं यामले   
  
शरत्काले महापूजा क्रियते या च वार्षिकी ।  
तस्मिन्पक्षे विशेषेण पुरश्चरण माचरेत् ॥  
  
अन्यत्रापि   
  
शरत्काले चतुर्थ्यादिनवमान्तं विशेषतः ।  
  
भक्तितः पूजयित्वा तु रात्रौ चाष्टसहस्रकम् ।  
एकाकी निर्जने देशे जपेञ्च तिमिरालये ॥  
  
	अष्टसहस्रकमिति । अष्टाधिकसहस्रं प्रत्यहं जपेदित्यर्थः ।   
तिमिरालये अन्धकारवद् गृहे, न त्वालोक युक्ते इत्यर्थः । केचित्तु तिमिरालये   
रात्राविति वदन्ति । तदसत् रात्रौ चाष्टसहस्रकमिति रात्रेः पूर्वं   
प्राप्तत्वादिति दिक् ॥  
  
अथ पुरश्चरणदिन-कृत्यम्  
  
बहुभिः र्वस्त्रभुषाभिः सम्पूज्य गुरुमात्मनः ।  
आरभेत् जपं पश्चात् तदनुज्ञापुरः सरम् ॥  
  
प्रातः स्नात्वा महेशानि कीलानादाय साधकः ।  
कुटीनिकट मागत्य कुर्यात्तन्त्रोदितां क्रियाम् ॥  
  
क्षीरिवृक्षोद्भवान् कीलानस्त्रमन्त्राभिमन्त्रितान् ।  
निखनेद्दशदिग्भागे तेष्वस्त्रञ्च प्रपूजयेत् ॥  
  
क्षेत्रे तु कीलिते मन्त्रो न विघ्नैः परिभूयते ।  
अश्वत्थोडुम्बरप्लक्षवटाश्च क्षीरिशाखिनः ॥  
  
क्षेत्रपालान्पूजयित्वा बलिं दद्याद्विधानतः ।  
दिक्पतिभ्यो बलिं दत्त्वा ततः क्षेत्रं समाश्रयेत् ॥  
  
क्षेत्रपलमन्त्रमाह तन्त्रे   
  
वर्णान्त औ बिन्दुयुतः क्षेत्रपालाय हृन्मनुः ।  
ताराद्यो वसुवर्णोऽयं क्षेत्रपालस्य कीर्तितः ॥  
  
मन्त्रः - ॐ क्षौं क्षेत्रपालाय नमः ।  
  
षड्दीर्घभाजा बीजेन षडङ्गन्यास माचरेत् ।  
  
	नीलाञ्जनाद्रिनिभ मूर्द्धपिशङ्ग केशं वृत्तोग्रलोचनमुपात्त   
गदाकपालम् ।  
  
	आशाम्बरं भुजगभूषणमुग्रदंष्ट्रं   
क्षेत्रेशमन्दुतमहं प्रणमामि देवम् ॥  
  
	इति ध्यात्वा क्षेत्रपलमावाह्य अष्टदलपदे पूजयेत् ।  
  
अनलाक्षमग्निकेशं करालं तदनन्तरम् ।  
घण्टाखं महा (क्रोधं) कोपं पिशिताशनमप्यथ ॥  
  
पिङ्गलाक्षमूर्द्धकेशं पत्रेषु पूर्वतोऽर्चयेत् ।  
लोकपालांस्तदस्त्राणि यथापूर्वं प्रपूजयेत् ॥  
  
ततो माषभक्तबलिं दद्यात् ॥  
  
मन्त्रमाह शारदायाम्   
  
पूर्वमेहिद्वयं पश्चाद् विदु(द्वि)षि स्यात्सुरद्वयम् ।  
भञ्जय द्वितयं भूयो तर्जय द्वितयं ततः ॥  
  
ततो विघ्नपदद्वन्द्वं महाभैरव तत्परम् ।  
क्षेत्रपालबलिं गृह्णद्वयं पावकसुन्दरि ।  
बलिमन्त्रोऽयमाख्यातः सर्वकामफलप्रदः ॥  
  
बद्धाञ्जलि   
  
ॐ तीक्ष्णदंष्ट्र महाका(ल)य कल्पान्त दहनोपम ।  
भैरवाय नमस्तुभ्यमनुज्ञां दातुमर्हसि ॥  
  
इत्यनुज्ञां लब्ध्वा इन्द्रादिदिक्पालान्पूजयित्वा भाषभक्तबलिं   
दद्यात् ।  
  
शारदायाम्  कुटीनिकटमागत्य सामान्यार्धं विधाय च ।  
द्वारपूजां विधायाथ जपस्थानं विशोधयेत् ॥  
  
वीक्षणं मूलमन्त्रेण शरेण प्रोक्षणं मतम् ॥  
  
पुरश्चरण सङ्कल्प  
  
सनत्कुमारसंहितायाम्   
  
प्रणवं तत्सदद्येति मासपक्षतिथीरपि ।  
अमुकगोत्रोऽमुकोऽहं मूलमुच्चार्य तत्परम् ॥  
  
सिद्धिकामोऽस्य मन्त्रस्य इयत्सङ्ख्यजपं ततः ।  
दशांशं हवनं होमाद्दशांशं तर्पणं ततः ॥  
  
दशांशं मार्जनं तस्याद्दशांशं विप्रभोजनम् ।  
पुरश्चरणमेवं हिकरिष्ये प्रागुदङ्मुखः ॥  
  
भूतशुद्धिं विधायादौ प्राणायामं समाचरेत् ।  
ऋष्यादिकं ततः कृत्वा कल्पोक्तन्यासमाचरेत् ॥  
  
ततः पूजादिकं कृत्वा यथाविधि जपं चरेत् ।  
शनैः शनैरविस्पष्टं न द्रुतं न विलम्बितम् ॥  
  
क्रमेणोच्चारयेद्वर्णानाद्यन्त क्रमयोगतः ।  
देवतां चित्तगां कुर्यात्कुर्याच्च हृदयः स्थिरम् ।  
प्रातःकालं समारभ्य जपेन्मध्यन्दिनावधि ॥  
  
कुलार्णवे   
  
यत्सङ्ख्या समारब्धं तज्जप्तव्यं दिने दिने ।  
न्यूनाधिकं न कर्तव्य मासमाप्तं कदाचन ॥  
  
न्यूनातिरिक्त कर्माणि न फलन्ति कदाचन ।  
यथाविधि कृतान्येव तत्कर्माणि फलन्ति हि ॥  
  
स्नानं त्रिसवनं प्रोक्तमशक्तौ द्विःसकृच्च वा ।  
मन्त्रं साधयमानस्तु त्रिसन्ध्यं देवमर्चयेत् ॥  
  
द्विकालमेककालं वा न मन्त्रं केवलं जपेत् ।  
उपचारै यथाशक्ति देवतामन्वहं यजेत् ॥  
  
न क्षुज्जृम्भणहिक्कादि विकलीकृतमानसः ।  
मन्त्रसिद्धिमवाप्नोति तस्माद्यत्नपरो भवेत् ॥  
  
	यदि दैवाद् जृम्भणादिकं भवति, तदा आचम्य प्राणायामं   
षडङ्गन्यासं च कृत्वा शेषं जपेत् । सूर्यं दृष्ट्वा वा जपेत् । तथा   
च   
  
योगिनी हृदये   
  
पतितानामन्त्यजानां दर्शने भाषणे कृते ।  
क्षुतेऽधोवायुगमने जृम्भणे जपमुत्सृजेत् ॥  
  
तथाचम्य च तत्प्राप्तौ प्राणायामं षडङ्गकम् ।  
कृत्वा सम्यग्जपेच्छेषं यद्वा सूर्यादि दर्शनम् ॥  
  
कृत्वा जपेदिति परेणान्वयः । आदिपदाद्देव ब्राह्मणादीनां   
परिग्रहः ॥  
  
शयीत दर्भशय्यायां विन्यस्य भुवि चात्मनः ।  
तद्वासः क्षालयेन्नित्यमन्यथा विघ्नमा (वहेत्) पतेत् ।  
न दिवा शयनं कुर्यात्कुकुरादीन्न संस्पृशेत् ॥  
  
न सेवेत स्त्रियं मांसं मधु वा साधकोत्तमः ।  
एतानि सेवमानस्य न सिध्यन्ति पुरस्क्रियाः ॥  
  
भक्ष्यादि नियमः  
  
कुलार्णवे  भुञ्जानो वा हविष्यान्नं शाकं यवकमेव वा ।  
  
पयो मूलं फलं वापि यत्र यच्चोपलभ्यते ॥  
  
भिक्षाशी वा जपेद् यद्वा कृच्छ्रचान्द्रायणादिकृत् ।  
आम्रमामलकञ्चैव फलं केशरिसम्भवम् ॥  
  
रम्भाफलं तिन्तिडीकं कमला नागरङ्गकम् ।  
फलान्येतानि भोज्यानि तदन्यानि विवर्जयेत् ॥  
  
विहितशाकं यथा   
  
कलायं कालशाकञ्चवास्तुकं हिलमोचिका ॥  
  
हविष्यान्न लक्षणम्  
  
हविष्यान्नं यथा   
  
हैमन्तिकं सितास्विन्नं धान्यमुद्गास्तिला यवाः ।  
कलायकं गुनीवारा वास्तुकं हिलमोचिका ॥  
  
यष्टिका कालशाकञ्च मूलकं केमुकेतवत् ।  
लवणे सैन्धव सामुद्रे गव्ये च दधिसर्पिषी ॥  
  
पयोऽनुद्धृतसारञ्च पनसाम्रहरीतकी ।  
पिप्पली जीरकञ्चैव नागरङ्गञ्च तिन्तिडी ॥  
  
कदली लवली धात्री फलान्यगुडमैक्षवम् ।  
अतैलपक्वं मुनयो हविष्यान्नं प्रचक्षते ॥  
  
मूलं केमुक केन्दूनां वर्जयेद्विहितं मुने ।  
धृतं दधि फलं वापि नारिकेलं यथोचितम् ॥  
  
हविष्यान्नं तथाऽश्नीयाच्छक्तुं यव समुद्भवम् ।  
नेन्द्रियाणां यथा वृद्धिस्तथा भुञ्जीत साधकः ॥  
  
गृहस्थानां वदान्यानां भिक्षाशिनोऽग्रजन्मनाम् ।  
पुरश्चरण मध्ये तु यदिस्यान्मृतसूतकम् ॥  
  
तथापि कृतसङ्कल्पो जपं नैव परित्यजेत् ।  
स्वकल्पोक्त क्रमेणैव जपं कृत्वा वरानने ॥  
  
होमयेत्तद्दशांशेन तद्दशांशेन तर्पणम् ।  
तर्पणस्य दशांशेन चाभिषिञ्चेज्जगन्मयीम् ॥  
  
अभिषेक दशांशेन कुर्याद् ब्राह्मण भोजनम् ।  
गुखे दक्षिणां दत्त्वा दीनान्धकृपणान् बहून् ॥  
  
ज्ञातीन्द्विजान्परान्भक्त्या भोजयेच्च यथेप्सितान् ।  
एवं कृतपुरश्चर्यः साधयेदिष्टमात्मनः ॥  
  
होमादि नियमः  
  
गौतमीये  जपान्ते प्रत्यहं मन्त्री होमयेत्तद्दशांशतः ।  
तर्पणं चाभिषेकञ्च तत्तद्दशांशतो मुने ॥  
  
प्रत्यहं भोजयेद्विप्रान् न्यूनाधिक्यप्रशान्तये ।  
अथवा सर्वसम्पूर्तौ होमादिकमथाचरेत् ॥  
  
अथवा हेमपत्रादौ यन्त्रं कृत्वा ततः परम् ।  
पूजयित्वा तत्र देवीं परिवार समन्विताम् ॥  
  
तर्पण विधिः   
  
तर्पयेत्तां परां देवीं तत्प्रकारमिहोच्यते ।  
तर्पयित्वा गुरूनादौ मूलदेवीञ्च तर्पयेत् ॥  
  
मूलान्ते नाम चोच्चार्य तर्पयामि ततः परम् ।  
स्वाहाऽन्ते तर्पयेन्मन्त्री यथासङ्ख्यं विधानतः ॥  
  
योगिनी हृदये  तर्पणञ्च प्रकुर्वीत द्वितीयान्तमथोच्चरन् ।  
एकेकमञ्जलिं दत्त्वा तर्पयेद्रश्मिवृन्दकम् ॥  
  
तर्पणद्रव्यम्  
  
तर्पणद्रव्यमाह विशुद्धेश्वरे   
  
तर्पणं चेन्दुमत्तोयैस्तीर्थतोयैस्तथा पुनः ।  
गुरूपदिष्ट विधिना मधुना वाथ तर्पयेत् ॥  
  
तन्त्रान्तरे   
  
तीर्थतोयेन दुग्धेन सर्पिषा मधुनाऽपि वा ।  
गन्धोदकेन वा कुर्यात्सर्वत्र साधकोत्तमः ॥  
  
कालागुरुद्रवैरेव वशयेज्जगदादिकम् ।  
सचन्दनेन तोयेन सौभाग्यं लभते नरः ॥  
  
तोयैः कुङ्कममिश्रैश्च स्तम्भयेदखिलं जगत् ।  
सितमिश्रिततोयेन बृहस्पति समो भवेत् ॥  
  
कर्पूराक्त जलेनैव सुरान्नाकर्षयेन्नरः ।  
रोचनायुत तोयेन सर्वविघ्नात्प्रमुच्यते ॥  
  
ध्यात्वा देवीं मुखे तस्यास्तर्पणञ्च समाचरेत् ।  
सर्वशास्त्रेषु कथितं तर्पणं शुभदायकम् ॥  
  
एतत्तु तर्पणं कृत्वाऽभिषेकं तद्दशांशतः ।  
आत्मानं देवबुद्ध्या तु सम्पूज्य तन्मयः सुधीः ॥  
  
मूलविद्यां समुच्चार्याऽमन्तां च देवताभिधाम् ।  
तदन्ते चाभिषिञ्चामि नमोऽन्तेनाऽभिषेचयेत् ॥  
  
इति मन्त्री स्वकं मन्त्रं चिन्तयित्वा स्वमूर्द्धनि ।  
अभिषेकं स्वीयसङ्ख्यं विदध्यात् तदनन्तरम् ॥  
  
तत्र सञ्चिन्तयेद्देवीं साङ्गावरणदेवताम् ।  
क्षिपेत्तोयं यथासङ्ख्यं गणान्सिञ्चेत्सकृत्सकृत् ॥  
  
अभिषेकं समाप्यैवमभिषेक दशांशतः ।  
ब्राह्मणान् देवबुद्ध्या च भोजयेत्साधकोत्तमः ॥  
  
यामले  ब्राह्मणान् भोजयेद्देवि तथैव च कुमारिकाः ।  
साधकः पशुतामेति कुमारी भोजनाहते ॥  
  
ततो मन्त्रयुतान्विप्रान् भोजयेद्देवताधिया ।  
ततः सम्पूजयेद्भक्त्या सम्भारै विविधैर्गुरुम् ॥  
  
दक्षिणां गुरवे दद्याद्यथा विभवविस्तरैः ।  
दत्त्वा च साधक श्रेष्ठोमहापुजां समाचरेत् ।  
सिद्धमन्त्रो भवेन्मन्त्री नात्र कार्या विचारणा ॥  
  
तन्त्रे   
  
विभवे सति यो मोहान्न कुर्याद्विधिविस्त(रैः)रम् ।  
नैतत्फलमवाप्नोति देवद्रोही स उच्यते ॥  
  
अङ्गहीनेजपविधिः  
  
मुण्डमालायाम्-  
  
यधदङ्गविहीनं स्यात्तत्सङ्ख्याद्विगुणो जपः ।  
कर्तव्यः साङ्गसिद्ध्यर्थं तदशक्तेन भक्तितः ॥  
  
रुद्रयामले   
  
होमकर्मण्यशक्तानां विप्राणां द्विगुणो जपः ।  
इतरेषान्तु वर्णानां त्रिगुणादिक ईरितः ॥  
  
योगिनी हृदये   
  
होमाशक्तौ जपं कुर्याद् होमस्य द्विगुणो बुधः ।  
ब्राह्मणादित्रिवर्णानां स्त्रीणां सङ्ख्या विधीयते ॥  
  
यं वर्णमाश्रितः शूद्रो दीक्षां कुर्याद्यथेप्सिताम् ।  
तस्यस्त्रीनान्तु या सङ्ख्या सा सङ्ख्या तस्य विद्यते ।  
शूद्रस्य यादृशी सङ्ख्या द्विगुणा सा स्त्रियः प्रिये ॥  
  
अन्यत्रापि   
  
यं वर्णमाश्रितः शूद्रः स च तस्य विधिं चरेत् ।  
अनाश्रितस्य शूद्रस्य दिक्सङ्ख्याकः समीरितः ॥  
  
शूद्रस्य विप्रभृत्यस्य तत्पत्नयाः सदृशो जपः ।  
होमशून्यस्य विप्रस्य यो जपः स तु तत्स्त्रियः ।  
इतरेषान्तु वर्णानां सर्वेषां त्रिगुणादिकः ॥  
  
	त्रिगुणादिक इति होमसङ्ख्या त्रिगुण जपः क्षत्रियेण कार्यः ।   
वैश्येन चतुर्गुणः शूद्रेण च पञ्चगुणो बोध्यः । शूद्रस्य   
द्विगुणः शक्तिविषये ज्ञेयः । वैष्णवानां चतुवर्णानां   
चतुर्गुणषड्गुणाष्टदशगुणो बोद्धव्यः । अन्यथा कुत्रापि   
द्विगुणादिक कुत्रापि चतुर्गुणादि इति विरोधापत्तेः ।  
  
तथाचोक्तं गौतमीये   
  
होमाभावे जपः कार्यो होमसङ्ख्या चतुर्गुणः ।  
विप्राणां क्षत्रियाणाञ्च रससङ्ख्यागुणः स्मृतः ।  
वैश्यानां वसुसङ्ख्याक एषां स्त्रीणामयं विधिः ॥ इति ।  
  
यामले   
  
यदि होमे न शक्तः स्यात्पूजायां तर्पणेऽपि वा ।  
तावत्सङ्ख्यजपेनैव सर्वसिद्धिः प्रजायते ॥  
  
यामले   
  
कुत्रापि यदि हीनं स्याद्दशकस्याऽङ्गकर्मणि ।  
तत्तद्दशैव कर्याणि दशन्यूनं न कारयेत् ॥  
  
यामले   
  
लक्षमेकं जपेद्विद्वान् हविष्याशी सदा शुचिः ।  
ततस्तु तद्दशांशेन होमयेद्धविषा प्रिये ॥  
  
तर्पयेत्तद्दशांशेन तीर्थतोयेन पार्वति ।  
चाभिषिञ्चेत्ततस्तोयैस्तर्पणस्य दशांशतः ॥  
  
तद्दशांशं हविष्यान्नैर्भक्तितो भोजयेद् द्विजान् ।  
गुरवे दक्षिणां दद्याद्यथा विभवविस्तरैः ।  
पाशवः कथितः कल्पः शृणु वीरमतः परम् ॥  
  
वीरकल्पः  
  
मुण्डमालायां   
  
मत्स्यमांसाशने शक्तः कुर्यान्मन्त्रपुरस्क्रियाम् ।  
रात्रौ प्रागास्यः शय्यायां प्रजपेल्लक्षमानतः ॥  
  
ततस्तु तद्दशांशेन होमयेद्धविषानले ।  
दशांशं तर्पयेद् द्रव्यैर्मांसमिश्रैः सुसाधकः ॥  
  
तर्पणस्य दशांशेन चाभिषिञ्चेज्जगन्मयीम् ।  
दशांशं भोजयेद्देवि साधकं देवताप्रियम् ॥  
  
मधुमांसञ्च मत्स्यञ्च चर्वणञ्च प्रदापयेत् ।  
ततस्तु तोषयेद्भक्त्या गुरुं स्वर्णादिभिः प्रिये ।  
एतत्कल्पद्वयाद्देवि मन्त्रः सिध्यति निश्चतम् ॥  
  
अत्र लक्षपदं स्वस्वकल्पोक्तसङ्ख्यापरम् । तथाचोक्तं कुमारीतन्त्रे   
  
तस्मिन्काले साधकेन्द्रः स्वकल्पोक्तं जपं चरेत् ।  
  
तस्मिन्काले पुरश्चरणकाले । यत्तु कुमारीतन्त्रे   
  
लक्षमेकं जपेन्मन्त्रं हविष्याशी दिवा शुचिः ।  
  
रात्रौ ताम्बूलपूरास्यः शय्यायां लक्षमानतः ।  
एवं लक्षद्वयं जप्त्वा तद्दशांशेन मन्त्रवित् ॥  
  
	इति वचनाद्विशिष्ट पुरश्चरणे लक्षद्वयजप इति वदन्ति । तन्त्र   
मनोरमम् । यद्दिने हविष्याशी, तद्दिने मत्स्याद्यशने   
हविष्यान्नव्याघातान् नानाचारस्य प्रसक्तेश्च । तथाचोक्तं यामले   
  
	नानाचारो न कर्तव्यो नानाचाररतो यतः । इति वचनात् ।   
तस्मात्कुमारी तन्त्रोक्त वचनस्य पुरश्चरणद्वये तात्पर्यम् ।   
एतत्कल्पद्वयं दिव्यवीरयोः पर्यायेण कर्तव्यम् । दिव्येन तु   
एतत्कल्पद्वयं युगपत्कर्तुमपि शक्यम् । यतः स तत्त्वज्ञानी सन्   
मानसक्रियावान्, अतो नास्य मानसकियया वाह्यकियाया विरोधः ।   
वीरस्तु अतत्त्वज्ञानी सन्बाह्यान्तरोभयक्रियावान् ।   
अस्यैतत्कल्पद्वययौगपद्य नास्ति, उद्धतमानसत्त्वात्,   
आचारसाङ्कर्यापाताच्चेति सर्वमवदातम् । तथाचोक्तं   
  
तन्त्रे  दिव्यस्तु देववत्प्रायो वीरश्चोद्धतमानसः ।  
  
योगिनीहृदये   
  
सर्वहिंसा विनिर्मुक्तः सर्वप्राणिहिते रतः ।  
कामक्रोधलोभमोहरागद्वेष विवर्जितः ॥  
  
पूजापमाने सन्तुष्टोऽप्यधिकारी स एव हि ।  
सोऽस्मिन् शास्त्रेऽधिकारी स्यात्तदन्यो भ्रष्टसाधकः ॥  
  
	पशुस्तु संशयज्ञानी सन्क्रियावान् । मत्स्यमांसादिकं न   
ग्राह्यम्, न स्त्रियं मनसाऽपि स्मरेत्, न ताम्बूल भक्षयेत्, किन्तु   
हविष्यान्नं भक्षयेत् । ऋतुकालं बिना न स्त्रियमपि गच्छेत् ।   
दक्षिणमार्गेण पूजा कर्तव्या । तथाचोक्त यामले   
  
यो दाक्षिण्यं विना देवि महा मायां समर्चति ।  
स पापः सर्वलोकेभ्यश्च्युतो भवति नान्यथा ॥  
  
	अनेन यद्दिवाविधानं, तद्दिव्यवीर विषयेऽपि बोद्धव्यम् ।   
तथाचोक्तं यामले   
  
दिवा दक्षिणमार्गेण वामेन च तथा निशि ।  
  
यदि तूर्णं फलावाप्तौ युष्माकं मतमेव च ॥ इति वचनात् ॥  
  
अथ ग्रहणपुरश्चरण  
  
श्रीबीजार्णवतन्त्रे षोडश पटले देवीं प्रतिशिववाक्यम्   
  
एकदा परमेशानी कामाख्यायां महेश्वरी ।  
दृष्ट्वोपरागं यत्कार्यं तत् पृच्छति महेश्वरम् ।  
ये नैव विधिना देव सिद्धो भवति नान्यथा ॥  
  
श्रीशिव उवाच   
  
कुतः स्नानं कुतः सन्ध्या प्राणायामः कुतः प्रिये ।  
भूतशुद्धिः कुतो भद्रे कुतः पूजा वरानने ॥  
  
कालातीतभयाद्देवि सर्वं सन्त्यज्य कामिनि ।  
सङ्कल्पं मानसं कृत्वा जपं कुर्याद्वरानने ॥  
  
पञ्चाङ्ग विधिना देवि सिद्धो भवति नान्यथा ।  
मन्त्रो विद्या महेशानि कवचं स्तव एव वा ॥  
  
ध्यानं वा परमेशानि न्यासो वा कमलेक्षणे ।  
एकोच्चारेण देवेशि भवन्ति दशकोटयः ॥  
  
असङ्ख्यस्तज्जपो देवि ग्रहणे चन्द्रसूर्ययोः ।  
तत् कथं परमेशानि जपसङ्ख्या विधीयते ॥  
  
अत एव महेशानि होमो नास्ति शुचिस्मिते ।  
अभिषेकश्च देवेशि तथा च तर्पणादिकम् ॥  
  
भोजनं च महेशानि नास्ति वै कमलानने ।  
सूर्यचन्द्रग्रहे देवि पञ्चाङ्गं नास्ति कामिनि ॥  
  
पञ्चाङ्गेन विहीनोऽपि सिद्धो भवति नान्यथा ।  
सङ्कल्पं विद्धि देवेशि मानसं यद्युपस्थितम् ॥  
  
तत्सङ्कल्पं विजानीयाद् ग्रहणे चन्द्रसूर्ययोः ।  
तस्मात्तु चञ्चलापाङ्गि सङ्कल्पं नैव कारयेत् ॥  
  
सङ्कल्पो मानसो देवि चतुर्वर्गफलप्रदः ।  
अत एव महेशानि सङ्कल्पो मानसः स्मृतः ॥  
  
स्थूलो हि परमेशानि सङ्कल्पो व्यर्थ उच्यते ।  
सङ्कल्पेन विना देवि यत्किञ्चित्कुरुते सुधीः ।  
व्यर्थमेव हि देवेशि तत्सर्वं मानसो न हि ॥  
  
ग्रहणे भोजनकालः  
  
प्रथमप्रहरे भद्रे चन्द्रग्रासो यदा भवेत् ।  
तदैव दिवसे भुक्त्वा सत्वरं नरकं व्रजेत् ॥  
  
निशीथे च महेशानि यदैव ग्रहणं भवेत् ।  
तदैव दिवसे भुक्त्वा पीत्वानन्दमयो भवेत् ॥  
  
चन्द्रग्रहणकाले तु जपयज्ञादिकं चरेत् ।  
दिवसे च यदा भद्रे भास्करग्रहणं भवेत् ।  
रात्रौ भुक्त्वा च पीत्वा च जपयज्ञादिकं चरेत् ॥  
  
सौरेषु (सर्वेषु) विष्णुमन्त्रेषु शैवे (सौरे) गाणपत्यौ तथा ।  
  
शक्तिमन्त्रो महेशानि प्रशस्तः सततं जपेत् ।  
इति बीजार्णवे तन्त्रे शिवेनैव प्रकीर्तितम् ॥  
  
	एतत्सर्वं ज्ञानिनामेव कर्तव्यम् । आज्ञानिनामपि पशूनां   
कर्तव्यमाह   
  
गन्धर्वतन्त्रे   
  
अथवाऽन्यप्रकारेण पुरश्चरणमिष्यते ।  
ग्रहणेऽर्कस्य चेन्दोर्वा शुचिः पूर्वमुपोषितः ॥  
  
नद्यां समुद्रगामिन्यां नाभिमात्रोदके स्थितः ।  
ग्रहणादि विमोक्षान्तं जपेन्मन्त्रं समाहितः ॥  
  
सनत्कुमारतन्त्रे   
  
दृष्ट्वा स्नात्वा सुसङ्कल्पो विमोक्षान्तं जपं चरेत् ।  
जपस्य च दशांशेन होमं कुर्याद्यथाविधि ॥  
  
होमार्थं द्विगुणं वापि जपेन्मन्त्रं समाहितः ।  
होमस्य तु दशांशेन तर्पणं समुपाचरेत् ॥  
  
तर्पणस्य दशांशेन त्वभिषेकं समाचरेत् ।  
अभिषेक-दशांशेन कुर्याद् ब्राह्मण भोजनम् ॥  
  
तदन्ते महतीं पूजां कुर्यात्साधक सत्तमः ।  
गुरवे दक्षिणां दद्यद्भक्त्या विप्रान्प्रतर्पयेत् ॥  
  
श्यामाविद्यायां विशेषमाह कालीतन्त्रे   
  
अथवाऽन्यप्रकारेण पुरश्चरणमिष्यते ।  
चन्द्रसूर्यग्रहे चैव ग्रासावधिविमुक्तितः ।  
यावत्सङ्ख्यं मनुं जप्त्वा तावद् होमादिकं चरेत् ॥  
  
यदि नक्रादिदूषिता नदी भवति समुद्रगामिनी वा न भवति, तदा किं   
कर्तव्यं तदाह रुद्रयामले   
  
यद्वा शुद्धोदकैः स्नात्वा शुचौ देशे समाहितः ।  
ग्रहणान्मुक्तिपर्यन्तं जपेन्मन्त्रम्मनन्यधीः ।  
इति कृत्वा न सन्देहो जपस्य फल भाग्भवेत् ॥  
  
	ये तु ग्रहणपूर्व दिने उपवासाशक्त्या हविष्यान्नं फलं   
दुग्धं वा भुञ्जीतेति वदन्ति । तन्न मनोरमम्, प्रमाणाभावात्,   
उपवासस्यावश्यकत्त्वाच्च ॥  
  
जपप्राधान्यम्  
  
ये तु वदन्ति   
  
अत्र श्राद्धमकुर्वाणः पङ्के गौरव सीदति ।  
  
इति निन्दावाद   
  
श्रवणात् श्राधस्यावश्यकत्वं, न जपस्येति तत तथाऽह ।  
  
सनत्कुमारतन्त्रे   
  
श्राद्धादेरनुरोधन यदि जाप्यं त्यजेन्नरः ।  
स भवेद् देवताद्रोही पितृन्सप्त नयत्यधः ॥  
  
महिषमर्दिनीतन्त्रे   
  
चन्द्रसूर्यग्रहे जप्त्वा कैवल्यं प्राप्नुयान्नरः ।  
अकृत्वा मन्त्रजापं च सत्वरं नरकं व्रजेत् ॥  
  
गुप्तदीक्षातन्त्रे   
  
चन्द्रसूर्यग्रहे यस्तु सम्यग् जापं न चाचरेत् ।  
स दु(भ्र)ष्टः स च पापिष्ठः सहसा शूकरो भवेत् ॥  
  
तस्यान्नमुदकं देवि मूत्रशोणित विट्समम् ।  
जायते नात्र सन्देहो मम वाक्याद्वरानने ॥  
  
अन्यत्रापि   
  
जपयज्ञं विना देवि यः करोत्यान्यचिन्तनम् ।  
स भवेद् रौरवे मग्नो यावदाहूत सम्प्लवम् ॥  
  
रौरवात्पुनरगत्य पापयोनिषु जायते ।  
निष्कृतिर्नास्ति चार्वङ्गि तस्यापि च कदाचन ॥  
  
तस्मात्सर्वं परित्यज्य चन्द्रपर्वणि सञ्जपेत् ।  
सूर्य पर्व यथा देवि चन्द्रपर्व तथा प्रिये ।  
सर्वं त्यक्त्वा महेशानि जपयज्ञं समाचरेत् ॥  
  
	इत्यादि नानातन्त्र वचनेभ्यो जपं विना कार्यान्तरस्य   
निन्दाश्रुतेर्जपस्यैवावश्यकत्वम् ॥ राश्या दिगणनायां दोषमाह   
  
यामले   
  
अज्ञानाद्यादि वा मोहाद्राश्यादिगणनां चरेत् ।  
विचार्य चञ्चलापाङ्गि न पश्येद् ग्रहणं यदि ।  
पूर्वजन्मार्जितं पुण्यं तत्क्षणादेव नश्यति ॥  
  
कामधेनुतन्त्रे   
  
चन्द्रपर्व सूर्यपर्व न विचार्यं कदाचन ।  
सूर्यपर्वं वरारोहेन पश्येद्यदि पामरः ।  
अस्तु तावत्परोधर्मः पूर्वधर्मो विनश्यति ॥  
  
यामले   
  
जन्म सप्ताष्ट - ऋप्फाङ्कदशमस्थे निशाकरे ।  
दृष्टाऽरिष्टप्रदो राहुर्जपपूजां विना भवेत् ॥  
  
कवच पुरश्चरणम्  
  
भैरवतन्त्रे   
  
अथ वश्ये महेशानि कवचानां पुरस्क्रियाम् ।  
अष्टोत्तरशतं जप्त्वा पुरश्चार्यां समाचरेत् ॥  
  
दशांशतोऽङ्गकर्माणि होमादीनि पृथक् पृथक् ।  
ततश्च सिद्धकवचः पुण्यात्मा मदनोपमः ॥  
  
स्वयमशक्तौ प्रतिनिधिद्वारा कर्तव्यम् । ज्ञानप्रदीपे   
  
विदधीत पुरश्चर्यां गुरुणा तादृशेन वा ॥  
  
  
इति परिव्राजकाचार्य परमहंसतीर्थावधूत श्रीमद्ब्रह्मानन्द   
गिरिकृतायां शाक्तानन्दतरङ्गिण्यां पुरश्चरणनिर्णयो नाम   
द्वादशोल्लासः ॥ १२ ॥  
  
  
  
  
त्रयोदशोल्लासः  
  
यन्त्र-संस्कारः  
  
विना यन्त्रेण पूजायां देवता न प्रसीदति ।  
सर्वेषामपि देवानां यन्त्रे पूजा प्रशस्यते ॥  
  
सुवर्णं रजतं ताम्रं श्रेष्ठं मध्यमथाधमम् ।  
ताम्रं लक्षगुणं प्रोक्तं रौप्यं कोटिगुणं भवेत् ॥  
  
स्वर्णं त्वनन्तफलदं स्फाटिकञ्च तथा भवेत् ।  
एकतोलं द्वितोलं वा त्रितोलं पञ्चतोलकम् ॥  
  
रसतोलं चतुस्तोलं सप्ततोलं पलं तु वा ।  
साधकस्य मनुं ज्ञात्वा कृत्वा पीठेषु साधकः ॥  
  
	अथवा प्रतिमां कृत्वा निजदेवस्वरूपिणीम् ॥ पूजयेदिति शेषः ॥   
सम्मोहनतन्त्रे   
  
मूलमुच्चरयन्सम्यगालिखेद्यन्त्रमुत्तमम् ।  
  
तन्त्रे   
  
तन्मध्ये विलिखेद्यन्त्रं सुवर्णेन कुशेन वा ।  
  
ऊर्ध्वाम्नायतन्त्रो   
  
प्राणनाथ ! जगन्नाथ ! ब्रह्मविष्णुप्रपूजित् ।  
इदानीं चक्रराजस्य प्रतिष्ठा कर्म मे वद् ॥  
  
श्री-ईश्वर उवाच   
  
यथा मन्त्रस्य संस्कारं तथा यन्त्रस्य कल्पयेत् ।  
असंस्कृतौ यन्त्रमन्त्रौ रोगशोकभयप्रदौ ॥  
  
कथितो मन्त्रसंस्कारो दशधा सर्वतन्त्रके ।  
यन्त्रसंस्कार मधुना शृणु देवि समाहिता ॥  
  
यन्त्रसंस्कार सङ्कल्पः  
  
चक्रराजं विनिर्माय ततः संस्कार माचरेत् ।  
प्रतिष्ठा द्विविधा देवि मध्यमा चोत्तमा तथा ॥  
  
स्नात्वा सङ्कल्पयेन्मन्त्री गुरोर्वाक्येन चादरात् ।  
प्रणवं तत्सदद्येति मासपक्षतिथोरपि ॥  
  
अमुकोऽमुकगोत्रान्तेऽमुकदेव्याश्च प्रीतये ।  
चक्रेऽस्मिन्नमुकदेव्याः प्राणजीवेन्द्रियेति च ॥  
  
प्रतिष्ठाकर्मशब्दान्ते करिष्ये प्रागुदङ्मुखः ।  
ततो गुरुञ्च वृणुयाद्वस्त्रालङ्कारचन्दनैः ॥  
  
भूतशुद्ध्यादिकान्न्यासान्विन्यसेत्तदनन्तरम् ।  
पञ्चगव्यं निजैर्मन्त्रैः शिवमन्त्रेण मन्त्रितम् ॥  
  
तस्मिन् चक्रं क्षिपेन्मन्त्री प्रणवेन विलोकयेत् ।  
ततश्चक्रं समुद्धृत्य स्थापयेच्चक्रभाजने ॥  
  
यन्त्रस्नानम्  
  
शङ्खतोयेन देवेशि तथा पुष्पोदकेन च ।  
वारिणा चन्दनेनाऽपि स्नापयेत्परमेश्वरीम् ॥  
  
नारिकेलोदकैश्चैव सर्वोषधिजलैरपि ।  
पञ्चामृतैः पञ्चगव्यैः स्नापयेत्परमेश्वरीम् ॥  
  
तप्तं शीतं जलं वर्ज्यं किञ्चिदुष्णेन स्नापयेत् ।  
अत्युष्णे वज्रपातः स्यात्तस्मात्तपरिवर्जयेत् ॥  
  
पञ्चामृतमाहयामले   
  
धृतं दधि तथा क्षीरं शर्करा मधुसंयुतम् ।  
पञ्चामृतमिदं ख्यातं प्रत्येकन्तु पलं पलम् ॥  
  
पञ्चगव्यपरिमाणम्  
  
पञ्चगव्यपरिमाणमाह तन्त्रे   
  
पलमात्रं दुग्धभागं गोमूत्रं तावदिष्यते ।  
घृतञ्च पलमात्रं स्याद् गोमयं तोलकद्वयम् ॥  
  
दधि प्रसृतिमात्रं स्यात्पञ्चगव्यमिति स्मृतम् ।  
अथवा पञ्चगव्यातां समानो भाग इष्यते ॥  
  
अतिक्रान्तं तु षड्रात्रं दधि स्नाने विवर्जयेत् ।  
संवत्सरात्परं त्वाज्यं षण्मासान्ते च माक्षिकम् ।  
गुडञ्च शर्करां चैव सर्वं ब्रीहिञ्च वत्सरात् ॥  
  
विवर्जयेदिति पूर्वेणान्वयः । एतानि न दद्यादित्यर्थः ॥  
  
देवानां प्रतिमा यत्र घृताम्यङ्गक्षमा भवेत् ।  
पलानि तत्र देयानि श्रद्धया सप्तविंशतिः ॥  
  
अष्टोत्तरशतपलं स्नाने देयञ्च सर्वदा ।  
द्वे सहस्रे पलानान्तु महास्नाने तु सङ्ख्यया ॥  
  
पलं तु लौकिकैर्मानैः साष्टरत्ति द्विमासकम् ।  
तोलकत्रितयं ज्ञेयं ज्योतिर्ज्ञैः स्मृतिसम्मतम् ॥  
  
पलं पलं पञ्चगव्यं नित्यस्नाने तदर्द्धकम् ।  
अशक्तानां विधिं वश्ये कृच्छ्राणां परमेश्वरि ॥  
  
गुणतोलकहीनं च न दद्यात् स्नानकर्मणि ।  
स्नानं समाप्य तां देवीं स्थापयेत् स्वर्णपीठके ॥  
  
तस्मादुद्धृत्य मतिमान्नाभेरूर्ध्वं निवेशयेत् ।  
तत्रैव पीठं सम्पूज्य चार्घपात्रादिकं चरेत् ।  
स्पृष्ट्वा यन्त्रं कुशाग्रेण गायत्र्या चाभिमन्त्रयेत् ॥  
  
गायत्रीमाह   
  
प्रणवं यन्त्रराजाय विद्महे तदनन्तरम् ।  
महायन्त्राय धीमहि तन्नो यन्त्रः प्रचोदयात् ।  
आवाह्य पञ्चमुद्राभिः प्राणस्थापनमाचरेत् ॥  
  
ज्ञानार्णवे   
  
अनामिकामूलपर्वसंसक्ताङ्गुष्ठयुग्मकम् ।  
उत्तानं हस्तयुगलं योजयेत् साधकाग्रणीः ॥  
  
ऊर्ध्वाञजलिमधः कुर्यादियमावाहनी भवेत् ।  
इयं तु विपरीता स्यान्मुद्रा स्थापनकर्मणि ॥  
  
युक्तोच्छ्रिताङ्गुष्ठमुष्टी मुद्रा स्यात्सन्निधापनी ।  
अङ्गुष्ठगर्भिणी सैव मुद्रा स्यात्सन्निरोधिनी ॥  
  
उत्तानमुष्टियुगला सम्मुखीकरणी मता ।  
देवताङ्गे षडङ्गानां न्यासः स्यत् सकलीकृतिः ॥  
  
करावेकत्र संयोज्य अधोभूताविव प्रिये ।  
परमीकरणं नाम मुद्रेयन्तु ततः परम् ।  
वं बीजेनामृतीकुर्यात् मुद्रया धेनुसञ्ज्ञया ॥  
  
अन्योन्याभिमुखे श्लिष्टे कनिष्ठानामिके पुनः ।  
तथैव तर्जनीमध्ये धेनुमुद्रा प्रकीर्तिता ॥  
  
धेनुमुद्रा महादेवी अमृतीकरणे भवेत् ।  
प्रतिष्ठाप्याऽर्चयेद् देवीमन्यथा निष्फलं भवेत् ॥  
  
प्रतिष्ठाप्येति  यन्त्रे प्रतिमायां वा प्राणप्रतिष्ठां   
विधायेत्यर्थः ॥ प्राणमन्त्रमाह यामले   
  
उच्चार्य भुवनेशानीं पाशाङ्कुशपुटां ततः ।  
याद्याः सप्तमृताङ्काट्या व्योम सत्येन्दुसंयुतम् ॥  
  
व्योम बिन्दुसमायुक्तं सर्गावान् भृगुरित्ययम् ।  
नाम्ना देव्यास्ततः प्राणा इह प्राणास्ततः प्रिये ॥  
  
पुनर्मन्त्रं पुरस्कृत्य तथैव साधकोत्तमः ।  
नाम्ना च देवतायास्तु ततो जीव इह स्थितः ॥  
  
तथैव देवदेवेशि ! उक्त्वा सर्वेन्द्रियाणि च ।  
वाङ्मनश्चक्षुरित्यन्ते श्रोत्रघ्राणपदं ततः ॥  
  
ततः प्राणा इहागत्य सुखमुक्त्वा चिरं पठेत् ।  
तिष्ठन्तु वह्निजायान्तः प्राणमन्त्र उदाहृतः ॥  
  
स्व स्व नाम्ना महेशानि मन्त्रोऽयं सर्वदैवतः ।  
इति प्राणान् प्रतिष्ठाप्य ततः पूजां समारभेत् ॥  
  
स्वकल्पोक्त विधानेन मुद्रां प्रदर्श्य साधकः ।  
उपचारैः षोडशभिर्देवीं प्रपूजयेद् क्रमात् ॥  
  
देव्याज्ञया परीवारान्पूजयेत् परमेश्वरि ।  
ततो जपेत् सहस्रं तु शतमष्टोत्तरं प्रिये ॥  
  
बलिदानं ततः कृत्वा प्रणमेच्चक्रराजकम् ।  
शतमष्टोत्तरं होमं कुर्याच्च साधकोत्तमः ॥  
  
निजमन्त्रेण देवेशि जुहुयाच्चक्रसिद्धये ।  
आहुत्यन्ते चक्रराजे हुतशेषं विनिक्षिपेत् ॥  
  
पुर्णान् दत्त्वा तु होमान्ते तज्जलैरभिषेचयेत् ।  
मन्त्राभिषिक्तं चक्रं तत्सर्वेषां सिद्धिदायकम् ॥  
  
गुरुवे दक्षिणां दद्याद् गां च दद्यात्पयस्विनीम् ।  
भूमिं वृत्तिकरीं दद्यात् पुत्रपौत्रानुयायिनीम् ॥  
  
संहारमुद्रया देव्या विसर्जनमतःपरम् ।  
प्रतिष्ठयेच्चक्रराजमनेन विधिना यदि ॥  
  
पुरश्चर्याफलं तस्य सर्वसिद्धियु तस्य च ।  
गुरोराज्ञां प्रमाणेन यन्त्रं मूर्ध्नि निधापयेत् ॥  
  
गृहीतं यन्त्रमेवेदं क्वापि नैव प्रकाशयेत् ।  
यन्त्र मन्त्र प्रकाशे तु क्रुद्धा भवति पार्वती ॥  
  
निजमन्त्राभिषिक्तञ्च गुरोरपि न दर्शयेत् ।  
यन्त्रग्रहणकाले च यदि स्यात् मेघगर्जनम् ॥  
  
उल्लुलुध्वनिराकस्मादथवा शङ्ख निस्वनः ।  
तदा मन्त्री झटित्येव सिद्धकार्यो न संशयः ॥  
  
अयने विषुवे चैव ग्रहणे चन्द्रसूर्ययोः ।  
ग्रहणं यन्त्रमन्त्राणां शुभदं तत् प्रकीर्तितम् ॥  
  
अथ बलिदानम्   
  
मुण्डमालायाम्   
  
नरश्छागस्तथा मेषो महिषः शशकस्तथा ।  
शल्लकी शूकरश्चैव बलयः परिकीर्तिताः ॥  
  
नरबलिस्तु राज्ञामेव   
  
राजा नरबलिं दद्यान्नान्यो हि परमेश्वरि ।  
सिंहव्याघ्र नरान्दत्त्वा ब्राह्मणो रौरवं व्रजेत् ॥  
  
युवानं व्याधिहीनं च सुश्रीकं लक्षणान्वितम् ।  
सर्वावयव सम्पन्नं बलिं दद्यात् सुशोभनम् ॥  
  
तरुणं सुन्दरं कृष्णं क्षतादिदोषवर्जितम् ।  
स्नापयित्वा बलिं तत्र भूषयेत् पुष्पचन्दनैः ॥  
  
भूषयेद् रक्तमाल्येन सिन्दूरेण विषेशतः ।  
उत्तराभिमुखो भूत्वा बलिं पूर्वमुखं तथा ॥  
  
समानीय स्ववामे च मूलेन प्रोक्षणं चरेत् ।  
सम्प्रोक्षणं विधायैव बलिं सम्पूजयेदथ ॥  
  
ब्रह्मरन्ध्रे च ब्रह्माणं तन्नासायाञ्च मेदिनीम् ।  
कर्णयोश्च तथाकाशं जिह्वायां सर्वतोमुखम् ॥  
  
ज्योतीषि नेत्रयोर्विष्णुं वदने परिपूजयेत् ।  
ललाटे पूजयेच्चन्द्रं शक्रं दक्षिणगण्डतः ॥  
  
वामगण्डे तथा वह्निं ग्रीवायां समवर्तनम् ।  
रोमकूपे धृतिं चैव भ्रुवोर्मध्ये प्रचेतसम् ॥  
  
नासामूले च श्वसनं स्कन्धे चैव महेश्वरम् ।  
हृदये सर्पराजेन्द्रं पूजयित्वा पठेदिदम् ॥  
  
महातपोभिर्ज्ञानैश्च यज्ञेर्यत्साध्यते नृभिः ।  
तन्मे देहि महाभाग ! सत्वरं चाप्नुयां श्रियम् ॥  
  
शिवबुद्ध्या च सम्पूज्य उत्सृजेच्च ततः परम् ।  
ततो देवीं समुद्दिश्य काममुद्दिश्य चात्मनः ॥  
  
इत्युत्सृज्य बलिं पश्चात् करवालं प्रपूजयेत् ।  
खड्मग्रे पूजयेन्मन्त्री ब्रह्म-वागीश्वरीं तथा ॥  
  
मध्ये च पूजयेद्देवि ! लक्ष्मीनारायणावपि ।  
मूले च पूजयेन्मन्त्री उमया च महेश्वरम् ॥  
  
एवं विधानैः सम्पूज्य नमस्कुर्यात् प्रयत्नतः ।  
खड्गत्वं शिवरूपोऽसि क्रोधभैरव सञ्ज्ञकः ॥  
  
दुर्गा प्रीतिकरो नित्यं कालीशक्तेरिवाऽपरा ।  
खड्गाय खरशानाय शक्तिकार्यार्थ तत्पर ! ॥  
  
पशुच्छेद्यस्त्वया शीघ्रं खड्गनाथ ! नमोऽस्तुते ।  
एवं सम्पूज्य तं खड्गमुत्तोल्य साधकोत्तमः ॥  
  
छेत्ता पूर्वमुखो भूत्वा बलिमुत्तरवक्त्रकम् । (?)  
आं हुं फट् इति मन्त्रेण छेदयित्वा ततः पशुम् ॥  
  
ततो बलीनां रुधिरं तोयसैन्धवसत्फलैः ।  
मधुभिर्गन्धपुष्पैश्च स्वधिवास्य प्रयत्नतः ॥  
  
गन्धपुष्पोक्षितं कृत्वा चोत्सृजेन्मूलमुच्चरन् ।  
प्रणवं वाग्भवं लक्ष्मीं ततः कौशिकीं शब्दतः ॥  
  
रुधिरेण ततः पश्चादाप्यायतां समुच्चरेत् ।  
निवेद्य रुधिरं देवि ! शिवे दद्यात् प्रदीपकम् ।  
ततो निवेदयेन्मन्त्री ताम्बूलं सुमनोहरम् ॥  
  
रुधिर-मस्तक स्थानपन क्रमः  
  
रुधिरमस्तक स्थापनक्रममाह तन्त्रे   
  
नारं सव्ये शिरोरक्तं देव्याः सम्यग्नियोजयेत् ।  
छागं तु वामतो दद्यान्माहिषं वितरेत् पुरः ।  
दक्षिणे वा मतो दद्यादग्रतो देहशोणितम् ॥  
  
यामले  यदा कटकटाशब्दो दन्तानां श्रूयते क्वचित् ।  
तदा तु मरणं विद्याद्धानिं तत्र विनिर्दिशेत् ।  
यदाश्रु दृश्यते नेत्रे तदा हानिं विनिर्दिशेत् ॥  
  
बलिमस्तकपतन फलम्  
  
पूर्वोत्तरे च दिग्भागे पतते यदि मस्तकम् ।  
सर्वसम्पत्करं विद्याद् राज्ञां राज्यं विनिर्दिशेत् ॥  
  
ईशानाग्न्योर्मध्यभागे पतते यदि मस्तकम् ।  
ततः स्वल्पेन कालेन सर्वसिद्धिर्भवेद् ध्रुवम् ॥  
  
यदि वायव्यदिग्भागे नैर्-ऋते दक्षिणेऽपि वा ।  
मस्तकं पतते जातु तस्य हानिं विनिर्दिशेत् ॥  
  
बलिमस्तके दीपदानम्  
  
यामले   
  
ग्रहाणां कच्छपानाञ्च गोधानाञ्च विशेषतः ।  
मत्स्यानां पक्षिणां चैव न दीपं दापयेच्छिरे ॥  
  
शीर्षोपरि ज्वलद्दीपो यावत्कालं प्रवर्तते ।  
तावत्कालं वसेत्स्वर्गे तस्माद्यत्नेन दापयेत् ॥  
  
रुद्रयामले   
  
लोमदाहोद्भवं गन्धं घ्रत्वा देवी प्रसीदति ।  
तस्मात्समर्पयेद्दीपं तस्य पात्रं विवर्जयेत् ।  
विधिवद्बलिदानेन चतुर्वर्गफलं भवेत् ॥  
  
अवैध हिंसायां दोषः  
  
अविधानेन हिंसायां दोषमाह कुलार्णवे   
  
अविधानेन यो हन्यादात्मार्थं प्राणिनः प्रिये ।  
निवसेन्नरके घोरे युगानि पशुलोमभिः ॥  
  
स रक्तबिन्दुपाती च तिर्यग्योनौ प्रजायते ।  
अनुमन्ता विशसिता निहन्ता क्रयविक्रयी ।  
संस्कर्ता चोपहर्ता खादिताऽष्टौ च घातकाः ॥  
  
रुद्रयामले   
  
धनेन क्रयिको हन्ता खादिता चोपभोगतः ।  
घातको वधतश्चैव त्रिविधो वधवान् ध्रुवम् ॥  
  
यामले   
  
पितृदैवतयज्ञेषु वैधहिंसा विधीयते ।  
  
अन्यत्रापि   
  
अहिंसा परमो धर्मोनास्त्यहिंसा परं सुखं ।  
विधिना या भवेत् हिंसा सा त्वहिंसा प्रकीर्तिता ॥  
  
भूतहिंसा न कर्तव्या पशुहिंसा विशेषतः ।  
बलिदानं विना देवि हिंसां सर्वत्र वर्जयेत् ॥  
  
यामले   
  
हन्यान्मन्त्रेण चानेन त्वभिमन्त्र्य पशुं शिवे ।  
गन्धपुष्पाक्षतैः पूज्य त्वन्यथा नरकं व्रजेत् ॥  
  
पापोपजनिका हिंसा तत्कथं स्वर्गसाधनम् ।  
अश्वमेधादियज्ञेषु वाजिहत्यां कथं चरेत् ॥  
  
दृष्टान्तमाह यामले   
  
येनैव विषखण्डेन म्रियन्ते सर्वजन्तवः ।  
तेनैव विषखण्डेन भिषग्नाशयते विषम् ॥  
  
	तस्मादविधिना हिंसा पापजनिका, विधिबोधिता हिंसा   
स्वर्गजनिका इति निर्गलितार्थः ॥  
  
इति श्रीपरिव्राजकाचार्य परमहंसतीर्थावधूत   
श्रीमद्ब्रह्मानन्दगिरि कृतायां शाक्तानन्दतरङ्गिण्यां   
यन्त्रप्रतिष्ठादि निर्णयो नाम त्रयोदशोल्लासः ॥ १३ ॥  
  
  
  
  
चतुर्दशोल्लासः  
  
उपचारविधिः  
  
उपचारं प्रवक्ष्यामि शृणु पार्वति ! सादरम् ।  
विनोपचारैर्या पूजा सा पूजा न प्रसीदति ॥  
  
अष्टादशोपचारास्तु सर्वेषामुत्तमाः प्रिये ।  
षोडशेति प्रधानाश्च दशधास्तदनु स्मृताः ।  
पञ्चधास्तदनु प्रोक्ताः कर्तव्या भूतिमिच्छता ॥  
  
फेत्कारिणीतन्त्रे   
  
आसनं स्वागतं पाद्यमर्घ्यमाचमनं तथा ।  
स्नानं वासश्चोपवीतं भूषणानि च सर्वशः ॥  
  
गन्धपुष्प धूपदीपौ तथान्नं चापि दर्पणम् ।  
माल्यानुलेपनं चैव नमस्कार विसर्जनम् ।  
अष्टादशोपचारैस्तु मन्त्री पूजां समाचरेत् ॥  
  
तन्त्रे  आसनं स्वागतं पाद्यमर्घ्यमाचमनीयकम् ।  
मधुपर्काचमनस्नानवसनाभरणानि च ॥  
  
गन्धपुष्पधूपदीपनैवेद्यवदनं तथा ।  
प्रयोजयेदर्चनायामुपचारांस्तु षोडश ॥  
  
पाद्यार्घ्याचमनीय च मधुपर्काचमं तथा ।  
गन्धादयो नैवेद्यान्ता उपचारा दश स्मृताः ॥  
  
गन्धं पुष्पं तथा धूपं दीपं नैवेद्यमेव च ।  
प्रदद्यात् परमेशानि ! पञ्च पूजोपचारकान् ॥  
  
पाद्यादिनिरूपणम्  
  
पाद्यार्थमुदकं पाद्यं चन्दनागुरु संयुतम् ।  
एतच्छ्यामाकदूर्वाब्ज विष्णुक्रान्तामितीरितम् ॥  
  
पाद्यं पात्रे प्रदातव्यमर्घ्यं चैवार्घ्यपात्रके ।  
रक्तबिल्वाक्षतैः पुष्पैर्दधिदूर्वातिलैर्जलैः ॥  
  
सामान्यः सर्वदेवानामर्घोऽयं परिकल्पितः ।  
अभावे दधिदुग्धाद्यैर्मानसं परिकल्पयेत् ॥  
  
अन्तःशून्यां त्रिपत्राञ्च दूर्वां चार्घेन निक्षिपेत् ।  
जातीलवङ्गकक्कोलैर्दद्यादाचमनीयकम् ॥  
  
तत् तैजसेन पात्रेण शङ्खेन वा प्रदापयेत् ।  
उदकं दीयते यद्यत्सुगन्धं फेनवर्जितम् ॥  
  
आचमनीयकं देव्यै तदाचमन मुच्यते ।  
दद्यादाचमीयं तु सुगन्धसलिलैः शुभैः ॥  
  
मधुपर्कनिरूपणम्  
  
बृहत्श्रीक्रमे  नारिकेलोदकं स्वल्पं सिता दधि घृतं समम् ।  
सर्वेषाम्धिकं क्षौद्रं मधुपर्के प्रयोजयेत् ॥  
  
आज्यं दधि मधून्मिश्रं मधुपर्कं विदुर्बुधाः ।  
तद्दद्यात्कांस्यपात्रेण शोभनेन विशेषतः ॥  
  
इति वचनात् कांस्यपात्रेण मधुपर्के नारिकेलोदकदाने   
दोषाभावः । यथा ताम्रपात्रेण चरुपाके दोषाभावस्तद्वत् ।   
तथाचोक्तम्   
  
ततश्च संस्कृते वह्नौ गोक्षीरेण चरुं पचेत् ।  
अस्त्रेण क्षालिते पात्रे नवे ताम्रमयादिके ॥  
  
पयोऽनुद्धृतसारञ्च ताम्रपात्रे न दुष्यति । इति वचनात् ।  
  
पात्रपरिमाणमाह  वस्वङ्गुलन्यूनमानं न पात्रं कारयेद्   
बुधः ॥  
  
गन्धकथनम्  
  
सर्वेषां गन्धजातीनां प्रकृष्टौ मलयोद्भवः ।  
तस्मात् सर्वप्रयत्नेन दद्यान्मलयजं सदा ॥  
  
मध्यमानामिकाग्राम्यामङ्गुष्ठाग्रेण पार्वति ।  
दद्याच्च विमलं गन्धं मूलमन्त्रेण साधकः ॥  
  
पुष्पप्रकरणम्  
  
सर्वेषां पुष्पजातीनां रक्तं शस्तं वरानने ! ।  
देवी प्रीतिकरं प्राज्ञे ! सर्वकामफलप्रदम् ॥  
  
रक्तपुष्पञ्च देवेशि ! तथा स्वर्णादि निर्मितम् ।  
रक्तपद्मं च वज्रञ्च कृष्णा तु चापराजिता ॥  
  
पञ्चदेवमयं पुष्पं करवीरं मनोहरम् ।  
विष्णुर्लम्बोदरः सूर्यो ब्रह्मा च कालिका तथा ॥  
  
पञ्चदेवाः पञ्चदले सदा तिष्ठन्ति नान्यथा ।  
जवापुष्पं महेशानि ! करवीरापराजिते ॥  
  
महादेव्यै निवेद्यैव कोटिपूजाफलं लभेत् ।  
एषां मध्ये वसेद् ब्रह्मा एषां मूले जनार्दनः ।  
एषामग्रे वसेद् रुद्रः सर्वे देवाः स्थिता दले ॥  
  
एषां करवीरापराजिताजवापुष्पाणम् इत्यर्थः ।  
  
वृक्षे विकसिते काले देवतादिग्विनिर्णयः ।  
पश्चिमस्थदले विष्णुः उत्तरे गणनायकः ॥  
  
ऐशान्यां सूर्यदेवश्च पूर्वे ब्रह्मा प्रकीर्तितः ।  
दक्षिणे कालिका देवी या तु मुक्तिप्रदायिनी ॥  
  
करवीरं यथा देवि ! जवापुष्पं तथैव हि ।  
यथा शुभ्रं तथा रक्तं हरितं कृष्णमेव च ॥  
  
गङ्गादि सर्वतीर्थानि तिष्ठन्ति बिन्दुगह्वरे ।  
तन्मध्ये शिवलिङ्गञ्च महाकुण्डलिनीयुतम् ॥  
  
गह्वरं बिन्दुरूपं च कैवल्यपदमुत्तमम् ।  
शिवशक्तिमयं पुष्पं चतुर्वर्गफलप्रदम् ॥  
  
सर्वपुष्पाणि चैकत्र जवाब्जपारिजातकैः ।  
न समानि भवन्त्येव लक्षकोटि शतान्यपि ॥  
  
यत्राऽपराजितापुष्पं करवीरं जवापि च ।  
तिष्ठन्ति तत्र वै देवा ब्रह्माविष्णुमहेश्वराः ॥  
  
गङ्गादि सर्वतीर्थानि तन्मूले निवसन्ति वै ।  
तन्मूलं सिञ्चितं तेन पूजितास्तेन देवताः ॥  
  
अपराजितामाहात्म्यं वक्तुं न शक्यते मया ।  
मल्लिकामुत्पलं रम्यं शमीं पुन्नागचम्पके ॥  
  
अशोकं कर्णिकारञ्च द्रोणपुष्पं तथैव च ।  
करवीरं जवापुष्पं कुङ्कुमं नागकेशरम् ॥  
  
यः प्रयच्छति दुर्गायै स गच्छेत् परमं पदम् ।  
पुष्पमूले वसेद् ब्रह्मा पुष्पमध्ये जनार्दनः ॥  
  
पुष्पाग्रे च वसेद्रुद्रः सर्वे देवाः स्थिता दले ।  
चराचराश्च सकलाः सदा पुष्पवशाः स्मृताः ॥  
  
सर्वदेवमयं पुष्पं तस्माद्देव्यै समर्पयेत् ॥  
  
पुष्पैररण्यसम्भूतैः पत्रैर्गिरिसमुद्भवैः ।  
अपर्युषितनिश्छद्रैः प्रोक्षितेर्जलवर्जितैः ॥  
  
आत्मारामोद्भवैर्वापि पुष्पैः सम्पूजयेच्छिवाम् ।  
पारोपित वृक्षेभ्यः पुष्पाण्यानीय योऽर्चयेत् ।  
अविज्ञाप्यैव तस्यैव निष्फलं तस्य पूजनम् ॥  
  
इति तु साक्षात्स्वामिपरम् ।  
  
देवार्थे कुसुमस्तेयमस्तेयं मनुरव्रवीत् । इति वचनात् ॥  
  
पुष्पादीनां पर्युषितकालः  
  
सर्वं पर्युषितं वर्ज्यं पत्रं पुष्पं फलं जलम् ।  
अवर्ज्यं जाह्नवीतोयमवर्ज्यं तुलसीदलम् ॥  
  
अवर्ज्यं बिल्वपत्रं स्यादवर्ज्यं जलजं तथा ।  
पुष्पैः पर्युषितैर्देवि ! नार्चयेत् स्वर्णजैरपि ॥  
  
बिल्वपत्रं च माघ्यञ्च तमालामलकीदलम् ।  
कह्लारं तुलसीपत्रं पद्मञ्च मुनिपुष्पकम् ॥  
  
एतं पर्युषितं न स्यात् यच्चान्यत् कलिकात्मकम् ।  
तिष्ठेद्दिनत्रयं शुद्धं पद्ममामलकं तथा ॥  
  
दिनैकं करवीराणि योग्यानि च तपोधन ।  
पद्मानि सितरक्तानि कुमुदान्युत्पलानि च ॥  
  
एषां पर्युषिता शङ्का कार्या पञ्चदिनोर्ध्वतः ।  
अन्येषां कुसुमानां च यावद् गन्धविपर्ययः ॥  
  
पुष्पं च पञ्चगव्यं च उपचारांस्तथाऽपरान् ।  
घ्रात्वा निवेद्य देवेशि ! नरो नरकमाप्नुयात् ॥  
  
अङ्ग संस्पृष्टमाघ्रातं त्याज्यं पर्युषितं बुधैः ।  
केशकीटापविद्धानि शीर्णपर्युषितानि च ॥  
  
स्वयं पतितपुष्पाणि त्यजेदुपहतानि च ।  
शेफाली बकुलं चैव स्वयं शीर्णं न दूष्यति ॥  
  
सर्वं भूमिगतं त्याज्यं शेफालीबकुलं विना ।  
कृमिभक्ष्याणि भग्नानि वर्ज्यानि पतितं भुवि ॥  
  
तमालस्य च पद्मस्य छिन्नभिन्नं न दूष्यति ।  
विष्णुक्रान्ता-जवा-नागकेशरं नागवल्लभम् ॥  
  
बन्धूकं चैव मन्दा(कह्ला)रं सवृन्तं शस्तमर्चने ।  
स्वयं विकसितं पुष्पं त्याज्यञ्च पतितं भुवि ॥  
  
नागवल्लभं नागचम्पकमित्यर्थः । स्वयं विकसितं पुरुषेण   
विकसित मित्यर्थः ॥  
  
माघमासे तु देवेशि ! पूज्यपुष्पाणि द्वादश ।  
कुन्दं कुरुवकं झिण्टीं केतकं निचुलं तथा ॥  
  
नीलञ्च विकटं शीर्षं भृङ्गराजं च क्षुद्रकम् ।  
बकुलं रङ्गनं चैव नान्यमासे यजेत् क्वचित् ॥  
  
नाक्षतैरर्चयेद् विष्णुं न तुलस्या विनायकम् ।  
न दूर्वया यजेद् दुर्गां बिल्वपत्रैर्दिवाकरम् ॥  
  
दूर्वा निषिद्धेति यदुक्तं, तत् श्वेतदूर्वापरम् । तथोचोक्तं   
  
यामले   
  
रक्तमाध्यं श्वेतदूर्वां नीलकण्ठं कुरुष्टकम् ।  
न दद्याच्च महादेव्यै यदीच्छेच्छुभमात्मनः ॥  
  
पुष्पाभावे यजेद् पत्रैः पत्राभावे तु तत्फलैः ।  
अक्षतैर्वा जलैर्वापि न पूजां व्यतिलङ्घयेत् ॥  
  
शिवे विवर्जयेत् कुन्दमुन्मत्तञ्च हरेस्तथा ।  
देवीनामर्कमन्दारौ सूर्यस्य तगरं तथा ॥  
  
	देवीनामिति आद्येतरदेवीनामित्यर्थः । अर्कपुष्पैराद्यापूजायाः   
प्राशस्त्यकथनात्, सहस्रं त्वर्काणामिति कर्पूरादिस्तवाच्च । तगरं   
काष्ठतगरमित्यर्थः ॥  
  
शिवपूजायां यामले   
  
बकुलं मालतीं जातीं कुन्दं शेफालिकां जवाम् ।  
न दद्याच्च महादेवे यदीच्छेच्छुभमात्मनः ॥  
  
मालती मल्लिका जाती यूथिका माधवी तथा ।  
तगरं कर्णिकारश्च द्रोणश्चोत्पलचम्पकौ ॥  
  
अशोकः कुमुदश्चैव शेफालिकाकदम्बकौ ।  
केतकी वनमाला च कुसुम्भकिंशुकौ तथा ॥  
  
कह्लारबकुलं चैव लवङ्ग नागकेशरौ ।  
एतान्यपि प्रियाणि स्युर्न पत्रैरर्चयेच्छिवाम् ॥  
  
जवाभिश्चैव गन्धाढ्यैर्दूर्वया श्रीफलच्छदैः ।  
विना वै दूर्वया देवीपूजा नास्ति च कर्हिचित् ॥  
  
प्।२७९) तस्माद दूर्वा ग्रहीतव्या सर्वपुष्पमयी हि सा ।  
देवेभ्यः सर्वगन्धाढ्यमभावे तुलसीदलम् ॥  
  
तुलस्या पूजयेद् देवान् नात्र कार्या विचारणा ।  
विना तुलस्या स्नानादि श्राद्धं यज्ञञ्च न प्रिये ॥  
  
सर्वञ्च निष्फलं प्राहुः सर्वत्रैवं विनिश्चितम् ।  
दूर्वा वा तुलसी तस्मात् ग्रहीतव्या च साधकैः ॥  
  
सुन्दरी भैरवीकाली ब्रह्मविघ्न विवस्वताम् ।  
तुलसीवर्जिता पूजा सा पूजाऽविफला भवेत् ॥  
  
तुलसीपत्रैः शक्तेरर्चनम्  
  
शक्तिविषये यामले   
  
सावित्रीं च भवानीं च दुर्गादेवीं सरस्वतीम् ।  
योऽर्चयेत् तुलसीपत्रैः सर्वकामैः समृध्यते ॥  
  
यामले   
  
रात्रावासां तु पूजायां तुलसीं वर्जयेत् सदा ।  
तुलसीघ्राणमात्रेण क्रुद्धा भवति चण्डिका ॥  
  
तुलसी ब्रह्मरूपा च सर्वदेवमयी शुभा ।  
सर्वदेवमयी सा तु गणेशस्य प्रिया नहि ॥  
  
लक्ष्मीदेव्याश्चाप्रिया हि तारादेव्यास्तथैव च ।  
अङ्गुष्ठतर्जनी योगैर्दक्षिणे पुष्पपातनम् ॥  
  
पुष्पं वा यदि वा पत्रं फलं नेष्टमधोमुखम् ॥  
  
दुःखदं तत्समाख्यातं यथोत्पन्नं तथार्पयेत् ।  
पुष्पाञ्जलिं विना देवि ! तथोत्पन्नं तथार्पयेत् ॥  
  
पुष्पादिचयनकालः  
  
यामले   
  
स्नानं कृत्वा तु ये केचिद् पुष्पं गृह्णन्ति वै द्विजाः ।  
देवतास्तन्न गृह्णन्ति न चापि पितरस्तथा ॥  
  
	एतत् तु मध्याह्नस्नान परम् । प्रातःस्नानान्तरं तु   
पुष्पादिचयनं कर्तव्यमिति सम्प्रदायिकाः । तन्त्रे   
  
स्नात्वा मध्याह्नसमये न छिन्द्यात् कुसुमं बुधः ।  
तत्पुष्पैरर्चयन्देवीं निरये परिपच्यते ॥  
  
देवीत्युपलक्षणम् । नान्यदेवानपि यजेदिति ।  
  
प्रातःस्नानादिकं कृत्वा पुष्पाण्यपि समाहरेत् ।  
तत्पुष्पैरर्चयन्देवीं स पापैर्मुच्यते क्षणात् ॥  
  
देवीत्युपलक्षणमन्यदेवानपि अर्चयेदिति ।  
  
नपुष्पच्छेदनं कुर्याद्देवार्थं वामहस्ततः ।  
न दद्यात्तेन तेभ्यो वा संस्थाप्य वामहस्ततः ॥  
  
धूपप्रकरणम्  
  
अगुरूशीरगुग्गुलशर्करामधुचन्दनैः ।  
सामान्यः सर्वदेवानां धूपोऽयं परिकीर्तितः ॥  
  
सर्वेषामेव धूपानां दुर्गायाः गुग्गुलुः प्रियः ।  
घृतयुक्तो विशेषेण सततं प्रीतिवर्धनः ॥  
  
धूपभाजनमस्त्रेण प्रोक्ष्याऽभ्यर्च्य हृदाणुना ।  
अस्त्रेण पूजितां घण्टां वादयन् गुग्गुलुं दहेत् ॥  
  
धूपस्थानं समभ्यर्च्य तर्जन्या वामया स्पृशन् ।  
जय ध्वनि ततो मे मातः? स्वाहेत्युदीरयन् ॥  
  
अभ्यर्च्य वादयन् घण्टां तैर्धूपैर्धूपयेत्ततः ।  
मध्यमानामिकाभ्याञ्च मध्यपर्वणि देशिकः ॥  
  
अङ्गुष्ठाग्रेण देवेशि ! धृत्वा धूपं निवेदयेत् ।  
उत्तोल्य मूर्ध्नि पर्यन्तं घण्टावादेन धूपकम् ॥  
  
धूपयेदाज्यसम्मिश्रं नीचैर्देवस्य देशिकः ।  
न भूमौ वितरेद् धूपं नासेन न घटे तथा ॥  
  
यथा तथाधरगतं धृत्वा तं विनिवेदयेत् ।  
राशीकृतैर्न चैवात्र त्वेतैर्धूपैर्विधूपयेत् ॥  
  
तुषाग्निवत् तथा कृत्वा न तत्फलमवाप्नुयात् ।  
  
दीपप्रकरणम्  
  
न मिश्रीकृत्य दद्यात्तु दीपस्नेहघृतादिकान् ।  
दत्त्वा मिश्रीकृतं स्नेहं तमिस्रं नरकं व्रजेत् ॥  
  
वर्त्या कर्पूरगर्भिण्या सर्पिषा तिलजेन वा ।  
आरोप्य दर्शयेद्दीपानुच्चैः सौरभशालिनः ॥  
  
उच्चैरिति देवस्य मस्तकपर्यन्तमित्यर्थः ।  
  
उत्तोलनं त्रिधा कृत्वा गायत्रीमूलयोगतः ।  
ततो नीराजनं कुर्याद्दशवारं तु दीपकैः ॥  
  
दातव्यः पात्रे दीपस्तु न तु भूमौ कदाचन ।  
कुर्वन्तं पृथिवीतापं यो दीपमुत्सृजेन्नरः ॥  
  
तमिस्रं नरकं घोरं प्राप्नोत्येव न संशयः ।  
सर्वंसहा वसुमती सहते न त्विदं द्वयम् ॥  
  
अकार्यपादधातं च दीपतापं तथैव च ।  
तस्मात्कुर्वीत पृथिवीतापं नाप्नोति वै यथा ॥  
  
नैव निर्वापयेद्दीपं देवार्थमुपकल्पितम् ।  
दीपहर्ता भवेदन्धः काणो निर्वापको भवेत् ।  
न तेन व्यवहारोऽपि कर्तव्यः साधकोत्तमैः ॥  
  
नैवेद्यप्रकरणम्  
  
नैवेद्यमाह  कन्दुपक्वं स्नेहपक्वं घृतसंयुक्त पायसम् ।  
मनः प्रियञ्च नैवेद्यं दद्याद्देव्यै पुनः पुनः ॥  
  
कन्दुपक्वमिति मृष्टतण्डुल पृथुकादीनि देयानीत्यर्थः ।  
यद्यद् हि वाच्छितं वस्तु दद्दद्यात्देवपूजने ।  
बलप्रियं च नैवेद्यं दत्त्वा देवीं प्रपूजयेत् ॥  
  
आत्माऽप्रियं च नैवेद्यं न दद्याद्देवपूजने ।  
स्त्रीणां प्रीतिकरं यच्च तच्चापि विनिवेदयेत् ।  
ताम्बूलस्य प्रदानेन देवी प्रीतिमती भवेत् ॥  
  
प्रदक्षिणविधिः  
  
शङ्खहस्तेन सर्वत्र सकृद् द्विर्वा प्रदक्षिणम् ।  
वेष्टनञ्च ततः कृत्वा प्रणमेद्दण्डवद् भुवि ॥  
  
तथा त्रिधाचरेत् सम्यक् देवतायाः प्रदक्षिणम् ।  
एकं चण्ड्यां रवौ सप्ते त्रीणि कुर्याद्विनायके ॥  
  
चत्वारि केशवे कुर्याच्छिवे चार्द्धप्रदक्षिणम् ।  
दक्षिणाद्वायवीं गत्वा दिशस्तस्याश्च शाम्भवीम् ॥  
  
ततोऽपि दक्षिणां गत्वा नमस्कारस्त्रिकोणवत् ।  
त्रिकोणोऽयं नमस्कारस्त्रिपुराप्रीतिवर्द्धनः ॥  
  
नतिस्त्रिकोणाकारा च तारादेव्याः समीरिता ।  
दर्शयन्दक्षिणं हस्तं मनसापि च दक्षिणः ॥  
  
स च प्रदक्षिणो ज्ञेयः सर्वदेवौघतुष्टये ।  
पश्चात्कृत्वा तु यो देवं भ्रभित्वा प्रणमेन्नरः ।  
तस्येह च फलं नास्ति न परत्र दुरात्मनः ॥  
  
प्रणामविधिः  
  
नमनं मानसं प्रोक्तं वाचिकं कायिकं तथा ।  
त्रिविधश्च नमस्कारः कायिकश्चोत्तमः स्मृतः ॥  
  
कायिकैश्च नमस्कारैर्देवास्तुष्यन्ति नित्यशः ।  
जानुभ्यामवनीं गत्वा शिरसा स्पृश्य मेदिनीम् ॥  
  
क्रियते यो नमस्कार उत्तमः कायिकः स्मृतः ।  
पद्भयां कराभ्यां जानुभ्यामुरसा शिरसा दृशा ॥  
  
वचसा मनसा चैव प्रणामोऽष्टाङ्ग ईरितः ।  
पद्भयां कराभ्यां जानुभ्यामुरसा शिरसाऽपि च ॥  
  
पञ्चाङ्गोऽसौ नमस्कारः सर्वत्रायं विधिः स्मृतः ।  
पुटीकृत्य करौ शीर्षे दीयते च यथा तथा ॥  
  
अस्पृष्ट्वा शीर्षजानुभ्यां क्षितिं सोऽप्यधम स्मृतः ।  
कायिकस्त्रिविधः प्रोक्तो ह्यष्टाङ्गादिविभेदतः ॥  
  
अष्टाङ्ग उत्तमः प्रोक्तः पञ्चाङ्गो मध्यमः स्मृतः ।  
अधमं करशीर्षाभ्यां नमस्कारं विवर्जयेत् ॥  
  
अयमेव नमस्कारो दण्डवदिति नामतः ।  
प्रणाम इति विज्ञेयः स पूर्वं प्रतिमादितः ॥  
  
या स्वयं गद्यपद्याभ्यां घटिताभ्यां नमस्कृतिः ।  
क्रियते भक्तियुक्तेन वाचिकी तूत्तमा स्मृता ॥  
  
पौराणिकैवैदिकैर्वा मन्त्रैर्या क्रियते नतिः ।  
स मध्यमो नमस्कारो भवेद्वाचनिकः सदा ॥  
  
यत्तु मानुषवाक्येन नमनं क्रियते सदा ।  
स वाचिकोऽधमो ज्ञेयो नमस्कारस्तु पार्वति ! ॥  
  
उपचारप्रकरणम्  
  
अथोपचारान्कुर्वीत तन्त्रोक्तानासनादिकान् ।  
आसनं कुसुमं दद्यात् स्वागतं कुशलं वदेत् ॥  
  
देवस्य वामभागे तु दद्यान्मूलेन चासनम् ।  
पौष्पं दारुमयं वास्त्रं चार्मं कौशं च तैजसम् ॥  
  
षड्विद्यं चासनं प्रोक्तं देवताप्रीतिकारकम् ।  
नमोऽन्तं पादयोः पाद्यं शिरोमन्त्रेण देशिकः ॥  
  
अर्घ्यं दद्यात्ततो मूर्ध्नि स्वधेत्याचमनं मुखे ।  
स्वधेत्याचमनीयञ्च तिवारं मुखपङ्कजे ॥  
  
स्वधान्तेनैव मनुना मधुपर्कं मुखाम्बुजे ।  
स्नानं गन्धं हृदा दद्यात् पुष्पाणि वौषडित्यपि ॥  
  
स्नानार्थमुदकं दद्यात्सर्वाङ्गे परमेश्वरि ! ।  
तायेन प्रोक्षणं कृत्वा दुकूलं विनिवेदयेत् ॥  
  
स्नाने वस्त्रे च नैवेद्ये दद्यादाचमनीयकम् ।  
सर्वालङ्करणं दद्याद्यत्र यत् तु विराजते ॥  
  
प्रतिमादौ यथायोग्यं गात्रे दद्यात्तु तत्वगः ।  
सर्वाङ्गे चन्दनं दद्यात्पुष्पं दद्याच्छिरोपरि ॥  
  
नमोऽन्तकौ धूपदीपौ सव्यदक्षक्रमेण तु ।  
दद्यात्तु योग्यं पुरतो नैवेद्यं भोजनादिकम् ॥  
  
नैवेद्यञ्च सुधान्तं हि कल्पयामि नमो वदेत् ।  
निवेदयामि नैवेद्यं यद्द्रव्यैः परिकल्पितम् ।  
ततो निवेदयामीति सर्वं दद्यान्महेश्वरि ॥  
  
नैवेद्यादीनामाच्छादनावश्यकत्वम्  
  
गान्धर्वे   
  
सुनैवेद्यादिकं यत्तु गन्धपुष्पादिकञ्च यत् ।  
सर्वस्याच्छादनं कार्यं यावदावाहयेत्पराम् ॥  
  
राक्षसाः प्रतिगृह्णन्ति निराच्छादनकं यतः ।  
देव्या नैवेद्यदान्ते तु यो विधिः स तु कथ्यते ।  
असंस्कृतं न दातव्यं देवताभिर्न गृह्यते ॥  
  
नैवेद्यदानविधिः  
  
संस्कारमाह यामले   
  
आनीय देवीपुरतः सम्प्रोक्ष्य चार्घ्यवारिणा ।  
अस्त्रमन्त्रेण चाभ्युक्ष्य धेनुमुद्रां प्रदर्शयेत् ॥  
  
तस्योपरि मूलमन्त्रमष्टवारं जपेत् सुधीः ।  
चक्रमुद्रां विधायैव चिन्तयेत्तत्सुरक्षितम् ॥  
  
यं मन्त्रैः शोषयेद् दोषं रं मन्त्रैर्दाहयेच्च तम् ।  
वं मन्त्रैश्चामृतं भाव्यं ठं मन्त्रैः प्लावयेच्च तत् ॥  
  
सर्वत्र भक्ष्यद्रव्येषु एवं संस्कारमाचरेत् ।  
अमृतोऽपस्तरणमसि स्वाहेति जलमर्पयेत् ॥  
  
अमुकीदेव्यै एतज्जलं ॐ अमृतोपस्तरणमसि स्वाहा इति मन्त्रेण दद्यात् ।  
  
आपोशानं जलं दत्त्वा महादेव्यै निवेदयेत् ।  
इदमन्नं सोपकरणं महादेव्यै स्व(सु) धापि च ॥  
  
प्रणवाद्यैरुक्तमन्त्रैर्देवीवक्त्रे हुनेत् गुरुः ॥ गुरुवित्युपलक्षणम्   
  
अग्रे देवस्य हस्ताभ्यामुत्थाप्य मुखसन्निधौ ।  
जगन्मातर्जगद्धात्र्यमुकि देवि ततः परम् ॥  
  
निवेदयामि यत्किञ्चिद् जुषा(गृहा)णेदं हविर्मम ।  
अनेन मनुना देवि ! निवेद्य प्रणवादिना ॥  
  
वामे वा दक्षिणे वापि पञ्चमुद्राः प्रदर्शयेत् ।  
अङ्गुल्यः कुटिलीभूता विरलाग्राः परस्परम् ।  
ग्रासमुद्रा समाख्याता सव्ये पाणौ नियोजयेत् ॥  
  
प्राणादिमुद्रा  
  
प्राणापान समानाश्चोदानव्यानौ च वायवः ।  
समानः पञ्चमो ज्ञेयः प्राणाः पञ्च समीरिताः ॥  
  
प्राणमुद्रा समाख्याता प्राणे हवनकर्मणि ।  
तर्जनी मध्यमाङ्गुष्ठैस्त्रिभिरेकीकृतं यदि ॥  
  
स्यादपानाहुतौ मुद्रा तथाऽनामिकमध्यमे ।  
कनिष्ठेन समायुक्ता नियुक्ता व्यानहोमके ॥  
  
निष्कनिष्ठेन या मुद्रा सोदान हवने स्मृता ।  
सर्वाभिः संस्कृता मुद्रा समानाहुतिकर्मणि ॥  
  
क्षणं विलम्ब्य देव्या तु स्वीकृतं तद् विभावयेत् ।  
यावद् भुङ्क्ते हविर्देवि ! तावन्मूलं जपेत्सुधीः ॥  
  
ततो मूलेन सलिलं दत्त्वा हवींषि साधकः ।  
तस्मात्तेजः समुन्नत्यै दत्त्वाऽपोशानमुत्तरम् ॥  
  
एतज्जलम् अमृतापिधानमसि स्वाहेति दद्यात् ।  
  
ततः आचमनं तोयं दद्याच्च मुखवासनम् ।  
स्थानं विशोध्य तन्मन्त्री ताम्बूलं च निवेदयेत् ॥  
  
उक्तेष्वेतेषु द्रव्येषु यत्किञ्चिद् दुर्लभं यदि ।  
तत्कल्पनीयं देवेशि मनसा भावनेन तु ।  
सर्वत्रैव जलं देयमुप चारान्तरान्तरे ॥  
  
द्रव्याणां निर्माल्यताकालः  
  
द्रव्यविशेषाणां निर्माल्यतानियममाह योगिनीहृदये   
  
मणिमुक्तासुवर्णानि देवे दत्तानि यानि वै ।  
न निर्माल्यं द्वादशाब्दं ताम्रपात्रं तथैव च ॥  
  
पटी शाटी च षन्मासं नैवेद्यं दत्तमात्रतः ।  
मोदकं कृषरं चैव यामार्द्धेन च सुन्दरि ॥  
  
पट्टवस्त्रं त्रिमासाच्च यज्ञसूत्रं त्वहः स्मृतम् ।  
यावदुष्णं भवेदन्नं परमान्नं तथैव च ॥  
  
मस्तकं रुधिरं चैव अहोरात्रेण पार्वति ! ।  
मुहूर्तं दधि दुग्धं च त्वाज्यं यामेन शङ्करि ! ॥  
  
करवीरमहोरात्रं बिल्वपत्रं तथैव च ।  
जवारक्तं च निर्माल्यं भवेत् सार्द्धैकयामके ॥  
  
यामार्द्धेनाप ईशानि ! ताम्बूलं दत्तमात्रतः ।  
न निर्माल्यञ्च दाडिम्बं तथा बिल्वफलं प्रिये ! ॥  
  
इति श्रीपरिव्राजकाचार्य परमहंसतीर्थावधूतश्रीमद्ब्रह्मानन्द-  
गिरिकृतायां शाक्तानन्दतरङ्गिण्यां मुपचारादि निर्णयो नाम   
चतुर्दशोल्लासः ॥ १४ ॥  
  
  
  
  
पञ्चदशोल्लासः  
  
अथ शाक्ताचारः  
  
कुलचूडामणौ  देव्युवाचः  
  
शृणुपुत्र ! रहस्यं में समयाचार सम्भवम् ।  
येन हीनां न सिद्ध्यन्ति जन्मकोटिशतैरपि ॥  
  
अनित्यकर्म सन्त्यागी नित्यानुष्ठान तत्परः ।  
परस्यां देवतायान्तु सर्वकर्म निवेदयेत् ॥  
  
वृथा न कालं गमयेद्युत क्रीडादिना सुधीः ।  
नयेत् तु देवतापूजाजपयज्ञादिकर्मभिः ॥  
  
अन्तः शाक्ता वहिः शैवाः सभायां वैष्णवा मताः ।  
सर्वदा विष्णु भावस्तु भवेत् साधकपुङ्गवः ॥  
  
यदि पश्येत् कुलतरुं प्रणमेत् साधकस्तदा ॥  
  
कुलवृक्षाः  
  
कुलवृक्षमाहतन्त्रे   
  
अशोकः केशरो बिल्वःकर्णिकारश्चूतस्तथा ।  
नमेरुस्तथा प्रियालश्च सिन्दुवार कदम्बकौ ।  
मरुवकश्चम्पकश्च बिल्वश्च द्वादश स्मृताः ॥  
  
	नमेरु रुद्राक्षः । पियालो वृक्षविशेषः । सिन्धुवारो   
निशुन्दाख्ययाख्यातः । मरुवको झिण्टिका । एते द्वादश कुलवृक्षा   
ज्ञातव्याः ।   
  
	अन्यत्रापि   
  
श्लेष्माकः करञ्जाख्यो निम्बाश्वत्थ कदम्बकाः ।  
बिल्वोऽशोकश्चम्पकश्च इत्यष्टौ कुलपादपाः ॥  
  
श्लेष्मान्तको बहेडावृक्ष इतिख्यातः ।  
  
तिष्ठन्ति कुलयोगिन्यः सर्वेष्वेतेषु सर्वदा ।  
न स्वपेत् कुलवृक्षाधोन चोपद्रवमाचरेत् ॥  
  
यामले   
  
आरामे पर्वते चैव निर्जने शून्यमण्डपे ।  
चतुष्पथे कलामध्ये यदि दैवाद् गतिर्भवेत् ॥  
  
क्षणं स्थि(ध्या)त्वा मनुं जप्त्वा नत्वा गच्छेद् यथासुखम्   
चतुष्पथे देव्याः पीठे इत्यर्थः ।  
  
तथाचोक्तं यामले   
  
चतुष्पथः स विज्ञेयो यत्र स्यात् तारिणी शुभा ।  
  
तरणकर्तृत्वात् तारिणीत्यर्थः ॥  
  
पीठनिरूपणम्  
  
पीठमाह गान्धर्वे   
  
कामरूपं महापीठं वाराणसीं ततः परम् ।  
नेपालञ्च महापीठं पौण्डुवर्द्धनकं तथा ॥  
  
पुरस्थिरं महादेवि ! चरस्थिरमतः परम् ।  
पूर्णशैलं महापीठं अर्बुदं च ततः परम् ॥  
  
काश्मीरञ्च तथा पीठं कान्यकुब्जमथो भवेत् ।  
आम्रात केश्वरं पीठमेकाम्रञ्च तथा शिवे ! ॥  
  
तिस्रोत पीठमुद्दिष्टं कामकोटिमतः परम् ।  
कैलासं भूतनगरं केदारं पीठमुत्तमम् ॥  
  
श्रीपीठञ्च तथोङ्कारं जालन्धरमतः परम् ।  
मालवञ्च कलान्तञ्च देवमातृक मेव च ॥  
  
गोकर्णञ्च तथा देवि ! मारुतेश्वर मेव च ।  
अट्टहासं च विरजं राजगिरिमतः परम् ॥  
  
पीठं कोल्वगिरिञ्चैव एलापुरमतः परम् ।  
कालेश्वरं महापीठं प्रणवञ्च जयन्तिकाम् ॥  
  
पीठमुज्जयिनीं चैव क्षीरिकापीठमेव च ।  
हस्तिनापुरकं पीठं पीठमुड्डीशमेव च ॥  
  
प्रयागं चैव षष्ठीशं मायापुरजलेश्वरौ ।  
मलयञ्च महापीठं श्रीशैलं च तथा प्रिये ॥  
  
मेरुगिरि मेहेन्द्रञ्च वामनञ्च महेश्वरि ।  
हिरण्यपुरकं पीठं महालक्ष्मीपुरं तथा ॥  
  
उड्डीयानं महापीठं छायापुर (पीठ)मतः परम् ।  
(पीठान्येतानि देवेशि ! शस्तानि जपकर्मसु ॥)  
  
पीठस्थानजपफलम्  
  
फलमाह योगिनी हृदये   
  
वाराणस्यां सदापूजा सम्पूर्णफलदायिनी ।  
ततस्त द्विगुणा प्रोक्ता पुरुषोत्तम सन्निधौ ॥  
  
ततऽपि द्विगुणा प्रोक्ता द्वारावत्यां विशेषतः ।  
सर्वक्षेत्रेषु तीर्थेषु पूजा द्वारावतीसमा ॥  
  
विन्ध्योशतगुणा प्रोक्तागङ्गायामपि तत्समा ।  
आर्यावर्ते मध्यदेशे ब्रह्मावर्ते तथैव च ॥  
  
विन्ध्यवत् फलदा प्रोक्ता प्रयागे पुष्करे तथा ।  
ततश्चतुर्गुणा प्रोक्ता करतोया नदीतटे ॥  
  
ततश्चतुर्गुणा प्रोक्ता नदीकुण्डे च भैरवे ।  
ततश्चतुर्गुणा प्रोक्ता वाल्मीकीश्वर सन्निधौ ॥  
  
तत्र सिद्धेश्वरीयोनौ ततोऽपि द्विगुणा स्मृता ।  
ततश्चतुर्गुणा प्रोक्ता लौहित्यनदकुण्डके ॥  
  
तत्समा कामरूपेतु सर्वत्रैव जले स्थले ।  
देवीपूजा तथा शस्ता कामरूपे सुरालये ॥  
  
देवीक्षेत्रं कामरूपे विद्यतेऽन्यन्न तत्समम् ।  
अन्यत्र विरला देवी कामरूपे गृहे गृहे ॥  
  
ततश्चतुर्गुणा प्रोक्ता नदीकुण्डस्य मस्तके ।  
ततोऽपि द्विगुणा प्रोक्ता दारुके शिवलिङ्गके ॥  
  
ततोऽपि द्विगुणा प्रोक्ता शैलपुत्र्याः स्वयोनिषु ।  
ततःशतगुणं प्रोक्तं कामाख्या योनिमण्डलम् ॥  
  
कामाख्यायां महामाया पूजां यदि सकृच्चरेत् ।  
स चेहलभते कामं परत्र शिवरूपताम् ॥  
  
एषु स्थानेषु देवेशि ! यदि दैवाद् गतिर्भवेत् ।  
तदा पूजादिकं कृत्वा नत्वा गच्छेद् यथा सुखम् ॥  
  
	कलामध्ये कला प्रकृतिस्तस्याः समूहमध्ये गत्वा पूजादिकं   
कृत्वा नत्वा सुखं गच्छेदित्यर्थः ।  
  
	तथाचोक्तं समयातन्त्रे   
  
स्त्रीसमीपे कृता पूजा जपश्च परमेश्वरि ! ।  
कामरूपाच्छतगुणोऽव्ययश्च समुदीरितः ॥  
  
कुलार्णवेऽपि   
  
एकलिङ्गे श्मशानञ्च समूहं योषितामपि ।  
नारीञ्च रक्तवसनां दृष्ट्वा वन्देत भक्तितः ॥  
  
गृध्रं वीक्ष्य महाकालीं जम्बुकीं यमदूतिकाम् ।  
कृष्णमार्जारभूकाकौ श्येनं क्षेमङ्करी तथा ॥  
  
कुररञ्च नमस्कुर्यादिदं मन्त्रं पठेन्नरः ।  
कृशोदरि ! महाचण्डे ! मुक्तकेशि ! बलिप्रिये ।  
कुलाचारप्रसन्नास्ये नमस्ते शङ्करप्रिये ॥  
  
पितृभूमिं व्यसुं दृष्ट्वा प्रदक्षिणमनुव्रजन् ।  
प्रणभ्याऽनेन मनुना मन्त्रीसुखमवाप्नुयात् ॥  
  
ॐ घोरदंष्ट्रे ! करालास्ये ! किटिशब्द वि(प्र)नादिनि ! ।  
गुरुघोररवास्फाले ! नमस्ते चितिवासिनि ॥  
  
रक्तवस्त्रं तथा पुष्पं विलोक्यं त्रिपुराम्बिकाम् ।  
प्रणमेद्दण्डवद् भूमाविमं मन्त्रं पठेन्नरः ॥  
  
ॐ बन्धूकपुष्पसङ्काशे त्रिपुरेभयनाशिनि ।  
भाग्योदय समुत्पन्ने ! नमस्ते वरवर्णिनि ॥  
  
कृष्णवस्त्रं तथा पुष्पं राजानं राजपुत्रक(रुष)म् ।  
हस्त्यश्वरथशस्त्राणि फलकान् वीरपुरुषान् ॥  
  
महिषे कुलदेवं च दृष्ट्वा महिषमर्दिनीम् ।  
प्रणमेद् जयदुर्गां च स च विघ्नैर्न लिप्यते ॥  
  
फलकोनट इति ख्याताः । ॐ जयदेवि ! जगद्धात्रि ! त्रिपुराद्ये ! त्रिदैवते !  
  
भक्तेभ्यो वरदे देवि ! महिषघ्नि ! नमोऽस्तुते ।  
मद्यभाण्डं समालोक्यं मत्स्यं मासं वरस्त्रियम् ॥  
  
दृष्ट्वा च भैरवीं देवीं प्रणमेद्विमृशन् मनुम् ।  
ॐ घोरविघ्न विनाशाय कुलाचार समृद्धये ॥  
  
नमामि वरदे ! देवि ! मुण्डमाला विभूषिते ।  
रक्तधारा समाकीर्णवदने त्वां नमाम्यहम् ॥  
  
सर्वविघ्नहरे देवि ! नमस्ते हरवल्लभे ! ।  
यः शिवारुदितं श्रुत्वा शिवदूतीं शुभप्रदाम् ॥  
  
प्रणमेत् साधको भक्त्या तस्य कामःकरे स्थितः ।  
एतेषां दर्शनेनैव यदि नैवं प्रकुर्वते ॥  
  
शक्तिमन्त्रं पुरस्कृत्य तस्य सिद्धिर्न जायते ।  
एतेषां मारणोच्चाट हिंसनं वागुरादिभिः ॥  
  
कुरुते यदि पापत्मा स मद्भक्तः कथं भवेत् ।  
एतत् कर्तुं प्रसक्तोयस्यार्थं तमसा लिखेत् ॥  
  
नित्यसङ्केतः स्तवः  
  
कुलचूडामणौ नित्यसङ्केतस्तवमाह   
  
श्रीदेव्युवाच   
  
ॐ त्रिपुरा त्रिपुरेशी च सुन्दरी पुरसुन्दरी ।  
श्रीमालिनी च सिद्धाम्बा महात्रिपुरसुन्दरी ॥  
  
प्रकटास्या तथा निद्रा गुप्ता गुप्तरापरा ।  
सम्प्रदायकुला कौलरहस्यातिरहस्यगा ॥  
  
परापररहस्या च तथा कामेश्वरी शुभा ।  
भगमाला तथा क्लिन्ना भेरुण्डा वह्निसुन्दरी ॥  
  
महाविद्येश्वरी दूती त्वरिता कुलसुन्दरी ।  
नित्या नीलपताका च विजया सर्वमङ्गला ॥  
  
ज्वालांशुमालिनी चित्रा वशिनी शुभगा कुला ।  
पूर्णाख्या च तथा वत्स ! कामेशी मोदिनी तथा ॥  
  
विमला अरुणा देवी जयन्ती कुलभैरवी ।  
सर्वेश्वरी तथा कौली वागिशी सर्वकामिनी ॥  
  
सिद्धेश्वरी तथा चोग्रा दुर्गा महिषमर्दिनी ।  
स्वप्नावती शूलिनी च मातङ्गी सुरसुन्दरी ॥  
  
महाकाली महोग्रा च चित्ररूपा महोदरी ।  
प्राणविद्या तथैकाक्षी चैकपादा महाङ्कुशा ॥  
  
वामा शिवा तथा ज्येष्ठा सुरूपा चारुहासिनी ।  
त्रिखण्डा त्रिशिरासौरी गौरी विन्ध्यनिवासिनी ॥  
  
क्षोभिणी नादिनी भद्रा ललिता बहुरूपिका ।  
सर्वसम्पत्करी तारा भावानी विश्ववासिनी ॥  
  
कूटेश्वरी महाविद्या कथिता तव भैरव ! ।  
उपासकान् महादेव ! शृणु चैकमनाः स्वयम् ॥  
  
मनुश्चन्द्रः कुबेरश्च मन्मथस्तदनन्तरम् ।  
लोपामुद्रापति(मुनि)र्नन्दी शत्रुः स्कन्दः शिवस्तथा ॥  
  
क्रोधभट्टारकश्चैव शक्तिर्नाम प्रकीर्तिता ।  
दुर्वासा व्याससूर्यौ च वशिष्ठश्च पराशरः ॥  
  
और्वो वह्निर्यमश्चैव निर्-ऋतिर्वरुणस्तथा ।  
वायुर्विष्णुः स्वयम्भूश्च भैरवो गणकस्तथा ॥  
  
अनिरुद्धो भरद्वाजो दक्षिणामूर्ति रेव च ।  
गणपाः कुलापाश्चैव लक्ष्मीर्गङ्गा सरस्वती ॥  
  
धात्री शेषः प्रमत्तश्च उन्मत्तः कुलभैरवः ।  
क्षेत्रपालो हनूमांश्च दक्षो गरुड एव च ॥  
  
शुकदेवः प्रह्लादश्च रामो रावण एव च ।  
काश्यपः कौत्सकुम्भौ च जमदग्निर्भृगुस्तथा ॥  
  
बृहस्पतिर्यदुश्रेष्ठौ दत्तात्रेयोयुधिष्ठिरः ।  
अर्जुनो भीमसेनश्च द्रोणाचायर्णो वृषाकपिः ॥  
  
दुर्योधनस्तथा कुन्ती सीता च रुक्मिणी तथा ।  
सत्यभामा द्रौपदी च उर्वशी च तिलोत्तमा ॥  
  
पुष्पदन्तो महाबुद्धो बालः कालश्च मन्दरः ।  
कैलासः क्षीरसिन्धुश्च उदधिर्हिमवांस्तथा ॥  
  
नारदश्च महावीराः कथिता वीरसाधकाः ।  
महाविद्याप्रसादेन स्वस्वकर्म समाहिताः ॥  
  
एतेषां वत्स ! नामानि नित्यविद्योपसेविनाम् ।  
प्रातःकाले शुचिर्भूत्वा यः पठेत् प्रयतात्मवान् ॥  
  
पूजाकाले शुचिर्भूत्वा प्रपठेत् स्तोत्रमुत्तमम् ।  
अशुचिर्वा निरालम्बामालम्ब्य च कुलान्तिके ॥  
  
नित्यपूजाफलं तस्य ददामि वरमीप्सितम् ।  
चक्रसङ्केतकं चैव गुरुसङ्केतकं तथा ॥  
  
मन्त्र सङ्केतकञ्चैव नामसङ्केतकं तथा ।  
समयाचार सङ्केतं न ज्ञात्वा योऽत्र वर्तते ॥  
  
जपपूजार्चना होमस्त्वभिचाराय कल्पते ।  
इदं स्तोत्रं पठित्वा तु भवेत् सङ्केतवान् ध्रुवम् ॥  
  
इति कुलचूडामणौ नित्यसङ्केतस्तवराजः समाप्तः ।  
देहपातेऽपि मोक्षः स्यात् समयाचार पालनात् ।  
  
इति फलश्रुतेः काम्यमपि ॥  
  
अथ शिवाबलिः  
  
विश्वसारे  शिवाबलिं निवेद्याथ तोषयेद् जगदम्बिकाम् ।  
न ददाति बलिं यस्तु शिवायाः शिवताप्तये ॥  
  
स पापिष्ठो न सह्यते कुलदेव्याः प्रपूजयेन् । इति यामल वचनात् तथा   
च यामले   
  
पशुरूपां शिवां देवीं यो नाऽर्चयति निर्जने ।  
शिवारावेण तस्याऽशु सर्वं नश्यति निश्चितम् ॥  
  
जपपूजा विधानानि यत्किञ्चित् सुकृतानिच ।  
गृहीत्वा शायमादाय शिवा रोदिति निर्जने ॥  
  
तन्त्रे कालिकानीति वक्तव्ये तत्रोमा शिवरूपिणी ।  
शिवारूपधराऽयाति परिवारगणैः सह ।  
अवश्यमन्नदानेन नियतं तोषयेच्छिवाम् ॥  
  
शिवाबलेर्नित्यत्वम्  
  
नित्यश्राद्धे यथा सन्ध्या  वन्दने पितृतर्पणे ।  
तथैव बलिदानेऽपि नित्यता कुलपूजनम् ॥  
  
यामले   
  
बिल्वमूले नदीतीरे श्मशाने वापि साधकः ।  
मांसप्रधानं नैवेद्यं सन्ध्याकाले निवेदयेत् ॥  
  
शिवबलिदानमन्त्रः  
  
बलिमन्त्रमाह   
  
ॐ गृह्य देवि ! महाभागे ! शिवे ! कालाग्निरूपिणि ! ।  
शुभाशुभफलं व्यक्तं ब्रूहिगृह्य बलिं तव ॥  
  
एवमुचार्य दातव्यो बलिः कुलजनैः प्रिये ! ।  
एकया भुज्यते यत्र साधकानां हिताय च ॥  
  
तदैव सर्वशक्तीनां प्रीतिः परमदुर्लभा ।  
भुक्त्वा रौति यदैशान्यां मुखमुत्तोल्य सुस्वरम् ॥  
  
तदैव मङ्गलं देवि ! नान्यथा भवति ध्रुवम् ।  
यदा न गृह्यते न्यूनं तदा नैव शुभं भवेत् ॥  
  
एवं ज्ञात्वा महेशानि ! शान्तिस्वस्त्यनं चरेत् ।  
पशुशक्तिः पक्षिशक्तिर्नरशक्तिर्यथाक्रमात् ॥  
  
पूजनाद्विगुणं कर्मसगुणं साधयेद्यतः ।  
तेन सर्वप्रयत्नेन कर्तव्यं पूजनं महत् ॥  
  
शिवापूजादिफलम्   
  
पूजाजपादेः फलमाह   
  
दहेत् तृणं यथा वह्निस्तथा शत्रून् जयेत् सदा ।  
स्वयं ब्रह्मा स्वयं विष्णुः स्वयं रुद्रो न संशयः ॥  
  
अन्ते निरामयं ब्रह्म मन्त्री भवति नान्यथा ।  
या नारी प्रजपेद्विद्यां सा भवेत् परमेश्वरी ॥  
  
काकबन्ध्या च या नारी बन्ध्या वा भृतमुगिणी ।  
पूजयित्वा लभेत् पुत्रं सत्यं सुचिरजीविनम् ॥  
  
स्वामिनी दुर्लभा सा स्याद् धनधान्यसमन्विता ।  
अन्ते न जायते गौरी सत्यं सत्यं न संशयः ॥  
  
योगिनीहृदये   
  
महाविद्यां जपेन्नित्यं स्मरेद्वापि समाहितः ।  
तस्य गेहे वसेल्लक्ष्मीर्जिह्वायां च सरस्वती ॥  
  
हृदये च वसेद्देवा नारायण इति श्रुतिः ।  
ब्रह्माऽस्ति कण्ठदेशे च अहं तिष्ठामि सन्मुखे ॥  
  
एकीभूय समस्तैश्च देवी रक्षति साधकम् ।  
लक्षमेकं जपन्मन्त्री महापापात् प्रमुच्यते ॥  
  
लक्षद्वयेन पापानि सप्तजन्मकृतान्यपि ।  
हन्ति लक्षत्रयेणैव जन्म साहस्रिकाण्यपि ॥  
  
चतुर्लक्षजपान्मन्त्री वागीश्वरसमो भवेत् ।  
पञ्चलक्षाद्दरिद्रोऽपि साक्षाद् वैश्रवणो भवेत् ॥  
  
जप्त्वा षडलक्षकं देवि महाविद्याधरो भवेत् ।  
प्रजपन्सप्तलक्षाणि खेचरीसिद्धिभाग् भवेत् ॥  
  
अष्टलक्षप्रणाणान्तु जप्त्वा विद्यां महेश्वरि ।  
अणिमाद्यष्टसिद्धीशो जायते नात्र संशयः ॥  
  
नवलक्षजपाद्देवि ! रुद्रमूर्तिरिवाऽपरः ।  
कर्ता हर्ता महादेवि ! लोकेऽप्रतिहतः प्रभुः ।  
दशलक्षफलं देवि ! वर्णितुं नैव शाक्यते ॥  
  
श्रीक्रमेऽपि   
  
मन्त्रपाशेन देवेशि ! देवतामानयेद् ध्रुवम् ।  
साधकस्य कार्यसिद्धिं कृत्वा देवी गमिष्यति ॥  
  
अथ देवीप्रणामफलम्   
  
अष्टोत्तरशतं कुर्यात् कालिकायाः प्रदक्षिणम् ।  
सर्वकामं समासाद्य पश्चान्मोक्षमवाप्नुयात् ॥  
  
अत्र पूर्वापरार्द्धेयोर्यथाक्रमं यः स इति योज्यम् ।  
  
ये नमन्ति नरा दुर्गां श्रद्धया परयाऽन्विताः ।  
अश्वमेधफलं प्राप्य दुर्गालोकं व्रजन्ति ते ॥  
  
षाठ्येनापि नमस्कारं यः करोति सकृन्नरः ।  
भगवत्यै तथाऽभक्त्या स गच्छति सुरालयम् ॥  
  
सर्वयज्ञोपवासेषु सर्वतीर्थेषु यत्फलम् ।  
तत्फलं लभते लोकः प्रणम्य शिरसा सतीम् ॥  
  
सम्प्रसारितदेहो यो दण्डवत् पतितो भुवि ।  
चण्डिकापुरतो भक्त्या स याति परमां गतिम् ॥  
  
श्रीमद्भागवते दशमःस्कन्धे रुक्मिणीवचनम्   
  
कात्यायनि ! महामाये ! महायोगिन्यधीश्वरि ! ।  
नन्दगोपसुतं देवि पति मे कुरुते नमः ॥  
  
	हे कात्यायनि ! कात्यायनमुनिनिमित्तप्रादुर्भूते । हे महामाये !   
महती चासौ माया चेति महामाया ब्रह्मविष्णुशिवादीनामपि   
मोहहेतुत्वात् महामाया ।  
  
विष्णुः शरीरग्रहणमहमीशान एव च ।  
कारितास्ते यतोऽतस्त्वां कः स्तोतुं शक्तिमान् भवेत् ॥  
  
	इति मार्कण्डेय पुराणात् । हे महायोगिनि ! महायोगो  
  
जगत्सृष्ट्यादिकारणत्रिगुणात्मकमाया विद्यते यस्याः सा महायोगिनी ।   
हे अधीश्वरि ! ईश्वराणां शिवभक्तिब्रह्मणामीश्वरो । शैव   
सर्वेश्वरेश्वरी ति मार्कण्डेयवचनात् । नन्दगोपसुतं   
नन्दनन्दनत्वेनाभिमतं परमेश्वरं श्रीकृष्णं तथैव   
देवतारूपं मे मम पतिं पाणिग्रहीतारं कुरु । त्वत्प्रसादं विना   
किमपि कार्यं न सिद्धयेदतस्ते तुभ्यं नमः ।   
कायिकवाचनिकमानसिको नमस्कारः ॥  
  
इति परिव्राजकाचार्यपरमहंसतीर्थावधूतश्रीमद्ब्रह्मानन्दगिरि-  
कृतायां शाक्तानन्दतरङ्गिण्यां जपादिफलनिर्णयो नाम   
पञ्चदशोल्लासः ॥ १५ ॥  
  
  
  
  
षोडशोल्लासः  
  
जपादिफलाभावहेतुनिर्णयः   
  
महिषमर्दिनीतन्त्रे  श्रीदेव्युवाच  
  
केन वा जप्यते विद्या केन वा न प्रजप्यते ।  
फलाभावश्च नियतः कथं नाथ प्रजायते ॥  
  
श्रीमहादेव उवाच  
  
तवैव विदितं सर्वं जगदेतच्चराचरम् ।  
तथापि शृणु चार्वङ्गि ! रहस्यं परमेश्वरि ! ॥  
  
संसर्गदोषः  
  
कलिकाले महेशानि ! पाषण्डा बहवो जनाः ।  
सङ्गदोषान् महेशानि ! तत्क्षणाद्धानितां व्रजेत् ॥  
  
तस्मात्प्रयत्नतो देवि ! संसर्गं वर्जयेत् सुधीः ।  
वरं चाण्डाल संस्पर्शं कुर्यात् तु साधकोत्तमः ॥  
  
तथाप्यसिद्धिजनकं सर्वदा तं परित्यजेत् ।  
दूषिताः कलिकालेषु भारते विविधाः प्रजाः ॥  
  
अत एव महेशानि ! सर्वे संसर्गदूषिताः ।  
घटकं ब्राह्मणं देवि ! संस्पर्शे यत्नतस्त्यजेत् ॥  
  
भारते बहवो दोषाः कलिकाले सुरार्चिते ! ।  
ब्राह्मणाः कलिकाले तु शूद्रगेहे वराङ्गने ! ॥  
  
पुराणवाचनासक्ता दम्भमात्सर्यतत्पराः ।  
पापिष्ठा ब्राह्मणास्ते तु चाण्डालसदृशाः प्रिये ! ॥  
  
न तूच्चरेत् पुराणानि कलौ शूद्रगृहे द्विजः ।  
शूद्रगेहे महेशानि ! पुराणं प्रपठेद्यदि ॥  
  
एतस्य सङ्गमात्रेण सर्वावस्था भवन्ति हि ।  
संसर्गात् सिद्धिहानिः स्यात् न सिध्यन्ति कदाचन ॥  
  
कलौ च भारते देवि ! निन्दका बहवो जनाः ।  
शिवनिन्दापराः केचिद् विष्णुनिन्दापराःपरे ॥  
  
सर्वेषां देवतानाञ्च देवीनाञ्च तथैव च ।  
सततं कुर्वते निन्दां नात्र कुर्यु विचारणाम् ॥  
  
परस्त्रीसङ्गमाच्चैव पुत्रमुत्पादयन्ति च ।  
आत्मानं वैष्णवं मत्वा अधमा भारते कलौ ॥  
  
कर्णे कण्ठे तथा हस्ते हृदये नगनन्दिनि ! ।  
विधृत्य तुलसीमालां तिलकं हरिमन्दिरम् ॥  
  
गृह्णीषुर्हरिनामानि सुस्वराणि गृहे गृहे ।  
अन्यस्य सञ्चयं कुर्यः पाषण्डा मानवाधमाः ॥  
  
तेषां पापं महेशानि ! वर्णितुं नैव शक्यते ।  
अधर्मनिरतो भूत्वा हरेर्नाम वदेद्यदि ॥  
  
तदा पापान्यशेषाणि नाशयत्येव निश्चितम् ।  
विहाय सन्ध्यां गायत्रीं हरिनाम स्मरेद्यदि ॥  
  
यान्यक्षराणि नाम्न्येव वसन्ति च शुचिस्मिते ! ।  
तावत् सङ्ख्यान्यनेकानि पापानि च पदे पदे ॥  
  
अन्नं जलं तथा पुष्पं यद्दत्तं विष्णवे प्रिये ! ।  
अन्नं विष्ठासमं तस्य जलं मूत्रसमं स्मृतम् ॥  
  
गेहे गेहे महेशानि ! वैष्णवी वैष्णवा जनाः ।  
सङ्कश वैष्णवा यत्र स देशः पतितः सदा ॥  
  
गीतमत्ता वाद्यमत्ता ब्राह्मणा नृत्यतत्पराः ।  
गीतेषु जायते भावो ब्राह्मणानां गृहे गृहे ॥  
  
सद्भावो नहि चार्वङ्गि ! नरकस्य पदं ध्रुवम् ।  
भारते ब्राह्मणाः सर्वे पृथिव्यां पादताडनम् ॥  
  
ये करिष्यन्ति चार्वङ्गि ! विष्णोरग्रे द्विजाधमाः ।  
पादताडनसङ्ख्यातांस्तत्पूर्वपुरुषान् बहून् ॥  
  
स्वर्गाच्च नरकं देवि ! पातयन्ति न चान्यथा ।  
पूजाकाले तु चार्वङ्गि ! ध्यानानन्दो भवेद्यदि ॥  
  
तदैव गीतं नृत्यं च ये कुर्वन्ति द्विजातयः ।  
विष्णुद्रुगाशिवाग्रे तु तदा पापं विनश्यति ॥  
  
गीतभावमयो भूत्वा यदि नृत्यं करोति हि ।  
कोटिवं श्यान् समादाय स द्विजो नरकं ब्रजेत् ॥  
  
कलिकाले भारते या ब्राह्मण्यो गीततत्पराः ।  
तथा वाद्यरता भूत्वा नृत्यन्ति चाधमा द्विजाः ॥  
  
तासां संसर्गमात्रेण सर्वं च हानितामियात् ।  
तस्मात् तु यत्नतो देवि ! संसर्गं तैर्न कारयेत् ॥  
  
कलौ तु भारते वर्षे संसर्गान्नहि सिध्यति ।  
यदि सिध्यति चार्वङ्गि ! तदा बहुदिने गते ॥  
  
भारतं कलिकाले च सर्वदोषमयं यतः ।  
तत्रैकं चञ्चलापाङ्गि ! वर्तते मोक्षसाधनम् ॥  
  
महामाये ! महाविद्यामेकधा यदि चोच्चरेत् ।  
सर्वपापविनिर्मुक्तो महामोक्षं स गच्छति ॥  
  
वर्णसङ्करजातीनां वैष्णवानां सह प्रिये ।  
शाक्तः शैवो वैष्णवश्च संसर्गं यत्नतस्त्यजेत् ॥  
  
अथ प्रायश्चित्तम्  
  
पापमात्रनाशकं कर्म प्रायश्चित्तम् । यथाह तन्त्रे   
  
देहस्थसर्वपापस्य नाशनं यदि चेच्छति ।  
कामं मायां तथा देवि ! मन्मथं परमेश्वरि ! ॥  
  
विद्यामेतां जपेद् देवि ! तत्पापस्यापनुत्तये ।  
अष्टोत्तरशतं जप्त्वा तस्मात् पापाद् विमुच्यते ॥  
  
यामले च   
  
जाम्बूनदस्य मालिन्यं परिशुद्धं यथाऽग्निना ।  
अनाचारस्य कलुष प्रायश्चित्ताग्निना तथा ॥  
  
प्रायश्चित्तं तु पापानां मूलमष्टसहस्रकम् ।  
गायत्रीं वा जपेद् देवि ! सर्वपापप्रणाशिनीम् ॥  
  
	अष्टसहस्रकमिति अष्टोत्तरसहस्रमित्यर्थः । गायत्रीं   
वैदिकगायत्रीम् ! शूद्रस्य तत्राऽनधिकाराद् मूलमष्टोत्तरसहस्रं   
तान्त्रिकगायत्रीं वा जपेत् । स्त्रीणान्तु शूद्रतुल्यत्वात् अथैवाचारः ॥  
  
अथ धृतकवचनाश-प्रायश्चित्तम्  
  
यामले   
  
विधृतं कवचं देवि ! यदि नश्यति कर्हिचित् ।  
तदुपायं प्रवक्ष्यामि शृणुष्व कमलानने ॥  
  
उपविश्य तथाचम्य भूतशुद्धिमथा चरेत् ।  
षट्चक्राणि विचिन्त्याऽथ गुरुं शिरसि चिन्तयेत् ॥  
  
अनुलोम-विलोमाभ्यां मातृकाबीजसम्पुटम् ।  
कवचं तत्पठेद् देवि ! ह्यर्कावृत्तमनुक्रमात् ॥  
  
ततो जपेन् महाविद्यां सहस्रं वा शतं क्रमात् ।  
विलिख्य कवचं देवि ! रक्तसूत्रेण वेष्टयेत् ॥  
  
स्वर्णेनाऽपि पुनर्देवि ! वेष्टयेत् तत् सुदुर्लभम् ।  
वेष्टयित्वा महादेवि ! स्वर्णैः परमदुर्लभम् ।  
धारयेतत् त्प्रतिष्ठाप्यं नूतनं कवचं ततः ॥  
  
नष्टकवचप्रतिष्ठाक्रमः  
  
प्रतिष्ठाक्रममाह   
  
पञ्चामृतैः पञ्चगव्यैः स्नापयित्वा शुभेऽहनि ।  
प्राणप्रतिष्ठामन्त्रेण प्राणास्तत्र निवेशयेत् ॥  
  
सम्पूज्य देवतारूपं कवचं सर्वकामदम् ।  
ततो जपेन्महाविद्यां सहस्रं वा शतं क्रमात् ।  
धारयेत् तन्महादेवि ! यथास्थानेषु साधकः ॥  
  
इति कवचनाशप्रायश्चित्तम् ।  
  
अथ यन्त्रनाशप्रायश्चितम्  
  
नवरत्नेश्वरे   
  
यदि प्रतिष्ठतं यन्त्रं दैवाद् देवि ! विनश्यति ।  
उपोषणमहोरात्रमादरेण समाचरेत् ॥  
  
येन स्वर्णादिना यन्त्रं द्रव्येण परिनिर्मितम् ।  
विलिख्य यन्त्रं तत्पत्रे देवतां परिपूजयेत् ॥  
  
उपचारैः षोडशभिः शक्तितः सुसमाहितः ।  
अयुतं प्रजपेन्मन्त्रं पूजयित्वा यथाविधि ॥  
  
मन्त्री विलोड्य तत्तोयं पीत्वा भक्षणमाचरेत् ।  
तावत् कालं ब्रह्मचर्यं यावद्यन्त्रं न कारयेत् ॥  
  
पुनर्यन्त्रं नवं रम्यमाहरेच्छुद्धयाऽन्वितः ।  
आहृत्य च नवं यन्त्रं प्रतिष्ठां तस्य कारयेत् ।  
ततः प्रतिष्ठिते तस्मिन् पूर्ववत् पूजनं चरेत् ॥  
  
अथ पूजाकाले यन्त्रादिपतनप्रायश्चित्तम्  
  
यन्त्रं यदि पतेद् देवि ! पूजाकाले कदाचन ॥  
  
लिङ्गं वापि शिवो वापि तत्फलं शृणु पार्वति ।  
आयुर्हानिर्धनग्लानिर्बन्धुनाशस्तथैव च ॥  
  
भवतीति विनिश्चित्य प्रायश्चित्तमथाचरेत् ।  
त्रिरात्रमेकरात्रं वा उपवासं समाचरेत् ॥  
  
मूलविद्यां जपेद् देवि ! सहस्रं साष्टकं तथा ।  
जपापुष्पैश्च जुहुयाच्छतमष्टोत्तरं तथा ॥  
  
ब्राह्मणान् भोजयेद्भक्त्या यजेद्यन्त्रं समाहितः ।  
  
यन्त्रमिति शिवादेरप्युपलक्षणम् ॥  
  
मालापतनप्रायश्चित्तम्  
  
माला यदि पतेद्धस्तात् तथैव च विनश्यति ।  
सहस्रं तत्र सञ्जप्य ब्राह्मणान् भोजयेत्ततः ॥  
  
भोजनं ब्राह्मणानां तु सर्वानिष्टस्य नाशनम् ।  
गायत्रीं वा जपेद् देवि ! शतं साष्टं समाहितः ॥  
  
गायत्रीं जपेदिति ! तत्तद् देवताया गायत्रीं जपेदित्यर्थः ।  
  
ततः सम्पूज्य तां मालां गृह्णीयात् पुनरेव हि ।  
एवं कृते वरारोहे ! न विघ्नैरभिभूयते ॥  
  
अथ मालाविनाशप्रायश्चित्तम्  
  
माला यदि विनष्टा स्यात् पूर्ववत् सकलं चरेत् ।  
ततश्चाप्यपरां मालां तज्जातीयां वरानने ॥  
  
समाहृत्य प्रतिष्ठाप्य गृह्णीयात् पुनरेव हि ।  
यामले  महापतकयुक्तोऽपि गायत्रीं प्रजयेद्यदि ।  
सत्यं सत्यं महादेवि ! मुक्तो भवति तत्क्षणात् ॥  
  
अशुचिर्न स्पृशेन्मालां करभ्रष्टां न कारयेत् ।  
शब्दे जाते भवेद्रोगः करभ्रष्टा विनाशकृत् ।  
छिन्ने सूत्रे भवेन्मृत्युस्तस्माद्यत्नपरो भवेत् ॥  
  
तन्त्रान्तरे   
  
हस्तात् पतति चेन्माला न जप्तव्या तु सा बुधैः ।  
प्रायश्चित्तं विधातव्यं जप्त्वा मन्त्रं सहस्रकम् ॥  
  
सहस्रकमिति । अष्टाधिकसहस्रमित्यर्थः ।  
  
जीर्णे सूत्रे पुनः सूत्रैर्ग्रथयित्वा शतं जपेत् ।  
  
शतमिति  मूलमन्त्रमष्टोत्तरशतं जपेदित्यर्थः ।  
  
छिन्ना भवति चेन्माला पूजां कुर्यात् ततोऽधिकाम् ।  
पुनर्ग्रथित्वा तां मालां प्रतिष्ठां पूर्ववच्चरेत् ।  
ततस्तु प्रजपेन्मालां न तत्र दोषभाग्भवेत् ॥  
  
अथ गुरुक्रोधोपसमनप्रायश्चित्तम्  
  
शिवे रुष्टे गुरुस्त्राता गुरौ रुष्टे न कश्चन ।  
उपवासं गुरुक्रोधे कृत्वा तं तु प्रसादयेत् ॥  
  
यावत् प्रसादं नायाति तावद्वै भोजनं त्यजेत् ।  
गुरौ प्रसन्ने भुञ्जीत एवं दोषा न जायते ॥  
  
अथाऽनिवेदितभोजनप्रायश्चित्तम्  
  
मत्स्यसूक्ते   
  
अनिवेद्य न भुञ्जीतभक्ष्य भोज्यादिकं च यत् ।  
अन्नं विष्ठा पयो मूत्रं यद्विष्णोरनिवेदितम् ॥  
  
विष्णुपदं स्वस्वसाध्यदेवता परम् । अन्यत्रापि   
  
अदत्तं नैव भोक्तव्यमभक्ष्येण समं स्मृतम् ।  
पत्रं पुष्पं फलं मूलमन्नपानौषधं प्रिये ।  
अनिवेद्यं न भुञ्जीत भुञ्जीतैव निवेदितम् ॥  
  
कालिकापुराणे   
  
महाधीरो मुनिर्वापि ब्राह्मणश्चेतरोऽपि वा ।  
यद्यद्भक्ष्यं समर्थस्तु प्रकृष्टं स्याद्यथा तथा ।  
प्रदद्यादिष्टदेवेभ्यो गृह्णीयाच्च तथा स्वयम् ॥  
  
यामले यद्यथा भक्ष्यते भक्ष्यं तत्तथैव प्रदापयेत् ।  
अन्यथा तत् प्रदानेन न तत् फलमवाप्नुयात् ॥  
  
	यद्यद् द्रव्यं येन प्रकारेण भोक्तव्यं तद् द्रव्यमन्यथा   
प्रकारेण न दातव्यम् ।  
  
अनिवेद्य हरेर्भुञ्जन् सप्तजन्मनि नारकी ।  
  
हरेरित्युपलक्षणम् । तथाचोक्तं कालिकापुराणे   
  
फलं पुष्पं च ताम्बूलमन्नपानादिकञ्च यत् ।  
अदत्त्वा तन्महादेव्यै न भोक्तव्यं कदाचन ॥  
  
अनिवेद्य न भुञ्जीत प्रायश्चित्तीभवेन्नरः ।  
देव्याश्चाष्टशतं मन्त्रं जप्त्वा पूतो भवेन्नरः ॥  
  
देव्या इत्युपलक्षणं स्वस्वोपासित देवतानाम् । तथाचोक्तं यामले   
  
अनिवेद्य महेशानि ! भुञ्जानः पातकी भवेत् ।  
इष्टमन्त्रं शतं जप्त्वा तस्मात् पापाद् विशुध्यति ॥  
  
	न च  यो यद् देवार्चनरतः स तन्नैवेद्यभुग् भवेत् । इति वचनाद्   
देवतान्तरनैवेद्यभक्षणं न कर्तव्यमिति वाच्यम् । अग्राह्यं   
शिवनिर्माल्यमितिवचनमज्ञानिनाम्, ज्ञानिनाम् तु   
प्रसादभक्षणमेवावश्यकम् ।  
  
तथा चोक्तम् यामले   
  
शिवदत्तं विष्णुदत्तं गिरिजादत्तमेव च ।  
प्राप्तिमात्रेण भोक्तव्यमन्यथा पातकी भवेत् ॥  
  
अग्निपुराणे   
  
शिवदत्तं विष्णुदत्तं पार्वतीदत्तमेव च ।  
नैवेद्यमुदरे कृत्वा नरः सायुज्यमाप्नुयात् ॥  
  
लैङ्गे   
  
लिङ्गे त्यक्त्वा तु नैवेद्यं भुङ्क्ते मोहाद्विमूढधीः ।  
कुम्भीपाके च नरके पच्यते नात्र संसयः ॥  
  
एतत्तु शिवमस्तकदत्तं  नैवेद्यपरम् । स्कन्दपुराणे   
  
बाणलिङ्गे स्वयम्भूवे स्फाटिके मृदि संस्थिते ।  
अतः शतक्रतोः पुण्यं शम्भोर्नैवेद्य भक्षणात् ॥  
  
आदित्यपुराणे   
  
निर्माल्यं धारयेद्यस्तु शिरसा पार्वतीपतेः ।  
राजसूयस्य यज्ञस्य फलमाप्नोत्यनुत्तमम् ॥  
  
तथा च लिङ्गार्चनतन्त्रे   
  
ब्रह्मत्वं प्राप्तवान् ब्रह्मा योगं चान्ये महर्षयः ।  
विष्णुत्वमपि विष्णुश्च शिवः केन न सेव्यते ॥  
  
निर्माल्यं सर्वपापानि शम्भोर्हरति निश्चितम् ।  
निवेदितञ्च नैवेद्यं भुञ्जीत नात्र संशयः ॥  
  
न हि ये भुञ्जते मूर्खा नरकं तैः प्रपद्यते ।  
नैवेद्यं चोपभुञ्जीत दत्त्वा तद्भक्तिशालिने ।  
अन्यथा नैव सिद्धिः स्यादर्चको नरकं व्रजेत् ॥  
  
	इत्यादि नानातन्त्रपुराणवचनैः निवेदितमात्रं भोक्तव्यं न तु   
अनिवेदितमिति निश्चयः ॥  
  
नैवेद्यनिन्दकं दृष्ट्वा नृत्यन्ति योगिनीगणाः ।  
रक्तपानोद्यतः सर्वा मांसास्थिचर्वणोद्यताः ॥  
  
तस्मान्निवेदितं देव्यै दृष्ट्वा श्रूत्वा च मानुषः ।  
न निन्देत् मनसा वाचा कुष्ठव्याधिपराङ्मुखः ॥  
  
इति कालीकुलसर्वस्ववचनात् । कुमारीतन्त्रे   
  
देवतानाञ्च नैवेद्यं स्त्रीभ्यो दद्यान्न कुत्रचित् ।  
  
तन्त्रे  स्वशक्तिभ्योऽन्यशक्तिभ्यो दत्त्वा च स्वयमाहरेत् ।  
  
यामले  अनेकधा पशोरन्नं भुञ्जते ये च साधकाः ।  
तेभ्यः प्रकुप्यते देवी तत् संसर्गं न कारयेत् ॥  
  
तन्त्रे   
  
अनस्थिप्राणिसङ्घातं हत्त्वा च दशकं जपेत् ।  
हत्वा च पक्षिणं सर्वं त्रिरेकादशकं जपेत् ॥  
  
यामले   
  
पर्वण्यपूज्य देवेशीं गुरुं शक्तिञ्च शक्तितः ।  
अदत्त्वा च बलिं तत्र मूलमष्टशतं जपेत् ॥  
  
वर्णसङ्करजातीयैर्वैष्णवैस्तु सह प्रिये ! ।  
शाक्तः शैवो वैष्णवश्च संसर्गं यत्नतस्त्यजेत् ॥  
  
तेषां मुखं समालोक्य सूर्यदर्शनमाचरेत् ।  
इष्टमन्त्रं शतं जप्त्वा तस्मात् पापाद्विशुध्यति ॥ इति ॥  
  
वैदिककर्ममात्रम् इष्टदेवताप्रीत्यर्थं कार्यम् । तन्त्रे   
  
देवताप्रीतिकामस्तु कर्म कुर्यात् सदाशिवे ।  
अन्यकामस्तु चेत्कर्म करोति विधिमोहितः ॥  
  
फलं न जायते तस्य देवस्तस्मै प्रकुप्यति ।  
  
अन्यच्च   
  
ये त्वकामा नराः सम्यग्कर्म कुर्वन्ति शोभने ! ।  
तेषां ददाति विश्वेशो भगवान् मुक्तिमीश्वरः ॥  
  
	सकामानां सायुज्यादि मुक्तिः, सायुज्यं न परामुक्तिः   
शरीरसम्बन्धात् । अकामानां निर्वाणमेव मुक्तिः, परमपुरुर्थत्वात्   
। न च पुनरावर्तते इति श्रुतेः ।  
  
ननु  अवश्यमेव भोक्तव्यं कृतं कर्म शुभाशुभम् ।  
मामुक्तं क्षीयते कर्म कल्पकोटिशतैरपि ॥  
  
	इति वचनात् कर्ममात्रस्य भोगनाश्यत्वे   
बहुजन्मार्जितानन्तकर्मणात् । भोगेन विनिवर्तनासम्भवाद् जीवस्य   
कथं मुक्तिरिति चेत् । उच्यते   
  
देवता प्रीतिकामस्तु कर्म कुर्यात् सदाशिवे ।  
देवस्तु प्रीतिमापन्नो भुक्तिमुक्तिफलप्रदः ॥  
  
अकामः सात्त्विको लोके यत्किञ्चिद् विनिवेदयेत् ।  
स तत्स्थानमाप्नोति यत्र गत्वा न शोचति ।  
अत्यन्तदुःखविरहो मुक्तिरित्युच्यते बुधैः ॥  
  
यामले   
  
धर्माधर्माविति प्रोक्तौ द्वौ पाशौ कर्मसञ्ज्ञितै ।  
देवताप्रीतिकर्माणि न बन्धाय विमुक्तये ।  
मूर्ध्ना प्रतीछते देवस्तत्कामेन कृतं तु यत् ॥  
  
	इत्यादिवचनात् वर्तमान  कर्मणाम् ईश्वर   
प्रीतिमात्रसाधकत्वेनाऽदृष्टो जनकत्वात्   
प्रारब्धातिरिक्तकर्मणामीश्वरप्रसादलब्ध ज्ञानेन नाशात्   
प्रारब्धानाञ्च भोगादेव क्षयाल्लिङ्गदेहनाशे विमुक्तिः स्यादिति ॥   
लिङ्गदेहमाहगान्धर्वे   
  
पञ्चप्राणमनोबुद्धिर्दशेन्द्रियसमन्वितम् ।  
शरीरं सप्तदशकं सूक्ष्मैतल्लिङ्गमुच्यते ॥  
  
श्रीभागवते द्वादशे   
  
घटे भिन्नेघटाकाशमाकाशं स्याद्यथा पुरा ।  
एवं देहे मृते जीवो ब्रह्म सम्पद्यते पुनः ॥  
  
देहे मृते लिङ्गदेहे ध्वस्ते इत्यर्थः । अन्यथा पुनः   
पुनर्जन्ममृत्युर्भवत्येव ।  
  
तथा चोक्तं विष्णुधर्मोत्तरे   
  
तत्क्षणादेव गृह्णाति शरीरमातिवाहिकम् ।  
केवलं तन्मनुष्याणां नान्येषां प्राणिनां क्वर्चित् ॥  
  
ततः सपिण्डीकरणे बान्धवैः स कृते नरः ।  
पूर्णे संवत्सरे देहमतोऽन्यं प्रतिपद्यते ॥  
  
ततः न नरके याति स्वर्गं वा स्वेन कर्मणा ।  
  
	तत्क्षणात् मृत्युक्षणात् । प्रेतशरीरञ्च   
पूर्वदेहरूपमत्यन्तगतिमत् । तदाह मार्कण्डेयपुराणम्   
  
वायुप्रसारिते देहमतोऽन्यं प्रतिपद्यते ।  
तत्प्रमाण-वयोवस्थसंस्थानं प्राग्भवं यथा ॥  
  
इति श्रीपरिव्राजकाचार्यपरमहंसतीर्थावधूतश्रीमद्ब्रह्मानन्द-  
गिरिकृतायां शाक्तानन्दतरङ्गिण्यां संसर्गदोषादिनिर्णयो नाम   
षोडशोल्लासः ॥ १६ ॥  
  
  
  
  
सप्तदशोल्लासः  
  
अथ कुण्डविधिः  
  
गोविन्दवृन्दावने   
  
भूमेः परिग्रहं कुर्याद्यावदायतनं भवेत् ।  
गुरुराचम्य विधिवदासने उपविश्य च ॥  
  
माषभक्तिबलिं दद्याद्यथोक्तविधिना ततः ।  
ॐ स्वर्गपातालमध्ये च ये सन्ति वास्तुदेवताः ॥  
  
गृह्णन्त्विमं बलिं दत्तं तुष्टायान्तु स्वमन्दिरम् ।  
मातरो भूतवेताला ये चान्ये बलिकाङ्क्षिणः ॥  
  
देव्याः पारिषदा ये च ते च गृह्णन्त्विमं बलिम् ।  
  
मण्डपनिर्माणम्  
  
शारदायाम्   
  
पुण्याहं वाचयित्वा तु मण्डपं रचयेच्छुभम् ।  
पञ्चभिः सप्तभिर्हस्तैर्नवभिर्वा मितान्तरम् ॥  
  
षोडशस्तम्भसंयुक्तं चत्वारस्तेषु मध्यगाः ।  
अष्टहस्तसमुच्छ्रायाः संस्थाप्य द्वादशाऽमितः ॥  
  
चतुर्विंशाङ्गुलं हस्तं तन्त्रवेदविदो विदुः ।  
गृहादिकुण्डकरणे वेदिकामण्डपे तथा ।  
मानाङ्गुलेन कर्तव्यं नान्यैर्वापि कदाचन ॥  
  
मानाङ्गुलिलक्षणम्  
  
मानाङ्गुलिमाह तन्त्रे   
  
कर्तुर्दक्षिणहस्तस्य मध्यमाङ्गुलिपर्वणः ।  
मध्यस्य दैर्घ्यमानेन मानाङ्गुलिरुदाहृता ॥  
  
मण्डपस्थानपरिमाणम्   
  
सिद्धान्तशेखरे   
  
स्थलादर्काङ्गुलोच्छ्वायं मण्डपस्थानमीरितम् ।  
नारिकेलदलैर्वशैश्छादयेन् मण्डपं ततः ।  
चतुर्द्वारैः समायुक्तं कदलीस्तम्भसंयुतैः ॥  
  
आम्रपत्रसमायुक्त रज्जुभिः परिवेष्ठितम् ।  
अष्टदिक्षु ध्वजानष्टौ चतुर्दिक्पालवर्णतः ॥  
  
दिक्पालवर्णः  
  
दिक्पालवर्णमाह शारदायाम्   
  
पीतो रक्तो सितो धूम्रः शुक्लो धूम्रः सितावुभौ ।  
गौरोऽरुणः क्रमादेते वर्णतः परिकीर्तिताः ॥  
  
कुण्डशरीरम्  
  
नास्ति होमो विना कुण्डं तस्मात् कुण्डं प्रशस्यते ।  
कुण्डस्य रूपं जानीयात् परमं प्रकृतेर्वपुः ॥  
  
प्राच्यां शिरः समाख्यातं बाहु दक्षिणसौम्ययोः ।  
उदरं कुण्डमित्युक्तं योनिः पादौ तु पश्चिमे ॥  
  
चतुरस्रकुण्डलक्षणम्  
  
पूर्वापरायतं सूत्रं विन्यसेद्धस्तमानतः ।  
दक्षिणोत्तरगं सूत्रं तथैव च प्रविन्यसेत् ॥  
  
तदग्रयोः प्रविन्यस्य तथा सूत्रचतुष्टयम् ।  
चतुरस्रं महाकुण्डं सर्वयोग प्रकीर्तितम् ॥  
  
मुष्टिमात्रमितं कुण्डं शतार्धे सम्प्रचक्षते ।  
शतहोमेऽरत्निमात्रं हस्तमात्रं सहस्रके ॥  
  
द्विहस्तमयुते लक्षे चतुर्हस्तमुदीरितम् ।  
नियुते षट्करं प्रोक्तं कोट्यामष्टकरं स्मृतम् ॥  
  
खातपरिमाणम्  
  
यावान् कुण्डस्य विस्तारः खननं तावदीरितम् ।  
चतुर्विंशत्यङ्गुलञ्च यवशून्यं सहस्रके ॥  
  
ततो द्विहस्तमाने तु त्रिंशदङ्गुलकं स्मृतम् ।  
चतुर्हस्ते मध्यमानमष्टत्रिंशत्प्रकल्पितम् ॥  
  
अङ्गुलं यवशून्यं स्याल्लक्षहोमे प्रकीर्तितम् ।  
ऋतुहस्ते तथा मानं चत्वारिंशत्त्रयाधिकम् ॥  
  
अङ्गुलं नियुते प्रोक्तमधिकं यवचतुष्टयम् ।  
चत्वारिंशदष्टयुतं यवसप्तसमन्वितम् ।  
वसुहस्ते तथा मानमङ्गुलं कथितं बुधैः ॥  
  
शोभनं कमलं कुर्यात् कुण्डमध्ये सरन्ध्रकम् ।  
सर्वेषामेव कुण्डानां मेखलास्तिस्र एव च ॥  
  
एकाङ्गुलं विहायाऽन्ते मेखलास्तस्य कारयेत् ।  
अर्द्धाङ्गुलप्रमाणेन कण्ठञ्च वर्द्धयेत् क्रमात् ॥  
  
तन्त्रान्तरे   
  
कोणसूत्रप्रमाणेन द्विहस्तं कुण्डमुद्धरेत् ।  
एवं लक्षादिके ज्ञेयं कुण्डं तत्र विधानतः ॥  
  
	एकहस्त कुण्डस्य कोणसूत्रेण ईशानकोणसूत्रेण परितो   
यन्मानं तदेव पारिभाषिकं द्विहस्तादिकुण्डमानं न तु   
प्रकृतहस्ताद् द्वैगुण्यादिकमिति ॥  
  
मेखलानिरूपणम्  
  
इदानीं मेखलादीनां मानं तस्य निगद्यते ।  
कुण्डानां यादृशं रूपं मेखलानाञ्च तादृशम् ॥  
  
कुण्डानां मेखलास्तिस्रो मुष्टिमात्रे तु ताः क्रमात् ।  
उत्सेधायामतो ज्ञेया द्वयेकार्द्धङ्गुलिसम्मिताः ॥  
  
युगाङ्गुलं योनिमानं योन्यग्रमेकमङ्गुलम् ।  
युगाङ्गुलं नाभिपद्मं शतार्द्धे सम्प्रचक्षते ॥  
  
अरत्निमात्रकुण्डे तास्त्रिद्वयेकाङ्गुलिकात्मिकाः ।  
कर्तव्या मेखला योनिश्चतुरङ्गुलसम्मिता ॥  
  
एकाङ्गुलं तु योन्यग्रं कुर्यादीषदधोमुखम् ।  
अङ्गुलित्रितयं चैव नाभिपद्मं सुशोभनम् ॥  
  
एकहस्तमिते कुण्डे वेदाग्निनयनाङ्गुलाः ।  
कर्तव्या मेखला योनिं कुर्याच्चैव षडङ्गुलम् ॥  
  
वेदाङ्गुलं नाभिपद्मं योन्यग्रैकाङ्गुलं स्मृतम् ।  
कुण्डे द्विहस्ते ता ज्ञेया रसवेदगुणाङ्गुलाः ॥  
  
योनिः सप्ताङ्गुलोपेता योन्यग्रं चाङ्गुलिद्वयम् ।  
पञ्चाङ्गुलं नाभिपद्मं कुर्याच्चैव मनोहरम् ॥  
  
चतुर्हस्तमिते कुण्डे वसुतर्कयुगाङ्गुलाः ।  
कर्तव्या मेखलास्तिस्रो योन्यग्रं चाङ्गुलित्रयम् ॥  
  
योनिरष्टाङ्गुलोपेता नाभिपद्मं षडङ्गुलम् ।  
कुण्डे रसकरे ताः स्युर्दशाष्टर्त्वङ्गुलान्विताः ॥  
  
योनिर्न वाङ्गुलोपेता योन्यग्रं चतुरङ्गुलम् ।  
सप्ताङ्गुलं नाभिपद्मं कुर्याच्च सुमनोहरम् ॥  
  
अष्टहस्तमिते कुण्डे भानुपङ्क्त्यष्टकाङ्गुलाः ।  
योनिर्दशाङ्गुलोपेता कर्तव्याऽधोमुखी तथा ॥  
  
पञ्चाङ्गुलं तु योन्यग्रं कुर्यादष्टाङ्गुअल्ं तथा ।  
नाभिपद्मं लक्षहोमे तन्त्रवित् परिकल्पितम् ॥  
  
होतुरग्रे तु तां योनिं मेखलानां परिस्थिताम् ।  
गजकुम्भवदाकारां कुर्यादोषदधोमुखीम् ॥  
  
पश्चिमाभिमुखीं योनिं कुण्डकोणेषु नार्पयेत् ।  
एवं समस्तकुण्डानां व्यवस्थेयं प्रकीर्तिता ॥  
  
नालनिरूपणम्  
  
स्थलादारभ्य नालं स्याद्योन्या मध्ये सरन्ध्रकम् ।  
  
सरन्ध्रकमित्युभयत्र सम्बध्यते । तथा चोक्तं रुद्रयामले   
  
योन्या मध्ये बिलं कुर्यात् तदाज्यग्राहिसञ्ज्ञकम् ।  
  
स्थलनियममाह क्रियासारे   
  
होमस्थानाद् बहिःस्थानं स्थलमित्यभिधीयते ।  
  
गौतमीये   
  
सूक्ष्माग्रं स्थूलमूलञ्च सरन्ध्रकं नालमिष्यते ।  
  
सम्मोहनतन्त्रे   
  
मूलं मध्यं तथा चाग्रं क्रमाच्च षट्चतुस्त्रिकम् ।  
  
तथा च त्रयोदशाङ्गुलीदीर्घं नालमित्यर्थः ।  
  
नालमेखलयोर्मध्ये परिधेः स्थापनाय च ।  
रन्ध्रं कुर्यात्ततो विद्वान् द्वितीयमेखलोपरि ॥  
  
कुण्डदोषाः  
  
कुण्डदोषमाह विश्वकर्मा   
  
खाताधिके भवेद् रोगी हीने चैव धनक्षयः ।  
वक्रकुण्डे च सन्तापो मरणं छिन्नमेखले ॥  
  
मेखलारहिते शोको ह्यधिके वित्तसङ्क्षयः ।  
भार्याविनाशकं कुण्डं प्रोक्तं योन्या विना कृतम् ॥  
  
अपत्य ध्वसनं प्रोक्तं कुण्डं यत्कण्ठवर्जितम् ।  
कुण्डमेवं विधं न स्यात् स्थण्डिलं वा समाश्रयेत् ॥  
  
स्थण्डिललक्षणम्  
  
यामले   
  
नित्यं नैमित्तिकं काम्यं स्थण्डिले वा समाचरेत् ।  
हस्तमात्रे तु तत्कुर्याद् बालुकाभिः सुशोभनम् ।  
अङ्गुलोत्सेधसंयुक्तं चतुरस्रं समन्ततः ॥  
  
चतुरस्रं चतुष्कोणमित्यर्थः ।  
  
इति श्रीपरिव्राजकाचार्यपरमहंसतीर्थावधूतश्रीमद्ब्रह्मानन्द-  
गिरिकृतायां शाक्तानन्दतरङ्गिण्यां कुण्डनिर्णयो नाम   
सप्तदशोल्लासः ॥ १७ ॥  
  
  
  
अष्टादशोल्लासः  
  
अथ होमविधिः  
  
अथाऽग्निजननं वक्ष्ये सर्वतन्त्रानुसारतः ।  
गोमयेन समालिप्य कुण्डं सर्वत्र मन्त्रवित् ।  
सामान्यार्घ्यं प्रकल्प्याऽथ पञ्चगव्यैर्विशोधयेत् ॥  
  
अष्टादशकुण्डसंस्काराः  
  
शारदायाम्   
  
अष्टादशोक्ताः संस्काराः कुण्डानां तन्त्रदेशिताः ।  
वीक्षणं मूलमन्त्रेण शरेण प्रोक्षणं मतम् ॥  
  
तेनैव ताडनं दर्भैर्वर्मणाभ्युक्षणं स्मृतम् ।  
अस्त्रेण खननोद्धारौ हृन्मन्त्रेण प्रपूरणम् ।  
समीकरणमस्त्रेण सेचनं वर्मणा मतम् ॥  
  
कुट्टनं हेतिमन्त्रण वर्ममन्त्रेण मार्जनम् ।  
विलेपनं कलारूपकल्पनं तदनन्तरम् ॥  
  
त्रिसूत्रीकरणं पश्चाद् हृदयेनाऽर्चनं मतम् ।  
अस्त्रेण वज्रीकरणं हृन्मन्त्रेण कुशैः शुभैः ॥  
  
चतुष्पथं तनुत्रेण तनुयादक्षपाटनम् ।  
यागे कुण्डानि संस्कुर्यात् संस्कारैरेभिरीरितैः ॥  
  
	अस्यार्थः  कुट्टनं दृढीकरणम् । विलेपनं गोमयोदकेन ।   
कलारूपकल्पनं सोमसूर्याग्निकलात्मकचिन्तनम् । त्रिसूत्रीकरणं   
रक्तसूत्रेण त्रिःपरिवेष्टनम् । वज्रीकरणं वज्ररूपेण चिन्तनम् ।   
चतुष्पथं चतुरस्रीकरणम् । अक्षपाटनमिन्द्रियोद्घाटनम् इति ।  
  
प्रकारान्तरसंस्कारः  
  
अथवा तानि संस्कुर्याच्चतुर्भिर्वीक्षणादिभिः ।  
तिस्रस्तिस्रो लिखेल्लेखा हृदा प्रागुदगग्रिकाः ।  
प्रागग्राणां स्मृता देवा मुकुन्देशपुरन्दराः ॥  
  
रेखाणामुदगग्राणां ब्रह्मवैवस्वतेन्दवः ॥  
  
अथवा त्रिकोणं तद्वहिः षट्कोणं तद्बहिरष्टदलपद्मं परिकल्पयेत् ।  
  
चतुरस्रं चतुर्द्वारमेवं वा वह्निमण्डलम् ।  
कुण्डस्योत्तरभागे च त्रिरेखा हस्तमानतः ॥  
  
दक्षिणोत्तरतस्तद्वल्लिखेद्रेखात्रयं शुभम् ।  
अर्घ्याद्भिः प्रोक्ष्य सर्वं हि पञ्चशुद्धिं समाचरेत् ॥  
  
सर्वाणि तारेणाऽभ्युक्ष्येति शेषः ॥  
  
पञ्चशुद्धिः  
  
पञ्चशुद्धिमाह शारदायाम्   
  
वीक्षणं मूलमन्त्रेण शरेण प्रोक्षणं मतम् ।  
ताडनं हेतिमन्त्रेण कवचेनाऽथ लेपयेत् ॥  
  
अस्त्रेण रक्षणं कृत्वा ततः संस्कारमाचरेत् ।  
ततो वह्नेगर्योपीठमर्चयेत् कर्णिकोपरि ।  
धर्मं ज्ञानञ्च वैराग्यमैश्वर्यमग्नितो यजेत् ॥  
  
पूर्वादि दिक्षु चापूर्वानथ धर्मादिकान यजेत् ।  
मध्ये च पूजयेद्वह्नेर्नवशक्तीर्विधानवित् ॥  
  
पीता श्वेताऽरुणा कृष्णा धूम्रा तीव्रा स्फुलिङ्गिनी ॥  
  
रुचिरा ज्वालिनी प्रोक्ता क्रमशो नव शक्तयः ।  
पूजयेन्मण्डलं तेषां कलाभिः सहमन्त्रवित् ॥  
  
अं अर्कमण्डलं ङेन्तं तथा उं सोममण्डलम् ।  
मं वह्निमण्डलं तद्वदर्चयेद् गन्धपुष्पकैः ॥  
  
वागीश्वरीमृतुस्नातां नीलेन्दीवरसन्निभाम् ।  
वागीश्वरेण सहितामुपचारैः समर्चयेत् ॥  
  
अग्निप्रणयनम्  
  
विहिताग्निमाह तन्त्रे   
  
सूर्यकान्तादिसम्भूतं यद्वा श्रोत्रियगेहजम् ।  
  
अग्निप्रणयनमाह   
  
पात्रान्तरेण पिहिते ताम्रपात्रादिके शुभे ।  
अग्निप्रणयनं कुयाच्छरावे वापि तादृशे ॥  
  
यत्तु स्मृतिसारे   
  
शरावे भिन्नपात्रे वा कपाले वोल्मुकेऽपि वा ।  
नाग्निप्रणयनं कुर्याद् व्याधिहानि-भयावहेम ॥ इत् ॥  
  
तस्य  मुख्यपात्रसम्भवे शरावो न ग्राह्य इत्यत्र तात्पर्यम् ।  
आनीयास्त्रेण नै-ऋत्यां क्रव्यादांशं परित्यजेत् ।  
अस्त्रेणैव च तत्काष्ठं नैर्-ऋत्यां वर्जयेत् प्रिये ॥  
  
शारदायाम्   
  
संस्कुर्यात् तं यथान्यायं देशिको वीक्षणादिभिः ।  
ओदर्य वैन्दवाग्निभ्यां भौमस्यैकं स्मरन् वसोः ॥  
  
योजयेद्वह्निबीजेन चैतन्यं पावके तदा ।  
तारेण मन्त्रितं कृत्वा धेनुमुद्रामृतीकृतम् ॥  
  
अस्त्रेण रक्षितं पश्चात् तनुत्रेणाऽवगुण्ठितम् ।  
अर्चितं त्रिःपरिभ्राम्य कुण्डस्योपरि देशिकः ।  
प्रदक्षिणं तदा तारमन्त्रोच्चारणपूर्वकम् ॥  
  
आत्मनोऽभिमुखं वह्निं जानुस्पृष्टमहीतलः ।  
शिवबीजधिया देव्या योनावेनं विनिक्षिपेत् ॥  
  
समयातन्त्रे   
  
कुशेनाच्छाद्य तद्योनिं चतुष्कोणं पटं न्यसेत् ।  
ततो देवाय देव्यै च दद्यादाचमनीयकम् ।  
गर्भनाड्या धृतं ध्यायेद्वह्निरूपं हरिं गुरुः ॥  
  
हरिरित्युपलक्षणं स्वस्वेष्टदेवानाम् । समयातन्त्रे   
  
देव्या वामकरे दद्याद्रक्षार्थं दर्भकङ्कणम् ।  
भूषाभिर्भूषयेद्देवीं त्रैलोक्योत्पत्तिमातृकाम् ।  
  
जिह्वामन्त्रः  
  
रेफवाय्वर्घीशैर्युक्ता नादबिन्दुविभूषिताः ।  
सादियान्ताश्च जिह्वानां मनवः परिकीर्तिताः ॥  
  
पायौ लिङ्गे च नामौ च हृदये कण्ठमूलतः ।  
लम्बिकायां भ्रुवोर्मध्ये जिह्वा ज्वालारुचो न्यसेत् ॥  
  
जिह्वास्तस्त्रिविधाः प्रोक्ता गुणभिन्नेषु कर्मसु ।  
हिरण्या गगना रक्ता कृष्णाऽन्या सुप्रभा मता ॥  
  
बहुरूपा सुवर्णान्या तृतीया भद्रलोहिता ।  
लोहिताऽनन्तरं श्वेता धूमिनी च करालिका ॥  
  
राजस्यो रसना वह्ने विहिता काम्यकर्मसु ।  
विश्वमूर्तिस्फुलिङ्गिन्यै धूम्रवर्णा मनोजवा ॥  
  
लोहितान्या करालास्या काली तामस्य ईरिताः ।  
एताः सप्त नियुज्यन्ते क्रूरकर्मसु मन्त्रिभिः ॥  
  
जिह्वाधिपति देवता  
  
अमर्त्य-पितृ-गन्धर्व-यक्ष-नाग-पिशाचकाः ।  
राक्षसाः सप्त जिह्वानामीरिता ह्यधिदेवताः ॥  
  
वह्नेरङ्गमनुं न्यस्येत तनावुक्तेन वर्त्मना ।  
सहस्रार्चिः स्वस्तिपूर्णं उत्तिष्ठपुरुषस्तथा ॥  
  
धुमव्यापी सप्तजिह्वो धनुर्धर इतीरिताः ।  
षडङ्गमनवः प्रोक्ता जातिभिः सह संयुताः ॥  
  
मूर्तिन्यासः  
  
शारदायाम्   
  
मूर्तिरष्टौ तनौ न्यस्येद्देशिको जातवेदसः ।  
मूर्ध्निस्कन्धे वामपार्श्वे कट्यन्धु कटिपार्श्वके ॥  
  
तथा स्कन्धे च विन्यस्येत् प्रादक्षिण्यक्रमेण तु ।  
जातवेदाः सप्तजिह्वो हव्यवाहनसञ्ज्ञकः ॥  
  
अश्वोदरजसञ्ज्ञोऽन्यः पुनर्वैश्वानराह्वयः ।  
कौमारतेजाः स्याद् विश्वमुखो देवमुखः स्मृताः ॥  
  
ताराग्नये पदाद्योः स्युर्नत्यन्ता वह्निमूर्तयः ।  
एवं विन्यस्तदेहः सन् ज्वालयेन्मनुनाऽमुना ॥  
  
ज्वालयेदिति ज्वालिनीमुद्रां प्रदर्श्य इत्यर्थः । तल्लक्षणं राघवीये   
  
मणिबन्धौ समौ कृत्वा करौ तु प्रसृताङ्गुली ।  
मध्यमे मिलिते कृत्वा अन्तरङ्गुष्ठकौ क्षिपेत् ।  
मुद्रा सा ज्वालिनी प्रोक्ता वह्नेर्ज्वालनकर्मणि ॥ इति ॥  
  
वह्निप्रज्वालनमन्त्रः  
  
शारदायाम्  चित्पिङ्गलं हन दह पच युग्मानुदीर्य च ।  
सर्वज्ञाज्ञापय स्वाहा मन्त्रोऽयं परिकीर्तितः ॥  
  
अग्निं प्रज्वालितं वन्दे जातवेदं हुताशनम् ।  
सुवर्णवर्णममलं समिद्धं विश्वतो मुखम् ॥  
  
उपतिष्ठेत विधिवन्मनुनाऽनेन पावकम् ।  
  
सारदायाम्  परिषिञ्चेत् ततस्तोयै विशुद्धैर्मेखलोपरि ।  
दर्भैः काष्ठैश्च शुद्धैश्च मूलमध्याग्रच्छादितैः ॥  
  
संस्तरेद्विधिवन्मन्त्री प्रदक्षिणावशक्ततः ।  
एवं संस्तरणं कुर्याद्वर्जयित्वात्मनो दिशम् ॥  
  
गणेश्वरविमर्शिन्याम्  प्रागग्रैरुदग्रैश्च दर्भैर्वह्निं परिस्तरेत् ।  
यज्ञवृक्षोद्भवं तद्वत् काष्ठैश्च परिधित्रयम् ॥  
  
मध्ये तु मेखलायान्तु संस्तरेत् तन्त्रवित्तमः ।  
अथ चेत् स्थण्डिले मन्त्री भूमौ सर्वं परिस्तरेत् ॥  
  
परिधिलक्षणम्  
  
यज्ञकाष्ठसमुद्भतः प्रादेशप्रमितः शुभः ।  
परिधिः कथितः सर्वैर्देशिकैस्तन्त्रवित्तमैः ॥  
  
निक्षेपेद्दिक्षु परिधीन् प्राचीवर्ज्यं गुरूत्तमः ।  
प्रादक्षिण्येन सम्पूज्यास्तेषु ब्रह्मादिमूर्तयः ।  
गन्धादिभिः समभ्यर्च्य वह्निदेवं विभावयेत् ॥  
  
वह्निध्यानं  
  
वह्नेर्ध्यानं यथा  त्रिनयनमरुणाभं बद्धमौलिं तु शुक्लां  
शुकमरुणमनेका कल्पमम्भोजसंस्थम् ।  
अभिमतवरशक्तिं स्वस्तिकाभीतिमुच्चै-  
र्नमतकमलमालालङ्कृतांशं कृशानुम् ॥  
  
एवं हि मनसा ध्यायेच्छान्तिकादौ गुरूत्तमः ॥  
  
कृष्ण कृष्णगतेर्वर्णं ध्यायेन्मारणकर्मणि ।  
मूर्तिरष्टौ समभ्यर्च्य षट्कोणे तु षडङ्गकम् ।  
मध्ये षट्स्वपि कोणेषु जिह्वा ज्वालारुचो यजेत् ॥  
  
केशरेषूक्तमार्गेणः पूजयेदङ्गदेवता ।  
दलेषु पूजयेन्मूर्तीः शक्तिस्वस्तिकधारिणीः ।  
लोकपालांस्ततो दिक्षु पूजयेदुक्तलक्षणाम् ॥  
  
शारदायाम्   
  
ध्यातं वह्निं यजेन्मध्ये गन्धाद्यैर्मनुनाऽमुना ।  
वैश्वानरजातवेदपदे पश्चादिहावह ॥  
  
लोहिताक्षपदस्याऽन्ते सर्वकर्माणि साधय ।  
वह्निजायावधिः प्रोक्तो मन्त्रः पावकवल्लभः ॥  
  
कुलार्णवे   
  
ब्रह्माणं दक्षिणेऽभ्यर्च्य घृतस्थालीं प्रपूजयेत् ।  
आज्यस्थालीं समानीय क्षालयेदस्त्रमन्त्रतः ॥  
  
कुण्डाङ्गाराम्समुत्तोल्य न्यसेत् तत्राऽस्त्रमन्त्रतः ।  
तस्यामाज्यं विनिक्षिप्य जानीयात् तपनं हि तत् ॥  
  
शारदायाम्   
  
तस्यामाज्यं विनिक्षिप्य संस्कृतं वीक्षणादिभिः ।  
निरुह्य वायव्यऽङ्गारान् हृदा तेषु निवेशयेत् ।  
इदं तापनमुद्दिष्टं देशिकैस्तन्त्रवेदिभिः ॥  
  
अर्णवे   
  
प्रज्वाल्य कुशगुच्छन्तु आज्ये क्षिप्त्वाऽनले क्षिपेत् ।  
अभिद्योतनमित्युक्तं सर्वत्र सर्वकर्मसु ॥  
  
शारदायाम्   
  
दीप्तेन दर्भयुग्मेन भीराज्याज्यं स वर्मणा ।  
अग्नौ विसर्जयेद् र्दर्भमभिद्योतनमीरितम् ॥  
  
पुनः कृशान् समुज्वाल्य निक्षिपेदाज्यमध्यतः ।  
मूलमन्त्रेण मतिमानाज्यसंस्कार ईरितः ॥  
  
सन्दीप्य दर्भयुगलमाज्ये क्षिप्त्वाऽनले क्षिपेत् ।  
गुरुर्हृदयमन्त्रेण पवित्रीकरणं त्विदम् ॥  
  
अभिमन्त्र्य च मूलेन रक्षयेदस्त्रमुच्चरन् ।  
प्रदर्श्य धेनुयोनी च तदाज्यममृतात्मकम् ॥  
  
होमविधिः  
  
प्रादेशमात्रं सग्रन्थिदर्भयुग्मं धृतान्तरे ।  
निक्षिप्य भागौ द्वौ कृत्वा पक्षौ शुक्लेतरौ स्मरेत् ॥  
  
वामे नाडीमिडां भागे दक्षिणे पिङ्गलां पुनः ।  
सुषुम्नां मध्यतो ध्यात्वा कुर्याद्धोमं यथाविधि ॥  
  
स्रुक् स्रुवौ च समादाय विधिना निर्मितौ गुरुः ।  
पश्चादादाय पाणिभ्यां स्रुक्स्रुवौ तावधोमुखौ ॥  
  
त्रिशः प्रतापयेद्वह्नौ दर्भानादाय देशिकः ।  
तदग्रमध्यमूलानि शोधयेत् तैर्यथाक्रमम् ॥  
  
गृहीत्वा वामहस्तेन प्रोक्षयेद्दक्षिणेन तौ ।  
पुनः प्रताप्य तौ मन्त्री दर्भानग्नौ विनिक्षिपेत् ॥  
  
स्रुवमादाय मतिमान् धारयेत् तु त्रिभागतः ।  
वेदाङ्गुलं परित्यज्य धारयेच्छङ्खमुद्रया ॥  
  
शारदायाम्   
  
स्रुवेण दक्षिणाद्भागादादायाज्यं हृदा गुरुः ।  
जुहुयादग्नये स्वाहेत्यग्नेर्दक्षिणलोचने ॥  
  
वामतस्तद्वादादाय वामे वह्निविलोचने ।  
जुहुयादथ सोमाय स्वाहेति हृदयाणुना ॥  
  
मध्यादाज्यं समादाय वह्नेर्भालविलोचने ।  
जुहुयदाग्नीषोमाभ्यां स्वाहेति मनुना गुरुः ॥  
  
हृन्मन्त्रेण स्रुवेनाज्यं भागादादाय दक्षिणात् ।  
जुहुयादग्नये स्विष्टकृते स्वाहेति तन्मुखे ॥  
  
इत्यग्नेर्नेत्रवक्त्राणां कुर्याच्चोद्घाटनं गुरुः ।  
सताराभिर्व्याहृतिभिराज्येन जुहुयात् पुनः ।  
वैस्वानरेण मन्त्रेण त्रिवारं जुहुयाद् गुरुः ॥  
  
समयातन्त्रे-  
  
एकैकागुतिभिः कुर्याद् गर्भाधानादिकाः क्रियाः ।  
क्रमेण देवदेवेशि ! स्वाहान्तमूलविद्यया ॥  
  
गर्भाधानं पुंसवनं सीमन्तोन्नयनं तथा ।  
जातकर्म नामकृतिरूपनिष्क्रमणं तथा ॥  
  
चूडोपनयनं भूयो वेदाध्ययनमेव च ।  
गोदानं च विवाहश्च संस्काराः शुभकर्मणि ॥  
  
ततश्च पितरौ वह्नैः सम्पूज्य हृदयं नयेत् ।  
वह्निमन्त्रेण विधिवत् कुर्यादाहुतिपञ्चकम् ॥  
  
जुहुयात् समिधः पञ्च मूलाग्रघृतसम्प्लुताः ।  
गुरुर्हृदयमन्त्रेण विधिवत् स्वाहया विना ॥  
  
शारदायाम्   
  
मन्त्रैर्जिह्वाङ्गमूर्तीनां क्रमाद् वह्नेर्यथाविधि ।  
प्रत्येकं जुहुयादेकामाहुतिं मन्त्रवित्तमः ॥  
  
अवदाय स्रुवेणाज्यं चतुः स्रुचि पिधाय ताम् ।  
स्रुवेण तिष्ठन्नेवाऽग्नौ देशिको यतमानसः ।  
जुहुयाद्वह्निमन्त्रेण वौषडन्तेन सम्पदे ॥  
  
माधवीयसंहितायाम्-  
  
पलाशस्यापरा वापि यज्ञीया द्वादशाङ्गुलाः ।  
अवक्राश्च स्वयं शुष्काः सत्वचो निर्व्रणाः समाः ॥  
  
दशाङ्गुला वा विहिताः कनिष्ठाङ्गुलिसम्मिताः ।  
प्रादेशमात्तस्याऽलाभे होतव्याः सकला अपि ॥  
  
गौतमीये-  
  
महागणेशमन्त्रेण हुनेदेकादशाहुतीः ।  
सामान्यं सर्वदेवानामेतदग्निमुखं स्मृतम् ॥  
  
बहुरूपाख्यजिह्वायामाज्यञ्च परमेश्वरि ।  
गन्धादिभिः समभ्यर्च्य जुहुयात् षोडशागुतीः ।  
मूलमन्त्रेण विधिवद्वक्त्रैकीकरणं त्विदम् ॥  
  
शारदायाम्-  
  
ततः पीठं समभ्यर्य देवताया हुताशने ।  
अर्चयेदग्निरूपां तां देवतामिष्टदायिनीम् ॥  
  
तन्मुखे जुहुयान्मन्त्री पञ्चविंशतिसङ्ख्यया ।  
आज्येन मूलमन्त्रेण वक्त्रैकीकरणं त्विदम् ॥  
  
वह्निदेवतयोरैक्यमात्मना सह भावयन् ।  
मूलमन्त्रेण जुहुयादाज्येनैकादशाहुतीः ॥  
  
नाडीसन्धानमुद्दिष्टमेतदागमवेदिभिः ।  
अङ्गादिपरिवाराणामेकैकामाहुतिं हुनेत् ॥  
  
पुनर्व्याहृतिभिर्हुत्वा होमं कृत्वा यथाविधि ।  
तिलेनाज्येन जुहुयात् सहस्रादि यथाविधि ॥  
  
अनुक्ते तु हविर्द्रव्ये तिलाज्यं हविरुच्यते ।  
अल्पं तु जुहुयाद्वह्नेः पण्डितः सर्वकर्मसु ।  
तथा सम्पातयेद्भागेष्वाज्यस्यान्वाहुतिं क्रमात् ॥  
  
विशेषमाह तन्त्रान्तरे-  
  
अग्नौ स्वाहेति तद्भागे शेषमग्नौ विनिःक्षिपेत् ।  
  
	ॐ भूरग्नये पृथिव्यै महते च स्वाहा । ॐ भुवो वायवे   
अन्तरीक्षाय च दिवे महते च स्वाहा । ॐ स्वश्चन्द्रमसे नक्षत्रेभ्यो   
दिग्भ्यो महते च स्वाहा । ॐ भूर्भुवःस्वश्चन्द्रमसे नक्षत्रेभ्यो   
दिग्भ्यो महते च स्वाहा ।  
  
स्रुवञ्चैव समादाय घृतेनापूर्यते पुनः ।  
होमद्रव्याणि निक्षिप्य नाभौ संस्थाप्यते पुनः ॥  
  
अग्नेर्नामकृतिं कृत्वा दद्यात् पूर्णाहुतिं प्रिये ।  
ब्रह्मार्पणेन न मनुना दद्यात् पूर्णाहुतिं पुनः ।  
योजयेद् हृदये धाम्नि स्वेष्टं साधकसत्तमः ॥  
  
अग्निमुखनिरूपणम्  
  
शारदायाम्   
  
यतः काष्ठं ततः श्रोत्रं यतौ धूमोऽत्र नासिका ।  
यत्राल्पज्वलनं नेत्रं यतो भस्म ततः शिरः ।  
यत्र प्रज्वलितो वह्निस्तन्मुखं जातवेदसः ॥  
  
श्रोत्रादिषु होमफलम्  
  
फलमाह शारदायाम्   
  
वधिरत्वं कर्णहोमे नेत्र क्षतमवाप्नुयात् ।  
नासिकायां मनःपीडा शिवोहोमो हि शूलदः ।  
मुखे सिन्दूरवालार्क वह्नेर्होमः शुभावहः ॥  
  
भेरीवारिदहस्तीन्द्रध्वनिर्वह्नेः शुभप्रदः ॥  
  
चन्द्रचन्दनकुन्दाभो धूमः सर्वार्थसिद्धिदः ।  
खरवायसवच्छब्दो वह्निः सर्वविनाशकृत् ॥  
  
कृष्णः कृष्णगतेर्वर्णौ यजमानं विनाशयेत् ।  
नागचम्पकपुन्नागपाटलायूथिकानिभः ॥  
  
पद्मेन्दीवरकह्लारसर्पिर्गुग्गुलसन्निभः ।  
पावकस्य शुभो गन्ध इत्युक्तस्तन्त्रवेदिभिः ॥  
  
पूतिगन्धो हुतभुजो होतुर्दुःखप्रदो भवेत् ।  
एवं विधेषु दोषेषु प्रायश्चित्ताय देशिकः ।  
मूलेनाज्येन जुहुयात् पञ्चविंशतिकाहुतीः ॥  
  
इति होमविधिनिर्णयः ।  
  
सर्वमङ्गलादिनामार्थः  
  
सर्वमङ्गलादिनाम्नां योगार्थानाह   
  
मङ्गलाऽर्हसि सर्वेषां तेन त्वं सर्वमङ्गला ।  
वरदाऽसि च मर्त्यानां वरदा तेन कीर्त्यसे ॥  
  
अशेषं जयसे दुर्गं दुर्गा तेन निगद्यसे ।  
भक्तानां शं करोसीति शङ्करी त्वं तु गीयसे ॥  
  
संसारार्णवमग्नानां सर्वेषां प्राणिनामिह ।  
दुर्गैका हि परः पोतो नराणां मुक्तये सदा ॥  
  
संसारार्णवमग्नानां दुर्गैका परमं पदम् ।  
दुर्गैका देवताः सर्वा दुर्गैका कर्म वैदिकम् ॥  
  
दुर्गैका परमं ज्ञानं दुर्गैका परमं बलम् ।  
न त्वया रहितं किञ्चिद् भूतं स्थावरजङ्गमम् ॥  
  
दुर्गैका परमा देवी दुर्गैका परमं पदम् ।  
दुर्गैका परमं ज्ञानं दुर्गैका ज्ञानमेव च ॥  
  
दुर्गैका परमं सत्यं दुर्गैका परमा गतिः ।  
दुर्गैका परमं दैवं दुर्गैका परमौषधम् ॥  
  
दुर्गैका सुखमत्यन्तं दुर्गैका निर्वृतिः परा ।  
दुर्गैका परमा तुष्टि दुर्गैका परमं यशः ॥  
  
दुर्गैका परमं तत्वं दुर्गाभिन्नमिदं जगत् ।  
प्राणप्रयाणपाथेयं संसारव्याधिभेषजम् ।  
दुर्गार्णवपरित्राणं दुर्गानामाक्षरद्वयम् ॥  
  
इति श्रीपरिव्राचकाचार्य   
परमहंसतीर्थावधूतश्रीमद्ब्रह्मानन्दगिरिकृतायां   
शाक्तानन्दतरङ्गिण्यां होमादिनिर्णयो नामाष्टादशोल्लासः   
समाप्तः ॥ १८ ॥  
  
समाप्तोऽयं ग्रन्थः  
  
  
मुक्तबोद्ह इन्दोलोगिचल् रेसेअर्च्ह् इन्स्तितुते©२०११ मुक्तबोध इन्दोलोगिचल् रेसेअर्छ् इन्स्तितुते  अल्ल् रिघ्त्स् रेसेर्वेद्।ए-तेxत्स् मय् बे विएwएद् ओन्ल्य् ओन्लिने ओर् दोwन्लोअदेद् ड़ोर् प्रिवते स्तुद्य्।ए-तेxत्स् मय् नोत्, उन्देर् अन्य् चिर्चुम्स्तन्चेस्, बे चोपिएद्, रेपुब्लिस्हेद्,रेप्रोदुचेद्, दिस्त्रिबुतेद् ओर् सोल्द्, एइथेर् इन् ओरिगिनल् ओर् अल्तेरेद् ड़ोर्म्, wइथोउत्थे एxप्रेस्स् पेर्मिस्सिओन् ओड़् मुक्तबोध इन्दोलोगिचल् रेसेअर्छ् इन्स्तितुते इन् wरितिन्ग्।दत-एन्तेरेद् ब्य् थे स्तड़्ड़् ओड़् मुक्तबोध उन्देर् थे दिरेच्तिओन् ओड़् मर्क् स्। ग्। द्य्च्ज़्कोwस्कि।          