---
Catalog number: M00133
Description: Transcribed by the staff of Muktabodha.
Editor:
- r m caṭṭopādhyāya
Publication country: India
Publisher:
- unknown-pree 1900 Bengali Script
Subjects:
- tantric / āgamic literature
- tantra / āgama
Uniform title: kāmadhenutantra
title: कामधेनुतन्त्र
title_iast: kāmadhenutantra

---
  
  
  
  
ॐ नमः परदेवतायै  
  
कामधेनुतन्त्रम्  
  
प्रथमः पटलः  
  
श्रीपार्वती उवाच  
  
देवदेव महादेव सर्वागमविशारद ।  
अधुना देवदेवेश पञ्चाशद्वर्णमुत्तमम् ॥ १।१ ॥  
तत्त्वरूपं महादेव कथयस्व दयानिधे ।  
कृपया कथयेशान यद्यहं तव वल्लभा ॥ १।२ ॥  
  
श्रीमहादेव उवाच  
  
अधुना सम्प्रवक्ष्यामि रहस्यमतिगोपनम् ।  
येन विज्ञातमात्रेण जीवन्मुक्तो भवेन्नरः ॥ १।३ ॥  
अज्ञात्वा मन्त्रतत्त्वानि महाविद्यां जपेत्तु यः ।  
सर्वं तस्य वृथा देवि किं तस्य जपपूजनैः ॥ १।४ ॥  
ध्यानावधारणे चैव तथा योगसमाधिना ।  
वर्णज्ञानं यदा नास्ति किं तस्य जपपूजनैः ॥ १।५ ॥  
मम कण्ठे स्थितं बीजं पञ्चाशद्वर्णमद्भुतम् ।  
नानावर्णयुतं शुद्धं तन्त्राणां सारमुत्तमम् ॥ १।६ ॥  
पञ्चाशन्मातृकां देवीं नानाविद्यामयीं सदा ।  
नानाविद्यामयीं देवीं महाविद्यामयीं तथा ॥ १।७ ॥  
सर्ववर्णमयीं देवीं सर्वदेवमयीं पराम् ।  
सर्वदेवमयीं सौम्यां ब्रह्माण्डजननीं पराम् ॥ १।८ ॥  
प्रणम्य बहुधा भक्त्या निगदामि शृणु प्रिये ।  
अकारादिक्षकारान्ता मातृका बीजरूपिणी ॥ १।९ ॥  
विसर्गश्चैव बिन्दुश्च त्रिशक्तिब्रह्मविग्रहः ।  
वर्णात्तु जायते ब्रह्मा तथा विष्णुः प्रजायते ॥ १।१० ॥  
रुद्रश्च जायते देवि जगत्संहारकारकः ।  
मम कण्ठस्थिता या सा शारदा वामलोचना ॥ १।११ ॥  
तस्या गर्भस्थिता देवि बीजानि विविधानि च ।  
विधृत्य कण्ठदेशे तु शिवोऽहं कमलानने ॥ १।१२ ॥  
शृणु तत्त्वमकारस्य अतिगोप्यं वरानने ।  
शरच्चन्द्रप्रतीकाशं पञ्चकोषमयं सदा ॥ १।१३ ॥  
पञ्चदेवमयं वर्णं शक्तित्रयसमन्वितम् ।  
निर्गुणं त्रिगुणोपेतं स्वयं कैवल्यमूर्तिमान् ॥  
बिन्दुतत्त्वमयं वर्णं स्वयं प्रकृतिरूपिणी ॥ १।१४ ॥  
  
इति श्रीकामधेनुतन्त्रे देवदेवीसंवादे प्रथमः पटलः ॥  
  
  
  
द्वितीयः पटलः  
  
श्रीमहादेव उवाच  
  
आकारं परमाश्चर्यं शङ्खज्योतिर्मयं प्रिये ।  
ब्रह्मविष्णुमयं वर्णं तथा रुद्रं स्वयं प्रिये ॥ २।१ ॥  
पञ्चप्राणमयं वर्णं स्वयं परमकुण्डली ।  
इकारं परमानन्दं सुगन्धकुसुमच्छविम् ॥ २।२ ॥  
हरिब्रह्ममयं वर्णं सदा रुद्रयुतं प्रिये ।  
सदा शक्तिमयं देवि गुरुब्रह्म स्वयं तथा ॥ २।३ ॥  
सदाशिवमयं वर्णं परम्ब्रह्म समन्वितम् ।  
हरिब्रह्मात्मकं वर्णं गुणत्रयसमन्वितम् ॥ २।४ ॥  
इकारं परमेशानि मूर्तिर्वै कुण्डली स्वयम् ।  
ईकारं परमेशानि स्वयं परमकुण्डली ॥ २।५ ॥  
ब्रह्मविष्णुमयं वर्णं तथा रुद्रमयं सदा ।  
पञ्चदेवमयं वर्णं पीतविद्युल्लताकृतिम् ॥ २।६ ॥  
चतुर्ज्ञानमयं वर्णं पञ्चप्राणमयं सदा ।  
उकारं परमेशानि तार कुण्डलीनी स्वयम् ॥ २।७ ॥  
पीतचम्पकसङ्काशं पञ्चदेवमयं सदा ।  
पञ्चप्राणमयं देवि चतुर्वर्गप्रदायकम् ॥ २।८ ॥  
अकारं देवदेवेशि बीजं परमदुर्लभम् ।  
शङ्खकुन्दसमाकारं स्वयं परमकुण्डली ॥ २।९ ॥  
पञ्चप्राणमयं वर्णं पञ्चदेवमयं सदा ।  
पञ्चप्राणयुतं वर्णं तथा त्रयगुणात्मकम् ॥ २।१० ॥  
बिन्दुत्रययुतं वर्णं पीतविद्युल्लता यथा ।  
धर्मार्थकाममोक्षं च सदा सुखप्रदायकम् ॥ २।११ ॥  
ऋकारं परमेशानि कुण्डली मूर्त्तिमान् स्वयम् ।  
अत्र ब्रह्मा च विष्णुश्च रुद्रश्चैव वरानने ॥ २।१२ ॥  
सदाशिवयुतं वर्णं सदा ईश्वरसंयुतम् ।  
पञ्चप्राणमयं वर्णं चतुर्ज्ञानमयं सदा ॥ २।१३ ॥  
रक्तविद्युल्लताकारं ऋकारं प्रणमाम्यहम् ।  
ॠकारं परमेशानि स्वयं परमकुण्डली ॥ २।१४ ॥  
पीतविद्युल्लताकारं पञ्चदेवमयं सदा ।  
चतुर्ज्ञानमय्ं वर्णं पञ्चप्राणमयं सदा ॥ २।१५ ॥  
त्रिशक्तिसहितं वर्णं प्रणमामि सदा प्रिये ।  
ऌकारं चञ्चलापाङ्गि कुण्डली परदेवता ॥ २।१६ ॥  
अत्र ब्रह्मादयः सर्वे तिष्ठन्ति सततं प्रिये ।  
पञ्चदेवमयं वर्णं चतुर्ज्ञानमयं सदा ॥ २।१७ ॥  
पञ्चप्राणयुतं वर्णं तथा गुणत्रयात्मकम् ।  
बिन्दुत्रयात्मकं वर्णं पीतविद्युल्लता यथा ॥ २।१८ ॥  
ॡकारं परमेशानि पूर्णचन्द्रसमप्रमम् ।  
पञ्चदेवात्मकं वर्णं पञ्चप्राणात्मकं सदा ॥ २।१९ ॥  
गुणत्रयात्मकं वर्णं तथा बिन्दुत्रयात्मकम् ।  
चतुर्वर्गप्रदं देवि स्वयं परमकुण्डली ॥ २।२० ॥  
एकारं परमं दिव्यं ब्रह्मविष्णुशिवात्मकम् ।  
बन्धूककुसुमप्रख्यं पञ्चदेवमयं सदा ॥ २।२१ ॥  
पञ्चप्राणात्मकं वर्णं तथा बिन्दुत्रयात्मकम् ।  
चतुर्वर्गप्रदं देवि स्वयं परमकुण्डली ॥ २।२२ ॥  
  
इति श्रीकामधेनुतन्त्रे द्वितीयः पटलः ॥  
  
  
  
तृतीयः पटलः  
  
ऐकारं परमं दिव्यं महाकुण्डलिनी स्वयम् ।  
कोटिचन्द्रप्रतीकाशं पञ्चप्राणमयं सदा ॥ ३।१ ॥  
ब्रह्मविष्णुमयं वर्णं तथा रुद्रमयं प्रिये ।  
सदाशिवमयं वर्णं बिन्दुत्रयसमन्वितम् ॥ ३।२ ॥  
ओकारं चञ्चलापाङ्गि पञ्चदेवमयं सदा ।  
रक्तविद्युल्लताकारं त्रिगुणात्मानमीश्वरम् ॥ ३।३ ॥  
पञ्चप्राणमयं वर्णं नमामि देवमातरम् ।  
एतद्वर्णं महेशानि स्वयं परमकुण्डली ॥ ३।४ ॥  
रक्तविद्युल्लताकारं औकारं कुण्डला स्वयम् ।  
अत्र ब्रह्मादयः सर्वे तिष्ठन्ति सततं प्रिये ॥ ३।५ ॥  
पञ्चप्राणमयं वर्णं सदाशिवमयं सदा ।  
सदा ईश्वरसंयुक्तं चतुर्वर्गप्रदायकम् ॥ ३।६ ॥  
अङ्कारं बिन्दुसंयुक्तं पीतविद्युत्समप्रभम् ।  
पञ्चप्राणात्मकं वर्णं ब्रह्मादिदेवतामयम् ॥ ३।७ ॥  
सर्वज्ञानमयं वर्णं बिन्दुत्रयसमन्वितम् ।  
शक्तित्रयमयं वर्णं स्वयं परमकुण्डली ॥ ३।८ ॥  
अःकारं परमेशानि विसर्गसहितं सदा ।  
अःकारं परमेशानि रक्तविद्युत्प्रभामयम् ॥ ३।९ ॥  
पञ्चदेवमयो वर्णः पञ्चप्राणमयः सदा ।  
सर्वज्ञानमयो वर्ण आत्मादितत्त्वसंयुतः ॥ ३।१० ॥  
बिन्दुत्रयमयो वर्णः शक्तित्रयमयः सदा ।  
किशोरवयसः सर्वा गीतवाद्यादितत्पराः ॥  
शिवस्य युवती एता मूर्त्तिमत् कुण्डली स्वयम् ॥ ३।११ ॥  
अधुना सम्प्रवक्ष्यामि कारतत्त्वमुत्तमम् ।  
रहस्यं परमाश्चर्यं त्रैलोक्यानां च संशृणु ॥ ३।१२ ॥  
वामरेखा भवेद् ब्रह्मा विष्णुर्दक्षिणवीथिका ।  
अधोरेखा भवेद्रुद्रो मात्रा साक्षान्महेश्वरी ॥ ३।१३ ॥  
कुण्डली अङ्कुशाकारा मध्ये शून्यः सदाशिवः ।  
जवायावकसङ्काशा बामरेखा वरानने ॥ ३।१४ ॥  
शरच्चन्द्रप्रतीकाशा दक्षरेखा च मूर्तिमान् ।  
अधोरेखा वरारोहे महामारकतद्युतिः ॥ ३।१५ ॥  
शङ्खकुन्दसमा कीर्तिर्मात्रा साक्षात् सरस्वती ।  
कुण्डली अङ्कुशा या तु कोटिविद्युल्लताकृतिः ॥ ३।१६ ॥  
कोटिचन्द्रप्रतिकाशा मध्ये शून्यः सदाशिवः ।  
शून्यगर्भे स्थिता काली कैवल्यपददायिनी ॥ ३।१७ ॥  
ककाराज्जायते सर्वं कामं कैवल्यमेव च ।  
अर्थश्च जायते देवि तथा धर्मश्च नान्यथा ॥ ३।१८ ॥  
ककारः सर्ववर्णानां मूलप्रकृतिरेव च ।  
ककारः कामदा कामरूपिणी स्फुरदव्यया ॥ ३।१९ ॥  
कामिनी या महेशानि स्वयं प्रकृतिसुन्दरी ।  
माता सा सर्वदेवानां कैवल्यपददायिनी ॥ ३।२० ॥  
ऊर्ध्वकोणे स्थिता कामा ब्रह्मशक्तिरितीरिता ।  
वामकोणे स्थिता ज्येष्ठा विष्णुशक्तिरितीरिता ॥ ३।२१ ॥]  
दक्षकोणे स्थितो बिन्दू रौद्रीसंहाररूपिणी ।  
ज्ञानार्था सातु चार्वङ्गि केन चतुष्टयात्मिका ॥ ३।२२ ॥  
इच्छाशक्तिर्भवेद् ब्रह्मा विप्णुश्च ज्ञानशक्तिमान् ।  
क्रियाशक्तिर्भवेद् रुद्रः सर्वं प्रकृतिमूर्त्तिमान् ॥ ३।२३ ॥  
आत्मविद्याशिवैस्तत्त्वैः सदासाराप्रतिष्ठितैः ।  
आसनं त्रिपुरादेव्याः ककारं पञ्चदेवताम् ॥ ३।२४ ॥  
ईश्वरो यस्तु देवेशि त्रिकोणे तस्य संस्थितिः ।  
त्रिकोणमेतत् कथितं योनिमण्डलमुत्तमम् ॥ ३।२५ ॥  
केवलं प्रपदे यस्याः कामिनी सा प्रकीर्त्तिता ।  
ॐ शयनागारसिन्दूरसदृशीं कामिनीं पराम् ॥ ३।२६ ॥  
चतुर्भुजां त्रिनेत्राञ्च बाहुवल्लीविराजिताम् ।  
कदम्बकोरकाकारस्तनद्वयविभूषिताम् ॥ ३।२७ ॥  
रत्नकेयूराङ्गदैश्च भूषणैरुपशोभिताम् ।  
रत्नहारैः पुष्पहारैः शोभितां परमेश्वरीम् ॥ ३।२८ ॥  
एवं हि कामिनीं ज्ञात्वा ककारं दशधा जपेत् ।  
प्रफुल्लञ्च ततो ध्यात्वा जपस्य फलभाग् भवेत् ।  
एतत्ते कथितं देवि ककारतत्त्वमुत्तमम्  ॥ ३।२९ ॥  
  
इति श्रीकामधेनुतन्त्रे देवदेवीसंवादे तृतीयः पटलः ॥  
  
  
  
चतुर्थः पटलः  
  
श्रीमहादेव उवाच  
  
ककारं परमेशानि कुण्डलीत्रयसंयुतम् ।  
खकारं परमाश्चर्यं शङ्खकुन्दसमप्रभम् ॥ ४।१ ॥  
कोणत्रययुतं शून्यं बिन्दुत्रयसमन्वितम् ।  
गुणत्रययुतं देवि पञ्चदेवमयं सदा ॥ ४।२ ॥  
त्रिशक्तिसंयुतं वर्णं खकारं प्रणमाम्यहम् ।  
गकारं परमेशानि पञ्चदेवात्मकं सदा ॥ ४।३ ॥  
निर्गुणं त्रिगुणोपेतं निरीहं निर्मलं सदा ।  
पञ्चप्राणमयं वर्णं सर्वशक्त्यात्मकं प्रिये ॥ ४।४ ॥  
अरुणादित्यसङ्काशं कुण्डलीं प्रणमाम्यहम् ।  
घकारं चञ्चलापाङ्गि चतुष्कोणात्मकं सदा ॥ ४।५ ॥  
पञ्चदेवमयं वर्णं अरुणादित्यसन्निभम् ।  
निर्गुणं त्रिगुणोपेतं सदा त्रिगुणसंयुतम् ॥ ४।६ ॥  
सर्वगं सर्वदं शान्तं घकारं प्रणमाम्यहम् ।  
ङकारं परमेशानि स्वयं परमकुण्डली ॥ ४।७ ॥  
सर्वदवमयं वर्णं त्रिगुणं लोललोचने ।  
पञ्चप्राणमयं वर्णं ङकारं प्रणमाम्यहम् ॥ ४।८ ॥  
चवर्णं शृणु सुश्रोणि चतुर्वर्गप्रदायकम् ।  
कुण्डलीसहितं देवि स्वयं परमकुण्डली ॥ ४।९ ॥  
सततं कुण्डलीयुक्तं पञ्चदेवमयं सदा ।  
पञ्चप्राणमयं वर्णं पञ्चप्राणात्मकं सदा ॥ ४।१० ॥  
त्रिशक्तिसहितं वर्णं त्रिबिन्दुसहितं प्रिये ।  
छकारं परमाश्चर्यं स्वयं परमकुण्डली ॥ ४।११ ॥  
सततं कुण्डलीयुक्तं पञ्चदेवमयं सदा ।  
पञ्चप्राणमयं वर्णं त्रिशक्तिसहितं सदा ॥ ४।१२ ॥  
त्रिबिन्दुसहितं वर्णं सदा ईश्वरसंयुतम् ।  
पीतविद्युल्लताकारं छकारं प्रणमाम्यहम् ॥ ४।१३ ॥  
जकारं परमेशानि या स्वयं मध्यकुण्डली ।  
शरच्चन्द्रप्रतीकाशं सदा त्रिगुणसंयुतम् ॥ ४।१४ ॥  
पञ्चदेवमयं वर्णं पञ्चप्राणमयं सदा ।  
त्रिशक्तिसहितं वर्णं त्रिबिन्दुसहितं प्रिये ॥ ४।१५ ॥  
झकारं परमेशानि कुण्डली मोक्षरूपिणी ।  
रक्तविद्युल्लताकारं सदा त्रिगुणसंस्थितम् ॥ ४।१६ ॥  
पञ्चदेवमयं वर्णं पञ्चप्राणात्मकं सदा ।  
त्रिबिन्दुसहितं वर्णं त्रिशक्तिसहितं सदा ॥ ४।१७ ॥  
सदा ईश्वरसंयुक्तं ञकारं शृणु सुन्दरि ।  
रक्तविद्युल्लताकारं स्वयं परमकुण्डली ॥ ४।१८ ॥  
पञ्चदेवमयं वर्णं पञ्चप्राणमयं सदा ।  
त्रिशक्तिसहितं वर्णं त्रिबिन्दुसहितं सदा ॥ ४।१९ ॥  
टकारं चञ्चलापाङ्गि स्वयं परमकुण्डली ।  
कोटिविद्युल्लताकारं पञ्चदेवमयं सदा ॥ ४।२० ॥  
पञ्चप्राणयुतं वर्णं गुणत्रयसमन्वितम् ।  
त्रिशक्तिसहितं वर्णं त्रिबिन्दुसहितं सदा ॥ ४।२१ ॥  
ठकारं चञ्चलापाङ्गि कुण्डली मोक्षरूपिणी ।  
पीतविद्युल्लताकारं सदा त्रिगुणसंयुतम् ॥ ४।२२ ॥  
पञ्चप्राणात्मकं वर्णं पञ्चप्राणमयं सदा ।  
त्रिबिन्दुसहितं वर्णं त्रिशक्तिसहितं सादा ॥ ४।२३ ॥  
डकारं चञ्चलापाङ्गि सदा त्रिगुणसंयुतम् ।  
पञ्चदेवमयं वर्णं पञ्चप्राणमयं सदा ॥ ४।२४ ॥  
त्रिशक्तिसहितं वर्णं त्रिबिन्दुसहितं सदा ।  
चतुर्ज्ञानमयं वर्णं आत्मादितत्त्वसंयुतम् ॥ ४।२५ ॥  
पीतविद्युल्लताकारं डकारं प्रणमाम्यहम् ।  
ढकारं परमाराध्यं या स्वयं कुण्डली परा ॥ ४।२६ ॥  
पञ्चदेवात्मकं वर्णं पञ्चप्राणमयं सदा ।  
सदा त्रिगुणसंयुक्तं आत्मादितत्त्वसंयुतम् ।  
रक्तविद्युल्लताकारं ढकारं प्रणमाम्यहम् ॥ ४।२७ ॥  
णकारं परमेशानि स्वयं परमकुण्डली ।  
पीतविद्युल्लताकारं पञ्चदेवमयं सदा ॥ ४।२८ ॥  
पञ्चप्राणमयं देवि सदा त्रिगुणसंयुतम् ।  
आत्मादितत्त्वसंयुक्तं महामोहप्रदायकम् ॥ ४।२९ ॥  
  
इति श्रीकामधेनुतन्त्रे देवदेवीसंवादे चतुर्थः पटलः ॥  
  
  
  
पञ्चमः पटलः  
  
श्रीमहादेव उवाच  
  
तकारं चञ्चलापाङ्गि स्वयं परमकुण्डली ।  
पञ्चदेवात्मकं वर्णं पञ्चप्राणम्यं तथा ॥ ५।१ ॥  
त्रिशक्तिसहितं वर्णमात्मादितत्त्वसंयुतम् ।  
त्रिबिन्दुसहितं वर्णं पीतविद्युत्समप्रभम् ॥ ५।२ ॥  
थकारं चञ्चलापाङ्गि कुण्डली मोक्षरूपिणी ।  
त्रिशक्तिसहितं वर्णं त्रिबिन्दुसहितं सदा ॥ ५।३ ॥  
पञ्चदेवमयं वर्णं पञ्चप्राणात्मकं सदा ।  
अरुणादित्यसङ्काशं थकारं प्रणमाम्यहम् ॥ ५।४ ॥  
दकारं शृणु चार्वङ्गि चतुर्वर्गप्रदायकम् ।  
पञ्चदेवमयं वर्णं पञ्चप्राणमयं सदा ॥ ५।५ ॥  
त्रिशक्तिसहितं देवि त्रिबिन्दुसहितं सदा ।  
आत्मादितत्त्वसंयुक्तं स्वयं परमकुण्डली ॥ ५।६ ॥  
रक्तविद्युल्लताकारं दकारं हृदि भावय ।  
धकारं परमेशानि कुण्डली मोक्षरूपिणी ॥ ५।७ ॥  
आत्मादितत्त्वसंयुक्तं पञ्चदेवमयं सदा ।  
पञ्चप्राणमयं देवि त्रिशक्तिसहितं सदा ॥ ५।८ ॥  
त्रिबिन्दुसहितं वर्णं धकारं हृदि भावय ।  
पीतविद्युल्लताकारं चतुर्वर्गप्रदायकम् ॥ ५।९ ॥  
नकारं शृणु चार्वङ्गि रक्तविद्युल्लताकृतिम् ।  
पञ्चदेवमयं वर्णं स्वयं परमकुण्डली ॥ ५।१० ॥  
पञ्चप्राणात्मकं वर्णं हृदि भावय पार्वति ।  
अतः परं प्रवक्ष्यामि पकारं मोक्षदायकम् ॥ ५।११ ॥  
चतुर्वर्गप्रदं वर्णं शरच्चन्द्रसमप्रभम् ।  
पञ्चदेवमयं वर्णं स्वयं परमकुण्डली ॥ ५।१२ ॥  
पञ्चप्राणमयं वर्णं त्रिशक्तिसहितं सदा ।  
त्रुगुणै रहितं वर्णमात्मादितत्त्वसंयुतम् ॥ ५।१३ ॥  
महामोक्षप्रदं वर्णं हृदि भावय पार्वति ।  
फकारं शृणु चार्वङ्गि रक्तविद्युल्लतोपमम् ॥ ५।१४ ॥  
चतुर्वर्गप्रदं वर्णं पञ्चदेवमयं सदा ।  
पञ्चप्राणमयं वर्णं सदा त्रिगुणसंयुतम् ॥ ५।१५ ॥  
आत्मादितत्त्वसंयुक्तं त्रिबिन्दुसहितं सदा ।  
बकारं शृणु चार्वङ्गि चतुर्वर्गप्रदायकम् ॥ ५।१६ ॥  
शरच्चन्द्रप्रतीकाशं पञ्चदेवमयं सदा ।  
पञ्चप्राणात्मकं वर्णं त्रिबिन्दुसहितं सदा ॥ ५।१७ ॥  
त्रिशक्तिसहितं वर्णं सदा चामृतनिर्मितम् ।  
स्वयं कुण्डलिनी साक्षात् सततं प्रणमाम्यहम् ॥ ५।१८ ॥  
भकारं शृणु चार्वङ्गि स्वयं परमकुण्डली ।  
महामोक्षप्रदं वर्णमरुणादित्यसन्निभम् ॥ ५।१९ ॥  
पञ्चप्राणमयं वर्णं पञ्चदेवमयं सदा ।  
त्रिशक्तिसहितं वर्णं त्रिबिन्दुसहितं प्रिये ॥ ५।२० ॥  
मकारं शृणु चार्वङ्गि स्वयं परमकुण्डली ।  
अरुणादित्यसङ्काशं चतुर्वर्गप्रदायकम् ॥ ५।२१ ॥  
त्रिशक्तिसहितं वर्णं त्रिबिन्दुसहितं सदा ।  
आत्मादितत्त्वसंयुक्तं हृदिस्थं प्रणमाम्यहम् ॥ ५।२२ ॥  
यकारं शृणु चार्वङ्गि चतुष्कोणमयं सदा ।  
पलालधूमसङ्काशं स्वयं परमकुण्डली ॥ ५।२३ ॥  
पञ्चप्राणमयं वर्णं पञ्चदेवमयं सदा ।  
त्रिशक्तिसहितं वर्णं त्रिबिन्दुसहितं तथा ॥ ५।२४ ॥  
प्रणमामि सदा वर्णं मूर्तिमान् (?)मोक्षमव्ययम् ।  
  
इति श्रीकामधेनुतन्त्रे देवद्वीसंवादे पञ्चमः पटलः ॥  
  
  
  
षष्ठः पटलः  
  
श्रीमहादेव उवाच  
  
रकारं चञ्चलापाङ्गि कुण्डलीद्वयसंयुतम् ।  
रक्तविद्युल्लताकारं पञ्चदेवात्मकं सदा ॥ ६।१ ॥  
पञ्चप्राणमयं वर्णं त्रिबिन्दुसहितं सदा ।  
त्रिशक्तिसहितं देवि आत्मादितत्त्वसंयुतम् ॥ ६।२ ॥  
सर्वतेजोमयं वर्णं सततं प्रणमाम्यहम् ।  
लकारं चञ्चलापाङ्गि कुण्डलीत्रयसंयुतम् ॥ ६।३ ॥  
पीतविद्युल्लताकारं सर्वरत्नप्रदायकम् ।  
पञ्चदेवमयं वर्णं पञ्चप्राणात्मकं सदा ॥ ६।४ ॥  
त्रिशक्तिसहितं वर्णं त्रिबिन्दुसहितं हि सा ।  
आत्मादितत्त्वसहितं हृदि भावय सर्वदा ॥ ६।५ ॥  
वकारं चञ्चलापाङ्गि कुण्डली मोक्षमव्ययम् ।  
पञ्चप्राणमयं वर्णं त्रिशक्तिसहितं सदा ॥ ६।६ ॥  
त्रिबिन्दुसहितं वर्णमात्मादितत्त्वसंयुतम् ।  
पञ्चदेवमयं वर्णं पीतविद्युल्लतोपमम् ॥ ६।७ ॥  
चतुर्वर्गमयं वर्णं सर्वसिद्धिप्रदायकम् ।  
त्रिशक्तिसहितं देवि त्रिशक्तिसहितं सदा ॥ ६।८ ॥  
शकारं परमेशानि स्वर्णवर्णं शुचिस्मिते ।  
रक्तवर्णप्रभाकारा स्वयं परमकुण्डली ॥ ६।९ ॥  
चतुर्वर्गप्रदं देवि शकारं ब्रह्मविग्रहम् ।  
पञ्चदेवमयं वर्णं पञ्चप्राणात्मकं प्रिये ॥ ६।१० ॥  
रजःसत्त्वतमोयुक्तं त्रिबिन्दुसहितं सदा ।  
त्रिशक्तिसहितं वर्णमात्मादितत्त्वसंयुतम् ॥ ६।११ ॥  
षकारं शृणु चार्वङ्गि कोणषट्कमयं सदा ।  
रक्तचन्द्रप्रतीकाशं स्वयं परमकुण्डली ॥ ६।१२ ॥  
चतुर्वर्गप्रदं वर्णं सुधानिर्मितविग्रहम् ।  
पञ्चदेवमयं वर्णं पञ्चप्राणमयं सदा ॥ ६।१३ ॥  
रजःसत्त्वतमोयुक्तं त्रिबिन्दुसहितं परम् ।  
सर्वदेवमयं वर्णं हृदि भावय पार्वति ॥ ६।१४ ॥  
सकारं शृणु चार्वङ्गि शक्तिबीजं परात्परम् ।  
कोटिविद्युल्लताकारं कुण्डलीत्रयसंयुतम् ॥ ६।१५ ॥  
पञ्चदेवमयं देवि पञ्चप्राणमयं सदा ।  
रजःसत्त्वतमोयुक्तं त्रिबिन्दुसहितं सदा ॥ ६।१६ ॥  
त्रिशक्तिसहितं वर्णमात्मादितत्त्वसंयुतम् ।  
प्रणम्य सततं देवि हृदि भावय सुन्दरि ॥ ६।१७ ॥  
हकारं शृणु चार्वङ्गि चतुर्वर्गप्रदायकम् ।  
कुण्डलीत्रयसंयुक्तं रक्तविद्युल्लतोपमम् ॥ ६।१८ ॥  
रजःसत्त्वतमोयुक्तं पञ्चदेवमयं सदा ।  
पञ्चप्राणात्मकं वर्णं त्रिशक्तिसहितं सदा ॥ ६।१९ ॥  
त्रिबिन्दुसहितं वर्णं हृदि भावय सुन्दरि ।  
क्षकारं शृणु चार्वङ्गि कुण्डलीत्रयसंयुतम् ॥ ६।२० ॥  
चतुर्वर्गमयं वर्णं पञ्चदेवमयं सदा ।  
पञ्चप्राणात्मकं वर्णं त्रिशक्तिसहितं सदा ॥ ६।२१ ॥  
त्रिबिन्दुसहितं वर्णमात्मादितत्त्वसंयुतम् ।  
शरच्चन्द्रप्रतीकाशं हृदि भावय सुन्दरि ॥ ६।२२ ॥  
अकारादिक्षकारान्तं स्वयं परमकुण्डली ।  
सर्वं चराचरं विश्वं वर्णात्तु जायते ध्रुवम् ॥ ६।२३ ॥  
नानाशास्त्रं पुराणञ्च इतिहासञ्च सुन्दरि ।  
वेदञ्च स्मृतिशास्त्रञ्च अन्यानि यानि कानि च ॥ ६।२४ ॥  
अक्षराज्जायते सर्वं परं ब्रह्म स्वयं प्रिये ।  
  
इति कामधेनुतन्त्रे देवदेवीसंवादे षष्ठः पटलः ॥  
  
  
  
सप्तमः पटलः  
  
श्रीमहादेव उवाच  
  
रहस्यं परमाश्चर्यं सदाअ मम हृदि स्थितम् ।  
अतः परं प्रवक्ष्यामि मन्त्रतत्त्वं पृथक् पृथक् ॥ ७।१ ॥  
मातृकाया वरारोहे सावधानावधारय ।  
अतः परं जपेन्मन्त्रं पञ्चाशन्मातृकां पृथक् ॥ ७।२ ॥  
अतस्त्वमधिकारी स्यान्नात्र कार्या विचारणा ।  
इति ते कथितं देवि प्रयोगं मन्त्रमुत्तमम् ॥ ७।३ ॥  
एतन्मन्त्रं विना देवि इष्टं मन्त्रं जपेन्नरः ।  
सर्वं तस्य भवेद्व्यर्थं सर्वं व्यर्थकदर्थनम् ॥ ७।४ ॥  
एतन्मन्त्रं प्रथमतो दशधा प्रजपेत् प्रिये ।  
ततस्तु प्रणवं दत्त्वा मातृकां प्रजपेत् पृथक् ॥ ७।५ ॥  
प्रयोगं परमाश्चर्यं सावधानावधारय ।  
  
तद्यथा - ॐ, अ। ॐ, ॐ आं ॐ, ॐ इ। ॐ, ॐ ई। ॐ, ॐ उ। ॐ, ॐ ॐ ॐ, ॐ ऋ। ॐ, ॐ ऋ। ॐ, ॐ   
ऌ। ॐ, ॐ ॡ ॐ, ॐ ए। ॐ, ॐ ऐ। ॐ, ॐ ओ। ॐ, ॐ औ। ॐ, ॐ अं ॐ, ॐ अः ॐ, ॐ कं ॐ ।  
  
एवं क्षकारपर्यन्तं प्रणवैः पुटितं सदा ।  
प्रत्येकमेवं चार्वङ्गि दशधा दशधा जपेत् ॥ ७।६ ॥  
प्रत्येकं जपमात्रेण प्रत्येकं ध्यानमाचरेत् ।  
अथवा सर्ववर्णानामेकीकृत्य वरानने ॥ ७।७ ॥  
प्रजपेद् दशधा मन्त्रं स्वमन्त्रं प्रजपेत्ततः ।  
तथा च सर्ववर्णानां ध्यानं वक्ष्यामि संशृणु ॥ ७।८ ॥   
कोटिचन्द्रपतीकाशां पुण्डरीकोपरिस्थिताम् ।  
भ्रमद्भ्रमरलीलाभां नयनत्रयराजिताम् ॥ ७।९ ॥  
नानाशास्त्रप्रवक्त्रीं च विद्याभ्यासमयीं सदा ।  
नानावाद्यमयीं देवीं श्वेतांशुकपरिष्कृताम् ॥ ७।१० ॥  
शुक्लाभरणदीप्ताङ्गी शुक्लवस्त्रोत्तरीयिणीम् ।  
ब्रह्माण्डं दर्पणे यस्या वामहस्तस्य पार्वति ॥ ७।११ ॥  
तद्वच्छुकशिशुं प्रेक्ष्य क्षुद्रदर्पणमुच्यते ।  
एवं ध्यात्वा जगद्धात्रीं मातृकां जगदम्बिकाम् ॥ ७।१२ ॥  
प्रजपेद्दशधा मन्त्रमेकधा वा जपेत्तु यः ।  
सर्वसिद्धिमवाप्नोति नात्र कार्या विचारणा ॥ ७।१३ ॥  
एषा ते कथिता विद्या मातृका परमात्मिका ।  
यत् कृत्वा साधको याति दुर्लभं मोक्षमव्ययम् ॥ ७।१४ ॥  
प्रत्येकेनाथवा देवि एकैकैव वरानने ।  
रहस्यं शृणु चार्वङ्गि सुगोप्यं भुवनत्रये ॥ ७।१५ ॥  
इष्टविद्यां सकृत् स्मृत्वा मनसा परमेश्वरि ।  
यस्य मन्त्रस्य यद्ध्यानं कृत्वा देवि प्रयत्नतः ॥ ७।१६ ॥  
तन्मन्त्रं दशधा जप्त्वा इष्टध्यानं ततः प्रिये ।  
इष्टमन्त्रं प्रजप्त्वा वै सर्वसिद्धिं ततो लभेत् ॥ ७।१७ ॥  
अनेन विधिना देवि मन्त्रश्चैतन्यमाप्नुयात् ।  
चैतन्यरहितं मन्त्रं विद्या वा सुरपूजिते ॥ ७।१८ ॥  
सर्व व्यर्थं भवेद्देवि बिफलं स जपो भवेत् ।  
  
श्रीमाहदेव उवाच  
  
अपरं शृणु चार्वङ्गि वर्गाष्टकमनुत्तमम् ॥ ७।१९ ॥  
वर्गाष्टकं विना देवि कोटिपुरश्चरं यदि ।  
सर्वं तस्य वृथा देवि अन्ते च नरकं ब्रजेत् ॥ ७।२० ॥  
अकचटतपयशा इत्येतदष्टवर्गकम् ।  
मन्त्रस्यादौ च अन्ते च अकारं बिन्दुसंयुतम् ॥ ७।२१ ॥  
दत्त्वा तमेव भक्त्या च अष्टोत्तरशतं जपेत् ।  
अनेन विधिना देवि आदित्याभं समाचरेत् ॥ ७।२२ ॥  
तावज्जपेद् वरारोहे यावल्लक्षं समाप्यते ।  
ततो मन्त्रं वरारोहे ध्रुवं जीवत्वमाप्नुयात् ॥ ७।२३ ॥  
जीवत्वं हि विना देवि न पुरश्चरणं चरेत् ।  
जीवत्वं हि विना देवि यदि कुर्यात् पुरश्चरम् ॥ ७।२४ ॥  
विफला तस्य सा सर्वा पूर्वपुण्यं विनश्यति ।  
वर्गाष्टकेन सहितं प्रत्यहं प्रजपेत् शतम् ॥ ७।२५ ॥  
सदैव सहसा भद्रे सर्वं मन्त्रञ्च सिध्यति ।  
किं तस्य ध्यानपूजायां पुरश्चर्याञ्च किं पुनः ॥ ७।२६ ॥  
कृत्वा तु जीवं मन्त्रस्य विद्याञ्च वरवर्णिनी ।  
विद्यायाश्च तथा देवि यः कुर्यात् प्राणनिर्णयम् ॥ ७।२७ ॥  
तत्क्षणाद् यान्ति चार्वङ्गि पुरश्चर्यां शतं शतम् ।  
विशेषतः कलियुगे जम्बूद्वीपस्य भारते ॥ ७।२८ ॥  
प्राणन्यासं विना देवि न जपेत् साधकः क्वचित् ।  
वैष्णवेषु च मन्त्रेषु शैवेषु शक्तिमन्त्रके ॥ ७।२९ ॥  
गणेशसौरमन्त्रे च प्राणन्यासः प्रशस्यते ।  
किं तस्य जपपूजासु होमादिषु च किं प्रिये ॥ ७।३० ॥  
प्राणतत्त्वं महेशानि यो जानाति स पूजकः ।  
प्राणतत्त्वं विना देवि देहन्यासं करोति यः ॥ ७।३१ ॥  
स भ्रष्टः स च पापिष्ठो रौरवं नरकं व्रजेत् ।  
आलोक्य तन्मुखं देवि सूर्यदर्शनमाचरेत् ॥ ७।३२ ॥  
  
इति कामधेनुतन्त्रे देवदेवीसंवादे सप्तमः पटलः  
  
  
  
अष्टमः पटलः  
  
श्रीमहादेव उवाच  
  
एतत्ते कथितं भद्रे रहस्यं परमाद्भुतम् ।  
यन्नोक्तं सर्वतन्त्रेषु मातृकायाः पृथक् पृथक् ॥ ८।१ ॥  
पञ्चाशद्वर्णसङ्केतं पञ्चाशत्तत्त्वमुत्तमम् ।  
सर्वदेवमयं तत्त्वं सर्वज्ञानमयं तथा ॥ ८।२ ॥  
बिन्दुतत्त्वमयं देवि अहन्तत्त्वमयं तथा ।  
सर्वशक्तिमयं तत्त्वं सर्वप्राणमयं तथा ॥ ८।३ ॥  
गर्भतत्त्वमयं देवि केवलं कलिका तथा ।  
कुसुमस्य यदा देवि कलिकां गन्धसंयुताम् ॥ ८।४ ॥  
अदृश्यं सर्वभूतानां तथा गन्धं सुचिस्मिते ।  
पुष्पस्य कलिकामध्ये यथा ज्योतिः प्रदीप्यते ॥ ८।५ ॥  
तथैव कलिकाबीजे नवतत्त्वञ्च विद्यते ।  
कोटिविद्युत्प्रतीकाशां मातृकां प्रणमाम्यहम् ॥ ८।६ ॥  
निराबाधां निर्गुणाञ्च गुणानां गुणमातृकाम् ।  
माता सा सर्वविद्यानां सर्वागमप्रतिष्ठिता ॥ ८।७ ॥  
सर्वासां वेदविद्यानां ब्रह्माण्डानाञ्च पार्वति ।  
माता सा गीयते देवि पञ्चाशन्मातृका च सा ॥ ८।८ ॥  
मन्त्रतत्त्वञ्च विद्याञ्च सर्ववर्णविनिश्चयम् ।  
पञ्चाशद्युवतीरूपा मातृका शवमव्यया ॥ ८।९ ॥  
मातृका परमेशानि काली साक्षान्न संशयः ।  
कुतो ब्रह्मा कुतो विष्णुः कुतो रुद्रश्च ईश्वरः ॥ ८।१० ॥  
सदाशिवः कुतो देवि ते सर्वे शववत् प्रिये ।  
शववत् सर्वदेवाश्च ब्रह्माण्डं शववत् सदा ॥ ८।११ ॥  
अत एव वरारोहे विष्णुमन्त्रं यथा तथा ।  
शिवमन्त्रं यथा देवि गणेशं सौरमेव च ॥ ८।१२ ॥  
शक्तिमन्त्रञ्च विद्याञ्च पञ्चाशद्युवतीमयम् ।  
पुराणञ्च तथा वेदं स्मृतिशास्त्रं तथैव च ॥ ८।१३ ॥  
एतत्तत्त्वं वरारोहे युवतीरूपमद्भुतम् ।  
ब्रह्मा विष्णुश्च रुद्रश्च ईश्वरश्च सदाशिवः ॥ ८।१४ ॥  
ते सर्वे चञ्चलापाङ्गि मातृकाज्जायते (?) प्रिये ।  
समस्तजननी देवि मातृका जननी परा ॥ ८।१५ ॥  
कटाक्षलक्षसंयुक्ता महाशक्तिः प्रगीयते ।  
मातृकावर्णरहितं ब्रह्माण्डं शववत् प्रिये ॥ ८।१६ ॥  
गीतं वाद्यं श्रुतिर्नाट्यमालापं वरवर्णिनी ।  
सर्वं हि युवतीरूपं ध्यानमार्गे प्रतिष्ठितम् ॥ ८।१७ ॥  
एतत्ते कथितं देवि कालिकाबीजमुत्तमम् ।  
उभयोः सङ्गमं देवि प्रफुल्लं भवति प्रिये ॥ ८।१८ ॥  
बहवः सङ्गमे देवि प्रफुल्लं मोक्षमव्ययम् ।  
यन्न मन्त्रेषु विद्यासु प्रफुल्लं भवति ध्रुवम् ॥ ८।१९ ॥  
प्रफुल्लं शृणु चार्वङ्गि जपयज्ञं समाचरेत् ।  
प्रफुल्लरहितं देवि विद्यामन्त्रं यदि प्रिये ॥ ८।२० ॥  
केवलं कालिकाबीजं वर्णैर्वर्णैः पृथक् पृथक् ।  
ध्यात्वा सिद्धिमवाप्नोति नान्यथा सुरपूजिते ॥ ८।२१ ॥  
प्रफुल्लात् कलिकाद्वापि कृष्णादि जायते ध्रुवम् ।  
युवती या समाख्याता सा महाकुण्डली परा ॥ ८।२२ ॥  
वर्णरूपमयी देवी कुण्डली परदेवता ।  
पञ्चाशद्वर्णतत्त्वं च विद्यामन्त्रं जपेत्तु यः ॥ ८।२३ ॥  
सर्वं हि विफलं तस्य शववत् तज्जपो भवेत् ।  
चैतन्यरहितं देवि तज्जपं शवमेव तत् ॥ ८।२४ ॥  
ज्ञात्वा प्रणम्य कुर्वीत जपपूजादिकं प्रिये ।  
हरिर्हि निर्गुणः साक्षात् सगुणा परकुण्डली ॥ ८।२५ ॥  
तस्मात्तु युवतीदेहात् हरेरुत्पत्तिरेव च ।  
सर्वासां देवदेवीनां बीजं जन्मस्थलं सदा ॥ ८।२६ ॥  
बीजात्तु जायते ब्रह्मा शून्यरूपी सनातनः ।  
अत एव महेशानि ब्रह्मणः कारणं परा ॥ ८।२७ ॥  
ज्ञात्वा तन्त्रमिदं देवि जपपूजां करोति यः ।  
प्राणन्यासविधिं कृत्वा जपपूजां करोति यः ॥ ८।२८ ॥  
स शिवः परमं ब्रह्म स एव पुरुषोत्तमः ।  
स एव दिव्यो वीरश्च स एव भैरवः स्वयम् ॥ ८।२९ ॥  
स एव धन्यो देवेशि त्रैलोक्ये सचराचरे ।  
स सूर्यो देवि पूज्यश्च सद्गुरुश्च न चान्यथा ॥ ८।३० ॥  
उद्धर्तुं चैव संहर्तुं समर्थः सोऽपि नान्यथा ।  
अज्ञात्वा तन्त्रमेतत्तु जपयज्ञं करोति यः ॥ ८।३१ ॥  
सर्वं तस्य वृथा देवि पशुरेव न संशयः ।  
सर्वेषु च गुरुर्देवि शिष्योऽपि पशुवत् सदा ॥ ८।३२ ॥  
श्रुत्वा तस्य मुखे विद्यां मन्त्रं वा नगनन्दिनि ।  
सिक्तो भवति चार्वङ्गि किं तस्य जपपूजनैः ॥ ८।३३ ॥  
एवं विधं गुरुं त्यक्त्वा श्रुत्वा पशुमुखात् प्रिये ।  
पूर्वमन्त्रं परित्यज्य गृह्णीयाद् गणनापरम् ॥ ८।३४ ॥  
स भ्रष्टः स च पापिष्ठः कथं मन्त्रमुपास्महे(?) ।  
मन्त्रस्य गणनाद्देवि यत् पापं प्राप्नुयान्नरः ॥ ८।३५ ॥  
तत् पापं शृणु चार्वङ्गि नरकञ्चोत्तरोत्तरम् ।  
यत् पापं प्राप्नुयाद् देवि स्वयम्भूलिङ्गचालने ॥ ८।३६ ॥  
तत् पापं कोटिगुणितं गणनाद्देवमन्त्रयोः ।  
तस्मात्तु गणनां देवि वर्जयेन्मतिमान्नरः ॥ ८।३७ ॥  
त्यक्त्वा शैववैष्णवेषु सौरे गाणपते तथा ।  
अन्यत् सर्वासु विद्यासु गणनां वर्जयेन्नरः ॥ ८।३८ ॥  
  
इति श्री कामधेनुतन्त्रे देवदेवीसंवादे अष्टमः पटलः ॥  
  
  
  
नवमः पटलः  
श्रीमाहादेव उवाच  
  
अधुना सम्प्रवक्ष्यामि रहस्यं गुह्यमुत्तमम् ।  
यज्ज्ञात्वा साधको याति दुर्लभं ब्रह्ममन्दिरम् ॥ ९।१ ॥  
इडया पूरयेद् वायुं सुषुम्नान्तर्गतं ततः ।  
रेचयेत् पिङ्गलामार्गे प्राणायामक्रमात् प्रिये ॥ ९।२ ॥  
अनुलोमेन चार्वङ्गि मातृकां युवतीं स्मरेत् ।  
पञ्चाशन्मातृकावर्णं सबिन्दुं नादसंयुतम् ॥ ९।३ ॥  
उच्चार्य पूरकेणैव तत इष्टं समुच्चरेत् ।  
ततस्तु मातृकावर्णं विलोमेन जपेत् प्रिये ॥ ९।४ ॥  
सुषुम्नामध्यदेशे तु चित्रिणी सुवरानने ।  
अनुलोमविलोमेन मातृकां युवतीं स्मरेत् ॥ ९।५ ॥  
इष्टमन्त्रं ततो जप्त्वा विलोमं कुरु यत्नतः ।  
अनेनैव विधानेन रेचयेत् पिङ्गलापथे ॥ ९।६ ॥  
एवं द्वादशधा कृत्वा प्रत्यहं वरवर्णिनि ।  
त्रिसन्ध्यां चञ्चलापाङ्गि यः कुर्यात् कमलानने ॥ ९।७ ॥  
जीवन्यासं भवेत्तस्य मन्त्रसिद्धिश्च नान्यथा ।  
एकधा वा महेशानि कलौ सङ्ख्या चतुर्गुणा ॥ ९।८ ॥  
प्रत्यहं दशधा कृत्वा शिवतुल्यो भवेन्नरः ।  
  
इति श्रीकामधेनुतन्त्रे देवदेवीसंवादे नवमः पटलः ॥  
  
  
  
दशमः पटलः  
  
श्रीमहादेव उवाच  
  
ललाटतत्त्वं चार्वङ्गि अकारं सर्वदा प्रिये ।  
आकारं मुखतत्त्वन्तु शृणुष्व वरवर्णिनि ॥ १०।१ ॥  
इकारं दक्षनेत्रञ्च ईकारं वामनेत्रके ।  
उकारं दक्षकर्णे स्यादूकारं वामकर्णके ॥ १०।२ ॥  
ऋकारं दक्षनासा च ऋकारं वामनासिके ।  
ऌकारं दक्षगण्डं स्यात् ॡकारं वामगण्डकम् ॥ १०।३ ॥  
एकारं अधरं तत्त्वं ऐकारं ओष्ठ एव च ।  
ओकारं ऊर्ध्वदन्तं स्यात् औकारश्चाधोदन्तकम् ॥ १०।४ ॥  
अङ्कारं शिरसस्तत्त्वं अःकारं मुखमण्डलम् ।  
ककारादि पञ्चतत्त्वं दक्षबाहौ प्रशस्यते ॥ १०।५ ॥  
वामबाहौ चकारादि पञ्चतत्त्वञ्च तिष्ठति ।  
दक्षपादे टकारादि पञ्चतत्त्वं वरानने ॥ १०।६ ॥  
तकारादि पञ्चतत्त्वं वामपादे पशस्यते ।  
पकारं दक्षपार्श्वञ्च फकारं वामपार्श्वके ॥ १०।७ ॥  
बकारं पृष्ठतत्त्वञ्च भकारं नाभिरेव च ।  
मकारं उदरं तत्त्वं यकारं हृदयं तथा ॥ १०।८ ॥  
रकारं स्कन्दतत्त्वञ्च लकारं वाममेव च ।  
घटितत्त्वं वकारञ्च शकारं दक्षबाहुषु ॥ १०।९ ॥  
वामबाहौ षकारञ्च सकारं दक्षपादकम् ।  
वामपादं हकारञ्च क्षकारं शिरसोपरि ॥ १०।१० ॥  
अकारं बीजतत्त्वञ्च तकारं प्रणवेन च ।  
मकारञ्च सकारञ्च मण्डितं हि तथैव च ॥ १०।११ ॥  
अहङ्कारः पकारं स्यात् फकारो मनसस्तथा ।  
नकारं शब्दतत्त्वञ्च दं धं रूपं प्रशस्यते ॥ १०।१२ ॥  
गकारं पादतत्त्वञ्च छकारोपस्थमेव च ।  
उकारमाकाशतत्त्वञ्च ऊकारं श्रोत्रमेव च ॥ १०।१३ ॥  
त्वक्तत्त्वञ्च जकारः स्याद् झकारः पादमेव च ।  
ककारः पृथ्वीतत्त्वं खकारो ज्ञानतत्त्वकम् ॥ १०।१४ ॥  
शकारं हृत्पुण्डरीकं षकारं तत्त्वमण्डलम् ।  
सकराञ्च तथा चन्द्रं रकारं वह्निमण्डलम् ॥ १०।१५ ॥  
परमेष्ठि तथा तत्त्वं षकारः सुरपूजिते ।  
लकारं पृथ्वीतत्त्वं हकारञ्च शिरस्तथा ॥ १०।१६ ॥  
यकारं वायुतत्त्वञ्च ककारं स्वर्गमेव च ।  
एतयोर्योगमासाद्य क्षकारं तत्त्वविग्रहम् ॥ १०।१७ ॥  
  
तेन अ त म स प फ न द ध ग छ उ ऊ ज झ क ख श ष स र य ल ह क्ष   
॥  
  
अकारादिक्षान्तवर्णं तत्त्वञ्च पञ्चविंशतिः ।  
सर्वतत्त्वमतिगुह्यं परमात्मा सुलोचने ॥ १०।१८ ॥  
मातृकाया वरारोहे क्रमान्नामानि संशृणु ।  
ब्रह्माणी चण्डिका रौद्री गौरीन्द्राणी तथैव च ॥ १०।१९ ॥  
कौमारो वैष्णवी दुर्गा तथैव नारसिंहिका ।  
कालिका मुण्डमाला च शिवदूती तथा परा ॥ १०।२० ॥  
वराही कौषिकी चैव तथा माहेश्वरी प्रिये ।  
शङ्करी च जयन्ती च मङ्गला कलिमर्दिनी ॥ १०।२१ ॥  
पालिका चैव मेधा च शिवरूपा च शाम्भवी ।  
भीमा शान्ता च उग्रा च भ्रामरी रुद्ररूपिणी ॥ १०।२२ ॥  
अम्बिका बहुरूपा च क्षेमा क्षेमङ्करी तथा ।  
धात्रीरूपा स्वधा स्वाहा तथैव वह्निरूपिणी ॥ १०।२३ ॥  
अपर्णा च तथा माया घोररूपा प्रियंवदा ।  
ब्रह्माण्डवाणी ब्राह्मी च पञ्चाशन्मातृकाः स्मृताः ॥ १०।२४ ॥  
इत्येतत् कथितं सम्यक् केवलं तव भक्तितः ।  
एतास्तु मातृकादेव्यो ब्रह्माण्डं सचराचरम् ॥ १०।२५ ॥  
व्याप्य तिष्ठन्ति चार्वाङ्गि नानामूर्त्तिधराव्ययाः ।  
शक्तिमन्त्रे विष्णुमन्त्रे शैवे सौरे च पार्वति ॥ १०।२६ ॥  
अन्यसर्वेषु मन्त्रेषु गणेशे वरवर्णिनि ।  
मातृका युवतीरूपा मन्त्रविग्रहरूपिणी ॥ १०।२७ ॥  
ब्रह्मा विष्णुश्च रुद्रश्च ईश्वरश्च सदाशिवः ।  
ते सर्वे चञ्चलापाङ्गि निश्चलाश्च निरिन्द्रियाः ॥ १०।२८ ॥  
देवादीनां वरारोहे मन्त्रं नास्ति कदाचन ।  
शब्दब्रह्म यदा याति तन्त्रं मन्त्रं तदा भवेत् ॥ १०।२९ ॥  
पञ्चाशद्युवती सर्वा शब्दब्रह्मस्वरूपिणी ।  
ब्रह्मणः कारणं नास्ति प्रकृतेरस्ति भाविनि ॥ १०।३० ॥  
प्रकृतेर्या वरारोहे सा दीक्षा सर्वसम्मता ।  
दीक्षायां चञ्चलापाङ्गि प्रशस्ता युवतीकला ॥ १०।३१ ॥  
पञ्चाशन्मातृका या सा युवती परिगीयते ।  
युवतीरहितं देवि कुतो विद्या कुतो मनुः ।  
निर्गुणं परमं ब्रह्म प्रधाना युवतीगणाः ॥ १०।३२ ॥  
  
इति श्रीकामधेनुतन्त्रे देवदेवीसंवादे दशमः पटलः ॥  
  
  
  
एकादशः पटलः  
  
श्रीशिव उवाच  
  
यथा जले सूर्यतत्त्वं तथा मन्त्रे प्रतिष्ठितम् ।  
देवीनां ज्योतिषः पुञ्जो वर्तन्ते प्रकृतेः कलाः ॥ ११।१ ॥  
अथान्तरात्मा परमं ज्ञानात्मा सुवरानने ।  
वर्तन्ते युवतीरूपाः षोडश प्रकृ(तिः?तेः) पराः ॥ ११।२ ॥  
प्रकृतिं हि विना देवि ज्ञाता ब्रह्मा सनातनः ।  
अत एव वरारोहे स एव श्रीसदाशिवः ॥ ११।३ ॥  
जाग्रत् स्वप्नसुषुप्तिर्या तुरीया वरवर्णिनि ।  
तास्ताः सर्वा वरारोहे युवती परमापरा ॥ ११।४ ॥  
कार्यकारणकाले च गणनीया वरानने ।  
शून्यात् शून्यं परं शून्यं शून्यरूपं निरञ्जनम् ॥ ११।५ ॥  
कोटिसूर्यप्रतीकाशं निर्मलं ज्ञानमुत्तमम् ।  
हृदि भावय चार्वङ्गि तेजःपुञ्जं महाप्रभम् ॥ ११।६ ॥  
दलिताञ्चनपुञ्जाभं वर्णराजं वरानने ।  
त्रिभङ्गललिताकारं चारुचूडाविराजितम् ॥ ११।७ ॥  
शिखिपुच्छयुतं चूडं भ्रमरैः शोभितं परम् ।  
पीतांशुकपरीधानं वनमालाविभूषितम् ॥ ११।८ ॥  
रत्नकुण्डलसंयुक्तं स्फुरद्गण्डमनोहरम् ।  
कदम्बकुसुमोपेतं श्रवणं जनमोहितम् ॥ ११।९ ॥  
श्रीवत्सकौस्तुभोद्दीप्तं आजानुबाहुराजितम् ।  
आरक्तनयनद्वन्द्वं कोटिविद्युत्समद्युतिम् ॥ ११।१० ॥  
आरक्तचरणद्वन्द्वं नूपुरारावसंयुतम् ।  
आरक्तकरतलस्वच्छं गुञ्जमालाविराजितम् ॥ ११।११ ॥  
शब्दब्रह्ममयं विष्णुं इकारं शब्दजल्पितम् ।  
एवंरूपं समुत्पन्नं हृदि मध्ये वरानने ॥ ११।१२ ॥  
जायते कामबीजात्तु शून्यमध्ये सुलोचने ।  
शून्यमध्ये स्थिता देवि कामबीजस्वरूपिणी ॥ ११।१३ ॥  
लकारसंयुता या सा कृष्णमाता प्रगीयते ।  
सर्वेषु विष्णुमन्त्रेषु कामबीजं परात्परम् ॥ ११।१४ ॥  
हृदि शून्ये महेशानि विष्णोर्मन्त्रं जपेत् प्रिये ।  
ततो वै कामबीजात्तु जायते विष्णुविग्रहम् ॥ ११।१५ ॥  
अतं काममयं विष्णुं हृदि भावय पार्वति ।  
कामिनी या महेशानि विष्णुमाता प्रगीयते ॥ ११।१६ ॥  
अतो विष्णुमातृवर्णं वर्णराजमवाप्नुयात् ।  
ककारः कामिनी साक्षाद् लकारः पृथिवीश्वरी ॥ ११।१७ ॥  
रतिस्तु मर्दिनी साक्षाद् नादस्तु योनिरूपिणी ।  
बिन्दुः कुण्डलिनीरूपं शिवशक्तिमयं प्रिये ॥ ११।१८ ॥  
इदं बीजं महेशानि विष्णुमाता पराक्षरा ।  
निरक्षरो विष्णुदेवो ह्यक्षराज्जायते ध्रुवम् ॥ ११।१९ ॥  
अत एव वरारोहे ब्रह्मणः कारणं परा ।  
क्लीङ्कारबीजरूपा या सा परा परिगीयते ॥ ११।२० ॥  
परात्परतरा साऽपि वह्निमण्डलसंयुता ।  
कामिनी सा महेशानि पृथिवी तस्य आसनम् ॥ ११।२१ ॥  
कदाचित् पृथिवीमध्ये कदाचिद् वह्निमण्डले ।  
वसते कामिनी देवी बिन्दुत्रयसमन्विता ॥ ११।२२ ॥  
जन्मलब्धा महाविष्णुः कूर्चबीजं जपेत् प्रिये ।  
अनेन प्रजपेन्मन्त्रं हुङ्कारं वरवर्णिनि ॥ ११।२३ ॥  
विष्णोर्विग्रहणे तत्तु स्वयं प्रकृतिमूर्तिमान् ।  
प्रकृतिः परमाराध्या देवानां नगनन्दिनि ॥ ११।२४ ॥  
हुङ्कारं परमाश्चर्यं बीजरन्तं शृणु प्रिये ।  
षष्ठस्वरः परिचयो वियद्बीजं शशिप्रभम् ॥ ११।२५ ॥  
तस्योपरि वरारोहेसदाबिन्दुं विभावय ।  
काममन्मथकन्दर्पम् अक्षरध्वजसञ्ज्ञकम् ॥ ११।२६ ॥  
मीनकेतुर्महेशानि पञ्चबीजं प्रकीर्तितम् ।  
मायाकूर्चं वधूबीजं लक्ष्मीबीजञ्च पार्वति ॥ ११।२७ ॥  
प्रणवञ्च महेशानि स्वयं चतुर्दशं तथा ।  
सपिण्डवत्तथा देवि येषु यासु च विद्यते ॥ ११।२८ ॥  
तन्मन्त्रमतिसिद्धं स्यात् परः प्रकृतिरूपिणी ।  
एवं बीजं सकृद् ध्यात्वा सर्वासां भवति प्रियः ॥ ११।२९ ॥  
तन्मन्त्रं प्रजपेद्देवि बीजध्यानं पुनः प्रिये ।  
एवं हि दशधा कृत्वा मन्त्राणां बीजसाधनम् ॥ ११।३० ॥  
तस्माद् बीजात् समाकृष्य देवतारूपमुद्भवम् ।  
देवध्यानं ततः कृत्वा इष्टमन्त्रं ततो जपेत् ॥ ११।३१ ॥  
पुनर्ध्यानं देवतायाः पुनर्जापं कुरु प्रिये ।  
एवं हि दशधा कृत्वा देवाधिष्ठानमेव च ॥ ११।३२ ॥  
ततः सप्तच्छदां जप्त्वा कुल्लुकां दशधा जपेत् ।  
आद्यन्ते सेतुमन्त्रञ्च दत्वा अष्टोत्तरं जपेत् ।  
तन्मन्त्रं प्रजपेद्देवि एवं सिद्धिमुपालभे ॥ ११।३३ ॥  
  
इति कामधेनुतन्त्रे देवदेवीसंवादे एकादशः पटलः ॥  
  
  
  
द्वादशः पटलः  
  
श्रीमहादेव उवाच  
  
अपरैकं प्रवक्ष्यामि रहस्यमतिगोपनम् ।  
अकृत्वा ध्यानतत्त्वञ्च अष्टतत्त्वं तथैव च ॥ १२।१ ॥  
अकृत्वा व्यर्थतां याति नात्र कार्या विचारणा ।  
ततो जीवत्वमाप्नोति मन्त्रः सिध्यति तत्क्षणात् ॥ १२।२ ॥  
अथवा परमेशानि मन्त्रवर्णं यथा तथा ।  
प्रणवपुटितं कृत्वा अनुलोमविलोमतः ॥ १२।३ ॥  
तदैव परमेशानि जीवत्वं प्राप्यते मनुः ।  
एकधा वा त्रिधा कृत्वा यदि कुर्याद् वरानने ॥ १२।४ ॥  
तदा सिद्धिमवाप्नोति नान्यथा सुरपूजिते ।  
जीवत्वं हि विना देवि यदि मन्त्रं जपेत् सुधीः ॥ १२।५ ॥  
तज्जपं चञ्चलापाङ्गि शवमेव न संशयः ।  
सदा निद्रातुरो मन्त्री जीवहीनश्च पार्वति ॥ १२।६ ॥  
  
श्रीं क्लीं ह्रीं हुं स्त्रीं श्रीं ओम् ।  
  
कथं सिद्धिमवाप्नोति निद्रायां वरवर्णिनि ।  
जीवन्यासेन चार्वङ्गि निद्राभङ्गो भवेद् ध्रुवम् ॥ १२।७ ॥  
बिन्दुतत्त्वं प्रजप्याथ ज्ञानतत्वञ्च सुन्दरि ।  
प्राणतत्त्वञ्च चार्वङ्गि देवतत्त्वं तथैव च ॥ १२।८ ॥  
जपतत्त्वं मन्त्रतत्त्वं ध्यानतत्त्वं सुलोचने ।  
अक्षरे अक्षरे देवि अज्ञात्वा प्रजपेद् यदि ॥ १२।९ ॥  
संयोगं यद् भवेद् योगं प्रफुल्लं तदुदाहृतम् ।  
केवलं कलिकाबीजं तद्वर्णं सुरपूजिते ॥ १२।१० ॥  
आगतं मम वक्त्राद् यद् गतं तव मुखे सदा ।  
मतं श्रीवासुदेवस्य इति ते कथितं प्रिये ॥ १२।११ ॥  
एतन्मन्त्रं महागुह्यं ईशानमुखसंयुतम् ।  
एतन्मन्त्रप्रभावाद्धि कालकूटं पिबाम्यहम् ॥ १२।१२ ॥  
एतास्तु मातृका वर्णाः सुषुम्नामध्यवर्तिनः ।  
एते वर्णा वरारोहे महायोगमयाः सदा ॥ १२।१३ ॥  
अक्षरं हि विना देवि न योगो जायते मम ।  
योगमार्गे भक्तिमार्गे मुक्तिमार्गे च सुन्दरि ॥ १२।१४ ॥  
ध्यानमार्गे तु पूजायां जपमार्गे तथैव च ।  
एतास्तु युवतीवर्णाः कार्यकारणरूपिणः ॥ १२।१५ ॥  
एतन्मन्त्रमविज्ञाय न जप्तव्यं कदाचन ।  
एतन्मन्त्रमविज्ञाय पुराणं संहितां स्मृतिम् ॥ १२।१६ ॥  
पठन्नरकमाप्नोति पितृभिः सह नान्यथा ।  
सर्वधर्मेषु यत्कर्म सर्वयज्ञेषु यत्फलम् ॥ १२।१७ ॥  
सर्वदानेषु तीर्थेषु यत्फलं प्राप्नुयाद् द्विजः ।  
तत्फलं समवाप्नोति वर्णानां ध्यानमात्रतः ॥ १२।१८ ॥  
वर्णध्यानमविज्ञाय वर्णतत्त्वं तथैव च ।  
पुराणवाचको यस्तु ध्रुवं नरकमाप्नुयात् ॥ १२।१९ ॥  
कोटिवंशान् समादाय स द्विजो नरकं ब्रजेत् ।  
यथा वक्ता तथा श्रोता द्वयोरपि फलं समम् ॥ १२।२० ॥  
कथमज्ञानतो मूर्खोऽज्ञात्वा वर्णविनिर्णयम् ।  
पुराणानि पठित्वा वै निश्चयं नरकं व्रजेत् ॥ १२।२१ ॥  
निश्चयञ्च महेशानि दारिद्र्यं घोरमाप्नुयात् ।  
निश्चयं रोगमाप्नोति जम्बूद्वीपस्य भारते ॥ १२।२२ ॥  
स स्यात् सनातनो देवो वाणी त्रिपुरसुन्दरी ।  
सर्वासां युवतीनाञ्च भवानी चाधिदेवता ॥ १२।२३ ॥  
ध्यायेद् देवीं महामायां मातृकां जगदीश्वरीम् ।  
रक्तपद्मासनगतां रक्तांशुकपरिष्कृताम् ॥ १२।२४ ॥  
रक्तचन्दनलिप्ताङ्गीं रक्तवस्त्रोत्तरीयिणीम् ।  
रक्तबिम्बफलाभासां राकाचन्द्रमुखीं पराम् ॥ १२।२५ ॥  
भ्रमद्भ्रमरलीलाभनयनत्रयराजिताम् ।  
कटाक्षशतसंयुक्तां चारुचूडाविनोदिनीम् ॥ १२।२६ ॥  
रक्तालङ्कारसुभगां त्रिभङ्गिललिताकृतिम् ।  
हास्ययुक्तां प्रफुल्लास्यां ज्योत्स्नाजालसमच्छविम् ॥ १२।२७ ॥  
मृणालसदृशाकारबाहुवल्लीविराजिताम् ।  
कञ्चुलीसंयुतां रम्यां कदम्बकोरकस्तनीम् ॥ १२।२८ ॥  
नखानां किरणोद्योतैर्भुवनं परिमोहयन् ।  
एवं ध्यात्वा महामायां भवानीं शिवमोहिनीम् ॥ १२।२९ ॥  
अपरैकं प्रवक्ष्यामि रहस्यं प्रमाद्भुतम् ।  
हृत्पद्मे द्वादशदले वराहोपरि भावयेत् ॥ १२।३० ॥  
यस्यदेवस्य यद्बीजं प्रफुल्लकलिकां तथा ।  
ध्यात्वादेवीं यथाशक्त्या तस्मादाविर्भवेत् स्वयम् ॥ १२।३१ ॥  
शक्तिर्वा विष्णुदेवो वा शिवो वा सूर्य एव वा ।  
बीजादुत्पद्यते देवि परम्ब्रह्म निरञ्जनम् ॥ १२।३२ ॥  
बीजध्यानं विना देवि कथमुत्पद्यते हरिः ।  
सदाशिवो महादेवः कथमुत्पद्यते स्वयम् ॥ १२।३३ ॥  
सदाशिवस्य जननी बीजरूपा सनातनी ।  
इति यो वेत्ति स ज्ञानी स एव वीरसत्तमः ॥ १२।३४ ॥  
गुरुर्योग्यः स एव स्यात् स एव परमः शिवः ।  
सर्वेषाञ्चैव बीजानामेवं ध्यानं समाचरेत् ॥ १२।३५ ॥  
शुक्लविद्युत्समाकारां नयनत्रयधारिणीम् ।  
कटाक्षविशिखैर्युक्तां चतुर्बाहुसमन्विताम् ॥ १२।३६ ॥  
त्रिभङ्गललिताकारां चारुचूडाविराजिताम् ।  
पुण्डरीकोपविष्टाञ्च राकाचन्द्रमुखीं पराम् ॥ १२।३७ ॥  
नानागन्धप्रलिप्ताङ्गीं सुगन्धिमाल्यसंस्कृताम् ।  
नानाभरणदीप्ताङ्गीं मेघांशुकपरिष्कृताम् ॥ १२।३८ ॥  
वीणावाद्यविनोदेन उल्लसन्तीं जगत्त्रयम् ।  
आद्यां ब्रह्ममयीं देवीमिष्टबीजस्वरूपिणीम् ॥ १२।३९ ॥  
ब्रह्माद्या देवता यस्याश्चरणे पतिता भुवि ।  
भजेऽहं मातृकादेवीं वेदमाता सनातनीम् ॥ १२।४० ॥  
अनेन विधिना ध्यात्वा सर्वासां भवति प्रियः ।  
बीजमेतन्महेशानि प्रथमं दशधा जपेत् ॥ १२।४१ ॥  
तन्मन्त्रं चञ्चलापाङ्गि आनन्दपटले स्थितम् ।  
ततो ध्यात्वा पुनर्जप्त्वा दशधा वरवर्णिनि ॥ १२।४२ ॥  
एतत्तत्त्वमविज्ञाय प्रजपेद् यदि पार्वति ।  
सर्वपापमयः सोऽपि भवेत् शूकरवद् द्विजः ॥ १२।४३ ॥  
तत्त्वमेतन्महागुह्यं योगमार्गे स्थितं सदा ।  
तव भक्त्या मयाख्यातमतिगुह्यं सुलोचने ॥ १२।४४ ॥  
तन्त्राणां सारमेतत्तु सर्वसिद्धिप्रदायकम् ।  
स योगी योगवेत्ता च योगात्मा योगनायकः ॥  
योगाचार्यो योगमाया योगानन्दप्रदायकः ॥ १२।४५ ॥  
  
इति श्रीकामधेनुतन्त्रे देवदेवीसंवादे द्वादशः पटलः ॥  
  
  
  
त्रयोदशः पटलः  
  
श्रीमहादेव उवाच  
  
अधुना सम्प्रवक्ष्यामि आनन्दपटलं प्रिये ।  
शृणु तत्त्वं प्रवक्ष्यामि सुन्दरं सुमनोहरम् ॥ १३।१ ॥  
हृत्पद्मे द्वादशदले विद्युत्कोटिसमन्विते ।  
भावयेन्मन्त्रबीजानि यस्य या इष्टदेवता ॥ १३।२ ॥  
भावयेत् प्रथमं बीजं वराटोपरि पार्वति ।  
अन्यानि सर्वबीजानि पत्रमध्ये पृथक् पृथक् ॥ १३।३ ॥  
एवं हि दशधा जप्त्वा क्रमाद् बीजं जपेत् प्रिये ।  
दशधा दशधा देवि प्रजपेद् बीजमुत्तमम् ॥ १३।४ ॥  
ततस्तु बीजमध्ये तु ध्यायेदिष्टं सुलोचने ।  
तस्माद् बीजाद् वरारोहे देवता जायते ध्रुवम् ॥ १३।५ ॥  
तस्य देवस्य चार्वङ्गि निरीक्ष्य देहसुन्दरम् ।  
चरणात् केशपर्यन्तं नानावेशमयं प्रिये ॥ १३।६ ॥  
निरीक्ष्य मनसा भक्त्या पुनर्ध्यानं समाचरेत् ।  
ततस्तु प्रजपेद् बीजं वर्णानन्दस्वरूपिणम् ॥ १३।७ ॥  
प्रजपेत् प्रथमं बीजं बीजध्यानं ततः परम् ।  
एतत्तु प्रथमं बीजं साधनं दुर्लभं प्रिये ॥ १३।८ ॥  
सर्वेषां बीजवर्णानां यदि जानाति साधकः ।  
ध्यानं परमकल्याणं वर्णे वर्णे पृथक् पृथक् ॥ १३।९ ॥  
अज्ञात्वा चञ्चलापाङ्गि मातृकाध्यानमाचरेत् ।  
तदेवं सहसा देवि सर्वासां जायते ध्रुवम् ॥ १३।१० ॥  
यस्य मन्त्रस्य यद्वर्णं तस्य ध्यानं पृथक् पृथक् ।  
बीजात्तु जायते विष्णुरवतारवरः प्रिये ॥ १३।११ ॥  
बीजात्तु जायते रामो बीजात् कृष्णः प्रजायते ।  
स्थावरं जङ्गमं देवि सर्वं बीजात् प्रजायते ॥ १३।१२ ॥  
आज्ञाचक्रे विशुद्धौ च मूलाधारे ततः प्रिये ।  
स्वाधिष्ठाने ततो देवि मणिपूरे च पार्वति ॥ १३।१३ ॥  
अनेन विधिना देवि कुर्यात् साधकसत्तमः ।  
प्रत्यहं कुरुते यस्तु स सिद्धः शिव एव सः ॥ १३।१४ ॥  
प्रत्यहं चञ्चलापाङ्गि षट्चक्रं भ्रामयेत्तु यः ।  
साधनाच्च महेशानि तस्मात् कुसुमवत् प्रिये ॥ १३।१५ ॥  
नित्यञ्च हृदये कुर्यादवश्यं वद किं प्रिये ।  
बीजस्य चञ्चलापाङ्गि ध्यानं मन्त्रं पृथक् पृथक् ॥ १३।१६ ॥  
साक्षात् श्रीः प्रकृतिर्देवी बीजरूपा सनातनी ।  
सनातनस्य जननी सर्ववर्णमयी प्रिये ॥ १३।१७ ॥  
जपस्य प्रथमे काले बीजस्य तत्त्वमुच्चरेत् ।  
ततस्तु प्रजपेन्मन्त्रं ससेतु वरवर्णिनि ॥ १३।१८ ॥  
बीजतत्त्वमविज्ञाय प्रजपेद् यदि कोटिधा ।  
सर्वं तस्य वृथा देवि अरण्ये रोदनं यथा ॥ १३।१९ ॥  
तत्त्वत्रयं प्रवक्ष्यामि मन्त्राणां शृणु सुन्दरि ।  
विभाव्य नाभिपद्मेषु वायुबीजं सबिन्दुकम् ॥ १३।२० ॥  
मन्त्रस्य प्रथमं वायुबीजं मध्ये विचिन्त्य वै ।  
ध्यात्वा बीजं महेशानि प्रजपेद् बीजमुत्तमम् ॥ १३।२१ ॥  
दशधा प्रजपेद् बीजं दशधा ध्यानमेव च ।  
दशतत्त्वयुतं मन्त्रं तदैव सहसा भवेत् ॥ १३।२२ ॥  
संशोष्य बीजं चार्वङ्गि वह्निबीजे विचिन्त्य वै ।  
हृत्पद्मे वह्निमध्ये तु ध्यात्वा बीजं हुताशनम् ॥ १३।२३ ॥  
दशधा प्रजपेन्मन्त्रं दशधा ध्यानमेव च ।  
विंशतत्त्वयुतं मन्त्रं तदैव सहसा भवेत् ॥ १३।२४ ॥  
मातृस्वरात्ततो देवि गलितामृतधारया ।  
आप्लाव्य बीजं चार्वङ्गि सर्वावयवसंयुतम् ॥ १३।२५ ॥  
तदैव सहसा कृत्वा ललाटे वरुणालये ।  
वरुणस्य तु मध्ये तु तद्बीजं भावयेत् प्रिये ॥ १३।२६ ॥  
दशधा च जपित्वा वै बीजञ्च दशधा स्मरेत् ।  
तदामृतमयं बीजं सहसा भवति प्रिये ॥ १३।२७ ॥  
विष्णुमन्त्रेषु देवेशि चन्द्रबीजेषु भावयेत् ।  
अन्यत् सर्वेषु मन्त्रेषु भावयेद् वरुणालये ॥ १३।२८ ॥  
त्रिंशत्तत्त्वयुतं मन्त्रं तदैव भवति प्रिये ।  
तत्त्वातीतं स्वधातीतं वाचा विद्यां जपेत् प्रिये ॥ १३।२९ ॥  
अनेन विधिहीनञ्च तज्जपं विफलं सदा ।  
तत्त्वहीनं जपेद्यस्तु विफलं सततं प्रिये ॥ १३।३० ॥  
शोषणं दहनं देवि अमृतं ज्ञानसञ्ज्ञकम् ।  
एतत् तत्त्वमयं भद्रे शीघ्रं सिद्धिप्रदायकम् ॥ १३।३१ ॥  
यो जपेत्तत्त्वरहितं तस्य हानिः पदे पदे ।  
तस्मात्तत्त्वं शुभाराध्य तस्मान्मन्त्रं जपेत् सुधीः ॥ १३।३२ ॥  
अनेन विधिना देवि सर्वतत्त्वमयं मनुम् ।  
कृष्णमन्त्रेषु रामेषु अवतारवरेषु च ॥ १३।३३ ॥  
सौरे गणपतौ देवि शक्तिमन्त्रे स्वयं प्रिये ।  
शिवमन्त्रेषु चार्वङ्गि अन्यतन्त्रे तथैव च ॥ १३।३४ ॥  
त्रिंशत्तत्त्वयुतं कृत्वा मन्त्रं बीजं सुलोचने ।  
एवमेव विधानेन बीजे जीवत्वमाप्नुयात् ॥ १३।३५ ॥  
तस्माद् बीजाद् वरारोहे रामकृष्णादयश्च ये ।  
उत्पद्यन्ते वरारोहे नान्यथा वरवर्णिनि ॥ १३।३६ ॥  
एतन्मन्त्रं सकृत् कृत्वा प्रजपेदनिशं मनुम् ।  
प्रजपेदनिशं विद्यां शौचाशौचं न चाचरेत् ॥ १३।३७ ॥  
मन्त्रे अक्षरबुद्धिः स्याद् गुरौ तु मानवः प्रिये ।  
देवतायां वरारोहे प्रतिमाबुद्धिर्जायते ॥ १३।३८ ॥  
किं तस्य जपपूजायां सर्वं व्यर्थं कदर्थनम् ।  
इति ते कथितं देवि बीजतत्त्वं सुगोपनम् ॥ १३।३९ ॥  
कस्यचिन्नैव वक्तव्यं यदि कल्याणमिच्छसि ।  
एतज्ज्ञानमविज्ञाय स कथं गुरुतां व्रजेत् ॥ १३।४० ॥  
  
इति श्रीकामधेनुतन्त्रे देवदेवीसंवादे त्रयोदशः पटलः ॥  
  
  
  
चतुर्दशः पटलः  
  
श्रीमहादेव उवाच  
  
देवदेव महादेव संसारार्णवतारक ।  
कृपया कथयेशान वकारतत्त्वमुत्तमम् ॥ १४।१ ॥  
  
श्रीमहादेव उवाच  
  
पूर्वोक्तं चञ्चलापाङ्गि गायत्रीतत्त्वमुत्तमम् ।  
गायत्री या वरारोहे चतुर्वकारसंयुता ॥ १४।२ ॥  
कान्तं शेषवकारञ्च वरुणं हृदि भावय ।  
यवर्गं वायुबीजञ्च हृदि भावय पार्वति ॥ १४।३ ॥  
यवर्गं यत्तु देवेशि वायुबीजं तदुच्यते ।  
यकारस्य चतुर्थो यो वायुबीजं प्रकीर्तितम् ॥ १४।४ ॥  
यवर्गञ्च वायुबीजं मयैतन्निश्चितं प्रिये ।  
सर्वविद्यासु मन्त्रेषु वरुणं भावय प्रिये ॥ १४।५ ॥  
वह्निजायायुतानाञ्च पवर्गं हृदि भावय ।  
गायत्री संस्थिता देवि पापोच्चाटनकर्मणि ॥ १४।६ ॥  
पूर्वोक्तध्यानमार्गेण भावना परिकीर्त्तिता ।  
ध्यानभेदेन चार्वङ्गि वकारं भावय प्रिये ॥ १४।७ ॥  
अधुना सम्प्रवक्ष्यामि ककारध्यानमुत्तमम् ।  
विशेषं शृणु वक्ष्यामि ककारस्यातिदुर्लभम् ॥ १४।८ ॥  
यन्नोक्तमानन्दपटले अधुना कथयामि ते ।  
तद् ध्यात्वा साधको याति दुर्लभं मोक्षमव्ययम् ॥ १४।९ ॥  
येन ध्यानप्रकाशेन मन्त्रं तन्त्रञ्च सिध्यति ।  
एवं तद्ध्यानमात्रेण शिवतुल्यो भवेन्नरः ॥ १४।१० ॥  
ककारध्यानमात्रेण सर्ववर्णं हि सिध्यति ।  
ककारभावनाच्चैव सर्वासां भावना भवेत् ॥ १४।११ ॥  
तस्मात् सर्वप्रयत्नेन ककारं हृदि भावय ।  
ओम् प्रातरादित्यसङ्काशां सिंहपृष्ठोपरिस्थिताम् ॥ १४।१२ ॥  
रक्तपद्मोपविष्टाञ्च रक्तवस्त्रपरीवृताम् ।  
चतुर्भूजां त्रिनेत्राञ्च पञ्चबाणधनुर्धराम् ॥ १४।१३ ॥  
वरदाभयदात्रीञ्च पीनतुङ्गपयोधराम् ।  
मृणालसदृशाकारचतुर्बाहुपरीवृताम् ॥ १४।१४ ॥  
शङ्खकङ्कणकेयूरैरङ्गदैः परिशोभिताम् ।  
सुगन्धिमल्लिकाहारैः कबरीमध्यशोभिताम् ॥ १४।१५ ॥  
त्रिभङ्गललिताकारां चारुचूडाविराजिताम् ।  
शिखिपुच्छयुतां चूडां नानारत्नसमन्विताम् ॥ १४।१६ ॥  
ईषधास्यप्रसन्नास्यां मुक्तारञ्जितनासिकाम् ।  
माणिक्यकिरणोद्योतदन्तपङ्क्तिविराजिताम् ॥ १४।१७ ॥  
पूर्णचन्द्रसमाभासनखपङ्क्तिमनुत्तमाम् ।  
स्वर्णसूत्रयुतहाररत्नचारुविनिर्मिताम् ॥ १४।१८ ॥  
कटाक्षविशिखोद्दीप्तभ्रूलतापरिशोभिताम् ।  
तीर्थत्रययुतां रम्यां नयनत्रयराजिताम् ॥ १४।१९ ॥  
रामरम्भासमाकार - ऊरुद्वयविराजिताम् ।  
बृहल्लतासुसंयुक्तरत्नकिञ्जल्कशोभिताम् ॥ १४।२० ॥  
अष्टवर्गैः सेविताञ्च अष्टवर्गैः प्रपूजिताम् ।  
सिन्दूरतिलकोदीप्तामञ्जनाङ्कितलोचनाम् ॥ १४।२१ ॥  
ललाटपट्टिकाशुभ्रामर्द्धचन्द्रपरीवृताम् ।  
ब्रह्मादिदेवतावृन्दैः शिरसि धार्यते च या ॥ १४।२२ ॥  
किमाख्यां कामिनीं साक्षात् ककारवररूपिणीम् ।  
एवं ध्यात्वा वरारोहे प्रजपेद् यदि साधकः ॥ १४।२३ ॥  
तदैव सहसा सिद्धिर्जायते तस्य सुन्दरि ।  
वर्णज्ञानं विना देवि न जपेत् पाशवः क्वचित् ॥ १४।२४ ॥  
किं तस्य ध्यानपूजायां पुरश्चर्याशतं शतम् ।  
किं तस्य जपहोमेन चन्द्रसूर्यस्य पर्वणि ॥ १४।२५ ॥  
वर्णज्ञानं विना देवि वैष्णवः शैव एव वा ।  
एकदा नोच्चरेद्देवि अज्ञात्वा व्र्णदीपनीम् ॥ १४।२६ ॥  
सर्वासां मन्त्रविद्यानां दीपनी या प्रकीर्तिता ।  
सर्वेषां शास्त्रमध्ये तु प्रशस्ता वर्णदीपनी ॥ १४।२७ ॥  
शक्तिमन्त्रे तथा सौरे गणेशमर्च्यते सदा ।  
ज्ञात्वा तन्त्रं प्रकुर्वीत दीक्षां पूजां शुचिस्मिते ॥ १४।२८ ॥  
  
श्रीमहादेव उवाच  
  
रहस्यं तत्र वक्ष्यामि अत्यन्तगोपनं शृणु ।  
यत्कृत्वा साधको याति परमं पदमुत्तमम् ॥ १४।२९ ॥  
ललाटे तिलकं कृत्वा चन्दनेन सुगन्धिना ।  
कर्पूरागुरुकस्तूरीरोचनाकुङ्कुमैः प्रिये ॥ १४।३० ॥  
तिलकं धारयेद् यत्नादेकीकृत्य मनोहरम् ।  
त्रिकोणं सुन्दरं स्वच्छं तिलकं जनमोहनम् ॥ १४।३१ ॥  
एकीकृत्य पृथग् वापि नानावस्तुषु कारयेत् ।  
राज्यार्थी रक्तवर्णेन मोक्षार्थी श्वेतचन्दनैः ॥ १४।३२ ॥  
वश्ये रोचनया देवि तिलकं कारयेत् सुधीः ।  
मोहने चञ्चलापाङ्गि अगुरुकुङ्कुमादिना ॥ १४।३३ ॥  
कृष्णगन्धं वरारोहे शत्रोर्मारणकर्मणि ।  
ललाटे बाहुमूले च तथा स्कन्धद्वयेषु च ॥ १४।३४ ॥  
हृत्पद्मपार्श्वयुगले पृष्ठे नाभौ च सुन्दरि ।  
ऊरुद्वये गण्डयुग्मे अधः पादद्वयेषु च ॥ १४।३५ ॥  
विलिखेद् यत्नतो देवि ककारवर्णमुत्तमम् ।  
चन्द्रविन्दुयुतं कृत्वा विलिखेद् वरवर्णिनि ॥ १४।३६ ॥  
तदैव सहसा देवि विद्या मन्त्रञ्च सिध्यति ।  
मोहयेदखिलान् लोकान् वशयेदिष्टदेवताम् ॥ १४।३७ ॥  
इष्टदेवं वशं कृत्वा एकदा प्रजपेद् यदि ।  
तत्क्षणाच्चञ्चलापाङ्गि देवत्वमुपजायते ॥ १४।३८ ॥  
देवत्वं हि विना देवि कुतः पूजा कुतो जपः ।  
अन्यथा प्रेतवत् पूजा वैष्णवे च विशेषतः ॥ १४।३९ ॥  
ललाटे तिलकं कृत्वा रोचनासु शुचिस्मिते ।  
तन्मध्ये विलिखेद् वर्णं ककारं सुमनोहरम् ॥ १४।४० ॥  
सामान्यमेतत् कथितं तिलकं जनमोहनम् ।  
एतत्तु तिलकञ्चैव वशयेदपि केशवम् ॥ १४।४१ ॥  
जपासनं दशम्यान्तु तदारभ्य च प्रत्यहम् ।  
एतद्वर्णमविज्ञाय विषये समुपास्महे ।  
स भ्रष्टः स च पापिष्ठो रौरवं नरकं व्रजेत् ॥ १४।४२ ॥  
  
इति श्रीकामधेनुतन्त्रे देवदेवीसंवादे चतुर्दशः पटलः ॥  
  
  
  
पञ्चदशः पटलः  
  
श्रीदेवी उवाच  
  
देवदेव महादेव नीलकण्ठ त्रिलोचन ।  
हृत्तत्वं कथयेशान यद्यहं तव वल्लभा ॥ १५।१ ॥  
  
श्रीमहादेव उवाच  
  
शृणु देवि प्रवक्ष्यामि ज्ञानं परमदुर्लभम् ।  
येन विज्ञानमात्रेण विष्णुः स्याद् वैष्णवः प्रिये ॥ १५।२ ॥  
हृत्पद्मे द्वादशदले स्वविद्यां भावयेत् सुधीः ।  
ककारं भावयेदादौ वराटोपरि पार्वति ॥ १५।३ ॥  
पत्रे पत्रे ततो देवि स्वविद्यां प्रजपेत् सुधीः ।  
मन्त्राणां प्रथमं बीजं ध्यात्वादौ प्रजपेत् सुधीः ॥ १५।४ ॥  
तस्मान्मन्त्रात्ततो देवि जायते देवविग्रहम् ।  
देवताञ्च ततो ध्यात्वा तन्त्रोक्तध्यानवर्त्मना ॥ १५।५ ॥  
ध्यानञ्च त्रिविधं देवि समानफलदायकम् ।  
कृत्वा ध्यानत्रयं देवि हृत्पद्मे परमेश्वरि ॥ १५।६ ॥  
सहस्रदलपद्मान्तर्मध्यस्थाने गुरोर्मुखात् ।  
स्वविद्यां भावयेद्देवि कोटिविद्युत्समाकृतिम् ॥ १५।७ ॥  
भावयेदनिशं भक्त्या सिद्धो भवति तत्क्षणात् ।  
जायन्ते देवि बीजात्तु रामकृष्णादयश्च ये ॥ १५।८ ॥  
ते सर्वे चञ्चलापाङ्गि बीजात्तु प्रभवन्ति वै ।  
ज्ञात्वा सनातनं तत्त्वं आनन्दपटले स्थितम् ॥ १५।९ ॥  
पूजा कार्या च चार्वङ्गि सर्वसिद्धिमयो भवेत् ।  
इदं सनातनं तत्त्वमज्ञात्वा नरकं व्रजेत् ॥ १५।१० ॥  
शूद्रः शूद्रमुखाच्छ्रुत्वा विद्यां वा मन्त्रमुत्तमम् ।  
रौरवं नरकं यं यं तं तमाप्नोति निश्चितम् ॥ १५।११ ॥  
न शूद्राय मतिं दद्याद् न च शूद्रं कदाचन ।  
उभयोर्नरकं देवि कोटिकुलसमायुतम् ॥ १५।१२ ॥  
अनाचारो द्विजो यस्तु शूद्राणां गुरुरेव सः ।  
यदि शूद्रो भवेद्देवि सत्यवादी जितेन्द्रियः ॥ १५।१३ ॥  
स धर्मे निरतो भूत्वा श्रुत्वा द्विजगुरोर्मुखात् ।  
सर्वसिद्धिमवाप्नोति शीघ्रं देवमवाप्नुयात् ॥ १५।१४ ॥  
यद्देशे विद्यते शूद्रः पातकी मन्त्रविक्रयी ।  
तद्देशं पतितं मन्ये तस्य राजा च पातकी ॥ १५।१५ ॥  
स कथं चञ्चलापाङ्गि जिह्वायां प्रजपेन्मनुम् ।  
तस्य जिह्वा वरारोहे मूत्रशोणितविड्यथा ॥ १५।१६ ॥  
तन्मुखं मूत्रविट्कूपमन्नं विष्ठासमं सदा ।  
तज्जलं शोणितं साक्षाच्चाण्डालसमजातिषु ॥ १५।१७ ॥  
पृथिव्यां यानि तीर्थानि सर्वदेवमयानि वै ।  
आलोक्य तन्मुखन्तीर्थं तत्स्थानं त्यज्य(?)गच्छति ॥ १५।१८ ॥  
तीर्थ कोटिः पलायन्ते दृष्ट्वा तन्मुखमण्डलम् ।  
गङ्गाजलं परित्यज्य द्रुतं स्वस्थानमवाप्नुयात् ॥ १५।१९ ॥  
महापातकिनो ये च ब्रह्महत्यादिसंयुताः ।  
त्रैलोक्यपावनी गङ्गा तान् पुनाति न संशयः ॥ १५।२० ॥  
मन्त्रविक्रयिणः शूद्राः सदा नरकगामिनः ।  
कलौ तु भारते वर्षे भविष्यन्ति न संशयः ॥ १५।२१ ॥  
मन्त्रविक्रयिणः शूद्रा जायन्ते व्याघ्रयोनिषु ।  
तत्संसर्गश्च यो विप्रश्चर्मकारः स एव हि ॥ १५।२२ ॥  
चाण्डालसदृशः सोऽपि स एव वर्णसङ्करः ।  
स्वधर्मनिरतः सूद्रो विद्यामन्त्रं शृणोति यः ॥ १५।२३ ॥  
स धन्यः पृथिवीमध्ये स एव वैष्णवोत्तमः ।  
स शाक्तः शिवभक्तश्च गाणेशः सौर एव च ॥  
एतत्ते कथितं देवि वर्णज्ञानविनिर्णयम् ॥ १५।२४ ॥  
  
इति श्रीकामधेनुतन्त्रे देवदेवीसंवादे ज्ञानानन्दे   
पञ्चदशः पटलः ॥  
  
  
  
षोडशः पटलः  
  
श्रीमहादेव उवाच  
  
अपरैकं प्रवक्ष्यामि रहस्यं परमाद्भुतम् ।  
यत्कृत्वा चञ्चलापाङ्गि रावणाद्या निशाचराः ॥ १६।१ ॥  
अवाप्यमतिवृद्धिञ्च त्रैलोक्याधिपतिः प्रभुः ।  
साङ्केतं परमं गुह्यमक्षराणां पृथक् पृथक् ॥ १६।२ ॥  
एतत्तत्त्वं विजानाति हरिर्ब्रह्मा पुरन्दरः ।  
पञ्चाशद्वर्णसङ्केतं सावधानावधारय ॥ १६।३ ॥  
अकृत्वा साधको याति रौरवं नरकं व्रजेत् ।  
रौरवं नरकं याति पुनरावृत्तिदुर्लभम् ॥ १६।४ ॥  
विशेषं विष्णुमन्त्रेषु कुर्याद् वैष्णवसत्तमः ।  
अकृत्वा वैष्णवो याति नरकं कोटिकोटिशः ॥ १६।५ ॥  
मासि मासि वरारोहे शनिभौमदिने प्रिये ।  
प्रातः स्नानं समासाद्य कृत्वा सन्ध्यां समाप्य च ॥ १६।६ ॥  
सूर्यायार्घ्यं ततो दद्यात् पादप्रक्षालनाय च ।  
यागमण्डपमासाद्य भूतशुद्धिं विधाय च ॥ १६।७ ॥  
कुर्यान्न्यासं मातृकायाः प्राणायामं ततः परम् ।  
न्यासानन्यांस्ततः कुर्यात्तन्त्रमार्गेण पार्वति ॥ १६।८ ॥  
शुक्लाम्बरधरः स्रग्वी गन्धलिप्तकलेवरः ।  
रक्तासनं समासाद्य कुशासनमथापि वा ॥ १६।९ ॥  
प्रलिप्य ताम्रपात्रेषु सिन्दूरं रक्तचन्दनम् ।  
विलिख्य मातृकावर्णं ह्यस्मिन् पात्रे पृथक् पृथक् ॥ १६।१० ॥  
अकारादिक्षकारान्तं सबिन्दुं चन्द्रसंयुतम् ।  
महापद्मान्तरस्थानादानीय ब्रह्मवक्त्रकम् ॥ १६।११ ॥  
वामनासापथेनैव श्वासं पुष्पाञ्जलौ क्षिपेत् ।  
तत्पुष्पं चञ्चलापाङ्गि कुर्यात् पुष्पस्य सञ्चयम् ॥ १६।१२ ॥  
ध्यात्वा तु पूजयेद्दवीं क्रमेणैव पृथक् पृथक् ।  
गन्धैर्नानाविधैर्देवीं पुष्पैर्नानाविधैस्तथा ॥ १६।१३ ॥  
धूपैर्नानाविधैर्देवि दीपैर्नानाविधैस्तथा ।  
नैवेद्यं विविधं देवि चतुर्विधमयं तथा ॥ १६।१४ ॥  
दत्त्वा नानाफलादींश्च पूजयेत् परमेश्वरीम् ।  
नानापुष्पमयैर्हारैः शुक्रादिगन्धसंयुतम् ॥ १६।१५ ॥  
महापद्मवनान्तस्थमष्टोत्तरशतं जपेत् ।  
प्रजपेद् मातृकावर्णं वर्णे वर्णे पृथक् पृथक् ॥ १६।१६ ॥  
प्रतिपद्मे जपेन्मन्त्रं यस्मिन् पद्मे तु यत् स्थितम् ।  
तस्मिन् पद्मे वनान्तस्थः स्वविद्यां प्रजपेच्छतम् ॥ १६।१७ ॥  
सुप्रसन्ना मातृका स्यात् तदैव सहसा प्रिये ।  
अकृत्वा मातृकापूजां मासि मासि वरानने ॥ १६।१८ ॥  
इष्टविद्यां जपेद्यस्तु तस्य हानिं शृणु प्रिये ।  
चित्रानाडीगता भूत्वा मातृका जगदीश्वरी ॥ १६।१९ ॥  
सर्वेषां वैष्णवानाञ्च शाक्तानां वरवर्णिनि ।  
शैवानाञ्च महेशानि अन्येषाञ्चैव सुन्दरि ॥ १६।२० ॥  
हरन्ति वैष्णवाअदीनां नान्यथा वचनं मम ।  
प्रशस्ता मातृकापूजा दीक्षा या मत्त एव हि ॥ १६।२१ ॥  
पुरश्चर्या हि चार्वङ्गि पूजनीया पृथक् पृथक् ।  
माता सा सर्वविद्यानां मन्त्राणाञ्च पृथक् पृथक् ॥ १६।२२ ॥  
यस्मादुत्पद्यते विद्या मन्त्रञ्च सुरवन्दिते ।  
तस्मात्तु यत्नतो देवि तासां पूजा विधीयते ॥ १६।२३ ॥  
नान्यथा निष्फला पूजा संवत्सरकृता च या ।  
अनेन विधिना देवि पूजयेद् यदि मातृकाम् ॥ १६।२४ ॥  
प्रसन्ना मातृका देवि पुत्रत्वेनानुकल्पते ।  
रहितो मातृकापूजां जपपूजनतत्परः ॥ १६।२५ ॥  
तस्य सर्वं महामाया मातृका जगदीश्वरी ।  
हरन्ति मन्त्रतेजांसि आयुर्विद्यायशोबलम् ॥ १६।२६ ॥  
अपरैकं प्रवक्ष्यामि रहस्यं परमाद्भुतम् ।  
अनुलोमविलोमेन कथितं शृणु पार्वति ॥ १६।२७ ॥  
अनुलोमविलोमञ्च तथैव हि महेश्वरि ।  
सर्वेषां जपयज्ञानां सहसा फलभाग् भवेत् ॥ १६।२८ ॥  
सहसा सिद्धिमाप्नोति सहसा धर्ममाप्नुयात् ।  
सहसा अर्थमाप्नोति सहसा मोक्षमाप्नुयात् ॥ १६।२९ ॥  
पौर्णमास्याममावस्यां मासि मासि प्रयत्नतः ।  
यः करोति प्रसन्नात्मा स एव श्रीसदाशिवः ॥ १६।३० ॥  
ज्ञात्वा सन्दीपनीं विद्यां आनन्दपटले स्थिताम् ।  
अज्ञात्वा दीपनीं विद्यां चतुर्वर्गफलप्रदाम् ।  
रहस्यमेतदन्यच्च सर्वञ्च विफलं व्रजेत् ॥ १६।३१ ॥  
  
इति श्रीकामधेनुतन्त्रे देवदेवीसंवादे   
षोडशः पटलः ॥  
  
  
  
सप्तदशः पटलः  
  
श्रीमहादेव उवाच  
  
एतत्तत्त्वमविज्ञाय न भावो जायते प्रिये ।  
न देवो विद्यते काष्ठे न पाषाणे च पार्वति ॥ १७।१ ॥  
भावेषु विद्यते देवि भावो मोक्षस्वरूपधृक् ।  
दिव्यभावो वीरभावः सदैव सहसा भवेत् ॥ १७।२ ॥  
अन्यथा चञ्चलापाङ्गि पशुभावमयः सदा ।  
स्वभावेन विना देवि कथं सिद्धिर्भवेत् प्रिये ॥ १७।३ ॥  
तस्मात् प्रयत्नतो देवि वीरभावमयो भवेत् ।  
अनेनैव विधानेन मातृकां पूजयेत्तु यः ॥ १७।४ ॥  
स एव दिव्यभावः स्याद् वीरभावः स एव हि ।  
स धनी गुणी लोके मातृकां यस्तु पूजयेत् ॥ १७।५ ॥  
  
श्रीमहादेव उवाच  
  
अपरैकं प्रवक्ष्यामि सामान्यं वरवर्णिनि ।  
पूर्वोक्तध्यानमाचर्य प्रजपेन्मातृकामनुम् ॥ १७।६ ॥  
ककारध्यानमात्रेण सर्वसिद्धिः प्रजायते ।  
जप्त्वा ककारं चार्वङ्गि सर्वासां भवति प्रियः ॥ १७।७ ॥  
सर्वासां मातृकां जप्त्वा ककारं केवलञ्च वा ।  
ककारं सर्ववर्णानां मूलप्रकृतिरूपिणीम् ॥ १७।८ ॥  
तस्मात् प्रयत्नतो देवि ककारं पूजयेत् प्रिये ।  
प्रत्यहं पूजयेद्देवीं प्रथमं पूजयेत् सुधीः ॥ १७।९ ॥  
सर्वासां फलमाप्नोति तदा भावमयो भवेत् ।  
ककारपूजनाद् भद्रे सर्वासां पूजनं भवेत् ॥ १७।१० ॥  
प्रत्यहं कुरुते यस्तु प्रतिमासि वराअनने ।  
दिव्यवीरः स एव स्यात् सर्वपूजाफलं लभेत् ॥ १७।११ ॥  
अकृत्वा चञ्चलापाङ्गि मनसापि च संस्मरेत् ।  
सर्वपूजामयः सोऽपि सर्वभावमयः सदा ॥ १७।१२ ॥  
भावतत्त्वमविज्ञाय विष्णुमन्त्रं कथं जपेत् ।  
शक्तिमन्त्रं महेशानि स कथं पामरो जपेत् ॥ १७।१३ ॥  
शिवमन्त्रञ्च सौरञ्च गाणेशं स कथं जपेत् ।  
भावतत्त्वं विना देवि प्रजपेद्यदि कोटिधा ॥ १७।१४ ॥  
सर्वं तस्य वृथा देवि नरकञ्च पदे पदे ।  
स कथं चञ्चलापाङ्गि दिव्यवीरगुरुर्भवेत् ॥ १७।१५ ॥  
पशुवत् सर्वदा देवि स एव पशुगुरुः प्रिये ।  
भावतत्त्वेन रहितः स कथं पञ्चमं यजेत् ॥ १७।१६ ॥  
वैष्णवस्तु वरारोहे मकारं पञ्चमं यजेत् ।  
देवताया वरारोहे शरीरं जायते ध्रुवम् ॥ १७।१७ ॥  
एवं मन्त्रं प्रवक्ष्यामि आनन्दपटले स्थितम् ।  
कालीं छिन्नादिविद्याञ्च त्रिंशद्वर्णमयीं सदा ॥ १७।१८ ॥  
तदा सिद्धिमयं सोऽपि अन्यथा विफलं सदा ।  
इष्टध्यानं ततः कृत्वा हृदि मध्ये निरीक्षणम् ॥ १७।१९ ॥  
प्रथमं कामिनीं ध्यात्वा प्रफुल्लां तदनन्तरम् ।  
प्रफुल्लाध्यानमात्रेण जायते देवविग्रहम् ॥ १७।२० ॥  
पफुल्ला जायते देवि यस्य या इष्टदेवता ।  
तदिष्टं भावयेद् देवि मन्त्रोक्तध्यानवर्त्मना ॥ १७।२१ ॥  
देवतायाः शरीरञ्च बीजादुत्पद्यते ध्रुवम् ।  
मन्त्रस्य प्रथमाद्बीजाज्जायते नगनन्दिनि ॥ १७।२२ ॥  
पञ्चाशन्मातृका या सा सर्वा युवतिरूपिणी ।  
तस्मात्तु युवतीदेहाज्जायते कृष्णविग्रहम् ॥ १७।२३ ॥  
रामः पद्मपलाशाक्षः प्रफुल्लो जायते ध्रुवम् ।  
बीजादुत्पद्यते देवि परं ब्रह्म सनातनम् ॥ १७।२४ ॥  
बीजसंयोगमात्रेण शब्दब्रह्म सनातनम् ।  
अपरैकं प्रवक्ष्यामि रहस्यं परमाद्भुतम् ॥ १७।२५ ॥  
पञ्चाशद्वर्णसङ्केतं पञ्चाशत्तत्त्वमद्भुतम् ।  
वर्णतत्त्वं विना देवि प्रजपेद्यदि कोटिधा ॥ १७।२६ ॥  
सर्वं तस्य वृथा देवि हानिस्तस्य पदे पदे ।  
हृत्पद्मे द्वादशदले वराटोपरि कामिनीम् ॥ १७।२७ ॥  
ध्यात्वा प्रयत्नतो देवि तद्गर्भे वर्णभावनम् ।  
अकारादिक्षकारान्तं त्रिकोणमध्यमण्डले ॥ १७।२८ ॥  
अनुलोमविलोमे न कामिन्या गर्भपञ्जरे ।  
एकैकं भावयेद् देवि प्रतिवर्गे पृथक् पृथक् ॥ १७।२९ ॥  
सर्वांसां देवदेवीनां ककारं सुरपूजिते ।  
ध्यात्वा प्रयत्नतो देवि अनुलोमविलोमतः ॥ १७।३० ॥  
पञ्चाशत्तत्त्वसङ्केतं पञ्चाशद्वर्णमेव हि ।  
यः करोति नरो ज्ञात्वा शीघ्रं विद्या प्रसीदति ॥ १७।३१ ॥  
किमसाध्यं वरारोहे यस्मै विद्या प्रसीदति ।  
षट्चक्रे परमेशानि रहस्यं स्थानमुत्तमम् ॥ १७।३२ ॥  
सहस्रारे गुरोः पादे पद्मं ध्यात्वा प्रयत्नतः ।  
पञ्चाशद्वर्णसङ्केतं यः कुर्यान्मानवः प्रिये ॥ १७।३३ ॥  
केशवं वशयेद्देवि रहस्येनाधुना ध्रुवम् ।  
मोहयेच्चञ्चलापाङ्गि रुद्रं कालानलप्रभम् ॥ १७।३४ ॥  
सर्वञ्चराचरं विश्वं सहसा मोहमानयेत् ।  
एतत्ते कथितं देवि वर्णमोहनमुत्तमम् ॥ १७।३५ ॥  
अज्ञात्वा मोहनं तत्त्वं प्रजपेद् यदि पार्वति ।  
तस्मै लोका गन्धर्वाश्च वैरभावं ब्रजन्ति वै ॥ १७।३६ ॥  
प्रत्यक्षरमयं देवि कथितं वर्णमोहनम् ।  
अज्ञात्वा मोहनं तत्त्वं यः कुर्यादन्यमोहनम् ॥ १७।३७ ॥  
सर्वं तस्य वृथा देवि नान्यथा तु कदाचन ।  
एतत्तत्वप्रभावाद्धि अचिरात् सिद्धिमाप्नुयात् ॥ १७।३८ ॥  
गर्भमध्ये जपेन्मन्त्रं अनुलोमविलोमतः ।  
जपित्वा वर्णमेकञ्च स्वस्थानमानयेच्च तम् ॥ १७।३९ ॥  
पुनर्वर्णं समाकृष्य कामिनीगर्भमध्यतः ।  
प्रजपेदक्षरं देवि चन्द्रबिन्दुसमन्वितम् ॥ १७।४० ॥  
पञ्चाशदक्षरञ्चैव भावयेच्च पृथक् पृथक् ।  
अनेन विधिना देवि यो जपेन्मन्त्रमुत्तमम् ॥ १७।४१ ॥  
तस्य शीघ्रं भवेत् सिद्धिरन्यथा विफला भवेत् ।  
सम्भावं लिखितं देवि यथा भवति अक्षरम् ॥ १७।४२ ॥  
तत्तदेव वरारोहे जपपूजा निरर्थकम् ।  
विशेषमन्त्रं वक्ष्यामि आनन्दपटले स्थितम् ॥ १७।४३ ॥  
मन्त्रं श्रीमोहनं नाम पञ्चाशद्वर्णसञ्ज्ञकम् ।  
ज्ञात्वा यः कुरुते देवि तस्य सिद्धिरदूरतः ॥ १७।४४ ॥  
अन्यथा विफलं सर्वं रहस्यं सफलं नहि ।  
  
इति श्रीकामधेनुतन्त्रे देवदेवीसंवादे सप्तदशः पटलः ॥  
  
  
  
अष्टादशः पटलः  
श्रीमहादेव उवाच  
  
अथान्यत् सम्प्रवक्ष्यामि रहस्यं परमाद्भुतम् ।  
अज्ञात्वा वैष्णवो याति रौरवं वरवर्णिनि ॥ १८।१ ॥  
एवं तत्त्वयुतं देवि यो जपेत् परमेश्वरीम् ।  
नवतत्त्वमयीं विद्यां यदा जपति पार्वति ॥ १८।२ ॥  
तदैव सहसा सिद्धिर्जायते सुरसुन्दरि ।  
नवतत्त्वयुतं मन्त्रं ज्ञात्वा यः प्रजपेत् सकृत् ॥ १८।३ ॥  
तदैव सहसा देवि विष्णुतुल्यो भवेद् ध्रुवम् ।  
प्रथमं कामिनीं ध्यात्वा हृत्पद्मे कमलेक्षणे ॥ १८।४ ॥  
उच्चरेत् प्रथमं बीजं कामिनीं तदनन्तरम् ।  
पुनर्बीजं द्वितीयञ्च उच्चरेद् यत्नतः सुधीः ॥ १८।५ ॥  
कामिनीञ्च ततो ध्यात्वा तृतीयं बीजमुच्चरेत् ।  
अनेन विधिना देवि कामिनीध्यानसम्पुटम् ॥ १८।६ ॥  
पुनर्ध्यानं ककारस्य अनुलोमेन पार्वति ।  
अनुलोमं यथा देवि विलोमञ्च तथा कुरु ॥ १८।७ ॥  
एवं क्रमेण देवेशि यद्यदक्षरकं प्रिये ।  
कृत्वा यत्नाद् वरारोहे सर्वसिद्धीश्वरो भवेत् ॥ १८।८ ॥  
सर्वेषां मन्त्रवर्णानां ध्यात्वा ध्यात्वा पृथक् पृथक् ।  
आद्यन्ते कामिनीं ध्यात्वा शिवशक्तिमयो भवेत् ॥ १८।९ ॥  
अथवा चञ्चलापाङ्गि हृत्पद्मे कमलानने ।  
आदौ मध्ये तथा चान्ते बीजं दत्त्वा जपेत् प्रिये ॥ १८।१० ॥  
तदैव सहसा देवि जायते देवविग्रहम् ।  
सदा निद्रातुरो मन्त्रः कलिकाले च भारते ॥ १८।११ ॥  
रहस्यनेन चार्वङ्गि निद्राभङ्गो तदा भवेत् ।  
जपेदादौ वरारोहे त्रिवारमनुलोमतः ॥ १८।१२ ॥  
विलोमेन त्रिवारञ्च ध्यात्वा जप्त्वा हृदम्बुजे ।  
अथान्यत् सम्प्रवक्ष्यामि निद्राभङ्गस्य लक्षणम् ॥ १८।१३ ॥  
प्रथमं कामिनीं ध्यात्वा अन्ते च तदनन्तरम् ।  
दशधा प्रजपेन्मन्त्रं निद्राभङ्गाय पार्वति ॥ १८।१४ ॥  
ततस्तु प्रजपेद् देवि प्रफुल्लं विश्वमोहनम् ।  
रहस्यनेन चार्वङ्गि जायते विष्णुविग्रहम् ॥ १८।१५ ॥  
शङ्खचक्रधरं देवं शुद्धतत्त्वात्मकं प्रिये ।  
पीताम्बरधरं शान्तं प्रसन्नं मुखपङ्कजम् ॥ १८।१६ ॥  
आजानुलम्बितकरं वनमालाविराजितम् ।  
त्रिभङ्गललिताकारं चारुचूडाविभूषितम् ॥ १८।१७ ॥  
श्रीवत्सकौस्तुभोद्दीप्तं जायते विष्णुविग्रहम् ।  
अवतारं स्वयं कृष्णं ललिताञ्जनचिक्कणम् ॥ १८।१८ ॥  
गोपीमण्डलमध्यस्थं नानासुखमयं हरिम् ।  
अथवा जायते देवि तस्माद्बीजाच्छुचिस्मिते ॥ १८।१९ ॥  
कामिनीध्यानमात्रेण देवता जायते ध्रुवम् ।  
रहस्यमेतच्चार्वङ्गि कर्तव्यं हृदि मध्यतः ॥ १८।२० ॥  
रहस्यानाञ्च सर्वेषां सारमेतन्न संशयः ।  
अथान्यत् सम्प्रवक्ष्यामि रहस्यं परमाद्भुतम् ॥ १८।२१ ॥  
ध्यात्वा तु कामिनीनारीं प्रथमं हृदि मध्यतः ।  
तद्गर्भे भावयेन्मन्त्रं मनसा नगनन्दिनि ॥ १८।२२ ॥  
तद्गर्भे भावयेद् देवं ध्यानमार्गेण सुन्दरि ।  
पुनश्च कामिनीं ध्यात्वा तस्मादाविर्भवेद् हरिः ॥ १८।२३ ॥  
हरिरित्युपलक्षणं देवि सर्वेषामेव निर्मितम् ।  
निद्रायुक्तं महेशानि विद्यामन्त्रं भवेत् सदा ॥ १८।२४ ॥  
तस्मात्तु निद्रारहितं प्रजपेद् यदि एकदा ।  
जपात् कोटिगुणं भद्रे सहसा लभते ध्रुवम् ॥ १८।२५ ॥  
वामबाहोर्यदा वाहस्तदा निद्रातुरो मनुः ।  
चलते च यदा बाहोर्दक्षिणे वरवर्णिनि ॥ १८।२६ ॥  
तदैव चञ्चलापाङ्गि त्यक्तनिद्रः सदा मनुः ।  
अत एव वरारोहे त्यक्तनिद्रं जपेत् सुधीः ॥ १८।२७ ॥  
  
श्रीदेवी उवाच  
  
पूजाकाले महादेव यदि निद्रातुरो भवेत् ।  
तत्कथं सिध्यते मन्त्रः किं कर्तव्यं तदा प्रभो ॥ १८।२८ ॥  
प्रजपेत् केन विधिना न जपेद्वा वद प्रभो ।  
  
श्रीमहादेव उवाच  
  
रहस्यमन्त्रं वक्ष्यामि आनन्दपटले स्थितम् ॥ १८।२९ ॥  
द्वादशार्णमयं मन्त्रं निद्राभङ्गस्य दीपनम् ।  
रहस्यमन्त्रं चार्वङ्गि अज्ञात्वा विफलं भवेत् ॥ १८।३० ॥  
  
इति श्रीकामधेनुतन्त्रे देवदेवीसंवादे अष्टादशः पटलः ॥  
  
  
  
ऊनविंशः पटलः  
  
श्रीमहादेव उवाच  
  
सन्देहो नैव कर्तव्यः पूजाकाले शुचिस्मिते ।  
सहसा कामिनीं ध्यात्वा तुरीयकूटमुच्चरेत् ॥ १९।१ ॥  
तदैव सहसा देवि त्यक्तनिद्रो भवेन्मनुः ।  
प्रजपेद् दशधा देवि हृदये मनसापि वा ॥ १९।२ ॥  
पूजाकाले महेशानि सन्त्यजेद् यदि दक्षिणम् ।  
प्रायश्चित्तं भवेत्तस्य मन्त्रस्य वरवर्णिनि ॥ १९।३ ॥  
प्रायश्चित्तमिदं देवि कृत्वा मन्त्रं जपेद् यदि ।  
किं तस्य दक्षिणो बाहुस्तस्य निद्रातुरेण किम् ॥ १९।४ ॥  
रहस्यमन्त्रं चार्वङ्गि पूजाकाले विनिर्णयम् ।  
रहस्यमेतच्चार्वङ्गि सर्वनिद्रासु मङ्ग्लम् ॥ १९।५ ॥  
वामबाहोर्यदा वायुर्यदा च दक्षिणावहः ।  
रहस्यमेतच्चार्वङ्गि कृत्वा तु प्रजपेन्मनुम् ॥ १९।६ ॥  
तदैव त्यक्तनिद्रा सा विद्या मन्त्रञ्च नान्यथा ।  
योगनिद्रामयी विद्या योगनिद्रामयो मनुः ॥ १९।७ ॥  
विशेषमन्त्रं वक्ष्यामि आनन्दपटले स्थितम् ।  
अष्टाक्षरीं महाविद्यां दीपनीं मोक्षरूपिणीम् ॥ १९।८ ॥  
सर्वसिद्धिमयो भूत्वा रहस्यफलमाप्नुयात् ।  
प्रजपेद् यदि निद्रायां किं तस्य जपपूजने ॥ १९।९ ॥  
रहस्यनेन चार्वङ्गि निद्रां त्यक्त्वा सनातनी ।  
सुषुम्णामध्यमार्गेषु संस्थिता ब्रह्मरूपिणी ॥ १९।१० ॥  
रहस्यमेतच्चार्वङ्गि अज्ञात्वा योजपेन्मनुम् ।  
तस्य पापमहं वक्ष्ये सावधानावधारय ॥ १९।११ ॥  
शूद्रेण लिखितं देवि पटलं यत्तु पठ्यते ।  
यं यं नरकमाप्नोति तं तं प्राप्नोति मानवः ॥ १९।१२ ॥  
द्वात्रिंशत्कोटिमध्येषु नरकेषु क्रमेण हि ।  
कोटिवंशान् समादाय पच्यन्ते मनुजाधमाः ॥ १९।१३ ॥  
विप्रो वा क्षत्रियो वापि वैश्यो वा नगनन्दिनि ।  
पच्यन्ते नरके घोरे शूद्रस्य लिखनात् प्रिये ॥ १९।१४ ॥  
तस्मात्तु शूद्रलिखितं पटलं न जपेत् सुधीः ।  
तस्मादावश्यकं देवि कामिनीध्यानमुच्चरेत् ॥ १९।१५ ॥  
ततः सिद्धो भवेद् देवि विद्या मन्त्रं न चान्यथा ।  
कामिनीध्यानमात्रेण सर्वसिद्धिमयो भवेत् ॥ १९।१६ ॥  
एकेनैव कृतार्थं स्याद् बहुभिः किमुपासते ।  
तव भक्त्या मयाख्यातं यद्गोप्यं भुवनत्रये ॥ १९।१७ ॥  
कामधेनुमिदं ज्ञत्वा यदि पूजां समाचरेत् ।  
सफला सा भवेत् पूजा जपञ्च सफलं सदा ॥ १९।१८ ॥  
अन्यथा प्रेतवद् दीक्षा पूजा च प्रेतवत् सदा ।  
प्रथमं कामिनीं ध्यात्वा जपपूजां समाचरेत् ॥ १९।१९ ॥  
कामधेनोः फलं लब्ध्वा सदाशिवमयो भवेत् ।  
विष्णुरूपी स एव स्यान्महामाया स एव हि ॥ १९।२० ॥  
शिवमन्त्रे विष्णुमन्त्रे शक्तिमन्त्रे शुचिस्मिते ।  
कामधेनुमिदं मन्त्रं प्रशस्तं सुरपूजिते ॥ १९।२१ ॥  
एतत्ते कथितं देवि सारात्सारं परात्परम् ।  
यत् कृत्वा साधको याति दुर्लभं मोक्ष्मन्दिरम् ॥ १९।२२ ॥  
विशेषमन्त्रं वक्ष्यामि विद्यां श्रीकामरूपिणीम् ।  
अज्ञात्वा कामिनीध्यानं सहसा व्यर्थतामियात् ॥ १९।२३ ॥  
तद्ध्यानं चञ्चलापाङ्गि आनन्दपटले स्थितम् ।  
तस्मादवश्यं जप्तव्यं सततं कामदीपनीम् ॥ १९।२४ ॥  
  
इति श्रीकामधेनुतन्त्रे देवदेवीसंवादे ऊनविंशः पटलः ॥  
  
  
  
  
विंशतितमः पटलः  
श्रीदेवी उवाच  
  
मन्त्रसमर्पणं तत्त्वं कथ्यतां देवपूजित ।  
कस्मै समर्पयेन्मन्त्रं वद देव पुरातन ॥ २०।१ ॥  
अर्पयेन्मन्त्रतेजांसि देवेश यदि शूलधृक् ।  
निस्तेजा साधको देव तदैव सहसा भवेत् ॥ २०।२ ॥  
किं जप्येन च पूजायां पुरश्चर्येण किं पुनः ।  
तन्मे वद महाभाग कृपया परमेश्वर ॥ २०।३ ॥  
  
श्रीमहादेव उवाच  
  
साधु पृष्टं त्वया भद्रे अधुना कथयामि ते ।  
जपित्वा चञ्चलापाङ्गि ध्यायेत् परमकामिनीम् ॥ २०।४ ॥  
मन्त्रवर्णं वरारोहे कामिनीगजगह्वरे ।  
चन्द्रबिन्दुयुतं कृत्वा एकैकं दशधा जपेत् ॥ २०।५ ॥  
अनुलोमे यथा देवि विलोमेन तथा कुरु ।  
अतः परं वरारोहे ज्ञात्वा तु कामिनीं पराम् ॥ २०।६ ॥  
वियद्ब्रह्म महेशानि कामिनीं दशधा जपेत् ।  
कामिनीगर्भमध्ये तु वियद्वह्नियुतं प्रिये ॥ २०।७ ॥  
प्रजपेद् दशधा भक्त्या बीजतत्त्वं तदा भवेत् ।  
ततस्तु कामिनीतत्त्वं ललाटे परिचिन्त्य वै ॥ २०।८ ॥  
एवञ्च मातृकास्थाने कामिनीं भावयेत् प्रिये ।  
पञ्चाशन्मातृकास्थाने प्रजपेन्मातृकामनुम् ॥ २०।९ ॥   
बीजस्य ज्योतिःपुञ्जेषु कामिनीं सत्वरं कुरु ।  
दशधा प्रजपेद् देवि कामिनीबीजमुत्तमम् ॥ २०।१० ॥  
कामिनीगर्भमध्ये तु ज्योतिस्तत्त्वे जपं कुरु ।  
ज्योतिस्तत्त्वं वरारोहे स्वयं जीवः सनातनः ॥ २०।११ ॥  
कामिनीजीवतत्त्वं च कृत्वा वै साधकः सुधीः ।  
सहस्रारे महापद्मे संस्थाप्य कामिनीं पराम् ॥ २०।१२ ॥  
गुह्यातिगुह्यगोप्त्री त्वमिति मन्त्रेण मन्त्रवित् ।  
देवस्य दक्षिणे हस्ते बाह्यपूजादि चार्पयेत् ॥ २०।१३ ॥  
देव्या वामे वरारोहे समर्प्य फलभाग् भवेत् ।  
जपस्य सर्वतेजांसि देवहस्ते यदि प्रिये ॥ २०।१४ ॥  
समर्प्य परमेशानि तेज(स्य? स्वी) साधको भवेत् ।  
किं तस्य पूजने भद्रे किं जापेन वरानने ॥ २०।१५ ॥  
यत्किञ्चिद् दीयते देवि सर्वं ब्रह्मणि लीयते ।  
विद्यामन्त्रं जपेद् देवि तत्तेज उपजायते ॥ २०।१६ ॥  
जीवतत्त्वं विना देवि देवहस्ते कदाचन ।  
नार्पयेच्चञ्चलापाङ्गि देव्या हस्ते विशेषतः ॥ २०।१७ ॥  
तस्मात् प्रयत्नतो देवि जीवतत्त्वं कुरु ध्रुवम् ।  
जीवतत्त्वं विना देवि यदि देवं समर्पयेत् ॥ २०।१८ ॥  
जपञ्च विफलं देवि पूजा च विफला भवेत् ।  
गन्धपुष्पादिकं यद्यत् सर्वं देवे समर्पयेत् ॥ २०।१९ ॥  
जपतत्त्वं वरारोहे सर्वतेजोमयं सदा ।  
यदि तेजो वरारोहे देव्यै देवाय अर्पयेत् ॥ २०।२० ॥  
यस्तेजः सततं जीवः कथं सिद्धिः प्रजायते ।  
यस्तेजस्त्वर्पयेद् देवि पुनरागमनं प्रिये ॥ २०।२१ ॥  
दुर्लभं चञ्चलापाङ्गि तत्तेजः साधकस्य च ।  
वृथा भयं वरारोहे कुरुते नरपामरः ॥ २०।२२ ॥  
समर्पणमविज्ञाय प्रजपेद् यदि कोटि वा ।  
देवतातेजमध्ये तु तत्तेजोपविशेत् प्रिये ॥ २०।२३ ॥  
भावयेद् बहुयत्नेन यथा सर्वस्वसम्पुटम् ।  
एतत्ते कथितं देवि जीवतत्त्वं सुदुर्लभम् ॥ २०।२४ ॥  
यत् कृत्वा साधको याति दुर्लभं ब्रह्मविग्रहम् ।  
श्रुत्वा तन्त्रमिदं देवि रहस्यफलमाप्नुयात् ।  
तन्त्रमेतद् वरारोहे शृणुयात् साधकः प्रिये ॥ २०।२५ ॥  
  
इति कामधेनुतन्त्रे देवदेवीसंवादे विंशतितमः पटलः ॥  
  
  
  
एकविंशतितमः पटलः  
  
श्रीमहादेव उवाच  
  
चन्द्रसूर्योपरागे च प्रजपेद् यदि कामिनीम् ।  
तदैव सहसा सिद्धिर्जायते नात्र संशयः ॥ २१।१ ॥  
प्रथमं कामिनीं जप्त्वा स्वविद्याः प्रजपेद् यदि ।  
ततस्तु कामिनीं जप्त्वा सर्वसिद्धीश्वरो भवेत् ॥ २१।२ ॥  
अज्ञात्वा कामिनीतत्त्वं न जपेद् ग्रहणे प्रिये ।  
न जपेद् ग्रहणे भद्रे अज्ञानाद् यदि मूढधीः ॥ २१।३ ॥  
सर्वं तस्य वृथा देवि पूर्वधर्मो विनश्यति ।  
चन्द्रपर्व सूर्यपर्व न विचार्यं कदाचन ॥ २१।४ ॥  
सूर्यपर्व वरारोहे न पश्येद् यदि पामरः ।  
अस्तु तावत् परो धर्मः पूर्वधर्मो विनश्यति ॥ २१।५ ॥  
न पश्येद् यदि अज्ञानात् सर्वारिष्टमवाप्नुयात् ।  
सर्वारिष्टमयः सोऽपि सर्वपापमयः सदा ॥ २१।६ ॥  
तस्मादवश्यं कर्तव्यं चन्द्रपर्वनिरीक्षणम् ।  
सूर्यपर्व तथा देवि निरीक्ष्यमोक्षमाप्नुयात् ॥ २१।७ ॥  
अज्ञात्वा यदि मूढात्मा राश्यादिगणनं प्रिये ।  
विचार्य चञ्चलापाङ्गि न पश्येद् ग्रहणं यदि ॥ २१।८ ॥  
पूर्वपूर्वार्जितं पुण्यं तत्क्षणादेव नश्यति ।  
चन्द्रसूर्योपरागञ्च तस्माद् यत्नान्निरीक्षयेत् ॥ २१।९ ॥  
किं तस्य कामिनीं भद्रे रम्याणि च पुनश्च किम् ।  
ग्रासादिमुक्तिपर्यन्तं जप्त्वा सिद्धीश्वरो भवेत् ॥ २१।१० ॥  
न जपेद् यदि चार्वङ्गि रौरवं नरकं व्रजेत् ।  
तत्काले चञ्चलापाङ्गि परम्ब्रह्मस्वरूपिणी ॥ २१।११ ॥  
तस्मिन् काले वरारोहे क्षत्रादिजातिभेदतः ।  
आचण्डालप्रभृतयो द्विजतुल्या भवन्ति हि ॥ २१।१२ ॥  
द्विजास्तु चञ्चलापाङ्गि साक्षाद् ब्रह्म न संशयः ।  
तत्र का गणना देवि चाण्डालानां वरानने ॥ २१।१३ ॥  
तस्माद् यत्नेन कर्तव्यं चन्द्रपर्वनिरीक्षणम् ।  
चन्द्रकोटिगुणं देवि सूर्यो दशगुणं भवेत् ॥ २१।१४ ॥  
तत्र यद् यत् कृतं कर्म जपहोमादिकं प्रिये ।  
अक्षयं तद् भवेद् देवि वचनं मम निश्चितम् ॥ २१।१५ ॥  
राश्यादिगणनं त्यक्त्वा यवनैर्दृश्यते यदि ।  
यवनस्य तथा सिद्धिर्जायते पृथिवीतले ॥ २१।१६ ॥  
दीक्षितोऽदीक्षितो वापि दृष्ट्वा स्नानं समाचरेत् ।  
तदेवमक्षयं स्नानं गङ्गास्नानं भवेत् प्रिये ॥ २१।१७ ॥  
विष्ठाकूपस्थितं तोयं गङ्गोदकसमं स्मृतम् ।  
प्रशस्तं ग्रहणे काले नान्यथा वचनं मम ॥ २१।१८ ॥  
षष्ठमासाधिको बालो यदि स्याद् वरवर्णिनि ।  
ग्रहणे चन्द्रसूर्यस्य तस्य स्नानं प्रशस्यते ॥ २१।१९ ॥  
अकृत्वा स्नानदानञ्च सहसा नरकं ब्रजेत् ।  
स भ्रष्टः स च पापिष्ठः सहसा सूकरः प्रिये ॥ २१।२० ॥  
तस्यान्नमुदकं देवि मूत्रं शोणितवत् प्रिये ।  
जायते नात्र सन्देहो मम वाक्यं वरानने ॥ २१।२१ ॥  
ब्राह्मणोऽब्राह्मणो वापि चन्द्रपर्वणि पार्वति ।  
चाण्डालप्रभृतिः सर्वो ब्रह्मगोत्रे प्रवर्तते ॥ २१।२२ ॥  
ब्रह्मेति नाम सर्वेषां राश्यादिगणनं कुतः ।  
तस्मात्तु चञ्चलापाङ्गि सङ्कल्पं नैव कारयेत् ॥ २१।२३ ॥  
मासपक्षतिथीनां च निमित्तानि च पार्वति ।  
न विचार्यं वरारोहे ग्रहणे चन्द्रसूर्ययोः ॥ २१।२४ ॥  
ग्रासादिमोक्षकाले तु कुतो मासः कुतस्तिथिः ।  
स कालः परमं ब्रह्म सर्वेषामक्षिगोचरम् ॥ २१।२५ ॥  
तत् कथं पामरो लोको राश्यादिगणनं प्रिये ।  
उपरागं परित्यज्य यश्चान्यं परिचिन्तयेत् ॥ २१।२६ ॥  
स भवेद्रौरवे मग्नो ब्रह्मणश्चानुमानतः ।  
रौरवात् पुनरागत्य पापयोनौ प्रवर्त्तते ॥ २१।२७ ॥  
निष्कृतिर्नास्ति चार्वङ्गि तस्यापि च कदाचन ।  
तस्मात् सर्वं परित्यज्य चन्द्रपर्वनिरीक्षणम् ॥ २१।२८ ॥  
चन्द्रपर्वे यथा देवि सूर्यपर्वे तथा प्रिये ।  
तत्र श्राद्धादिकं त्यक्त्वा विद्यां मन्त्रं जपेत् प्रिये ॥ २१।२९ ॥  
अन्यथा नरकं याति पितॄन् सप्त नयत्यधः ।  
अपरैकं प्रवक्ष्यामि रहस्यं शृणु सुन्दरि ॥ २१।३० ॥  
अकारादिक्षकारान्तं प्रतिपद्मे निरीक्षयेत् ।  
ततस्तु प्रजपेत् शून्यं चन्द्रबिन्दुकसंयुतम् ॥ २१।३१ ॥  
ततस्तु हृदयाकाशे शून्ये ज्योतिर्मयेषु च ।  
अनुलोमविलोमेन मातृकां प्रजपेत् सुधीः ॥ २१।३२ ॥  
ततस्तु साधकश्रेष्ठो वराटोपरि मातृकाम् ।  
पद्मबीजं यथा देवि वर्णबीजं प्रभावयेत् ॥ २१।३३ ॥  
चन्द्रबीजं पुटं कृत्वा जपेद् वर्णं प्रसन्नधीः ।  
अनुलोमविलोमेन जप्त्वाऽमृतमयो भवेत् ॥ २१।३४ ॥  
केवलं कामिनीं ध्यात्वा प्रफुल्लवदनान्तरम् ।  
बीजादुत्पद्यते देवो देवी वा कमलेक्षणे ।  
ततस्तु देवतां ध्यात्वा निरीक्ष्य देवविग्रहम् ॥ २१।३५ ॥  
  
इति श्रीकामधेनुतन्त्रे महादेवमहादेवीसंवादे  
एकविंशतितमः पटलः ॥  
  
  
  
त्रयोविंशतितमः पटलः  
  
(ग्रन्थपातः)  
  
॥॥ष्यां च वरारोहे गङ्गायां स्नानमित्यहम् ॥ २२।१० ॥  
करिष्ये इति सङ्कल्प्य शिरःस्नानं समाचरेत् ।  
अर्को धर्मपयो देवि अमाद्यर्थश्च मूर्तिमान् ॥ २२।११ ॥  
श्रवणञ्च महेशानि साक्षात्कामश्च मूर्तिमान् ।  
व्यतीपाते महेशानि स्वयं मुक्तिः प्रगीयते ॥ २२।१२ ॥  
माद्यस्तु चञ्चलापाङ्गि स्वयमेवेश्वरः प्रिये ।  
एतत्तु कथितं देवि पञ्चयोगं परात्परम् ॥ २२।१३ ॥  
कायिकं वाचिकं चैव मानसं पापमुत्कटम् ।  
तत्सर्वं नाशमायाति गङ्गादर्शनमात्रतः ॥ २२।१४ ॥  
कोटिजन्मार्जितं पापं जलस्पर्शाद्विनश्यति ।  
ततस्तु मौशलं स्नानं कोटिसूर्यग्रहैः समम् ॥ २२।१५ ॥  
फलमाप्नोति चार्वङ्गि नात्र कार्या विचारणा ।  
आचम्य चञ्चलापाङ्गि वासं कुर्याद् विशालधीः ॥ २२।१६ ॥  
  
इति कामधेनुतन्त्रे त्रयोविंशतितमः पटलः ।  
  
  
  
चतुर्विंशतितमः पटलः  
  
श्रीमहादेव उवाच  
  
मालारहस्यं योगेन्द्र कथयस्व कृपानिधे ।  
यदि पुच्छं जपेन्मन्त्रं हरेत्तेजांसि तन्मुखम् ॥ २३।१ ॥  
मुखाद् यदि जपेन्मन्त्रं पुच्छं च चञ्चलं भवेत् ।  
चञ्चले सति चार्वङ्गि तज्जपं निष्फलं भवेत् ॥ २३।२ ॥  
  
श्री-ईश्वर उवाच  
  
पञ्चाशदक्षरं देवि ग्रथितं चित्रनाडिषु ।  
स्थाप्याक्षराणि पूर्वे वै सुमेरुं पुच्छं तर्पिणम् ॥ २३।३ ॥  
सुमेरुं च परिचार्य्य अकरादिकमाज्जपेत् ।  
मालारहस्यं चार्वङ्गि सुगोप्यं भुवनत्रये ॥ २३।४ ॥  
जातिभेदं जीवभेदं सुगोप्यं च यथा प्रिये ।  
जीवमन्त्रं प्रवक्ष्यामि सावधानावधारय ॥ २३।५ ॥  
जीवमन्त्रं जातिमन्त्रं समानमिति निर्णयः ।  
यथा ध्यानं महेशानि समानं याति जीवने ॥ २३।६ ॥  
तद्ध्यानं शृणु चार्वङ्गि सावधानावधारय ।  
द्विभुजां स्वर्णगौराङ्गीं पीतपट्टपरिच्छदाम् ॥ २३।७ ॥  
नानाभरणदीप्ताङ्गीं किशोरीं नवयौवनाम् ।  
कृष्णगन्धप्रलिप्ताङ्गीं सूर्यासनकृताश्रयाम् ॥ २३।८ ॥  
तनुदीर्घाङ्गुलीं भास्वन्नखचन्द्रविराजिताम् ।  
कदम्बकोरकाकारस्तनद्वयविराजिताम् ॥ २३।९ ॥  
कर्पूरसकलोन्मिश्रताम्बूलपूरिताननाम् ।  
कटाक्षलक्षसंयुक्तभूलतापरिशोभिताम् ॥ २३।१० ॥  
सिन्दूरतिलकोद्दीप्तां कुटिलालकमण्डिताम् ।  
सर्वत्रैवं महेशानि जीवं तिष्ठति सर्वदा ॥ २३।११ ॥  
द्विजादीनां च सर्वेषामानन्दपटले स्थिताम् ।  
एतत्ते कथितं सर्वं कामधेनोर्मतं प्रिये ॥ २३।१२ ॥  
  
इति श्रीकामधेनुतन्त्रे देवीश्वरसंवादे चतुर्विंशतितमः पटलः ॥  
  
समाप्तमिदं कामधेनुतन्त्रम्  
  
मुक्तबोद्ह इन्दोलोगिचल् रेसेअर्च्ह् इन्स्तितुते©२०११ मुक्तबोध इन्दोलोगिचल् रेसेअर्छ् इन्स्तितुते  अल्ल् रिघ्त्स् रेसेर्वेद्।ए-तेxत्स् मय् बे विएwएद् ओन्ल्य् ओन्लिने ओर् दोwन्लोअदेद् ड़ोर् प्रिवते स्तुद्य्।ए-तेxत्स् मय् नोत्, उन्देर् अन्य् चिर्चुम्स्तन्चेस्, बे चोपिएद्, रेपुब्लिस्हेद्,रेप्रोदुचेद्, दिस्त्रिबुतेद् ओर् सोल्द्, एइथेर् इन् ओरिगिनल् ओर् अल्तेरेद् ड़ोर्म्, wइथोउत्थे एxप्रेस्स् पेर्मिस्सिओन् ओड़् मुक्तबोध इन्दोलोगिचल् रेसेअर्छ् इन्स्तितुते इन् wरितिन्ग्।दत-एन्तेरेद् ब्य् थे स्तड़्ड़् ओड़् मुक्तबोध उन्देर् थे दिरेच्तिओन् ओड़् मर्क् स्। ग्। द्य्च्ज़्कोwस्कि।          