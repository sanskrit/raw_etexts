---
Author:
- utpaladeva
Catalog number: M00080
Description: 'E-text transcribed from volume 34 of the Kashmir Series of Texts and
  Studies, where it is bundled together with other texts of Utpaladeva: ājaḍapramātṛsiddhi
  iśvarasiddhi īśvarapratyabhijñākārikāvṛtti  The sambandhasiddhi,ājaḍapramātṛsiddhī
  and iśvarasiddhi are collectively known as the siddhitrayī .'
Photographic facsimile: []
Publication city:
- Srinagar
Publication country: India
Publication year:
- '1921'
Publisher:
- Research Department, Jammu and Kashmir State
Secondary title:
- siddhitrayī
Subjects:
- tantric / āgamic literature
- śaiva
- non-dual  śaivism of Kashmir
Uniform title: sambandhasiddhi
author_iast: utpaladeva
title: सम्बन्धसिद्धि
title_iast: sambandhasiddhi

---
  
  
  
अथ  
  
सम्बन्धसिद्धिः  
  
श्रीमदाचार्योत्पलदेवविरचिता ।  
  
__________  
  
	भेदाभेदात्मसम्बन्धसहसर्वार्थसाधिता ।  
	लोकयात्रा कृतिर्यस्य स्वेच्छया तं स्तुमः शिवम् ॥ १ ॥  
	भावभेदादिसम्बन्धमयेन [ख। भेदात्मेति पाठः ।]   
वपुषोन्मिषन् ।  
	जयत्येकोऽपि विश्वात्मा प्रकाशः परमेश्वरः ॥ २ ॥  
  
	इह भावानां सम्बन्धो विचार्यते, -   
कस्तावत्सम्बन्धशब्दार्थः संसर्गः सम्पर्कः संश्लेषः   
सम्बन्ध इत्यप्युक्ते न विवृतः सम्बन्धार्थः प्रतीयते । किं   
नैरन्तर्यं संश्लेष उतान्यत्किञ्चित् । नैरन्तर्यं चेत् दूरस्थयोः   
पितापुत्रयोः स न स्यात्, अयः - शलाकयोः   
सन्निकृष्टयोर्विभुद्रव्ययोरपि च स्यात् । अथ द्विष्ठः   
  
(प्। २)  
  
पदार्थः कश्चित्सम्बन्धः । तत्रापि द्विष्ठतैव सम्बन्धता चेत्   
तद्द्वित्वद्विपृथक्त्वादेरपि सा स्यात् । न चायमर्थः   
सम्बन्धशब्दस्य अवयवार्थानुरोधादुत्तिष्ठति [ख।   
एतदुत्तिष्ठतीति पाठः ।] अपि तु तैलपायिकाशब्दस्येव   
सङ्केतमात्रात् । अथ सम्बन्धशब्दार्थ एव न द्विष्ठता अपि तु   
सोऽन्य एव केवलं सम्बद्धयोरेव [ख। पु। सोऽपि द्वयोरिति   
पाठः ।] सम्भवतीति द्विष्ठ उच्यते, स तर्हि स्वरूपेणैव   
स्पष्टमुच्यतां सम्बन्धः संश्लेष   
इत्यादिपर्यायाणामयमर्थ इति । अपेक्षापारतन्त्र्यादिरपि न   
चान्यः सम्बन्धार्थो द्विष्ठत्वन्यायेनैव सोऽर्थाक्षिप्तः स्यात् ।   
न चाप्यर्थाक्षिप्ततास्य, न हि जडयोः सम्बन्धिनोरपेक्षार्थो   
घटते पारतन्त्र्यार्थो वा । अथाप्यङ्कुर एव बीजमपेक्षते बीजे वा   
परतन्त्रो भवति, तदायत्तत्वादेस्तदात्मलाभस्येत्येतदपि न सम्यक्;   
उपचारो ह्ययमपेक्षत इव परतन्त्र इवेति स्यात्, न तु जडस्य   
मुख्यैवाकाङ्क्षा प्रार्थना चेच्छैव विशिष्टा अपेक्षा   
पारतन्त्र्यं वा परप्रवणता परकीयविनियोगाकाङ्क्षा   
स्वेच्छाचरणनिरोधलक्षणः सङ्कल्पविशेष एव सङ्गच्छते,   
अलब्धात्मनश्चात्मलाभार्थमपेक्षादि [ख। अर्थलाभेति   
पाठः ।] कथ्यते, न च   
तदानीमद्विष्ठत्वात्सम्बन्धार्थोपपत्तिः;   
तस्मान्मुक्तकण्ठमेव मुख्यः सम्बन्धोऽभिधातव्य इति ।   
तत्रोच्यते सम्बन्धः सम्पर्कः संश्लेष इत्येते   
पर्यायास्तावद्भवन्ति, स च संश्लेषार्थोऽनेकस्यैकता कथ्यते,   
न त्वनेकतैव नापि एकतैव अपि तु उभयावस्थापेक्षोऽयमर्थः   
[ख। पु। पेक्षयेति पाठः ।] सम्बन्धः । अत एव न बहूनामेकः   
सम्बन्धः । यदि हि अनेकत्वमात्रमेकत्वमात्रं वा सम्बन्धः   
  
(प्। ३)  
  
स्यात्, तद्बहूनामपि एकतापत्तौ एकतानापत्तावपि वा स्यात्,   
एकमात्रस्यापि च स्यात् । यदा पुनरनेकस्यैकता सम्बन्ध   
उभयापेक्षया तदानेकापेक्षणादेकमात्रस्यैव न सम्बन्धः,   
एकापेक्षणाच्च नानेकस्यैव पृथक्स्थितस्य । न चापि   
त्र्यादीनामेकः सम्बन्धः, त्रयाणां हि   
भिन्नभेदावधिकृतद्वैराश्याश्रयात्परस्परं भेदात्, तेषां   
च सम्बन्धस्वरूपस्थितावपेक्षणात्, एकस्य द्वितीयेन सह यैकता   
न सा तृतीयेन सह, तयोर्द्वितीयतृतीययोर्भेदादपेक्षणाच्च; ततो   
बहूनां शतादिसङ्ख्यानामपि प्रतियुगलमेवैकः सम्बन्ध   
उद्घोष्यते, - इत्येवं द्वयोरेकात्मेति   
सम्बन्धशब्दार्थोऽवयवानुसारेणैव व्यवस्थितः । संशब्देन   
सहार्थवृत्तिना समानार्थवृत्तिना वा बन्धिना च   
देशान्तरपरिहारपूर्वकैकदेशावस्थानार्थेन विस्पष्टमुक्तैव   
स ह्यनेकस्यैकता । केवलमनेकस्य एकता सम्भवेन्नवेति   
पर्यालोच्यते, - तत्रायं सम्बन्धोऽनेकधा प्रतीयते, - पितुः   
पुत्रः, राज्ञः पुरुषः, वृक्षस्य शाखा, धवश्च खदिरश्च,   
नीलमुत्पलं, देवदत्तः काष्ठैः स्थाल्यामोदनं पचति,   
घटस्याभावः, अस्मादिदमन्यत्, - इत्येवमादिना रूपेण । तथा   
विपर्ययेणापि पुत्रस्य पिता, पुरुषस्य राजेति । तत्र किमिदं   
प्रतीतिमात्रम् उत वस्त्वेव एवम्भूतं प्रतीयते । तत्र यदि   
प्रतीतिमात्रमेतत् वस्तुस्वरूपं तर्हि वक्तव्यम् ।  
  
	तत्राचक्षते, - वस्तु घटादि   
स्वात्ममात्रपरिसमाप्तमन्योन्यव्यावृत्तमित्थमेव हि   
स्वात्मावभासिना प्रत्यक्षेण प्रतीयते कल्पना कल्पितैव सा । ते हि   
अमिश्राः स्वय्ं भावास्तान्योजयति कल्पना इत्याहुः, तथा   
नीलमुत्पलमिति शाब्द्या कल्पनया परं नीलोत्पलयोरेकात्मता   
प्रतीयते,   
  
(प्। ४)  
  
न तु वस्त्ववभासिना निरंशोत्पलस्वलक्षणविशेषालम्बनेन   
[ख। पु। लम्बनप्रत्यक्षेति पाठः ।] प्रत्यक्षेण प्रमाणेन ।   
तथा चाहुः  
  
	संयुज्यन्ते न भिद्यन्ते स्वतोऽर्थाः पारमार्थिकाः ।  
	रूपमेकमनेकं च तेषु बुद्धेरुपप्लवः ॥  
  
इत्यादि । नच अनेकस्यानेकतासहभाविनी एकता युज्यते   
भावाभावरूपत्वेन विरुद्धत्वात् । अनेकस्मादुपादानादेकम्   
एकस्माद्वा अनेकम्   
अन्योन्यासंसृष्टमेवात्ममात्रपर्यवसितमुद्भवेत् । यथा   
विज्ञानसन्ततौ व्यवस्था केषाञ्चित्, तत्र हि   
शब्दस्पर्शादिज्ञानलक्षणेभ्यः समनन्तरप्रत्ययेभ्य   
एकमैन्द्रियकं विकल्पज्ञानम् । एकस्माद्वा समनन्तरप्रत्ययात्   
पञ्चापि शब्दादिविषयाणि जायन्ते । या पुनरेकता अनेकता च   
समानाश्रया सा प्रमाणबाधिता, भावस्य वाभावता;   
केवलमित्थंरूपयैव अनया कल्पनाप्रतीत्या   
सांसारिकव्यवहारनिर्वर्तनार्थमर्थाः परस्परव्यावृत्ता अपि   
कार्यकारणरूपत्वेन अवास्तवेनैव प्रतिपाद्यन्ते ।   
राजपुरुषयोरन्योन्यं स्वरूपविशेषक्रियैव एवं निरूप्यते [ख।   
पु। निदृश्यते इति पाठः ।] स्थाल्यां काष्ठैरित्यादौ च; अत एव   
प्रतीतिकाल एव सामान्यस्येव सम्बन्धस्याभ्युपगमः ।   
वस्तुस्वरूपविपरीतत्वेन च प्रतीतिस्तद्वदेव भ्रान्तिविषयैव,   
केवलं बाधप्रवृत्तावपि   
उपकार्योपकारकस्वरूपविशेषावभाससंलग्नत्वादस्य   
भ्रमस्यावयविभ्रमस्येवानिवृत्तिः सर्पभ्रमवत् । तत एव   
भ्रान्तेरप्यस्याः संवृतिसञ्ज्ञया व्यपदेश इति ।  
  
	तत्रोच्यते प्रतीतिस्तावदनेकैकरूपतायां   
सम्बन्धाभिधानाय भवद्भिरप्यभ्युपगतैव, येनोक्तम्   
  
(प्। ५)  
  
	इत्यमिश्राः स्वयं भावास्तान्योजयति कल्पना ।  
  
इति । कल्पनारूपत्वं च नास्या दोषः । घटोऽयं पटोऽयमित्यपि   
विकल्पः कल्पनैव । अथात्र प्रत्यक्षावभासोऽपि [ख। पु। आभास   
इति पाठः ।] तथा घटपटादिरूप एवेति न कल्पनात्वम् । इहापि   
राज्ञः पुरुषः स्थाल्यामोदन इत्यादावपि प्रत्यक्षावभासो न   
तथेति कुतोऽवगतम् । अवश्यमेव च प्रत्यक्षावभासोऽप्यत्र   
तथैवाभ्युपगन्तव्यः, अभ्युपगत एव वा भवद्भिः येनोक्तम्,   
अर्थाकारप्रतिभाससंलग्नत्वाद्बाधकेनापि दुरुद्धरोऽयं   
भ्रमः इति । न हि अर्थप्रतिभाससंलग्नत्वाद्बाधकेन अपि   
त्वर्थप्रतिभाससादृश्यसद्भावमात्रात् । रजतभ्रमेऽपि   
शुक्तिकासादृश्यसद्भावोऽप्यस्त्येव, सादृश्यविषया [ख। पु।   
सदृशेति पाठः ।] एव हि सर्वा भ्रान्तयः सादृश्यव्यतिरेकेण   
चान्या अर्थप्रतिभाससंलग्नतयैव युक्ताः,   
यदर्थप्रतिभासशरीरमेवम्भूतमेव एवंरूपेणैव [ख। पु।   
एकेति पाठः ।] व्यवहारयित्रा विकल्पेन व्यवहारयितुमुपपन्नम्,   
अन्यथाभूतीकृते एव अर्थाभासे   
परस्परस्वरूपाननुप्रविष्टस्वात्ममात्रपर्यवसितार्थनिष्ठता  
मापादिते यदि परमयं सम्बन्धविकल्पः   
सामान्यादिविकल्पवन्निवर्तेत नान्यथा । न च   
विकल्पोऽर्थप्रतिभासाद्भिन्नः,   
निर्विकल्पत्वदूषणादीश्वरप्रत्यभिज्ञायाम् । एवं राज्ञः   
पुरुष इत्यादाववभास   
एवानेकस्यैकात्मताप्रथारूपोऽभ्युपगन्तव्यः   
स्थूलप्रतिभासवत्, स तूपपद्यते न वेत्येतावद्विचार्यते [ख। पु।   
वेद्यतेति पाठः ।], - तत्र चिन्मात्ररूपस्यैव पारमार्थिकस्य   
वस्तुनो विश्वात्मता । तस्यैव चिन्मात्रस्य   
मायाशक्तिप्रभावादभेदाख्यात्युत्थापनेन विश्वस्य   
तत्त्वभूतभुवनाद्यात्मवैचित्र्येणान्योन्यविभक्तता, -   
  
(प्। ६)  
  
इतीश्वरप्रत्यभिज्ञायां विस्तरेण प्रतिपादितम्, - इति तत एव   
परीक्ष्यं नेहोपन्यस्यते । अस्मिंश्चार्थे सिद्धे नैकैकतारुअपः   
संसार एव सम्बन्धशब्दार्थानुप्रविष्टः, - इति नास्त्येवात्र   
दीनता, केवलमियद्विमृश्यते - यदेकचिन्मात्ररूपत्वेनानेकात्मनो   
वस्तुभेदस्यैक एव सम्बन्धः स्यात् य एव राजपुरुषयोः स एव   
पितापुत्रयोः स्थाल्यादीनां चेति, अनेकश्चेष्यते । तदत्राप्युच्यते -   
स्यादेक एव सर्वेषामिति । यद्येकतामात्रमेव सम्बन्धः स्यात्,   
यावतानेकतांशादंशेनैकता सम्बन्धः । ततश्च   
राजपुरुषोपरक्तैकतान्यः सम्बन्धः   
पितापुत्रोपरागोपलक्षणविलक्षण एव; अत एव   
मायादशायामेवाख्यातिभेदप्रधानायां   
सम्बन्धपदार्थसद्भावः, विश्वात्मतायां पुनः   
पूर्णैकतैव न तु सम्बन्धार्थः कश्चित् । तत्रापि   
कदाचित्परापरदशायामपरभागापेक्षणाद्गौणवृत्त्या   
सम्बन्धार्थः सम्भवेत्, उपकार्योपकारकयोरेव च विशिष्टयोः   
सम्बन्धः विशिष्टरूपः, स च प्रतिपादनीयोऽवश्यमेव,   
तदप्रतिपादने तयोरुपकार्योपकारकयोः क्रमिकयोर्गौगपद्येन   
प्रतीतिर्हानोपादानार्थमन्यथा न घटेत, ततश्च   
व्यवहारलोपः स्यात् । न चोपकार्योपकारकयोरपि स्वाधीनः   
कश्चिदुपकारार्थः, - इत्यपीश्वरप्रत्यभिज्ञायामेव विस्तारितम् ।   
ततश्च चिन्मयेश्वरेच्छैव सा तादृशी यया [ख। पु। यथेति   
पाठः ।] पदार्थौ तौ तथोपकार्योपकारकौ भवत इति   
तल्लग्नयोरेव तयोर्द्वयोर्द्वयोरर्थयोः क्रमिकयोरपि   
एकबुद्ध्युपारूढयोरेकपरामर्शात्   
तयोरेवान्यरूपयोर्यौगपद्येन प्रकाशनं व्यवहारसिद्धये   
तदिच्छयैव विधीयते, - इति न काचित्खण्डना ।   
  
(प्। ७)  
  
स च सम्बन्धो द्वयोरेव भवति न बहूनां, बहूनां हि   
किमेकैकस्यान्यैरनेकसङ्ख्यैर्युगपदेव किं वा बहूनां   
मध्ये एकस्य एकैकेन । तत्र यद्येकैकस्यानेकसङ्ख्यैस्तत्किं   
तेऽनेकसङ्ख्या एव एकपरामर्शगोचराः   
अथानेकपरामर्शविषया [क। पु। विषया एकपरामर्शविषया   
इत्यधिकः ।] राज्ञः पुरुषः राज्ञो हस्त्यश्वरथपदातय इति ।   
द्वन्द्वेऽपि हस्त्याद्यनेकत्वेऽपि परामर्शस्यैक्यात् द्वन्द्वाख्यः   
शब्द एव, हस्त्यादिशब्दा वर्णतुल्याः । एकपरामर्शस्थितो हि   
शब्द एको भवति । तदेकशब्दाध्यासादर्थोऽप्येक एव । अत एव   
वस्तुशब्दबुद्धय एता, - इति द्वन्द्वार्थस्यैकस्य स्त्रीलिङ्गत्वात्   
तद्विशेषो नोपात्त एव । एतच्छब्दः स्त्रीलिङ्ग एव भवति, न तु [ख।   
पु। नन्विति पाठः ।] एता इत्येकशेषनिर्देशोऽयं येन   
नपुंसकैकशेषः स्यात् । बहुवचनं चात्र दारा   
इतिवदवयवाद्यपेक्षया, - इत्येवमत्र द्वयोरेव सम्बन्धः । इह तु   
राज्ञो हस्ती चाश्वश्च रथश्च पदातिश्च, -   
इत्यनेकपरामर्शविषयत्वेऽपि यावन्तो हस्त्यादीनां   
परामर्शास्तावन्त एव राज्ञः, - इति तत्समुच्चयार्था एव   
चशब्दाः । अन्यथा चशब्दस्याभावे राज्ञ इत्यनुकर्षणं विना   
हस्तीत्यनेन सहैकपरामर्शनिमञ्जनैकीभूते राज्ञि परतन्त्रे   
पुनर्विवेकमनापाद्यमाने केन सहाश्वादीनां सम्बन्धः   
स्यात् ततश्चोपचारेण हस्त्यादीनां सामानाधिकरण्यं प्रतीयते   
। अथवा [ख। पु। अथ चासेति पाठः ।]   
सामर्थ्याच्चशब्दाभावेऽपि समुच्चयप्रतीतौ एकैकं स एव   
सम्बन्धो हस्त्यादीनामन्योन्यमपि च सत्ताक्रियां प्रति   
समुच्चीयमानतासम्बन्धश्चशब्देनावद्योत्यते ।   
अर्थप्रतिभासोऽपि चायमित्थं स्थितोऽयमन्यथेति   
  
(प्। ८)   
  
नापरामृष्टो व्यवस्थापयितुं शक्यते परामर्शविरहितस्य   
प्रतिभासस्यासम्भवादेव । न हि मार्गगतिप्रवृत्तस्यापि   
पार्श्ववर्तितृणादिवस्तुस्पर्शरूपादिप्रतिभासाः   
परामर्शरहिताः सत्त्वेनाभ्युपगन्तुं पार्यन्ते   
स्मर्यमाणत्वाभावात् । नापि तेषां तदा   
चक्षुरादिकारणसामग्रीसद्भावेनानुमानसिद्धा सत्ता युज्यते   
मनोवधानाभावात् । तद्भावेऽवश्यम्भावी तदानीं   
तृणादिपरामर्श इदानीं च स्मरणं । एतच्च प्रत्यभिज्ञायां   
निर्णीतम् । एवं च विमर्शमय एवार्थप्रतिभास उपपन्नः ।   
विमर्शश्च यथाग्निर्धूमे इति भवति, तथा संस्कृतस्य   
प्रमातुरस्य धूमस्याग्निः कारणमस्य धूमः कार्यमित्यपि   
भवति, - इत्येवमेकात्मतापत्तिपर्यन्तोऽवभासनव्यापारोऽर्थेषु   
ज्ञानानां, न तु परस्परासंलग्नता   
प्रकाशमात्रात्परिसमाप्यते ।   
परस्परविशेषणविशेष्यभावपरामर्श   
एवानेकैकतारूपसम्बन्धपरामर्शः ।   
एकपरामर्शव्यापाराविष्ट एव सांसारिकव्यवहारेषु मायीयः   
प्रमाता न तदानीमेव परामर्शान्तरस्पर्शमप्यर्हति   
चिदैक्याख्यातिभेदनिबन्धनविकल्पनपरामर्शात्मकत्वान्माया  
प्रमातॄणामित्येतदपि ईश्वरप्रत्यभिज्ञायामेव प्रपञ्चितम् ।   
व्यवहारे राजा पुरुषो वा प्राधान्येन जिज्ञासितः   
प्रतिपिपादयिषितश्च भवेदिति स एव विशेष्य उच्यते परश्च   
विशेषणमित्यत्रापि न काचित्क्षतिः । द्वयोश्चैक्येऽपि विशेषणं   
विशेष्यीकृतस्वरूपं विशेष्यात्मना चकास्ति स्वरूपेणापि   
चावभाति राज्ञः पुरुष इति । राजपुरुष इति तु विशेषणभूतो राजा   
सर्वथा परिहारितस्वरूपो विशेष्यात्मतामेवैकान्तेनापन्नः   
प्रथते, -   
  
(प्। ९)  
  
इति न तत्र सम्बन्धवाचोयुक्तिः । नीलमुत्पलमित्यत्रापि   
उत्पलान्तःप्रविष्टं नीलमिति नीलवदुत्पलं प्रधानम् । स्थाल्यां   
काष्ठैरित्यत्रापि कर्त्राश्रितां क्रियामुपलीनाः स्थाल्यादयः   
प्रकाशन्ते । घटस्याभाव इत्यत्रापि अभावो   
विकल्पबुद्धावन्तर्नीतघटः प्राधान्येनावभाति ।   
अयमस्मादन्य   
इत्यन्यार्थोऽन्यत्वापरित्यागेनैवान्तर्नीतापरान्यार्थो विशेष्य इति ।   
एवं सर्वत्रानुमन्तव्यम् । क्रियाकारकसम्बन्धे [ख। पु।   
सम्भिन्न इति पाठः ।]   
तात्कालिकोपकार्योपकारकभावमयसम्बन्धाभासः,   
शेषसम्बन्धे तु स्मर्यमाणोपकारमयः स्मरणावस्थायामपि   
च पूर्वदृष्टार्थावभास एव परामर्शैक्यादित्युक्तम् । न   
केवलं च   
सम्बन्धमयैकतास्पर्शिपरिमितमायामातृपर्यवसायी   
वस्तुप्रकाशनव्यापारो,   
यावदनन्तचिन्मयशिवतावभासविश्रान्तैव प्रतिक्षणं   
वस्तुसंवित्क्रिया । न च संविदः क्रमोऽस्ति एकैवैकत्रैव   
क्षणेऽर्थप्रकाशना, सैव सम्बन्धशिवतामयमेव   
स्वरूपमाविष्करोति, - इत्युच्यते । तथा चाचार्यधर्मकीर्तिः  
  
	बहिर्मुखं च तज्ज्ञानं भात्यर्थप्रतिभासवत् [ख। पु।   
भावार्थेति पाठः ।] ।  
	बुद्धेश्च ग्राहिका बुद्धिर्नित्यमन्तर्मुखात्मनि ॥  
  
इति । अन्तर्मुखेति, आत्मनीति च   
स्वसंवेदनमर्थाभासशून्यमपृथग्भूतं चोक्तम् । तथा   
प्रत्यभिज्ञायामुक्तं  
  
	या चैषा प्रतिभानन्तपदार्थक्रमरूषिता ।  
	अक्रमानन्तचिद्रूपः प्रमाता स महेश्वरः ॥ (ई। प्र। १।७।१)  
  
इत्येतत्तत्रैव वितत्य प्रदर्शितम् । यदप्युक्तं प्रतीतिकाल   
  
(प्। १०)  
  
एव सामान्यस्येव सम्बन्धस्याभ्युपगम इति, तन्न केवलमस्य   
यावत्सर्वस्यैवार्थस्य बोधबहिर्भूतस्य कस्यचिदभावात् ।   
सामान्यं चैकमनेकमयं बहिरपि पृथगेव   
सामान्यनिकुरम्बरूपेभ्यः स्वलक्षणेभ्यः [ख। पु। लक्षणः   
इति पाठः ।] । तच्चैकेनैव शब्देनानियतस्वलक्षणाश्रयत्वेन   
प्रतिपाद्यते, तच्च   
कल्पितस्वलक्षणसम्बन्धमेकशब्दप्रतिपाद्यमेव गौरिति । अत एव   
समवायाख्यः सम्बन्ध उच्यते । सामानाधिकरण्येऽपि   
द्वयोरेकनिष्ठता । तत्र चैकं तद्वस्तु अस्तिवाक्यप्रतिपाद्यं   
नीलमुत्पलमिति । सम्बन्धः पुनर्द्वयोर्विशेष्यैक्यता न त्वेवं   
वस्त्वन्तरं प्रकाशते, - इत्ययं विशेषः । सामानाधिकरण्येऽपि   
वा नीलमुत्पलमिति विशेष्योत्पलनिष्ठतैवेति सम्बन्धतैव ।   
सामान्याद्भान्तिविषयः सम्बन्धः, - इत्यपि यदुक्तं   
तदप्यत्यल्पमुक्तम् । विश्वमपीदं   
चिदभेदाख्यातिमयभ्रान्तिपदमेव । भ्रान्तावपि चास्यां पुनः   
स्वप्नद्विचन्द्रादिवद्भान्तता नास्ति संवादादिति   
सर्वमेतन्निर्णीतं टीकायाम् । तदेवं   
पूर्णचित्स्वरूपपर्यालोचनाक्षमास्तावन्मात्राभिनिवेशेन   
सम्बन्धपदार्थप्रत्याख्यानकारिणोऽसम्बद्धाभिधायिन इति ।   
(तदाह)  
  
	अपेक्षा पारतन्त्र्यं च न सम्बन्धो जडात्मनोः ।  
	असम्भवादात्मलाभेऽप्युपचारो न लक्षणा ॥ १ ॥  
	असतामात्मलाभोक्तेर्द्विष्ठतैवं च हीयते ।  
  
(प्। ११)  
  
	रूपसंश्लेष एवैवं सम्बन्धार्थः स्थितः स च ॥ २ ॥  
	नानन्तर्यमसम्बन्धात्तथात्वेऽयःशलाकयोः ।  
	तेनानेकस्य रूपस्य श्लेष ऐकात्म्यमेव सः ॥ ३ ॥  
	नैकस्यैक्येऽप्यनेकस्य बाध आहुर्यथा परे ।  
	इत्यमिश्राः स्वयं भावास्तान्योजयति कल्पना ॥ ४ ॥  
	यतो न कल्पनामात्रं तावदेतदवारणात् ।  
	सर्पभ्रान्तेरिवाभासलग्नत्वात्तन्निवारणम् ॥ ५ ॥  
	यस्मादाभासलग्नत्वं नाभाससदृशार्थता ।  
	किं त्वाभासानुसारित्वं भ्रान्त आभास एव तत् ॥ ६ ॥  
	इत्थमाभास एवास्मिन्ननेकस्यैकतादृशि ।  
	वाच्योपपत्तिः साप्युक्ता प्रत्यभिज्ञानये स्फुटम् ॥ ७ ॥  
	एवं च सति वस्तूनां चिन्मात्रवपुषां सताम् ।  
	मायानिर्मितभेदानामप्येकत्वमदुर्घटम् ॥ ८ ॥  
	तत्रापि यः परामर्शविषयो लौकिकस्य सः ।  
	चिदभेदप्रथारूपभेदसारस्य वेदितुः ॥ ९ ॥  
	व्यापारोऽनेन रुद्धोऽसौ न विकल्पान्तरं स्पृशेत् ।  
	विकल्पान्तरसंस्पर्शे मातृभेदप्रसङ्गतः ॥ १० ॥  
	तदेकामर्शवर्त्येकशब्दाध्यासवशाद्ब्रजेत् ।  
	अनेकोऽप्येकतामर्थो यथा घटपटाविति ॥ ११ ॥  
  
(प्। १३)   
  
	इत्यस्ति तावदन्यश्च विशेषणविशेष्ययोः ।  
	सम्बन्ध उपकारार्थः स ज्ञातुमुपयुज्यते ॥ १२ ॥  
	बहुत्वेऽपि भवेद्द्वित्वं विशेषणविशेष्ययोः ।  
	द्विविमर्शभुवो यद्वद्राज्ञोऽश्वरथपत्तयः ॥ १३ ॥  
	विमर्शो राज्ञ इत्येकः स्वसामान्योन्मुखः परः ।  
	स्वामिसामान्यसम्बन्धसहः पुरुष इत्ययम् ॥ १४ ॥  
	राज्ञः पुरुष इत्येष पश्चात्सम्बन्धगोचरः ।  
	कल्प्योऽनेनाथ वा कल्प्यौ पूर्वौ ते सर्वथा त्रयः ॥ १५   
॥  
	षष्ठ्यादिवाच्यः सम्बन्धो विनिविष्टो विशेषणे ।  
	विशेष्यैकत्वमापन्ने स्वं च रूपमनुज्झति ॥ १६ ॥  
  
(प्। १४)  
  
	एकहान्या प्रधानेन शुद्धेनान्यान्ययोगिता ।  
	स्याद्गुणस्य यथा राज्ञः पुरुषो ब्राह्मणस्य च ॥ १७ ॥  
	तथान्येन प्रधानेन यैकतान्यापरेण वा ।  
	सम्बन्धाख्या गुणस्य स्याद्राज्ञोऽश्वः पुरुषो   
यथा ॥ १८ ॥  
	इति सम्बन्धगत्युक्ता मायीयज्ञातृनिष्ठिताः ।  
	धियो विभिन्नार्थदृशो व्यवहारप्रवर्तिकाः ॥ १९ ॥  
	न परं तास्तथा भ्रान्ताः सर्वा अपि प्रतिक्षणात् ।  
	स्वसंवित्सञ्ज्ञकानन्तचिद्विमर्शप्रतिष्ठिताः ॥ २० ॥  
  
(प्। १५)  
  
	उक्तः स्वसंवित्सिद्धोऽयं निर्बाध उपयोगवान् ।  
	सम्बन्धः प्रत्यभिज्ञायां पूर्णः परिकरः पुनः   
॥ २१ ॥  
  
___________  
  
इति श्रीमदुदयाकरपुत्रोत्पलदेवाचार्यविरचिता   
सम्बन्धसिद्धिः समाप्ता ॥  
  
___________  
  
श्रीमत्कश्मीरभूभर्तुराज्ञया प्रीतये सताम् ।  
	मधुसूदनकौलेन सम्पाद्येयं प्रकाशिता ॥  
  
___________  
  
  
मुक्तबोद्ह इन्दोलोगिचल् रेसेअर्च्ह् इन्स्तितुते©२०११ मुक्तबोध इन्दोलोगिचल् रेसेअर्छ् इन्स्तितुते  अल्ल् रिघ्त्स् रेसेर्वेद्।ए-तेxत्स् मय् बे विएwएद् ओन्ल्य् ओन्लिने ओर् दोwन्लोअदेद् ड़ोर् प्रिवते स्तुद्य्।ए-तेxत्स् मय् नोत्, उन्देर् अन्य् चिर्चुम्स्तन्चेस्, बे चोपिएद्, रेपुब्लिस्हेद्,रेप्रोदुचेद्, दिस्त्रिबुतेद् ओर् सोल्द्, एइथेर् इन् ओरिगिनल् ओर् अल्तेरेद् ड़ोर्म्, wइथोउत्थे एxप्रेस्स् पेर्मिस्सिओन् ओड़् मुक्तबोध इन्दोलोगिचल् रेसेअर्छ् इन्स्तितुते इन् wरितिन्ग्।दत-एन्तेरेद् ब्य् थे स्तड़्ड़् ओड़् मुक्तबोध उन्देर् थे दिरेच्तिओन् ओड़् मर्क् स्। ग्। द्य्च्ज़्कोwस्कि।          