---
Catalog number: m00225
Main title: śriimāheśvaratantra
Publication city:
- Benares
Publication country: India
Publication year:
- '1940'
Publisher:
- Chowkhamba
Subjects:
- tantra / āgama
Uniform title: māheśvaratantra
title: माहेश्वरतन्त्र
title_iast: māheśvaratantra

---
  
  
श्रीमाहेश्वरतन्त्रम्  
  
   
अथ प्रथमं पटलम्   
  
  
श्रीपार्वत्युवाच   
  
  
देवदेव महादेव करुणार्णव शङ्कर ।  
हर शम्भो शिव मृड् पशुनाथ नमोऽस्तु ते ॥ १-१-१ ॥  
  
नमस्ते सर्वदेवानां दैवताय परात्मने ।  
पिनाकिने नमस्तुभ्यं गङ्गाधर नमोऽस्तु ते ॥ १-२ ॥  
  
भूतिभूषितदेहाय भक्तानामभयङ्कर ।  
कर्पूरविशदाभाय त्रिनेत्राय नमोऽस्तुते ॥ १-३ ॥  
  
नमश्चन्द्रकलाधारिन् नीलकण्ठ महेश्वर ।  
महाभुजङ्गमाबद्धजटाजूट शिवप्रद ॥ १-४ ॥  
  
अकिञ्चनाय शुद्धाय ह्यणिमाद्यष्टसिद्धये ।  
संसारवारिधितरणे प्लवभूतपदाम्बुज ॥ १-५ ॥  
  
योगीश्वराय योगाय योगिनां पतये नमः ।  
योगिहृत्पद्ममार्तण्ड योगानन्दमयाय ते ॥ १-६ ॥  
  
सृष्ट्यर्थं ब्रह्मरूपोऽसि पालनार्थं स्वयं हरिः ।  
रुद्रोऽस्यन्ताय देवेश नमस्त्रितयरूपिणे ॥ १-७ ॥  
  
नमो वेदान्तवेद्याय नित्यानन्दमयाय ते ।  
निरञ्जनाय शुद्धाय सच्चिदानन्दचेतसे ॥ १-८ ॥  
  
निर्मलाय निराशाय निरीशायाखिलात्मने ।  
अणोरणीयसे तुभ्यं महतोऽपि महीयसे ॥ १-९ ॥  
  
दिक्कालाद्यनवच्छिन्ननित्यचिन्मात्रमूर्त्तये ।  
नमस्ते सर्वलोकैकपालकायार्त्तिनाशिने ॥ १-१० ॥  
  
ब्रह्मा त्वं हरिरुद्रोऽसि हव्यवाट् हुतमित्युत ।  
मन्त्रर्त्त्विक् देवता चासि यज्ञस्त्वं तत्फलात्मकः ॥ १-११ ॥  
  
दयां कुरु महादेव प्रसीद परमेश्वर ।  
त्वयि प्रसन्ने लोकानां फलन्ते कामपादपाः ॥ १-१२ ॥  
  
त्वयाहं दीननाथेन शरीरार्द्धे निरूपिता ।  
कृतकृत्याऽस्मि तेनाहं किमन्यदवशेषितम् ॥ १-१३ ॥  
  
तस्मात्सम्प्रष्टुमिच्छामि रहस्यं किञ्चिदुत्तमम् ।  
यद्यहं ते प्रियतमा ब्रूहि नाथ ! तदाखिलम् ॥ १-१४ ॥  
  
त्वया प्रोक्तानि तन्त्राणि चतुःषष्टिमितानि भोः ।  
न तेषु तत्वविज्ञानं प्रकटीकृतमीश्वर ॥ १-१५ ॥  
  
तत्प्रकाशय देवेश प्रवक्तुं यदि मन्यसे ॥ १-१६ ॥  
  
  
शिव उवाच   
  
  
नैतज्ज्ञानं वरारोहे वक्तुं योग्यं वरानने ।  
राज्यं देयं शिरो देयं देयं सर्वस्वमप्युत ।  
न देयं ब्रह्मविज्ञानं सत्यं सत्यं शुचिस्मिते ॥ १-१७ ॥  
  
ब्रह्महत्यासहस्राणि कृत्वा यत्पापमाप्नुयात् ।  
तत्पापं लभते देवि परमार्थप्रकाशनात् ॥ १-१८ ॥  
  
बालहत्यासहस्राणि स्त्रीहत्यायुतमेव च ।  
गवां लक्षवधात्पापं तथा विश्वासघाततः ॥ १-१९ ॥  
  
मित्रद्रोहाद्गुरुद्रोहात्साधुद्रोहाच्च यद्भवेत् ।  
तत्पापं लभते देवि परमार्थप्रकाशनात् ॥ १-२० ॥  
  
तस्मात्तु गोपयेद्विद्वान् जननीजारगर्भवत् ।  
भक्तासि त्वं प्रियतमा तस्मात्तेऽहं वदामि भोः ॥ १-२१ ॥  
  
ज्ञानं तत्तु विजानीयात् येनात्मा भासते स्फुटः ।  
अज्ञानेनावृतो नित्यं मोहरूपेण नित्यदा ॥ १-२२ ॥  
  
तावत्संसारभावः स्याद्यावदज्ञानमुल्लसेत् ।  
तावन्मोहो भ्रमस्तावत्तावदेव भयं भवेत् ॥ १-२३ ॥  
  
अहं ममेत्यसद्भावो विस्मृतिर्दुःखदर्शनम् ।  
नानाधर्मानुरागश्च कर्मणां च फलैषणा ॥ १-२४ ॥  
  
बन्धमोक्षविभागश्च जडदेहाद्यहङ्कृतिः ।  
तावदीश्वरभावः स्यात्पाषाणप्रतिमादिषु ॥ १-२५ ॥  
  
जलादौ तीर्थभावश्च यावदज्ञानमुल्लसेत् ।  
उदिते तु परिज्ञाने नाऽयं लोको न कल्पना ॥ १-२६ ॥  
  
न त्वं नाहं न वै किञ्चिन्निवृत्ते मोहविभ्रमे ।  
स्वयमेवात्मनात्मानमात्मन्यात्माभिपद्यते ॥ १-२७ ॥  
  
तदा सुखसमुद्रस्य स्वरूपनिरतो भवेत् ।  
लयश्चात्यन्तिको देवि कदाचिद्वा भविष्यति ॥ १-२८ ॥  
  
तदेवात्माक्षरः साक्षादेक एवावशिष्यते ।  
स शिवो विष्णुरेवेन्द्रः स एवामरदानवाः ॥ १-२९ ॥  
  
स एव यक्षरक्षांसि सिद्धचारणकिन्नराः ।  
सनकाद्याश्च मुनयो ब्रह्मपुत्राश्च मानसाः ॥ १-३० ॥  
  
पशवः पक्षिणश्चैव पर्वतास्तृणवीरुधः ।  
स एवेदं जगत्सर्वं स्थूलसूक्ष्ममयं च यत् ॥ १-३१ ॥  
  
अज्ञानाद्रजतं भाति शुक्तिकायां यथा प्रिये ।  
ज्ञानात्तद्रजतं देवि तस्यामेव विलीयते ॥ १-३२ ॥  
  
तथाक्षरे परे ब्रह्मण्याभाति सकलं जगत् ।  
मोहने केनचिद्देवि मोहनाशे तु शाङ्करि ॥ १-३३ ॥  
  
अवशिष्यते परं ब्रह्म साक्षादक्षरमव्ययम् ।  
न त्वं नाहं तदा विष्णुर्लक्ष्मीर्ब्रह्मासरस्वती ॥ १-३४ ॥  
  
नेश्वरो न शिवश्चापि यथापूर्वं भविष्यति ।  
मृदुद्भवानि कार्याणि मृच्छेशाणि यथाप्रिये ॥ १-३५ ॥  
  
तथैवाखिललोकोऽयं ब्रह्मभूतो भविष्यति ।  
यथा वायुवशाद्देवि समुद्रे तरलोर्मय ।  
प्रादुर्भवन्ति देवेशि तस्मिन् शान्ते तु पूर्ववत् ॥ १-३६ ॥  
  
तथा विस्मारितज्ञानान्मोहाद्भ्रान्तं चराचरम् ।  
चतुर्विंशतितत्त्वोत्थं सत्यमित्येव रूपितम् ॥ १-३७ ॥  
  
तत्र जाता इमे लोकाश्चतुर्दश महेश्वरि ।  
अधः सप्त तथा चोर्ध्वमेवं सङ्ख्याश्चतुर्दश ॥ १-३८ ॥  
  
अतलं वितलं चैवं सुतलं च तलातलम् ।  
रसातलं च पातालं भूर्भुवः स्वस्तथोपरि ॥ १-३९ ॥  
  
महर्जनस्तप इति सत्यं वैकुण्ठ इत्यपि ।  
शिवलोको देवलोकस्तथाऽवान्तर्गता अपि ॥ १-४० ॥  
  
मोहशान्तौ भविष्यन्ति सर्वे ब्रह्ममया इमे ।  
यावत्सर्पमयी भ्रान्ती रज्जौ तावद्भयं प्रिये ॥ १-४१ ॥  
  
रज्जुत्त्वेन तु विज्ञाता भयं नोद्वहते पुनः ।  
अप्रपञ्चे प्रपञ्चोऽयं मोहादुन्मीलति स्फुटः ॥ १-४२ ॥  
  
तावद्भयप्रदोऽज्ञानं यावन्मोहं न विन्दते ।  
द्विधा त्रिधा पञ्चधा च चतुर्विंशतिधा पुनः ॥ १-४३ ॥  
  
एकधा च पुनस्त्रेधा बहुधा च पुनः स्वयम् ।  
विस्तीर्णः स तु मोहोऽयं आवृत्य परमेश्वरम् ॥ १-४४ ॥  
  
कालमायांशयोगेन ब्रह्माण्डमसृजत्प्रभुः ।  
कोटिब्रह्माण्डलक्षाणां स निर्माताक्षरो विभुः ॥ १-४५ ॥  
  
न तस्येच्छा न कर्त्तव्या निर्गुणः प्रकृतेः परः ।  
तथापि बालवत् क्रीडन् कोटिब्रह्माण्डसंहतीः ॥ १-४६ ॥  
  
सृजते संहरत्येषः कटाक्षाक्षेपमात्रतः ।  
चिन्मात्रः परमः शुद्धः कूटस्थः पुरुषः परः ॥ १-४७ ॥  
  
विराट् तस्य वपुः स्थूलं पञ्चधा तु समुद्भवम् ।  
पातालं पादमूलेऽस्य पार्ष्णिदेशे रसातलम् ॥ १-४८ ॥  
  
गुल्फे महातलं तस्य जङ्घयोश्च तलातलम् ।  
जङ्घयोपरि सुतलं वितलं कट्युत्तरं प्रिये ॥ १-४९ ॥  
  
कटिमध्येऽतलमस्ति मर्त्यलोकोदरे तथा ।  
पार्श्वदेशेभुवर्लोकस्तदूर्ध्वं च स्वरादयः ॥ १-५० ॥  
  
ज्योतींष्यस्योरःस्थले च ग्रीवायां च महस्तथा ॥ १-५१ ॥  
  
वदने जनलोकोऽस्य तपोलोको ललाटके ।  
सत्यलोको ब्रह्मरन्ध्रे बाह्वोरिन्द्रादयः सुराः ॥ १-५२ ॥  
  
दिशः कर्णप्रदेशस्य शब्दस्तच्छ्रोत्रमध्यगः ।  
नासयोरस्य नासत्यौ मुखे वह्निः समाश्रितः ॥ १-५३ ॥  
  
सूर्योऽस्य चक्षुषि गतः पक्ष्मणि ह्यहनीशितुः ।  
दंष्ट्रायां यमस्तस्य हास्ये माया महेश्वरि ॥ १-५४ ॥  
  
उत्तरोष्ठे स्थिता लज्जा लोभः स्यादधरोष्ठके ।   
स्तनयोरस्य वै धर्मः पृष्ठेऽधर्मः समाश्रितः ॥ १-५५ ॥  
  
कुक्षिष्वस्य समुद्रा वै पर्वता ह्यस्थिसन्धिषु ।  
आपगा नाडिदेशस्था वृक्षा रोमपथि स्थिताः ॥ १-५६ ॥  
  
मेघाः केशेषु हृदये चन्द्रमाः परिकीर्तितः ।  
इदं स्थूलशरीरं तु ब्रह्मणः परमात्मनः ॥ १-५७ ॥  
  
इयत्तयाऽपरिच्छेद्यमन्तपारविवर्जितम् ।  
लिङ्गं नारायणस्तस्य ह्यक्षरस्य चिदात्मनः ॥ १-५८ ॥  
  
हिरण्यगर्भं जगदीशितारं नारायणं यं प्रवदन्ति सन्तः ।  
सर्वस्य धातारमनन्तमाद्यं प्रधानपुंसोरपि हेतुमीशम् ॥ १-५९ ॥  
  
तं सर्वकालावयवं पुराणं परात्परं योगिभिरीड्यपादम् ।  
ब्रह्मेशविष्णुप्रमुखैकहेतुं यतः प्रवृत्तो निगमस्य पन्थाः ॥ १-६० ॥  
  
तं देवदेवं जगतां शरण्यं नारायणं यस्य वदन्ति लिङ्गम् ।  
यावन्न लिङ्गं प्रलयं प्रयाति स्थूलं वपुश्चापि न शान्तिमेति ॥ १-६१ ॥  
  
ततः परं कारणमेव तस्य वपुः परस्यात्मन एव मोहः ।  
यावद्विमोहः प्रशनं न याति न लिङ्गमुत्सीदति कार्यबद्धम् ॥ १-६२ ॥  
  
न कारणं तावदुपैति शान्तिं चराचरस्यापि च बीजभूतम् ।  
यावन्महाकारणमम्बिके तत् न शान्तिमायाति च बीजबीजम् ॥ १-६३ ॥  
  
गुह्याद् गुह्यतरं शास्त्रमिदमुक्तं तवानघे ।  
न कस्याप्यग्रतो वाच्यं सत्यं सत्यं प्रियंवदे ॥ १-६४ ॥  
  
न पद्मायै हरिः प्राह प्रार्थितोऽपि पुनः पुनः ।  
तन्मयात्र तव स्नेहात्प्रकटीकृतमुच्चकैः ॥ १-६५ ॥  
  
न गुह्यायापि पुत्राय गणराजाय नन्दिने ।  
सुगोपितमिदं भद्रे तव स्नेहादुदीरितम् ॥ १-६६ ॥  
  
तस्माद्गोप्यतरं भद्रे वराङ्गमिव सर्वतः ।  
इतीदं ते समाख्यातं किमन्यत्प्रष्टुमिच्छसि ॥ १-६७ ॥  
  
  
इति श्रीनारदपञ्चरात्रे माहेश्वरतन्त्रे ज्ञानखण्डे शिवपार्वतीसंवादे प्रथमं पटलम् ॥ १-१ ॥  
  
  
  
  
अथ द्वितीयं पटलम्   
  
  
श्रीपार्वत्युवाच   
  
  
भगवन् देव देवेश लोकनाथ जगत्प्रभो ।  
धन्यास्म्यनुगृहीतास्मि सकलं जीवितं मम ॥ २-१ ॥  
  
वाक्यपीयूषवर्षेण शीतलीकृतमानसा ।  
न जानामि परं श्रेयस्तत्वज्ञानकथादृते ॥ २-२ ॥  
  
किमायुषा च दीर्घेण पाषाणस्येव दुर्मतेः ।  
क्षणं वै यस्य नो लग्नं चेतो वा तत्त्वचिन्तने ॥ २-३ ॥  
  
यज्ञदानतपस्तीर्थव्रतानि नियमा यमाः ।  
न तुलामभिगच्छन्ति स्वात्मतत्वैकचिन्तया ॥ २-४ ॥  
  
आत्मतत्वैकशुद्ध्यर्था (र्थं) यज्ञादीनामनुष्ठितिः ।  
शुद्धे मनसि तत्वस्य स्फुरण भवति प्रिय ॥ २-५ ॥  
  
तदेव यदि वा लब्धमनायासेन कुत्रचित् ।  
दैवाद्वा गुरुतोषाद्वा साधनैर्वापि शङ्कर ॥ २-६ ॥  
  
किन्नु तस्यावशिष्टं वा साधनं स्वात्मदं परम् ।  
तस्मान्महत्तरमिदं सर्वतस्तत्वचिन्तनम् ॥ २-७ ॥  
  
श्रुतं मया महेशान पुनर्ब्रूंहि यथातथम् ।  
प्रष्टव्यं बहुधा भाति तथाप्येकं वदेश्वर ॥ २-८ ॥  
  
क्रमयोगेन तच्चापि पुनः पृच्छे कृपानिधे ।  
पद्मायै हरिणा नोक्तं यद्रहस्यं महाद्भुतम् ।  
तदत्र संशयो जातो तद्भवान् छेत्तुमर्हति ॥ २-९ ॥  
  
या लक्ष्मीः परमा शक्तिः नित्यं तत्सहचारिणी ।  
तत्प्राणवल्लभा साध्वी किं तया पृष्ठमुत्तमम् ॥ २-१० ॥  
  
किं रहस्यं किमध्यात्म्यं यन्नोक्तं हरिणा स्वयम् ।  
तदत्र ब्रूहि भगवन् प्रवक्तुं यदि मन्यसे ॥ २-११ ॥  
  
न मे त्वत्तः परं किञ्चित् प्राणादप्यधिको भवान् ।  
तथाप्यहं तवैवास्मि यन्मेर्द्धं वपुराहितम् ॥ २-१२ ॥  
  
न त्वया तद्रहः कार्यं तेन गुप्तमिति प्रभो ।  
इत्युक्त्वा शिवपादाब्जप्रणताभूत्पुनः पुनः ॥ २-१३ ॥  
  
  
शिव उवाच   
  
  
अहो धन्यासि धन्यासि धन्यासि भुवनत्रये ।  
न त्वया सदृशीं पश्येत्प्रेयसीं प्राणवल्लभाम् ॥ २-१४ ॥  
  
त्वद्वागमृततृप्तोऽहं प्रजल्पामि शृणुष्व तत् ।   
एकदा खलु वैकुण्ठे विष्णुरेकान्तसंस्थितः ॥ २-१५ ॥  
  
सन्नियम्येन्द्रियगणं मनसा बुद्धिसारथिः ।  
किञ्चिद्दध्यौ महातेजाः प्रमोदभरनिर्वृतः ॥ २-१६ ॥  
  
गलद्वाष्पाम्बुपूर्णाक्षः पुलकाङ्कितविग्रहः ।  
स्तिमितोद इवाम्भोधिः स्मृत्वा लीलारसाम्बुधिम् ॥ २-१७ ॥  
  
प्राणेन्द्रियमनश्चेष्टा निमग्ना ध्यानवर्त्मनि ।  
अन्तःप्रमोदभरितो बहिः सम्वेदनाक्षमः ॥ २-१८ ॥  
  
केवलेन शरीरेण स्थित इत्यद्भुतं च यत् ।  
क्रीडन्ती सखिभिः सार्द्धं तत्राभूद्भार्गवी हि सा ॥ २-१९ ॥  
  
ध्यानवर्त्मनि संलीनप्राणेन्द्रियमनोमतिम् ।  
प्रध्वस्तबाह्यविज्ञानं दृष्ट्वा विस्मितमानसा ॥ २-२० ॥  
  
कोऽसौ त्रिलोकगुरुणा ध्यायते स्थिरचेतसा ।  
न चास्मादपरं लोके ध्येयं पश्यामि किञ्चन ॥ २-२१ ॥  
  
ब्रह्मणो वापि रुद्रस्य कारणं दैवतं च यः ।  
यस्यावतारचरितं गायन्ते नारदादयः ॥ २-२२ ॥  
  
यत्पदं प्राप्तुमिच्छन्तो वानप्रस्थं यतिव्रतम् ।  
चरन्ति ब्राह्मणाः शुद्धा धृतविद्यातपोवृताः ॥ २-२३ ॥  
  
न यत्समोऽन्यो लोकेऽस्मिन् ह्यधिकस्तु कुतो भवेत् ।  
यदुन्मेषाज्जगज्जातं यन्निमेषात्प्रलीयते ॥ २-२४ ॥  
  
यस्मिन् चित्तं समाधाय योगिनो ज्ञाननिर्मलम् ।  
अविद्यां हृदयग्रन्थिमुन्मुञ्चन्ति गतक्लमाः ॥ २-२५ ॥  
  
यस्य चेतस्ययं देवो वर्त्ततेऽसौ कृतार्थकः ।  
सोऽयं हरिः परानन्दः कस्मिंश्चित्तं दधात्यहो ॥ २-२६ ॥  
  
इत्येव सन्दिहाना सा सखीनां पुरतः स्थिता ।  
सस्मितं जगदे सख्या कयाचित्परया मुदा ॥ २-२७ ॥  
  
  
सख्युवाच   
  
  
अयं त्रिलोकेशगुरुः कमन्यं ध्यातुमर्हति ।  
देवासुरनरा नागा गन्धर्वाप्सरसां गणाः ॥ २-२८ ॥  
  
सिद्धा योगेश्वरा रुद्रा आदित्या वसवस्तथा ।  
मरुद्गणाः सोमपाश्च पितरश्चापि चारणाः ॥ २-२९ ॥  
  
यं पूजयन्ति सततं भक्तिप्रवणचेतसः ।  
न तस्मात् त्रिषु लोकेषु ह्यस्य पूज्यतमो भवेत् ॥ २-३० ॥  
  
त्वामेकां ध्यायते चित्ते प्रेयसीं प्राणवल्लभाम् ।  
प्रतिव्रतां पतिप्राणां प्राणनाथो रहो गतः ॥ २-३१ ॥  
  
धन्यासि कृतकृत्यासि यत्त्वया हरिरीश्वरः ।  
शुद्धभावेन सततं सेवया च प्रसादितः ॥ २-३२ ॥  
  
क्षणं तद्विरहं सोढुमशक्तो मिलितेक्षणः ।  
रहः स्थितः स्वहृदये त्वन्मूर्तिं ध्यायते हरिः ॥ २-३३ ॥  
  
तस्माद्धन्याः स्त्रियो लोके याः पतिप्रेमभाजनम् ।  
इति हासच्छलेनोक्ता मेने वितथमेव सा ॥ २-३४ ॥  
  
  
रमोवाच-   
  
  
अहो सखि यदीत्थं त्वं निरर्थकमिदं वचः ।  
न मां स्मरति देवेशो ध्यानमार्गे कदाचन ॥ २-३५ ॥  
  
मयि विरक्तः सततमकिञ्चनजनप्रियः ।  
कथं मां ध्यायते चित्ते विरहं सोढुमक्षमः ॥ २-३६ ॥  
  
अकुण्ठितमहाबाधा प्रसादादस्य सन्ततम् ।  
जानामि सकले लोके भजतो मां दृढव्रतान् ॥ २-३७ ॥  
  
ये चापि त्रिषु लोकेषु यत्र कुत्रापि संस्थिताः ।  
भजन्ते तानहं भक्तान् हृदि पश्यामि सन्ततम् ॥ २-३८ ॥  
  
तदा कथं तु हरिणा चित्ते ध्यातापि तं सखि ।  
न वेद्मि सर्वभावज्ञा सर्वलोकान्तरस्थिता ॥ २-३९ ॥  
  
तस्मान्न मां न च विधिं न रुद्रमपि शङ्करम् ।  
नान्यं वा प्राणसदृशं भक्तं वा ध्यायतीश्वरः ॥ २-४० ॥  
  
को वेदास्य परं चित्ते निहितः कश्चिदीश्वरः ।  
तस्मात्प्रबुध्यमानेऽस्मिन् सर्वं पृच्छाम्यसंशयम् ॥ २-४१ ॥  
  
इत्युक्त्वा सखिवर्गेण कुतूहलसमन्विता ।  
पुरः तस्थौ परेशस्य प्रबद्धकरसम्पुटा ॥ २-४२ ॥  
  
तावदेव हरिः साक्षान्मुक्तध्यानो ददर्श ताम् ।  
बद्धहस्ताञ्जलिपुटां सखीमण्डलमध्यगाम् ॥ २-४३ ॥  
  
विरोचयन्तीं प्रभया दिव्यालङ्कारभूषिताम् ।  
मणिकुण्डलनिर्भान्तकपोलविमलप्रभाम् ॥ २-४४ ॥  
  
सुनासां सुदतीं सुभ्रूं चिबुकोद्देशशोभिताम् ।  
कम्बुकण्ठीं हृदि भ्राजन्मणिहारमनोहराम् ॥ २-४५ ॥  
  
काञ्चीकलापरुचिरां वलयाङ्गदनूपुराम् ।  
त्रिलोकीदेवतां साक्षाद्विनयावनतेक्षणाम् ॥ २-४६ ॥  
  
दृष्ट्वा प्रबोधमापन्नं हरिं कमललोचनम् ।  
शीर्ष्णा स्पृशन्ती चरणं प्रोवाच विनयान्विता ॥ २-४७ ॥  
  
  
रमोवाच   
  
  
अहो देवेश भगवन् भक्तवत्सल भूधर ।  
कृपां कुरु जगन्नाथ सन्देहं विनिवारय ॥ २-४८ ॥  
  
त्वमेकः सर्वलोकानां स्रष्टा हर्त्ता च पालकः ।  
दैवतं सर्वदेवानां न त्वया न समोऽधिकः ॥ २-४९ ॥  
  
किं ध्यायसि रहः स्थित्वा विलीनकरणाशयः ।  
तद्ध्यानानन्दसन्दोहपुलकाङ्कतनुर्भृशम् ॥ २-५० ॥  
  
अस्मिन् खिद्यति मच्चित्तं त्वत्तोऽप्यपरशङ्कया ।   
तं ब्रूहि करुणासिन्धो यथाहं प्रकृतिं व्रजे ॥ २-५१ ॥  
  
इत्युक्तो रमया देव्या हरिरात्मा शरीरिणाम् ।  
गिरा मधुरया वाचा रमणी रमयन्निव ॥ २-५२ ॥  
  
  
श्रीभगवानुवाच  
  
  
अहो कल्याणि वचनं वदामि शृणु साम्प्रतम् ।  
अहं लोकगुरुः साक्षान्न मे ध्येयोऽस्ति कश्चन ।  
अहमात्माखिलाधारो ब्रह्मरुद्रेन्द्रवन्दितः ॥ २-५३ ॥  
  
विश्वस्मिन्विततं पश्य मामेव सचराचरे ।  
विश्वं मयि ततं पश्य किमन्यज्ज्ञातुमिच्छसि ॥ २-५४ ॥  
  
तस्य मे विश्वजीवस्य शक्तिस्त्वं समधर्मिणी ।  
आद्याखिलाधारमयी मदानन्दमयी शुभा ॥ २-५५ ॥  
  
तां त्वां ब्रह्मादयो देवा ऋषयोऽथ धृतव्रताः ।  
इन्द्रादयस्तु दिक्पाला मुनयो नारदादयः ॥ २-५६ ॥  
  
भजन्तोऽपि न ते सुभ्रु प्रसादकणिकास्पृशः ।  
सा त्वं मे हृदये लीना परमानन्दरूपिणी ॥ २-५७ ॥  
  
यदा त्वां नैव पश्यामि जगदान्ध्यं विभाति मे ।  
दृष्टायां त्वयि देवेशि सम्यक् पश्याम्यह पुनः ॥ २-५८ ॥  
  
त्वं गता सखिभिः सार्धं पुष्पावचयहेतवे ।  
तावत्ते विरहं सोढुमशक्तोऽहं वरानने ॥ २-५९ ॥  
  
त्वच्चित्तो रहसि स्थित्त्वा त्वत्प्राणस्त्वन्मनाः प्रिये ।  
त्वामेव हृदये ध्यायन्निमीलितविलोचनः ॥ २-६० ॥  
  
ललने ललितं रूपं त्वदीयं सुरदुर्लभम् ।  
ध्यायामि ध्यानयोगेन तावत्त्वं समुपागता ॥ २-६१ ॥  
  
इत्येवं ते मया प्रोक्तं सत्यं जानीहि सुव्रते ।   
  
  
श्रीलक्ष्मीरुवाच   
  
  
देवेश त्वत्प्रसादेन सर्वेषां हृदि चेष्टितम् ।  
जानामि सकलं नाथ यथाकर्म यथारुचि ॥ २-६२ ॥  
  
अहं हृदि त्वया ध्याता विरहेणापि माधव ।  
त्वय्येव निवसाम्येव त्वदन्तःकरणैक्षिणी ॥ २-६३ ॥  
  
अहो चित्रमिदं भाति त्वदन्तःस्थाप्यहं प्रभो ।  
न जानामि त्वदन्तःस्थं आत्मानमिवसन्मतिः ॥ २-६४ ॥  
  
न प्रतारयितुं योग्या भक्ता तेतीव वल्लभा ।  
भक्तप्रतारकं लोके कथमन्यो भजिष्यते ॥ २-६५ ॥  
  
त्रिलोक्यां यदि वा कञ्चित् भक्तं ध्यायसि दुर्गतम् ।  
त्वदिच्छयैव तद्दुःखं सर्वं विलयमेति च ॥ २-६६ ॥  
  
तस्मात्त्वदन्यो वै कश्चिदीश्वरस्त्वनुमीयते ।  
तं वै वदस्व देवेश यद्यहं तव वल्लभा ॥ २-६७ ॥  
  
न चान्यो मे प्रियतमो नेश्वरो वा भवत्परः ।  
परं वेदितुमिच्छामि कौतुकेन समन्विता ॥ २-६८ ॥  
  
  
विष्णुरुवाच   
  
  
न कौतुकं त्वया कार्यं मदुक्त्या निर्वृतिं व्रज ।  
न चाग्रहं प्रकुर्वन्ति विद्वांसः साधवो जनाः ॥ २-६९ ॥  
  
देव्याग्रहवतां पुंसां न धर्मार्थौ न कामना ।  
प्रसिध्यन्ति कदाचिद्वा बुद्धेः फलमनाग्रहः ॥ २-७० ॥  
  
प्रार्थितं तु शिरो देयं पशुद्रविणसम्पदः ।  
राज्यं कोशो मही दुर्गं तथान्यदपि सुन्दरि ॥ २-७१ ॥  
  
धनैः प्राणैः शरीरैश्च त्यक्षद्भिर्नोपकुर्वते ।  
ते यास्यन्ति स्वयं त्यक्त्वा कालवेगेन कर्षिताः ॥ २-७२ ॥  
  
याचकाशा हता येन हतं तेन चराचरम् ।  
तस्मात्प्राणादिकं सर्वं याचते देयमेव हि ॥ २-७३ ॥  
  
अदेयं तु परं तत्वं लोकातीतं यतो हि तत् ।  
तस्माद्दुराग्रहं त्यक्त्वा प्रसन्नेनान्तरात्मना ॥ २-७४ ॥  
  
वर्तितव्यं त्वया भद्रे मत्प्रसादपरीप्सया ।  
इत्युक्ता सा तदा लक्ष्मीर्विष्णुना प्रभविष्णुना ।   
ईषत्कोपसमाविष्टा कषायीभूतलोचना ॥ २-७५ ॥  
  
आत्मानमात्मना धृत्वा प्रोवाच वचनं पुनः ।  
स्त्रीपुंसोर्देहभागाभ्यामेकमेव वपुः स्मृतम् ॥ २-७६ ॥  
  
कथं पश्यसि भेदेन मामेकतनुरूपिणीम् ।  
पुरातनैश्च कविभिर्दाम्पत्ये प्रेम रूपितम् ॥ २-७७ ॥  
  
तन्नाशितं त्वयैकेन प्रेमरीतिविदापि भोः ।  
पत्युः प्रेमबहिर्भूतां धिक् स्त्रियं विमतां गृहे ।  
पतिश्चापि शठस्तस्या यः साध्वीमप्युपेक्षते ॥ २-७८ ॥  
  
तस्माद्देवाल्पपुण्याहं कथं प्राप्स्यामि चेप्सितम् ।  
आप्रसादं च भवतः करिष्ये तप उल्बणम् ॥ २-७९ ॥  
  
येन प्रसन्नो भगवान् उपदेश्यति तत्पदम् ।  
इत्युक्त्वा भगवत्पादं प्रणम्य च मुहुर्मुहुः ।  
प्रदक्षिणीकृत्य ययौ वैकुण्ठात्तपसे रमा ॥ २-८० ॥  
  
सामभिर्विविधैश्चापि वचनैश्च नयान्वितैः ।  
निवार्यमाणापि रमा न न्यवर्तत निश्चयात् ॥ २-८१ ॥  
  
  
इति श्रीनारदपञ्चरात्रे माहेश्वरतन्त्रे ज्ञानखण्डे शिवोमासंवादे द्वितीयं पटलम् ॥ २-२ ॥  
  
  
  
  
अथ तृतीयं पटलम्   
  
  
  
पार्वत्युवाच   
  
  
भगवत् श्रोतुमिच्छामि परं कौतूहलं हि मे ।  
रमया परया साध्व्या प्रार्थितोऽपि पुनः पुनः ॥ ३-१ ॥  
  
नोक्तवान्परमं तत्वं तदर्थं तपसे गता ।  
महाश्चर्यतमं देव तन्मे व्याख्यातुमर्हसि ॥ ३-२ ॥  
  
  
शिव उवाच   
  
  
शृणु सुन्दरि वक्ष्यामि तव स्नेहादशेषतः ।  
अवाच्यमन्यथा देवि कोटिकल्पशतैरपि ॥ ३-३ ॥  
  
प्रार्थितोऽपि यदा विष्णुर्नोक्तवान् स्वहृदि स्थितम् ।  
श्रवणेच्छाविघातेन विरहाग्निविधूतया ॥ ३-४ ॥  
  
कृतं महत्तपश्चोग्रं सर्वलोकोपतापनम् ।  
केतुमालं (ले) समासाद्य कृत्वा नियममात्मना ॥ ३-५ ॥  
  
साध्वी चकार प्रतिमां विष्णोः परमसुन्दराम् ।  
तत्र पर्यचरत् प्रीत्या गर्हयन्ती स्वकं वपुः ॥ ३-६ ॥  
  
स्नानेन त्रिषु कालेषु नियमेन दमेन च ।  
भावशुद्धिं गता साध्वी स्थण्डिले शयने गता ॥ ३-७ ॥  
  
शीतकाले जले मग्ना ग्रीष्मे पञ्चाग्निसेविनी ।  
वर्षाष्वपि स्थलगता वृष्टिवातसहा स्थिता ॥ ३-८ ॥  
  
स्त्रीत्वचाञ्चल्यमुत्सृज्य नानालङ्कारसम्पदम् ।  
भूम्यामशेत सततं चिन्तयन्ती हरिं हृदि ॥ ३-९ ॥  
  
स्वप्ने ददर्श सततं हरिं कमललोचनम् ।  
तत्रापि प्रार्थयन्तीदं सोऽपि नेत्त्याह विक्लवम् ॥ ३-१० ॥  
  
सुप्ता सोत्थाय तत्रैव पुनरुद्बोधमागता ।  
एवं सा तन्मयीभूतहृदया विवशा भृशम् ॥ ३-११ ॥  
  
आत्मानं गर्हयामास मनोरथमपश्यति ।  
यदा मनोरथं नैवं प्राप्ता देवी तपस्विनी ।  
तदैकपादेन भुवमाक्रम्यात्मनि निर्मला ॥ ३-१२ ॥  
  
निधाय स्वामिनं चित्ते तस्मिन् चित्तं निधाय च ।  
एकात्म्यं तु गता साध्वी तताप परमं तपः ॥ ३-१३ ॥  
  
तच्छिखायाः समुद्भूतः सधूमोऽग्निः परिज्वलन् ।  
तापयामास निखिलं ब्रह्माण्डं भयविह्वलम् ॥ ३-१४ ॥  
  
देवासुरनरा नागा गन्धर्वाप्सरसस्तथा ।  
पिशाचा गुह्यकाः सिद्धा विद्याध्राः खगचारणाः ॥ ३-१५ ॥  
  
तपोमयेन ज्वलता वह्निना दुःसहेन च ।  
व्यथिताः शोकसंविग्ना न सुखं लेभिरे क्वचित् ॥ ३-१६ ॥  
  
ततश्चेन्द्रादयो देवा मरुतश्रोष्मपादयः ।  
आदित्या वसवो रुद्रा ह्यश्विनौ पितरस्तथा ॥ ३-१७ ॥  
  
ब्रह्माणं शरणं जग्मुः पितामहमनिन्दितम् ।  
ददृशुः परमं देवं ब्रह्माणं परमासने ॥ ३-१८ ॥  
  
प्राणायामेन युञ्जानं शुभ्रकूर्चं चतुर्मुखम् ।  
सनकाद्यैः परिवृतं नारदाद्यैरुपासितम् ॥ ३-१९ ॥  
  
मूर्तिमद्भिस्तथा वेदैः पृथक्सिंहासनस्थितैः ।  
पुराणैः संहिताभिश्च विद्याभिः परिवेष्टितम् ॥ ३-२० ॥  
  
विचारयन्तमात्मानं परमं तमसः परम् ।  
पुण्योत्कर्षेण धर्मेण त्यागेन ज्ञानसम्पदा ॥ ३-२१ ॥  
  
विमर्षेणात्मनश्चापि ब्रह्मचर्येण संयमैः ।  
नियमैर्योगधर्मैश्च यत्र क्रीडन्ति सङ्गताः ॥ ३-२२ ॥  
  
दृष्ट्वामरास्ते परमासने स्थितं ब्रह्माणमाद्यं पुरुषं पुरातनम् ।  
प्रणेमुरानन्दजलाकुलेक्षणाः कृष्यत्वचो गद्गदयाब्रुवन् गिरः ॥ ३-२३ ॥  
  
नमो नमस्ते जगदेककर्त्रे नमो नमस्ते जगदेकपात्रे ।  
नमो नमस्ते जगदेकहर्त्रे रजस्तमःसत्वगुणाय भूम्ने ॥ ३-२४ ॥  
  
अण्डं चतुर्विंशतितत्त्वजातं तस्मिन् भवानेष विरञ्चिनामा ।  
जगच्छरण्यो जगदुद्वमन्स्वयं पितामहस्त्वं परिगीयसे बुधैः ॥ ३-२५ ॥  
  
त्वं सर्वसाक्षी जगदन्तरात्मा हिरण्यगर्भो जगदेककर्त्ता ।  
हर्त्ता तथा पालयितासि देव त्वत्तो न चान्यत्परमस्ति किञ्चित् ॥ ३-२६ ॥  
  
त्वमादिदेवः पुरुषः पुराणः साक्षात् स्वयं ज्योतिरजः परेशः ।  
त्वन्मायया मोहितचेतसो ये पश्यन्ति नानात्त्वमहो त्वयीशे ॥ ३-२७ ॥  
  
त्वमाद्यः पुरुषः पूर्णस्त्वमनन्तो निराश्रयः ।  
सृजसि त्वं च भूतानि भूतैरेवात्ममायया ॥ ३-२८ ॥  
  
त्वया सृष्टमिदं विश्वं सचराचरमोजसा ।  
कथं न पालयस्येतत् ज्वलदाकस्मिकाग्निना ॥ ३-२९ ॥  
  
विनाशमेष्यति जगत् त्वया सृष्टमिदं प्रभो ।  
न जानीमो वयं तत्र कारणं तद्विचिन्त्यताम् ॥ ३-३० ॥  
  
कोऽयं वह्निरपूर्वोऽयमुत्थितः परितो ज्वलन् ।  
तेनोद्विग्नमिदं विश्वं ससुरासुरमानवम् ॥ ३-३१ ॥  
  
तस्य त्वं शमनोपायं विचारय महामते ।  
न चेदद्य भविष्यन्ति लोका भस्मावशेषिताः ॥ ३-३२ ॥  
  
इति तेषां च गृणतां देवानामातुरं वचः ।  
विमृश्य ध्यानयोगेन तदिदं हृद्यवाप सः ॥ ३-३३ ॥  
  
ततः प्रोवाच वचनममरांस्तु पितामहः ।  
शृणुध्वममराः सर्वे वचनं मदुदाहृतम् ॥ ३-३४ ॥  
  
तपस्यति रमा देवी साक्षात्पत्यावमानिता ।  
किं त्वं ध्यायसि देवेश परं तत्त्वं भवत्परम् ॥ ३-  
तद्वदस्वेति चाप्युक्तस्तथा नोवाच वै हरिः ॥ ३-३५ ॥  
  
ततो निर्बन्धनिर्विण्णा रमा देवी रुषान्विता ।  
केतुमालं समासाद्य तपो दारुणमाश्रिता ॥ ३-३६ ॥  
  
सा तपो लोकभयदं दारुणं विष्णुवल्लभा ।  
करोति तद्भालदेशादुत्थितोऽग्निस्तपोमयः ॥ ३-३७ ॥  
  
तेन लोकाः सुसन्तप्ता दग्धप्राया विचेतसः ।  
नाशमेष्यन्त्यसन्देहो यदि सा न तपस्त्यजेत् ॥ ३-३८ ॥  
  
तस्माद्वैकुण्ठनिलयं हरेर्गत्वा दिवौकसः ।  
विष्णुं प्रसादयिष्यामः सरुद्राः सर्व एव हि ॥ ३-३९ ॥  
  
एवं निश्चित्य ते सर्वे मम धाम समाययुः ।  
मामस्तुवन् गिरा माध्व्या प्रबद्धकरसम्पुटाः ॥ ३-४० ॥  
  
मयापि सत्कृता देवि सेन्द्रा ब्रह्मपुरोगमाः ।  
दृष्ट्या सम्भाव्य देवेशं उपगुह्य पितामहम् ॥ ३-४१ ॥  
  
नत्वा बृहस्पतिं देवि यथा योग्यं तथापरान् ।  
निषीदध्वं निषीदध्वमित्युक्तास्ते मयामराः ॥ ३-४२ ॥  
  
निषेदुर्म्लानवदनाः सज्वरास्ते दिवौकसः ।  
अपि स्वित् कुशलं देवा भवतामनुवर्तते ॥ ३-४३ ॥  
  
स्वागतं भो ! सुराः सर्वे यूयं मे चातिवल्लभाः ।  
दृष्टो मदीयो लोकोऽयमदृष्टो मत्पराङ्मुखैः ॥ ३-४४ ॥  
  
वनेषूपवनेष्वेव रमध्वमिह चेत्स्पृहा ।  
शृण्वन्तु रुचिरालापान् शुकसारसपक्षिणाम् ॥ ३-४५ ॥  
  
जिघ्रन्तु परमामोदमोहितानेकषट्पदान् ।  
लतानामतिदिव्यानां सर्वर्तुकुसुमाकरान् ॥ ३-४६ ॥  
  
महामरकतकॢप्तस्वर्णवेदिषु निर्भरम् ।  
गङ्गानिलसुखस्पर्शाः परिक्रीडन्तु चामराः ॥ ३-४७ ॥  
  
नदन् मत्तमरालासु सुधापूर्णासु नित्यशः ।  
खेलन्तु सस्त्रियः सर्वे दीर्घिकासु गतक्लमाः ॥ ३-४८ ॥  
  
यद्यद्वा मनसोऽभीष्टं तत्कुरुध्वमतन्द्रिताः ।  
किमर्थमिह सम्प्राप्ता ब्रह्मोपेन्द्रपुरोगमाः ॥ ३-४९ ॥  
  
निवेदयध्वं कर्त्तव्यं यदि चेदस्ति किञ्चन ।  
इत्येवं ते मया प्रोक्ता मामवोचन् दिवौकसः ॥ ३-५० ॥  
  
भगवन् करुन्णासिन्धो भक्तवत्सल धूर्जटे ।  
त्वया सञ्चिन्त्यमानानां कुशलेषु च का कथा ॥ ३-५१ ॥  
  
तदेवाकुशलं विद्मस्त्वत्पादस्मरणच्युतिः ।  
जानीमः पूर्णमात्मानं अद्य तेऽनुग्रहोदयात् ॥ ३-५२ ॥  
  
किं ध्यायसि चिरं तात निरुध्य हृदये मनः ।  
लब्धानन्द इवाभासि स्वयमात्माऽपि देहिनाम् ॥ ३-५३ ॥  
  
एतदाचक्ष्व नो ब्रह्मन् प्रवक्तुं यदि मन्यसे ।  
अहमाकर्ण्य वै तेषां वाचं परमशोभनाम् ।  
मन आह्लादयन्नेषामवोचं परमोक्तिभिः ॥ ३-५४ ॥  
  
शृणुध्वं त्रिदशाः सर्वे भवद्भिर्यदुदाहृतम् ।  
किं ध्यायसि चिरं तात निरुध्य हृदये मनः ॥ ३-५५ ॥  
  
लब्धानन्द इवाभासि स्वयमात्मापि देहिनाम् ।  
तन्न वाच्यं मया देवा अपि कल्पायुतायुतैः ॥ ३-५६ ॥  
  
न यान्ति योगिनो योगैर्न यज्ञैस्तप आदिभिः ।  
न ज्ञानतीर्थवैराग्यैर्विना साधुनिषेवया ॥ ३-५७ ॥  
  
मायामात्रमिदं विश्वं वस्तुतो नास्ति किञ्चन ।  
भूरादिसप्तलोकाश्च कालेन कवलीकृताः ॥ ३-५८ ॥  
  
विषयानन्दसन्तुष्टा लोकाः सर्वेऽपि देवताः ।  
न प्राप्नुवन्ति कणिकां नित्यानन्दमहोदधेः ॥ ३-५९ ॥  
  
वेदे कर्मप्रधानं हि ततः कर्ममयी गतिः ।  
कर्मभिर्भ्राम्यमाणा ये तृणानीवाम्भसो रयैः ॥ ३-६० ॥  
  
न ते विन्दन्ति तत्तत्वं कोटिकल्पशतैरपि ।  
केचित्स्वर्गपरा लोके यजन्ते ज्ञानदुर्बलाः ॥ ३-६१ ॥  
  
केचिदष्टाङ्गयोगेन निगृहीतधियः परे ।  
वर्णाश्रमविधानेन तत्तदाचारशालिना ॥ ३-६२ ॥  
  
केचित्पत्राशनरता वायुभक्षास्तथेतरे ।  
केचिद्दिगम्बराः केचित् कृष्णरक्ताम्बराः परे ॥ ३-६३ ॥  
  
केचिन्मुण्डितमुण्डाश्च फलमूलाशने रताः ।  
केचिद्भस्मनि निष्णाता मोक्षमिच्छन्ति दुर्बलाः ॥ ३-६४ ॥  
  
नैव ते मुक्तिमायान्ति विना तत्त्वावमर्षणात् ।  
मायाम्भोधिरयं भाति ह्यसन्नपि सदात्मकः ॥ ३-६५ ॥  
  
अनेककोटिब्रह्माण्डबुद्बुदाकुलितो भृशम् ।  
तत्त्वोर्मिजालजटिलो वासनाजलगह्वरः ॥ ३-६६ ॥  
  
पापपुण्यतटोन्नद्धो मोहपङ्कप्रपूरितः ।  
सदसत्कर्मकमलकैरवानन्तमण्डलः ॥ ३-६७ ॥  
  
अहन्ताशिशुमारेण निरन्तरमुपासितः ।  
तृष्णाफेनौघबहुलः कामनातटपादपः ॥ ३-६८ ॥  
  
कामक्रोधमहालोभगर्तपाषाणदुःखदः ।  
परनिन्दापरद्रोहभुजङ्गमभयानकः ॥ ३-६९ ॥  
  
श्रद्धोरुपद्मिनी यत्र अक्षयो मोहकल्पितः ।  
विषयतृडभिक्लान्ताः पतन्त्यस्मिन्ननेकशः ॥ ३-७० ॥  
  
दृष्ट्वारमत वै कश्चित् सरागं कमलाकरम् ।  
सेव्यमानोऽपि नातृप्यत् षट्पाद इव लोलुपः ॥ ३-७१ ॥  
  
अह्नः क्षयमजानन्वै लोभितात्माजितेन्द्रियः ।  
मधुलिट् मधुलोभेन तत्रैव विलयं व्रजेत् ॥ ३-७२ ॥  
  
यत्र हंसगणास्तूर्णमाघ्राय कमलाकरम् ।  
अशाश्वतमिति ज्ञात्वा सुखं नीडेषु शेरते ॥ ३-७३ ॥  
  
यत्र पङ्केषु निर्मग्ना सीदन्ती गौस्तृषातुरा ।  
महात्मना समुद्धृत्य सुधासिन्धौ निवेशिता ॥ ३-७४ ॥  
  
यत्र खेलन्ति बहुशो मातङ्गाश्च करेणुभिः ।  
अतृप्यमानाः सततं कमलामोदलम्पटाः ॥ ३-७५ ॥  
  
यत्र मत्स्यगणान् बालान् निघ्नन्ति बलवत्तया ।  
मकरास्तानपि क्षिप्रं निगृह्णातीह जालिकः ॥ ३-७६ ॥  
  
शिशुमारभयोद्विग्नाः पिपासामतिवाह्य ते ।  
न पिबन्त्यपि पानीयं पद्मिनीछायमाश्रिताः ॥ ३-७७ ॥  
  
यत्र पान्थो भुजङ्गेन परिदष्टोम्बुलालसः ।  
चिकित्सकेन सुज्ञेन रसदानेन बोधितः ॥ ३-७८ ॥  
  
यत्राभिमानिनी वेश्या सेव्यमानातिनिर्घृणैः ।  
उपस्थिता पञ्चनटैर्नित्यसेवनतत्परैः ॥ ३-७९ ॥  
  
पिपासबो नटान् यान्ति प्रापयन्ति नटीं हि तान् ।  
ततः क्रीडन्ति वेगेन स्वच्छन्दं च तदाज्ञया ॥ ३-८० ॥  
  
यदि सूर्यसहस्राणां प्रकाशपरमोज्ज्वलम् ।  
उदेति ज्ञानविज्ञानं तदा शुष्यति नान्यथा ॥ ३-८१ ॥  
  
उदिते तु परे ज्ञाने नाहं यूयं न किञ्चन ।  
न यास्यन्ति परं तत्त्वं मदाद्या अपि देवताः ॥ ३-८२ ॥  
  
किमुताल्पधियश्चान्ये स्वप्निका इव जाग्रतम् ।  
यन्निर्बन्धसमाविष्टा प्राणेभ्योप्यति वल्लभा ॥ ३-८३ ॥  
  
नोपदिष्टादूनचित्ता केतुमाले तपस्यति ।  
तस्मान्मदानन्दमूलं नाहं वक्ष्ये कथञ्चन ॥ ३-८४ ॥  
  
अन्यन्निवेद्यतां कृत्यं यदि योग्यं भवेन्मम ।  
इत्युक्तास्तेमराः सर्वे वीक्ष्यमाणाः परस्परम् ॥ ३-८५ ॥  
  
परं विस्मयमापन्नाः श्रुत्वा शङ्करभाषितम् ।  
  
  
देवा ऊचुः   
  
  
देवदेव महादेव जगतां ज्ञानदो गुरुः ॥ ३-८६ ॥  
  
यदात्थ देव तत्सत्यं विष्णुपत्नी तपस्यति ।  
तत्तपो वह्निना विश्वं परितप्तं समन्ततः ।  
किमद्य करणीयं वै तच्च शम्भो विचार्यताम् ॥ ३-८७ ॥  
  
  
शिव उवाच  
  
  
रमा देवी जगच्छक्तिः प्रकृत्यंशमयी शिवा ।  
विष्णोरानन्दलहरी यया भाति जगच्छिवम् ॥ ३-८८ ॥  
  
सा तपश्चरते तीव्रं जगद्दाहकरं महत् ।  
पतिव्रता पतिं त्यक्त्वा नान्यं चापि प्रभाषते ॥ ३-८९ ॥  
  
न तस्मादन्यसंसाध्या विना स्वपतिमाधवम् ।  
तस्माद्विष्णुं व्रजामोद्य सर्वैं चापि वयं सह ॥ ३-९० ॥  
  
गत्वा निवेदयिष्यामो जगतामशिवं च यत् ।  
दृष्ट्वास्मानपि मानार्हान् जगद्भङ्गमपीक्ष्य च ॥ ३-९१ ॥  
  
निषेधयिष्यति रमां तपसोऽसौ दुरत्ययात् ।  
इति मे वाचमाकर्ण्य देवाः सर्वे गतज्वराः ॥ ३-९२ ॥  
  
अहं चापि च तैः सार्धं गतः प्रियनिकेतनम् ।  
यत्र सर्वे घनश्यामाः पीतकौशेयवाससः ॥ ३-९३ ॥  
  
किरीटिनः कुण्डलिनः शङ्खचक्रगदाधरः ।  
तत्र गत्वा जगन्नाथः स्तुतो देवगणैरपि ॥ ३-९४ ॥  
  
नमो मत्स्यकूर्मादिनानावतारैर्जगद्रक्षणायोद्यतायार्त्तिहर्त्रे ।  
जगद्बन्धवे बन्धहर्त्रे च भर्त्रे जगद्विप्लवोपस्थितौ पालयित्रे ॥ ३-९५ ॥  
  
यदा वेदपन्थास्त्वदीयः पुराणः प्रभज्येत पाखण्डचण्डोग्रवादैः ।  
तदा देवदेवेश सत्त्वेन सत्त्वं वपुश्चारु निर्माय रक्षां विधत्से ॥ ३-९६ ॥  
  
भूम्यम्बुतेजोनिलखात्मकं यत् ब्रह्माण्डमेतत्प्रविशन्निव त्वम् ।  
चराचरं जीव इति प्रसिद्धिं गतोऽसि तस्मान्न भवत्परं यत् ॥ ३-९७ ॥  
  
रक्षस्व नाथ लोकांस्त्वं तपसोग्रेण पद्मया ।  
दह्यमानान् गतानन्दान् रक्षितासीश्वरो यतः ॥ ३-९८ ॥  
  
निवर्त्तय परमां साध्वीं तव प्राणाधिकां प्रियाम् ।  
न वै स्त्रियो विरोद्धव्या गृहमेधिभिरन्वहम् ॥ ३-९९ ॥  
  
यद्गृहे स्त्री विरुद्धा स्याद्यदिवाप्यवमानिता ।  
न तद्गृहे सुखं सम्पन्न चारोग्यं प्रजासुखम् ॥ ३-१०० ॥  
  
कथं सुखेन वर्त्तेत विश्वमेतद्भवद्गृहम् ।  
त्वयि विरोधमापन्ने गृहिण्या समशीलया ॥ ३-१०१ ॥  
  
तस्माद्विश्वस्य रक्षार्थं सावधानो भव प्रभो ।  
इत्यावेद्यामराः सर्वे प्रणम्य जगतां पतिम् ॥ ३-१०२ ॥  
  
बद्धाञ्जलिपुटास्तूष्णीमासन् म्लानमुखाम्बुजाः ॥ ३-१०३ ॥  
  
  
इति श्रीपञ्चरात्रे माहेश्वरतन्त्रे उत्तरखण्डे शिवपार्वतीसंवादे तृतीयं पटलम् ॥ ३-३ ॥  
  
  
  
  
  
अथ चतुर्थ पटलम्   
  
  
शिव उवाच   
  
  
अथ तेषां वचः श्रुत्वा देवानामतिविक्लवम् ।  
प्रहसन्वाचमकिरत् देवानां हृदयङ्गमाम् ॥ ४-१ ॥  
  
  
विष्णुरुवाच   
  
  
भो महेश विधे ब्रह्मन् शक्राद्याः शृणुतामराः ।  
मम प्राणप्रिया देवी रमा देवी तपस्विनी ॥ ४-२ ॥  
  
कलहान्तरिता जाता केतुमाले तपस्यति ।  
तेनोग्रतपसा विश्वं परितप्तं समन्ततः ॥ ४-३ ॥  
  
न सा सन्तोषमायाति स्वनिश्चितमृते सुराः ।  
स्त्रीणां जातिस्वभावोऽयं कार्कश्यमविवेकिता ॥ ४-४ ॥  
  
अशौचं निर्दयत्वं च निर्बन्धः साहसं तथा ।  
लोभानृतं च कपटं मूर्खत्वमपदे च रुत् ॥ ४-५ ॥  
  
नष्टं कुलं कुतनयात् नष्टं राज्यं कुमन्त्रिणा ।  
ब्राह्मणः शूद्रसेवाभिरनभ्यासात्सरस्वती ॥ ४-६ ॥  
  
निद्रया नष्टमायुष्यं [अत्र आयुरेवायुष्यम् नत्वायुषे हितमायुष्यम् ।] अनुद्योगात्समृद्धयः ।  
गुणा लोभैर्धनं पापैः सुखं नष्टं कुभार्यया ॥ ४-७ ॥  
  
यत्रानुकूल्यं दम्पत्योस्त्रिवर्गस्तत्र वर्द्धते ।  
प्रातिकूल्येन नश्येत ग्रीष्मे बीजाङ्कुरा इव ॥ ४-८ ॥  
  
देवी निर्बन्धमापन्ना विरमेन्न कथञ्चन ।  
जगतामसुखं भूरि प्रवृत्तं तन्निवर्तते ॥ ४-९ ॥  
  
प्रतिक्रियां करिष्यामि यात यूयं मुदान्विताः ।  
इति देवा वचः श्रुत्वा परिक्रम्य जनार्दनम् ॥ ४-१० ॥  
  
प्रणम्य पुनरायाताः स्वं स्वं धाम प्रहर्षिताः ।  
ब्रह्मा विष्णुश्च ईशश्च केतुमालं गतास्तथा ॥ ४-११ ॥  
  
यत्र सा निश्चलवपुः पदाङ्गुष्ठेन संस्थिता ।  
ऊर्ध्वदृष्टिर्निरुद्धान्तःपवना सा मनस्विनी ॥ ४-१२ ॥  
  
स्वभालशिखिविद्योतज्ज्वालाभिर्ग्रसतीव हि ।  
ब्रह्माण्डं कवलाकारं कल्पान्तेग्निशिखा यथा ॥ ४-१३ ॥  
  
दृष्ट्वा तां च तथाभूतां त्रयो ब्रह्मादिका वयम् ।  
परमं विस्मयं जग्मुर्देव्याश्चरितमद्भुतम् ॥ ४-१४ ॥  
  
ततस्तन्निकटं गत्वा हरिः प्राह हसन्निव !  
रमे प्राणप्रिये देवि वृथा किं परितप्यसे ॥ ४-१५ ॥  
  
निवृत्तिमेहि तपसो वृथायासफलादिह ।  
बह्वायासं चाल्पफलं न कर्माञ्चरणं सताम् ॥ ४-१६ ॥  
  
ध्यानानन्दरसे लीनं तन्मनोवतरत् क्षणात् ।  
एवमुक्ते तु हरिणा प्रियां सान्त्वयता भृशम् ॥ ४-१७ ॥  
  
ददर्श प्रियमङ्कस्थं घनश्यामं चतुर्भुजम् ।  
विरञ्चीशानसहितं वनमालाविभूषितम् ॥ ४-१८ ॥  
  
ननाम दण्डवद्भूमौ कृताञ्जलिपुटा रमा ।  
नोवाच वचनं किञ्चित् नोत्थितापि पुना रमा ॥ ४-१९ ॥  
  
हरिस्तत्प्रेम परमं स्वस्मिन् वीक्ष्य सुविस्मितः ।  
प्राह देवीं हरिः प्रीत्या शृण्वतो विधिरुद्रयोः ॥ ४-२० ॥  
  
  
विष्णुरुवाच  
  
  
अहो धन्यासि धन्यासि कमले लोकवन्दिते ।  
आत्मनोर्धं स्त्रियः साध्व्यः पुंसो धर्मपरायणाः ॥ ४-२१ ॥  
  
स्त्रीसाहाय्येन जेतव्या लोका धर्मपरायणैः ।  
अपत्नीकस्य ते सर्वे भवन्ति विफला यतः ॥ ४-२२ ॥  
  
स्त्रीमूलं सर्वधर्माणां तदभावात्कुतश्च ते ।  
तैर्विना न भवन्त्येव लोका ज्ञानमथापि वा ॥ ४-२३ ॥  
  
धिक् जीवितं स्त्री रहितस्य लोके जुगुप्सितं धर्मविदां समाजे ।  
देवामुनीन्द्रातिथयोऽपि यस्य गृहाण्युपेक्षन्त इवाधनं जनाः ॥ ४-२४ ॥  
  
किं धनैर्विभवाकल्पैर्विभवैः किं सुखच्युतैः ।  
किं सुखं यस्य नो वेश्मन्युदारा धर्मचारिणी ॥ ४-२५ ॥  
  
दुःशीलं दुर्नयं दुष्टं दरिद्रं जरया प्लुतम् ।  
पतिं पुष्णाति कुलजा तस्मात्स्त्री तु गरीयसी ॥ ४-२६ ॥  
  
न मित्रं स्त्रीसमं मन्ये न बन्धुं न सहोदरम् ।  
यतस्ते पृथगालोच्याः स्त्री तु नैव कदाचन ॥ ४-२७ ॥  
  
सुखे वा यदि वा दुःखे जीविते मरणेऽपि वा ।  
न मित्रं स्त्रीसमं क्वापि सत्यं सत्यं प्रियंवदे ॥ ४-२८ ॥  
  
तस्मात्त्वं तु विशेषेण स्त्रीरत्नं मम रोचसे ।  
मूर्धन्या पतिदेवानां यतस्त्वं परिगीयसे ॥ ४-२९ ॥  
  
स्त्रीणामपि परो धर्मः पतिशुश्रूषणं च यत् ।  
कायेन मनसा वाचा ततोऽन्यन्नास्ति किञ्चन ॥ ४-३० ॥  
  
या स्त्रीपतिव्रता लोके पतिधर्मपरायणा ।  
तदुक्तमेव कुर्वाणा सुखमक्षयमश्नुते ॥ ४-३१ ॥  
  
तस्मादहं ते तपसा परितुष्टोऽस्मि साम्प्रतम् ।  
उत्तिष्ठोत्तिष्ठ भद्रं ते तपसो लोकदःखदात् ॥ ४-३२ ॥  
  
व्यतीयुः सप्तकल्पास्ते साधिकाः कोमलां तनुम् ।  
ग्लपयन्त्या ह्यनुदिनं नोचितस्ते वृथा श्रमः ॥ ४-३३ ॥  
  
पुष्पशय्यासु रुचिरं वपुस्ते परिखिद्यते ।  
सा कथं चण्डतिग्मांशु सहते तापवर्षिणम् ॥ ४-३४ ॥  
  
शीतोष्णवातवर्षाभ्यां परिक्लिष्टा वपुर्लता ।  
वेणीभूता मूर्धजास्ते मनो मे खेदयन्ति च ॥ ४-३५ ॥  
  
मन्दास्मितप्रभोदारं मुखं बिम्बाधरं तव ।  
हिमक्लिष्टं न चाभाति हेमन्तकमलं यथा ॥ ४-३६ ॥  
  
चण्डतिग्मांशुतापेन कपोलौ श्यामलौ तव ।  
मुक्तादामश्रिया हीनौ न शोभा ते (शोभेते) यथा पुरा ॥ ४-३७ ॥  
  
अनञ्जनं च नयनं भालं काश्मीरवञ्चितम् ।  
मुखं ताम्बूलरहितं वीक्षतः कस्य ते सुखम् ॥ ४-३८ ॥  
  
मा शोषय वपू रम्यं तपसा दुर्द्धरेण वै ।  
मूर्ध्ना प्रणम्य ते पादं प्रार्थयामि पुनः पुनः ॥ ४-३९ ॥  
  
किं ध्यायसि रह इति यत्प्रष्टं कमले त्वया ।  
अवाच्यं तत्तु जानीहि अपि कल्पायुतायुतैः ॥ ४-४० ॥  
  
तथापि कथयिष्यामि कृतस्ते तपसा ह्यहम् ।  
साक्षान्न जिह्वया वाच्यं तत्तु देवि कथञ्चन ॥ ४-४१ ॥  
  
तथापि कथयिष्यामि प्रकारं शृणु सुन्दरि ।  
द्वापरान्तेऽष्टाविंशतिमे असुरा नृपरूपिणः ।  
वेदमार्गविनाशाय यतिष्यन्ति दुराशयाः ॥ ४-४२ ॥  
  
स्त्रीगोब्राह्मणसाधूनां धर्मिष्ठानां तपस्विनाम् ।  
वर्णाश्रमाणां सेतूनां स्वस्वधर्मानुवर्त्तिनाम् ॥ ४-४३ ॥  
  
करिष्यन्ति यदा पीडां तदाहं धर्मगुप्तये ।  
वेदधर्मादिरक्षार्थं विनाशाय दुरात्मनाम् ॥ ४-४४ ॥  
  
ययातिकुलजातस्य यदुराजस्य वेश्मनि ।  
वासुदेवो भविष्यामि नाम्ना कृष्णेति विश्रुतः ॥ ४-४५ ॥  
  
तत्रापि त्वं रुक्मिणीति भविष्यसि वराङ्गना ।  
तत्र त्वां केचन नृपा असुरा ज्ञानदुर्बलाः ॥ ४-४६ ॥  
  
आयास्यन्ते समुद्वोढुं जित्वा तान् समरे खलान् ।  
उद्वहिष्यामि भवतीं मच्चितां नात्र संशयः ॥ ४-४७ ॥  
  
तदा कुलाङ्गनाः पुत्रपतिवन्त्यः पतिव्रताः ।  
गास्यन्ति मङ्गलार्थं तु मच्चरित्राणि सुन्दरि ॥ ४-४८ ॥  
  
उपचारविधानेन तच्छ्रुत्वा हृदय मम ।  
भविष्यति सुखापूर्णं यथाम्भोधिर्विधूदये ॥ ४-४९ ॥  
  
ईदृक्तादृगितिगिरां न वक्तुं भवतीं क्षमम् ।  
स्वयमेवानुभवति शर्कराक्षीरपानवत् ॥ ४-५० ॥  
  
तत्सुखाम्भोनिधेर्देवि कणिकापि कथञ्चन ।  
न ब्रह्मादिषु देवेषु वर्ततेन्यत्र का कथा ॥ ४-५१ ॥  
  
नोपदिष्टं तु तद्वेति न शब्दैरुपदिश्यते ।  
केवलानुभवाकारं वेत्येकोनुभवी सदा [प्रया वक्तुं न योग्यं यत् इति वा पाठः ।] ॥ ४-५२ ॥  
  
अनुमानप्रमाणेन ह्यनुमेयं कथञ्चन ।  
लक्षणैर्देव देवेशि नान्योपायैः कथञ्चन ॥ ४-५३ ॥  
  
लक्षणानि तु ते वच्मि शृणु सुन्दरि यत्नतः ।  
अन्तः सुखसमुद्वेल्लो बहिः सन्धानविस्मृतिः ॥ ४-५४ ॥  
  
नेत्रयोरश्रु संवाहः कम्पः स्वेदोदयस्तथा ।  
रोमाञ्चः कण्ठरोधश्च लक्षणानि च वै विदुः ॥ ४-५५ ॥  
  
इत्येतैर्लक्षणैर्देवि मदन्तःकरणस्थितम् ।  
[मया वक्तुं न योग्यं यत् इत्यपि पाठः ।] सुखमद्ध्यानयोग्यं यत्तज्जानिष्यसि केवलम् ॥ ४-५६ ॥  
  
तावत्त्वं तं च समयं परिपालय वल्लभे ।  
इत्येतत्ते समाख्यातं सर्वस्वं मे न संशयः ॥ ४-५७ ॥  
  
श्रुतीनां चापि सर्वासां रहस्यं त्विदमेव हि ।  
इदमेव परं ज्ञानमिदमेव परा क्रिया ॥ ४-५८ ॥  
  
इदमेव परो योग इदमेव परो मखः ।  
इदमेव परं ध्येयमिदमेव परा गतिः ॥ ४-५९ ॥  
  
इदमेव परं ज्ञेयमिदमेव महाधनम् ।  
इदमेवाखिला सम्पत् सत्यं सत्यं पतिव्रते ॥ ४-६० ॥  
  
इत्येवं विष्णुना प्रोक्ता रमा देवी पतिव्रता ।  
जहौ तापं च ग्रीष्मार्त्ता भूरिवाम्भोदतर्पिता ॥ ४-६१ ॥  
  
विकसन्नयनाम्भोजा प्रमोदभरविह्वला ।  
पपात पादयोर्भर्त्तुः दण्डवत् विमलाशया ॥ ४-६२ ॥  
  
ब्रह्मणापि मया चापि संस्तुता बहुधा गिरा ।  
तपसः फलमभ्येत्य कृतार्थास्मीत्यमन्यत ॥ ४-६३ ॥  
  
मुमुचुः पुष्पवर्षाणि नेदुर्दुन्दुभयो दिवि ।  
जगुर्गन्धर्वपतयो नतुतुश्चाप्सरोगणाः ॥ ४-६४ ॥  
  
सप्तर्षयः समभ्येत्य तुष्टुवुस्तामनिदिन्ताम् ।  
तापः शशाम जगतां सर्वत्रासीत् सुमङ्गलम् ॥ ४-६५ ॥  
  
ववौ वायुः सुखस्पर्शो दिगासीद्विमलप्रभा ।  
जलान्यासन्प्रसन्नानि जज्वलुर्वह्नयः शुभाः ॥ ४-६६ ॥  
  
मनांस्यासन्प्रसन्नानि भूतानां नष्टचेतसाम् ।  
इत्येवं मङ्गले जाते प्रसन्ना दिवि देवताः ।  
पृथिव्यां मानवाः सर्वे पाताले पन्नगेश्वराः ॥ ४-६७ ॥  
  
ब्रह्मलोकं गतो ब्रह्मा अहं कैलासमागतः ।  
गृहीत्वा च करे लक्ष्मीं विष्णुः स्वनिलयं प्रति ॥ ४-६८ ॥  
  
इत्येव ते मयाख्यातं त्वया पृष्टमनिन्दिते ।  
तत्वज्ञानं न सुलभं तस्माद् गोप्यतमं प्रिये ॥ ४-६९ ॥  
  
तत्वज्ञानाधिकारण्यो विरलाः सन्ति केचन ।  
कालेन बहुना देवि तान् परीक्ष्य प्रकाशयेत् ॥ ४-७० ॥  
  
स्नेहाल्लोभाद्भयाद्वापि योऽन्यस्मै वक्ति मूढधीः ।  
नाऽसौ ज्ञानी भवेद्देवि उदरम्भरिरेव सः ॥ ४-७१ ॥  
  
सहसवाससेवाभिस्ताडनैः परुषोक्तिभिः ।  
यदा न याति कालुष्यं सोधिकारी मतो मम ॥ ४-७२ ॥  
  
श्रुत्वा तत्वकथावाद वपू रोमाञ्चसङ्कुलम् ।  
हर्षाश्रुव्याकुले नेत्रे सोऽधिकारी मतो मम ॥ ४-७३ ॥  
  
परापवादविमुखो परस्त्रीधननिस्पृहः ।  
अक्रोधी लोभनिर्मुक्तः शान्तः शास्त्रविचक्षणः ॥ ४-७४ ॥  
  
वेदशास्त्रार्थतत्वज्ञः श्रद्धालुर्गतसाध्वसः ।  
गुणरागी सदात्यागी विरागी बाह्यवस्तुषु ॥ ४-७५ ॥  
  
पापभीतो भवेद्द्वेषो विषयादिष्वलोलुपः ।  
अन्यैश्चापि शुभैर्देवि लक्षणैश्चापि लक्षितः ॥ ४-७६ ॥  
  
अधिकारीति विज्ञेयस्तस्मै देयमिदं रहः ।  
वेदगुह्यमिदं देवि ! नान्यथा तु प्रकाशयेत् ॥ ४-७७ ॥  
  
प्रकाशयन्विमूढात्मा स भवेदापदां पदम् ।  
न तस्य तत्वसंसिद्धिर्गुरोः शिष्यस्य चाप्यहो ॥ ४-७८ ॥  
  
तत्वज्ञेनोपदिष्टा ये तत्वज्ञा एव सुन्दरि ।  
अनर्हैरुपदिष्टा ये तेप्यनर्हा भवन्ति हि ॥ ४-७९ ॥  
  
अनर्हैरुपदिष्टा ये येनर्हाश्च स्वयं शिवे [तेऽनर्हाः स्वयं शिवे इत्यपि पाठः] ।   
उभयभ्रंशदोषेण ते यान्ति नरकं प्रिये ! ॥ ४-८० ॥  
  
लोकभ्रंशः कर्मलोपात् अयोग्यत्वात् फलाग्रहः ।  
तेषां तमः स्यादतुलं यावच्चन्द्रार्कतारकम् ॥ ४-८१ ॥  
  
सुप्तं प्रबोधयेद् बुद्धो ह्यबुद्धस्तु च तं कथम् ।  
पाषाणं तारयेत्तुम्बी न पाषाणः परस्परम् ॥ ४-८२ ॥  
  
तस्मादेवं विनिश्चित्य सद्गुरोः शरणं गतः ।  
आत्मानं मोहविभ्रान्तं तारयेत्स च बुद्धिमान् ॥ ४-८३ ॥  
  
इत्येतन्मे समाख्यातं यत्पृष्टोऽहं त्वया प्रिये ! ।  
समासेन महादेवि ! किमन्यत्प्रष्टुमिच्छसि ॥ ४-८४ ॥  
  
  
  
इति श्रीनारदपाञ्चरात्रे माहेश्वरतन्त्रे उत्तरखण्डे (ज्ञानखण्डे) शिवोमासंवादे चतुर्थं पटलम् ॥ ४-४ ॥  
  
  
  
  
अथ पञ्चमं पटलम्   
  
  
श्रीपार्वत्युवाच   
  
  
भगवन् लोकनाथेश देव देवेश धूर्जटे ।  
इयं कथा महापुण्या कथिता पापनाशिनी ॥ ५-१ ॥  
  
यद्रामायै न च प्राह भगवन् प्राणवल्लभः ।  
साक्षान्मुखेन देवेशाभिनयेन वदिष्यति ॥ ५-२ ॥  
  
तत्तु तत्त्वं कथयसि साक्षादेव मम प्रभो ।  
त्वमेव तादृशो देव दयालूर्नापरः प्रभो ॥ ५-३ ॥  
  
तत्तत्वज्ञानसामर्थ्याद्भोगाः सर्वेवधीरिताः ।  
दिग्वासा जटिलो नन्दी चरस्येकोऽपि पण्डितः ॥ ५-४ ॥  
  
त्वं गुरुः सर्वलोकस्य तत्वमार्गोपदेशकः ।  
न त्वया सदृशः कश्चित् तत्वज्ञानानुभूतिमान् ॥ ५-५ ॥  
  
अर्द्धाङ्गदानतो जाने तव प्राणाधिकास्म्यहम् ।  
अतो वदसि भो नाथ तत्वं गुह्यतमं च यत् ॥ ५-६ ॥  
  
न तच्चित्रं त्वयि विभो कृपासिन्धौ महेश्वरे ।  
अतस्त्वां प्रष्टुमिच्छामि सन्दिहाना महेश्वर ॥ ५-७ ॥  
  
यत्त्वयोक्तं पुरा मोहो जगत्कारणरूपकः ।  
यथा बीजादुद्भवन्ति पत्रपुष्पफलादयः ॥ ५-८ ॥  
  
एवं मोहात्समुद्भूतं सदेवासुरमानुषम् ।  
अज्ञानप्रभवो मोहो मोहाज्जातं चराचरम् ॥ ५-९ ॥  
  
स्रजं शुक्तिं समावृत्य यथाज्ञानं स्वशक्तितः ।  
अहिं च रजतं चैव यथा दर्शयते स्फुटम् ॥ ५-१० ॥  
  
तथाक्षरं परं ब्रह्म ह्यज्ञानं मोहकारणम् ।  
समावृत्यात्मशक्त्यैव विश्वं सृजति शङ्कर ! ॥ ५-११ ॥  
  
इत्युक्त यत्त्वया देव तत्र मे संशयो महान् ।  
अक्षरं यत्त्वया प्रोक्तं निष्प्रपञ्च निरामयम् ॥   
निर्दोषं निर्मलं शुद्धं निरीहं सङ्गवर्जितम् ॥ ५-१२ ॥  
  
स्वप्रकाशं गुणातीतं ज्ञानरूपं समं शिवम् ।  
निर्विकारं सदाभान्तं सदसद्भावतः परम् ॥ ५-१३ ॥  
  
तस्मिन्नज्ञानसंसर्गः को वा वक्तु समीहिते ।  
कथमज्ञानजो मोहस्तस्मिन् ज्ञानात्मनीश्वरे ॥ ५-१४ ॥  
  
स्वप्रकाशे यदज्ञानमावृत्तिं कुरुते यदि ।  
तमसापि कथं सूर्यो नाव्रियेत् मनागपि ॥ ५-१५ ॥  
  
कथं वा मोहनाशेऽपि कैवल्यमवशिष्यते ।  
असत्य सत्यवद्भाति संशयोऽत्र महान्मम् ।  
छेत्तुमर्हसि देवेश ! तत्वज्ञानासिना प्रभो ! ॥ ५-१६ ॥  
  
  
शिव उवाच  
  
  
शृणु सुन्दरि यत्नेन रहस्यं परमाद्भुतम् ।  
तव स्नेहवशाद्वच्मि प्रेम्णाह प्रार्थितस्त्वया ॥ ५-१७ ॥  
  
न वाच्यं यस्य कस्यापि मातृजारसमं रहः ।  
गोपयेत्सर्वतो भद्रे विवदेन्न कथञ्चन ॥ ५-१८ ॥  
  
न वादितर्कविषयं परं ब्रह्मसनातनम् ।  
तर्कैककर्कशधियो वादिनो मूढबुद्धयः ॥ ५-१९ ॥  
  
सूर्यस्यावरणे शक्तं तिमिरं न कथञ्चन ।  
स्वप्रकाशे तथाज्ञानं कदाचित्प्रभवेन्नहि ॥ ५-२० ॥  
  
इति प्रामाणिकैस्तर्कैर्विरुद्धमिव भासते ।  
मोहसृष्टिसमुद्भूता ये प्रमाणविदो जनाः ॥ ५-२१ ॥  
  
कथं ते वेदितुं शक्ताः प्रमाणैरपि पण्डिताः ।  
यथा स्वप्नजनो देवि ! स्वप्नदृष्टारमेकलम् ॥ ५-२२ ॥  
  
न जानाति तथा देवि ! प्रमाणान्यपि कृत्स्नशः ।  
परे ब्रह्मण्यक्षरेऽस्मिन् आज्ञानावेशमाहितम् ॥ ५-२३ ॥  
  
तस्माद्युक्तिर्न कर्त्तव्या श्रुतिभिर्या विरुध्यते ।  
अनुकूला श्रुतिगिरां युक्तिः सा विदुषां मता ॥ ५-२४ ॥  
  
यथा न सत्यादनृतात्केवलाद् व्यावहारिकम् ।  
तथा सत्यानृताभ्यां तु व्यवहारः प्रवर्त्तितः ॥ ५-२५ ॥  
  
अनृतं तु तदज्ञानं सत्य ब्रह्मैव केवलम् ।  
न तुषादङ्कुरोत्पत्तिः केवलात्तण्डुलादपि ॥ ५-२६ ॥  
  
तुषतण्डुलयोगेन जायतेऽङ्कुरविस्तृतिः ।  
ब्रह्मण्यज्ञानयोगेन जायते विश्वसम्भवः ॥ ५-२७ ॥  
  
तस्मान्न संशयः कार्यो ब्रह्मण्यज्ञानसम्भवे ।  
नापनेया मतिस्तर्कैर्भावा ये [भावा तच्चाप्यलौकिकः इति पाठः ।] चाप्यलौकिकाः ॥ ५-२८ ॥  
  
न तांस्तर्केण युञ्जीतेत्याहुश्चोपनिषद्गिरः ।  
ब्रह्मण्यज्ञानसद्भावो लोकसिद्धो न विद्यते ॥ ५-२९ ॥  
  
विद्यते वेदसिद्धोऽयं तस्माद्वेदः प्रमाणकम् ।  
अलौकिकं न सिध्येत विरुद्ध यच्छ्रुतेः सह ॥ ५-३० ॥  
  
अपरोक्षं लौकिकं च परोक्षं चाप्यलौकिकम् ।  
कथं सिध्येदप्रमाणं परोक्षं लौकिकोक्तिभिः ॥ ५-३१ ॥  
  
प्रमाणराजो यद्यादक् निरूपयति केवलम् ।  
तत्तादृगेव मन्तव्यमन्यथा स बहिर्मुखः ॥ ५-३२ ॥  
  
अलौकिकं लौकिकं च तस्यैतदुभय गतम् ।  
स चाण्डालमयीं योनिं प्रविशेत्तद्बहिर्मुखः ॥ ५-३३ ॥  
  
ब्रह्मक्षत्रियविट्शूद्राश्चैते वेदानुवर्तिनः ।  
वेदैस्त्यक्तास्त्यजन्तस्ते यान्ति नीचपरम्पराम् ॥ ५-३४ ॥  
  
प्रत्यक्षं चानुमानं च शब्दः सादृश्यमेव च ।  
चत्वार्येतानि देवेशि ! प्रमाणानि न संशयः ॥ ५-३५ ॥  
  
प्रत्यक्षं लौकिके सिद्धं न चैवालौकिके हि तत् ।  
पर्वतो वह्निमान् धूमादित्येवमनुमीयते ॥ ५-३६ ॥  
  
ब्रह्म केनात्र संसाध्यं सदसत्परमव्ययम् ।  
तस्माद्ब्रह्मण्यनुमितिर्न सिध्येत कदाचन ॥ ५-३७ ॥  
  
सादृशाभावतो लोके सादृश्यं नापि सिध्यति ।  
अनादिः शब्दब्रह्माख्यो ब्रह्मवक्तीह यादृशम् ।  
तादृशं तद्विजीनायात् पाखण्डी चान्यथा हि सः ॥ ५-३८ ॥  
  
ब्रह्माभासमया जीवा ब्रह्मैवेति विनिश्चयः ।  
अहं मनुष्य इत्याद्या अहं बुद्धिर्हिदेहिनाम् ॥ ५-३९ ॥  
  
आत्मत्वेनैव गृह्णाति देहं चैनमचेतनम् ।  
विपरीतमिदं भद्रे सन्दिग्धमिदमेव हि ॥ ५-४० ॥  
  
अलौकिकं हि सन्दिग्धं वेदेनैव निवर्त्तते ।  
न निश्चयं विना क्वापि मुक्तिर्भवति शाश्वती ॥ ५-४१ ॥  
  
तस्माद्वेदान्तवाक्यैश्च सहायैः सर्वतोधिकैः ।   
विचारयेत् परं ब्रह्म स्वात्मानं लभते हि सः ॥ ५-४२ ॥  
  
शब्दातीतं परं ब्रह्म शब्दगोचरमित्यपि ।  
तथाप्यनादिशब्दैस्तत् ज्ञायते नान्यथा प्रिये ॥ ५-४३ ॥  
  
प्रमाणराजो निगमादनुभूतिर्गरीयसी ।  
तथाप्यनुभवी साक्षात् शब्दैरेवोपदिश्यति ॥ ५-४४ ॥  
  
गुरूक्तं चापि वेदोक्तमेकार्थं यदि भासते ।  
तदा कृतार्थः पुरुषो मुक्तो भवति संशयात् ॥ ५-४५ ॥  
  
निवृत्ते संशये देवि जाते स्वानुभवोदये ।  
ब्रह्माण्यज्ञानमित्येषः सन्देहो नाशमेष्यति ॥ ५-४६ ॥  
  
यदि युक्त्या प्रमाणैश्च विरुद्धं श्रुतिसम्मतम् ।  
नायं विरुद्धो विदुषां अनुभूतिमतामपि ॥ ५-४७ ॥  
  
जाग्रत्येतत्प्रतीयेत स्वप्ने तत्प्रातिभासिकम् ।  
सुषुप्तौ तन्निरासेऽपि मूलाज्ञानं हि तिष्ठति ॥ ५-४८ ॥  
  
आभासस्तदवच्छिन्नो जीवत्वेन प्रतीयते ।  
आभासो ज्ञानरूपो हि बहिरन्तःप्रकाशकः ॥ ५-४९ ॥  
  
तदज्ञानं तु देहादिरूपैः परिणतं प्रिये ।  
तत्र व्याप्तश्चिदाभास एवं स्याद्व्यावहारिकम् ॥ ५-५० ॥  
  
मूलाज्ञानमिदं देवि यदात्मनि च धिष्ठितम् ।  
तन्निरासं विना देवि जीवा आभासरूपिणः ॥ ५-५१ ॥  
  
न मुच्यन्ते कदाचिद्वा कथञ्चिद्वा सुरेश्वरि ।  
व्रतोपवासनियमैस्तपोभिर्विविधैरपि ॥ ५-५२ ॥  
  
स्वाध्यायाध्ययनैर्दानैस्तीर्थैर्वा चान्यसाधनैः ।  
ब्रह्मचर्यवानप्रस्थसन्नायासाचरणैरपि ।  
अगाधाज्ञानपाथोधौ दुरन्ते पारवर्जिते ॥ ५-५३ ॥  
  
उन्मज्जन्ते निमज्जन्ते देवत्वजडतादिभिः ।  
नैव पारं गताः केचिन्नैव यास्यन्ति केचन ॥ ५-५४ ॥  
  
अहोऽत्र परमानन्दः पुरुषोत्तम ईश्वरः ।  
यानीक्षतेनुग्रहदृशा ते यास्यन्ति गिरीन्द्रजे ॥ ५-५५ ॥  
  
अस्मिन्नज्ञानपथोधौ वयं ब्रह्मादयोऽपि च ।  
बुद्बुदाकारतां प्राप्तास्तदिच्छावायुजृम्भिताः ॥ ५-५६ ॥  
  
वायूपशमने देवि बुद्बुदा नीरतां गताः ।  
तथा यास्यति ब्रह्माण्डमस्माभिरविशेषितम् ॥ ५-५७ ॥  
  
अप्रबोधो यथा स्वप्ने चित्रं सृजति कौतुकम् ।  
तथैवात्माऽप्रबोधेन जातं सर्वं चराचरम् ॥ ५-५८ ॥  
  
प्रबोधाद्विलयं याति परं ब्रह्मावशिष्यते ।  
स्रजि सर्पलये यद्वत् स्रगेव परिशिष्यते ॥ ५-५९ ॥  
  
अध्यारोपापवादेन परं ब्रह्मैव शिष्यते ।  
इति ते सर्वमाख्यातं यत्पृष्टोऽहं त्वया प्रिये ॥ ५-६० ॥  
  
समासेन महेशानि किं भूयः श्रोतुमिच्छसि ? ।  
  
  
इति श्रीनारदपाञ्चरात्रे माहेश्वरतन्त्रे उत्तरखण्डे (ज्ञानखण्डे) शिवोमासंवादे पञ्चमं पटलम् ॥ ५-५ ॥  
  
  
  
  
  
अथ षष्ठं पटलम्   
  
  
श्रीदेव्युवाच  
  
  
देवदेव कृपासिन्धो दीनबन्धो जगत्पते ।  
आपीय भवतः सूक्तिं महानन्दः प्रवर्तते ॥ ६-१ ॥  
  
अज्ञानान्निखिलं जातं ब्रह्मादिस्थावरान्तकम् ।  
इति यद्भवता प्रोक्तं सङ्क्षेपेण महेश्वर ! ॥ ६-२ ॥  
  
प्रपञ्चय पुनः सर्वं सृष्टिसंहारभेदतः ।  
  
शृणु पार्वति वक्ष्यामि यत्त्वं पृच्छसि तत्त्वतः ।  
तस्य श्रवणमात्रेण परमात्मा प्रकाशते ॥ ६-३ ॥  
  
अज्ञानं यन्मया प्रोक्तं न सन्नासत्तदुच्यते ।  
सच्चेन्मुक्तिसमुच्छेद्ॐ ह्यसच्चेद्भासते कथम् ॥ ६-४ ॥  
  
अनिर्वाच्यमिदं तस्मात् त्रिगुणोत्पादकं तथा ।  
ज्ञाननाश्यं भावरूपं मूलाज्ञानं विदुः प्रिये ॥ ६-५ ॥  
  
शशशृङ्गनरशृङ्गवन्ध्यापुत्रखपुष्पवत् ।  
अज्ञानं कथितं सद्भिः कथं सदिति चोच्यते ॥ ६-६ ॥  
  
नासत्तु कारणत्वेन ह्युपयुञ्जीत कर्हिचित् ।  
कथं सृजति ब्रह्माण्डं ब्रह्मादिस्थावरान्तकम् ॥ ६-७ ॥  
  
न शक्यस्तदभावोऽपि यस्मात्तत्त्रिगुणात्मकम् ।  
श्रुतिप्रसिद्धं व्योमादिरूपेण विततं च यत् ॥ ६-८ ॥  
  
सत्यवद्भासते वापि मूलाज्ञानं गिरीन्द्रजे ।  
दीपार्चिषेव तिमिरं ज्ञानेन विनिवर्त्तते ॥ ६-९ ॥  
  
स्वस्वरूपावबोधो हि ज्ञानमित्युच्यते प्रिये ।  
स्वस्वरूपभ्रमो देवि विकल्पो भवसञ्ज्ञकः ।  
भ्रान्तात्मनस्तु शयने विकल्पो जायते महान् ॥ ६-१० ॥  
  
प्राप्तात्मनः समूलोऽपि नश्यते तद्वदेव हि ।  
तदज्ञानं द्विधाभूतं कार्यकारणभेदतः ॥ ६-११ ॥  
  
अक्षरे परमानन्दे मूलं स्यात्कारणं परम् ।  
कार्यात्मकं बुद्धिभेदात् बुद्धिराभासदीपिता ॥ ६-१२ ॥  
  
सूते कार्यात्मकं पिण्डं ब्रह्माण्डं कारणात्मकम् ।  
ब्रह्माण्डपिण्डयोरैक्यं प्रवदन्ति विपश्चितः ॥ ६-१३ ॥  
  
सर शरावयोर्मध्ये यथार्कः प्रतिबिम्बितः ।  
अक्षरः स्वावभासेन कार्यकारणसङ्गतः ॥ ६-१४ ॥  
  
यथोपाधिद्वयाभावे सूर्य एकः प्रतीयते ।  
तथोपाधिद्वयाभावे विशुद्धः केवलोऽक्षरः ॥ ६-१५ ॥  
  
मूलोपाधिर्विशुद्धश्च सत्वप्राधान्यतः प्रिये ।  
क्षुद्रोपाधिर्हि मलिनस्तमःप्राधान्यतो भवेत् ॥ ६-१६ ॥  
  
उत्कृष्टत्वाद्विशुद्धत्वात् सत्वप्राधान्यतस्तथा ।  
नारायणादिकान् सूते सर्वज्ञानोपबृंहितान् ॥ ६-१७ ॥  
  
कार्योपाधिर्निकृष्टत्वादशुद्धत्वाच्च तामसः ।  
जीवसृष्टिं वितनुते सर्वेशगुणवर्जिताम् ॥ ६-१८ ॥  
  
नारायणादिजीवन्ता सृष्टिर्मोहावधिस्थिता ।  
एकमेवाद्वितीयं च ब्रह्मेति श्रुतयो जगुः ॥ ६-१९ ॥  
  
बुद्धिवृत्तिस्त्रिघा यद्वज्जाग्रत्स्वप्नसुषुप्तिकाः ।  
आभासात्मनि जीवाख्ये वर्तन्ते ताः पुनः पुनः ॥ ६-२० ॥  
  
तद्वद्ब्रह्मणि चाज्ञानं त्रिधैव परिवर्तते ।  
मूलाज्ञानं लयस्थानं सुषुप्तिः परिकीर्तिता ॥ ६-२१ ॥  
  
नारायणोपाधिकं यत्स्वप्नं तत्परिचक्षते ।  
विष्णुपाघिमयाज्ञानं जाग्रदित्यभिधीयते ॥ ६-२२ ॥  
  
आदिजीवो महाजीवो विष्ण्वाख्यः परिकीर्त्तितः ।  
स एव सर्वजीवाख्यः [आभासात्मनि पश्यति इत्यपि पाठः ।] आभासात्मा परस्य तु ॥ ६-२३ ॥  
  
जाग्रत्स्थानगताज्ञानं नानारूपैर्विजृम्भितम् ।  
देवासुरमनुष्याद्यैर्गन्धर्वोरगकिन्नरैः ॥ ६-२४ ॥  
  
पशुकीटपतङ्गाद्यैर्विचित्रैः कर्मनिर्मितैः ।  
तानेतान्वासनारूढान्नानाभेदव्यवस्थितान् ॥ ६-२५ ॥  
  
नारायणेन रूपेण स्वयं पश्यति चाक्षरः ।  
जाग्रत्स्वप्ने विलीयेत स्वप्नस्तु शयनं व्रजेत् ।  
तत्तुरीयं लयं याते स्मृतिरत्रावशिष्यते ॥ ६-२६ ॥  
  
यथा जागरणे स्वप्नः स्वप्ने जागरणं यथा ।  
तथा वृत्तमिदं देवि यो जानाति स मुच्यते ॥ ६-२७ ॥  
  
अक्षरः परमात्मायं जाग्रत्स्वप्नं प्रपश्यति ।  
जीवो जाग्रति वै स्वप्ने चित् क्षरस्य परात्मनः ।  
स्वप्न तज्जागरश्चापि द्वयमेतद्गतार्थकम् ॥ ६-२८ ॥  
  
स्थूलार्थोपासत्तिकालो जागरः परिकीर्त्तितः ।  
स्थूलं त्यक्त्वा तु सूक्ष्मार्थोपासत्तिः स्वाप्निकी मता ॥ ६-२९ ॥  
  
सूक्ष्मार्थानामप्यभावोपासत्तिः शयनात्यिका ।  
शयनं तत्तु चाज्ञानं मोहरूपं वरानने ॥ ६-३० ॥  
  
कारणं तद्विजानीयात् महाकारणनिर्मितम् ।  
कार्यरूपेण विततं क्रमात्स्थूलविभेदतः ॥ ६-३१ ॥  
  
तदहं ते प्रवक्ष्यामि शृणुष्वैकाग्रचेतसा ।  
अज्ञानं प्रकृतिर्माया मोहोव्यक्तं प्रधानकम् ।  
अदृष्टं चेति बहुधा वादिनस्तत्प्रचक्षते ॥ ६-३२ ॥  
  
एकार्थमेव तत्सर्वं गुणस्तत्वाविरोधतः ।  
नाममात्रेण कलहो नार्थं दृष्ट्वा कदाचन ।  
प्रकृतिश्चापि पुरुषो यतस्तत्सृष्टिसम्भवौ ॥ ६-३३ ॥  
  
कार्यकारणयोर्भेदः अभेदाख्यः प्रकीर्तितः ।  
मृत्सुवर्णादिकानां च घटादेर्वलयस्य च ॥ ६-३४ ॥  
  
भेदोऽथाभेद एव स्यात् तद्वदेतत्प्रकीर्त्यते ॥ ६-३५ ॥  
  
तदज्ञानस्य शक्ती द्वे विक्षेपावरणात्मिके ।  
ब्रह्मावृणोति सहसा शक्त्यावरणसञ्ज्ञया ॥ ६-३६ ॥  
  
यथाच्छादयति स्वल्पो मेघो भानुं सहस्रगुम् ।  
तथाच्छादयते मिथ्या ब्रह्मानन्तमखण्डकम् ॥ ६-३७ ॥  
  
अनावृतोऽपि पूर्णात्मा निःसङ्गो निर्विकल्पकः ।  
तद्वासनानुवशगस्तिभितात्मा चिदक्षरः ॥ ६-३८ ॥  
  
अथ विक्षेपशक्तिः सा यथा बहिरिवान्तरे ।  
दर्शयामास विततं प्रपञ्चं सकुतूहलम् ॥ ६-३९ ॥  
  
ददर्शासौ तदात्मानं नारायणमिति स्थितम् ।  
वेदानां वेदमार्गाणां लोकानां च परायणम् ॥ ६-४० ॥  
  
नारायणेन रूपेण स्वयं पश्यति चाक्षरः ।  
स [स वेदात्मा परो देवो स्यामित्यमन्यत इत्यपि पाठः ।] वेदात्मोप देवोऽपि बहु स्यामित्यमन्यत ।  
अहङ्कारस्ततो जातो विकुर्वन्समभूत्त्रिधा ॥ ६-४१ ॥  
  
सात्विको राजसश्चैव तामसश्चेति वै त्रिधा ।  
तामसादप्यहङ्काराज्जडमासीन्नभः प्रिये ॥ ६-४२ ॥  
  
तस्य शब्दो गुणश्चासीदेक एव सुलोचने ।  
सत्वानुविद्धान्नभसो जातं श्रोत्रमथेन्द्रियम् ।  
शब्दस्तु विषयस्तस्य सात्विकी दिक् च देवता ॥ ६-४३ ॥  
  
रजो गुणप्रधानात्तु वागासीद्वचनग्रहा ।  
अग्निस्तत्राभवद्देवः सात्विकः सुरवन्दिते ॥ ६-४४ ॥  
  
यथाकाशादभूद्वायुः शब्दस्पर्शौ च तद्गुणौ ।  
सत्त्वानुविद्धात्पवनात् त्वगासीदिन्द्रिय प्रिये ॥ ६-४५ ॥  
  
रजोनुविद्धात्पवनादासीत्पाणीन्द्रियं प्रिये ।  
आदानं तस्य विषये इन्द्रस्तस्याधिदेवता ॥ ६-४६ ॥  
  
अथ वायोरभूदग्निः शब्दस्पर्शस्वरूपवान् ।  
तेजसः सत्वविद्धाद्वे चक्षू रूपग्रहं सति ॥ ६-४७ ॥  
  
रजोगुणप्रधानात्तु पादेन्द्रियमभूत्प्रिये ।  
उपेन्द्रः सात्विको देवो गमनं विषयो भवेत् ॥ ६-४८ ॥  
  
आपस्तेजःसमुद्भूता रसाधिकगुणास्त्रयः ।  
सत्त्वानुविद्धात्सलिलाद्रसनं तद्रसग्रहम् ॥ ६-४९ ॥  
  
वरुणः सात्विको देवो बभूव सुरवन्दिते ।  
रजःप्रधानात्सलिलात् पाय्वासीच्च विसर्गकृत् ॥ ६-५० ॥  
  
यमोधिदेवता तत्र सात्विकः सम्बभूव ह ।  
अद्भ्योऽभवद्वसुमती शब्दादिगुणपञ्चका ।  
पृथिव्याः सत्वविद्धायाः घ्राणं गन्धग्रहं शिवे ॥ ६-५१ ॥  
  
नासत्यौ देवता तत्र सात्विकी सम्बभूव हा ।  
रजोनुविद्धया चासीदिन्द्रियं गुह्यसञ्ज्ञकम् ॥ ६-५२ ॥  
  
आनन्दानुभवस्तेन जायते सुरवन्दिते ।  
देवः प्रजापतिस्तत्र सात्विकः परिकीर्तितः ॥ ६-५३ ॥  
  
रजःप्रधानभूतेभ्यो मिलितेभ्यः सुरेश्वरि ।  
क्रियाशक्त्यात्मकं प्राणपञ्चकं जायते शिवे ॥ ६-५४ ॥  
  
सत्वप्रधानभूतेभ्यो मिलितेभ्यः सुरेश्वरि ।  
ज्ञानशक्तिप्रधानं तु ह्यन्तःकरणमुच्यते ॥ ६-५५ ॥  
  
मनोबुद्धिरहङ्कारश्चित्तमित्यन्तरात्मकम् ।  
त्वक् चक्षूरसनाघ्राणं श्रोत्रं ज्ञानेन्द्रियाणि च ॥ ६-५६ ॥  
  
वाक् पाणिपादपायूपस्थानि कर्मेन्द्रियणि च ॥ ६-५७ ॥  
  
दिक्वातार्कप्रचेतोऽश्विवह्नीन्द्रोपेन्द्रमित्रकाः ।  
दशेन्द्रियाधिदेवाश्च मया ते परिकीर्तिताः ॥ ६-५८ ॥  
  
पृथिव्यधिपतिर्ब्रह्मा विष्णुः सलिलनायकः ।  
तेजसोऽधिपतिः शम्भुर्वायोरीश्वर एव च ॥ ६-५९ ॥  
  
व्योम्नः सदाशिवः प्रोक्त इत्येता भूतदेवताः ।  
दशेन्द्रियाणि बुद्धिश्च मनःप्राणादिपञ्चकम् ।  
एतल्लिङ्गं समाख्यातं जीवोपाधिरिति स्फुटम् ॥ ६-६० ॥  
  
विशेषं तत्र देवेशि ! वर्णयामि शृणुष्व तत् ।  
प्राणादिपञ्चकं देवि ! कर्मेन्द्रियसमन्वितम् ॥ ६-६१ ॥  
  
प्राणकोश इति ख्यातः क्षुत्पिपासादिधर्मवान् ।  
मनोज्ञानेन्द्रियैर्युक्तं मनःकोश उदीरितः ॥ ६-६२ ॥  
  
बुद्धिज्ञानेन्द्रियैर्युक्तो विज्ञानाख्यः प्रकीर्तितः ।  
इदं कोशत्रयं देवि ! व्यष्ट्या लिङ्गमुदाहृतम् ॥ ६-६३ ॥  
  
तत्राभासमयो जीवो याति चायाति सुन्दरि ! ।  
जडं कोशत्रयं देवि ! ब्रह्माभासेन चेष्टते ॥ ६-६४ ॥  
  
यथायस्कान्तसान्निध्ये यथा लोहं सुरेश्वरि ! ।  
यज्जडं तदसद्देवि यत्सत्तत्सदिति प्रिये ! ॥ ६-६५ ॥  
  
तस्मात्तच्चेतनं ब्रह्म सत्यमित्येव सुन्दरि ! ।  
समुदायस्तु लिङ्गानां तत्राभासस्तु यः प्रिये ॥ ६-६६ ॥  
  
हिरण्यगर्भं तं प्राहुः सूत्रात्मानं पुनस्तथा ॥ ६-६७ ॥  
  
इति ते कथितं देवि ! यत्पृष्टोऽहं त्वया शुभे ।  
समासेन महेशानि किं भूयः श्रोतुमिच्छसि ॥ ६-६८ ॥  
  
  
इति श्रीनारदपाञ्चरात्रे माहेश्वरतन्त्रे उत्तरखण्डे (ज्ञानखण्डे) शिवोमासंवादे षष्ठं पटलम् ॥ ६-६ ॥  
  
  
  
  
अथ सप्तमं पटलम्   
  
  
पार्वत्युवाच   
  
  
देवदेव ! महादेव ! करुणार्णव ! शङ्कर ! ।  
श्रुत्वा त्वदीयवचनं नात्मा मे परितुष्यति ॥ ७-१ ॥  
  
नारायणादिरूपाणि त्वयोक्तानि च शङ्कर ! ।  
तदुद्भवे हेतुमात्रं ब्रह्माज्ञानं निरूपितम् ॥ ७-२ ॥  
  
ब्रह्मण्यज्ञानसम्बन्धः सन्देहस्ते निवारितः ।  
कारण ब्रूहि देवेश मोहोत्पत्तौ विशेषतः ॥ ७-३ ॥  
  
  
शिव उवाच   
  
  
शृणु देवि ! प्रवक्ष्यामि रहस्यं वेदगोपितम् ।  
यस्य कस्यापि नो वाच्यं वाच्यं सर्वस्वदायिने ॥ ७-४ ॥  
  
तव स्नेहवशाद्देवि ! कथयामि न चान्यथा ।  
सच्चिदानन्दकं ब्रह्म सदंशेन क्षरं जगत् ॥ ७-५ ॥  
  
चिद्रूपं ब्रह्म परमं नित्यमक्षरमव्ययम् ।  
बाललीलाविनोदेन कोटिब्रह्माण्डसंहतीः ॥  
सृजते संहरत्येव निर्विकारं तथापि यत् ॥ ७-६ ॥  
  
तस्मादप्यक्षरादूर्ध्वं परमानन्दसुन्दरम् ।  
नित्यवृन्दावनानन्दि नानाक्रीडारसार्णवम् ॥ ७-७ ॥  
  
विराजति ब्रह्मपुरे मनोवाग्विषयातिगम् ।  
अम्भोजकर्णिकावच्च नित्यवृन्दावनान्तरे ॥   
तत्पत्रवदनेकैश्चिन्महोद्यानैर्विराजितम् ॥ ७-८ ॥  
  
निजं धामं रसानन्दं स्वप्रकाशं महोज्ज्वलम् ।  
कालिन्दी यत्र कोट्यर्कभास्वद्रत्नतटोन्नता ॥ ७-९ ॥  
  
हंससारसकारण्डनानापक्षिनिनादिता ।  
फुल्लाम्भोजवनामोदलुब्धभ्रमरमण्डला ॥ ७-१० ॥  
  
नवरत्नमयीभिस्तु सिकताभिरलङ्कृता ।  
महामणितटोत्तुङ्गकुट्टिभैः परिमण्डिता ॥ ७-११ ॥  
  
नानादिव्यलताकुञ्जैरम्लानकुसुमोज्ज्वलैः ।  
दिव्यगन्धसमाकृष्टभृङ्गझङ्कारपेशलैः ॥ ७-१२ ॥  
  
सप्ततीर्थैर्दिव्यरत्नराजिराजितभूतलैः ।  
उपरिस्थमणिभ्राजत्कुट्टिमैर्दिव्यमण्डपैः ॥ ७-१३ ॥  
  
शोभमानामृतजला स्वर्णपङ्कजमालिनी ।  
रक्ततुण्डपदैश्चित्रपक्षैः पक्षिगणैः शिवे ॥ ७-१४ ॥  
  
सेव्यमाना सुखस्पर्शैर्वायुभिश्चलपङ्कजा ।  
क्वचित्पर्यस्तमुक्तालिमहामरकतावनौ ।  
शुद्धतामसहृद्युच्चैर्भाति भक्त्यङ्कुरा इव ॥ ७-१५ ॥  
  
यत्रोन्नदन्तःशुकसारसाद्याः पठन्ति दिव्यां गुणचित्रसत्कथाम् ।  
शाखास्थिताः कल्पमहीरुहाणां मन्दानिलान्दोलितपल्लवश्रियाम् ॥ ७-१६ ॥  
  
न यत्र शोको न भयं मृतिर्वा   
कालो न यत्र प्रभवेदनन्तः ।  
यदेत्य शोचन्ति पुनर्नहीश्वराः   
कुञ्जेषु लीलावपुषोऽमलाशया ॥ ७-१७ ॥  
  
प्रतप्तजाम्बूनदसुन्दरत्विषः   
कटाक्षविक्षैपविलोभितेश्वराः ।  
चरन्ति मूर्त्तां इव विद्युतः स्फुटा   
घनेषु कुञ्जध्वनियोषिताङ्गणाः ॥ ७-१८ ॥  
  
प्रफुल्लचाम्पेय वनोल्लसल्लता   
शतोपशङ्कं ययिता समीरणः ।  
तनुष्विवानन्द परम्परां परां   
तनोति तारुण्यभृतोन्नतद्भ्रुवाम् ॥ ७-१९ ॥  
  
सख्यः कुशेशयदृशो विलसद् विभूषाः प्रोत्तुङ्गपीनकुचमण्डललम्बिहाराः ।  
काश्मीरनीरलुलिताम्बररश्मिमाला   
निर्भत्सितोदितदिवाकरबिम्बशोभाः ॥ ७-२० ॥  
  
दिव्यन्ति यत्र सुरसिद्धदुरापलोकाः   
श्रुत्युल्लसत्कनककुण्डललोलगल्लाः ॥ ७-२१ ॥  
  
द्युमणिमणिसमुद्यत्कान्तिसन्दोहरम्याः [द्युमणिः=अम्बरमणिः सूर्य इत्यर्थः द्युमणिमणि=सूर्यकान्तमणिः ।] विशदमरकतानामंशुकिर्मीरिताश्च ।   
प्रचलदचलशोभैः पद्मरागैः सरागैः   
प्रकटपरमशोभा भूमयो यत्र भान्ति ॥ ७-२२ ॥  
  
नीलाद्रिकान्तिसन्दोहैरूर्ध्वगैः सर्वतः प्लुतैः ।   
दूरादाभाति वसुधा हरितृणमयाङ्कुरा ॥ ७-२३ ॥  
  
परापरविभागेन नीलपुष्पमयौ गिरी ।  
नानाश्चर्यमयौ दिव्यौ दिव्योद्यानमनोहरौ ॥ ७-२४ ॥  
  
स्फुरन्मयूखमालाभिः प्रकाशितदिगन्तरः ।  
पद्मरागाचलः श्रीमानास्ते यत्र महाद्धिम्मान् ॥ ७-२५ ॥  
  
सरांसि यत्र भूयांसि चित्सुधारसवन्ति च ।  
विलसन्ति महारत्नशिलाबद्धानि सर्वतः ॥ ७-२६ ॥  
  
यत्रोद्यानलताकुल्या वमन्ति मधुरां सुधाम् ।  
यूथशः खेलमानास्ताः पिबन्त्यानन्दनिर्भराः ॥ ७-२७ ॥  
  
यत्रैव कुञ्जसदनानि हसन्मुखानि   
व्याकीर्णकाञ्चनभुगासनमण्डितानि ।  
प्रत्याहसन्मणिविजृम्भितकुट्टिमानि   
कूजद्विहङ्गमकुलानि शिवानि नित्यम् ॥ ७-२८ ॥  
  
स्फूर्जन्मणिप्रविततिर्वितनोति लक्ष्मीं   
विस्फूर्जदूरुशशिकान्तशिलातलेषु ।  
कूलप्ररूढनलिनीदलरश्मिबिम्बा   
रूढेषु कामपि नितान्त मुदः प्रणाली ॥ ७-२९ ॥  
  
वैदूर्यवीरुध इह प्रतिभान्ति विष्वक्   
यासूल्लसन्त्यरुणविद्रुमनर्त्तनानि ।  
दूरादुपेतसितमौक्तिकरश्मिलेश   
शोभां दधाति विमलां विलसन्तमार्याम् ॥ ७-३० ॥  
  
यत्रैव चम्पकवनानि जयन्ति विष्वक्   
मत्तभ्रमद् भ्रमरदूरतरोज्झितानि ।  
प्रत्युन्नदन्ति विटपेष्वनिशं द्विजेन्द्रा   
गीतध्वनिं सुखसमीरसमुन्नमत्सु ॥ ७-३१ ॥  
  
श्यामोदरद्युतिसरोजवनीस्थिताभिः   
कान्तिच्छटाभिरभितोघृतदुर्दिनेषु ।  
प्रोत्फुल्लपङ्कजकदम्बपरागपुञ्जो   
विद्युच्छविं वहति गन्धवहः प्रणुन्नः ॥ ७-३२ ॥  
  
क्रीडासरः स्फुटमुदञ्चति कुञ्जलीन-  
गुञ्जद्द्विरेफपटलाकुलपङ्कजश्रिः ।  
वप्रप्ररूढगुणरूढकदम्बलम्बद्   
दोलासहस्रकमनीयगुणं गुणोरु ॥ ७-३३ ॥  
  
दूरादिहाद्रितनये कमलाकराणा-  
मुद्यत्परागपटलैश्च समीरवेगात् ।  
स्फारीभवत्सुरभिगन्धसुधामयाम्भश्-  
चेतःसरो रमयतीत्यनुरागिभावम् ॥ ७-३४ ॥  
  
मध्योल्लसद्विपुलविद्रुमदेहलीक-  
विश्रान्तिमण्डपसमृद्धसमस्तभोगम् ।  
सोपानवर्त्मसु निविष्टसखीसहस्र-  
व्याहन्यमानमृदुमर्दलपूर्णकुञ्जम् ॥ ७-३५ ॥  
  
उद्यन्मयूखमयशुद्धसुधातिवर्षै-  
रत्नेन्दुरुल्लसति नित्यमनस्त भावः ।  
नित्याभिरन्विततमः स्वकलाभिरन्तः   
शुद्धेतरप्रथितपक्षविपक्षधामा ॥ ७-३६ ॥  
  
यत्रामृताम्भोनिधिमध्यविस्फुर-  
द्रत्नोल्लसद् द्वीपनिवेशमद्भुतम् ।   
चकास्ति तस्मिन्परमाद्भुतं मह-  
न्नैकेन भास्वन्मणिना विनिर्मितम् ॥ ७-३७ ॥  
  
निजालयं मन्दिरमद्भुताकृतिं   
महामणिस्तम्भविराजमानम् ।  
समोदितानेकर्दिवाकरेन्दुरुक्-  
प्रभावनिर्भर्त्सनरत्नमण्डितम् ॥ ७-३८ ॥  
  
नानाविधानन्दविहारभूमिका   
दशैव यस्मिन् प्रतिभान्ति पेशलाः ।  
विहारशय्यासनचारुचामरा-  
मृतानुलेपोत्तमगन्धसाधना ॥ ७-३९ ॥  
  
गवाक्षमालापथचारिभिर्महा-  
गरुद्भवैर्धूमवरैः सुगन्धिभिः ।  
इतस्ततः केलिवनानिलोद्धतैः   
सुवासयन्त्यो वनपुष्पसम्पदः ॥ ७-४० ॥  
  
क्वचिद्दिनमणिज्योत्स्नाजालैर्मध्याह्नसूचकम् ।  
क्वचिदञ्जनसङ्काशैर्मणिभिर्दर्शितक्षपम् ॥ ७-४१ ॥  
  
उदितार्कमिवान्यत्र पद्मरागप्रभारुणम् ।  
सन्ध्यायमानमेकत्र इन्द्रनीलमणित्विषा ॥ ७-४२ ॥  
  
जलजाकृतिमत्यम्ब चतुरस्रा च वेदिका ।  
तस्याश्चतुर्षु कोणेषु हेमकुम्भाः सुधाभृताः ॥ ७-४३ ॥  
  
रत्नपङ्कजसंशोभैर्मुखा यत्र चकासते ।  
मुक्तामयवितानानि मणिभूमिप्रभाङ्कुरैः ॥ ७-४४ ॥  
  
निर्भिन्नानीह लक्ष्यन्ते नानाचित्राकृतीनि च ।  
कर्णिकावन्महासौधं परितस्तस्य सुन्दरि ॥ ७-४५ ॥  
  
द्वादशैव सहस्राणि प्रियाणां सोधपङ्क्तय ।  
प्रवालदेहलीकानि मणिद्वाराणि पार्वति ।  
मुक्तातोरणवन्त्युच्चैर्नानाश्चर्यमयान्यपि ॥ ७-४६ ॥  
  
नानावर्णैर्महाचित्रैश्चित्रितानि समन्ततः ।  
गवाक्षमालाविलसन्मणिदीपोज्ज्वलानि च ॥ ७-४७ ॥  
  
दीर्घिकाभिश्च दीर्घाभिर्विकचोत्पलपङ्क्तिभिः ।  
गाहमानाभिरनिश सखीवृन्दैर्विभूषितैः ॥ ७-४८ ॥  
  
क्वणत्कनकभूषाढ्यैः कौशम्भाम्बरशोभितैः ।  
नानाकेलिरसास्वादविघूर्णितविलोचनैः ॥ ७-४९ ॥  
  
महाद्वारमहं वन्दे भास्वद्रत्नकपाटकम् ।   
सन्मुखं दूरतो यस्य विभाति यमुना नदी ॥ ७-५० ॥  
  
तत्प्रा"गणं कुङ्कुमपङ्कपिच्छलं   
समुद्यदादित्यसहस्रभास्वरम् ।  
मुक्तामयूखावलिमिश्रितैर्महा-  
मणिप्रकाशैररुणीकृतान्तरम् ॥ ७-५१ ॥  
  
यत्र कार्त्तस्वरमयी पर्यस्तमणिमौक्तिका ।  
परमानन्दभवनं विभाति विविधास्थली ॥ ७-५२ ॥  
  
सव्यापसव्ययोर्यस्य पुरश्च सुरवन्दिते ।  
कुट्टिमानि विचित्राणि भान्ति भूयांसि यत्र वै ॥ ७-५३ ॥  
  
यत्र जाम्बूनदस्तम्भेष्वारोपितमणिव्रजाः ।  
प्रपुष्णन्ति महीदीपशोभामधूतवर्चसः ॥ ७-५४ ॥  
  
तन्मध्यतो जयति कश्चिदनर्ध्यमुक्ता   
माणिक्यराशिरचितो विलसत्पताकः ।  
वैदूर्यविद्रुमविनिर्मितदेहलीकः   
श्रीमण्डपः कुसुमराशिभिरुद्यतश्रीः ॥ ७-५५ ॥  
  
नृत्यन्ति कूजदलघुध्वनिनूपुराणां   
केयूरचारुवलयावलिभासुराणाम् ।  
यूथानि सस्मितमुखद्युतिनर्त्तकीना-  
मादर्शिताभिनयमुच्चलकुण्डलश्रीः ॥ ७-५६ ॥  
  
यत्रेन्द्रनीलमणिनिर्मितनीलपद्मे-  
षूद्भ्रान्तभृङ्गवनितापटलीविभाति ।  
यत्रोल्लसत्स्फटिकभूमितलोपविष्टा-  
हंसाविशेषमभजन्पदचञ्चुभासा ॥ ७-५७ ॥  
  
आमोदमोदितदिगन्तरभृङ्गसङ्घ-  
कल्पद्रुकोमलपरागसरागमार्गे ।  
मन्मानसं गिरिसुते सितसैन्धवीयः   
खण्डो निमज्जतु महामणिमण्डपान्तः ॥ ७-५८ ॥  
  
यमुनायाः परे कूले निजं धाम प्रतिष्ठितम् ॥ ७-५९ ॥  
  
अपरस्मिन् महेशानि धाम स्यादक्षरस्य तु ॥ ७-६० ॥  
  
धाम्नोभिमुखमीशानि वनान्युपवनानि च ।  
चिदानन्दमयी वापी मणिमण्डपमण्डिता ॥ ७-६१ ॥  
  
पारिजातवनं यत्र प्रवालकुसुमोज्ज्वलम् ।  
पद्मरागमयाकारनानावृक्षैर्विराजितम् ॥ ७-६२ ॥  
  
वैदूर्यमयवल्लीनां पद्मरागपलाशकैः ।  
मुक्तास्तबकयुक्तैश्च काञ्चनाङ्कुरसङ्गतैः ॥ ७-६३ ॥  
  
यूथैर्विराजितं विष्वक् नानाक्रीडारसालयम् ।  
सपादलक्षयोजनानां सङ्ख्यायां विमलं सरः ॥ ७-६४ ॥  
  
मणिरत्नशिलाबद्धमणिकुट्टिममण्डपम् ।  
प्रवालपद्मरागाद्यैः कॢप्तसोपानसुन्दरम् ॥ ७-६५ ॥  
  
तत्रस्था भर्त्तुरुद्दाम यशो गायन्ति योषितः ।  
काश्चिल्लम्बन्ति दोलाभिर्गायन्त्यो मधुरस्वरम् ॥ ७-६६ ॥  
  
काश्चिन्मृदङ्गवीणाद्यैर्नान्नाक्रीडारसोज्ज्वलाः ।  
खेलन्ति परमानन्दाः सखीसख्यो मुदान्विताः ॥ ७-६७ ॥  
  
महापद्मवनं यत्र पद्मरागमयाम्बुजम् ।  
वैदूर्यदण्डपत्रालिस्फुरद् वैडूर्यपद्मिनी ॥ ७-६८ ॥  
  
प्रवालकेसरोद्भासिदिव्यगन्धमनोहरम् ।  
सृजद्वितानमाकाशे रजोभिर्वायुनोद्धतैः ॥ ७-६९ ॥  
  
सङ्ख्यया परितो देवि लक्षयोजनविस्तृतम् ।  
यद्गन्धानन्दसंसर्गात् ब्रह्मानन्दपरम्पराः ॥ ७-७० ॥  
  
अप्रार्थनीयतमाभान्ति केनचित्सर्वथा सदा ।  
रमते भगवान् क्वापि सप्रियाभिः समन्वितः ॥ ७-७१ ॥  
  
वसन्ते कुङ्कुमाम्भोभिर्जलयन्त्रैर्विनिर्गतैः ।  
वसन्तपुष्पाभरणैः स्फुरन् मुक्ताविभूषणैः ॥ ७-७२ ॥  
  
प्रच्छन्नाभिः प्रकाशाभिः क्रीडाभिरितरेतरम् ।  
नानापरिमलोद्गारैर्नानापक्षिगणस्वनैः ॥ ७-७३ ॥  
  
पिककोलाहलैर्दिव्यैर्नित्यानन्दविवर्द्धनैः ।  
स्फुरत्तडितमेघालिध्वनन्नभसि प्रावृषि ॥ ७-७४ ॥  
  
भूमिकासु सखीवृन्दैर्गायमानः प्रमोदते ।  
एवं क्रमेण भगवान् क्रीडते ऋतुचर्यया ॥ ७-७५ ॥  
  
कदाचिन्मणिगेहस्थकुट्टिमे सुमनोहरे ।  
चतुर्दिक्षुमहारत्नस्तम्भैः षोडशभिर्युतैः ॥ ७-७६ ॥  
  
अन्योन्यप्रतिबिम्बत्वादन्योन्येतरथागतैः ।  
प्रियामध्यगतो भाति तारामध्ये यथा शशी ॥ ७-७७ ॥  
  
नानानर्मविनोदैश्च नानाक्रीडाकुतूहलैः ।  
रमते भगवान् यत्र स्वय रसमयः पुमान् ॥ ७-७८ ॥  
  
अक्षरः परमात्मा च पुरुषोत्तमसञ्ज्ञकः ।  
उभावप्येक एवार्थो लीलाभेदेन सुन्दरि ॥ ७-७९ ॥  
  
अक्षरे सृष्टिकर्तृत्वान्न शृङ्गाररसोदयः ।  
अमायत्वाद्रसात्मत्वान्नापरः सृष्टिकृत्प्रिये ॥ ७-८० ॥  
  
दिदृक्षा ह्यक्षरस्यासील्लीलाया दर्शने प्रिये ।  
पूर्णप्रियाप्रेम पश्ये विलसत्पुरुषोत्तमे ॥ ७-८१ ॥  
  
तज्ज्ञात्वा पुरुषः श्रेष्ठः प्रियास्विच्छां दधे प्रिये ।  
प्रार्थयामासुरेतास्तं श्रीस्वामिन्या समन्विताः ॥ ७-८२ ॥  
  
  
सख्य ऊचुः  
  
  
भो भो स्वामिन्परानन्द परात्परतर प्रभो ।  
वयं प्रियाः प्रियोऽसि त्वं तस्मान्नः प्रियमाचर ॥ ७-८३ ॥  
  
अक्षरात्मा तु भगवान् या लीलाः सृजते प्रभुः ।  
अस्माभिर्नानुभूतास्ताः कीदृशीः किंविधा इति ॥ ७-८४ ॥  
  
तद्दिदृक्षितचित्तानां कामो नः प्रतिबाधते ।  
कारयानुभवं तस्याः कारुण्येन कृपानिधे ॥ ७-८५ ॥  
  
  
श्रीकृष्ण उवाच   
  
  
प्रियाः शृणुत मे वाक्यं सावधानेन चेतसा ।  
न यूयं दर्शने योग्याः नित्यानन्दपदे स्थिताः ॥ ७-८६ ॥  
  
यत्रानन्दस्वरूपस्य हानिर्भवति सर्वथा ।  
त्रिगुणायास्तु लीलाया दर्शनेन प्रियंवदाः ॥ ७-८७ ॥  
  
मायावेशाद्विचित्रत्वं भावरूपात्मनां भवेत् ।  
स्वलीलासहितं मां च न द्रक्ष्यथ कदाचन ॥ ७-८८ ॥  
  
दुःखानुभव एवास्ति न सुखस्य कदाचन ।  
विस्मरिष्यथ मां तत्र किमन्यत्तु वदामि भोः ॥ ७-८९ ॥  
  
इत्युक्तास्ताः प्रियाः सर्वाः प्रत्यूचुः पुरुषोत्तमम् ।  
तथापि प्रिय तत्सर्वं नानुभूतं कदाचन ॥ ७-९० ॥  
  
तस्मादनुभवारूढ यथा भवति तत्कुरु ।  
दुःख कामो विना दुःखदर्शनं न निवर्तते ॥ ७-९१ ॥  
  
विना दुःखं न च सुखं स्वरूपेण प्रतीयते ।  
तस्मात्साधय नः कामं गुणलीलानुदर्शने ।   
एवमुक्ते प्रियाभिस्तु तथास्त्विति जगाद सः ॥ ७-९२ ॥  
  
  
इति श्रीमाहेश्वरतन्त्रे उत्तरखण्डे शिवोमासंवादे सप्तमं पटलम् ॥ ७-७ ॥  
  
  
  
  
  
अथ अष्टमं पटलम्   
  
  
शिव उवाच   
  
  
इच्छया ससृजे निद्रा त्रिगुणा मोहरूपिणी ।  
तथा विस्रंसितज्ञानो मुमोह जगदीश्वरः ॥ ८-१ ॥  
  
मोहरूपं तदज्ञानं यस्य शक्तिद्वयं प्रिये ।  
आवरणा प्रथमा देवि विक्षेपात्मा परा मता ॥ ८-२ ॥  
  
स्वप्रकाशं यथा दीपमभ्रपत्रावृतिर्यथा ।  
निगुह्येतं जितानेन नानाभावान्प्रदर्शयेत् ॥ ८-३ ॥  
  
एवं कूटस्थपुरुषमावृत्यावरणात्मिका ।  
ततो विक्षेपरूपेण विश्वमात्मन्यदर्शयत् ॥ ८-४ ॥  
  
शक्तिद्वयसमापेतमज्ञानमिति तद्विदुः ।  
यथा शयानः पुरुषो जाग्रद्दृष्टं विमुञ्चति ॥ ८-५ ॥  
  
तद्वासनावासितायां बुद्धौ स्वप्नं प्रपश्यति ।  
यथा ददर्शविश्वात्मा स्वप्नारूढं जगत्प्रिये ॥ ८-६ ॥  
  
यथाशयानः पुरुषः स्वप्ने राजा यथा भवेत् ।  
राजदेहेन प्रकृतीः सर्वा एव नियच्छति ॥ ८-७ ॥  
  
तथा नारायणं रूपं धत्ते देवश्चिदात्मकः ।  
तेन रूपेण देवेशि स्वप्नलीलां प्रपश्यति ॥ ८-८ ॥  
  
सत्वं रजस्तम इति पृथिव्यादीनि सुन्दरि ।  
तत्र जातानि देवेशि येभ्योऽण्डमभवत्प्रिये ॥ ८-९ ॥  
  
तत्र जाता इमे लोकाः सप्त चोर्ध्वमधस्तथा ।  
सप्तार्णवाः सप्तद्वीपा जम्बूद्वीपस्तु मध्यगः ॥ ८-१० ॥  
  
तन्मध्ये भारतं वर्षं माथुरं तत्र मण्डलम् ।  
तन्मध्ये गोकुलं जातं स्वाप्निकं सुरसुन्दरि ॥ ८-११ ॥  
  
बहिर्वत् भासते विश्वं निद्रयान्तर्गतं प्रिये ।  
ब्रह्मसत्तैव तत्सत्ता पृथक् सत्ता न विद्यते ॥ ८-१२ ॥  
  
भित्यन्तर्गतचित्राणि यथाधिष्ठानतः पृथक् ।  
न सन्ति देवदेवेशि तदा त्रासमयान्यपि ॥ ८-१३ ॥  
  
एवं विश्वमयं चित्रं आत्मभित्तिमधिंष्ठितम् ।  
न पृथक् देवि कुत्रापि पृथक् जानन्त्यपण्डिताः ॥ ८-१४ ॥  
  
ब्रह्मगुह्यमिदं देवि वक्तुं जिह्वा जडायते ।  
गात्राणि शिथिलायन्ते वाणी मे गद्गदायते ।  
तथापि प्रेमवशगो दिङ्मात्रं प्रब्रवीमि ते ॥ ८-१५ ॥  
  
एकदा पुरुषः साक्षात्पुरुषोत्तमसञ्ज्ञकः ।  
सखीनां मण्डलगतः स्वामिन्या श्लिष्टया प्रभुः ॥ ८-१६ ॥  
  
रत्नसिंहासनासीनः पदाक्रान्तमहीतलः ।  
पाणिना भ्रामयन्पद्मं पदावष्टब्धविग्रहः ॥ ८-१७ ॥  
  
दिव्यक्रीडारसानन्दो दिव्यभूषणभूषितः ।  
दिव्यमाणिक्यमुकुटो दिव्यकुण्डलमण्डितः ॥ ८-१८ ॥  
  
निश्चलालिकुलाकारकुटिलः स्निग्धकुन्तलः ।  
शरत्पद्मलसद्वक्रो नयनानन्दवर्षणः ॥ ८-१९ ॥  
  
दिव्यहीरालिदशनः प्रवालदशनच्छदः ।  
अनङ्गधनुराकारकुटिलभ्रूलतोत्सवः ॥ ८-२० ॥  
  
स्मितमाधुर्यविजितमाधुर्यरससागरः ।  
कम्बुकण्ठलसद्रेखात्रयशोभामनोहरः ॥ ८-२१ ॥  
  
मुक्ताहारलसद्वक्षः स्फुरमाणमणिप्रभः ।  
काञ्चीकपालविस्फूर्जत्किङ्किणीजालमण्डितः ॥ ८-२२ ॥  
  
वलयाङ्गदकेयूरोर्मिकावृन्दविभूषितः ।  
सुनासः सुन्दरमुखः स्मितोदारमुखाम्बुजः ॥ ८-२३ ॥  
  
दिव्यगन्धानुलिप्ताङ्गो दिव्याम्बरविभूषितः ।  
सुधासमुद्रलहरीशीतलाकृतिसुन्दरः ॥ ८-२४ ॥  
  
गम्भीरावर्तनाभ्युद्यत्तनुरोमलताङ्कुरः ।  
स्वामिनी संस्थिता तस्य वामदेशे सहासना ॥ ८-२५ ॥  
  
अचञ्चलतडित्कोटिद्युतिभूषणभूषिता ।  
दिव्यधात्रीफलस्थूलनासानटितमौक्तिका ॥ ८-२६ ॥  
  
शृङ्गाररससम्पूर्णनेत्रान्दोलनविभ्रमैः ।  
विलुम्पन्तीव देवेशि भर्त्तुश्चित्तगभीरताम् ॥ ८-२७ ॥  
  
मधुरोल्लापमाधुर्यविनिर्भर्त्सितकच्छपी ।  
मन्दर्स्मितप्रभापूरमज्जत्प्राणेशमानसा ॥ ८-२८ ॥  
  
मुखामोदविलुब्धालिझङ्कारोद्विग्नलोचना ।  
भ्रूलताजितकन्दर्पवरकार्मुकविभ्रमा ॥ ८-२९ ॥  
  
मणिमजीरनिर्ह्रादविमोहितमरालिका ।  
नखेन्दुरुचिसदोहमज्जन्नूपुरमण्डला ॥ ८-३० ॥  
  
आनन्दसागरोद्वेलविधूपममुखाम्बुजा ।  
कुचकुम्भलसन्मुक्ताहारभारमनोहरा ॥ ८-३१ ॥  
  
ग्रैवेयाभरणोद्दीप्ता क्रम्बुकण्ठी शुचिस्मिता ।  
सख्यः प्रियां पुरस्कृत्य प्राहुः प्राणेश्वरं मुदा ॥ ८-३२ ॥  
  
  
सख्य ऊचुः   
  
  
प्राणनाथ प्रियायास्ते मनोरथमहाद्रुमः ।  
फलितो नैव दृश्येत त्वयि भर्त्तरि किं पुनः ॥ ८-३३ ॥  
  
मनोरथविघातेन धुनोत्येव प्रियामनः ।  
बाललीलादिदृक्षास्मान् बाधते हृदयस्थिता ॥ ८-३४ ॥  
  
यथेन्दोश्चन्द्रिकायाश्च यथा कुसुमगन्धयोः ।  
शब्दार्थयोर्यथैवेश यथा बह्न्यर्चिषोः प्रभो ॥ ८-३५ ॥  
  
अनाद्यभेदो देवेशि स्वामिन्यापि तथैव ते ।  
अस्माकमपि भो स्वामिन् स्वामिन्यापि तथैव सः ॥ ८-३६ ॥  
  
कस्य हेतोर्न कुरुषे तन्मनोरथपूरणम् ।  
अविलम्बितमेवैतत्कुरुष्व हृदयस्थितम् ॥ ८-३७ ॥  
  
  
इति श्रीमाहेश्वरतन्त्रे उत्तरखण्डे शिवोमासंवादे अष्टमं पटलम् ॥ ८-८ ॥  
  
  
  
  
अथ नवमं पटलम्   
  
  
श्री शिव उवाच   
  
  
अथ श्रुत्वा सखीवाक्यं दर्शनावश्यकं प्रिये ।  
तूष्णीं स्थितोऽपि मनसा मेने सर्वं भवत्विति ॥ ९-१ ॥  
  
स्वामिनीसहिताः सर्वाः सख्यस्तन्मुखपङ्कजम् ।  
वीक्ष्यमाणा इवातस्थुः प्रभुश्चापि तथा स्थितः ॥ ९-२ ॥  
  
वासनांशैर्गताः सर्वा मथुरामण्डलस्थिते ।  
गोकुले गोपिका जाता गोपगेहेषु ताः पृथक् ॥ ९-३ ॥  
  
वृषभानुगृहे जाता राधिकेति च विश्रुता ।  
स्वामिनीवासनालेशः केनाप्यंशेन सुन्दरि ॥ ९-४ ॥  
  
तत्सख्यश्चापि सञ्जातास्तासां नामानि कानिचित् ।  
कथयिष्यामि देवेशि शृणुष्वैकाग्रमानसा ॥ ९-५ ॥  
  
सुन्दरी स्वर्णवर्णा च रम्याङ्गी स्वर्णमालिनौ ।  
ललिता चित्रवर्णा च विशाखा विजया जया ॥ ९-६ ॥  
  
सुकुण्डला कुण्डलिनी मालिनी स्वर्णम्मञ्जरी ।  
मञ्जुघोषा विचित्रा च देवसेना वरूथिनी ॥ ९-७ ॥  
  
गौरी चित्राम्बरा तन्वी चन्द्रलेखा मनोजवा ।  
अजिता जयिनी श्यामा बलाकी विमलप्रभा ॥ ९-८ ॥  
  
तारा कुरङ्गनयना कमला वनमालिका ।  
नित्या विलासिनी ताम्रा अनङ्गानङ्गमालिनी ॥ ९-९ ॥  
  
अनङ्गमेखला माध्वी मोहिनी मदनावती ।  
पुष्पावती हेमलता हेममाला मनोजवा ॥ ९-१० ॥  
  
कर्पूरगन्धा काश्मीरी पद्मगन्धा विहारिणी ।  
हंसिनी चित्रिणी चित्रा सुनन्दा बिन्दुमालिनी ॥ ९-११ ॥  
  
मनोजापाङ्गलालित्या वैताली विमलप्रभा ।  
पद्मरागा विचित्राङ्गी नित्यानन्दा निरङ्कुशा ॥ ९-१२ ॥  
  
इत्येवं कोटिशः ख्याताः सख्यः कुवलयेक्षणाः ।  
न सङ्ख्यया परिच्छेद्या नित्यवृन्दावनाश्रयाः ॥ ९-१३ ॥  
  
तासां द्वादशसाहस्री सङ्ख्या प्रोक्ता तथापि या ।  
अन्तःपुरगतानां च रहोमिलितचेतसां ॥ ९-१४ ॥  
  
जाग्रत्स्वप्नं गताः सर्वाः स्वात्मानं ददृशुस्तदा ।  
नन्दव्रजमिवोपेतमनुल्लङ्घितकेतनाः ॥ ९-१५ ॥  
  
यथा समीरवेगेन नीयते पद्मसौरभः ।  
न पद्मस्याधिकं किञ्चिन्न्यूनं वा भवति प्रिये ॥ ९-१६ ॥  
  
तथा मोहेन ता नीता अपि स्वप्नं परात्मनः ।  
अनुभूतवन्त्यस्तास्तत्र स्वप्नमायामनोरथम् ॥ ९-१७ ॥  
  
परात्मा भगवांश्चापि लीलामेतां ददर्श सः ।  
  
  
पार्वत्युवाच   
  
  
नन्दगोपव्रजं प्राप्ताः सख्यो या भवतोदिताः ।  
कूटस्थलीलानुभवप्रकारं वद शङ्कर ॥ ९-१८ ॥  
  
परात्मा भगवांश्चापि कथं लीलां ददर्श सः ।  
कीदृशी सा भवेल्लीला सगुणानिर्गुणापि वा ॥ ९-१९ ॥  
  
अनित्या वाथ नित्या वा यथार्थं ब्रूहि शङ्कर ।  
  
  
शिव उवाच   
  
  
शृणु पार्वति वक्ष्यामि तव प्रश्नान् सुगोपितान् ॥ ९-२० ॥  
  
न नास्तिकेभ्यो धूर्तेभ्यो हैतुकेभ्यः सुरेश्वरि ।  
न वेदनिन्दकेभ्यश्च नाविश्वासाय कर्हिचित् ॥ ९-२१ ॥  
  
वेदशास्त्रपुराणादिश्रद्धापूतान्तरात्मने ।  
अनिन्दकाय शुद्धाय सर्वत्र ब्रह्मदर्शिने ॥ ९-२२ ॥  
  
अलोलुपाय शान्ताय निर्मलाय महेश्वरि ।  
कृतज्ञाय क्रियाकाण्डाचारसंशुद्धचेतसे ॥ ९-२३ ॥  
  
स्नानदानदयादाक्ष्यदमाद्यमलमूर्त्तये ।  
परीक्ष्य शतधा देवि दद्यान्नान्यत्र कर्हिचित् ॥ ९-२४ ॥  
  
स्नेहाद्वा धनलोभाद्वा अज्ञानाद्वा भयादपि ।  
प्रकाशयति मूढात्मा नारक्याचन्द्रतारकम् ॥ ९-२५ ॥  
  
तस्मात्त्वयापि देवेशि गोपितव्यं सुरेश्वरि ।  
सखीनां ब्रह्मलीलाया दर्शनं तु यथा भवेत् ॥ ९-२६ ॥  
  
तत्प्रकारं प्रवक्ष्यामि शृणुष्वैकाग्रमानसा ।  
मथुराधिपतिः कंसः उग्रसेनसुतः खलः ॥ ९-२७ ॥  
  
श्रुत्वात्ममृत्युं देवक्याः पुत्रद्वारेण दुष्टधीः ।  
भगिनीं हन्तुमारेभे खङ्गेन तरसा बली ॥ ९-२८ ॥  
  
वारितो वसुदेवेन नीत्या चाध्यात्मशिक्षया ।  
न निवृत्तः खलः पापस्तदीपायमचिन्तयत् ॥ ९-२९ ॥  
  
न चास्यास्ते भयं वीर पुत्रेभ्यश्चेद्भयं तव ।  
समर्पयिष्ये तान्पुत्रान्यानसौ प्रसविष्यति ॥ ९-३० ॥  
  
न सन्देहस्त्वया कार्यो यतः सत्यमयः पुमान् ।  
सत्ये नष्टे स्वयं नष्टो विशतेन्धं महत्तमः ॥ ९-३१ ॥  
  
इत्युक्तो मोहितमतिर्मुमोच भगिनीं खलः ।  
तया प्रसूतः समये पुत्रः पावकसन्निभः ॥ ९-३२ ॥  
  
तमादाय गतः कंसं वसुदेवः प्रसादयन् ।  
अर्पयामास तनयं कंसायात्मजमृत्यवे ॥ ९-३३ ॥  
  
औग्रसेनिस्तु तं दृष्ट्वा प्रसन्नेनान्तरात्मना ।  
प्रत्यपर्यन् सुतं प्राह प्रसन्नोऽहं तवानघ ॥ ९-३४ ॥  
  
न चास्मान्मे भयं शूर तस्मान्नो हन्मि ते शिशुम् ।  
युवयोरष्टमाद्गर्भान्मृत्युर्मे संश्रुतः पुरः ॥ ९-३५ ॥  
  
वृथा किमर्थं ते बालान् हन्मि लोकविगर्हितः ।  
अष्टमस्तु यदा पुत्रो भविष्यति तवानघ ॥ ९-३६ ॥  
  
तदा मां तूर्णमासाद्य निवेदयतु वै भवान् ।  
स्वस्त्यस्तु ते चिरं याहि मा भयं धेहि सर्वथा ॥ ९-३७ ॥  
  
इति कंससमादिष्टो वसुदेवो महाशय ।  
निवृत्तः सुतमादाय कंसवाक्ये ससंशय ॥ ९-३८ ॥  
  
ततो नारदवाक्येन विमोहितमतिः खलः ।  
अहनत्तं सुतं भूयस्तत्र गत्वा रुषान्वितः ॥ ९-३९ ॥  
  
जग्राह निगडे चोभौ वसुदेवं च देवकीम् ।  
यान्यान्पुवान्प्रसुश्रुवे मारयामास तान् खलः ॥ ९-४० ॥  
  
दधार सप्तमं गर्भं शेषसञ्ज्ञं सुदुःसहम् ।  
आदिष्टा देवदेवेन योगमाया महेश्वरि ।  
गर्भमाकृष्य देवक्या रोहिणीं प्रणिनाय सा ॥ ९-४१ ॥  
  
स्वयं प्रादूरभूत्तस्मिन् देवकीजठरे प्रभुः ।  
शङ्खचक्रगदापद्मधरश्चारुचतुर्भुजः ॥ ९-४२ ॥  
  
पीतवासा घनश्यामः स्फुरन्मकरकुण्डलः ।  
स्फुरन्माणिक्यमुकुटो वलयाङ्गदभूषितः ॥ ९-४३ ॥  
  
वसुदेवस्तु तं दृष्ट्वा विस्मयोदारलोचनः ।  
तुष्टावोपनिषद्वाग्भिस्ततस्तुष्टोऽब्रवीद्वचः ॥ ९-४४ ॥  
  
  
विष्णुरुवाच   
  
  
त्वयाहं तोषितः पूर्वं तपसा दुश्चरेण हि ।  
पृश्निगर्भेति विख्यातो नाम्ना पत्रोऽभवं तव ॥ ९-४५ ॥  
  
द्वितीये जन्मनि तथा कश्यपस्त्वं प्रजापतिः ।  
उपेन्द्र इति विख्यातिं गतोऽहं यदुनन्दन ॥ ९-४६ ॥  
  
वसुदेव तृतीयेस्मिन् भवे जातो भवद्गृहे ।  
मुक्तिदानाय भवते प्रादुर्भूतोऽस्मि साम्प्रतम् ॥ ९-४७ ॥  
  
नय मां गोकुलं यत्र यशोदा नन्दगेहिनी ।  
तत्र जाता महामाया तां नयस्व स्वकं गृहम् ॥ ९-४८ ॥  
  
तव मास्तु भय क्वापि कंसान्मज्ज्न्मशङ्कितात् ।  
इत्युक्ता देवदेवेशो दम्पत्योः पश्यतोः पुरः ॥ ९-४९ ॥  
  
अक्षरस्य तु या चित्तवृत्तिर्लीलावलोकने ।  
तदुपाधिकतत्सत्तारूपे व्यूहत्त्वमागतः ॥ ९-५० ॥  
  
बभूव द्विभुजः सद्यः शिशुभावं गतः प्रभुः ।  
तस्मिन्नाविविशे साक्षाद्रसरूपी स्वयं प्रभुः ॥ ९-५१ ॥  
  
निनाय गोकुले नन्दगेहं निद्राविमोहिते ।  
आदाय योगनिद्रां तां वसुदेवो गृहं गतः ॥ ९-५२ ॥  
  
देवकीप्रसवं प्रातः कंसायाचख्युरुत्सुकाः ।  
गृहपाला ध्वनिं श्रुत्वा बालस्येति त्वरान्विताः ॥ ९-५३ ॥  
  
कंसस्त्वरितमागम्य हठादाक्षिप्य तां खलः ।  
भूपृष्ठे प्रोथयद्देवीं ततः सा दिवमुत्पतत् ॥ ९-५४ ॥  
  
सा प्रोवाच वचः क्रुद्धा हरिजातस्तवान्तकृत् ।  
यो वेदधर्मरक्षार्थं पाखण्डविनिवृत्तये ॥ ९-५५ ॥  
  
असुराणां विनाशार्थमाविर्भवति लीलया ।  
युगान्ते तमसा ग्रस्तान् वेदानुद्धर्त्तुमिच्छया ।  
मत्स्यरूपी स्वयं जातः सर्वज्ञः सर्वशक्तिमान् ॥ ९-५६ ॥  
  
कूर्मरूपेण यः पृष्ठे दधार मन्दराचलम् ।  
उद्दिधीर्षुर्भुवं मूढ योऽसृजत् शौकरीं तनुम् ॥ ९-५७ ॥  
  
स्वभक्तद्रोहिणं हन्तुं त्रातुं भक्तजनं तु यः ।  
नृसिंहरूपी यः स्तम्भात्प्रादुरासीत्कृपानिधिः ॥ ९-५८ ॥  
  
आत्मानं वामनं कृत्वा भक्तकार्यार्थमुद्यतः ।  
बलिं बध्वा मघवते त्रिलोकीमददात्प्रभुः ॥ ९-५९ ॥  
  
क्षत्रियान् दुर्नयान् दृष्ट्वा जमदग्निगृहे तु यः ।  
जातश्चकार पृथिवीं क्षत्रवीजविवर्जिताम् ॥ ९-६० ॥  
  
योऽसौ दाशरथिर्भूत्वा रावणं लोकरावणम् ।  
जघान समरे दुष्टं शरण्यः शत्रुसूदनः ॥ ९-६१ ॥  
  
कलौ जनिष्यमाणानां असुराणां दुरात्मनाम् ।  
वेदमार्गप्रवृत्तानां अतदर्हतया तु यः ॥ ९-६२ ॥  
  
अरुच्युत्पादनार्थाय नानापाषण्डकल्पनाम् ।  
कृत्वा विनाशमेतेषां करिष्यति परः प्रभुः ॥ ९-६३ ॥  
  
स जातो यत्र कुत्रापि मृत्युस्तव विमूढधे ।  
इत्युक्त्वान्तर्दधे माया कंसस्तु विमनाः स्थितः ॥ ९-६४ ॥  
  
  
इति श्रीपञ्चरात्रे माहेश्वरतन्त्रे उत्तरखण्डे शिवोमासंवादे नवमं पटलम् ॥ ९-९ ॥  
  
  
  
  
अथ दशमं पटलम्   
  
  
शिव उवाच  
  
  
अथ नन्दगृहे जातः प्रातरेव महोत्सवः ।  
नन्दः स्नातः शुचिर्विप्रानाहूयागमपारगान् ।  
ददौ महामना गावो वासांस्याभरणानि च ॥ १०-१ ॥  
  
गोपा गोप्यो ययुर्हृष्टा नानाभूषाम्बरावृताः ।  
नन्दं वर्धापयामासुराशीर्भिः सर्वतोमुखम् ॥ १०-२ ॥  
  
यशोदां च महाभागां गत्वा गोप्योऽति हर्षिताः ।  
उत्सुकानि मना&स्यासां बभूवुः कृष्णदर्शने [ब्रह्मसृष्टिभ्यः तदानीं किशोरस्वरूपेण श्रीकृष्णो निजदर्शनं दत्तवान् ।] ॥ १०-३३ ॥  
  
श्रीकृष्णदर्शनानन्दनिमग्ना निजमूर्त्तयः ।  
बभूवुर्गोपिकाः सर्वाः निजलोकं गता इव ॥ १०-४ ॥  
  
गृहे गृहे समभवन्महोत्सवपरम्पराः ।  
याचका वन्दिनः सूता मागधाः समुपाययुः ॥ १०-५ ॥  
  
तेभ्यो ददौ महार्हाणि भूषावासांसि गोपराट् ।  
अथ कंससमादिष्टा पूतना बालघातिनी ॥ १०-६ ॥  
  
निघ्नन्ती बालकान् जातान् चचार परितो व्रजम् ।  
शिशवस्ते पराभूताः प्रविष्टाः पूतनान्तरम् ॥ १०-७ ॥  
  
नन्दगृहे पुत्रजनिं श्रुत्वा तस्य जिघांसया ।  
कृत्वा विमोहनं रूपं दिव्यालङ्कारचर्चितम् ॥ १०-८ ॥  
  
दिव्यमालाम्बारधरं दिव्यगन्धमनोहरम् ।  
मनोहरन्ती नन्दस्य प्रविवेश शनैर्गृहम् ॥ १०-९ ॥  
  
अथ सा सूतिकागारमभ्येत्य क्रूरनिश्चया ।  
मोहयित्वा वचोभिस्तां बहिःप्रेमनिरूपितैः ॥ १०-१० ॥  
  
सुप्ताहिमिव जग्राह बालं कमललोचनम् ।  
अङ्कमारोप्य बहुधा लालयन्ती शुचिस्मिता ॥ १०-११ ॥  
  
ददौ हालाहलालिप्तं स्तनं तन्मुखपङ्कजे ।  
तदन्तःस्थशिशृन् प्राणान् पूतनायाः पपौ हरिः ॥ १०-१२ ॥  
  
सार्द्धयोजनविस्तारो देहस्तस्या महीतले ।  
पपात पातध्वनिना कम्पयन् व्रजमण्डलम् ॥ १०-१३ ॥  
  
स्तन्यं हालाहलमयं हरये परमात्मने ।  
दत्वापि सद्गतिं प्राप्ता किं पुनः साधुकारिणः ॥ १०-१४ ॥  
  
  
पार्वत्युवाच   
  
  
व्रज्रस्थाः शिशवो ये च तया व्यापादिता इति ।  
पूतनायां स्थितान् सर्वान् तत्प्राणैरपिबद्धरिः ॥ १०-१५ ॥  
  
इति यद्भवता प्रोक्तं के तेऽत्र शिशवः प्रभो ।  
  
  
शिव उवाच   
  
  
एकदा ब्रह्मणः सत्रे देवगन्धर्वपन्नगाः ॥ १०-१६ ॥  
  
सिद्धा विद्याधराः सर्वे समाजग्मु महर्षयः ।  
आदित्या वसवो रुद्रा मरुतः पितरस्तथा ॥ १०-१७ ॥  
  
अग्नयो वायवश्चान्ये तेषामासीन्महासदः ।  
जगुर्गन्धर्वपतयो ननृतुश्चाप्सरोगणाः ॥ १०-१८ ॥  
  
अप्सरोदर्शनक्षुब्धस्मरग्रस्तोन्यथा मतिः ।  
न शशाक मनो यन्तुं यतन्नपि पितामहः ॥ १०-१९ ॥  
  
चस्कन्द रेतस्तस्याशु तपो विद्यामयं महत् ।  
अज्ञात्वा तस्य संस्थानं कुण्डाग्नावजुहोत्प्रभुः ॥ १०-२० ॥  
  
अग्निमध्यात्समुद्भूताः कुमारा वह्नितेजसः ।  
बद्धाञ्जलिपुटाः सर्वे प्रणेमुस्ते पितामहम् ॥ १०-२१ ॥  
  
ब्रह्मन् पितासि नः कामं वयं ते तनयाः प्रभो ।  
उत्पादिताश्च भवता किङ्कुर्मस्तदुदीर्यताम् ॥ १०-२२ ॥  
  
  
ब्रह्मोवाच   
  
  
अग्नौ क्षिप्तं मया रेतस्तपोविद्यामयं शुभम् ।  
तत्र जाता भवन्तो हि तस्मादग्निकुमारकाः ॥ १०-२३ ॥  
  
दण्डकारण्यमासाद्य तपश्चरत पुत्रकाः ।  
इत्युक्ता ब्रह्मणा सर्वे दण्डकारण्यमाश्रिताः ॥ १०-२४ ॥  
  
तपः कुर्वन्तो यत्नेन ब्रह्मणोद्देशयन्त्रिताः ।  
ततः कतिपये काले रामो दाशरथिः स्वयम् ॥ १०-२५ ॥  
  
रावणं समरे हत्वा राज्यं कृत्वा बिभीषणे ।  
विमानं वरमारूढो दण्डकारण्यमाश्रितः ॥ १०-२६ ॥  
  
तत्रागस्त्याश्रमं रामो गत्वा चक्रेभिवादनम् ।  
मुनिः सम्भावयामास कन्दैर्मूलफलादिभिः ॥ १०-२७ ॥  
  
रामस्य दर्शनं चक्रुर्मुनयोपि धृतव्रताः ।  
उवास रामः कतिचिद्दिनानि मुनिसत्कृतः ॥ १०-२८ ॥  
  
एकदा जनकी दृष्टुं मुनीनामाश्रमान् शुभान् ।  
जगाम मुनिपत्नीनां सौहार्देनापि सुन्दरि ॥ १०-२९ ॥  
  
चक्रे रामकथाः पुण्याः रावणस्य वधं प्रति ।  
सत्कृता मुनिपत्नीभिः मुनिभिः साधुभिस्तथा ॥ १०-३० ॥  
  
निवृत्ता जानकी तत्र जगामाग्निकुमारकान् ।  
द्रष्टुं तपस्यतः पूर्णान् मुनिकन्यासमावृता ॥ १०-३१ ॥  
  
जानकी तान्नमस्कृत्य कुमाराननलप्रभान् ।  
निषसाद क्षणं तत्र वनशोभाहितेक्षणा ॥ १०-३२ ॥  
  
ते विचित्रेण दैवेन प्रेर्यमाणाः कुमारकाः ।  
अमर्षजननं वाक्यमब्रुवन्कृतहेलनाः ॥ १०-३३ ॥  
  
अहो सीते प्रभुः साक्षादीश्वरो जगतां पतिः ।  
वेदरक्षाविधानार्थमवतीर्णो महीतले ॥ १०-३४ ॥  
  
न यस्य स्वपरो वापि न द्वेष्यः प्रिय एव च ।  
सत्यसन्धः क्षमी शूरो रामः कमललोचनः ॥ १०-३५ ॥  
  
जटीवल्कलसंवीतो मोहमग्नो वने वने ।  
भ्रान्तश्चचार निर्विण्णः पृच्छमानो वनस्पतीन् ॥ १०-३६ ॥  
  
इयं कान्तेति वै मत्वा मोहविभ्रंशिताशयः ।  
क्वचित्पल्लविनीं हृद्यां लतामालिङ्ग्य निर्वृतः ॥ १०-३७ ॥  
  
निवारितो लक्ष्मणेन नेयं कान्तेति जल्पता ।  
दधाराम्भोनिधौ सेतुं सख्यं कृत्वा च वानरैः ॥ १०-३८ ॥  
  
त्वन्निमित्तमिदं सीते प्रभोरपि विडम्बनम् ।  
तस्मात्स्त्रियः पापरूपा दोषैकनिलयाः सदा ॥ १०-३९ ॥  
  
न धार्या सुखमिच्छद्भिः कदाचित् क्वापि पण्डितैः ।  
इत्येवं वचनं तेषां श्रुत्वा दाशरथेः प्रिया ॥ १०-४० ॥  
  
चक्रोध रक्तनयना शापं दातुं मनोदधे ।  
  
  
सीतोवाच   
  
  
मन्निन्दायाः फलं शीघ्रमवाप्स्यथ कुमारकाः ॥ १०-४१ ॥  
  
द्विधाविदीर्णदेहाश्च यूयं पण्डितमानिनः ।  
पतन्तु भूतले सर्वे सर्वे स्वात्मकृतं भुजः ॥ १०-४२ ॥  
  
इत्युक्ते सीतया तूर्णं द्विधाभूतकलेवराः ।  
शिशवः पेतुरुर्व्यान्ते मुनिपत्न्यो विसिस्मिरे ॥ १०-४३ ॥  
  
हाहाकारो महानासीन्मुनीनां तत्र शृण्वताम् ।  
एवं शप्त्वा कुमारांस्तान् ययौ सीतानिकेतनम् ॥ १०-४४ ॥  
  
रामः श्रुत्वाथ तां वार्त्तामप्रियां दुर्मना भृशम् ।  
निनिन्द सीतां मनसा किमेतद्दुर्विनीतया ॥ १०-४५ ॥  
  
अर्विचारितमेवेह कृतं नष्टविमर्षया ।  
अहो मूढधियो दुष्टाः स्त्रियो दारुणचेतसः ॥ १०-४६ ॥  
  
श्रेयसां परिपन्थिन्यो मायेयं दैवनिर्मिता ।  
ससारान्मुक्तिकामानां याः स्वयं निगडोपमाः ॥ १०-४७ ॥  
  
महामोहस्य मञ्जूषा स्वार्थायानर्थतत्पराः ।  
क्रोधलोभानृतधियो न विश्वस्ताः कदाचन ॥ १०-४८ ॥  
  
न च ता विश्वसेत्क्वापि विश्वस्तान् घ्नन्त्यसंशयम् ।  
अल्पार्थे बह्वनर्थेषु प्रवर्त्तन्ते दुराशयाः ॥ १०-४९ ॥  
  
न विद्वान् स्त्रीवशं गच्छेद् वशं प्राप्तो विनश्यति ।  
इत्याकलय्य हृदये जानकीं प्राह स प्रभुः ॥ १०-५० ॥  
  
  
राम उवाच   
  
  
किमेतत्साधुचरिते विनिन्दितमचीकरः ।  
नास्माकमुचितं कर्म यत्कुमारविहिंसनम् ॥ १०-५१ ॥  
  
तपोविद्याधृतधियो विनयाचारशालिनः ।  
न चैते शापमर्हन्ति यदि घ्नन्त्यपि सुन्दरि ॥ १०-५२ ॥  
  
यथार्थवादिनां पुंसां श्रुत्वा वाचो यथार्थकाः ।  
कुप्यन्ति ये मूढधियो न तेषां निष्कृतिः क्वचित् ॥ १०-५३ ॥  
  
सीते यथार्थमुक्त तैर्मामुद्दिश्य दयालुभिः ।  
तेष्वमर्षः कथं जात ईदृशोनर्थदर्शनः ॥ १०-५४ ॥  
  
यदि स्वल्पोपराधोऽपि तस्मिन् दण्डो महान् घृतः ।  
न चैतदुचितं चण्डि क्षत्रियाणां दयावताम् ॥ १०-५५ ॥  
  
वनचराणामस्माकं मुन्याश्रमवासिनाम् ।  
साध्वीत्थमुक्ता रामेण लज्जया नम्रकन्धरा ॥ १०-५६ ॥  
  
बद्धहस्ताञ्जलिः प्राह भर्तृवाक्यविबोधिता ।  
  
  
सीतोवाच  
  
  
अपराधो महान् देव कृतो मे नात्र संशयः ॥ १०-५७ ॥  
  
अदण्डेष्वप्यपापेषु यन्मया ह्युद्यमः [यन्मन्योरुर्दमः कृतः इति मूल पाठः ।] कृतः ।   
अपि मे दुर्नयं देव क्षमस्व त्वं दयानिधे ॥ १०-५८ ॥  
  
तेष्वनुग्रहमाधस्त्व साधुष्वपि तपस्विषु ।  
  
  
राम उवाच   
  
  
न करिष्याम्यहं भद्रे कुमाराणामनुग्रहम् ॥ १०-५९ ॥  
  
मया त्वनुग्रहीतानां मुक्तिः स्याज्जलवज्जले ।  
वेदवेदान्तसङ्गीतः परमात्मा परः प्रभुः ।  
करोत्वनुग्रहं तेषामनुभूतिर्यथा भवेत् ॥ १०-६० ॥  
  
तस्मादिमे लिङ्गदेहमात्रशेषाः सुलोचने ।  
मयि स्थास्यन्ति सततं कालाविर्भावहेतवे ॥ १०-६१ ॥  
  
रामे च भगवत्येते विलीनास्ते ततः परम् ।  
वसुदेवगृहे साक्षादवतीर्णे हरौ स्वयम् ॥ १०-६२ ॥  
  
तेवतीर्णा व्रजभुवि तद्देहस्थाः कुमारकाः ।  
पूतनायां स्थिताः सर्वे तया व्यापादिता इति ॥ १०-६३ ॥  
  
तत्प्राणैरपिबद् बालान् दक्षिणाङ्गव्यवस्थितान् ।  
वामाङ्गभूताः सकलाः गौडदेशेऽभवन् स्त्रियः ॥ १०-६४ ॥  
  
कुमारीरानयामास परचक्रं जिघांसता ।  
निरुद्धा राजधर्मेण नन्दस्तद्देशमागतः ॥ १०-६५ ॥  
  
इति ते कथितं देवि यत्पृष्टोऽहं सुलोचने ।  
समासेन महेशानि किं भूयः श्रोतुमिच्छसि ॥ १०-६६ ॥  
  
  
इति श्रीमाहेश्वरतन्त्रे उत्तरखण्डे शिवोमासंवादे दशमं पटलम् ॥ १०-१० ॥  
  
  
  
  
अथ एकादशं पटलम्   
  
  
श्री शिव उवाच   
  
  
हृत्वाथ पूतनाप्राणान् सहबालान् कृपानिधिः ।  
शकटं पातयामास पादपल्लवलीलया ॥ ११-१ ॥  
  
तृणावर्त्तमथाकाशे हरन्तमहनद्धरिः ।  
स्तनं पीत्वा यशोदायै जृम्भमाणस्तु केवलम् ॥ ११-२ ॥  
  
मुखे प्रदर्शयामास भुवनानि चतुर्दश ।  
बाललीलाविनोदेन मृदमश्नन् कृपानिधिः ।  
अकल्पयद्देहयोगं कुमाराणामलौकिकम् ॥ ११-३ ॥  
  
नाश्नाति मृदमानन्दो दधिदुग्धान्यपि स्वयम् ।  
पुष्ट्यर्थं च कुमाराणामकरोत्सकलं प्रभुः ॥ ११-४ ॥  
  
व्रजस्था गोपिकाः सर्वाः कृष्णलीलाहृताशयाः ।  
विलोभयन्त्यः श्रीङ्कृष्णं दास्ये दुग्धं दधीन्यपि ॥ ११-५ ॥  
  
मृदूनि नवनीतानीत्युक्त्वा निन्युर्गृहान् स्वकान् ।  
ततोप्येकान्त आहूय दत्वा दधिमधूनि च ॥ ११-६ ॥  
  
कृष्णमालिङ्गयामासुश्चुचुम्बुर्मुखपङ्कजम् ।  
बालोभूत्वापि लोकस्य यशोदानन्दयोरपि ॥ ११-७ ॥  
  
आलिङ्ग्यत्यालिङ्ग्यमानः प्रतिचुम्बति चुम्बितः ।  
गोपिकाहृदयानन्दं वर्धयन् रतिचेष्टितैः ॥ ११-८ ॥  
  
रतिज्ञमिव तं मत्वा गोपिका रतिचेष्टयाः ।  
कुतूहलनिमग्नास्ता न वक्तुं शेकुरुत्सुकाः ॥ ११-९ ॥  
  
अन्यापि गृहमानीय खाद्यपानैरतोषयत् ।  
भूषयित्वाञ्जनाकल्पैरङ्गरागैः सुगन्धिभिः ॥ ११-१० ॥  
  
शुभासने समारोप्य दत्वा ताम्बूलवीटिकाम् ।  
इहैव बालकैरेतैः परिक्रीडस्व निर्भयः ॥ ११-११ ॥  
  
मान्यत्र गच्छ ते माता ज्ञापिता ताडयिष्यति ।  
इत्याहुर्गोपिकाः काश्चित्प्रेमबद्धा व्रजार्भके ॥ ११-१२ ॥  
  
व्रजेश्वरसुतं नीत्वा गृहमूचुः पराः स्त्रियः ।  
यदि नृत्यति सत्कृष्ण भवान् दास्ये मनोरथम् ॥ ११-१३ ॥  
  
इत्युक्तो नृत्यति स्मासौ रभसा वै मुदान्वितः ।  
हरन् कटाक्षमालाभिर्भावपूर्णाभिरावृतः ॥ ११-१४ ॥  
  
वव्रे नृत्यविधानार्थं कामं देहि प्रतिश्रुतम् ।  
कस्ते कामस्तयोक्तेसौ वव्रे कृष्णः स्ववाञ्छितम् ॥ ११-१५ ॥  
  
त्वदीयहृदये भाति कन्दुकद्वयमुत्तमम् ।  
देह्येतद्रमणार्थाय मित्रैः गोपसुतैः सह ॥ ११-१६ ॥  
  
जहास गोपीकृष्णस्य वाक्यश्रवणहर्षिता ।  
वृषभानोः सुता देवि राधिकानामविश्रुता ॥ ११-१७ ॥  
  
स्वामिनी वासना जाता श्रीकृष्णप्रेमविह्वला ।  
द्वादशैवसहस्राणि याः सख्यः परिकीर्त्तिताः ॥ ११-१८ ॥  
  
तदङ्गभूतास्ताःसर्वाः वस्तुभेदो न किञ्चन ।  
स्वामिन्यात्मा भवेत्कृष्णः कृष्णात्मा स्वामिनी हि सा ॥ ११-१९ ॥  
  
न तयोर्विद्यते भेदश्चन्द्रचन्द्रिकयोरिव ।  
रसात्मकं रसभोक्तृ परं ब्रह्म श्रुतीरितम् ॥ ११-२० ॥  
  
रसः शृङ्गार एवोक्तो रसशास्त्रविशारदैः ।  
संयोगो विप्रलम्भश्च शृङ्गारो द्विविधो मतः ॥ ११-२१ ॥  
  
संयुक्तयोश्च [द्र० पृ० चतुर्विंशपटलम् ११-१२ ।] संयोगो विप्रलम्भो वियुक्तयोः ।  
रसनित्यतया जातो वियोगस्तद्दलात्मकः ॥ ११-२२ ॥  
  
रसस्वभाव एवाय यत्सयोगवियोगवान् ।  
अन्यथा ह्यक्षरे कस्माद्दिदृक्षा जायते तथा ॥ ११-२३ ॥  
  
कथं प्रियाणां च तथा रसस्तस्माद्धि ताद्दृशः ।  
सच्चिदानन्दकं ब्रह्म यदुक्त श्रुतिमौलिभिः ॥ ११-२४ ॥  
  
चिदानन्दौ तु कूटस्थे पुरुषोत्तमे एव च ।  
उभावपि भवेद्ब्रह्म ब्रह्मभेदैर्विवर्जितम् ॥ ११-२५ ॥  
  
सजातीयविजातीयस्वगतैश्च सुलोचने ।  
ब्रह्मत्वे ह्यक्षरस्यापि आनन्दो द्विदलात्मकः ॥ ११-२६ ॥  
  
सदंशबीजमूला च प्रकृतिर्ह्यक्षरात्मगा ।  
न तस्माद्रसलीलायाः स्थितिः कुटस्थ ईश्वरे ।  
प्रकृतेश्च परत्वाच्च निर्गुणत्त्वान्महेश्वरि ॥ ११-२७ ॥  
  
उत्तमे पुरुषे पूर्णे ह्यानन्दात्मनि केवले ।  
लीला रसमयी रम्याः प्रतिक्षणनवा स्थिता ॥ ११-२८ ॥  
  
दिदृक्षितान्तःकरणवृत्तिः स्यादक्षरस्य या ।  
पुरुषोत्तमावेशती जाता नन्दगृहे तु सा ॥ ११-२९ ॥  
  
गुणलीलादिदृक्षायुक्वासनास्तत्प्रियासु याः ।  
ता एव व्रजसुन्दर्यस्ताभिः सङ्क्रीडते रसः ॥ ११-३० ॥  
  
स्वामिनीवासना राधा स्वयं वृन्दावनेश्वरी ।  
लवमात्रकालावच्छिन्नो विरहोऽभूद्रसात्मकः ॥ ११-३१ ॥  
  
नलिनीपत्रसंहत्याः सूक्ष्मसूच्याभिवेधने ।  
दले दले च यः कालः स कालो लववाचकः ॥ ११-३२ ॥  
  
अत्रापि संयोगवियोगभावैः क्रीडति वै हरिः ।  
कृष्णो राधास्वरूपेण विरहाक्रान्तचेतनः ॥ ११-३३ ॥  
  
कथं सा सङ्गता मे स्यादिति चिन्तापरोऽभवत् ।  
तत्सखीकृतमैत्रस्तु तत्कथाः कुरुतेऽनिशम् ॥ ११-३४ ॥  
  
नित्यं स्वरूपस्तवनैर्गतिहासनिरूपणैः ।  
वस्त्रमद्यतनं हृद्य तव सङ्ख्याः परिष्कृतम् ॥ ११-३५ ॥  
  
इत्यावेदितहार्दास्ताः सख्यः प्राहुश्च राधिकाम् ।  
राधे नन्दसुतः सोऽयं सुन्दरः प्रतिभाति मे ॥ ११-३६ ॥  
  
तव रूपानुरूपोऽयं चतुरो व्रजबल्लभः ।  
नित्यं च त्वत्कथालापः त्वत्प्राणस्त्वन्मनाः सदा ।  
त्वामेव ध्यायते चित्ते सङ्गमस्ते यथा भवेत् ॥ ११-३७ ॥  
  
  
राधोवाच  
  
  
कुत्र सङ्गतिरेतेन मम स्यात्सखि चिन्तय ।  
अहमप्यस्य रूपेण सौन्दर्येण गुणेन च ।  
मोहितास्मि क्षणं नैनं विस्मरामि कथञ्चन ॥ ११-३८ ॥  
  
यशोदानन्दनं कृष्णं स्वप्ने पश्यामि सन्ततम् ।  
क्रीडमानं मया सार्द्धं पिबन्तमधरासवम् ॥ ११-३९ ॥  
  
यस्मिन् दृष्टे ममाङ्गेषु स्वेदरोमाञ्चकञ्चुकम् ।  
वेपथुः स्वरभङ्गो वा जायते साम्प्रतं सखि ॥ ११-४० ॥  
  
यत्सौन्दर्यरसाम्भोधौ निमग्नं सखि मे मनः ।  
न निवृत्तिमवाप्नोति विना तद्दर्शनं क्वचित् ॥ ११-४१ ॥  
  
कृष्णमूर्तिं प्रपश्यामि भ्रमान्निकटवर्तिनीम् ।  
क्षणादन्तर्हितां दृष्ट्वा मदात्मा तप्यते भृशम् ॥ ११-४२ ॥  
  
किं करोमि क्व गच्छामि कस्याग्रे कथयाम्यहम् ।  
नय मां नन्दतनयं कृष्णं प्राणाधिकं मम ॥ ११-४३ ॥  
  
विरहाग्निमहाज्वालावलीढा मे वपुर्लता ।  
कृष्णाधरसुधापूरप्लाविता शान्तिमेष्यति ॥ ११-४४ ॥  
  
तस्य मे सङ्गमोपायं विचारय निजे हृदि ।  
गच्छ कृष्णागमे यत्नं कुरु सङ्केतसद्मनि ॥ ११-४५ ॥  
  
इत्येवं राधया प्रोक्ता सखी प्राणपतिं ययौ ॥ ११-४६ ॥  
  
  
  
इति श्रीपञ्चरात्रे माहेश्वरतन्त्रे उत्तरखण्डे शिवोमासंवादे एकादशं पटलम् ॥ ११-११ ॥  
  
  
  
  
  
अथ द्वादशं पटलम्   
  
  
शिव उवाच   
  
  
कृष्णस्तामागतां दृष्ट्वा हर्षाकुलितचेतसाम् ।  
कार्यसिद्धिमिमां ज्ञात्वा हर्षान्दुल्लसितेक्षणः ॥ १२-१ ॥  
  
पप्रच्छ तां सखीं प्रेम्णा किमुक्तं राधया सखि ।  
तदिदानीं ममाचक्ष्व श्रुत्वा सन्तोषमाप्नुयाम् ॥ १२-२ ॥  
  
त्वयि गतायां यावन्तः कालस्यावयवा ययुः ।  
तावन्त्येव युगान्यासन् विरहाकुलितस्य मे ॥ १२-३ ॥  
  
  
सख्युवाच  
  
  
त्वत्सङ्गविरहात्कृष्ण राधापि क्लिश्यतेतराम् ।  
न निवृत्तिमवाप्नोति विना ते दर्शनं क्वचित् ॥ १२-४ ॥  
  
कृष्ण कृष्णेत्यमु मन्त्रं विरहाकुलया तया ।  
जप्यतेऽहर्निश मन्यमानया निकटे मृतिम् ॥ १२-५ ॥  
  
विरहानलनिर्दग्धा शोभते न वपुर्लता ।  
हिमक्लिष्टेव हेमन्ते मृदुला पद्मिनी यथा ॥ १२-६ ॥  
  
दिवारात्रौ तु रहसि कृत्वा चित्रमयीं प्रभो ।  
मूर्त्तिं निधाय हृदये शेते विरहकर्षिता ॥ १२-७ ॥  
  
शुष्कौ बिम्बाधरौ तस्यास्तन्द्रा लोचनयोः स्थिता ।  
अन्यथा भाषणं वक्त्रात् किमन्यत्कथयामि ते ॥ १२-८ ॥  
  
नानुसन्धानमाधत्ते मनोवृत्तिर्मनागपि ।  
अन्यथासिद्ध एवासौ कामस्ते नन्दनन्दन ॥ १२-९ ॥  
  
तस्मात्तन्निकटं याहि सङ्केते कृतनिश्चयः ।  
इति सख्योदितं श्रुत्वा उल्ललास हृदि प्रभुः ॥ १२-१० ॥  
  
  
श्रीकृष्ण उवाच   
  
  
अहं तत्रागमिष्यामि सङ्केते कृतनिश्चयात् ।  
तत्र तामानय क्षिप्रं वेषगुप्तिं विधाय च ॥ १२-११ ॥  
  
कस्यापि न भयं भीरु त्वया कर्त्तव्यमण्वपि ।  
वञ्चयिष्ये जनान् सर्वान् इन्द्रजालकलादिभिः ॥ १२-१२ ॥  
  
राधिकायै प्रणाम मे तत्र गत्वा निवेदय ।  
त्वं मे प्रियासि नितरां प्राणादप्यधिका मम ॥ १२-१३ ॥  
  
नावयोरन्तरं किञ्चित् प्राणरूपात्मनामपि ।  
त्वन्नामस्मरणाच्चाह यथा तुष्यामि सुन्दरि ।  
मत्सेवया मम ध्यानात्तथा तुष्टिर्न मे क्वचित् ॥ १२-१४ ॥  
  
इत्यादि मम वाक्यानि राधिकायै निवेदय ।  
पुनर्याता सखी राधामुवाच सकलं हि तत् ॥ १२-१५ ॥  
  
सुधामाधुर्यधिक्कारक्षम कृष्णवचोमृतम् ।  
पीत्वोल्ललास हृदय ग्रीष्मतप्तेव भूर्यथा ॥ १२-१६ ॥  
  
अथ सङ्केतसदने शय्या पुष्पमयोचिता ।  
नानागन्धमहामोदपुष्पराजिविराजिते ॥ १२-१७ ॥  
  
निर्दग्धागरुसद्धूमधूपिते च समन्ततः ।  
पानयोग्यरसेर्दिव्यैस्ताम्बूलैरङ्गलेपनैः ॥ १२-१८ ॥  
  
सत्कृते सदने रम्ये राधा सख्यावृता ययौ ।  
तत्रासनगता राधा काङ्क्षन्ती प्रियसङ्गमम् ॥ १२-१९ ॥  
  
अचञ्चलतडित्कोटिप्रभापिञ्जरिताम्बरा ।  
समावृत्तसुवृत्तोरुजघनस्तनमण्डला ॥ १२-२० ॥  
  
कटाक्षसरणीनिर्यद्रसमोहितमन्मथा ।  
शुकाकारसमाकारनासाभरणभासुरा ॥ १२-२१ ॥  
  
दाडिमीबीजसन्देहकारिदशनहीरका ।  
वीणारवघृणादायिनिजवाणीगुणोदया ।  
कर्पूरबीटिकामोदसुगन्धितदिगन्तरा ॥ १२-२२ ॥  
  
मणिदर्पणदर्पघ्नकपोलफलकप्रभा ।  
मणिमङ्गलसूत्रेण विलसत्कम्बुकन्धरा ॥ १२-२३ ॥  
  
रत्नाङ्गुलीयनिवहोल्लसदङ्गुलिपल्लवा ।  
कुचभारलसन्मध्यत्रिवलीललितोदरा ॥ १२-२४ ॥  
  
चन्दनागरुकस्तूरीकर्पूरादिसुगन्धिनी ।  
निःश्वासहारिकुर्पासनिबद्धस्तनमण्डला ॥ १२-२५ ॥  
  
कुचोपरिलसन् मुक्ताहारतारसुशोभिता ।  
क्वणन्माणिक्यमञ्जीरप्रभाभिर्बद्धमण्डला ॥ १२-२६ ॥  
  
रेजे राधासनगता कथञ्चक्रे प्रियश्रया ।  
कथं नाद्यावधि प्रेयान् नागतः सखि तर्कय ॥ १२-२७ ॥  
  
रुद्धः कयाचित्प्रियया किं वा त्वं तेन वञ्चिता ।  
तद्वचः किमतथ्यं वा तथ्यं वा ज्ञायते कथम् ॥ १२-२८ ॥  
  
नागमिष्यति चेत्कान्तः प्राणांस्त्यक्ष्याम्यसंशयम् ।  
वयस्यामेतदाश्राव्य कृत्वा करतले मुखम् ॥ १२-२९ ॥  
  
विरहाग्निशिखात्युष्णं निशश्वास प्रियंवदा ।  
ताम्बूलगन्धपुष्पादिरतिसाधनमाहितम् ।  
निनिन्द मनसा सर्वं वियोगज्वरविप्लुता ॥ १२-३० ॥  
  
तद्वक्रं हसितेन्दुमण्डलमतिस्फारं तदालोकितं   
सा वाणीजितकामकार्मुकरवा सौन्दर्यमेतस्य तत् ।  
इत्थं सन्ततमालि वल्लभतमध्यानप्रसक्तात्मन-  
श्चेतश्चुम्बितकालकूटमिव मे कस्मादिदं मुह्यति ॥ १२-३१ ॥  
  
तदैव कृष्णः सङ्केतं प्राप्तः प्राण इव स्वयम् ।  
स्वासनात्तुर्णमुत्तस्थौ राधा कमललोचना ॥ १२-३२ ॥  
  
समानासनसमासीनौ परस्पररतिप्रियौ ।  
भावपूरितदृक्प्रान्तनिक्षेपान्योऽन्यमोहितौ ॥ १२-३३ ॥  
  
  
श्रीकृष्ण उवाच  
  
  
प्रिये त्वद्विरहज्वालावलीढवपुरुषो हि मे ।  
न शान्तये सुधाम्भोधिकोटिपीयूषसेचनम् ॥ १२-३४ ॥  
  
त्वदीयविरहे राधे प्रियमप्यास विप्रियम् ।  
अमृतांशोरपिकराश्चण्डांशोरिव दारुणाः ॥ १२-३५ ॥  
  
ग्लपयन्ति वपुर्वल्लीं विरहे तव सुन्दरि ।  
शय्या पीयूषचित्ता वह्न्यङ्गारचितेव सा ॥ १२-३६ ॥  
  
मलयालेपनं देहे व्यथते विस्फुलिङ्गवत् ।  
कोटिकल्पायते रात्रिः पुष्पं सूचीफलायते ।  
दावाग्निज्वालेव मरुत् शीतलो व्यथयेत्तनुम् ॥ १२-३७ ॥  
  
ध्यायामि त्वां दिवारात्रौ त्वत्प्राणस्त्वन्मनाः प्रिये ।  
राधिके राधिके चेति महामन्त्रजपेन च ॥ १२-३८ ॥  
  
विरहाहिविषं प्राणहारि प्रशमयाम्यहम् ।  
अद्य लब्धासि भो कान्ते निधानमिव निर्धनैः ॥ १२-३९ ॥  
  
विवेकविद्याविनयप्रसाद-  
महेन्धने चाशुविदीप्यमाने ।  
वियोगवातद्विगुणीकृतेन्तः   
स्मरानले गोपि जुहोमि देहम् ॥ १२-४० ॥  
  
इतः क्षणं वा च ततः क्षणं वा   
गृहे क्षणं वा शयने क्षणं वा ।  
बहिस्तथान्तः क्षणमात्मनस्वद्-  
ग्रहगृहीतस्य निवृत्तिरस्ता ॥ १२-४१ ॥  
  
कियन्त्य एवात्र न सन्ति राधे   
सुलोचना मां तु न हर्षयन्ति ।   
पयोदबिन्दुप्रतिरुद्धबुद्धे-  
र्विहङ्गमस्येव जलोपकण्ठम् ॥ १२-४२ ॥  
  
दिशां मुखेषु प्रमदे त्वदीयां   
भ्रमोपनीतामपि वीक्ष्य मूर्त्तिम् ।  
गतावधिव्याप्तिमुपैति चित्ते   
हर्षस्य वैयर्थ्यमुदीक्ष्य शोकम् ॥ १२-४३ ॥  
  
समुद्ररुद्रौ प्रथितौ जगत्या-  
मौर्बेण हालाहलधारणेन ।  
अहं तु कल्पान्तहुताशकल्प-  
वियोगदग्धोऽपि न चित्रमेतत् ॥ १२-४४ ॥  
  
अपि प्रिये त्वद्विरहानलोत्थ-  
ज्वालाहुतीभूतशरीरयष्टेः ।  
त्वमेव [अत्र प्रतिपादिताक्षरातीताख्यस्य कृष्णस्यानबतारित्वेऽपि स्वप्रेममहिमप्रदर्शनायैवेत्थमुक्तं श्रीराधिका प्रतीतीति विवेकः ।] मे जन्मनि जन्मनि स्याः   
प्रिया सखी चेति विधिर्व्यधत्ताम् ॥ १२-४५ ॥  
  
अपि प्रिये केतककुङ्मलौघाः   
स्फुटन्ति मे हृदयेन साकम् ।  
विलोचनाभ्यां तु समं पयोदाः   
किरन्ति वारिप्रकरानमन्दान् ॥ १२-४६ ॥  
  
वियोगदावानल एष एव   
क्षणात् क्षिणोत्येव तनुं मदीयाम् ।  
यदा सुधारस्मिसहोदरास्य-  
मसङ्कुचध्यानपथादपैति ॥ १२-४७ ॥  
  
धुन्वन् पयोदावलिविस्फुरन्तस्-  
तडित्प्रकाशाः शिखिनर्त्तनानि ।  
सुकेतकामोदमुचश्च वाताः   
सहस्रधा मे हृदयं दलन्ति ॥ १२-४८ ॥  
  
स्मराशुगीभूतविलोचने द्वे   
भ्रूभ्यां धनुर्भावमुपागताभ्याम् ।  
स्फुटं वहन्ती जनमोहविद्या   
विद्या किमेषा मम मोक्षकर्त्रीं ॥ १२-४९ ॥  
  
स्मितोदयादर्शितदन्तपङ्क्ति-  
प्रभावलीढाननपङ्कजेन ।  
परिस्फुरल्लोचनषट्पदेन   
विमोहयन्ती हृदयं मदीयम् ॥ १२-५० ॥  
  
ध्येयं ममैतत्तवपादपङ्कजं   
गेयं ममैतत्तव रूपसौभगम् ।  
त्वत्तो न किञ्चित्प्रतिभाति तत्त्वं   
त्वया विनान्ध्यं जगतो विभाति ॥ १२-५१ ॥  
  
इत्यं प्रियामनुनयन् वचोभिः प्रेमगर्भितैः ।  
रेमे कृष्णः कुचतटीपरिरम्भादिभिस्तथा ॥ १२-५२ ॥  
  
  
इति श्रीमाहेश्वरतन्त्रे उत्तरखण्डे शिवोमासंवादे द्वादशं पटलम् ॥ १२-१२ ॥  
  
  
  
  
अथ त्रयोदशं पटलम्   
  
  
शिव उवाच   
  
  
एकदा तु कुमार्यस्ता व्रतं चेरुः समाहिताः ।  
कात्यायनीमर्चयन्त्यः कृष्णो भर्त्ता भवेदिति ॥ १३-१ ॥  
  
मासान्ते फलदानाय गतः कृष्णः सरित्तटम् ।  
तीरस्थितानि वासांसि हृत्वा नीपमथारुहत् ॥ १३-२ ॥  
  
कुमार्यः कृष्णचरितं दृष्ट्वा प्रेमपरिलुप्ताः ।  
लज्जितस्मेरवदनाः कृष्णमूचुः कदम्बकम् ॥ १३-३ ॥  
  
कृष्ण वासांसि नो देहि खिन्नाः स्म सलिले वयम् ।  
त्वं वृद्धसम्मतो भूत्वा नैतत्कर्त्तुं त्वमर्हसि ॥ १३-४ ॥  
  
यदि जानाति वै कश्चित्तदायं दुर्नयो महान् ।  
जानिष्यति यदा राजा कंसः क्रूरमतिर्मनाक् ॥ १३-५ ॥  
  
तदा ह्यनर्थ एवायमस्माकं भवतोऽपि च ।  
  
  
श्रीकृष्ण उवाच   
  
  
इहागत्य प्रतीच्छध्वं स्वं स्वं वासः सुलोचना ॥ १३-६ ॥  
  
अन्यथा न ददाम्येव कंसभीत्या बिभीषितः ।  
निशम्य वचनं तस्य गोप्यो लज्जास्मितेक्षणाः ।  
जलादुत्तीर्य वासांसि कृष्ण देहीति चाब्रुवन् ॥ १३-७ ॥  
  
कृष्णः प्रीतमनास्ताभ्यो वासांसि पृथगाददौ ॥ १३-८ ॥  
  
तत्तद्भागैश्च [कुमारीभ्यः स्वगततत्तदंशस्वरूपदानायैव वस्त्रहरणलीलां कृतवान् भगवानिति ज्ञेयम् ।] ताः सर्वाः स्वान्तःस्थैः सन्नियुज्य च ।  
चक्रे पूर्णतराः कृष्णो रसयोग्या रसप्रियः ॥ १३-९ ॥  
  
ततः प्रसन्नो भगवान् कुमारीभ्यो वरं ददौ ।  
  
  
श्रीकृष्ण उवाच   
  
  
रात्रयो ह्याधिदैविक्यो मयि तिष्ठन्ति ताः प्रियाः ॥ १३-१० ॥  
  
पश्यध्वं रमयिष्यामि तासु वः पद्मलोचनाः ।  
प्रतियात गृहं तस्मात्कामः कालेन सेत्स्यति ॥ १३-११ ॥  
  
ततो लब्धवराः सर्वा गोप्यः पूर्णमनोरथाः ।  
गृहं जग्मुः प्रगायन्त्यः कृष्णलीलां मुदान्विताः ॥ १३-१२ ॥  
  
जनयन् मन्युमिन्द्रस्य कृत्वा गोर्वधनोत्सवम् ।  
इन्द्रोत्सृष्टजलैरन्नैः सङ्कर्षणमहीश्वरम् ॥ १३-१३ ॥  
  
वर्षद्वादशकं योऽसौ त्यक्ताम्बुफलमूलकः ।  
तर्पयामास तं कृष्णः पुरूहूतमदं नुदन् ॥ १३-१४ ॥  
  
एकदा कृष्ण एवैको गतो वृन्दावनं शुभम् ।  
रमणाय मतिं चक्रे सखीभिः सह केवलम् ॥ १३-१५ ॥  
  
दृष्ट्वा वृन्दावनं रम्यं नमत्कुसुमपादपम् ।  
कूजत्पक्षिमरालालिप्रतिध्वनिमनोहरम् ॥ १३-१६ ॥  
  
प्रफुल्लमल्लिकाम्भोजं मन्दमारुतकम्पितम् ।  
योगमायामथो कृष्णः कालमायाविनाशिनीम् ॥ १३-१७ ॥  
  
जाग्रदन्ते सुषुप्त्यादौ स्फुरणायोपलभ्यते ।  
तादृशीमकरोद् देवि लीलार्थं पुरुषोत्तमः ॥ १३-१८ ॥  
  
प्रकाशा चाप्रकाशा च द्विधा सेयं व्यवस्थिता ।  
दर्शनांशे प्रकाशा च दृषट्टत्वाच्छादने तथा ॥ १३-१९ ॥  
  
बहिः प्रकाशं विच्छिद्य अन्तराकाशते यथा ।  
योगमायेति विख्याता जाग्रत्स्वप्नमायीशितुः ॥ १३-२० ॥  
  
कालमाया हृता तूर्णं तया तच्चित्स्वरूपया ।  
तत्कार्यमात्रमखिलं लीन स्थावरजङ्गमम् ॥ १३-२१ ॥  
  
योगमायोद्भवं स्वप्नमक्षरः सन्ददर्श ह ।  
अन्यूनाधिकमीशानि भूतेन्द्रियगुणात्मकम् ॥ १३-२२ ॥  
  
दिव्यमाणिक्यमुकुटं स्फुरन्मकरकुण्डलम् ।  
दिव्यमुक्तामणिभ्राजन्नानाभूषणभूषितम् ॥ १३-२३ ॥  
  
कृष्णरूपमभूत्तत्र योगमायोपबृंहितम् ।   
अलौकिकलतादिव्यकुसुमामोदवायुना ॥ १३-२४ ॥  
  
सेवितं सर्वतः श्रीमद् वृन्दावनमहाद्भुतम् ।  
खगा मृगा लता वृक्षा वायवश्चन्द्रतारकाः ॥  
ऋटुः पुष्पाणि रात्रिश्च सर्वमासीन्नवं प्रिये ॥ १३-२५ ॥  
  
प्रससारोत्सृजन्ती सा ग्रसन्ती विश्वमोजसा ।  
उत्सारयन्ती तिमिरं यथा दीपशिखाम्बरे ॥ १३-२६ ॥  
  
योगमायाप्रपञ्चोऽपि सदेवासुरमानवः ।  
तासु सङ्कल्पमकरोन्मनसा पुरुषोत्तमः ॥ १३-२७ ॥  
  
अबोधयत्पूर्वकामं कामरूपतया हृदि ।  
यावदङ्कुरितो भूयात् हृदि कामस्तु सुभ्रुवाम् ॥ १३-२८ ॥  
  
तावत्तद्वर्धनार्थाय वेणुनादमथाकरोत् ।  
योगमायोद्भवाकाशे वेणुनादः प्रतिष्ठितः ।  
तं नादमेव गोप्यस्ताः शुश्रुवुः प्रथमं प्रिये ॥ १३-२९ ॥  
  
अधरामृतसंसिक्तवेणुनादः सहानिलः ।  
प्रविश्य कर्णरन्ध्रेण हृच्छयं समतेजयत् ॥ १३-३० ॥  
  
ततस्ताः सहसा हित्वा शयनासनभोजनम् ।  
सात्विकी राजसी चैव तामसी चेति विश्रुताः ॥ १३-३१ ॥  
  
श्रुतिरूपा कुमार्यश्च आजग्मुर्नादमोहिताः ।  
निषिद्धा अपि यत्नेन बन्धुवर्गैरनेकधा ॥ १३-३२ ॥  
  
न निवृत्ता यथा वेगः सरितामर्णवं प्रति ॥ १३-३३ ॥  
  
बलात् रुद्धा अपि जहुः प्राणान् विरहकर्षिताः ।  
काश्चिद्गोप्यः क्षणादेव दिव्यदेहाः समाययुः ॥ १३-३४ ॥  
  
पुरः प्रकाशः पश्चात्तु शून्यमासीत् व्रजस्त्रियः ।  
प्रविष्टा मण्डलं सर्वा योगमायिकमुत्तमम् ॥ १३-३५ ॥  
  
कुमार्यो द्वादश प्रोक्ताः सहस्राणि तथा पराः ।  
तावन्त्यः किल विज्ञेयाः श्रुत्वा वेणुरव निशि ॥ १३-३६ ॥  
  
चत्त्वारिंशत्तु यूथानि तासां प्रोक्तानि योषिताम् ।  
तासां द्वादशसाहस्री सङ्ख्या संयोगभावतः ॥ १३-३७ ॥  
  
प्रियसङ्गार्हमेतासां माया वेषमरीरचत् ।  
भूषामालाम्बराण्यासन् लोकसिद्धेतराणि च ॥ १३-३८ ॥  
  
समानवेषाभरणाः सर्वाः सवयसः प्रिये ।  
समचित्ताः समरसाः कृष्णस्य निकटं ययुः ॥ १३-३९ ॥  
  
वेदस्थित्यर्थमेवासौ क्रीडन्नपि समाहितः ।  
मर्यादामुक्तवान् वाचा वागासीत्कारणोदया ॥ १३-४० ॥  
  
न निषिद्धाः स्वरूपेण स्वरूपं वागगोचरम् ।  
रसभोक्तृरसात्मत्वं विरुद्धेदान्यथा प्रिये ॥ १३-४१ ॥  
  
  
श्रीकृष्ण उवाच  
  
  
किमर्थमागताः सर्वाः मिलिताश्च परस्परम् ।  
रात्र्यामघटमानं तु वनेष्वागमनं स्त्रियः ॥ १३-४२ ॥  
  
स्त्रीधर्मं सहसा हित्वा भर्तृसेवामयं शुभम् ।  
ऐहिकं पारलौकिक्यं स्त्रियो नाशयति ध्रुवम् ॥ १३-४३ ॥  
  
येन सन्तुष्यते भर्त्ता स धर्म उचितः स्त्रियः ।  
तं विहाय ध्रुवं नारी पतत्येव न संशयः ॥ १३-४४ ॥  
  
तस्माद्व्रजं स्त्रियो यात मदुक्त्या यन्त्रिताशयाः ।  
गोप्यस्तद्वाक्यमाकर्ण्य तीक्ष्णं हालाहलोपमम् ॥ १३-४५ ॥  
  
किं वज्रनिर्घातहता इव पेतुः क्षितेस्तले ॥ १३-४६ ॥  
  
  
इति श्रीपञ्चरात्रे माहेश्वरतन्त्रे उत्तरखण्डे गुप्तसारे शिवोमासंवादे त्रयोदशं पटलम् ॥ १३-१३ ॥  
  
  
  
  
अथ चतुर्दशं पटलम्   
  
  
पार्वत्युवाच  
  
  
देवेश परमेशान धूर्जटे नीललोहित ।  
ततः किमभवत्तत्र तन्मे ब्रूहि सदाशिव ॥ १४-१ ॥  
  
  
शिव उवाच  
  
  
रूक्षं वचनमाश्रुत्य सहसा जातसम्भ्रमाः ।  
गतप्राणा इवासंस्ताः प्राणरूपी प्रियोऽभवत् ॥ १४-२ ॥  
  
दुःखाकुला रुद्धवाचो निरुछ्वासा व्रजस्त्रियः ।  
अश्रूण्यमुञ्चन्नेत्रेभ्यस्तापेनोष्णतराणि च ॥ १४-३ ॥  
  
अब्रुवन् धैर्यमालाम्ब्य तामस्यो विरहातुराः ।  
किमेवं भाषसे कृष्णविचाररहितं वचः ॥ १४-४ ॥  
  
अविचारितवक्तारो लोके मूर्खा इति स्थिताः ।  
तस्माद्विचार्य वक्तव्यं सर्वज्ञोऽसि यतः स्वयम् ॥ १४-५ ॥  
  
वयं गोप्यो भवद्दास्यस्त्वच्चित्तास्त्वत्परायणाः ।  
त्वत्प्राणास्त्वन्मयाः कृष्ण नान्यत्पश्यामि किञ्चन ॥ १४-६ ॥  
  
नास्माकं पतयः पुत्रां भ्रातरो न च बान्धवाः ।  
वयं त्वदेकशरणाः त्वन्न्यस्तात्मकलेवराः ॥ १४-७ ॥  
  
अहं स्त्री मत्पतिश्चायमिति यासां मतिः स्थिता ।  
तासामयं परो धर्मो यस्त्वया चोपदिश्यते ॥ १४-८ ॥  
  
यस्याधिकारो यद्धर्मे त्यजेत्त न कदाचन ।  
नोचेत्सन्न्यासिनः कुर्युः कथं न गृहिवादिनाम् ॥ १४-९ ॥  
  
देहातीता गुहातीता लोकातीता वयं प्रभो ।  
त्वामेव शरणं प्राप्ताः कथमर्हन्ति लौकिकम् ॥ १४-१० ॥  
  
विकारेऽहमिति भ्रान्तिः पुत्रदारधनादिषु ।  
तदध्यासवशात्तेषां देहधर्माधिकारिता ॥ १४-११ ॥  
  
प्रवृत्ते ह्यधिकारे तु धर्मं लुम्पति यः खलः ।  
पतत्येव न सन्देहो यतः स वासनान्तरे ॥ १४-१२ ॥  
  
अह ममायमित्येषः पतिपुत्रादिषु स्थितः ।  
समूलमाग्रहो नष्टः कथं तत्र नियुञ्जसि ॥ १४-१३ ॥  
  
न प्रेम्णि बाधकं किञ्चित्प्रेमस्थितिरलौकिकी ।  
वयं प्रेमसमाकृष्टा निशि प्राप्ता वनान्तरे ॥ १४-१४ ॥  
  
अविद्वानिव तद्विद्वानपि त्वं किं प्रजल्पसि ।  
लोकवेदपथांस्त्यक्त्वा समूलान्विपिनान्तरे ॥ १४-१५ ॥  
  
निशि स्त्रियो वयं प्राप्तास्ता अपि त्यजता त्वया ।  
विनाशिता प्रेमरीतिः कृतध्नत्वमुपार्जितम् ॥ १४-१६ ॥  
  
वयं तु न गमिष्यामस्त्यक्तसर्वपरिग्रहाः ।  
विरहाग्नौ तनुर्हुत्त्वा त्वामेष्यामो न संशयः ॥ १४-१७ ॥  
  
तस्माद्भजस्व गोविन्द नोपेक्ष्या गोपिका वयम् ।  
त्यजाग्रहमिमं कृष्ण प्रेमरीतिं समाश्रय ॥ १४-१८ ॥  
  
इत्यावेदितमाकर्ण्य गोपिकानां यथार्थतः ।  
वचः पीयूषधाराभिस्तासामाह्वादयन्मनः ॥ १४-१९ ॥  
  
उवाच वचनं कृष्णो मधुरस्मितवीक्षणः ।  
धन्यातिधन्या भो गोप्यो यूयं मत्प्राणवल्लभाः ॥ १४-२० ॥  
  
न निवार्याः कदाचिद्वा भवत्प्राणमयेन मे ।  
निषेधो वाग्विलासोत्थो मयि युञ्ज्यो न कर्हिचित् ॥ १४-२१ ॥  
  
जानेऽहं भवतीः प्रेमबद्धा एव मयि स्फुटम् ।  
त्वद्वचः श्रीतुकामत्वान्निषेधोऽयं न वास्तवः ॥ १४-२२ ॥  
  
जिज्ञासूनामसन्दिग्धो रूपितो धर्मनिर्णयः ।  
पतिसेवापरं शास्त्रं मामेव पतिरूपिणम् ॥ १४-२३ ॥  
  
निरूपयत्यलब्धत्वाद् भावनामात्रमन्यतः ।  
भवतीनां पतिस्तस्मादहमेव सनातनः ॥ १४-२४ ॥  
  
इत्युक्त्त्वा मध्यगस्तासां रेमे रामाभिरन्वितः ।  
पृथगालिङ्ग्य ताः सर्वा बिम्बाधरसुधां पपौ ॥ १४-२५ ॥  
  
हासयन् प्रहसन् कृष्णो नानाक्रीडाकुतूहलैः ।  
नीवीराकर्षयन्कासां कासामास्यं पिबन्नपि ॥ १४-२६ ॥  
  
आलिङ्गतीर्विहायान्या अन्यां आलिङ्गयन्नपि ।  
पिबन्नधरपीयूषं कासाञ्चिद्दद्भिरादशत् ॥ १४-२७ ॥  
  
सीत्कृतान्यसृजन् गोप्यः अर्द्धमीलितलोचनाः ।  
एवं रसवशः कृष्णो रेमे तन्मण्डले प्रभुः ॥ १४-२८ ॥  
  
अत्यातुरमिति ज्ञात्वा कृष्णं स्ववशमागतम् ।  
मेनिरे गोपिकाः सर्वाः स भावोऽपि रासात्मकः ॥ १४-२९ ॥  
  
रसः परिणतः सोऽय मानरूपेण निश्चितम् ।  
एषा शृङ्गारमर्य्यादा रसशास्त्रनिरूपिता ॥ १४-३० ॥  
  
कारण शृणु तत्रापि यन्न वाच्यं कथञ्चन ।  
अक्षरस्य दिदृक्षाय या पूरणार्थमपेक्षिता ॥ १४-३१ ॥  
  
अन्तर्द्धानं च तत्रापि मानो हेतुतयोद्गतः ।  
अथ मानवतीर्वीक्ष्य तासामेव हृदि प्रभुः ।  
रसरूपो विलीनोभून्मानमुत्सादयन्निव ॥ १४-३२ ॥  
  
अक्षरस्थ मनोवृत्तिरावेशरहिता पुनः ।  
स्थानं प्राप्ता रासलीलावासनावासिता सती ॥ १४-३३ ॥  
  
तया विहितविज्ञानो मण्डलस्थमतर्कयत् ।  
एवं ददर्श भगवान् रासक्रीडामहोदयम् ॥ १४-३४ ॥  
  
  
  
इति श्रीमाहेश्वरतन्त्रे उत्तरखण्डे शिवोमासंवादे चतुर्दशं पटलम् ॥ १४-१४ ॥  
  
  
  
  
अथ पञ्चदशं पटलम्   
  
  
शिव उवाच   
  
  
अन्तर्भूते परमानन्दे द्विधा च हृदि मण्डले ।  
अदृष्ट्वा निजनाथं तमतप्यन्विरहातुराः ॥ १५-१ ॥  
  
मनस्यानन्दसम्पूर्णे लतावृक्षादिषु स्फुटम् ।  
चैतन्यस्फूर्त्तिरभवत्ततोऽपृच्छंस्तरू&ल्लताः ॥ १५-२ ॥  
  
यो नादादुत्तरं तं तं निनिन्दुर्धृतनिश्चयाः ।  
कृष्णावेशात् कृष्णभावं गताः कृष्णोऽहमूचिरे ॥ १५-३ ॥  
  
एवं नानाविधा लीलाः कुर्वन्त्यो विरहातुराः ।  
तामसीशिक्षया सर्वा एकीभूत्वाथ यूयशः ॥ १५-४ ॥  
  
व्रजस्य लीलानुकृतिं चक्रुस्तत्प्राप्तिसाधनम् ।  
पूतनावधमारभ्य यावद्दाम्ना निबन्धनम् ॥ १५-५ ॥  
  
व्रजलीला [ब्रजलीलाविभवतश्चित्तगो इत्यपि पाठः ।] विधेर्भावश्चित्तगोभूत्परात्मनः [रासलीलावसाने जलक्रीडानन्तरं श्रीयमुनातटमण्डपस्थसखीमध्यगतः भगवान् स्मृतरासमध्यान्तर्धानेन सखीगणेन अन्तर्हिते भवति मया सम्पूर्णतया व्रजलीला कृतेति यदा विज्ञापितस्तदैव सम्पूर्णव्रजलीलां स्मृतिपथारूढां कृतवानिति सम्प्रसादो नवरङ्गस्वामी किलाज्ञापयति ।] ।  
नित्याखण्डा व्रजस्येयं लीला वेदेनुवर्णिताः ॥ १५-६ ॥  
  
पुनरक्षरचित्तवृत्तिराविष्टाविबम्भौ ततः ।  
सखीनां मण्डलादेव विस्मितोदारमुखाम्बुजः ॥ १५-७ ॥  
  
तडित्प्रकाशवसनस्तारहारविराजिताः ।  
स्फुरत्कटाक्षमालाभिः सुधाभिरिव शीलयन् ॥ १५-८ ॥  
  
तं दृष्ट्वा विरहाक्रान्ता दुःखमात्यन्तिकं गताः ।  
पुनरानन्दसन्दोहमग्ना एव हि केवलम् ॥ १५-९ ॥  
  
रुदन्तीनां मुखान्यश्रुप्रवाहकलुशान्यपि ।  
स्ववस्त्राञ्चलमादाय करेणामृजदच्युतः ॥ १५-१० ॥  
  
आलिङ्गनानि चुम्बानि नानाभावनिदर्शनम् ।  
चकार भगवांस्ताभी रसलीलामहोदयम् ॥ १५-११ ॥  
  
सखीभिर्विरहे दुःखमनुभूतमभूच्च यत् ।  
तच्चानन्दसुधाम्भोधौ विलापितमभूदहो ॥ १५-१२ ॥  
  
जलक्रीडां ततश्चक्रे यमुनाया जले शुचौ ।  
तीरे स्थित्वा पुनर्गोप्यो विवादांश्चक्रिरे ततः ॥ १५-१३ ॥  
  
समाहिता भगवता परमानन्दसमप्लुताः ।  
इत्येषा रासलीलायाः स्थितिः प्रोक्ता तवानघे ॥ १५-१४ ॥  
  
  
शिव उवाच   
  
  
अवशिष्टस्य कामस्य सखीनां पूरणाय च ।  
आविश्चकार कालमायां पुनस्तां पुरुषोत्तमः ॥ १५-१५ ॥  
  
अपश्यदक्षरः स्वप्नं कालमायाविजृम्भितम् ।  
प्रातर्नन्दगृहे सुप्तः प्रबुद्धोऽस्मीति निश्चितम् ॥ १५-१६ ॥  
  
सखीश्च ददृशे सर्वा गोपगेहेभ्य उत्थिताः ।  
न मूलावेशतः किञ्चित् कूटस्थस्यैव वासनाः ॥ १५-१७ ॥  
  
उज्जृम्भिता बहुविधा तदद्भुतमिवाभवत् ।  
कुर्मार्य्यः श्रुतयश्चापि कालमायाप्रपञ्चगाः ॥ १५-१८ ॥  
  
अत्युग्रविरहावेशादुद्धवस्यापि शिक्षया ।  
कूटस्थान्तर्हृदि स्फूर्जद्व्रजलीलारसोदधौ ॥ १५-१९ ॥  
  
निम्नगा इव तिष्ठन्ति तच्चित्तस्य रसस्पृशः ।  
अथ कंससमदिष्टो ह्यक्रूरो गोकुलं गतः ॥ १५-२० ॥  
  
तेन साकं गते कृष्णे गोपिका विरहातुराः ।  
दुःखेन निन्युर्दिवसान् तत्कथा [तत्कथेल्लापनादिभिरित्यपि पाठः ।] ख्यापनादिभिः ॥ १५-२१ ॥  
  
हत्वा कंसं मल्लयुद्धे चाणूरं मुष्टिकं तथा ।  
बद्धकच्छोल्लसद्धूलिधूसरश्चासृगाङ्कितः ॥ १५-२२ ॥  
  
पश्यतां सर्वलोकानां प्राप्तः कारागृहं गृहम् ।  
देवकी वसुदेवश्च यत्रैवासत्रुत्सुकौ ॥ १५-२३ ॥  
  
ववन्दे चरणौ मातुः पितुः प्रणयविह्वलः ।  
बद्धाञ्जलिर्जगादेदं क्षम्यतामिति मां प्रति ॥ १५-२४ ॥  
  
प्रसाद्य पितरं कृष्णो मातरं च विशेषतः ।  
यमुनायां ततः स्नात्वा शुचिदिव्याम्बरं दधौ ॥ १५-२५ ॥  
  
जरासन्धादिकान् हत्वा समुद्वाह्य सुलोचनाः ।  
षोडशैव सहस्राणि शतमष्टोत्तरं तथा ॥ १५-२६ ॥  
  
हत्वासुरभरं पृथव्याः यादवैरुपबृंहितम् ।  
भारं जिहीर्षुर्भगवान् कुले शापमपातयत् ॥ १५-२७ ॥  
  
शापदग्धधियः सर्वे यादवाश्च परस्परम् ।  
विनेशुर्भगवांस्तत्र प्रभासे रहसि स्थितः ॥ १५-२८ ॥  
  
चतुर्भुजः कञ्जपलाशलोचनः   
पीताम्बरः कौस्तुभशोभिताकृतिः ।  
स्वपाञ्चजन्याम्बजचक्रसद्गदः   
प्रगल्भसङ्गीतगुणो बभौ हरिः ॥ १५-२९ ॥  
  
व्याधेन शरसंस्पृष्टः पादे मृगविशङ्कितः ।  
वैकुण्ठमगमत्साक्षद्धारिः कमललोचनः ॥ १५-३० ॥  
  
कालामायागृहीताङ्गा मूलसख्यस्तुयाः स्थिताः ।  
ता अपि स्वप्नलीलायां विचित्राकृतयोऽभवन् ॥ १५-३१ ॥  
  
तद्वासनास्तासु लीना भविष्यन्ति यदा प्रिये ।  
बोधमाप्स्यति कूटस्थः प्रलयोऽयं महान् शिवे ॥ १५-३२ ॥  
  
मोहनाशे भविष्यन्ति सर्वे ब्रह्ममया इमे ।  
इत्येतत्ते समाख्यातं यत्पृष्टोऽहं त्वया शिवे ॥ १५-३३ ॥  
  
गुह्याद् गुह्यतरं शास्त्रमिदमुक्त मयाऽनघे ।  
गोपितव्यं प्रयत्नेन जनजीजारगर्भवत् ॥ १५-३४ ॥  
  
  
इति माहेश्वरतन्त्रे ज्ञानखण्डे शिवोमासंवादे पञ्चदशं पटलम् ॥ १५-१५ ॥  
  
  
  
  
अथ षोडशं पटलम्   
  
  
देवेश भगवन् शम्भो यत्त्वयोक्तमलौकिकम् ।  
तच्छ्रुत्वा हृदयं मेद्य मज्जते विस्मयोदधौ ॥ १६-१ ॥  
  
तत्रोक्तं यत्त्वया देव प्रिया भगवतस्तु याः ।  
कामशेषानुभूत्यर्थमिहासन्निति शङ्कर ॥ १६-२ ॥  
  
अवशिष्टः कथं कामोऽनुभूतस्ताभिरीश्वर ।  
कथं वा लक्षयेयुस्ता लक्षणैरिति तद्वद ॥ १६-३ ॥  
  
मर्त्यलोकं गतानां च कृष्णस्त्रीणां महेश्वर ।  
गुरुभावं गतोऽसि त्वं प्रोक्तवानसि यद्रहः ॥ १६-४ ॥  
  
योगिनो ज्ञानिनो भक्ताः कर्मनिष्ठास्तपोधनाः ।  
तेषां गुरुस्त्वमाद्यो हि तत्तत्तत्त्वोपदेशकः ॥ १६-५ ॥  
  
त्वामनादृत्य ये पापाः प्रवर्त्तन्ते स्वकर्मसु ।  
न तेषां जायते सिद्धिः कोटिकल्पशतैरपि ॥ १६-६ ॥  
  
त्वमेव सर्वधर्माणां कर्त्ता वक्ताभिरक्षिता ।  
त्वद्भक्त्यैव हि संसिद्धिर्नृणां भवति कर्मजा ॥ १६-७ ॥  
  
त्वदुक्त्या बोधमाप्स्यन्ति भूतले भगवत्प्रियाः ।  
मर्त्त्यदेहगतानां तु गुरुभूतोऽसि शङ्कर ॥ १६-८ ॥  
  
तस्मादवश्यमेवैतदुपदेष्टव्यमीश्वर ।  
मय्यपि कृपया नूनं रहस्यमिदमद्भुतम् ॥ १६-९ ॥  
  
  
शिव उवाच   
  
  
धन्यासि देवदेवेशि ललित ते परं वचः ।  
श्रुत्वा प्रसन्नहृदयः कथयिष्ये कथां शुभाम् ॥ १६-१० ॥  
  
अहं लोकगुरुः साक्षात् धर्मवक्ता जगत्त्रये ।  
तं मां निन्दन्ति ये मूढास्तेषां सिद्धिः कथं भवेत् ॥ १६-११ ॥  
  
नानादैवतसद्भक्त्या नानाधर्मैर्व्यवस्थिताः ।  
तत्र तत्रोपदेष्टाऽहं तं मां निन्दन्ति पामराः ॥ १६-१२ ॥  
  
किं न कुर्वन्ति ते मूढाः यतो माया महेशितुः ।  
बलीयसी विमोहार्हान् विमोहयति नापरान् ॥ १६-१३ ॥  
  
भविता फलरूपश्च येषां धर्मः सनातनः ।  
ते [बहुधाधुनिका मूढधियः सुखमिति स्वर्गः दुःखमिति नरक इति अभिधायान्यत्र स्वर्गनरकस्थानं पृथक् न मन्यन्ते तदसत् चतुर्दशलोकानां मध्ये इत ऊर्ध्वं तृतीयं स्वः अधः सप्तमः पातालाख्यो लोकस्तत्रैव दक्षिणाशायां निरयाणाः मनकेषां स्थितिरिति सत्यम् ।] न निन्दन्ति देवांश्च धर्मान्वेदान्मतानि च ॥ १६-१४ ॥  
  
पाखण्डवादनिरता वेदधर्मविनिन्दकाः ।  
नरकं प्रतिपद्यन्ते न निवर्त्तन्ति कर्हिचित् ॥ १६-१५ ॥  
  
इदमेव लक्षणं देवि मर्त्यलोकगतासु तत् ।  
अक्षरः परमात्मा च स्वभिन्नौ पुरुषावुभौ ॥ १६-१६ ॥  
  
शब्दब्रह्म परब्रह्म ह्येतदप्यद्वयं प्रिये ।  
शब्दब्रह्मोदिता धर्माः कर्मज्ञानादयः प्रिये ॥ १६-१७ ॥  
  
ते सर्वे स्वात्मबोधाय यदि कामविवर्जिताः ।  
धर्माऽनुष्ठातृनिन्दाभिर्धर्मा एव विनिन्दिताः ॥ १६-१८ ॥  
  
तत्र धर्मस्य निन्दाभिः शब्दब्रह्मैव निन्दितम् ।  
तन्निन्दया परब्रह्म अक्षरः स्याद्विगर्हितम् ॥ १६-१९ ॥  
  
गर्हिते ह्यक्षरे देवि गर्हितः पुरुषोत्तमः ।  
स्वभर्त्तुर्निन्दया देवि तत्प्रियाणां कुतो गतिः ॥ १६-२० ॥  
  
न निन्देन्मनसा वाचा धर्मान्वेदपथान्न् शिवान् ।  
ब्राह्मणान्कर्मनिष्ठांश्च हविः कामदुघाश्च गाः ॥ १६-२१ ॥  
  
तस्मादित्यादिकं सर्वं मनसा वेद्य तत्वतः ।  
निन्दाद्वेषादिरहितो भजते पुरुषोत्तमम् ॥ १६-२२ ॥  
  
प्रतिविन्द्याद् देवदेवेशि कृष्णस्यैव प्रियेति ताम् ।  
सर्वमक्षरसम्भूतं विदित्वानन्यभावतः ॥ १६-२३ ॥  
  
प्रणमेन्मनसा वाचा तमाहुः कृष्णवल्लभा ।  
पातिव्रत्यमिदं देवि तदनन्यविभावनम् ॥ १६-२४ ॥  
  
स एवेदं बभूवाग्रे पश्चादप्येवमेव सः ।  
क एवान्योऽस्ति देवेशि तत्त्वदृष्ट्यावलोकने ॥ १६-२५ ॥  
  
तस्मादिदं पातिव्रत्यं कृष्णस्त्रीणां मयोदितम् ।  
पातिव्रत्यपरिज्ञानं यो न जानाति केवलम् ॥ १६-२६ ॥  
  
न तस्मिन्वासनालेशो निश्चितं सुरवन्दिते ।  
पतिव्रताधर्ममिमं सद्गुरोः शास्त्रतोऽपि वा ॥ १६-२७ ॥  
  
निशम्याप्नोति तन्निष्ठां तमाहुः कृष्णवल्लभा ।  
केचिद्वदन्ति वै मूढाः पातिव्रत्यमितोऽन्यथा ॥ १६-२८ ॥  
  
एक एव पतिः सेव्यो नान्यो मान्यः कदाचन ।  
अन्यस्य सेवया लोके योषित्सा पतिता भवेत् ॥ १६-२९ ॥  
  
पातिव्रत्यमिदं देवि लौकिकं न त्वलौकिकम् ।  
अनीश्वरः परिच्छिन्नः सदोषो लौकिकः पतिः ॥ १६-३० ॥  
  
योषित्सापि तथा लोके पातिव्रत्यमतस्तथा ।  
ईश्वरस्तु विभुः साक्षाद्विश्वात्मा विश्वविग्रहः ॥ १६-३१ ॥  
  
स एव सर्वरूपैश्च नामभिः ख्यातिमागतः ।  
सर्वनामस्वरूपं च ज्ञात्वा ब्रह्म सनातनम् ॥ १६-३२ ॥  
  
दृष्ट्याऽविषमया देवि सर्वत्र परिपश्यति ।  
पातिव्रत्यमिदं भद्रे मयैतत्कथितं शुभम् ॥ १६-३३ ॥  
  
इत्येतन्निर्णयाज्ञानाद्विभ्रमन्ति विमोहिताः ।  
षट् दर्शनानि मेऽङ्गानि पादौ कुक्षी करौ शिरः ॥ १६-३४ ॥  
  
तेषु भेद तु यः कुर्यान् मदङ्गच्छेदको हि सः ।  
एव पतिव्रताधर्मं सम्यक् ज्ञात्वा गुरोर्मुखात् ॥ १६-३५ ॥  
  
पतिं परिचरेद्यस्तु तमाहुः कृष्णवल्लभा ।  
श्रुत्वा कृष्णकथालापं यद्वपुः पुलकाङ्कितम् ।  
आनन्दाश्रुजलं नेत्रे तमाहुः कृष्णवल्लभा ॥ १६-३६ ॥  
  
  
श्री पार्वत्युवाच   
  
  
कामसङ्कल्परहितं कर्म वर्णाश्रमोचितम् ।  
कस्मात्करोति यस्येच्छा कामसङ्कल्पवर्जिता ॥ १६-३७ ॥  
  
अनुद्दिश्य फलं देव न बालोऽपि प्रवर्तते ।  
ब्रह्मसृष्टि [ब्रह्मसृष्टिवासनेह ह्यत्तमजीवानामुपरि संस्थिता मायामनु भवति ।] गतो जीवः कस्माद् व्यर्थं प्रवर्तते ॥ १६-३८ ॥  
  
मोहसृष्टिसमुद्भूताः स्वर्गादिफलमोहिताः ।  
ते कर्मणि प्रवर्त्तन्ते न तच्चित्रं महेश्वर ॥ १६-३९ ॥  
  
कृष्णप्रियाः कृष्णरूपा [कामनाभिरित्यपि पाठः ।] वासनाभिः समागताः ।  
कथं ताः कर्मणि व्यर्थे नियोजयसि शङ्कर ॥ १६-४० ॥  
  
  
शिव उवाच   
  
  
अप्रबुद्धः प्रबुद्धो वा कर्म कुर्यात्सदाहितम् ।  
सकामं निन्दितं कर्म मुमुक्षुं प्रति मानिनी ॥ १६-४१ ॥  
  
क्रियावान् पुरुषः श्रेष्ठो भवाब्धिं तरते सुखम् ।  
क्रियाविरहिता लोके धर्मभ्रष्टा विभान्ति मे ॥ १६-४२ ॥  
  
अश्रद्दधानात् धर्मेषु विद्वांसः कृपया विभो ।  
नोपदेश्यन्ति शास्त्रार्थमुषरे बीजवत्प्रिये ॥ १६-४३ ॥  
  
न च तत्वस्य निर्धारः शास्त्रहीनस्य जायते ।  
तदर्थं निर्णयं शास्त्र त्यक्त्वाऽन्यत् साधनं मुधा ॥ १६-४४ ॥  
  
श्वपुच्छालम्बनं यद्वत्तितीर्षोः सागरं यथा ।  
विना तत्वस्य निर्धारं शङ्कापि न निवर्त्तते ॥ १६-४५ ॥  
  
शङ्कापङ्काङ्कमलिने हृदये नैव सुन्दरि ।  
प्रेमार्कप्रतिबिम्बः स्याद्येन कृष्णः प्रभासते ॥ १६-४६ ॥  
  
तस्माद्वर्णाश्रमाचारभ्रष्टे नरचतुष्पदे ।  
नैव ज्ञानं तथा भक्तिर्यथार्थोदेति निश्चयः ॥ १६-४७ ॥  
  
नित्यं नैमित्तिकं तस्मात्कर्तव्यं तदशङ्कया ।  
काम्यं निषिद्धं यत्कर्म तत्तुदूरात्परित्यजेत् ॥ १६-४८ ॥  
  
नित्यं नैमित्तिकं कर्म फलं बध्नाति न क्वचित् ।  
अननुष्ठानमात्रेण प्रत्यवायस्तु जायते ॥ १६-४९ ॥  
  
अनुष्ठाने फलं नास्ति चित्तशुद्धिं विनेतरत् ।  
काम्यादिकर्मकर्त्तारो देहभाजः पुनः पुनः ॥ १६-५० ॥  
  
तस्मात्काम्यं परित्यज्य नित्यं विद्वान् समाचरेत् ।  
अप्रबुद्धदशायां च प्रबुद्धायामपि प्रिये ॥ १६-५१ ॥  
  
कर्त्तव्यं सहजं कर्म न तान्विघ्नः प्रभूयते ।  
प्रबुद्धस्यापि यत्कर्म तत्र मे निर्णयं शृणु ॥ १६-५२ ॥  
  
वार्त्तामात्रेण विज्ञानं प्रबोधो नैव वास्तवः ।  
साक्षात्प्रबोधे देवेशि देहः सद्यो विलीयते ॥ १६-५३ ॥  
  
तस्माच्छाब्दप्रबोधोऽयं परमार्थो न विद्यते ।  
संसारमोहनाशाय शाब्दबोधो न हि क्षमः ॥ १६-५४ ॥  
  
न निवर्त्तेत तिमिरं कदाचिद्दीपवार्तया ।  
ज्वलितः पतितो देहौ यदा विरहवह्निना ॥ १६-५५ ॥  
  
तदा विद्यादात्मबोधमन्यथा शाब्द एव सः ।  
शाब्दप्रबोधमात्रेण नित्यं नैमित्तिकं त्यजेत् ॥ १६-५६ ॥  
  
प्रत्यवायी स विज्ञेयो नासौ बोधमवाप्नुयात् ।  
यावद्देहाभिमानः स्यान्ममता तावदेव हि ॥ १६-५७ ॥  
  
तावद्देहानुबन्धित्वात्कर्म कर्तव्यमेव हि ।  
शास्त्रोक्तं कर्म कर्त्तव्यं विकर्म विनिवृत्तये ॥ १६-५८ ॥  
  
विकर्मणि प्रवृत्तिस्तु नृणां स्वाभाविकी यतः ।  
विकर्मणः प्रभावेन देहभाजः पुनः पुनः ॥ १६-५९ ॥  
  
नित्यं नैमित्तिकं देवि फलं सङ्कल्पवर्ज्जितम् ।  
चित्तं शोधयते साध्वि ! न तु देहाय जायते ॥ १६-६० ॥  
  
का हानिस्तत्र देवेशि निष्कामाचरणे नृणाम् ।  
इत्येवं निर्णयाज्ञानान्मूढाः पण्डितमानिनः ॥ १६-६१ ॥  
  
त्यजन्तः शोधनं कर्म पापचित्ता भ्रमन्ति वै ।  
सांसारिकसुखासक्तं ब्रह्मज्ञोऽस्मीति वादिनम् ॥ १६-६२ ॥  
  
कर्मब्रह्मोभयभ्रष्टं तं त्यजेदन्त्यजं यथा ।  
देहेन्द्रियसुखासक्तो [सुखासक्तमिति मूलपाठः ।] ब्रह्मज्ञोऽस्मीति यो वदेत् ॥ १६-६३ ॥  
  
न तं वैज्ञानिनं मन्ये मणिभूषितगर्दभम् ।  
ब्रह्मवादं पुरस्कृत्य वर्णाश्रमनिबन्धनाः ॥ १६-६४ ॥  
  
विलुम्पन्तः क्रियाः सर्वाः लोकनाशकरा हि ते ।  
ब्रह्मवादः कलियुगे गेहे गेहे जने जने ॥ १६-६५ ॥  
  
भविष्यति ततः काले धर्मकर्मविलोपनम् ।  
धर्मकर्मविहीनानां पापमेवानुसेवताम् ॥ १६-६६ ॥  
  
तेषामासुरजीवानां नरकं न निवर्त्तते ।  
तस्मादेवं सुनिर्णीय धर्मकर्मपरायणाः ॥ १६-६७ ॥  
  
कृष्णमेवानुसेवन्तस्तान्मन्ये कृष्णवल्लभाः ।  
इति ते कथितं देवि वासनालक्षणं मया ॥ १६-६८ ॥  
  
यज्ज्ञात्वा ह्यचिरादेव स्वात्मबोधः प्रजायते ॥ १६-६९ ॥  
  
  
इति श्रीपञ्चरात्रे श्रीमाहेश्वरतन्त्रे शिवपार्वती संवादे षोडशं पटलम् ॥ १६-१६ ॥  
  
  
  
  
अथ सप्तदशं पटलम्   
  
  
पार्वत्युवाच   
  
  
भगवन् देवदेवेश निर्णयः साधुसम्मतः ।  
कथितोऽयं सदाचारलक्षणः पावनो नृणाम् ॥ १७-१ ॥  
  
धर्मकर्मविहीनानां सदाचारं विमुञ्चताम् ।  
मलीमसानां दुष्टानां ब्रह्मसिद्धिर्न जायते ॥ १७-२ ॥  
  
यथा जह्यात् शनैरम्भः सोपानानि क्रमात् क्रमात् ।  
तथा देहानुसम्बन्धान् शनैर्जह्यात् स पण्डितः ॥ १७-३ ॥  
  
देहाभिमाने गलिते विज्ञाते स्वात्मनि स्वयम् ।  
अश्मकाञ्चनयोस्तुल्यं भावप्राप्तौ समस्थितौ ॥ १७-४ ॥  
  
उदासीनारिमित्रेषु स्वानन्दानुभवोदये ।  
न कर्मभिस्तदा कार्यं सम्राजो भिक्षया यथा ॥ १७-५ ॥  
  
यथामृतेन तृप्तस्य नाहारेण प्रयोजनम् ।  
स्वात्मानन्दोदये तद्वत्कर्माभिनं प्रयोजनम् ॥ १७-६ ॥  
  
तालवृन्तेन किं कार्यं लब्धे मलयमारुते ।  
स्वात्मानन्दोदये जाते कर्मणा किं प्रयोजनम् ॥ १७-७ ॥  
  
  
पार्वती उवाच   
  
  
साध्वेतद्व्याहृतं देव त्वया भागवता प्रभो ।  
परं वेदितुमिच्छामि सन्देहाकुलमानसा ॥ १७-८ ॥  
  
ब्रह्मवादः कलियुगे गेहे गेहे जने जने ।  
धर्मकर्मविलोपार्थं भविष्यति न संशयः ॥ १७-९ ॥  
  
इति यद्भवता प्रोक्तं तत्र मे संशयो महान् ।  
ब्रह्मवादेन सदृशं पवित्रं नहि किञ्चन ॥ १७-१० ॥  
  
तपो दानं क्रिया योगः स्वाध्यायनियमा यमाः ।  
समाप्यन्ते महेशान ब्रह्मज्ञानोदयादनु ॥ १७-११ ॥  
  
ब्रह्मज्ञानैकनिष्ठानां महादेव महात्मनाम् ।  
सर्वं सम्पूर्णतां याति नित्यं नैमित्तिकं च यत् ॥ १७-१२ ॥  
  
ब्रह्मज्ञानेन मुच्येत यदि चेद्विश्वघातकः ।  
न तस्य कर्मलोपोऽस्ति पद्मस्यैवाम्भसा यथा ॥ १७-१३ ॥  
  
कलिस्तु सुमहान् पापस्तामसात्मा मलीमसः ।  
अधर्मे रमते नित्यं येन स्पृष्टा प्रजा भुवि ॥ १७-१४ ॥  
  
यत्रोदेष्यन्ति पाषण्डा धर्मनिर्नाशहेतवः ।  
वर्णानां सङ्करो यत्र स्वस्वकर्मविलुम्पताम् ॥ १७-१५ ॥  
  
कन्या विक्रयिणश्चैव वेदविक्रयिणो द्विजाः ।  
म्लेच्छाचाररता लोके म्लेच्छभाषाविशारदाः ॥ १७-१६ ॥  
  
म्लेच्छान्नपानपुष्टाङ्गा धर्मकर्मविनिन्दकाः ।  
स्वाहास्वधाविरहिताः शिश्नोदरपरायणाः ॥ १७-१७ ॥  
  
परस्त्रीपरधनलोभाय हेतुवादपरायणाः ।  
कलौ सर्वे भविष्यन्ति सर्वधर्मविवर्जिताः ॥ १७-१८ ॥  
  
ब्रह्मवादः कलियुगे गेहे गेहे जने जने ।   
असम्भाव्यमिवाभाति ममैतत्सुरपूजित ॥ १७-१९ ॥  
  
कलावपि महापापे प्रवृत्तं ब्रह्मकीर्तनम् ।  
तत्कथं धर्मलोपाय लोकानां मेऽत्र विस्मयः ॥ १७-२० ॥  
  
विचार्य ब्रुहि मे देव कृपया करुणानिधे ।  
  
  
शिव उवाच   
  
  
साधु पृष्टं त्वया भद्रे सर्वलोकैकहेतवे ॥ १७-२१ ॥  
  
तदहं ते प्रवक्ष्यामि शृणुष्वैकाग्रमानसा ।  
यस्य श्रवणमात्रेण धर्मश्रद्धा प्रजायते ॥ १७-२२ ॥  
  
पुरा द्वादशवार्षिक्यामनावृष्ट्यामनम्भसि ।  
दवाग्न्यर्कविनिर्दग्धवनकन्दादिसम्पदि ॥ १७-२३ ॥  
  
क्षुत्तृट्परीतावै [क्षतृड्भ्यां च परीतापैः इत्यपि पाठः ।] काश्चित्प्रजा गिरिगुहाश्रिताः ।   
परस्परं भक्ष्यमाणामम्रिरे व्याधिकर्षिताः ॥ १७-२४ ॥  
  
गौतमस्याश्रमे रम्ये तपतीतीरसंस्थिते ।  
क्षुधार्ता ब्राह्मणाः प्राप्ता देहनिर्वाहकाम्यया ॥ १७-२५ ॥  
  
अलक्षन् गौतममुनिं शिष्यराशिपरिवृतम् ।  
ब्रह्मतेजःप्रभावेन ज्वलन्तमिव पावकम् ॥ १७-२६ ॥  
  
अन्नान्युत्पाद्य तपसा पुष्णन्तं शिष्यसंहतिम् ।  
प्रणेमुर्ब्राह्मणाः सर्वे निबद्धकरसम्पुटाः ॥ १७-२७ ॥  
  
  
ब्राह्मणा ऊचुः   
  
  
त्राहि त्राहि मुने प्राप्तान् शरण्यान् शरणप्रद ।  
जाठरेणाग्निना तप्ता वयं सर्वे द्विजातयः ॥ १७-२८ ॥  
  
अलभ्यं कन्दमूलादि निर्जले क्षितिमण्डले ।  
न प्रवर्त्तन्त एवेह क्रिया निगमचोदिताः ॥ १७-२९ ॥  
  
अन्नं वै प्राणिनां प्राणाः प्राणदोन्नं ददाति यः ।  
तस्मादन्नप्रदानेन प्राणदो नः पिता भवान् ॥ १७-३० ॥  
  
एकतः सकला धर्मा यज्ञाः सर्वस्वदक्षिणाः ।  
तपांस्युग्राणि दानानि व्रतानि सुबहून्यपि ॥ १७-३१ ॥  
  
न तुलामधिगच्छन्ति ह्यन्नदानस्य वै मुने ।  
क्षुत्पिपासे प्राणधर्मौ क्षुधया कृष्यते वपुः ॥ १७-३२ ॥  
  
वपुःकार्श्ये चेन्द्रियाणि कर्षितानि भवन्ति वै ।  
म्लानेन्द्रियमनोवृत्तेः विवशित्वं प्रपद्यते ॥ १७-३३ ॥  
  
मनोम्लानौ बुद्धिलयस्ततो ध्यानं निवर्तते ।  
अध्यायतः कुतः स्वात्मानुभूतिर्भवति प्रभो ॥ १७-३४ ॥  
  
तस्मादन्नेन सदृशं दानं नास्ति जगत्त्रये ।  
म्लानेन्द्रियमनोवृत्तेः क्षुधया पीडितस्य च ॥ १७-३५ ॥  
  
अन्नाभिकाङ्क्षिणो येन प्राणतृप्तिः कृता मुने ।  
तेन दत्तं हुतं जप्तं तपस्तप्तं शुभं कृतम् ॥ १७-३६ ॥  
  
पृथ्वी रत्नेन सम्पूर्णा तेन दत्ता द्विजातये ।  
तस्यैव ज्ञानससिद्धिर्भवतीति श्रुतं हि नः ॥ १७-३७ ॥  
  
किमन्यज् ज्ञाप्यते तुभ्यं सर्वज्ञाय मुनीश्वर ।  
तथाविधेह्यङ्ग तूर्णं यथा नः प्राणधारणा ॥ १७-३८ ॥  
  
शरीरमूलमन्नं हि धर्ममूलमिदं वपुः ।  
चित्तशुद्धौ विशेषेण धर्म एव हि कारणम् ॥ १७-३९ ॥  
  
भक्तिर्ज्ञानं च वैराग्यं [शुद्धिश्चित्तस्य इत्यपि पाठः ।] शुद्धचित्तस्य जायते ।  
सर्वार्थसाधनं तस्माच्छरीरमिदमुच्यते ॥ १७-४० ॥  
  
पुनर्ग्रामं पुनर्वित्तं पुनः क्षेत्रं पुनर्गृहम् ।  
पुनः शुभाशुभं कर्म न शरीरं पुनः पुनः ॥ १७-४१ ॥  
  
शरीररक्षणायासः कर्त्तव्यः सर्वथा बुधैः ।  
नहीच्छन्ति तनुत्यागमपि कुष्टादिरोगिणः ॥ १७-४२ ॥  
  
तद्गोपितं स्याद्धर्मार्थे धर्मो ज्ञानार्थमेव च ।  
ज्ञानं तु ध्यानयोगार्थमचिरात्तेन मुच्यते ॥ १७-४३ ॥  
  
तपः प्रभावमास्थाय पाह्यस्मान् कृपणानिह ।  
इत्येवं वचनं तेषां ब्राह्मणानां तपोधनः ॥ १७-४४ ॥  
  
दीनानां क्षुधयार्त्तानां निशम्य करुणोऽभवत् ।  
  
  
गौतम उवाच   
  
  
साधु साधु महाप्राज्ञा न्याय्यमेतद्वचो हि वः ॥ १७-४५ ॥  
  
धर्मार्थकाममोक्षाणां साधनं देह उच्यते ।  
रक्षितव्यः प्रयत्नेन तस्माद्देहो मुनीश्वराः ॥ १७-४६ ॥  
  
देहत्यागं न चेच्छन्ति ये भक्ता ये च साधकाः ।  
महापापादिभिर्लिप्तः सर्वकर्मविनिर्गतः ॥ १७-४७ ॥  
  
पृथिवीभारभूतो यो देहस्त्याज्यः स एव हि ।  
पितृदेवातिथीनां च कर्मणि यः सुपुण्यकृत् ॥ १७-४८ ॥  
  
ईश्वरध्यानयोग्यश्च स कथं त्यागमर्हति ।  
कर्मणापि निषिद्धेन देहः पोष्य इहा यदि ॥ १७-४९ ॥  
  
दग्ध्वा तानि पुनः सोऽयं नयते हि गतिं पराम् ।  
यावद्देहस्थितिर्लोके तावत्कुशलमाचरेत् ॥ १७-५० ॥  
  
जलबुद्बुदतुल्योऽयं यस्मादेषो विनश्वरः ।  
अस्थिरेण शरीरेण स्थिरधर्मं समाचरेत् ॥ १७-५१ ॥  
  
सर्वं ब्रह्ममयं पश्यन् मुच्यते मोहसङ्कटात् ।  
स चाहं तपसा तस्मात्करिष्ये वः समीहितम् ॥ १७-५२ ॥  
  
विज्वराः सन्तु भो विप्राः स्वस्वकर्मण्यतन्द्रिताः ।  
धन्यस्य कृतपुण्यस्य द्वार्यायान्त्यर्थिनो जनाः ॥ १७-५३ ॥  
  
तेन सम्भावनीयास्ते प्राणैरपि धनैरपि ।  
पञ्चभूतात्मको देहस्वनित्यः क्षणभङ्गुरः ॥ १७-५४ ॥  
  
अवश्यं नाशमायाति कीर्तिधर्मौ न सर्वथा ।  
भूतद्रोहं परित्यज्य दया भूतेषु नो धृता ॥ १७-५५ ॥  
  
नोपार्जितोऽपि सद्धर्मः स्फारितं न यशो भुवि ।  
नात्मा विमर्शितः शुद्धो वेदविद्भिश्च साधुभिः ॥ १७-५६ ॥  
  
भूमिभराय तज्जन्म जीवन्नेव मृतो हि सः ।  
तस्मात्तपोव्ययेनाहमर्थिनां वो मुनीश्वराः ॥ १७-५७ ॥  
  
परिचर्यां करिष्येहं यथा स्याद्देहधारणा ।  
इत्युक्त्वा गौतमस्तान् वै दानमानार्हणादिभिः ॥ १७-५८ ॥  
  
सम्भावयामास तदातिथ्यागमनहर्षितः ॥ १७-५९ ॥  
  
  
  
इति श्रीपञ्चरात्रे श्रीमाहेश्वरतन्त्रे उत्तरखण्डे शिवोमासंवादे सप्तदशं पटलम् ॥ १७-१७ ॥  
  
  
  
  
अष्टदशं पटलम्   
  
  
शिव उवाच   
  
  
एवं सम्भावितास्तेन मुनिना मुनयस्तदा ।  
असम्बाधे शिवे तस्मिन्नाश्रमे न्यवसन्सुखम् ॥ १८-१ ॥  
  
[प्रातरुत्थाय इति वा पाठः ।] प्रातरुप्तानि मध्याह्ने परिणामं गतानि च ।  
अन्यान्यपरभागे तु तैर्मुनिस्तानजीवयत् ॥ १८-२ ॥  
  
हव्येर्देवान् पितृन्कव्यैस्तर्पयन्तो मुनीश्वराः ।  
ततः शेषामृतभुजो निन्युस्तेऽहर्गणान् बहून् ॥ १८-३ ॥  
  
ततो द्वादशवर्षान्ते वृष्टिरासीत्सुशोभना ।  
साङ्कुरा सजला पृथ्वी पुनरासीद्यथा पुरा ॥ १८-४ ॥  
  
प्रजाः स्थानानानि भेजुस्ताः पूर्वं गिरिगुहाशयाः ।  
अन्नादिविरहान्नष्टो धर्मः प्रावर्तत प्रिये ॥ १८-५ ॥  
  
क्षितिरन्नादिसम्पूर्णा विश्वमासीत्सुमङ्गलम् ।  
ततः कतिपये काले गन्तुकामाः मुनीश्वराः ॥ १८-६ ॥  
  
प्रेमबद्धोऽन्वह विप्रान्न्येषधद्विरहाक्षमः ।  
निषिद्धाः कतिचिन्मासान् न्यवसंस्ते मुनीश्वराः ॥ १८-७ ॥  
  
पुनः पप्रच्छुरौत्सुक्यात्स्वस्वाश्रमगतिं प्रति ।  
नेत्याह गौतमो विप्रान् विरहव्यथितो भृशम् ॥ १८-८ ॥  
  
ततस्ते कृतसङ्केताः केचित्तेष्वपि वाडवाः ।  
ऊचुः परस्परं येन मुनित्यागः कथं भवेत् ॥ १८-९ ॥  
  
मुनिः स्नेहवशाद्बद्धः स्वयमस्मान्न सन्त्यजेत् ।  
अस्माभिस्त्यज्यते सोऽयं तथा कुर्वध्वमादृताः ॥ १८-१० ॥  
  
विमर्षन्तस्तथान्योऽन्यमुपायं मनसागमन् ।  
अभिषापं मुनौ धृत्वा गमिष्यामो यथारुचि ॥ १८-११ ॥  
  
ते दैवनिहताः सर्वे परस्परममन्त्रयन् ।  
कदाचिदथ मध्याह्ने कर्तुं मध्याह्निकीं क्रियाम् ॥ १८-१२ ॥  
  
ऋषिसङ्घैः परिवृतो जगाम तपतीं प्रति ।  
निर्मितां मुनिभिर्धेनुं जरठामतिवेपतीम् ॥ १८-१३ ॥  
  
सीदन्तीं कलिले वीक्ष्य गौतमः करुणोऽभवत् ।  
आसाद्य सुरभेः पार्श्वं यावत्तामस्पृशन्मुनिः ॥ १८-१४ ॥  
  
तावत्पपात सहसा मायाधेनुर्मृतिं गता ।  
तद्दृष्ट्वा मुनयः प्रोचुर्धिग्धिक् गौतम ते कृतिम् ॥ १८-१५ ॥  
  
हिंसिता धेनुरबला किमतो निन्दितं भवेत् ।  
अद्य प्रभृति ते द्वारि जलमात्रार्थिभिर्नरैः ॥ १८-१६ ॥  
  
न स्थातुमर्हाः किं कुर्मो गमिष्यामो वयं ततः ।  
एवमुक्तो मुनिर्ध्यात्वा तत्कृतानर्थमाप सः ॥ १८-१७ ॥  
  
उवाच वचनं क्रुद्धो ज्वलन्निव हुताशनः ।  
वेदबाह्या भविष्यध्वं कृतघ्नाः स्वेन कर्मणा ॥ १८-१८ ॥  
  
वेदब्राह्मणगोमन्त्रनिन्दावादपरायणाः ।  
कलौ भविष्यथो मूढाः ब्रह्मवादपरायणाः ॥ १८-१९ ॥  
  
अन्तर्दुष्टा बहिः स्वच्छा हेतुवादपरायणाः ।  
ब्रह्मज्ञत्वाभिमानेन धर्मकर्मबहिर्मुखाः ॥ १८-२० ॥  
  
ब्रह्म सत्यं जगन्मिथ्येत्यनुवादविचक्षणाः ।  
मिथ्यात्वाज्जगतः किं स्यात्कर्मभिश्च शुभाशुभैः ॥ १८-२१ ॥  
  
इत्येवं नास्तिका मूढा दुर्हृदा वेदनिन्दकाः ।  
ब्रह्मवादविलासोत्थैर्वचनैर्भावगर्वितैः ॥ १८-२२ ॥  
  
साधुवेषेण शिक्षाभिः प्रियवाक्यामृतादिभिः ।  
एतैर्जवनिकाकारैः पापमावृत्य केवलम् ॥ १८-२३ ॥  
  
ज्ञानित्त्वमात्मनो लोके ख्यापयन्तो दुराशयाः ।  
यूयं वैडालिनो लोके भवन्तु चरमे युगे ॥ १८-२४ ॥  
  
न तु वो वास्तवं ज्ञानमुदेष्यति कदाचन ।  
इति गौतमशप्तानां धर्मच्छेदोद्यमे ततः ॥ १८-२५ ॥  
  
वासना समभूत्तेषां गौतमं प्रतिकुर्वताम् ।  
अथ तद्वासनायुक्ताः कलौ पापयुगे शठाः ॥ १८-२६ ॥  
  
अवतीर्य क्षितितले [वचनमिदमाकर्ण्यं श्रीपूर्णपुरुषोत्तमसेवामतिक्रम्य वेदप्रतिपादितकर्मकाण्डादि चावलम्ब्य निजधाममार्ग्ॐ ब्रह्मसृष्टिभिरिह नैव त्याज्यः पतिसेवात्यागेन प्रत्यवायदर्शनात् अतो ब्रह्मसृष्टीनां निजपतिपुरुषोत्तमसेवैव परमो धर्मः ।] ब्रह्मसृष्टिमुपाश्रिताः ।  
वेदशास्त्रविरुद्धानि ह्याचरन्तीह पामराः ॥ १८-२७ ॥  
  
द्विषन्त्याचारमास्तिक्यं यज्ञव्रततपांसि च ।  
द्रुह्यन्त्यन्योऽन्यमासाद्य नष्टज्ञाना विचेतसः ॥ १८-२८ ॥  
  
परद्रव्यपरद्रोहपरस्त्रीगमनोत्सुकाः ।  
तत्सम्बन्धात् ब्रह्मसृष्टिर्मालिन्यमुपयास्यति ॥ १८-२९ ॥  
  
यथा कालिमसम्बन्धात् स्फटिकोऽपि मलीमसः ।  
आभाति तद्वदेवेयं ब्रह्मसृष्टिस्तदाश्रयात् ॥ १८-३० ॥  
  
तस्माद् बुभुत्सुभिः साध्वि त्याज्यो वैडालिकाश्रयः ।  
समधर्मक्रियाछद्मधारिणस्ते तु कीर्त्तिताः ॥ १८-३१ ॥  
  
अन्येऽपि सन्ति पाषण्डा आसुरं भावमाश्रिताः ।  
तेऽपि निन्दन्ति पापिष्ठा वेदधर्म पुरातनम् ॥ १८-३२ ॥  
  
तांस्ते व्रवीमि सङ्क्षेपात् शृणुष्वेकाग्रमानसा ।  
यत् शृण्वतां न पाखण्डो बुद्धिं मोहयति क्वचित् ॥ १८-३३ ॥  
  
पुरा देवासुरयुद्धे निर्जितेष्वसुरेष्वथ ।  
पाखण्डाधिकृताः सर्वे ह्येते सृष्टाः स्वयम्भुवा ॥ १८-३४ ॥  
  
तपश्चरत्सु सर्वेषु असुरेषु जयार्थिषु ।  
विष्णुः सुदुस्तरां मायामास्याय सुरनोदितः ॥ १८-३ ॥  
  
मोहयामास योगात्मा तपोविघ्नाय तान्प्रभुः ।  
स मूढान् बुद्धरूपेण तानुवाच महामनाः ॥ १८-३६ ॥  
  
शक्या जेतुं सुराः सर्वे युष्माभिरितिदर्शनैः ।  
बौद्धधर्मं समास्थाय शक्यास्ते बभूविरे ॥ १८-३७ ॥  
  
तानुवाचार्हतो मम यूयं भवत मद्विधाः ।  
ज्ञानेन सहितं धर्मं ते चार्हन्त इति स्मृताः ॥ १८-३८ ॥  
  
बौद्धश्रावकनिर्ग्रन्थाः सिद्धपुत्रास्तथैव च ।  
ऐते सर्वेपि चार्हन्तो विज्ञेया दुष्टचारिणः ॥ १८-३९ ॥  
  
त्रयीक्लेशं समुत्सृज्य जीवतेत्यव्रवीत्तु यान् ।  
जीवकानाम् ते जाताः सर्वधर्मबहिष्कृताः ॥ १८-४० ॥  
  
यान् भूत्वादित्यवद्व्योम्नि धर्मान्वै प्रतिपादयत् ।  
कापिलास्तेपि सम्प्रोक्ताः कपिलो हि दिवाकरः ॥ १८-४१ ॥  
  
चरध्वं तानुवाचेदं मच्छासनमतिद्युति ।  
चरकास्तेपि विज्ञेया अधर्माचारणाः शठाः ॥ १८-४२ ॥  
  
दीर्घचरमिति प्रोक्त सूक्ष्मं वा धर्मरूपकम् ।  
धर्मचरध्वमित्युक्ता यस्मात्ते दीर्घचक्षुषः ॥ १८-४३ ॥  
  
चीराणि चैव नीलानि बिभ्राणाश्चीरकास्ततः ।  
एषश्चोक्षोतिसंशुद्धो धर्मस्तं श्रयतेति यान् ॥ १८-४४ ॥  
  
उवाच मायया विष्णुस्ते हि चौक्षाः प्रकीर्त्तिताः ।  
विट्भक्षाश्चैव ये केचित् कपालकृतभूषणाः ॥ १८-४५ ॥  
  
तथेतरे दुरात्मानः सर्वेप्यासुरदेवताः ।  
बौद्धश्रावकनिर्ग्रन्थाः सिद्धपुत्रास्तथैव च ॥ १८-४६ ॥  
  
नैरात्म्यवादिनः सर्वे अपज्ञानास्तिवादिनः ।  
वर्त्तमानास्त्वधर्मेषु जायन्ते तु पुनः पुनः ॥ १८-४७ ॥  
  
निरय प्राप्य तैरेव कर्मभिर्भावितैः पुनः ।  
वृथा जटी वृथा मुण्डी वृथा नग्नाश्च ये नराः ॥ १८-४८ ॥  
  
एतेऽन्ये च त्रयीबाह्याः पाखण्डाः पापचारिणः ।  
पाशब्देन त्रयीधर्मः पालनाज्जगतः स्मृतः ॥ १८-४९ ॥  
  
तं खण्डयन्ति यस्मात्ते पाखण्डास्तेन हेतुना ।  
यदि ह्मनादरेणैषां न कथ्येता प्रमाणता ॥ १८-५० ॥  
  
अशक्यैवेति मत्वान्ये भवेयुः समदृष्टयः ।  
त्रयीमार्गस्य सिद्धस्य ये ह्यत्यन्तविरोधिनः ॥ १८-५१ ॥  
  
अनिराकृत्य तान् सर्वान् धर्मशुद्धिर्न लभ्यते ।  
पाखण्डिनो विकर्मस्थान् बैडालान् हेतुकांस्तथा ॥ १८-५२ ॥  
  
बकवृत्तांश्च यान् तान्वै वाङ्मात्रेणापि नार्चयेत् ।  
या वेदबाह्याः स्मृतयो याश्च काश्च कुदृष्टयः ॥ १८-५३ ॥  
  
सर्वास्ता निष्फलाः प्रेत्य तमोनिष्ठा हि ते स्मृताः ।  
पुराणानि तथा साङ्ख्यं योगः पाशुपतं तथा ॥ १८-५४ ॥  
  
देशजातिकुलानां च धर्माश्चान्ये महत्तराः ।  
सर्वे वेदाविरोधेन प्रमाणं नान्यथा भवेत् ॥ १८-५५ ॥  
  
या वेदबाह्याः स्मृतयो याश्च काश्च कुदृष्टयः ।  
सर्वास्ता निष्फलाः किञ्च प्रत्यवायस्य हेतवः ॥ १८-५६ ॥  
  
तस्मात्सर्वप्रयत्नेन देवि देवेन्द्रवन्दिते ।  
त्यक्त्वा वेदविरुद्धानि वेदमेकं समाश्रयेत् ॥ १८-५७ ॥  
  
पुराणन्यायमीमांसाधर्मशास्त्राङ्गमिश्रिताः ।  
वेदाः स्थानानि विद्यानां घर्मस्येति चतुर्द्दश ॥ १८-५८ ॥  
  
यथा वेदास्तथा तन्त्रं धर्मनिर्द्धारहेतवे ।  
तदुक्तमाचरन् देवि ! भवपाशाद्विमुच्यते ॥ १८-५९ ॥  
  
अतोऽन्यथा प्रवर्त्तन्ते ये मूढाः पापबुद्धयः ।  
असुरास्तान्विजानीहि विष्णुना मोहिताः पुरा ॥ १८-६० ॥  
  
ब्रह्मवादेषु वाचाला धर्मोच्छेदैकतत्पराः ।  
तेषां मुखावलोकेन कुर्यात्सूर्यांवलोकनम् ॥ १८-६१ ॥  
  
तस्य संस्पर्शमात्रेण सवासा जलमाविशेत् ।  
कलौ ते घोषयिष्यन्ति ब्रह्मवादं जने जने ॥ १८-६२ ॥  
  
इति मे कथितं देवि यत्त्वया पृष्टमुत्तमम् ।  
समासेन महादेवि किं भूयः श्रोतुमिच्छसि ॥ १८-६३ ॥  
  
  
इति श्रीमाहेश्वरतन्त्रे उत्तरखण्डे शिवोमासंवादे अष्टादशं पटलम् ॥ १८-१८ ॥  
  
  
  
  
अथ एकोनविंशं पटलम् ।  
  
  
शिव उवाच   
  
  
अथेदानीं शृणु शिवे प्रियाणां कामनिर्णयम् ।  
यस्य श्रवणमात्रेण वैराग्यं देहगेहयोः ॥ १९-१ ॥  
  
मनोरथश्च यश्चासीत् प्रियाणां दुःखदर्शने ।  
रासे प्रदर्शिते प्रायो ह्यसम्पूर्णेविशेषितः ॥ १९-२ ॥  
  
तद्भोगार्थं पुनः सर्वाः प्रियास्ता रासविच्युताः ।  
कालमायामयं देवि ब्रह्माण्डं विविशुः सह ॥ १९-३ ॥  
  
सम्भूता भारते वर्षे नैकत्र स्थितयोऽभवन् ।  
मोहावेशवशाद् देवि ! दुस्तरादीशनिर्मितात् ॥ १९-४ ॥  
  
विच्युतात्मानुसन्धाना बभूवुर्भगवत्प्रियाः ।  
यथा स्वप्ने जनः कश्चिन्निद्रात्याजितसंस्मृतिः ॥ १९-५ ॥  
  
स्वप्नलब्धगजाकार आत्मानं मनुते गजम् ।  
मोहलब्धाकृतिस्तद्वल्लब्ध्वा तादात्म्यभावतः ॥ १९-६ ॥  
  
उच्चावचासु योओनीषु विभ्रमन्ति विचित्रधा ।  
तत्र देहाभिमानोत्त्थकर्मसंसर्गदूषिताः ॥ १९-७ ॥  
  
कर्मबन्धस्ततो जातो यथा स्यादुत्तरोत्तरम् ।  
श्वकाकोलूकमार्जार खरगृध्रादि योनिषु ॥ १९-८ ॥  
  
भ्रान्त्वा भ्रान्त्वा मनुष्येषु भूत्वा भूत्वा पुनः पुनः ।  
जायन्ते च म्रियन्ते च तेषामन्तो न विद्यते ॥ १९-९ ॥  
  
जन्मदुःख जराःदुख बाल्ये यद्दुःखमुल्बणम् ।  
देहत्यागनिमित्तं च दुःखमाप्ताः पुनः पुनः ॥ १९-१० ॥  
  
क्वचिद्धर्मः क्वचिच्छोको रागद्वेषादिकं क्वचित् ।  
क्वचिद्बन्धः क्वचिन्मोक्षो राजसन्ताडनं क्वचित् ॥ १९-११ ॥  
  
अन्नादिकाङ्क्षया क्वापि दरिद्रेणापि विद्रुताः ।  
म्लानेन्द्रियमुखाकारा दैन्यभावं समागताः ॥ १९-१२ ॥  
  
पुत्रमित्रकलत्रादिनाशोत्थं दुःखमद्भुतम् ।  
प्राप्य हाहेति हाहेति परितापान् जुषन्ति ताः ॥ १९-१३ ॥  
  
बृहत्सेनस्य राजर्षेर्यथा राज्ञी पतिव्रता ।  
अधौतपादा चोच्छिष्टा सुष्वाप विधिमोहिता ॥ १९-१४ ॥  
  
यक्षः कश्चिन्निशाचारी प्रसुप्तामहरच्च ताम् ।  
समुद्रद्वीपमानीय यक्षमायामयं महत् ॥ १९-१५ ॥  
  
ददर्श नगरं दिव्यं दिव्याट्टालकगोपुरम् ।  
यक्षस्तिरोदधे तस्यां तदावेशविमोहिता ॥ १९-१६ ॥  
  
सैका बभ्राम नगरे गृहे गृहे विचेतना ।  
यत्र यत्र गता सा तु जनैस्तत्र बिभीषिता ॥ १९-१७ ॥  
  
तमिश्रायां तमोमय्यां भ्रमन्ती भ्रान्तमानसा ।  
हृतवस्त्राम्बरा क्वापि प्रसह्य परिपन्थिभिः ॥ १९-१८ ॥  
  
मुक्तकेशा वस्त्रहीना धूलिधूसरविग्रहा ।  
पिशाचिनीव नगरे बभ्रामैका दिवानिशम् ॥ १९-१९ ॥  
  
रुदन्ती करुणा दीना ताड्यमाना जनैर्मुहुः ।  
क्षुत्तृड्व्याकुलचित्ता सा वल्गन्तीव जनाज्जनम् ॥ १९-२० ॥  
  
महाजनैश्च विपिने नगरात्तु विवासिता ।  
व्याघ्रसिंहध्वनिं श्रुत्वा भीषणं त्रस्तमानसा ॥ १९-२१ ॥  
  
दृष्ट्वा तांस्तु पुनः साध्वी वृक्षखण्डेष्वेवलीयत ।   
वृक्षकोटरगैः सर्पैदंशिता विवशाभवत् ॥ १९-२२ ॥  
  
अशेत भूमिशयने विषव्याघूर्णमानसा ।  
भूविलोत्थैर्वृश्चिकाद्यैः सन्दष्टा सर्वसन्धिषु ॥ १९-२३ ॥  
  
एवं नानाविधांस्तापान् प्राप्ता नृपसुन्दरी ।  
कर्कराकण्टकैर्विद्धपादाम्भोजा महावने ॥ १९-२४ ॥  
  
का त्वं कस्यासि वामोरु ! पृष्टा सप्तर्षिभिस्तु सा ।  
नाहं विदामि चात्मानं न तातं मातरं पतिं ॥ १९-२५ ॥  
  
दुःखातिदुःखपाथोघौ मग्नास्मीत्यभ्यभाषत ।  
भृशं नागरिकैर्दुष्टैः पीडिता भर्त्सिता पुनः ॥ १९-२६ ॥  
  
तस्करैर्वस्त्रभूषादि दुष्टैरपहृतं हि मे ।  
क्षुत्तृट्परीता पापिष्ठैर्नगराच्च विवासिता ॥ १९-२७ ॥  
  
याता महावनं भ्रान्ता व्याघ्रसिंहभयाकुला ।  
भुजङ्गवृश्चिकैः क्रूरैर्विषव्यापादितान्तरा ॥ १९-२८ ॥  
  
भ्रमाम्यहं दिवारात्रौ न जाने विदिशं दिशम् ।  
अतः कुरुध्वं साहाय्यमनाथायाः कृपालवः ॥ १९-२९ ॥  
  
एवमुक्तं तया साध्व्या कृपया पीडिता भृशम् ।  
कमण्डलुजलेनौक्षन् यक्षोघ्रेन मुनीश्वराः ॥ १९-३० ॥  
  
लीनायां लक्षमायायां आत्मानं समपद्यत ।  
सस्मार मातरं तातं बृहत्सेनं पतिं तथा ॥ १९-३१ ॥  
  
व्रीडिताधोमुखी बाला मुनीन्द्रान् प्रत्यभाषत ।  
सूर्यवंशप्रसूतस्य बृहत्सेनस्य धीमतः ॥ १९-३२ ॥  
  
प्रियास्म्यहं विप्रदेवा उच्छिष्टा शयनं गता ।  
केनचिज्जलधेस्तीरमानीता भयविह्वला ॥ १९-३३ ॥  
  
तत्रैकं नगरं दिव्यं मया दृष्टं महाद्भुतम् ।  
तत्रैकला विभ्रमन्त्री लोकपीडासहानिशम् ॥ १९-३४ ॥  
  
ततो निष्कासिता पौरैः प्राप्तेदं विपिनं महत् ।  
अस्तङ्गतात्मविज्ञाना भ्रान्ता दुःखमयेऽध्वनि ॥ १९-३५ ॥  
  
भवद्भिर्नष्टमज्ञानं तमः सूर्यांशुभिर्यथा ।  
नष्टं लब्धमिवात्मानं मेने भवदनुग्रहात् ॥ १९-३६ ॥  
  
सवस्त्रभूषणाकल्पं देहं चैव यथा पुरा ।  
पश्यामि शयनोद्बुद्धा यथा स्वप्ने लयं गते ॥ १९-३७ ॥  
  
भवत्प्रसादाद् दुःखाब्धिमुत्तीर्णा भगवत्तमाः ।  
इत्युक्त्वा मुनिपादाब्जं प्रणताभूत्पुनः पुनः ॥ १९-३८ ॥  
  
ततः प्रोचुर्मुनिवराः सान्त्वयन्तश्च तां सतीम् ।  
भयं मा कुरु कल्याणि पातिव्रत्यपरायणे ॥ १९-३९ ॥  
  
अज्ञानप्रभवं विश्वं वस्तुतो नास्ति किञ्चन ।  
यावदज्ञानमात्मस्थं तावद्दर्शयते भयम् ॥ १९-४० ॥  
  
मिथ्या स्वप्नोऽपि राजर्षिप्रिये ! भयकरो यथा ।  
तथा मिथ्यापि संसारो भयकृत्तादृशा जुषाम् ॥ १९-४१ ॥  
  
अज्ञातैव यथा रज्जुः सर्पभूता भयप्रदा ।  
अविद्यासबलब्रह्मविवर्त्तोऽयं प्रपञ्चकः ॥ १९-४२ ॥  
  
तदंशभूतजीवानामविज्ञातो भयङ्करः ।  
स्वात्मत्वेन तु विज्ञातो भयं नोद्वहते पुनः ॥ १९-४३ ॥  
  
आत्मा शुद्धोऽव्ययः सूक्ष्मो व्यापी नित्यो निरञ्जनः ।  
स्वमायावरणाच्छन्नः स्वस्मिन् स्वप्नं प्रपश्यति ॥ १९-४४ ॥  
  
यथा तदुद्भवैश्छन्नं शैवालैः सलिलं भवेत् ।  
स्वमायया तथा छन्न अक्षरं ब्रह्मकेवलम् ॥ १९-४५ ॥  
  
मायावृतं परं ब्रह्म स्वप्नसाक्षितया पुनः ।  
स्वाप्नमण्डं प्रविश्याशु धत्तं नारायणाभिधाम् ॥ १९-४६ ॥  
  
तस्य नाभेरभूत्पद्मं तत्र जातश्चतुर्मुखः ।  
प्रवरो वेदविदुषां बीजं संसारभूरुहः ॥ १९-४७ ॥  
  
तत्र जाता वयं सर्वे स्वाप्निका एव भामिनि ।  
भ्रमामः कर्मभिर्नुन्न्नाः स्वप्नमायामये पथि ॥ १९-४८ ॥  
  
त्वयानुभूतमेतद्धि यथेदं यक्षमायिकम् ।  
तस्यापसरणे साध्वि स्वात्मालब्धो यथा पुरा ॥ १९-४९ ॥  
  
जीवाः सर्वे वयं तद्वद् ब्रह्माभासमया अपि ।  
मायाकार्यांशविलये भविष्यामोऽक्षरात्मकाः ॥ १९-५० ॥  
  
मायाकार्ये विद्यमाने दुःखशोको भयं शुचः ।  
धर्माधर्मौ पुण्यपापे सत्यमित्येव गम्यते ॥ १९-५१ ॥  
  
तस्मादवास्तवं दुःखं विज्ञाय हृदये दृढम् ।  
वीतशोका वीतभया भव भामिनि नित्यदा ॥ १९-५२ ॥  
  
इत्युक्त्वा तां मुनिश्रेष्ठा योगमायाबलेन च ।  
निमिषेण गृहं निन्युर्घटिकान्तरितं प्रिये ॥ १९-५३ ॥  
  
प्रिया राज्ञोऽपि तद्वृत्तं विचार्य च पुनः पुनः ।  
महाकुतूहलाक्रान्ता राज्ञे सर्वं न्यवेदयत् ॥ १९-५४ ॥  
  
एवं ता देवदेवेशि प्रिया भगवतो हि ताः ।  
भ्रान्तात्मरूपविज्ञाना मायास्वप्ने परात्मनः [परात्मना इत्यपि पाठः ।] ॥ १९-५५ ॥  
  
नानायोनिषु देवेशि ससरन्ति पुनः पुनः ।  
भ्रान्तात्मानश्च्युतानन्दाः संसारेप्यसति प्रिये ॥ १९-५६ ॥  
  
निजधाम्नि महानन्दे दुःखाभासो न विद्यते ।  
न दुःखानुभवश्चापि तत्रत्यानां कदाचन ॥ १९-५७ ॥  
  
न कार्पण्यं न दुःखं च नोद्वेगो नारतिः क्वचित् ।  
तत्प्रियाप्रार्थितं मत्वा निर्बन्धेन गिरीन्द्रजे ॥ १९-५८ ॥  
  
कूटस्थस्वप्नसम्बन्धमनो भावान् [बावः इत्यपि पाठः ।] प्रचक्रिरे ।  
असन्नपि महेशानि स्वप्नोऽयं दुःखदो महान् ॥ १९-५९ ॥  
  
स्ववासनाकामशेषो ह्यधुनापि निषेव्यते ॥ १९-६० ॥  
  
  
इति श्रीपञ्चरात्रे श्रीमाहेश्वरतन्त्रे उत्तरखण्डे शिवोमासंवादे एकोनविंशं पटलम् ॥ १९-१९ ॥  
  
  
  
  
अथ विंशं पटलम्   
  
  
पार्वत्युवाच   
  
  
अहो देव महादेव परात्मन् परमेश्वर ।  
त्वदुक्तमेतदाश्रुत्य मनो मे क्षुभ्यतेतराम् ॥ २०-१ ॥  
  
निरीहस्यापि देवस्य कूटस्थपरमात्मनः ।  
दिदृक्षा यत्समुत्पन्ना रहःक्रीडावलोकने ॥ २०-२ ॥  
  
नित्यानन्दविहाराणां प्रियाणां परमात्मनः ।  
दिदृक्षा यत्समुत्पन्ना केवलं दुःखदर्शने ॥ २०-३ ॥  
  
इत्येतन्महदाश्चर्यं प्रतिभाति महेश्वर ।  
तन्निराकुरु देवेश मनः शल्यं महार्तिकृत् ॥ २०-४ ॥  
  
पूर्णस्यैवाप्तकामस्य किन्तु क्रीडावलोकनैः ।  
तदङ्गभूतास्तत्तुल्याः प्रियास्तु परमात्मनः ॥ २०-५ ॥  
  
दुःखकामः कथं तासु केवलानन्दमूर्त्तिषु ।  
न दुःखदर्शने कश्चिन्मूर्खो वा रमते क्वचित् ॥ २०-६ ॥  
  
एतदाचक्ष्व भगवन् कृपां कृत्वा ममोपरि ।  
  
  
शिव उवाच   
  
  
शृणु देवि प्रवक्ष्यामि रहस्यं परमाद्भुतम् ॥ २०-७ ॥  
  
वेदागमपुराणेषु यत्तु गुप्ततरं प्रिये ! ।  
अद्यप्रभृति कस्यापि नोक्तवानहमद्रिजे ॥ २०-८ ॥  
  
तव स्नेहवशाद् देवि ! प्रवक्ष्यामि न चान्यथा ।  
त्वयापि गोपितव्यं हि स्कन्दाच्च गणपादपि ॥ २०-९ ॥  
  
प्रकाशितं हरेद्धर्मं यशोलक्ष्मीसुखानि च ।  
वेदशास्त्रपुराणानि सामान्यगणिका इव ॥ २०-१० ॥  
  
इयं विद्या महाविद्या गोप्या कुलवधूरिव ।  
सुगुप्तेयं महाविद्या ज्ञानसिद्धिकरी नृणाम् ॥ २०-११ ॥  
  
यथा प्रकाशितं द्रव्यं तस्करेभ्योपगच्छति ।  
तथा प्रकाशिता विद्या पशुभ्य उपगच्छति ॥ २०-१२ ॥  
  
गोपितव्या ततो यत्नाद्विद्येयं ब्रह्मदर्शिनी ।  
मन्त्रौषधक्रियाधर्माः गुप्ता एव फलन्ति हि ॥ २०-१३ ॥  
  
आवाच्यमपि ते वच्मि शृणुष्वैकाग्रमानसा ।  
गणनाविषयानन्दो वर्त्तते केवलेऽक्षरे ॥ २०-१४ ॥  
  
सप्तद्वीपवतीं पृथ्वीं यः शास्ता व्याहतेन्द्रियः ।  
निरामयो निःसपत्नो युवा राजेन्द्रवन्दितः ॥ २०-१५ ॥  
  
तदानन्दो हि देवेशि ! मनुष्यानन्द ईरितः ।  
मनुष्यानन्दशतकं गन्धर्वानन्द उच्यते ॥ २०-१६ ॥  
  
गन्धर्वानन्दशतकं पित्रानन्द उदीरितः ।  
पित्रानन्दशतेनैको ह्युपदेवस्य चोच्यते ॥ २०-१७ ॥  
  
उपदेवानन्दशतं देवानन्द उदीर्यते ।  
देवानन्दशतं देवि ! वैरञ्च्यानन्द उच्यते ॥ २०-१८ ॥  
  
वैरञ्च्यानन्दशतकमानन्दो वैष्णवः स्मृतः ।  
वैष्णवानन्दशतकं रुद्रानन्दस्तु उच्यते ॥ २०-१९ ॥  
  
रुद्रानन्दशतेनोक्तः ईशानन्दपरो महान् ।  
ईशानन्दशतेनोक्त [ईश्वरानन्दसञ्ज्ञकः इत्यपि पाठभेदः ।] शैवानन्दस्तु केवलः ॥ २०-२० ॥  
  
तच्छतेन भवेद् देवि ! प्रकृत्यानन्द उत्तमः ।  
प्रकृत्यानन्दशतकं पुरुषानन्द उच्यते ॥ २०-२१ ॥  
  
पुरुषानन्दशतकं अक्षरानन्द उच्यते ।  
अक्षरं परमं ब्रह्म ब्रह्मानन्दस्ततः स्मृतः ॥ २०-२२ ॥  
  
ब्रह्मानन्दमयं विश्वं नानाभावो न विद्यते ।  
मायोपाधिसमायोगान्नानात्वेन प्रतीयते ॥ २०-२३ ॥  
  
तत्प्रतीतिनिरासे तु पर ब्रह्मैव शिष्यते ।  
तन्माया प्रकृतिर्देवि नित्या तत्सहधर्मिणी ॥ २०-२४ ॥  
  
शुद्धसत्वप्रधाना हि निर्मला ज्ञानरूपिणी ।  
तत्र यः प्रतिबिम्बोऽभूदक्षरस्य परात्मनः ॥ २०-२५ ॥  
  
तमाहुः पुरुषं देवि ! श्रुतिसिद्धान्तवादिनः ।  
स एव कालरूपेण प्रकृतिक्षोभकारकः ॥ २०-२६ ॥  
  
तस्मान्नारायणो जज्ञे स एव प्रणवाभिधः ।  
हिरण्यगर्भमपि तं प्रवदन्ति मनीषिणः ॥ २०-२७ ॥  
  
शब्दब्रह्ममय प्राहुस्तमेवागमवेदिनः ।   
तस्माद्वेदाः प्रवर्त्तन्ते शब्दब्रह्मात्मना प्रिये ॥ २०-२८ ॥  
  
आदौ शब्दात्मकं विश्वं ततश्चार्थमयं भवेत् ।  
शब्दः प्रकृतिरूपश्च अर्थः स्यात्पुरुषात्मकः ॥ २०-२९ ॥  
  
उभयात्मकः प्रपञ्चोऽयं तस्मात्स्त्रीपुंस्वरूपधृक् ।  
त्वमहं च तथा विष्णुर्लक्ष्मीर्ब्रह्मा सरस्वती ॥ २०-३० ॥  
  
सूर्यः सञ्ज्ञानलः स्वाहा पुरूहूतः पुलोमजा ।  
अम्भोनिधिश्च मर्यादा वृक्षः पल्लविनी लता ॥ २०-३१ ॥  
  
महद्वाल्पतरं वापि तत्सर्वमुभयात्मकम् ।  
अक्षरे शाश्वतावेतौ प्रकृतिः पुरुषस्तथा ॥ २०-३२ ॥  
  
जाग्रत्स्वप्नविभेदेन प्रपञ्चपरिणामिनौ ।  
नित्यत्वमुभयोर्देवि विवदन्तेऽत्र वादिनः ॥ २०-३३ ॥  
  
नित्यः प्रपञ्च एवेति ह्यनित्य इति केचन ।  
अहङ्कारवशाद्देवि वादिनो मूढबुद्धयः ॥ २०-३४ ॥  
  
नित्यानित्यं न जानन्ति स्वपक्षाग्रहदोषतः [स्वमताग्रहदोषतः इत्यपि पाठः ।] ।  
नित्यत्वात्कारणस्यापि प्रवाहे नित्यतास्तु वा ॥ २०-३५ ॥  
  
श्रौतत्वाज्जन्यनाशस्य ह्यनित्यत्वेऽपि का क्षतिः ।  
द्वैताद्वैते तथा देवि विवदन्ते कुबुद्धयः ॥ २०-३६ ॥  
  
ईश्वराज्जीवपार्थक्यमिति तत्त्वविदो विदुः ।  
ब्रह्मैवाज्ञानवशतो जीवस्तत्प्रतिगीयते ॥ २०-३७ ॥  
  
न जीवं परमार्थेन विदुरद्वैतवादिनः ।  
न विरुद्धमिदं देवि ! ह्यज्ञानावधिभेदतः ॥ २०-३८ ॥  
  
ज्ञानेनाज्ञाननाशे तु लब्धेनेश्वरतुष्टितः ।  
जाग्रत्स्वप्नस्य विलये स्वप्नसाक्षीव सुन्दरि ! ॥ २०-३९ ॥  
  
एकमेवावशिष्येत नित्यं ब्रह्मैव केवलम् ।  
अद्वैतवादिनो ह्येवं श्रुतिमात्रावलम्बिनः ॥ २०-४० ॥  
  
एकमेव परं ब्रह्म नाना नास्तीह किञ्चन ।  
मृदेव सत्यमित्येवं नामरूपे विकारवत् ॥ २०-४१ ॥  
  
इत्यद्वैतं श्रुतिशतैरुद्धोषितमनेकधा ।  
द्वैतवादरताश्चापि द्वासुपर्णावितीरणात् ॥ २०-४२ ॥  
  
द्वैतमेव प्रशंसन्ति ह्यभेदो भजनात्मकः ।  
अद्वैतभूमिकाधस्तात्सोपानास्थास्तु ते प्रिये ॥ २०-४३ ॥  
  
तेषां नारायणः साक्षात्परब्रह्म श्रुतीरणात् ।  
ब्रह्माभासमया जीवाः क्षुद्रोपाधिगुणाश्रिताः ॥ २०-४४ ॥  
  
अस्वतन्त्राः पराधीना नित्या इत्यपि चक्षते ।  
अव्याहतं च नित्यत्वं भ्रान्तिमूलमपि प्रिये ॥ २०-४५ ॥  
  
निद्रोपलब्धभावानां निद्रा तावत्स्थितिः स्थिरा ।  
इति यत् शास्त्रहृदयमज्ञात्वा विवदन्ति ये ॥ २०-४६ ॥  
  
द्वैताद्वैतविचारेऽस्मिन्न ते तत्त्वमवाप्नुयुः ।  
तस्मात्सर्वप्रयत्नेन सर्वशास्त्रैकनिश्चयम् ॥ २०-४७ ॥  
  
ज्ञात्वा भजन्ति देवेशि ! निःसन्देहः फलात्मकः ।  
वाक्यभेदाननादृत्य बुद्धिक्लेशादहङ्कृतेः ॥ २०-४८ ॥  
  
ये प्रवर्तन्त एवैते सशल्याः फलविच्युताः ।  
एकमेवाद्वयं ब्रह्म द्विधा लीलाविभेदतः ॥ २०-४९ ॥  
  
प्रवृत्तिश्च निवृत्तिश्च लीलाभेदे व्यवस्थिता ।  
निवृत्तिः सुखसञ्ज्ञा हि सुखमानन्दरूपकम् ॥ २०-५० ॥  
  
प्रसङ्गात् प्रकृतेर्देवि प्रवृत्तिर्बहुरूपिणी ।  
अजानतां वरारोहे ! दुःखरूपतया स्थिता ॥ २०-५१ ॥  
  
अक्षरस्य तु सा प्रोक्ता लीलान्यातीतधर्मिणी ।  
प्रवृत्तिलीलालेशोऽपि नैवातीते परात्मनि ॥ २०-५२ ॥  
  
आग्रहमात्रो देवेशि ! नित्यानन्दमहोदधेः ।  
लेश एव सदा तिष्ठेत्सकामो नित्यरूपधृक् ॥ २०-५३ ॥  
  
कामरूपी सदानन्दः कामांशो लेश उच्यते ।  
तस्मादेवाक्षरे देवि ! नित्यकामो हि दर्शने ॥ २०-५४ ॥  
  
तस्मादेवाक्षरे जाता दिदृक्षा या तु पार्वति ।  
न चैककर्तृका सा तु परापरमयी हि सा ॥ २०-५५ ॥  
  
अक्षरे ज्ञानतन्मात्रे स्वत इच्छा न जायते ।  
न प्रवर्तयते साक्षात्पूर्णात्मा पुरुषोत्तमः ॥ २०-५६ ॥  
  
सामरस्यमयीं प्राहुस्तस्मादागमवेदिनः ।  
आनन्दगा सामरस्यात् स्वपक्षविषयग्रहा ॥ २०-५७ ॥  
  
साङ्गिनं तु परित्यज्य भृशमङ्गेष्वसर्पत ।  
स्वामिनीषु ततो जाता दिदृक्षा दुःखदर्शने ॥ २०-५८ ॥  
  
उभयव्यापिनी सा तु सर्वकारणकारणा [सर्वकारणकारणं इत्यपि पाठः ।] ।  
ततः कार्यप्रवृत्तिस्तु हेतोर्गुणनिबन्धिनी ॥ २०-५९ ॥  
  
स्त्रीपुम्भावात्मिका जाता ब्रह्मादिस्तम्बभेदतः ।  
इच्छया ससृजे निद्रा सापि जातोभयात्मिका ॥ २०-६० ॥  
  
ज्ञानात्मिका स्वतः शुद्धा बहिर्वृत्तिविवर्जिता ।  
निद्रया सृजते मोहश्चेतनाचेतनो हि सः ॥ २०-६१ ॥  
  
सचैतन्यस्य कार्यस्य हेतुर्यच्चेतनात्मकः ।  
स एव जडहेतुश्च यस्मादयमचेतनः ॥ २०-६२ ॥  
  
विद्याविद्ये स एवोक्त शृणु तत्रापि कारणम् ।  
चिदचिद्ग्रन्थिको ह्येषश्चिदाकारेण केवलम् ॥ २०-६३ ॥  
  
यदा परिणमेद् देवि ! यदा विद्येति तां विदुः ।  
यदा चैतन्यमावृत्य केवलं मोहरूपधृक् ॥ २०-६४ ॥  
  
जीवबुद्धिं समावृण्वन् अविद्येति च गीयते ।  
तमः कालुष्यमुत्सृज्य शुद्धसत्वप्रधानिका ॥ २०-६५ ॥  
  
जीवबुद्धेर्भेदकरी मायेति कथिता प्रिये ।  
सात्विकांशं परित्यज्य केवलं चित्स्वरूपिणी ॥ २०-६६ ॥  
  
अपरोक्षकरी विद्या ब्रह्मविद्येति तां विदुः ।  
तस्माद्विधा त्रिधा प्रोक्ता मया ते वरवर्णिनि ! ॥ २०-६७ ॥  
  
ततो गुणास्त्रयो जातास्तेऽपि तादृग्विधा शिवे ! ।  
सत्वं तु चेतनं विद्धि तमो विद्यादचेतनम् ॥ २०-६८ ॥  
  
रजस्तदुभयात्मत्वाच्चेतनाचेतनात्मकम् ।  
भूतानि पञ्च जातानि तानि तादृग्विधान्यपि ॥ २०-६९ ॥  
  
अधिष्ठेयान्यधिष्ठातृतया द्वैविध्यवन्ति च ।  
ब्रह्माण्डमभवत्तेभ्यस्तदेवोभयरूपधृक् ॥ २०-७० ॥  
  
एतत्ते सर्वमाख्यातं यत्पृष्टोऽहं त्वया शिवे ! ।  
समासेन महेशानि ! किं भूयः श्रोतुमिच्छसि ॥ २०-७१ ॥  
  
  
इति श्रीपञ्चरात्रे श्रीमाहेश्वरतन्त्रे शिवपार्वती संवादे विंशं पटलम् ॥ २०-२० ॥  
  
  
  
  
अथ एकविंशं पटलम्   
  
  
शिव उवाच   
  
  
अतोऽन्यत् शृणु देवेशि ! रहस्यं किञ्चिदुत्तमम् ।  
गोपनीयं प्रयत्नेन यस्मै कस्मै न दर्शयेत् ॥ २१-१ ॥  
  
परीक्षिताय वक्तव्यं ताडनैस्तर्जनादिभिः ।  
ऋते पात्रमिदं ज्ञानं न तिष्ठति कदाचन ॥ २१-२ ॥  
  
अविर्भूताक्षरे शक्तिरिच्छा नाम सुमङ्गला ।  
अङ्गान्यावृत्य सत्प्रेमविरहौत्कण्ठ्यदर्शने ॥ २१-३ ॥  
  
रतिमुत्पादयामास ततः सा पुरुषोत्तमम् ।  
प्रार्थयामासुरौत्सुक्यात्स्वामिन्या सह सङ्गता ॥ २१-४ ॥  
  
निवारिता बहुविधैर्वाक्यैरिच्छाविमोहिताः ।  
न मेनिरे प्रियाः सर्वा प्रार्थयामासुरन्वहम् ॥ २१-५ ॥  
  
प्रार्थना स्वीकृतास्तासामतीतेनाक्षराद्यदा ।  
तदा सा पुनरासाद्य निद्रा चित्यन्वधात्प्रिये ॥ २१-६ ॥  
  
चिदात्मा पुरुषः साक्षान्मोहमय्यैव निद्रया ।   
घूर्णितोशेत सन्मञ्चे पञ्चब्रह्ममये शुभे ॥ २१-७ ॥  
  
यदैव निद्रया घूर्णो विस्मृतात्माऽभवत् प्रिये ।  
हृदयाब्जकर्णिकामध्ये विहरेतापरा हि सा ॥ २१-८ ॥  
  
व्यचिनोत्पञ्चधा देवि ! स्वरूपमपि चात्मना ।  
उद्गारिणी पालिका च तथा संहारिकापि च ॥ २१-९ ॥  
  
विशाला व्यापिका चेति शक्तयः पञ्च कीर्तिताः ॥ २१-१० ॥  
  
रजः प्रधानहारिणी पालिनी सात्विकी मता ।  
तमःप्रधाना संहर्त्री शुद्धसत्वा विशालिका ॥ २१-११ ॥  
  
निर्गुणा व्यापिका शक्तिरिच्छा पञ्चविधोदिता ।  
एता एवोदिता देवि ! जाग्रति प्राकृतास्तथा ॥ २१-१२ ॥  
  
इच्छामय्यस्तु शयने तस्मान्मञ्चो निरामयः ।  
उद्गारिणीपालिकयोः स्कन्धयोस्तत्पदद्वयम् ॥ २१-१३ ॥  
  
विशालाहारिणीकण्ठदेशे पाणिद्वयं स्थितम् ।  
व्यापिका मञ्चफलकीभूताधारतया स्थिता ॥ २१-१४ ॥  
  
पञ्चसु प्रतिबिम्बोऽभूदक्षरस्य चिदात्मनः ।  
बिम्बितं यत्तु चैतन्यं तस्मिन्नुद्गारिणी हि सा ॥ २१-१५ ॥  
  
दर्शयामास वेदास्याद्युपाधिमतिविस्तृतम् ।  
बिम्बितं यत्तु चैतन्यं तस्मिन् या पालिनी शिवे ॥ २१-१६ ॥  
  
अदर्शयच्चतुर्भुजाद्युपाधिमतिविस्तृतम् ।  
बिम्बितं यत्तु चैतन्य तस्मिन् संहारिणी तु या ॥ २१-१७ ॥  
  
अदर्शयन्त्रिनेत्राद्युपाधिमतीव सुन्दरि ! ।  
बिम्बितं यत्तु चैतन्यं तस्मिन् या तु विशालिका ॥ २१-१८ ॥  
  
अष्टबाह्वाद्युपाधिं च दर्शयामास केवलम् ।  
बिम्बितं यत्तु चैतन्यं तस्मिन् या व्यापिका मता ॥ २१-१९ ॥  
  
दशबाहुं च पञ्चास्याद्युपाधिमसृजत्प्रिये ।  
ब्रह्मा विष्णुश्च रुद्रश्च ईश्वरश्च सदाशिवः ॥ २१-२० ॥  
  
पञ्चपादत्वमापन्ना नित्यमुद्वहते परम् ।  
सृष्टिं स्थितिं च संहारं तिरोधानमनुग्रहम् ॥ २१-२१ ॥  
  
नित्यमेव प्रकुर्वन्ति भूताधिष्ठातृरूपिणः ।  
सृष्ट्यादित्रयसिद्ध्यर्थं त्रयाणां बुभुजेंशतः [बुभुवे इत्यपि पाठः ।] ॥ २१-२२ ॥  
  
तिरोधानानुग्रहौ तु मञ्चपादस्थयोर्विदुः ।  
पेञ्चशक्तिप्रभेदेन परेच्छैव सुमङ्गला ॥ २१-२३ ॥  
  
ब्रह्मविष्ण्वादिरूपाणि धत्ते नानास्वरूपिणी ।  
अक्षरस्य तु रूपे द्वे पुरुषाक्षरभेदतः ॥ २१-२४ ॥  
  
नारायणस्तु पुरुषाज्जज्ञे स्वप्नेक्षिता स्वयम् ।  
नादबिन्दू शिवः शक्तिर्जातौ नारायणात्प्रिये ॥ २१-२५ ॥  
  
नादबिन्दुमयत्वेन त्रिधा नारायणः स्थितः ।  
सङ्कर्षणो वासुदेवः प्रद्युम्नः अनिरुद्धकः ॥ २१-२६ ॥  
  
चतुर्धा विष्णुरेवोक्तो ह्यंशभेदा ह्यनेकशः ।  
एकादश विभेदात्मा रुद्रोऽहमहमीश्वरि ॥ २१-२७ ॥  
  
मदात्मभेदाः शतशः कोटिशः सन्ति सुन्दरि ।  
सदाशिवेश्वरावेतौ आत्मभेदाविवर्ज्जितौ ॥ २१-२८ ॥  
  
वेदप्रणवभेदेन द्विधा नारायणोदभूत् ।  
नाद एव महेशानि बहु स्यामित्यवेक्षणात् ॥ २१-२९ ॥  
  
न भेदो विद्यते बिन्दौ अखण्डात्मनि सुन्दरि ।  
महत्तत्वमिदं भद्रे मनो नारायणस्य तत् ॥ २१-३० ॥  
  
मनसस्तु बहु स्यामित्यमन्यत यदा हि सः ।  
अहङ्कारस्ततो जज्ञे प्रसृतो बिन्दुतां ययौ ॥ २१-३१ ॥  
  
बिन्दुः शून्यात्मको ज्ञेयस्तस्माद्विश्वं निरर्थकम् ।  
व्याप्तोऽहङ्कार एवायं ब्रह्माभासे दृश्यते ॥ २१-३२ ॥  
  
ब्रह्माभासो निर्विकारो निष्प्रपञ्चो निरञ्जनः ।  
न करोति न लिप्येत प्रदीप इव भासकः ॥ २१-३३ ॥  
  
अहङ्कारस्य कर्तृत्त्वं भोक्तृत्वमपि सुन्दरि ।  
धर्माधर्मौ पुण्यपापे बन्धमोक्षादिकं तथा ॥ २१-३४ ॥  
  
अहङ्कारेण भिद्येत नानाभेदव्यवस्थया ।  
अहङ्कारेण तादात्म्यादाभासेऽपीक्षते स्फुटम् ॥ २१-३५ ॥  
  
अहङ्कारमयो ग्रन्थिर्यावन्नैव विभिद्यते ।  
अविद्यमानः संसारः तथाप्येनं न मुञ्चति ॥ २१-३६ ॥  
  
स्फटिकस्यैव रागित्वं जपाकुसुमयोगजम् ।  
नापगच्छति तद्देवि कुसुमापहृतिं विना ॥ २१-३७ ॥  
  
तथा संसरणं जीवे ह्यहङ्कारच्युतिं विना ।  
निवर्तते न देवेशि कल्पकोटियुतायुतैः ॥ २१-३८ ॥  
  
सोऽहङ्कारस्त्रिधा प्रोक्तो गुणभेदेन पार्वति ।  
अहङ्कारोऽयमेवाहं तथा जीवगतो द्विधा ॥ २१-३९ ॥  
  
महत्तत्वं त्रिधा प्रोक्तं आध्यात्मादिप्रभेदतः ।  
नारायणमनोरूपमाधिदैविकमुच्यते ॥ २१-४० ॥  
  
जीवानां चित्तरूपं यदध्यात्म्यमिति चक्ष्यते ।  
ब्रह्मणो देहरूपस्थमाधिभौतिकमुच्यते ॥ २१-४१ ॥  
  
नारायणेधिदैवेन रूपेण [नारायणे यदध्यात्मरूपेण इत्यपि पाठः ।] परिनिष्ठितम् ।  
आविर्बभूव तद्वर्णभेदैर्वेदस्वरूपतः ॥ २१-४२ ॥  
  
जीवगं यत्तु देवेशि चित्तरूपतया स्थितम् ।  
सुषुम्णावर्त्तिना प्राणवायुना सह सङ्गतम् ॥ २१-४३ ॥  
  
वायुस्तेन युतो देवि ब्रह्मरन्ध्राहतः पुनः ।  
ताल्वोष्ठपुटनासादिभेदेन [देहेन इत्यपि पाठः ।] परमेश्वरि ॥ २१-४४ ॥  
  
वर्णात्माविर्भवति गद्यपद्यादिभेदतः ।  
ब्रह्मदेहतया यस्मात् स्थितं त्रैलोक्यकारणम् [तल्लोक इत्यपि पाठः] ॥ २१-४५ ॥  
  
अतस्तस्माज्जगज्जातं देवासुरनरोरगम् ।  
इति तेऽभिहितं देवि रहस्यं परमाद्भुतम् ॥ २१-४६ ॥  
  
श्रद्धाहीनाय दुष्टाय कृतघ्नाय दुरात्मने ।  
नास्तिकायाविनीताय वेदशास्त्रोद्गताय च ॥ २१-४७ ॥  
  
अविश्वस्ताय देवेशि दर्शयेन्न कथञ्चन ।  
यदा राजा तु सर्वस्वं बलं कोशो महीगजान् ॥ २१-४८ ॥  
  
निवेदयतु जिज्ञासुस्तदा तस्मै प्रकाशयेत् ।  
अन्यथा सिद्धिहानिः स्यात् सत्यं सत्यं न संशयः ॥ २१-४९ ॥  
  
तस्मात्सर्वप्रयत्नेन गोपितव्यं त्वयापि हि ॥ २१-५० ॥  
  
  
इति श्रीनारदपञ्चरात्रे श्रीमाहेश्वरतन्त्रे शिवपार्वती संवादे एकविंशं पटलम् ॥ २१-२१ ॥  
  
  
  
  
अथ द्वाविंशं पटलम्   
  
  
पार्वत्युवाच   
  
  
यदुक्तं देवदेवेश त्वया पशुपते प्रभो ।  
प्रविश्य कर्णरन्ध्रेण चिदानन्दायते हृदि ॥ २२-१ ॥  
  
तीर्थानां परमं तीर्थं ज्ञानानां ज्ञानमुत्तमम् ।  
योगानां परमो योगो धर्माणां धर्म उत्तमः ॥ २२-२ ॥  
  
श्रोतव्यानां च परमं श्रोतव्यमिदमेव हि ।  
ज्ञातव्यानां च परमं ज्ञातव्यमिदमुच्यते ॥ २२-३ ॥  
  
श्रुतं मया विशेषेण सोपपत्तिकमित्यपि ।  
न तथाप्यन्तरात्मा मे तृप्तिमायाति शाश्वतीम् ॥ २२-४ ॥  
  
अतस्त्वां परिपृच्छामि विशेषं तत्र धूर्जटे ।  
तं च ब्रूहि महादेव प्रसादपरमो भव ॥ २२-५ ॥  
  
स्वप्नभूतप्रपञ्चेस्मिन्नक्षरस्य परात्मनः ।  
प्रियाः सख्यो भगवतो वासनावशतो गतः ॥ २२-६ ॥  
  
क्रियांस्तत्र गतः कालस्तासामागमनादनु ।  
कियत्कालं च ताः सर्वा इह स्थास्यन्ति मोहिताः ॥ २२-७ ॥  
  
कथ ता बोधमाप्स्यन्ति कस्तासां प्रतिबोधकृत् ।  
युगपद्वा गमिष्यन्ति पृथक् वा परमेश्वर ॥ २२-८ ॥  
  
एतत्सर्वं महादेव कथयस्व प्रसादतः ।  
संशयो मे महानद्य तमपानुद शङ्कर ॥ २२-९ ॥  
  
  
शिव उवाच  
  
  
शृणु पार्वति वक्ष्यामि तव प्रश्नानशेषतः ।  
त्वं मे प्राणाधिकैवासि तस्माद्वक्ष्ये यथातथम् ॥ २२-१० ॥  
  
विरञ्चेर्ब्रह्मणः पूर्व अष्टवक्त्रोऽभवद्विधिः ।  
शब्दब्रह्मेति य प्राहुर्वेदवेदान्तपारगाः ॥ २२-११ ॥  
  
द्विपरार्द्धावसानेस्य ब्राह्मः कल्पो महानभूतः ।  
प्रलयोऽयं महेशानि प्रकृत्यवधिरुच्यते ॥ २२-१२ ॥  
  
एका [एकावशेषा-प्रकृतिः इत्यपि पाठः ।] शिष्टा च प्रकृतिः पुरुषाधिष्ठिता हि सा ।  
कियत्कालं ततो देवि शून्यमासीदिति श्रुतिः ॥ २२-१३ ॥  
  
आविर्भूता ततो निन्द्रा अक्षरे परमात्मनि ।  
महत्तत्वमतस्तस्माद् अहङ्कृतिरजायत ॥ २२-१४ ॥  
  
स एव च त्रिधा जातो गुणभेदेन सुन्दरि ।  
सात्विकाच्च मनो जज्ञे देवताश्च दशैव ताः ॥ २२-१५ ॥  
  
राजसादिन्द्रियाण्यासन् भूतानि तमसोऽभवन् ।  
तेभ्यौऽण्डमभवेद्देवि तत्र नारायणः स्थितः ॥ २२-१६ ॥  
  
[तत्र इत्यपि पाठः ।] तस्य नाभेरभूत्पद्म यत्र ब्रह्माभवत्स्वयम् ।  
द्विपरार्द्धमितं चास्य परमायुर्निगद्यते ॥ २२-१७ ॥  
  
अस्मिन् ब्रह्माण्डगोले हि जम्बूद्वीपे महेश्वरि ।  
वर्षे भारतसञ्ज्ञे हि प्रियाणां वासनाः स्थिताः ॥ २२-१८ ॥  
  
परार्द्धः प्रथमो जातो द्वितीयेस्मिन् महेश्वरि ।  
निर्बन्धात्स्वामिनीनां च लीलामाविश्चकार ह ॥ २२-१९ ॥  
  
श्रीकृष्णः परमानन्दो नन्दगेहेभवत्तदा ।  
गोपकन्यामिषेणैव ह्याविर्भूतास्ततः प्रियाः ॥ २२-२० ॥  
  
तत्कामपूर्त्तये साक्षात् श्रीकृष्णः पुरुषोत्तमः ।  
रासलीलां प्रकुर्वाणो रमयामास ताः प्रियाः ॥ २२-२१ ॥  
  
योगमायासमावेशान्मायाकार्यं विलुम्पतः ।  
ब्रह्मणोऽपि लये जाते यथापूर्वमभूदिदम् ॥ २२-२२ ॥  
  
पुनर्जातं ततः सर्वं ब्रह्मादिस्थावरान्तकम् ।  
मनोरथस्य चापूर्त्या वासनाः कार्यमध्यगाः ॥ २२-२३ ॥  
  
विचरन्ति यथा कालं यथादेशं यथारुचि ।  
द्विपरार्द्धे त्वतिक्रान्ते नष्टे स्थावरजङ्गमे ॥ २२-२४ ॥  
  
विरञ्चौ मुक्तिमापन्ने प्रबुद्धे ह्यक्षरे प्रिये ।  
प्रबुद्धा वासनास्ता हि भविष्यन्ति स्वबिम्बगाः ॥ २२-२५ ॥  
  
आविर्भावाच्च लीलाया द्वापरान्ते कलौ युगे ।  
[क्वचित्पुस्तके २६-२७ श्लोकयोः आस कृष्णः प्रियाणां च दुःखलीलानुदर्शने । तासामेका च परमा सुभगा सुन्दरी प्रिया । प्रबोधयिष्यति सा सर्वाः कथयित्वा विनिर्णयम् । ईदृशः पाठभेदो भाति ।] असहिष्णुः स्वप्रियाणां दुःखलीलानुदर्शनम् ॥ २२-२६ ॥  
  
तासामेकां च परमां सुभगां सुन्दरीं प्रियाम् ।  
प्रबोधयिष्यतितरां कथयित्वा विनिर्णयम् ॥ २२-२७ ॥  
  
ततस्तत्सम्प्रदायेन सर्वास्ता भगवत्प्रियाः ।  
स्वभर्तृविरहाक्रान्ताः त्यक्त्त्वा देहान् प्रपञ्चगान् ॥ २२-२८ ॥  
  
भगवल्लोकवैकुण्ठे स्थितिमाप्स्यन्ति यूथशः ।  
पद्मया रममाणास्ताः कालभोगे यथाविधि ॥ २२-२९ ॥  
  
दिव्यदेहानपि त्यक्त्त्वा भविष्यन्ति स्वबिम्बगा ।  
अक्षरोऽप्यनुभूयैतत्स्वप्नवत् परमेश्वरि ॥ २२-३० ॥  
  
परमानन्दसम्मग्नो भविष्यति कृतार्थधीः ।  
सर्वा लीला नित्यरूपा भविष्यन्ति तदा प्रिये ॥ २२-३१ ॥  
  
भगवल्लोकमात्मानं दिव्यभावेऽपि सुन्दरि ।  
अविद्यालेशसम्बन्धादक्षरस्य परात्मनः ॥ २२-३२ ॥  
  
निद्रांशस्यापि शेषत्वात् कियत्कालमवस्थितिः ।  
युगपद्देवि सर्वास्ता गमिष्यन्ति निजं गृहम् ॥ २२-३३ ॥  
  
न कथञ्चन देवेशि गतिस्तासां पृथक् भवेत् ।  
स्वप्नस्य विषये साम्यादैकात्म्याच्च तथा प्रिये ॥ २२-३४ ॥  
  
वैरस्याच्च विचित्रत्वे भर्तृस्नेहाविशेषतः ।  
न पृथक् गमनं तासां तस्माद्वैकुण्ठसंस्थितिः ॥ २२-३५ ॥  
  
क्रमयोगेन देवेशि सर्वा यास्यन्त्यसंशयम् ।  
तस्माद्देवि विशेषेण स्वपतिः पुरुषोत्तमः ॥ २२-३६ ॥  
  
भजनीयो हि सततं वेदशास्त्रानुरोधतः ।  
देहेन्द्रियस्वभावानामन्तं कर्माणि पार्वति ॥ २२-३७ ॥  
  
आत्मनोन्तं परब्रह्मध्यानश्रवणकीर्तनम् ।  
स्वभावाज्जायते कर्म सदसच्चेति सर्वथा ॥ २२-३८ ॥  
  
सत्त्यागादसदासङ्गन्नानायोनिभ्रमो भवेत् ।  
आधिव्याधिदरिद्रोत्थपीडाविस्मारिततात्मनः ॥ २२-३९ ॥  
  
उद्रिक्ततमसो देवि न शुभं स्यात्कदाचन ।  
तस्मात्कर्तव्यमेवेह देहपर्यवसायि यत् ॥ २२-४० ॥  
  
देहान्ते कर्मसम्बन्धो न भविष्यति कर्हिचित् ।  
प्रत्यवायनिवृत्यर्थमनिष्टाचरणस्य च ॥ २२-४१ ॥  
  
नित्यं नैमित्तिकं कार्यं काम्यं कर्म परित्यजेत् ।  
एवं यो वर्त्तते देवि निष्प्रत्यूहं स सिध्यति ॥ २२-४२ ॥  
  
यः शास्त्रविधिमुत्सृज्य वर्तते कामलोलुपः ।  
स सिद्धिमिह नाप्नोति परत्र न पराङ्गतिम् ॥ २२-४३ ॥  
  
एतत्ते सर्वमाख्यातं यत्पृष्टोऽहं त्वया प्रिये ।  
समासेन महेशानि किं भूयः श्रोतुमिच्छसि ॥ २२-४४ ॥  
  
  
इति श्रीमाहेश्वरतन्त्रे उत्तरखण्डे शिवोमासंवादे द्वाविंशं पटलम् ॥ २२-२२ ॥  
  
  
  
  
अथ त्रयोविंशं पटलम्   
  
  
पार्वत्युवाच   
  
  
भूयोऽहं श्रोतुमिच्छामि तन्मे ब्रूहि सदाशिव ।  
भूतले भगवद्भार्या नानायोनिषु संस्थिताः ॥ २३-१ ॥  
  
तत्र तत्र विचित्राणि कर्माण्यपि कृतानि च ।  
क्वचित्तीर्थं क्वचिद्दानं क्वचिद्धोमं क्वचिज्जपः ॥ २३-२ ॥  
  
क्वचिन्मखादिचरणं स्वाध्यायाचरणानि च ।  
पितृदेवार्चनं क्वापि ब्राह्मणा योः सताम् ॥ २३-३ ॥  
  
क्वचिन्निन्दादिकरणं देवब्राह्मणातिथिपूजनम् ।  
क्वचिद्दत्तविलोपश्च तथेन्द्रियविलोभनम् ॥ २३-४ ॥  
  
असत्यभाषण चैव पैशुन्यं भूतहिंसनम् ।  
स्वर्णस्त्येयादिकं चैव सुरामांसनिषेवणम् ॥ २३-५ ॥  
  
द्रोहमात्सर्यहिंसादिपाकभेदादिकं तथा ।  
स्वस्ववर्णाश्रमाचारोल्लङ्घनं कामवर्त्तनम् ॥ २३-६ ॥  
  
स्वगुणाख्यानमीशान पङ्क्तिभेदो वृथा क्रिया ।  
परेषां मर्मकथनं म्लेच्छान्नात्क्वाऽपिजीवनम् ॥ २३-७ ॥  
  
निषिद्धाचरणं देव विहिताचारलङ्घनम् ।  
गोभूगजाश्वकन्यादेस्तथा विक्रयण प्रभो ॥ २३-८ ॥  
  
वेदविक्रयणं चैव भूतसन्त्रासनं तथा ।  
आलस्यात्कर्मणस्त्यागस्तथैवाहङ्कृतेरपि ॥ २३-९ ॥  
  
कर्मण्येतानि देवेश सदसन्ति महान्त्यपि ।  
प्रारब्धसञ्चितान्येव क्रियमाणानि यानि च ॥ २३-१० ॥  
  
तेषामन्तं न पश्यामि कल्पकोटिशतैरपि ।  
स्वरूपज्ञानमात्रेण सञ्चितक्रियमाणयोः ॥ २३-११ ॥  
  
श्रुतिसिद्धो भवेन्नाशः प्रारब्धस्य तु न क्वचित् ।  
नाभुक्तं क्षीयते कर्म कर्मणां भोगतः क्षयः ॥ २३-१२ ॥  
  
इत्येवं शास्त्रसिद्धान्तः सर्वथैव त्वयोदितः ।  
प्रारब्धविद्यमानत्वात् स्वरूपस्मरणेऽपि च ॥ २३-१३ ॥  
  
कथं वकुण्ठगमनं गोचरो [न्यस्तकर्मणः इत्यपि पाठः ।] ग्रस्तकर्मणः ।  
अभुक्तान्येव कर्माणि विहाय यदि यान्ति ताः ॥ २३-१४ ॥  
  
न विना कर्तृ [कर्मसम्बन्धं इत्यपि पाठः ।] सम्बन्धं क्षणं तिष्ठन्ति तान्यपि ।  
इत्येनं संशयं देव छेत्तुमर्हसि मामकम् ॥ २३-१५ ॥  
  
  
शिव उवाच  
  
  
साधु पृष्टं त्वया भद्रे रहस्यं परमाद्भुतम् ।  
यस्य श्रवणमात्रेण कर्मबन्धाद्विमुच्यते ॥ २३-१६ ॥  
  
सञ्चितं क्रियमाणं च तस्य नश्यति सर्वथा ।  
विरहाग्न्याहुतीभूतशरीरा या हि केवलम् ॥ २३-१७ ॥  
  
निक्षिप्य भूते भूतोत्थं तैजसं वपुरास्थिताः ।  
प्रारब्धसहिता एव ब्रह्मलोकं व्रजन्ति ताः ॥ २३-१८ ॥  
  
ब्रह्मलोकाद्यदा चोर्ध्वं गच्छन्ति भगवत्प्रियाः ।  
वैकुण्ठनिकटे प्राप्ते बलीयान् पवनो ह्यवन् ॥ २३-१९ ॥  
  
तेनाविष्टास्ततः सख्यः कम्पयन्ति वपुर्लताः ।  
वपुःकम्पेन देवेशि प्रारब्धानां च पङ्क्तयः ॥ २३-२० ॥  
  
वृक्षेभ्य इव पुष्पाणि क्षरन्ति क्रमशोऽपि च ।  
कर्मसम्बन्धरहिता यान्ति वैकुण्ठमुज्ज्वलाः ॥ २३-२१ ॥  
  
सदसन्त्यपि कर्माणि क्षरितानि शरीरतः ।  
यानाश्रयन्ति सततं वक्ष्ये तान् त्वं शृणु प्रिये ॥ २३-२२ ॥  
  
यैः सेवाप्रह्वणादीनि स्तोत्राणि रचितान्यपि ।  
उपकारः कृतो यैर्वा धनधान्याम्बरार्पणैः ॥ २३-२३ ॥  
  
तद्गुणश्रवणे हृष्टास्तन्निन्दायां च दुःखिताः ।  
सहभोज्याः सहवासाः सहयानाः सहासनाः ॥ २३-२४ ॥  
  
तानाश्रयन्ते देवेशि सत्कर्माणि न संशयः ।  
यैस्तु दुःखं कृतं तासां निन्दापारुष्यपैशुनैः ॥ २३-२५ ॥  
  
तदर्थहरणं चैव तद्दोषस्यैव कीर्तनम् ।  
वृथापवादकथनं ताडन तर्जनं तथा ॥ २३-२६ ॥  
  
असत्कर्माणि सर्वाणि ह्याश्रयन्ते खलान् हि तान् ।  
कर्मणां देहसम्बन्धो नात्मनस्तु कदाचन ॥ २३-२७ ॥  
  
स्तुतिर्निन्दापि देवेशि देहगा नात्मगोचरा ।  
तस्माद्देहस्य संस्तुत्या निन्दया वापि पार्वति ॥ २३-२८ ॥  
  
प्राप्यते पुण्यपापानि तदीयानि न संशयः ।  
पुण्यपापे निहत्यैवं वैकुण्ठे विहरन्ति ताः ॥ २३-२९ ॥  
  
वैष्णव धाम यास्यन्ति सात्विक्यो भगवत्प्रियाः ।  
द्विपरार्द्धावसाने तु यास्यन्ति युगपद्धि ताः ॥ २३-३० ॥  
  
राजस्यश्चापि वैरच्यं तामस्यो मन्निकेतनम् ।  
न प्रकारविभेदोऽस्ति कर्महानौ गिरीन्द्रजे ॥ २३-३१ ॥  
  
गुणानुरूपाञ्च गर्ति सर्वे यान्ति न संशयः ।  
प्रकारं शृणु तत्रापि वैकुण्ठगमनं प्रति ॥ २३-३२ ॥  
  
वासनालिङ्गमेतासां देहान्ते पृथिवीं विशेत् ।  
कियत्कालं ततः स्थित्वा पार्थिवेन्द्रियसंयुता ॥ २३-३३ ॥  
  
पार्थिवं विषयं देवि सेव्यमाना जलं विशेत् ।  
कियत्कालं ततः स्थित्वा लब्ध्वा तत्रेन्द्रियं रसम् ॥ २३-३४ ॥  
  
अतिदिव्यं सेव्यमाना तेजस्तत्त्वं समाविशेत् ।  
कियत्कालं ततः स्थित्वा तैजसेन्द्रियसंयुता ॥ २३-३५ ॥  
  
विषयं रूपमासाद्य वायुतत्त्वं ततः विशेत् ।  
कियत्कालं ततः स्थित्वा त्वगिन्द्रियसमन्विता ॥ २३-३६ ॥  
  
दिव्यस्पर्शं च विषयं सेव्यमाना खमाविशेत् ।  
कियत्काल ततः स्थित्वा लब्ध्वा च श्रोत्रमिन्द्रियम् ॥ २३-३७ ॥  
  
विषयं शब्दमासाद्य ततो भूतादिमाविशेत् ।  
भूतादितामसं हित्वा राजसं याति सुन्दरि ॥ २३-३८ ॥  
  
ततः सत्वमयं प्राप्य वैकुण्ठे रमते चिरम् ।  
अनेन क्रमयोगेन गमिष्यन्ति हरेः प्रियाः ॥ २३-३९ ॥  
  
एतत्तुभ्यं समाख्यातं वैकुण्ठगमनादिकम् ।  
नाख्येयं यस्य कस्यापि तव स्नेहात्प्रकाशितम् ॥ २३-४० ॥  
  
त्वयापि गोपनीयं हि सत्यं सत्यं न संशयः ।  
अपात्रायापि पुत्राय दत्त्वा पापमवाप्नुयात् ॥ २३-४१ ॥  
  
एतत्ते सर्वमाख्यातं किं भूयः श्रोतुमिच्छसि ॥ २३-४२ ॥  
  
  
इति श्रीमाहेश्वरतन्त्रे उत्तरखण्डे शिवोमासंवादे त्रयोविंशं पटलम् ॥ २३-२३ ॥  
  
  
  
  
अथ चतुर्विंशं पटलम्   
  
  
पार्वत्युवाच   
  
  
देव देव महेशान धूर्जटे नीललोहित ।  
भूयोऽहं श्रोतुमिच्छामि नित्यलीलाविनिर्णयम् ॥ २४-१ ॥  
  
निर्गुणे स्यात्कथं लीला लीला चेन्निर्गुणः कथम् ।  
सगुणे वा कथं लीला नित्या गुणमयी यतः ॥ २४-२ ॥  
  
यत्तु कालत्रयाबाध्यं तच्च नित्यं प्रचक्षते ।  
कदाचिद्वा पुरा जाता लीलेयं वा भविष्यति ॥ २४-३ ॥  
  
अथवा नैव जातेयं भविष्यति न वा पुनः ।  
इदानीं लीला चेज्जाता जन्यकार्यं विनश्यति ॥ २४-४ ॥  
  
कथं नित्येति तां वक्तुं शक्यते विदुषा प्रभो ।  
यद्यक्षरस्य हृदये लीला नित्यत्वमागता ॥ २४-५ ॥  
  
पुरा ह्यविद्यामानत्वान्नित्यतायाः कथं स्थितिः ।  
इति मे संशयं देव छेत्तुमर्हसि साम्प्रतम् ॥ २४-६ ॥  
  
त्वदन्यं नैव पश्यामि सन्देहविनिवर्त्तनम् ।  
न तवाविदितं किञ्चित्सर्वज्ञोऽसि यतः स्वयम् ॥ २४-७ ॥  
  
  
शिव उवाच   
  
  
शृणु पार्वति वक्ष्यामि तव स्नेहादशेषतः ।  
यस्य श्रवणमात्रेण भवेद्विज्ञानमुत्तमम् ॥ २४-८ ॥  
  
निर्गुणेप्यक्षरातीते लीलायाः किं विरुध्यते ।  
सगुणस्य तु या लीला सगुणा सा निगद्यते ॥ २४-९ ॥  
  
निर्गुणे या भवेल्लीला सा लीला निर्गुणा भवेत् ।  
निर्णयं तत्र वक्ष्यामि लीलाया ब्रह्मणस्तथा ॥ २४-१० ॥  
  
रसरूपं भवेद् ब्रह्म वेदविद्यासु गीयते ।  
संयोगविप्रलम्भात्मा रसः स्याद् द्विदलात्मकः [द्रष्टव्य- ११,२१-२२ पृ० १२२ ।] ॥ २४-११ ॥  
  
संयुक्तयोस्तु संयोगो विप्रलम्भो वियुक्तयोः ।  
नानाभावात्मिका तत्र लीला भवति शाश्वती ॥ २४-१२ ॥  
  
ब्रह्मणो निर्गुणत्वाच्च नित्यत्वाच्चेति सुन्दरि ! ।  
नित्या च निर्गुणा चैव लीलेयं न विरुध्यते ॥ २४-१३ ॥  
  
केचिदाहुर्निर्गुणस्य नैव लीलोपयुज्यते ।  
लीलाविशिष्टं [लीलाविष्टं च इत्यपि पाठः ।] सगुणं मायासम्बन्धभावतः ॥ २४-१४ ॥  
  
निर्गुणं तु परं सूक्ष्ममवाङ्मानसगोचरम् ।  
वर्णयन्ति विभागेन मायामोहितचेतसः ॥ २४-१५ ॥  
  
श्रुतेर्विरोधमाशङ्क्य विनियोगः पृथक् कृतः ।  
रसश्रुतिविरोध तु न ते पश्यन्ति मोहिताः ॥ २४-१६ ॥  
  
निषेधयन्ति चाकारं श्रुतयः प्राकृतं प्रिये ।  
आनन्दमात्रमाकारं रसश्रुतिरुपासते ॥ २४-१७ ॥  
  
अन्यथाद्विदलः सोऽयं श्रुतिसिद्धः प्रियवदे ।  
निराकारस्य देवेशि नोपयुक्तः कदाचन ॥ २४-१८ ॥  
  
प्रलापाः शतशः सन्ति श्रुतियुक्तिमजानताम् ।  
न तेषु रमते चित्तं रसज्ञस्य विवेकिनः ॥ २४-१९ ॥  
  
रसस्तादृग्विधो देवि लीलाभिर्योनुभूयते ।  
तस्माल्लीलारसमयी रसो लीलामयः स्मृतः ॥ २४-२० ॥  
  
तादात्म्यादेकरूपत्त्वाल्लीला ब्रह्ममयी भवेत् ।  
लीलोपयोगिनो भावा विभावा व्यभिचारिणः ॥ २४-२१ ॥  
  
आलम्बनानुभावाश्च तेऽपि तादृग्विधाः प्रिये ! ।  
चन्द्रालङ्कारभूषादिमालालेपसमीरणाः ॥ २४-२२ ॥  
  
दीर्घिकोपवनाराम-ऋतुवृक्षलतादयः ।  
वस्त्रपानाशनं भृङ्गशुककोकिलकूजितम् ॥ २४-२३ ॥  
  
रसोत्पादनसामग्री रसरूपा हि सा स्मृता ।  
लीलोपयोगिनस्तस्मात् पदार्था रसरूपिणः ॥ २४-२४ ॥  
  
द्रवीभूतः घनीभूतो रसस्य द्विविधा स्थितिः ।  
द्रवीभूतः प्रियाधारो घनीभूतोक्षिगोचरः ॥ २४-२५ ॥  
  
तस्मात्प्रियाभीष्टभावान् स्वतः प्रकटयत्यसौ ।  
द्रवीभूतः प्रियाधारः प्रियाभावात्मको रसः ॥ २४-२६ ॥  
  
प्राधान्यं तत्र चेच्छन्ति घनीभूतादपि प्रिये ! ।  
रसो नैव प्रसिध्येत प्रियालम्बनवर्जितः ॥ २४-२७ ॥  
  
प्रियादर्शे रसः पश्येत् स्वात्मानं प्रतिबिम्बवत् ।  
आदर्शापसरे यद्वन्मुखस्यानुपलम्भनम् ॥ २४-२८ ॥  
  
अङ्गहीनो रसस्तद्वत्स्वानुभूतिं न विन्दति ।  
आनन्दो हि रसस्तस्मात्प्रियाप्रियदलद्वयम् ॥ २४-२९ ॥  
  
आनन्दरूपा सामग्री सर्वभावात्मको रसः ।  
न मायागुणसंसर्गः कदाचित्कुत्रचित्प्रिये ॥ २४-३० ॥  
  
रसरूपं निर्गुणं च नित्यलीलाविहारि यत् ।  
अद्वैतं ब्रह्म परमं पुरुषोत्तमसञ्ज्ञकम् ॥ २४-३१ ॥  
  
अतीतानागता चासौ वर्तमानापि सुन्दरि ।  
नित्या एवेति विज्ञेया लीलेयमनपायिनी ॥ २४-३२ ॥  
  
इत्येतत्कथितं देवि प्रश्नमन्यं निशामय ।  
यस्य श्रवणमात्रेण सन्देहो विनिवर्त्तते ॥ २४-३३ ॥  
  
  
इति श्रीनारदपञ्चरात्रे श्रीमाहेश्वरतन्त्रे शिवपार्वती संवादे चतुर्विंशं पटलम् ॥ २४-२४ ॥  
  
  
  
  
अथ पञ्चविंशं पटलम्   
  
  
शिव उवाच   
  
  
पुरा ह्यविद्यमानत्त्वान्नित्यतायाः कथं स्थितिः ।  
इति यद्देवि ते प्रोक्त [पृष्ठं इत्यपि पाठः ।] तत्र मे निर्णयं [निर्णये इ० पा० ।] शृणु ॥ २५-१ ॥  
  
अविद्यमानं यत्किञ्चिन्नैव प्रादुर्भविष्यति ।  
सर्वथा विद्यमानं हि वस्तु प्रादुर्भवेत्प्रिये ॥ २५-२ ॥  
  
तस्मात्सदंशतो देवि प्रपञ्च उपवर्ण्यते ।  
घटो नास्तीत्युच्यमाने घटसत्ता तु लभ्यते ॥ २५-३ ॥  
  
असच्छ्रुत्या तथा देवि प्रपञ्चः सन्निरूप्यते ।  
अपरोक्षपरोक्षत्व सदसच्छ्रुतिनोदितम् ॥ २५-४ ॥  
  
तथा प्रपञ्चलीलेय रसलीलापि तादृशी ।  
सर्वास्ता नित्यरूपा हि विज्ञेया वेदवादिभिः ॥ २५-५ ॥  
  
यथा मृदि घटस्यैव प्रागभावः प्रकल्प्यते ।  
मृत्सकाशात्समुत्पत्तिः पश्चात्तस्योपचर्यते ॥ २५-६ ॥  
  
न पुनस्तस्य देवेशि ह्यभावोऽत्यन्तसञ्ज्ञितः ।  
आम्रबीजस्थितो ह्याम्रस्तस्माद् व्यक्तो यथा भवेत् ॥ २५-७ ॥  
  
अभूतमेव देवेशि यदि व्यक्तिं प्रयाति हि ।  
आम्रबीजात् [आम्रबीजादुभ्रवस्य इत्यपि पाठः ।] छुद्छुदस्य कथं व्यक्तिर्भवेन्नहि ॥ २५-८ ॥  
  
व्यावहारिकी वास्तवी तथा च प्रातिभासिका ।  
सत्ता तु त्रिविधा ज्ञेया देवि शास्त्रार्थकोविदैः ॥ २५-९ ॥  
  
शुक्तौ रजतमित्येषा सत्ता स्यात्प्रातिभासिकी ।  
गजाश्वादिमहासम्पत् [स्वप्नवत् इत्यर्थ ।] स्वाप्निकी वापि तद्विधा ॥ २५-१० ॥  
  
व्यवहारार्थमित्येषा जागर्तिं व्यावहारिकी ।  
ब्रह्मसत्ता तु देवेशि वास्तवी परिकीर्त्तिता ॥ २५-११ ॥  
  
ब्रह्मसत्तावशाद् देवि लीलासत्यत्वमुच्यते ।  
सत्यस्याभावमीशानि शक्तः कर्त्तं न कश्चन ॥ २५-१२ ॥  
  
तस्माद् देवि यथाकाल लीलाविर्भावमुच्यते ।  
द्वादशद्वादशतमे स्वामिन्या वत्सरे प्रिये ॥ २५-१३ ॥  
  
आविर्भवति लीलेयं पौनःपुन्येन सर्वदा ।  
एतावति गते काले ह्यक्षरे परमात्मनि ॥ २५-१४ ॥  
  
रहस्यरमणालोके जायते सा सुमङ्गला ।  
ततः प्रियासु जायेत लीलाविस्तरणं ततः ॥ २५-१५ ॥  
  
अक्षरात्मनि सा लीला ततश्चास्थिरतां व्रजेत् ।  
स्मृतिमात्रा हि सा देवि न तु साक्षात्कदाचन ॥ २५-१६ ॥  
  
गते द्वादशमे वर्षे स्वामिन्याः परमेश्वरि ।  
पुनस्तथावलोकाय कामांशेनात्मयोगतः [नामयोगतः इत्यपि पाठः ।] ॥ २५-१७ ॥  
  
इच्छा प्रवर्त्तते देवि कूटस्थस्य परात्मनः ।  
ततश्च त्रिविधा [एतल्लीलात्रैविध्यं सुन्दरीतन्त्रे आलमन्दारसंहितायां श्रीशिवेन श्रीपार्वत्यै सुस्पष्टं निरूपितम् ।] लीला काले प्रादुर्भवेत्प्रिये ॥ २५-१८ ॥  
  
श्वेतद्वीपस्य तु च्छाया मथुरायां प्रतिष्ठिता ।  
वैकुण्ठप्रतिबिम्बस्तु द्वारिकायां तथा प्रिये ॥ २५-१९ ॥  
  
व्रजस्तु साक्षाद्देवेशि गोलोकप्रतिबिम्बजः ।  
गोलोकातीत[तथैवोक्तं पुराणसंहितायां प्रथमेऽध्याये-   
  
एवं ब्रह्मणि चिन्मात्रे निर्गुणे भेदवर्जिते ।  
गोलोकसञ्ज्ञके कृष्णो दिव्यतीति श्रुतं मम ॥ २५-५४ ॥  
  
नातः परतरं किञ्चिन्निगमागमयोरपि ।  
तथापि निगमो वक्ति ह्यक्षरात् परतः परः ॥ २५-५५ ॥  
  
गोलोकवासिभगवानक्षरात्पर उच्यते ।  
तस्मादपि परः कोऽसौ श्रुतिभिर्गीयते सदा ॥ २५-५६ ॥  
  
पाद्मेऽपि गोलोकलीलातोऽस्याः लीलायाः परत्वं पठ्यते ।]लीला [लीलेयं इत्यपि पाठ ।] च रसानन्दमयी शिवे ॥ २५-२० ॥  
  
आविर्भवति देवेशि समये समये हि सा ।  
समयं तं प्रवक्ष्यामि शृणुष्वैकाग्रमानसा ॥ २५-२१ ॥  
  
परमाणुद्वयमणुः त्रसरेणुः त्रिभिश्च तैः ।  
त्रयरेणुत्रयेणैव कालः स्यात् त्रुटितसञ्ज्ञितः ॥ २५-२२ ॥  
  
तच्छतेन भवेद्वेधः त्रिभिर्वेधैर्लवः स्मृतः ।  
निमिषस्त्रिलवैर्देवि क्षणो ज्ञेयस्त्रिभिश्च तैः ॥ २५-२३ ॥  
  
क्षणैश्च पञ्चभिः काष्ठा पञ्चभिर्दशभिस्तथा ।  
काष्ठाभिर्लघु विज्ञेयं लघुभिर्दशपञ्चभिः ॥ २५-२४ ॥  
  
घटिकैका तु विज्ञेया मुहूर्तो घटिकाद्वयम् ।  
प्रहरः सप्तघटिकाश्चतुर्भिस्तैरहः स्मृतः ॥ २५-२५ ॥  
  
पुनश्चतुर्भिः प्रहरैरुच्यते तदहर्निशम् ॥ २५-२६ ॥  
  
दशभिः पञ्चभिः पक्षः पुनश्च दशपञ्चभिः ।  
आद्यः शुक्लस्तथा कृष्णः पितृणां तदहर्निशम् ॥ २५-२७ ॥  
  
मासः पक्षद्वयेनोक्तः तावेव द्वौ ऋतुः स्मृतः ।  
ऋतुत्रयेणाप्ययनं दक्षिणं परिकीर्तितम् ॥ २५-२८ ॥  
  
त्रयेणैवोत्तरं प्राहुर्देवानां तदहर्निशम् ।  
संवत्सरस्तु ह्ययनद्वयं देवि निगद्यते ।  
तच्छतं मानवानां च परमायुर्निरूपितम् ॥ २५-२९ ॥  
  
दिव्यैर्द्वादशसाहस्रैर्वर्षाणां सुरवन्दिते ।  
कृतं त्रेता द्वापरश्च कलिश्चेति चतुर्युगाः ॥ २५-३० ॥  
  
चतुर्युगीसहस्रेण ब्रह्मणो दिनमुच्यते ।  
तावत्येव भवेद्रात्रिस्त्रिलोकी यत्र लीयते ॥ २५-३१ ॥  
  
ब्रह्मणो दिवसे जाता मनवस्तु चतुर्दश ।  
प्रतिमन्वन्तरे देवि युगानामेकसप्ततिः ॥ २५-३२ ॥  
  
प्रतिमन्वन्तरे देवि विष्णोरवतरणं भुवि ।  
इन्द्राद्या देवताश्चैव तथा सप्तर्षयश्च ये ॥ २५-३३ ॥  
  
मन्वन्तरविभेदेन भिन्ना एव भवन्ति हि ।  
स्वायम्भुव स्वारोचिषोत्तमतामसरेवताः ॥ २५-३४ ॥  
  
चाक्षुषश्चेति मनवो व्यतिक्रान्ताः षडम्बिके ।  
वैवस्वतो मनुर्नाम सप्तमोऽद्य प्रवर्तते ॥ २५-३५ ॥  
  
चतुर्युगी व्यतिक्रान्ता तस्याष्टाविंशति प्रिये ।  
अष्टाविंशतिके देवि कलौ लीलेयमागता ॥ २५-३६ ॥  
  
परार्द्धः प्रथमोऽतीतो द्वितीयस्तु प्रवर्तते ।  
तत्रापि प्रथमाब्दस्य नवमो मास उच्यते ॥ २५-३७ ॥  
  
दिन तु षोडशं चैव यामस्तस्यद्वितीयकः ।  
मुहूर्त्तं तृतीयं देवि वर्त्ततेऽद्य प्रियंवदे ॥ २५-३८ ॥  
  
एवं विधेरहोरात्रैर्ब्रह्मणो हि दिनं स्मृतम् ।  
पक्षमासविभेदेन यावत्संवत्सरः प्रिये ॥ २५-३९ ॥  
  
एवं संवत्सरशत तदा स्याद् ब्रह्मणो लयः ।  
विष्णोर्नेत्रनिमेषेण यात्यायुर्ब्रह्मणोऽखिलम् ॥ २५-४० ॥  
  
तावन्निमेषमारभ्य लवक्षणविभेदतः ।  
यावद्वषेशत विष्णोर्मदीयः स्यान्निमेषकः ॥ २५-४१ ॥  
  
मन्निमेषक्रमेणापि यावद्वर्षशतं भवेत् ।  
निमेषमात्रमीशस्य तन्निमेषक्रमेण च ॥ २५-४२ ॥  
  
शतवर्षं भवेद्यावत्तावच्छिवनिमेषकः ।  
तन्निमेषक्रमेणैव यावद्वर्षसहस्रकम् ॥ २५-४३ ॥  
  
अपाङ्गस्फुरणं तावत्स्वामिन्याः कृष्णविभ्रमे ।  
तन्निमेषक्रमेणैव वर्षं द्वादशकं भवेत् ॥ २५-४४ ॥  
  
लीलावलोकनार्थाय भूयः कामो भवेत्तदा ।  
वर्षद्वादशकेऽतीते स्वामिन्याः सुरपूजिते ॥ २५-४५ ॥  
  
पौनःपुन्येन लीलायाः नित्याविर्भाव उच्यते ।  
अक्षरस्यैव हृदये यः कामांशोऽप्यधिष्ठितः ॥ २५-४६ ॥  
  
तत्संयोगाद्दिदृक्षास्य स्वस्वकाले भवेद्धि सा ।  
एवं नित्येव सा लीला रसरूपा प्रियवदे ॥ २५-४७ ॥  
  
संयोगविप्रलम्भाख्यदलाभ्यां यानुवर्णिता ।  
रसो यदाविप्रलम्भदलं समधितिष्ठति ॥ २५-४८ ॥  
  
तदेवाविर्भवत्येषा लीला च सुरपूजिते ।  
यदा तु संयोगदलं समधिव्याप्य तिष्ठति ॥ २५-४९ ॥  
  
निजधाम्नि तदा लीला साक्षात्कृष्णकृता भवेत् ।  
यदा संयोगविश्लेषसन्धिं याति रसः प्रिये ॥ २५-५० ॥  
  
तदा प्रबोधसमयो निकटः कृष्णचेतसाम् ।  
गुरोः सत्सम्प्रदायेन शास्त्रार्थस्यानुरूपतः ॥ २५-५१ ॥  
  
वर्त्तितव्यं ततो भद्रं साधनैरात्मलब्धये ।  
इत्येवं ते मया ख्यातं यत्पृष्टोऽहं सुलोचने ॥ २५-५२ ॥  
  
समासेन महेशानि किं भूयः श्रोतुमिच्छसि ? ॥ २५-५३ ॥  
  
  
  
इति श्रीनारदपञ्चरात्रे श्रीमाहेश्वरतन्त्रे शिवपार्वतीसंवादे पञ्चविंशं पटलम् ॥ २५-२५ ॥  
  
  
  
  
अथ षड्विंशं पटलम्   
  
  
पार्वत्युवाच   
  
  
महेश श्रोतुमिच्छामि साधनानां विनिर्णयम् ।  
यस्य श्रवणमात्रेण सर्वं हि सफलं भवेत् ॥ २६-१ ॥  
  
  
श्रीशिव उवाच   
  
  
शृणु देवि प्रवक्ष्यामि साधनस्य विनिर्णयम् ।  
गुह्याद्गुह्यतरं साक्षान्न वाच्यं यस्य कस्य कस्यचित् ॥ २६-२ ॥  
  
तन्त्रार्थोऽयं रहस्यार्थो यस्तु वेदेषु गोपितः ।  
ईश्वरात्तु मया लब्धः प्राप्तस्तेन सदाशिवात् ॥ २६-३ ॥  
  
मञ्चे फलकमापन्नो लक्षयोजनविस्तृते ।  
सदाशिवोऽशृणोदेतत्कूटस्थोपरिसंस्थया ॥ २६-४ ॥  
  
इच्छाशक्त्या तु देवेशि वर्ण्यमानं मया रहः ।  
तच्च ते गदितं साध्वि शृण्वतः परमप्युत ॥ २६-५ ॥  
  
एकदा मे वितर्क्ॐऽभूद्विजने स्मरतः प्रिये ।  
अहमेवेश्वरो लोके मदन्यो वापि कश्चन ॥ २६-६ ॥  
  
इति तर्कयता देवि समाधिर्हि मया धृतः ।  
तस्मिन् युगसहस्राणि व्यतीयुः पञ्च सुन्दरि ॥ २६-७ ॥  
  
[समाधिगीतं इ० पा० ।] समाधिस्थेन देवेशि श्रुतमीश्वरभाषितम् ।  
तच्छ्रुत्वा हृदयं देवि निर्विकल्पमभून्मम ॥ २६-८ ॥  
  
तदाप्रभृति देवेशि लीलामेनां रहःस्थितः ।  
ध्यायामि ध्यानयोगेन निर्विकल्पेन चेतसा ॥ २६-९ ॥  
  
समाधावीश्वरेणोक्तमिदं तन्त्रं यतो मम ।  
तस्मान्माहेश्वर तन्त्रमित्येवङ्ख्यातिमागतम् ॥ २६-१० ॥  
  
चतुःषष्टीनि तन्त्राणि मयैवोक्तानि पार्वति ।  
मोहोच्चाटवशीकारमारणार्थानि तानि तु ॥ २६-११ ॥  
  
सद्यःप्रत्ययहेतूनि नानामन्त्रमयानि च ।  
मोहनानि तु लोकस्य इन्द्रजालकलादिभिः ॥ २६-१२ ॥  
  
तानि विस्तरतो देवि ! तदाग्रे कथितानि च ।  
न तेषु विद्यते किञ्चित्परमार्थं सुरेश्वरि ॥ २६-१३ ॥  
  
मायिक वर्णितं सर्वं मायाजीवोपयोगिकम् [मया इ० पा० ।] ।  
इदं माहेश्वरं तन्त्रं समाधौ यच्छ्रुतं मया ॥ २६-१४ ॥  
  
प्रबोधसाधनीभूतं प्रियाणामिति मे मतम् ।  
अन्यथेश्वरविज्ञानान्नान्यदेतत्प्रयोजनम् [तन्महेश्वरविख्यातं तन्मयेश्वरविख्यातं तन्मेश्वरविख्या वेत्यपपि पाठः ।] ॥ २६-१५ ॥  
  
वैष्णवान्यपि तन्त्राणि पञ्चरात्राभिधानि तु ।  
विष्णुप्रोक्तानि देवेशि पञ्चविंशतिसङ्ख्यया ॥ २६-१६ ॥  
  
हयशीर्षं तन्त्रमाद्यं तन्त्रं सम्मोहनं तथा ।   
वैभवं पौष्करं तन्त्रं प्रह्लादं गार्ग्यगालवम् ॥ २६-१७ ॥  
  
नारदीयं च श्रीप्रश्नं [वैष्णवं पौष्करं तन्त्रं प्रह्लादं गार्गमाणवम् ।   
नारदीयं च श्री वत्सं ॥। इति वा पाठः ।] शाण्डिल्यं चेश्वरं तथा ।  
सत्योक्तं शौनकं तन्त्रं वाशिष्ठं ज्ञानसागरम् ॥ २६-१८ ॥  
  
स्वायम्भुवं कापिलं च तार्क्ष्यं नारायणीयकम् ।   
आत्रेयं [नारसिंहाक्षं इति वा पाठः ।] नारसिंहाख्यं आनन्दं [आदाक्षं आट्टाक्षं इति वा पाठः ।] च तथारुणम् ॥ २६-१९ ॥  
  
वैहायसं तथा ज्ञानं विश्वोक्तं चेति सुन्दरि ।  
अत्यन्तस्खलितानाञ्च जनानां वेदमार्गतः ॥ २६-२० ॥  
  
पञ्चरात्रादयो मार्गाः कालेनैवोपकारकाः ।  
बौद्धतन्त्राणि देवेशि वर्त्तन्ते सुबहून्यपि ॥ २६-२१ ॥  
  
तानि प्रोक्तानि सर्वाणि बौद्धरूपेण विष्णुना ।  
न तत्र धर्मलेशोऽस्ति मोहनानि दुरात्मनाम् ॥ २६-२२ ॥  
  
अन्ते तु नरकायैव भविष्यन्ति न संशयः ।  
  
  
पार्वत्युवाच   
  
  
किमर्थं देवदेवेन विष्णुना सत्वमूर्त्तिना ॥ २६-२३ ॥  
  
दयावतापि लोकस्य प्रतारणमहो कृतम् ।  
निर्दोषे पुरुषे देव नानृतं स्यात्कदाचन ॥ २६-२४ ॥  
  
केन प्रयुक्तस्तु हरिर्मोहशास्त्रमरीरचत् ।  
एतन्मे ब्रूहि सर्वज्ञ सन्देहविनिवृत्तये ॥ २६-२५ ॥  
  
  
शिव उवाच   
  
  
शृणु देवि प्रवक्ष्यामि कारणं मोहकल्पने ।  
एकदा विधिविष्णू च स्वाभिमानावृतान्तरौ ॥ २६-२६ ॥  
  
नित्यं विवदमानौ तावन्योऽन्यं प्रतिचक्रतुः ।  
अहं ब्रह्मेति न भवानित्येवं पूर्णमानिनौ ॥ २६-२७ ॥  
  
क्रुद्धचित्तावुभौ देवि शेपतुस्तौ परस्परम् ।  
  
  
ब्रह्मोवाच   
  
  
यस्मात्त्वं मामवज्ञाय स्वात्मानं बहु मन्यसे ॥ २६-२८ ॥  
  
अपूज्यस्त्वं तु लोकेषु भविष्यसि न संशयः ।  
इत्येव दारुणं शापं निशम्य मधुसूदनः ॥ २६-२९ ॥  
  
क्रुद्धः शापं प्रतिददौ त्वमप्येवं भविष्यसि ।  
अन्योऽन्यं शापमाश्राव्य भवितव्येन मोहितौ ॥ २६-३० ॥  
  
मामेव शरणं यातौ परिम्लानमुखावुभौ ।  
व्यवस्था तु कृता देवि मया शापस्य वै तयोः ॥ २६-३१ ॥  
  
ब्रह्मणो यन्मया प्रोक्त तत्ते वक्ष्यामि संशृणु ।  
ब्रह्मन्नो वैष्णवं वाक्यमन्यथा भवति क्वचित् ॥ २६-३२ ॥  
  
तस्मादपूज्यो लोकेषु भविष्यति भवान् किल ।  
पञ्चायतनपूजायां न शापस्ते भविष्यति ॥ २६-३३ ॥  
  
केवलं भवतः पूजाबाधकं शाप एव हि ।  
त्वमेकं वपुराधत्स्व शापस्य विषयं हरे ॥ २६-३४ ॥  
  
तत्रैवास्तु च ते शापः सत्त्वमूर्त्तौ न सर्वथा ।  
एवमुक्ते मया चोभौ ययतुः स्वस्य केतनम् ॥ २६-३५ ॥  
  
एतस्मिन्नन्तरे देवि देवासुरमहारणः ।  
वभूव तत्र समरे जिता देवैः सुरेतराः ॥ २६-३६ ॥  
  
जयोपाय प्रकुर्बाणास्तपस्तेपुर्महत्तरम् ।  
तपोविघ्नाय तान् देवो बौद्धरूप स्वयं गतः ॥ २६-३७ ॥  
  
बौद्धतन्त्राणि निर्माय दैत्येभ्यः समदर्शयत् ।  
देहादन्यो न चात्मास्ति न मुक्तिर्मरणात् परा ॥ २६-३८ ॥  
  
न देवाः पितरः सन्ति मुधा वेदेन दर्शिताः ।  
स्ववृत्तये तु निगमः कल्पितो ब्राह्मणैरिह ॥ २६-३९ ॥  
  
सर्वथा न प्रमाणत्वे धार्यः स्यादसुरेश्वराः ।  
एवं तन्त्रेषु नैरात्म्यवादमुख्येषु मोहिताः ॥ २६-४० ॥  
  
असुराः समसज्जन्त बौद्धमायाहृताशयाः ।  
तदा प्रभृति तद्रूप अपूज्यत्वं हरेर्ययौ ॥ २६-४१ ॥  
  
बौद्धोपदेशस्य [शुद्धोदनस्य च गृहे जातस्य इत्यपि पाठः ।] ग्रहो जातश्च परमेश्वरि ।  
तस्मात्तदुक्ततन्त्राणि नास्तिवादपराणि च ॥ २६-४२ ॥  
  
न ग्राह्याणि बुधैर्देवि धर्माधर्मविचारणे ।  
इदं माहेश्वरं तन्त्रं सर्वतन्त्रोत्तमोत्तमम् ॥ २६-४३ ॥  
  
सामरस्येच्छया शक्त्या यथाभूतार्थमीरितम् ।  
अक्षरस्यासनीभूतस्तन्निशम्य सदाशिवः ॥ २६-४४ ॥  
  
प्रोक्तवानीश्वरायैतत् यथाश्रुतमनिन्दिते ।  
समाधावीश्वरः प्राह मह्यं देवि यथाश्रुतम् ॥ २६-४५ ॥  
  
मयापि च तव स्नेहादुच्यते नान्यथा प्रिये ।  
त्वया तु गोपनीयं हि न वाच्यं यस्य कस्यचित् ॥ २६-४६ ॥  
  
एतत्तन्त्रार्थविज्ञाने न सर्वे ह्यधिकारिणः ।  
  
पार्वत्युवाच   
  
अधिकारविहीनोऽपि यदि चात्र प्रवर्त्तते ॥ २६-४७ ॥  
  
निःशङ्को निर्भयो भूत्वा प्रेमासक्तिसमन्वितः ।  
नित्यानन्दं च पुरुष विभाव्य स्वपतिं हृदि ॥ २६-४८ ॥  
  
तदीयविरहज्वालाग्लपितां तनुमुत्सृजेत् ।   
कां गतिं याति देवेश तन्मे साधु निरूपय ॥ २६-४९ ॥  
  
  
शिव उवाच   
  
  
ब्रह्माभासमयः कश्चिद्यदि जीवः परिभ्रमन् ।  
अनेकजन्मसंसिद्धपुण्यराशिभिरूर्ज्जितैः ॥ २६-५० ॥  
  
साधुसङ्गेन देवेशि यदिदं ज्ञानमाप्नुयात् ।  
जितेन्द्रियो निविंषयः प्रेमासक्तिसमन्वितः ॥ २६-५१ ॥  
  
त्यजन् देहमवाप्नोति कुमार्यः प्रापुरेव यत् ।  
न जले जलवत्तस्य लयो भवति चाक्षरे ॥ २६-५२ ॥  
  
यदय विरही जातो नित्यलीलाविहारिणि ।  
न पश्यति तथा चापि नित्यलीलाविहारिणम् ॥ २६-५३ ॥  
  
अक्षराभासमात्रत्त्वात् स्वस्यैव परमेश्वरि ।  
तस्माद् वृन्दावने देवि [अक्षरे हृदयङ्गमे इत्यपि पाठः ।] कूटस्थहृदयङ्गमे ॥ २६-५४ ॥  
  
लीलामनुभवन् तिष्ठेत् तिष्ठेत् पुनरागविवर्ज्जितः ।  
इति ते निर्णयः प्रोक्तोऽनधिकारिणि सुन्दरि ॥ २६-५५ ॥  
  
अतः परं च भजने निर्णयं वच्मि सं शृणु ॥ २६-५६ ॥  
  
  
इति श्रीमाहेश्वरतन्त्रे उत्तरखण्डे शिवोमासंवादे षड्विंश पटलम् ॥ २६-२६ ॥  
  
  
  
  
  
अथ सप्तविंशं पटलम्   
  
  
शिव उवाच   
  
  
नित्यानन्दविहाराणां प्रियाणां परमेशितुः ।  
स्वभर्त्तुर्भजनं देवि कर्त्तव्य सर्वथैव हि ॥ २७-१ ॥  
  
भजनाङ्गं सदाचारः कर्त्तव्यः कर्मशुद्धये ।  
न सिद्धाः सिद्धिमवाप्स्यन्ति सदाचारविवर्जिताः ॥ २७-२ ॥  
  
आचारहीनं न पुनन्ति वेदा आचारहीनं न तपः पुनाति ।  
आचारहीनं न पुनन्ति तीर्थान्याचारहीनस्य न चैव सिद्धिः ॥ २७-३ ॥  
  
आचारः प्रथमो धर्म आचारो हन्त्यलक्षणम् ।  
आचाराल्लभते शुद्धिं तस्मात्तं सततं चरेत् ॥ २७-४ ॥  
  
अनाचारेण मालिन्यं बुद्धिः समधिगच्छति ।  
लीलावधारणं नास्ति मलिने बुद्धिदर्पणे ॥ २७-५ ॥  
  
आचारः कथितः सद्भिः सर्वधर्मेषु सर्वदा ।  
आचाररहितो धर्मो ह्यधर्मत्वेन कल्प्यते ॥ २७-६ ॥  
  
आचाररक्षणं तस्मात्कर्त्तव्यं सर्वथा प्रिये ।  
आचारो द्विविधः प्रोक्तो बाह्याभ्यन्तर एव च ॥ २७-७ ॥  
  
भावसंशुद्धिमेवैकामाचारं ह्यान्तरं विदुः ।  
तत्सिद्धये देहसाध्यो बाह्यः शौचादिरुच्यते ॥ २७-८ ॥  
  
साध्यो भावः साधनं तु देहशुध्यादिकं प्रिये ।  
तमाचारं प्रवक्ष्यामि येन संशुध्यते मनः ॥ २७-९ ॥  
  
नाभाषेन्नावलोकेत शृणुयान्न कथञ्चन ।  
न स्पृशेन्नोपजिघ्रेत नाश्नीयाद्विमतं च यत् ॥ २७-१० ॥  
  
यदेश्वरगुणान्वक्तुमीहते वाक् विजृम्भिता ।  
तदैनां विध्यते पाप्मा विद्धा विमतभाषिणी ॥ २७-११ ॥  
  
यदेश्वरं मूर्त्तिमन्तमालोकयितुमिच्छति ।  
चक्षुस्तदा पाप्मविद्धं विमत पश्यति प्रिये ॥ २७-१२ ॥  
  
यदेश्वरगुणान् श्रोतुमीहते श्रोत्रमिन्द्रियम् ।  
तदैव पाप्मना विद्धं जानीयाद्विमते च तत् ॥ २७-१३ ॥  
  
यदा निवेदितान्नेन नियमं रसनेहते ।  
तदैव पाप्मना विद्धा विमतं प्रतिपद्यते ॥ २७-१४ ॥  
  
पापरूपं विजानीयाद्विमताचरणं च तत् ।  
विमताचरणं पापमिन्द्रियमुपगच्छति ॥ २७-१५ ॥  
  
निरावरणमेवैतद्ध्यानाभ्यासः प्रपद्यते ।  
नियम्य चेन्द्रियाण्यादौ अभ्यासेन दृढीयसा ॥ २७-१६ ॥  
  
यदा सर्वेन्द्रियाणां च नियमं कर्तुमक्षमः ।  
रसनेन्द्रियमेवैकं जेयं सर्वजिगीषया ॥ २७-१७ ॥  
  
जिते रसे जितः कामः जिते [जिततृष्णे इति पाठः ।] कामे जितेन्द्रियः ।  
जितजिह्वोपस्थरतेरसाध्यं किं तु [नु ।] विद्यते ॥ २७-१८ ॥  
  
सिसृक्षोर्ब्रह्मणः पूर्वं स्तनाद्धर्मो विनिर्गतः ।  
वृषरूपश्चतुर्वेदचतुःपादः शुभाकृतिः ॥ २७-१९ ॥  
  
ज्ञानं वैराग्यमत्युग्र यस्य शृङ्गद्वयं प्रिये ।  
सत्यं तपः कर्णयुग दमो दानं तु चक्षुषी ॥ २७-२० ॥  
  
लाङ्गूलमस्य चैश्वर्यं रोमावलिः पुण्यसन्ततिः ।  
तेन स्पृष्टाः प्रजाः सर्वाः शुद्धसत्वा बभूविरे ॥ २७-२१ ॥  
  
ज्ञानवैराग्यसम्पन्ना मोक्षमार्गपरायणाः ।  
तं दृष्ट्वा भगवान् ब्रह्मा पश्चात्पापमथासृजत् ॥ २७-२२ ॥  
  
स पाप्मा महिषाकारस्तमोभूतः शरीरिषु ।  
अज्ञानं चाप्यनैश्वर्यमवैराग्यमधर्मकम् ॥ २७-२३ ॥  
  
चत्वारस्तस्य वै पादा छलद्रोहौ [श्रुतिद्वयम् ।] शृङ्गद्वयम् ।  
क्रोधमोहौ कर्णयुगं कामलोभौ हि चक्षुषी ॥ २७-२४ ॥  
  
मात्सर्यमुग्रलाङ्गूलं ब्रह्महत्या शिरोऽस्य च ।  
सुरापानं च हृदय कटिः स्यादुपपातकम् ॥ २७-२५ ॥  
  
तेन स्पृष्टाः प्रजाः सर्वा नष्टसत्त्वा [मलीमसः इति पाठः ।] मलीमसा ।  
ज्ञानवैराग्यरहिताः काम्यकर्मकृतश्रमाः ॥ २७-२६ ॥  
  
आसुरेष्वेव भावेषु व्यसज्जन्त विमोहिताः ।  
तस्मात्तं तु परिज्ञाय देहेन्द्रियचरं प्रिये ॥ २७-२७ ॥  
  
स्वाचारमाचरेत्प्राज्ञो यथा स्यादुज्ज्वलात्मधीः ।  
उज्ज्वलत्व तदा बुद्धेः समं पश्यति वै यया ॥ २७-२८ ॥  
  
सुखेषु विद्यमानेषु दुःखशोकभयादिकम् ।  
पश्यन् विरमते तेषु शुद्धत्वं च तदा धियः ॥ २७-२९ ॥  
  
न व्यथेन्निन्दया चित्तं हर्षते न च सस्तुवैः ।  
उदासीनोरिमित्रेषु साम्य बुद्धिस्तदोज्वला ॥ २७-३० ॥  
  
अलोलुपत्वमास्तिक्यं मुमुक्षुत्वं गभीरता ।  
प्रसादः स्वात्मना सौख्यं लोकसङ्गनिवर्त्तनम् ॥ २७-३१ ॥  
  
एकान्तसेवाभिरुचिर् दम्भमानविवर्ज्जनम् ।  
एतानि यत्र जायन्ते तस्य बुद्धिः समुज्ज्वला ॥ २७-३२ ॥  
  
आचारसेवनस्येह बुद्धिशुद्धिः परं फलम् ।  
शुद्धायां ततो बुद्धौ लीलाध्यानेऽर्हतां व्रजेत् ॥ २७-३३ ॥  
  
शास्त्रदुष्ट भावदुष्टं लोकदुष्टमथापि वा ।  
वर्जयेन्मतिमान् देवि सत्वशुद्धिविधित्सया ॥ २७-३४ ॥  
  
गुह्यशौचं पादशौचं हस्तशौचं महेश्वरि ।  
मुखशौचं चतुर्थं च कुर्यात्सर्वत्र सर्वदा ॥ २७-३५ ॥  
  
उच्छिष्टो न स्पृशेत् क्वापि सेवाद्रव्याणि शाम्भवि ।  
प्रणम्य प्रविशेत्स्थानं निर्गच्छेच्च प्रणम्य च ॥ २७-३६ ॥  
  
निष्ठीवनं प्रलापं च अधोवायुविसर्जनम् ।  
औदासीन्यं भयं क्रोधं न कुर्यात्तत्र संस्थितः ॥ २७-३७ ॥  
  
यथावर्णं यथाज्ञानं यथाज्येष्ठकनिष्ठकम् ।  
तथैवोपविशेत्तत्र रागद्वेषविवर्जितः ॥ २७-३८ ॥  
  
न निन्देन्मनसा वाचा कुमारीं ब्राह्मणं गुरुम् ।  
दया भूतेषु कर्त्तव्या न हिंस्यात्कमपि प्रिये ॥ २७-३९ ॥  
  
सर्वं सहेत परुषं देहानित्यत्वभावनात् ।  
देहगेहकलत्राप्तमित्रद्रविणसम्पदः ॥ २७-४० ॥  
  
स्वप्नविद्युन्निभाः पश्येन्नात्मानं तत्र सज्जयेत् ।  
असदासक्तिवशतः संसारो न निवर्त्तते ॥ २७-४१ ॥  
  
दानं दमो दया चेति न त्याज्यं सर्वथा त्रयम् ।  
असत्यं न वदेद्वाक्यं वाचोऽपि मरणं हि तत् ॥ २७-४२ ॥  
  
मृता वाक् नहि योग्या स्याद् गुणालापे परेशितुः ।  
न परस्त्रीमुखे क्वापि दृष्टिं भोगेच्छया छिपेत् ॥ २७-४३ ॥  
  
स्वस्मिन् स्त्रीभावनानश्येत्तस्मात्पातकमेव तत् ।  
निर्विकाराणीन्द्रियाणि जातमात्रशिशोर्यथा ॥ २७-४४ ॥  
  
ललनावृन्दमध्यस्थस्यापि चेतो द्विधा नहि ।  
सखीभावः स्थिरस्तस्य विशुद्धश्च प्रियंवदे ॥ २७-४५ ॥  
  
विशुद्धस्त्रीस्वभावा ये दृश्यन्ते पुरुषा अपि ।  
निश्चयादवगन्तव्या प्रिया भगवतो हि ते ॥ २७-४६ ॥  
  
स्त्रीदुष्टान् समयभ्रष्टान् भावनाविमुखान् शथान् ।  
नास्तिकान् दुर्नयान्दुष्टान् परस्त्रीगमनोत्सुकान् ॥ २७-४७ ॥  
  
विरोधिनः क्रूरचित्तान् श्रद्धाप्रेमविवर्जितान् ।  
असदालापकान् देवि न पङ्क्त्यामुपवेशयेत् ॥ २७-४८ ॥  
  
न पिबेत्तत्र पानीयमेकपात्रेण कर्हिचित् ।  
पादुकावसनं शय्याशयनासनसंस्थितिम् ॥ २७-४९ ॥  
  
न कुर्यादेव तैः साकं दोषावेशोन्यथा भवेत् ।  
अदृष्टपुरुषैर्देवि देशान्तरनिवासिभिः ॥ २७-५० ॥  
  
इन्द्रियार्थरतैर्दम्भच्छलेनापि समागतैः ।  
न स्थितिः सह कर्त्तव्या परानन्दोत्सवे प्रिये ॥ २७-५१ ॥  
  
अस्नातोऽधौतपादो वा ह्यनाचारो भयाकुलः ।  
अधौतवसनो वापि नोत्सवं प्रविशेत्क्वचित् ॥ २७-५२ ॥  
  
उत्सवे गुणगानादि कुर्यात्कृष्णकथाः शुभाः ।  
न लौकिकीं कथां कुर्याद्विवदेन्न परस्परम् ॥ २७-५३ ॥  
  
न मर्माणि वदेद्देवि न चोपद्रवमाचरेत् ।  
परस्परं तु देवेशि स्वात्म्यैक्यं भावयेद्धिया ॥ २७-५४ ॥  
  
रसावेशस्तदाभूयान्निर्विकारा यदा स्थितिः ।  
तस्मात्तत्प्रवणं चेतः प्रकुर्वीत महोत्सवे ॥ २७-५५ ॥  
  
ध्यायन्ति केचन निमीलितपक्ष्मभारा   
गर्जन्ति हेतिपरिलब्धगुरुप्रमाणाः ।  
नृत्यन्ति तद्रसविलीनमनोरथार्था   
भक्त्या द्रवन्त इव दृक्कमलैगैलद्भिः ॥ २७-५६ ॥  
  
तद्ध्यानदृष्टपदहृष्टधियः प्रसन्नाः   
स्वानन्दसागरसमुच्छलदच्छभावाः ।  
रोमाञ्चकञ्चुकविचित्रतनुप्रदेशा   
जानन्ति नेदमखिलं च विभिन्नलिङ्गाः ॥ २७-५७ ॥  
  
यज्जातमुत्सवे किञ्चित् वृत्तान्तं साध्वसाधु वा ।  
हृदयाद्विस्मृतमिव बहिर्नैव प्रकाशयेत् ॥ २७-५८ ॥  
  
यथावर्णविभेदेन स्वीकुर्याच्च निवेदितम् ।  
पृथगासनपात्राणि कारयेत् सुरवन्दिते ॥ २७-५९ ॥  
  
परस्परं प्रणमेदेवं कुर्यान्महोत्सवोत्सवम् ।  
स्वपुत्रस्त्रीजन्मदिने गुरोर्जन्मविपर्यये ॥ २७-६० ॥  
  
मङ्गले सम्पदाधिक्ये लाभे भक्तसमागमे ।  
व्यतीपाते तथाष्टम्यामेकादश्यां च सङ्क्रमे ॥ २७-६१ ॥  
  
पुष्यार्के चैव हस्तार्के ग्रहणे चन्द्रसूर्ययोः ।  
कृष्णजन्माह्नि देवेशि राधाजन्मदिने तथा ॥ २७-६२ ॥  
  
अवतारदिनेष्वेवं विष्णोरमिततेजसः ।  
चैत्रे शुक्लस्य पञ्चम्यां भगवान्मीनरूपधृक् ॥ २७-६३ ॥  
  
ज्येष्ठे शुक्ले द्वादश्यां ततः कूर्मस्वरूपधृक् ।  
चैत्रे कृष्णनवम्यां तु हरिर्वाराहरूपधृक् ॥ २७-६४ ॥  
  
वैशाखे शुक्लपक्षे तु चतुर्दश्यां दिनक्षये ।  
प्रादुर्बभूव नृहरिर्भक्तरक्षार्थमुद्यतः ॥ २७-६५ ॥  
  
वैशाखे शुक्लपक्षे तु तृतीयायां गिरीन्द्रजे ।  
जमदग्निसुतो रामो रेणुकायामजीजनत् ॥ २७-६६ ॥  
  
मासि भाद्रपदे देवि शुक्ले चैकादशी तिथिः ।  
अदित्यां कश्यपाज्जातो वामनः सुरकार्यकृत् ॥ २७-६७ ॥  
  
चैत्रे शुक्लनवम्यां तु रामो दशरथात्मजः ।  
रावणस्य वधार्थाय कौशल्यायां परः पुमान् ॥ २७-६८ ॥  
  
श्रावणे बहुले पक्षे अष्टम्यां च महानिशि ।  
कृष्णः प्रादुरभूद् देवि सुरकार्यचिकीर्षया ॥ २७-६९ ॥  
  
नभसे तु द्वितीयायां बलभद्रोऽभवद्धरिः ।  
पौषशुक्ले तु सप्तम्यां बौद्धः प्रादुर्भविष्यति ॥ २७-७० ॥  
  
माघशुक्लतृतीयायां कल्की प्रादुर्भविष्यति ।  
एतेष्वन्येषु पुण्येषु दिवसेषु विशेषतः ॥ २७-७१ ॥  
  
प्रकुर्यादुत्सवं देवि वित्तशाठ्यविवर्जितः ।  
नोत्सवो भक्ष्यभोज्याद्यैर्न पुष्परचनादिभिः ॥ २७-७२ ॥  
  
रसावेशो भवेद्यत्र तमाहुः परमोत्सवम् ।  
निर्विकारं भवेच्चित्तं भगवज्ज्ञानगोचरम् ॥ २७-७३ ॥  
  
प्रेमैकरर्सिकं [प्रेमैक्य रासिकं इत्यपि पाठः ।] शुद्धं तत्रावेशो भवेद्ध्रुवम् ।  
उत्सवे देवदेवेशि त्रिविधैव जनसङ्गमः ॥ २७-७४ ॥  
  
प्रियाणां वासनाश्चैको देवसर्गो द्वितीयकः ।  
तृतीयो गौतमैः शप्ता ये च वैडालिनः स्मृताः ॥ २७-७५ ॥  
  
वासनासु रसावेशः शुद्धो नैवात्र संशयः ।  
देवेषु देवतावेशो भगवत्प्रेमवत्स्वपि ॥ २७-७६ ॥  
  
प्रेमहीना दुराचाराः परस्त्रीधनलम्पटाः ।  
पिशुनाः वञ्चकाः क्रूराः कुटिलाः पापचारिणः ॥ २७-७७ ॥  
  
आचाररहिता दुष्टा निर्लज्जाः कलहोत्सुकाः ।  
आसुरं भावमापन्ना वेदशास्त्रार्थनिन्दकाः ॥ २७-७८ ॥  
  
ते वै वैडालिनो देवि ह्यधिकारविवर्जिताः ।  
असुरावेशिणस्ते तु मयोक्तमवधार्यताम् ॥ २७-७९ ॥  
  
जानीयात्तत्तदावेशं तत्तच्चेष्टानुरूपतः ।  
इत्येतान् त्रिविधान् ज्ञात्वा महोत्सवगतान् शिवे ॥ २७-८० ॥  
  
व्यवहार्यं यथायोग्यं सङ्करो न भवेद्यथा ।  
यथायोग्यं यथाकालं यथाद्रव्यं यथोचितम् ॥ २७-८१ ॥  
  
तथा कुर्यान्महेशानि ह्यन्यथा पतितो भवेत् ।  
इति तेऽभिहितं देवि किं भूयः श्रोतुमिच्छसि ॥ २७-८२ ॥  
  
  
तदहं ते प्रवक्ष्यामि सुगुह्यमपि विस्तरात् ॥ २७-८३ ॥  
  
  
इति श्रीमाहेश्वरतन्त्रे उत्तरखण्डे शिवोमासंवादे सप्तविंशं पटलम् ॥ २७-२७ ॥  
  
  
  
  
अथ अष्टाविंशं पटलम्   
  
  
पार्वत्युवाच   
  
  
पुनर्ब्रूहि महादेव यथा स्याद्भजनोदयः ।  
कं वा गुरुमुपासीत कथं ज्ञानोदयो भवेत् ॥ २८-१ ॥  
  
  
शिव उवाच   
  
  
साधु पृष्टं त्वया भद्रे प्रवक्ष्यामि यथातथम् ।  
गोपनीयं प्रयत्नेन दर्शयेन्नैव कस्यचित् ॥ २८-२ ॥  
  
मायाग्रस्तमिदं विश्वं नानादुःखभयातुरम् ।  
अनित्यभवसन्तापपरितप्त समन्ततः ॥ २८-३ ॥  
  
कालदण्डभुजङ्गेन ग्रस्तमानमहर्निशम् ।  
दृष्ट्वा विरक्तः सततं स्वात्मनः शिवहेतवे ॥ २८-४ ॥  
  
सद्गुरोः शरणं यायात् शुद्धभावेन भामिनि ।  
गुरवो बहवः सन्ति दीपवच्च गृहे गृहे ॥ २८-५ ॥  
  
दुर्लभा गुरवो देवि ! सूर्यवत्सर्वदीपकाः ।  
गुरवो बहवः सन्ति शिष्यवित्तापहारकाः ॥ २८-६ ॥  
  
विरला गुरवो देवि ! शिष्यहृत्तापहारकाः ।  
शुद्धान्वयः शुद्धचेत्ताः शुद्धवेशः शुभाकृतिः ॥ २८-७ ॥  
  
शुभवादी शुभाचारः शुद्धभावः शुचिः स्वयम् ।  
वेदशास्त्रार्थतत्त्वज्ञो लोकसङ्गविवर्ज्जितः ॥ २८-८ ॥  
  
अलोलुपः सुशीलश्च दयादाक्षिण्यसंयुतः ।  
त्यागी विरागी गुणवान् गुणज्ञः शिष्यवत्सलः ॥ २८-९ ॥  
  
येन केनापि सन्तुष्टः शरण्यः क्रोधवर्ज्जितः ।  
स्वसिद्धान्तार्थतत्त्वज्ञो मितवाक् लोकवल्लभः ॥ २८-१० ॥  
  
पवित्रः संशयच्छेत्ता कृष्णप्रेमपरिप्लुतः ।  
एवं विधं गुरुं ज्ञात्वा कृपापीयूषवर्षिणम् ॥ २८-११ ॥  
  
फलपुष्पादिहस्तश्च गच्छेदभिमुखं गुरोः ।  
गुरोर्मन्दिरमासाद्य नत्वा तद्देहलीं प्रिये ॥ २८-१२ ॥  
  
आज्ञया सद्गुरोर्देवि दक्षपाद पुरःसरम् ।  
प्रविश्य तद्गृहं साज्ञाद्दण्डवत्प्रणमेच्च [तत् इत्यपि पाठः ।] तम् ॥ २८-१३ ॥  
  
भो नाथकरुणासिन्धो संसारार्णवतारक ।  
भ्रान्तं संसारगहने नानातापसमाकुले ॥ २८-१४ ॥  
  
अत्यन्तदीनहृदयं सर्वसाधनवर्जितम् ।  
अज्ञानपङ्कनिर्मग्नं मामुद्धर दयानिधे ॥ २८-१५ ॥  
  
अहं त्वां शरणं प्राप्तः शरण्यस्त्वं दयानिधिः ।  
अविलम्बेन संसारविच्छेदं कुरु मे प्रभो ॥ २८-१६ ॥  
  
एवं सम्प्रार्थितः सोऽथ गुरुनाथः कृपानिधिः ।  
पूर्वं परीक्षितं विप्रं वर्षेणैकेन सुन्दरि ॥ २८-१७ ॥  
  
वर्षाभ्यां क्षत्रियं देवि वैश्यं संवत्सरैस्त्रिभिः ।  
चतुर्भिर्वत्सरैः शूद्रं बोधयेद्विरहातुरम् ॥ २८-१८ ॥  
  
यदिचेद्वासनाजीवस्तदा बोध्यश्च सर्वथा ।  
स्वाप्निकश्चेत्तदा त्याज्यः अधिकारविपर्ययात् ॥ २८-१९ ॥  
  
परीक्षा लक्षणैर्देवि पुरा प्रोक्ता मयानघे ।  
अपरीक्षितजीवाय वितरेद्यदि बोधनम् ॥ २८-२० ॥  
  
न गुरुं तं विजानीयात् वासनापि न सा भवेत् ।  
शिष्येभ्यो धनमादाय सुखीस्यामिति यस्य धीः ॥ २८-२१ ॥  
  
न गुरुं तं विजानीयात् केवलं धूर्त एव सः ।  
धनाहारार्जने युक्ता दाम्भिका वेषधारिणः ॥ २८-२२ ॥  
  
भ्रामयन्ति जनान् सर्वान् ज्ञानिवत्प्रियदर्शनाः ।  
शिष्येणापि गुरुर्देवि परीक्ष्यः सर्वथैव हि ॥ २८-२३ ॥  
  
यद्यज्ञानवशात् शिष्यो गुरुं लक्षणवर्जितम् ।  
जानीयात्तत्क्षणं त्यक्त्वा गुरुमन्यं समाश्रयेत् ॥ २८-२४ ॥  
  
गन्धलुब्धो यथा भृङ्गः पुष्पात्पुष्पान्तरं व्रजेत् ।  
ज्ञानलुब्धस्तथा शिष्यो गुरोर्गुर्वन्तरं व्रजेत् ॥ २८-२५ ॥  
  
त्यजेन्मित्रममर्मज्ञं नारीं च व्यभिचारिणीम् ।  
अहन्तादुष्टसम्बन्धं ज्ञानहीनं गुरुं त्यजेत् ॥ २८-२६ ॥  
  
नदत्सु पञ्चवाद्येषु ब्राह्मणेषु पठत्सु च ।  
गायन्तीषु तथा स्त्रीषु शिष्यं सम्बोधयेद् गुरुः ॥ २८-२७ ॥  
  
आदौ शिष्यस्य देहं तु शोधयेन्निपुणो गुरुः ।  
असंस्कृतशरीरस्तु न योग्यः स्यात्कथञ्चन ॥ २८-२८ ॥  
  
कृतस्नानं समाहूय मुखाग्रे स्थापयेच्च तम् ।  
शुभासनश्वेतवस्त्रवसानं मलवर्जितम् ॥ २८-२९ ॥  
  
बोधयेत्तद्धृदाम्भोजे प्रदीपकलिकाकृतिः ।  
आत्मचैतन्यमीशानि तच्च स्वात्मनि योजयेत् ॥ २८-३० ॥  
  
ततोऽस्यपदयुगले भुवनानि चतुर्दश ।  
लिङ्गप्रदेशेऽस्य भूतानि चिन्तयेत्परमेश्वरि ॥ २८-३१ ॥  
  
अवशिष्टानि तत्त्वानि चिन्तयेद्धृदयाम्बुजे ।  
कण्ठदेशे नादविन्दुगुणांश्च परिचिन्तयेत् ॥ २८-३२ ॥  
  
ब्रह्मरन्ध्रे परं ब्रह्म पुरुषं प्रकृतीश्वरम् ।  
एवं सञ्चिन्त्य देवेशि जुहुयात्तान्यनुक्रमात् ॥ २८-३३ ॥  
  
जुहुयाल्लिङ्गदेशेस्य भुवनानि चतुर्दश ।  
लिङ्गदेशस्थभूतानि हृदितत्वेषु होमयेत् ॥ २८-३४ ॥  
  
हृदयस्थानि [हृदये यानि इति वा पाठः ।] तत्वानि बिन्दुनादे च ह्यर्पयेत् ।  
ब्रह्मरन्ध्रे चिते देवि परब्रह्मणि निष्कले ॥ २८-३५ ॥  
  
नादबिन्दुगुणान् हुत्वा प्रपञ्चविलयं स्मरेत् ।  
निष्प्रपञ्चं तदा शिष्यं बोधयेत्परमेश्वरि ॥ २८-३६ ॥  
  
न वर्णेषु तदा कश्चित् ब्राह्मणक्षत्रियादिषु ।  
न देवोऽसि न गन्धर्वो नासुरः पन्नगोऽपि वा ॥ २८-३७ ॥  
  
न त्वं देहो न त्वद्दहो नेन्द्रियाणि तथा मनः ।  
न च प्राणो न बुद्धिस्त्व नाहङ्कारो भवान्मतः ॥ २८-३८ ॥  
  
क्षरः सर्वप्रपञ्चोऽयमक्षरे प्रतिबिम्बतः ।  
अक्षरस्य दिदृक्षाभूद् ब्रह्मलीलावलोकने ॥ २८-३९ ॥  
  
तत्प्रियायाऽभवत्कामोऽक्षरलीलानिरीक्षणे ।  
तत इच्छा समुद्भूता ब्रह्मण्यज्ञानमसृजत् ॥ २८-४० ॥  
  
मोहाण्डं प्रविशन् साक्षी ददर्श स्वप्नगं जगत् ।  
तत्र वृन्दावने रासलीलायां रमिता प्रिया ॥ २८-४१ ॥  
  
अन्तर्हिते प्रिये कृष्णे दुःखाद्दुःखतरं गता ।  
कालमायान्धकारोऽस्मिन् भ्रान्तासि बहुधा मुधा ॥ २८-४२ ॥  
  
श्रीकृष्णस्य प्रिया चासि पूर्णस्य परमात्मनः ।  
उद्बुध्य स्वप्नतश्चित्ते प्रियाभावं निजं श्रय ॥ २८-४३ ॥  
  
तिरोभूय [तिरोभवित्री शनकैर्मायादेहमित्यपि पाठः ।] च शनकैर्मायादेहमनीप्सितम् ।  
क्षरं चैवाक्षरं हित्त्वा स्वपतिं पुनरेष्यसि ॥ २८-४४ ॥  
  
ब्रह्मानन्दरसज्ञानां [क्वचित्पुस्तके ४४-५५ श्लोकयोर्मध्ये एते ४५-५४ श्लोका नोपलभ्यन्ते । १८ मा०] ब्रह्मज्ञानवतां सताम् ।  
पद्धतिं ब्रह्मसृष्टीनां वक्ष्यामि शृणु सुन्दरि ॥ २८-४५ ॥  
  
गोत्रमुक्तं चिदानन्दं ब्रह्मानन्दो हि सद्गुरुः ।  
शिखा ज्ञानमयो प्रोक्ता सूत्रमक्षररूपकम् ॥ २८-४६ ॥  
  
किशोरी परमेष्टा च सेवनं पौरुषोत्तमम् ।  
पातिव्रत्यमनन्यत्वं साधनं समुदाहृतम् ॥ २८-४७ ॥  
  
वृन्दावनं नित्यमुक्तं विलाससुखसञ्ज्ञकम् ।  
जाप्यं च युगलं नाम तारतम्यो (मो) मनुः स्मृतः ॥ २८-४८ ॥  
  
ब्रह्मविद्या परा देवी देवो ब्रह्म सनातनम् ।  
शाला गोलाक इत्युक्तो द्वारमूर्ध्वमुदाहृतम् ॥ २८-४९ ॥  
  
स्वसंवेदः [सुसंवेदः सूक्ष्मो वेदः इत्यपि पाठः । स्वसंवेद्यः इत्यपि कश्चित् ।] समादिष्टः फलं नित्यविहारकम् ।  
दिव्यब्रह्मपुरं धाम परात्परमुदाहृतम् ॥ २८-५० ॥  
  
सद्गुरोश्चरणं क्षेत्रं सर्वशुद्धिकरं परम् ।  
यमुनासञ्ज्ञकं तीर्थं मननं प्रेमलक्षणम् ॥ २८-५१ ॥  
  
श्रीमद्भागवतं प्रोक्तं श्रवणं सारमद्भुतम् ।  
ऋषिः प्रोक्तो महाविष्णुर्ज्ञानं जाग्रत्स्वरूपकम् ॥ २८-५२ ॥  
  
आनन्दाख्यं कुलं प्राप्तं नित्ये धाम्नि प्रकीर्तितम् ।  
सम्प्रदायश्चिदानन्दो निजानन्दैः प्रकाशितः ॥ २८-५३ ॥  
  
एवं पद्धतिराख्याता पुरुषोत्तमसञ्ज्ञिका ।  
वर्तितव्यं ततो भद्रे साधनैरात्मलब्धये ॥ २८-५४ ॥  
  
प्रबोध्यैवं गुरुस्तस्मिन् चैतन्यं परमेश्वरि ।  
दिव्यदृष्ट्यावलोकेन स्थापयेत्पुनरेव तत् ॥ २८-५५ ॥  
  
ब्रह्मरन्ध्रपथा तस्मिन् चावतीर्ण इति स्मरन् ।  
कण्ठदेशे नादबिन्दू स्थापयेच्च ततः परम् ॥ २८-५६ ॥  
  
तत्वानि हृदयाम्भोजे लिङ्गे भूतानि पञ्च च ।  
ततः पादप्रदेशे तु स्थापयेद्भुवनावलिम् ॥ २८-५७ ॥  
  
एवं विराजं संस्कृत्य ततो मन्त्रं समादिशेत् ।  
मन्त्रोपदेशतः पूर्वं गुरुं सम्पूजयेत्प्रिये ॥ २८-५८ ॥  
  
सर्वस्वदक्षिणां दत्वा कृतकृत्यो भवेद्धि सः ।  
तदर्द्धं वा तदर्धं वा तदर्द्धार्द्धमथापि वा ॥ २८-५९ ॥  
  
सन्तोषयेद् गुरुं भक्त्या धनधान्याम्बरादिभिः ।  
अन्येभ्योऽपि यथाशक्ति भूषावस्त्रादिकं ददेत् ॥ २८-६० ॥  
  
साष्टाङ्गं च ततो देवि ! दण्डवत्पतितो भुवि ।  
प्रणमेद् गुरुमात्मीयं गुरुरुत्थापयेच्च तम् ॥ २८-६१ ॥  
  
उपवेश्य पुनः पार्श्वे लीलाभेदान् समादिशेत् ।  
लीलाभेदा गुरुमुखाद्बोद्धव्या एव सुन्दरि ॥ २८-६२ ॥  
  
ततो रहो रहश्चैव संस्थितो भावयेच्च तान् ।  
प्रियाभावो यदा बुद्धेः कृतकृत्यो भवेत्तदा ॥ २८-६३ ॥  
  
इति तेऽभिहितं देवि गोप्याद्गोप्यतरं च यत् ।  
समासेन महादेवि ! भूयः किं श्रोतुमिच्छसि ॥ २८-६४ ॥  
  
  
इति श्रीनारदपञ्चरात्रे श्रीमाहेश्वरतन्त्रे शिवपार्वतीसंवादे अष्टाविंशतिततं पटलम् ॥ २८-२८ ॥  
  
  
  
अथ एकोनत्रिंशं पटलम्   
  
पार्वत्युवाच   
  
ब्रूहि तं च महेशान् मन्त्रराजं महेश्वरम् ।  
यस्य श्रवणमात्रेण सर्वमन्त्रफलं भवेत् ॥ २९-१ ॥  
  
  
श्रीमहादेव उवाच   
  
  
देवेशि मन्त्रराजोऽयं भाति गोप्यतरो महान् ।  
पातकानि प्रलीयन्ते सकृद्यस्य जपादपि ॥ २९-२ ॥  
  
सप्तकोटिमहामन्त्रास्तवाग्रे कथिता मया ।  
तेषु श्रीकृष्णमन्त्राश्च बहवः कीर्त्तितास्तव ॥ २९-३ ॥  
  
रासलीलाप्रविष्टस्य [मया इ० पा० ।] पुरा गोपालरूपिणः ।  
प्रोक्ता मन्त्रा महेशानि तत्रायं गोपितो मया ॥ २९-४ ॥  
  
रहस्यत्त्वान्मया नोक्तः पुनस्तं परिपृच्छसि ।  
त्वयापि गोपितव्योऽयं न देयः स्यात्कथञ्चन ॥ २९-५ ॥  
  
लेखयित्त्वा ददेन्मन्त्रं न वाचोपदिशेत्प्रिये ।  
ब्रह्महत्यासहस्राणां दत्त्वा पापमवाप्नुयात् ॥ २९-६ ॥  
  
निर्धारत्वे वासनाया यदि प्रेमोद्गमो भवेत् ।  
तदैवोपदिशेद्देवि ह्यन्यथा कृष्णघातकः ॥ २९-७ ॥  
  
विधिः सर्वोऽपि कर्त्तव्यो मन्त्रदानं विना प्रिये ।  
ततः [परिणते इ० पा० ।] परीक्षिते काले योग्यत्वे मन्त्रमादिशेत् ॥ २९-८ ॥  
  
शृणु मन्त्रं प्रवक्ष्यामि सावधानेन चेतसा ।  
स्वर [आद्यः स्वरोऽकारः चतुर्थश्च दीर्घ इकारोऽर्धमात्रबिन्दुयोगेन आकाशोऽहमिति व्योमबीजम् ।] आद्यश्चतुर्थश्च आकाशस्तदनन्तरम् ॥ २९-९ ॥  
  
वायुबीजं ततः पश्चात् अग्निबीजमतः परम् ।  
ततो वरुणबीजञ्च भूबीजं स्यात्ततः परम् ॥ २९-१० ॥  
  
श्रीकृष्ण परमानन्द ते प्रियास्मीति वै वदेत् ।  
मामङ्गीकुर्विति चोक्त्त्वा दर्शयेति द्वयं वदेत् ॥ २९-११ ॥  
  
प्रबोधयेति द्वितीयं मोहेति च ततो वदेत् ।  
मपाकुरुद्वयं चोक्त्त्वा नमोन्तोऽयं महामनुः ॥ २९-१२ ॥  
  
एकोनैकोनपञ्चाशद्वर्णैः सङ्घटितः प्रिये ।  
आद्यबीजं महेशानि परमात्माक्षरः प्रभुः ॥ २९-१३ ॥  
  
तस्मात्सृष्टिर्वर्णमयी हकारान्ताविजृम्भिता ।  
प्रतिलोमलयं तस्याः स एव परिशिष्यते ॥ २९-१४ ॥  
  
अनन्तत्वादात्मतत्वाद् व्यापकत्वान्महेश्वरि ।  
न तस्यास्ति लयः क्वापि वर्णानामात्मनः प्रिये ॥ २९-१५ ॥  
  
स्वरश्चतुर्थस्तन्माया ह्युपर्यङ्कुरतां गता ।  
ततो ज्ञानहरा देवि जाता सा विश्वमोहिनी ॥ २९-१६ ॥  
  
मध्यबिन्दुसमायोगाच्छून्यरूपा हि साभवत् ।  
शून्यत्त्वेधस्तना रेखा जगदङ्कुररूपिणी ॥ २९-१७ ॥  
  
अर्द्धबिन्दुसमायोगाद्योगमायात्मिका हि सा ।  
एवं त्रितययोगेन ज्ञेयं तस्या गुणत्रयम् ॥ २९-१८ ॥  
  
प्रतिबिम्बवदाभास [भात इ० पा० ।] निर्मले परमात्मनि ।  
यदा समरसाकारा विश्वयोनिस्तदा हि सा ॥ २९-१९ ॥  
  
कोणत्रयसमायोगा ब्रह्मादित्रितयात्मिका ।  
लोकत्रयात्मिका चैव तथा वेदत्रयात्मिका ॥ २९-२० ॥  
  
इच्छाज्ञानक्रियात्मा च कालत्रितयरूपिणी ।  
अग्निसोमार्करूपा [अग्निष्टामार्क इ० पा० ।] च सर्वत्रितयरूपिणी ॥ २९-२१ ॥  
  
अधोमुखा हि सा ज्ञेयावतरन्ती परात्मनः ।  
यदा चोर्ध्वमुखी भूयाद्वह्निज्वालेव सा लये ॥ २९-२२ ॥  
  
शून्यत्वेऽधस्तना रेखा जगदङ्कुररूपिणी ।  
यदेव च महत्तत्त्वमित्याहुस्तन्त्रवादिनः ॥ २९-२३ ॥  
  
अहङ्कारस्तु रेखान्तस्तद्गुणोपाधिसङ्गतः ।  
त्रिविधः स तु विज्ञेयस्तस्माद्भूतानि जज्ञिरे ॥ २९-२४ ॥  
  
तद्वाचकान्यक्षराणि हकारादीनि पञ्च च ।  
पुरतस्तानि दृश्यन्ते मन्त्रराजे महेश्वरि ॥ २९-२५ ॥  
  
आकाशस्तु हकारस्थो देवता तु सदाशिवः ।  
गुणः शब्दस्तथा श्रोत्रं श्रोतव्या दिक् च सुन्दरि ॥ २९-२६ ॥  
  
यकारे देवदेवेशि वायुरीश्वर एव च ।  
स्पर्शस्त्वगिन्द्रियं देवि स्पृष्टव्यं च महीरुहम् ॥ २९-२७ ॥  
  
रकारेऽग्निरह देवि रूपं चक्षू रविस्तथा ।  
दृष्टव्यं चेति विज्ञेयं मञ्जूषामणिवत्तथा ॥ २९-२८ ॥  
  
वकारे सलिलं विष्णु रसश्च रसनेन्द्रियम् ।  
रसितव्यं च वरुणो देवता चेति संस्थिता ॥ २९-२९ ॥  
  
लकारे पृथिवीतत्वं ब्रह्मा गन्धश्च नासिका ।  
घ्रातव्यमश्विनौ देवि देवता चेति संस्थिता ॥ २९-३० ॥  
  
इत्येवं पञ्चभूतानां बीजकार्यं तदीश्वरि [बीजोऽयं कार्यमीश्वरि इ० पा० ।] ।  
सदृशं [कथितस्तेन यमाहुःक्षरसञ्ज्ञया इ० पा० ।] कथितं ते च यदाहुः क्षरसञ्ज्ञया ॥ २९-३१ ॥  
  
अकारः परमं ब्रह्म कूटस्थ व्यापकं ध्रुवम् ।  
अनुत्तरं निर्विशेष चिदंशस्तेन कथ्यते ॥ २९-३२ ॥  
  
अक्षरातीतरूपोऽसौ शेषवर्णैर्मनुः स्मृतः ।  
तस्मादहो सच्चिदानन्दरूपोऽय मन्त्रनायकः ॥ २९-३३ ॥  
  
मननं विश्वविज्ञानं त्राणं संसारसङ्कटात् ।  
यतः करोति संसिद्धो मन्त्र इत्युच्यते प्रिये ॥ २९-३४ ॥  
  
मन्त्रचूडामणिं ज्ञात्वा मुच्यते सर्वसंशयात् ।  
विज्ञाते मन्त्रराजन्ये ज्ञातव्यं नावशिष्यते ॥ २९-३५ ॥  
  
शाब्दं वपुः परानन्दवपुषः परमेश्वरि ।  
मन्त्रचूडामणिरयं मया ते परिकीर्तितः ॥ २९-३६ ॥  
  
अकथ्यः पारमार्थ्येन तथापि कथितस्तव ।  
गोपनीयः प्रयत्नेन जननी जारगर्भवत् ॥ २९-३७ ॥  
  
पश्यन्ति ये शठधियो वर्णबुध्या महामनुम् ।  
ते यान्ति नरकान् सर्वे यावदाभूतसप्लवम् ॥ २९-३८ ॥  
  
पुरुषं मन्त्रजप्तारं ये पश्यन्ति नराधमाः ।  
तेषां पापानि नश्यन्ति ब्रह्महत्यादिकान्यपि ॥ २९-३९ ॥  
  
कोटिकल्पेषु पापिष्ठा नित्यं पापपरायणाः ।  
तेऽपि शुध्यन्ति सम्पर्कान्मन्त्रजप्तुर्न संशयः ॥ २९-४० ॥  
  
लब्धे चिन्तामणौ देवि किमन्यैर्धनसञ्चयैः ।  
तथा लब्धे मन्त्रराजे किमन्यैः साधनैर्भवेत् ॥ २९-४१ ॥  
  
एतन्मन्त्रार्थविज्ञानं मन्त्रसिद्धान्तसूचकम् ।  
यो नित्यं भावयेच्चित्ते वासना तस्य शुध्यति ॥ २९-४२ ॥  
  
विहाय मायामालिन्यं देहेन्द्रियनिबन्धनम् ।  
वासना सम्मुखीभूयाद्विवेकं प्रनिबिम्बवत् ॥ २९-४३ ॥  
  
मन्त्रमाहात्म्यमेतत्तु मया ते परिकीर्तितम् ।  
किमन्यत् श्रोतुमिच्छा ते तदिदानीं वद [वदाम्यहम् इ० पा० ।] प्रिये ॥ २९-४४ ॥  
  
  
इति श्रीमाहेश्वरतन्त्रे उत्तरखण्डे शिवोमासंवादे एकोनत्रिंशतितमं पटलम् ॥ २९-२९ ॥  
  
  
  
  
अथ त्रिंशं पटलम्   
  
  
पार्वत्युवाच   
  
भगवन्देवदेवेश श्रोतुमिच्छाम्यहं पुनः ।  
मन्त्रस्य साधनं साक्षात् यत्कृत्वा साङ्गता भवेत् ॥ ३०-१ ॥  
  
  
शिव उवाच   
  
  
शृणु त्वं देवदेवेशि मन्त्रराजस्य साधनम् ।  
ऋषिरस्य स्मृतो देवि परात्मा पुरुषोत्तमः ॥ ३०-२ ॥  
  
छन्दोनुष्टुप्समाख्यातं श्रीकृष्णो देवतास्य च ।  
अहं बीजं नमः शक्तिर्विनियोगः प्रसादने ॥ ३०-३ ॥  
  
ऋषिः शिरसि विन्यस्य छन्दस्तु मुखमण्डले ।  
देवता हृदये न्यस्य बीजं पादयुगे न्यसेत् ॥ ३०-४ ॥  
  
कटिदेशे न्यसेच्छक्तिं नियोगः करसम्पुटे ।  
एवं ऋष्यादिकं न्यस्य वर्णन्यासं ततश्चरेत् ॥ ३०-५ ॥  
  
अथ बीजं न्यसेन्मूर्ध्निन्यसेन्माया ललाटके ।  
व्योमबीजं न्यसेत्कर्णयुगलेऽथ समीरणम् ॥ ३०-६ ॥  
  
न्यसेत्त्वचि ततो नेत्रे वह्निबीजं न्यसेत्प्रिये ।  
जिह्वायां वारुणं बीजं पृथ्वीबीजं च नासयोः ॥ ३०-७ ॥  
  
श्रीकारं कण्ठदेशे तु कृकारं हृदये न्यसेत् ।  
ष्णं पं न्यसेत्कुचद्वन्द्वे वामादि परमेश्वरि ॥ ३०-८ ॥  
  
रकारं चैव माकार कुक्षियुग्मे च वामतः ।  
नकारं च दकारं च न्यसेत्कट्योस्तथैव हि ॥ ३०-९ ॥  
  
तेकारं विन्यसेल्लिङ्गे प्रिया वर्णावुरुद्वये ।  
स्मिमार्णद्वयं देवि जानुयुग्मे तथा न्यसेत् ॥ ३०-१० ॥  
  
मं गी वणौं च देवेशि जङ्घायुग्मे प्रविन्यसेत् ।  
कुर्वित्यक्षरयोर्द्वन्द्वं पार्ष्णिद्वन्द्वे नियोजयेत् ॥ ३०-११ ॥  
  
दकारं च शकारं च प्रपदद्वन्दके न्यसेत् ।  
प्रकारं चैव बोकारं न्यसेत्पादतलद्वये ॥ ३०-१२ ॥  
  
धं न्यसेदङ्गुलीष्वेव अङ्गुल्यन्तेषु यं न्यसेत् ।  
तलादिजानुपर्यन्तं प्रबोवर्णद्वय पुनः ॥ ३०-१३ ॥  
  
जान्वादिनाभिपर्यन्तं धयवर्णद्वयं न्यसेत् ।  
मोकारं विन्यसेन्नाभौ हकारमुदरे न्यसेत् ॥ ३०-१४ ॥  
  
मपावर्णौ स्कन्धयुगे कुरु कक्षा युगेन्यसेत् ।  
कुरुवर्णद्वयं दोष्णोर्गल्लयोश्च प्रविन्यसेत् ॥ ३०-१५ ॥  
  
नमः शिखायां विन्यस्य समग्रं व्यापकं न्यसेत् ।  
एवं [एवं न्यस्तशरीरोऽसौ इ० पा० ।] न्यासाच्छरीरेऽसौ जायते मन्त्ररूपधृक् ॥ ३०-१६ ॥  
  
अलौकिकं वपुः कृत्वा गच्छेद् ध्यानेन तत्पदम् ।  
तत्प्रकारं प्रवक्ष्यामि सुगुप्तमपि सुन्दरि ॥ ३०-१७ ॥  
  
वर्णरूपं वपुर्ध्यायेत् पञ्चभूतमयान् हि तान् ।  
तत्तत्कारणभूतेषु तत्तत्कार्य विलोपयेत् ॥ ३०-१८ ॥  
   
पादादिजानुपर्यन्तं पृथ्वीतत्वं विचिन्तयेत् ।  
पृथ्वीतत्त्वमयान् वर्णान् प्रवक्ष्यामि समासतः ॥ ३०-१९ ॥  
  
पञ्चमश्चैव षष्ठश्च त्रयोदश एव च ।  
स्वराणां त्रितयं चैतत् आकाशादग्रिमाक्षरम् ॥ ३०-२० ॥  
  
स्पर्शेषु चाष्टमश्चैव तथा चैव त्रयोदश ।  
दवलाश्चेति वै वर्णाः पार्थिवाः परिकीर्त्तिताः ॥ ३०-२१ ॥  
  
ऋ ऋ औ घ झ ढ ध भ वर्णास्ते वारुणाः स्मृताः ।  
जान्वादिकटिपर्यन्तं जलतत्वगतान् स्मरेत् ॥ ३०-२२ ॥  
  
इ ई ए ख छ ठ थ फ र क्षास्ते वह्निरूपिणः ।  
कट्यादिकण्ठपर्यन्तं तेजस्तत्वगतान् स्मरेत् ॥ ३०-२३ ॥  
  
अ ऐ कचटतपसषाः मारुताः कथिताः प्रिये ।  
कण्ठादिभ्रूप्रदेशान्तं वायुतत्वमयान्स्मरेत् ॥ ३०-२४ ॥  
  
ऌ ऌ अङ्ङञणनमशबहानाभसाः स्मृताः ।  
भ्रूमध्यादिब्रह्मरन्ध्रस्थिताकाशमयान् स्मरेत् ॥ ३०-२५ ॥  
  
तत्तद्वर्णविलोपन्तु कारयेत्कारणाक्षरे ।  
हित्वा स्थौल्यं भूतमयं सूक्ष्मं शब्दमयं ततः [गतः इ० पा० ।] ॥ ३०-२६ ॥  
  
शब्दब्रह्मशरीरोऽसौ सर्वकारणकारणम् ।  
सहस्रदलपद्मस्य कर्णिकायां व्यवस्थितम् ॥ ३०-२७ ॥  
  
अकार केवलं ध्यायेदुदरे निष्कलं प्रिये ।  
अकार [अकारोदरमाकाशे इ० पा० ।] चोदराकाशे दहरास्ते महेश्वरि ॥ ३०-२८ ॥  
  
पूर्वानुभूता रासलीला व्रजलीलाश्च संस्मरेत् ।  
अहं प्रिया भगवतः कामस्य कामरूपिणी [कामरूपिणः इ० पा० ।] ॥ ३०-२९ ॥  
  
कृष्णस्येति दृढाभ्यासवशगेनैव चेतसा ।  
संस्मरेत्परमेशानि नान्यत् किञ्चन चिन्तयेत् ॥ ३०-३० ॥  
  
अथ तेनैव मार्गेण शाब्दं चापि वपुस्त्यजेत् ।  
शब्दातीतं परं धाम रसानन्दमहार्णवम् ॥ ३०-३१ ॥  
  
नानाकेलिकलापूर्णं नानापक्षिनिनादितम् ।  
भ्रमद्भ्रमरझङ्कारमुखरीकृतदिङ्मुखम् ॥ ३०-३२ ॥  
  
स्वप्रकाशं समभ्येत्य स्वरूपं चिन्तयेत्तदा ।  
नवयौवनसम्पन्नमनोहररतिप्रियम् ॥ ३०-३३ ॥  
  
क्वणन्नूपुरसंशोभिपादाम्भोजविराजितम् ।  
लाक्षारसाक्तचरणं क्वणत्किङ्किणिमेखलम् ॥ ३०-३४ ॥  
  
नवीनयौवनोत्तुङ्गकुचभारमहालसम् ।  
कराङ्गुलीयनिवहोल्लसदङ्गुलिपल्लवम् ॥ ३०-३५ ॥  
  
नानालङ्कारसुभगं कौसम्भाम्बरशोभितम् ।  
मुक्ताहारोल्लसद्वक्षः स्फुरमाणमणिप्रभम् ॥ ३०-३६ ॥  
  
कामकोदण्डकुटिलभृकुटीविशिखेक्षणम् ।  
मुक्तादामलसद्भालं काश्मीरतिलकोज्वलम् ॥ ३०-३७ ॥  
  
दिव्यचन्दनलिप्ताङ्गं दिव्यपुष्पस्रगाकुलम् ।  
भालप्रदेशविलसत्सुरत्नतिलकोज्ज्वलम् ॥ ३०-३८ ॥  
  
ध्यात्वैवं स्ववपुर्दिव्य सखीयूथगतं स्मरेत् ।  
यूथमध्यगतं कृष्ण ध्यात्वानन्येन चेतसा ॥ ३०-३९ ॥  
  
प्रार्थयेत्तं पतिं तत्र सस्मिताननसुन्दरम् ।  
प्राणनाथ त्वदीयाहं त्राहि दुःखेष्वनेकधा ॥ ३०-४० ॥  
  
त्वामहं विस्मृता नाथ परमानन्दपेशल ।  
अनुभूता स्वप्नलीला नानादुःखौघसङ्कुला ॥ ३०-४१ ॥  
  
कालो महान् व्यतीतोऽयं त्वां विना पुरुषोत्तम ।  
स्वप्ने मया बहुभ्रान्तं देहगेहातिसक्तया ॥ ३०-४२ ॥  
  
क्वचिन्मनुष्यरूपेण देवरूपेण वा क्वचित् ।  
गन्धर्वोरगरूपेण [ब्रह्मसृष्टीनामीदृशी दशा कदापि न भवति । किन्तु प्रार्थनामात्रमिदं अथवा तु प्रार्थनेयं जीवानां कृते बुधैरिति बोध्यम् ।] पशुरूपेण वा क्वचित् ॥ ३०-४३ ॥  
  
चेष्टापितो मया ह्यात्मा स्वप्ने मायाविनिर्मिते ।  
इदानीं कृतकृत्यास्मि नष्टस्वप्नमयाकृतिः ॥ ३०-४४ ॥  
  
विलोकय कृपादृष्ट्या दृष्टं देव विना त्वया ।  
इति सम्प्रार्थ्य भर्त्तारं प्रणमेत्पादपङ्कजम् ॥ ३०-४५ ॥  
  
प्रोत्थापिता पुनस्तेनालिङ्गिता च मुहुर्मुहुः ।  
दत्ताधरसुधाचापि सखीयूथस्य पश्यतः ॥ ३०-४६ ॥  
  
परस्परं वीक्ष्यमाणा सखिभिः कृतकौतुकम् [वीक्ष्यमाणः सखीभिः कृतकौतुकः इ० पा० ।] ।   
नित्यानन्दविहारेषु भूमिकासु दशस्वपि ॥ ३०-४७ ॥  
  
पुष्परागमयभ्राजत्पर्वतापत्यकासु च ।  
नीलमाणिक्यशैलोरुशिखरेषु विशेषतः ॥ ३०-४८ ॥  
  
यमुनासप्ततीर्थेषु नानावृक्षोदयेषु च ।  
मणिमण्डपविभ्राजत्कुट्टिमैर्मण्डितेषु च ॥ ३०-४९ ॥  
  
नानाविहारसङ्केते नीयमाना प्रियेण हि ।  
तत्र तत्र महालीलारसानन्दपरिप्लुता ॥ ३०-५० ॥  
  
षोडशस्थम्भविभ्राजन्मणिकुट्टिममागता ।  
सखीसमाजमध्यस्थं कृष्णं दृष्ट्वा पुरः स्थिता ॥ ३०-५१ ॥  
  
लालिता प्राणनाथेन वचनामृतवर्षिणा ।  
एवं धारणया देवि मनो यावत्स्थिरं भवेत् ॥ ३०-५२ ॥  
  
तावदेनाभ्यसेल्लीलामेवमात्मा विशुध्यति ।  
एतत्ते कथितं देवि मन्त्रध्यानादिकं मया ॥ ३०-५३ ॥  
  
समासेन महेशानि किं भूयः श्रोतुमिच्छसि ।  
तदहं ते प्रवक्ष्यामि शपथस्तव सुव्रते ॥ ३०-५४ ॥  
  
  
इति श्रीनारदपञ्चरात्रे श्रीमाहेश्वरतन्त्रे शिवपार्वतीसंवादे त्रिंशं पटलम् ॥ ३०-३० ॥  
  
  
  
  
अथ एकत्रिंशं पटलम्   
  
  
पार्वत्युवाच   
  
  
ब्रूहि सेवाप्रकारं मे येन तुष्येत् स्वयं प्रभुः ।  
कथं पूजा प्रकर्त्तव्या व्यवहारश्च कीदृशः ॥ ३१-१ ॥  
  
  
शिव उवाच   
  
  
शृणु देवि प्रवक्ष्यामि व्यवहारार्चनादिकम् ।  
तुर्ये यामे समुत्थाय शय्यायामेव सुव्रते ॥ ३१-२ ॥  
  
ब्रह्मरन्ध्रे गुरुं ध्यायेत् कर्पूरधवलप्रभम् ।  
द्विनेत्रं द्विभुजं चैव श्वेतवस्त्रानुलेपनम् ॥ ३१-३ ॥  
  
पञ्चभूतात्मकैरेव पञ्चभिरुपचारकैः ।  
पूजयेद् देव देवेशि आत्मानं तद्गतं स्मरेत् ॥ ३१-४ ॥  
  
तच्चरणोदकधारानिपतितं स्वमूर्द्धनिः ।  
क्षालितं निर्मलं शुद्धमात्मानं परिचिन्तयेत् ॥ ३१-५ ॥  
  
नमोऽस्तु गुरवे तस्मै इष्टदेवस्वरूपिणे ।  
यस्य वागमृतं हन्ति विषं संसारसञ्ज्ञकम् ॥ ३१-६ ॥  
  
गुरुर्ब्रह्मा गुरुर्विष्णुर्गुरुर्देवः सदाशिवः ।  
गुरुरेव परं तत्त्वं [ब्रह्म इ० पा० ।] तस्मै श्रीगुरवे नमः ॥ ३१-७ ॥  
  
प्रणम्य मन्त्रयुग्मेन हृदि लीनं विभावयेत् ।  
ततो लीलाविहारस्य ध्यायेत्कृष्णं हृदाम्बुजे ॥ ३१-८ ॥  
  
पूजयेत्पूर्ववद्देवि ह्युपचारैश्च पञ्चभिः ।  
ततस्तं प्रार्थयेदीशं बद्धहस्ता प्रियंवदे ॥ ३१-९ ॥  
  
अहं नाथ त्वदीयास्मि पतिस्त्वं मेऽसि भो प्रभो ।  
भ्रामितास्मि त्वया नाथ मायागहनवर्त्मनि ॥ ३१-१० ॥  
  
त्वत्पार्श्वं नय मां नाथ विरहो मां प्रबाधते ।  
अनन्यगतिका चाहं तस्मात्कुरु यथोचितम् ॥ ३१-११ ॥  
  
एवं सम्प्रार्थ्य भर्त्तारं तत्प्रभापटलारुणम् ।  
स्वदेहं भावयेद्देवि नमस्कुर्यात्ततः प्रिये ।  
ततो भूमिं च सम्प्रार्थ्य दक्षपादं निधापयेत् ॥ ३१-१२ ॥  
  
समुद्रमेखले देवि पर्वतस्तनमण्डले ।  
विष्णुपत्नि नमस्तुभ्यं पादस्पर्शं क्षमस्व मे ॥ ३१-१३ ॥  
  
ततो ग्रामाद् बहिर्गच्छेन्मलोत्सर्गाय सुन्दरि ॥ ३१-१४ ॥  
  
अतिक्रम्य शरक्षेपमात्रा भुवमतन्द्रितः ।  
आच्छाद्य च तृणैर्भूमिं शिरः प्रावृत्य वाससा ॥ ३१-१५ ॥  
  
मृत्तिकां जलपात्रं च हस्तमात्रे नियोजयेत् ।  
सूर्यं चैव दिशः प्रान्तान् गावं नैवावलोकयेत् ॥ ३१-१६ ॥  
  
लिङ्गशौचं च तिसृभिः मृत्तिकाभिः समाचरेत् ।  
पञ्चापाने प्रदेयाश्च मृत्तिकाः सुरसुन्दरि ॥ ३१-१७ ॥  
  
गन्धलेपक्षयकरमेवं शौचं समाचरेत् ।  
तत्रैव वामहस्ते तु प्रदेया सप्त मृत्तिका ॥ ३१-१८ ॥  
  
मौनी स्वगृहमागत्य हस्तपादादि शोधयेत् ।  
वामहस्ते मृदः सप्त प्रदेयाः सुरवन्दिते ॥ ३१-१९ ॥  
  
उभयोश्च तथा सप्त हस्तशौचमिदं स्मृतम् ।  
पञ्च पञ्च तथा पादे प्रदेया मृत्तिकाः शुभाः ॥ ३१-२० ॥  
  
ततो द्वादशगण्डूषैर्मुखं प्रक्षालयेत्प्रिये ।  
तत आचमनं कृत्वा दन्तकाष्ठं समाचरेत् ॥ ३१-२१ ॥  
  
जम्बूदुम्बरजं काष्ठं तथा च बदरीभवम् ।  
अपामार्गोद्भवं वापि दन्तांस्तेन विशोधयेत् ॥ ३१-२२ ॥  
  
अज्ञातैः कीटविद्धैश्च वनेषु दाहितैरपि ।  
निषिद्धैश्च तथा काष्ठैर्दन्तान्नैव स्पृशेत्प्रिये ॥ ३१-२३ ॥  
  
आयुर्देहि प्रजां देहि धनं विद्यां सुखानि च ।  
वाक्सिद्धिं देहि मे नित्यं प्रार्थितोऽसि वनस्पते ॥ ३१-२४ ॥  
  
द्वादशावृत्तिसञ्जप्तं मूलमन्त्रेण मन्त्रवित् ।  
प्रक्षाल्य भक्षयेत्काष्ठं यावन्नो सूर्यदर्शनम् ॥ ३१-२५ ॥  
  
दन्तानां शोधनं कुर्यादुदीचीं दिशमाश्रितः ।  
न सूर्याभिमुखीभूय निष्ठीवादि क्षिपेत्प्रिये ॥ ३१-२६ ॥  
  
जिह्वामलमपाकृत्य काष्ठं प्रक्षाल्य मन्त्रवित् ।  
एकान्ते शुचिदेशे तु क्षिपेत्काष्ठं ततः प्रिये ॥ ३१-२७ ॥  
  
मन्त्रजन्यजलैर्देवि मुखं प्रक्षालयेत्ततः ।  
त्यजेद् द्वादशगण्डूषान् मूलमन्त्रमविस्मरन् ॥ ३१-२८ ॥  
  
तत आचमनं कृत्वा नमस्कृत्य [नमस्तुत्वा इति मूलपाठः ।] रविं प्रिये ।  
ध्यायन् गच्छेत्ततस्तीर्थमसक्तस्तु गृहे चरेत् ॥ ३१-२९ ॥  
  
गालितं शोधितं तोयं शुचिपात्रगतं च यत् ।  
सूर्यमण्डलतस्तस्मिन् तीर्थान्यावाह्य भक्तितः ॥ ३१-३० ॥  
  
तस्मिन्नष्टदले ध्यात्वा कर्णिकायां सुरेश्वरि ।  
प्रियायथगतं कृष्णमावाह्य दृढमानसः ॥ ३१-३१ ॥  
  
उपचारैर्जलमयैर्मानसैर्वापि पूजयेत् ।  
तदीयचरणद्वन्द्वगलत्पीयूषमिश्रितम् ॥ ३१-३२ ॥  
  
ज्ञात्वा तत्तु जलं देवि साक्षाच्चैतन्यरूपकम् ।  
ज्ञानानन्दस्वरूपं तत् त्रिधा मूर्ध्नि क्षिपेत्ततः ॥ ३१-३३ ॥  
  
अन्येनैवाम्भसा कुर्यान्मौशलं स्नानमूर्द्धनि ।  
ततः स्नायाद्वरारोहे पूर्वसंस्कृतवारिणा ॥ ३१-३४ ॥  
  
श्रीकृष्णं हृदये लीनमिति ध्यात्वाचमेत्ततः ।  
गात्रं सम्मार्ज्य देवेशि मन्त्रवारिविशोधिते ॥ ३१-३५ ॥  
  
वासांसि परिधायैव ततो मन्दिरमाविशेत् ।  
पूजागृहे बहिः स्थित्वा तिलकं गोपिकामृदा ॥ ३१-३६ ॥  
  
चक्रादिधारणं कुर्यात् बिभृयात्तुलसीसृजम् ।  
विना च तुलसीमालां विना चक्रादिधारणम् ॥ ३१-३७ ॥  
  
न जपध्यानपूजासु योग्यो भवति कर्हिचित् ।  
देवान् पितृंश्च सन्तर्प्य दिक्पालान् प्रणमेत्ततः ॥ ३१-३८ ॥  
  
सर्वं कृष्णमयं ध्यायेद्भेदभावं विवर्जयेत् ।  
भेदभावात्मको देवि संसारः कथितो यतः ॥ ३१-३९ ॥  
  
देहलीं च नमस्कृत्य दक्षपादपुरःसरम् ।  
प्रविशेत्पूजनागारं निर्माल्याद्यपसारयेत् ॥ ३१-४० ॥  
  
प्रोत्थापयेत् प्रभुं सुप्तं सुगीतैर्मङ्गलस्वनैः ।  
श्रेष्ठा मनोमयीमूर्तिरथाश्मा [अथाश्मो गल्लकी इति मूल पाठः ।] गण्डकीभवः ॥ ३१-४१ ॥  
  
सौवर्णी राजतीं शैलीं काष्ठीं वा मृण्मयीमपि ।  
चैत्रीं वा पूजयेन्मूर्त्तिमुपचारैः शुभैः प्रिये ॥ ३१-४२ ॥  
  
अर्घं च पाद्याचमने मधुपर्कमपःस्पृशः ।  
स्नानं वस्त्रमथाप्रोह्य वासांस्याभरणानि [स्नानं वस्त्रमथाचाम इ० पा०] च ॥ ३१-४३ ॥  
  
दर्पणालोकनं चैव गन्धपुष्पे ततः परम् ।  
धूपोगरुसमुद्भूतो दीपो नैवेद्यमेव च ॥ ३१-४४ ॥  
  
पानीयं तोयमाचामं हस्तवासस्ततः परम् ।  
ताम्बूलमनुलेपं च ततो नीराजनादिकम् ॥ ३१-४५ ॥  
  
गीतं वाद्य तथा नृत्यं स्तुतिः चैव प्रदक्षिणम् ।  
पुष्पाञ्जलिर्नमस्कारः साष्टाङ्गप्रणतिस्तथा ॥ ३१-४६ ॥  
  
इत्येतैरुपचारैश्च पूजयेत्प्राणवल्लभम् ।  
अनिर्माल्यं सनिर्माल्यं पूजनं द्विविधं मतम् ॥ ३१-४७ ॥  
  
दिव्यैर्मनोभवैः पुष्पैर्गन्धद्रव्यैर्मनोहरैः ।  
भक्तैर्यत्क्रियते सम्यगनिर्माल्यं तदर्चनम् ॥ ३१-४८ ॥  
  
जातमात्राणि पुष्पाणि घ्रातान्येव निसर्गतः ।  
पञ्चभिश्च महाभूतैर्भानुना शशिनापि च ॥ ३१-४९ ॥  
  
प्राणिभिश्च द्विरेफाद्यैः पौष्पैरेव न संशयः ।  
यदर्चनं सनिर्माल्यं दिव्यभोगापवर्गदम् ॥ ३१-५० ॥  
  
ग्रामारण्यादिसम्भूतैः पूजाद्रव्यैर्मनोहरैः ।  
घ्रातपुष्पात्फलं सिध्येदल्पं नो मानसात्तथा ॥ ३१-५१ ॥  
  
तस्मादपरिहार्यत्वादन्यथा चाप्युपायतः ।  
बुद्धिशुध्यै [बुद्धिशुद्धेस्तत इति पाठः ।] ततो देवि बाह्यद्रव्यैः प्रपूजयेत् ॥ ३१-५२ ॥  
  
पुनस्त्रेधा कृष्णपूजा चोत्तमाधममध्यमा ।  
यथोपकरणैः [यज्ञोपकरणैरिति पाठः ।] कृत्स्नैः क्रियमाणोत्तमोत्तमा ॥ ३१-५३ ॥  
  
यथालब्धैर्विनिष्पाद्या द्रव्यैः पूजा तु मध्यमा ।  
पत्रपुष्पाम्बुनिष्पाद्या पूजा चाधमसञ्ज्ञिका ॥ ३१-५४ ॥  
  
आदौ तु मानसीं कृत्वा ततो बाह्यां प्रवर्तयेत् ।  
नीराजनान्तमासाद्य जपं कुर्याज्जितेन्द्रियः ॥ ३१-५५ ॥  
  
तुलसीकाष्ठसम्भूतैर्मणिभिः कृतमालया ।  
जपेच्छतं सहस्रं वा त्रिसन्ध्यास्वपि तं जपेत् ॥ ३१-५६ ॥  
  
जपपूजासन कुर्याच्चित्रकम्बलनिर्मितम् ।  
कौशेय वाथ चैलं वा चर्म तूलमथापि वा ॥ ३१-५७ ॥  
  
वेत्रजं तालपत्रं वा दार्भमासनमेव च ।  
वंशाश्मदारुधरणीतृनपल्लवनिर्मितम् ॥ ३१-५८ ॥  
  
वर्जयेदासनं मन्त्री दारिद्र्यव्याधिदुःखदम् ।  
एवं सम्पूजयेत्कृष्णं प्रत्यहं परमेश्वरि ॥ ३१-५९ ॥  
  
न गृही ज्ञानमात्रेण परत्रेह च मङ्गलम् ।  
प्राप्नोति चन्द्रवदने जपपूजादिभिर्विना ॥ ३१-६० ॥  
  
अहिंसा सत्यमस्त्येयं ब्रह्मचर्यजपार्जवम् ।  
क्षमा धैर्यं मिताहारं आस्तिक्यं दानमेव च ॥ ३१-६१ ॥  
  
वैराग्यं च विवेकश्च शमः श्रद्धा दमस्तथा ।  
मुमुक्षुता विवेकश्च समाधानं तथात्मनः ॥ ३१-६२ ॥  
  
एतत्साधनसम्पत्तीं कुर्वतां परमेश्वरि ।  
ज्ञानं दारिद्र्यशमनं भविष्यति न संशयः ॥ ३१-६३ ॥  
  
सर्वेषामेव जन्तूनामक्लेशजननं प्रिये ।  
वाङ्मनः कर्मभिर्नूनमहिंसेत्यभिधीयते ॥ ३१-६४ ॥  
  
यथादृष्टश्रुतार्थानां स्वरूपकथनं पुनः ।  
सत्यमित्युच्यते सद्भिस्तद्ब्रह्मप्राप्तिसाधनम् ॥ ३१-६५ ॥  
  
तृणादेरप्यनादानं परस्य च प्रियंवदे ।  
अस्तेयमेतदप्यङ्ङ्गं ब्रह्मप्राप्तेः सनातनम् ॥ ३१-६६ ॥  
  
अवस्थास्वपि सर्वासु कर्मणा मनसा गिरा ।  
स्त्रीसङ्गतिपरित्यागो ब्रह्मचर्यं प्रचक्षते ॥ ३१-६७ ॥  
  
परेषां दुःखमालोक्य स्वस्येवालोच्य तस्य तु ।  
उत्सादनानुसन्धानं दयेति प्रोच्यते शिवे ॥ ३१-६८ ॥  
  
व्यवहारेषु सर्वेषु मनोवाक्कायकर्मभिः ।  
सर्वेषामपि कौटिल्यराहित्यं चार्जवं स्मृतम् ॥ ३१-६९ ॥  
  
सर्वात्मना सर्वदापि [सर्वदास्योपकारिषु इ० पा० ।] सर्वषामुपकारिता ।  
बन्धुष्विव समाचारः क्षमा स्यात्परमेश्वरि ॥ ३१-७० ॥  
  
इच्छाप्रलापराहित्यं जातेषु विषयेषु च ।  
दुःखेषु [लाभस्तु धृतिर्धैर्यं इ० पा० ।] च धृतिर्धैर्यं प्रवदन्ति वराङ्गने ॥ ३१-७१ ॥  
  
भोज्यस्यैव चतुर्थांशो भोजनं स्वस्थचेतसः ।  
अत्युग्रकटुतिक्ताम्ललवणादिविवर्जितम् ॥ ३१-७२ ॥  
  
हितं मेध्यं सुखं चेति मिताहारः स उच्यते ।  
श्रुत्याद्युक्तेषु विश्वास आस्तिक्यं सम्प्रचक्षते ॥ ३१-७३ ॥  
  
ध्यात्वान्तर्यामिनं चित्ते तदर्पणधियाऽन्वहम् ।  
सत्पात्रे दीयते दानं तद्दानमभिधीयते ॥ ३१-७४ ॥  
  
ब्रह्मादिस्थावरान्तेषु विषयेषु बहुष्वषि ।  
वान्ताशनजुगुप्सा [वान्त्य शनवज्जुगुप्सा च इति पाठः ।] च वैराग्यं प्राप्तिसाधनम् ॥ ३१-७५ ॥  
  
नित्यं वै वासनात्यागः परदारगृहादिषु [पुरद्वार इ० पा० ।] ।   
परानन्दपरा भक्तिः शम [सक्ति इ० पा० ।] इत्युच्यते हि सः ॥ ३१-७६ ॥  
  
निगमागमवाक्येषु भक्तिः श्रद्धेति कीर्त्तिता ।  
विषयानन्दचरतामिन्द्रियाणां विनिग्रहः ॥ ३१-७७ ॥  
  
दम इच्युते देवि ब्रह्मप्राप्तेर्हि कारणम् ।  
ससारं भयदं मत्वा विरहः [विरहस्य दशांशकं इ० पा० ।] स्यादशेषकः ॥ ३१-७८ ॥  
  
मुक्तिकामस्य देवेशि कथिता सा मुमुक्षुता ।  
कोऽहं कथमिदं जातं को वै कर्त्तास्य विद्यते ।  
उपादानं किमस्तीह विचारः सोऽयमीदृशः ॥ ३१-७९ ॥  
  
उपादानं प्रपञ्चस्य ब्रह्मणोऽन्यन्न किञ्चन ।  
तस्मात्सर्व प्रपञ्चोऽयं ब्रह्मैवाविद्यया ततम् ॥ ३१-८० ॥  
  
ब्रह्मैव सर्वनामानि रूपाणि विविधानि च ।  
कर्माण्यपि समग्राणि बिभर्तीति श्रुतिर्जगौ ॥ ३१-८१ ॥  
  
यथैव व्योम्नि नीलं च यथा नीरं मरुस्थले ।  
पुरुषत्वं यथा स्थाणौ तद्वद्विश्वं चिदात्मनि ॥ ३१-८२ ॥  
  
यथा तरङ्गकल्लोलैर्जलमेव स्फुरत्यलम् ।  
पात्ररूपेण वै ताम्रं ब्रह्माण्डो वै तथाक्षरः ॥ ३१-८३ ॥  
  
तस्मात्प्रपञ्चविभ्रान्तां नियम्य मतिमात्मनि ।  
उक्तसाधनसम्पन्नः सखीभावं निजं गतः ॥ ३१-८४ ॥  
  
नित्यं लीलारसानन्दं स्वपतिं पुरुषोत्तमम् ।  
भजत्यनन्यया बुध्या पुनः संयोगमाष्नुयात् ॥ ३१-८५ ॥  
  
इति ते कथितं देवि तदाराधनलक्षणम् ।  
समासेन महेशानि किं भूयः श्रोतुमिच्छसि ॥ ३१-८६ ॥  
  
  
इति श्रीनारदपञ्चरात्रे श्रीमाहेश्वरतन्त्रे शिवपार्वतीसंवादे एकत्रिंशं पटलम् ॥ ३१-३१ ॥  
  
  
  
  
अथ द्वात्रिंशं पटलम्   
  
  
पार्वत्युवाच   
  
  
देवेश भगवन् शम्भो भक्तवत्सल धूर्जटे ।  
श्रुतोऽयं मे महामन्त्रश्चूडामणिरनुत्तमः ॥ ३२-१ ॥  
  
यस्य विज्ञानमात्रेण स्वयं शुध्यति वासना ।  
अन्येऽपि शुद्धिमायान्ति स्वयं तत्सङ्गिसङ्गतः ॥ ३२-२ ॥  
  
मन्त्रराजमिमं देव प्राप्नुयात्कः पुमान्यदि ।  
भिन्नभिन्नफलैः कर्मपाशजालैर्नियन्त्रितः ॥ ३२-३ ॥  
  
न स्त्री न पुरुषः कश्चिद्विद्यते नामरूपतः ।  
स्त्रीप्राप्यमेव तद्ब्रह्म कृष्ण आनन्दविग्रहः ॥ ३२-४ ॥  
  
भोक्तृभोग्यस्वरूपेण रसश्चेति श्रुतेर्मतम् ।  
नात्यन्तं च तयोर्भेदो भेदः स्वाभाविकः प्रभो ॥ ३२-५ ॥  
  
आलम्बनादि विधुरो रस एव न सिद्ध्यति ।  
यद्विना यन्न संसिद्ध्येत्तत्तदेव न चान्यथा ॥ ३२-६ ॥  
  
तथापि भोक्तृभोग्याभ्यां भागाभ्यां क्रीडतेऽनिशम् ।  
भोग्यभागस्तु तापात्मा भोक्तृभागोऽमृतात्मकः ॥ ३२-७ ॥  
  
अविनाभावसम्बन्धस्तापस्य च सुखस्य च ।  
भोक्तृभोग्यांशयोर्विप्रलम्भस्तापस्य सिद्धये ॥ ३२-८ ॥  
  
कृष्णस्त्रीणां विप्रयोगे यदि तापोदयो भवेत् ।  
कृतार्थता तदा जाता न निषेधविधिस्थितौ ॥ ३२-९ ॥  
  
विप्रयोगे तु विज्ञाते हृदि तापोदयो न चेत् ।  
तदा चूडामणिजपात् शीघ्रं सिद्ध्यति नान्यथा ॥ ३२-१० ॥  
  
तस्माच्चूडामणेर्मन्त्रराजस्य च पुरस्क्रियाम् ।  
वद शम्भो विशेषण यथायं जीवितो भवेत् ॥ ३२-११ ॥  
  
त्वद्वागमृतपानेन न तृप्तिर्जायते मम ।  
धन्यं मत्कर्णयुगलं ब्रह्मलीलामृतप्लुतम् ॥ ३२-१२ ॥  
  
अद्य मे पितरौ धन्यौ ययोरासमहं सुता ।  
प्रसादपात्रं भवतो वदतो ब्रह्मणो रहः ॥ ३२-१३ ॥  
  
धिक्कुलं धिग्धनं तस्य धिग्विद्यां धिग्यशोऽमलम् ।  
न यस्य ब्रह्मचिन्तासु लीनवृत्ति [लीनवति इ० पा० ।] मनो भवेत् ॥ ३२-१४ ॥  
  
आयुर्वर्षशतं लोके तदर्द्धं निद्रया हृतम् ।  
बाल्यवार्द्धकभावाभ्यां तथा रोगादिपीडनैः ॥ ३२-१५ ॥  
  
व्यर्थयन्ति महामूढा विमुखा ब्रह्मकीर्त्तने ।  
तस्मात्कथय देवेश कथां पापप्रणाशिनीम् ॥ ३२-१६ ॥  
  
पुरस्क्रियां विधोपेतां मन्त्रराजस्य शङ्कर ।  
यस्य श्रवणमात्रेण मन्त्रसिद्धिः प्रजायते ॥ ३२-१७ ॥  
  
  
शिव उवाच   
  
  
धन्यासि देवि गिरिन्द्रजे साधु पृष्टमिदं रहः ।  
यस्य कस्यापि नो वाच्यं वाच्यं सर्वस्वदायिने ॥ ३२-१८ ॥  
  
लब्ध्वा मन्त्रं गुरोः सम्यक् सेवया च प्रसादतः ।  
जपतर्पणहोमाद्यैर्बोधयेन्मन्त्रमुत्तमम् ॥ ३२-१९ ॥  
  
शून्यागारे गिरौ रम्ये तीर्थे चोपाधिवर्जिते ।  
उद्याने सिद्धपीठे वा प्रयोगे पुष्करेऽथवा ॥ ३२-२० ॥  
  
नर्मदायास्तटे वापि विन्ध्याद्रौ वा शुभस्थले ।  
जपतो मन्त्रराजानं सिद्धिः शीघ्रं प्रजायते ॥ ३२-२१ ॥  
  
जितेन्द्रियो जितक्रोधो जितचित्तो दृढव्रतः ।  
दृढवैराग्यसम्पन्नो देहाहङ्कारवर्जितः ॥ ३२-२२ ॥  
  
दयालुः सर्वभूतेषु भूतबाधापराङ्मुखः ।  
शङ्कातङ्कादिरहितो रागद्वेषविवर्जितः ॥ ३२-२३ ॥  
  
देहगेहादिकां चिन्तां परित्यज्य प्रशान्तधीः ।  
मन्त्रध्यानपरो नित्यं लीलाध्यानरतः सदा ॥ ३२-२४ ॥  
  
त्रिधास्त्रीसङ्ङ्गतित्यागात् ध्यानमुद्राधरोऽनिशम् ।  
मौनी त्रिषवणास्नायी शुचिदेहः सिताम्बरः ॥ ३२-२५ ॥  
  
वर्णाश्रमक्रियायुक्तो विश्वासी ह्यनसूयकः ।  
देवब्राह्मणगोनिन्दारहितो लोभवर्जितः ॥ ३२-२६ ॥  
  
एवंविधगुणैर्युक्तः कुर्यान्मन्त्रपुरस्क्रियाम् ।  
मनसा कल्पयेत्क्षेत्रं गमनागमनाय च ॥ ३२-२७ ॥  
  
विकिरेत्सर्षपान् दिक्षु शतधा मन्त्रशोधितान् ।  
ज्वलदग्निनिभान् दृष्ट्वा पलायन्ते विनायकाः ॥ ३२-२८ ॥  
  
ततः खादिरकीलांश्च दशदिक्षु खनेत्प्रिये ।  
नायान्ति कीलिता विघ्ना दृष्ट्वा क्षेत्रं च कीलितम् ॥ ३२-२९ ॥  
  
न बहिर्गमनं कुर्यात् क्षेत्रमुल्लङ्घ्य मोहतः ।  
तमोमात्रात्मकाः केचित् श्रेयसां परिपन्थिनः ॥ ३२-३० ॥  
  
औदासिन्यं भयं क्रोधं निद्रातन्द्राविवर्जयेत् ।  
दुग्धपानं फलाहारं भिक्षान्नं चापि सेवयेत् ॥ ३२-३१ ॥  
  
कन्दमूलफलैः पत्रैस्तथैवायाचितेन च ।  
कल्पयेद्दैहिकीं वृत्तिं यथा नेन्द्रियविक्रिया ॥ ३२-३२ ॥  
  
इन्द्रियाणां विकारे तु मन्त्री शीघ्रं विनश्यति ।  
सर्वेषु धर्ममार्गेषु चरतां सिद्धिकाम्यया ॥ ३२-३३ ॥  
  
परिपन्थी न चान्योऽस्ति यथेन्द्रियविकारिता ।  
तस्मादिन्द्रियरक्षार्थं सावधानतया चरेत् ॥ ३२-३४ ॥  
  
इन्द्रियाणि मनो देवि नोपेक्ष्याणीति मे मतिः ।  
उपेक्षया हता लोका विभ्रमन्ते विचित्रधा ॥ ३२-३५ ॥  
  
विषयेभ्यो निवृत्तोऽपि जितकाममदोऽपि सन् ।  
न करोमीन्द्रियोपेक्षां मायासृष्टिर्विमोहिनी ॥ ३२-३६ ॥  
  
के के वा न हता देवि बलिष्ठैरिन्द्रियारिभिः ।  
अहल्यायां कृतो जार इन्द्रस्त्रैलोक्यरक्षकः ॥ ३२-३७ ॥  
  
चन्द्रमा गुरुभार्यायां तारायां विनियोजितः ।  
बन्धुक्षेत्रे गुरुश्चापि वेदवेदान्तवित्कविः ॥ ३२-३८ ॥  
  
सीतायां रामभार्यायां मद्भक्तोपि दशाननः ।  
एतेऽन्येपीन्द्रियहतास्तस्मात्तानि न विश्वसेत् ॥ ३२-३९ ॥  
  
तस्मादाहारमाकुञ्च्य जेतव्यानीति मे मतिः ।  
धारयेन्नखकेशांश्च वासः प्रक्षालितं वसेत् ॥ ३२-४० ॥  
  
शयीत भूमौ शय्यायां कुशमय्यां निशासु च ।  
वासः प्रक्षालयेद् देवि कटिमुक्तं यदा भवेत् ॥ ३२-४१ ॥  
  
पतितैः कर्मचाण्डालैः जातिचाण्डालकैरपि ।  
म्लेच्छान्त्यजसङ्करैश्च न भाषेत जपे स्थितः ॥ ३२-४२ ॥  
  
सन्ध्याकाले व्यतिक्रान्ते देहवृत्तिं तु कल्पयेत् ।  
न्यूनाधिक न कुर्वीत जपं देवि दिने दिने ॥ ३२-४३ ॥  
  
नीचसम्भाषणे [न नीचो यवनात्परः ।] देवि म्लेच्छसम्भाषणे तथा ।  
प्रायश्चित्तं प्रकुर्वीतं सहस्रजपसङ्ख्यया ॥ ३२-४४ ॥  
  
यामार्द्धेनावशिष्टायां निशि शय्यां परित्यजेत् ।  
उदिते च सहस्रांशौ यः शेते निद्रितोऽलसः ॥ ३२-४५ ॥  
  
जपः छिद्रमवाप्नोति सिद्धिर्भवति दूरगा ।  
सावधानतया भाव्यं तस्माद्देवि दिने दिने ॥ ३२-४६ ॥  
  
ध्यायेल्लीलां जपश्रान्तो ध्यानश्रान्तः पुनर्जपेत् ।  
जपध्यानसमायुक्तः शीघ्रं सिध्यति मन्त्रवित् ॥ ३२-४७ ॥  
  
नैकवासा जपेन्मन्त्रं बहुवस्त्राकुलोऽपि वा ।  
तैलताम्बूलपूगादिसर्वभोगान् विवर्जयेत् ॥ ३२-४८ ॥  
  
वाङ्मनः कायकौटिल्यं सर्वथैव परित्यजेत् ।  
न वाचोद्वेजयेत्किञ्चिन्नाशुभं कस्य वा स्मरेत् ॥ ३२-४९ ॥  
  
न चक्षुषा निरीक्षेत् पशुक्रीडां कदाचन ।  
न चेक्षेत स्त्रियं नग्नां न स्पृशेद्यदमङ्गलम् ॥ ३२-५० ॥  
  
मध्यन्दिनावधि जपेन्मन्त्रराजमनन्यधीः ।  
ततः परं तु मनसा ध्यायेल्लीलां समाहितः ॥ ३२-५१ ॥  
  
जपस्यैवं दशांशेन होमं कुर्याद् दिने दिने ।  
अथवा लक्षपर्यन्तं जप्त्वा होमं समाचरेत् ॥ ३२-५२ ॥  
  
समाप्तौ वापि जुहुयात् यथासम्भवमम्बिके ।  
प्रत्यक्षरं जपेल्लक्षं श्रद्धावान्नातिचञ्चलः ॥ ३२-५३ ॥  
  
आरब्धे तु जपेद्देवि मन उद्विजतेतराम् ।  
चिन्ताशोकभयोद्वेगदुःस्वप्नादि प्रजायते ॥ ३२-५४ ॥  
  
तदा धैर्यं समालम्ब्य स्थिरीकुर्यान्मनो धिया ।  
एवं लक्षत्रये जप्ते लीलाध्यानैकचेतसः ॥ ३२-५५ ॥  
  
विघ्नाः सर्वे पलायन्ते पातकानि ज्वलन्ति च ।  
निर्विघ्नस्य विपापस्य मनः सम्यक् प्रसीदति ।  
मनःप्रसन्ने देवेशि स्वप्ने देवादिदर्शनम् ॥ ३२-५६ ॥  
  
वरार्थं प्रार्थ्यमानोऽपि नैव लुभ्यान्मनः प्रिये ।  
पञ्चलक्षजपेद्देवि देवदानवरक्षसाम् ॥ ३२-५७ ॥  
  
अवधृष्यो भवेत्साक्षाज्ज्वलन्निव हुताशनः ।  
दशलक्षजपे सिद्धे प्रार्थयन्त्यमराङ्गनाः ॥ ३२-५८ ॥  
  
त्वं स्वामी च वयं दास्योऽनुग्रहाण दयापरः ।  
यावद्यास्यसि धाम स्वं भित्वा ब्रह्माण्डमण्डलम् ॥ ३२-५९ ॥  
  
तावत्त्वं स्वर्गमातिष्ठ ह्यस्माभिः कृतसेवनः ।  
तत्रास्ति नन्दनवनं सर्वर्तुगुणमण्डितम् ॥ ३२-६० ॥  
  
स्वर्धुनी स्वर्णसोपाना रत्नमण्डपमण्डिता ।  
हंसकारण्डवाकीर्णा स्वर्णपद्मालिसङ्कुला ॥ ३२-६१ ॥  
  
आहारो यत्र पीयूषं रक्षिता यत्र देवराट् ।  
प्रार्थयन्ति देवलोकं क्रतुभिः कर्मकोविदाः ॥ ३२-६२ ॥  
  
तस्मादलङ्कुरु स्वयं स्वर्गं त्रिदशमण्डितम् ।  
एवं विलोभ्यमानोऽपि मन्त्री निश्चलमानसः ॥ ३२-६३ ॥  
  
श्रावयेदुत्तरं तासामक्षुब्धो निःकुतूहलः ।  
न स्वर्गो नापि नरको न मोक्षो बन्धनं नहि ॥ ३२-६४ ॥  
  
स्वप्ने यथा तथा भाति रोचते न मनाङ् मम ।  
तस्माद्यूयं मया प्रोक्ताः प्रयान्तु त्रिदशालयम् ॥ ३२-६५ ॥  
  
श्रुत्वैवं वचनं तस्य निराशाः यान्ति ताः स्त्रियः ।  
दशपञ्च च लक्षाणि यदा जप्तो महामनुः ॥ ३२-६६ ॥  
  
तदा सिद्धाः समायान्ति सिद्धिभिः सह सुन्दरि ।  
पातालेषु प्रवेशं च दूरश्रवणदर्शनम् ॥ ३२-६७ ॥  
  
परकायाप्रवेशं च मनः पवनवद्गतिम् ।  
पादुकाञ्जनसिद्धिं च रसधातुक्रियां तथा ।  
इत्यादिविविधां सिद्धिं दर्शयन्ति न संशयः ॥ ३२-६८ ॥  
  
पूर्वोक्तवचने चोक्ते यान्ति ते नातिपूर्वकम् ।  
यदा विंशति लक्षाणि जप्ते चिन्तामणिमनौ ॥ ३२-६९ ॥  
  
स्फुरन्ति सकला विद्याः शास्त्राणि विविधानि च ।  
पञ्चविंशति लक्षाणि जप्ते चिन्तामणौ प्रिये ॥ ३२-७० ॥  
  
साक्षात्पश्यति देवेशि ब्रह्माण्डमक्षरात्मकम् ।  
ब्रह्माण्डान्तः प्रविष्टं च विराजं पश्यति प्रिये ॥ ३२-७१ ॥  
  
त्रिंशल्लक्षजपे सिद्धे नारायणमनामयम् ।  
ध्याने पश्यति देवेशि व्यापकं सर्वतोमुखम् ॥ ३२-७२ ॥  
  
सर्वतः पाणिपादान्तं सर्वतः श्रवणाक्षिमत् ।  
अनेकमूर्द्धमुकुटमनेकाभरणाकुलम् ॥ ३२-७३ ॥  
  
पञ्चत्रिंशत्तु लक्षाणि मन्त्रावर्त्तनगौरवात् ।  
ध्यानं विनापि चक्षुर्भ्यां पश्येन्नारायणं विभुम् ॥ ३२-७४ ॥  
  
चत्वारिंशत्तु लक्षाणि मन्त्रावर्त्तयेद्यदा ।  
पश्येन्मञ्चे ब्रह्ममये शयानं पुरुषं तदा ॥ ३२-७५ ॥  
  
चत्त्वारिंशत्तथा चाष्टौ लक्षाणि जपगौरवात् ।  
मोहनिद्रावशेषोऽपि पश्येत् ब्रह्मपुरश्रियम् ॥ ३२-७६ ॥  
  
मोटियोजनविस्तीर्णे सुधासिन्धौ सुरेश्वरि ।  
रत्नद्वीपे ब्रह्मपुरे नित्यवृन्दावनस्थितिम् [स्थिते इति पाठः ।] ॥ ३२-७७ ॥  
  
मणिमन्दिरमध्यस्थरत्नसिंहासनस्थितम् ।  
स्वामिन्याश्लिष्टवामाङ्गं सखीमण्डलवेष्टितम् ॥ ३२-७८ ॥  
  
उत्तमं पुरुषं पश्येत् ध्याने साक्षादिव स्वयम् ।  
ततस्तापो भवेत्तीव्रविरहेण फलात्मकः ॥ ३२-७९ ॥  
  
तदा च नियमाः सर्वे कृता वाप्यकृता अपि ।  
समाप्यन्ते महेशानि स्वास्थ्याभावस्वभावतः ॥ ३२-८० ॥  
  
इत्येवं कथितं देवि यथा तापोदयो भवेत् ॥  
समासेन महेशानि किं भूयः श्रोतुमिच्छसि ॥ ३२-८१ ॥  
  
  
इति श्रीमाहेश्वरतन्त्रे उत्तरखण्डे शिवोमासंवादे द्वात्रिंशं पटलम् ॥ ३२-३२ ॥  
  
  
  
  
अथ त्रयस्त्रिंशं पटलम्   
  
  
देव्युवाच   
  
  
साधूक्तं मन्त्रराजस्य पुरश्चरणमद्भुतम् ।  
अतः परं वदैशान तापावस्था सुदुर्लभा ॥ ३३-१ ॥  
  
ययानुभूतया सम्यक् रसः पूर्णोनुऽभूयते ।  
तस्मादहं श्रोतुकामा भवामि भक्तवत्सल ॥ ३३-२ ॥  
  
  
शिव उवाच   
  
  
शृणु देवि परं गुह्यं त्वया पृष्टं वदामि ते ।  
रसात्मकं रसभोक्तृं ब्रह्मेति श्रुतयो जगुः ॥ ३३-३ ॥  
  
रसः शृङ्गार एवादौ प्रोक्तस्ते गिरिनन्दिनि ।  
संयोगविप्रलम्भात्मा द्विविधः स च कीर्त्तितः ॥ ३३-४ ॥  
  
अधुनाविप्रलम्भात्मा वर्त्तते केवलं रसः ।  
कर्त्तव्योनुभवस्तस्य स एव परमं फलम् ॥ ३३-५ ॥  
  
यावत्तापोदयो न स्याद्विप्रलम्भो न सिध्यति ।  
अनुभूतिः कथं तस्य जायते वद सुव्रते ॥ ३३-६ ॥  
  
संयोगरसमध्यस्था विप्रयुक्ता तु या प्रिये ।  
तस्या एव भवेत्तापो नान्यस्य तु कदाचन ॥ ३३-७ ॥  
  
दशावस्था भवन्त्येताः तापे विरहसम्भवे ।  
तास्ते वक्ष्यामि देवेशि शृणुष्वैकाग्रमानसा ॥ ३३-८ ॥  
  
अभिलाषस्तथा चिन्ता स्मरणं च ततः प्रिये ।  
उद्वेगाधिप्रलापश्च जडतोन्माद एव च ॥ ३३-९ ॥  
  
गुणानां कीर्तनं चैव सज्वरं मरणं स्मृतम् ।  
अत्युग्रविरहे देवि अवस्था दशमी भवेत् ॥ ३३-१० ॥  
  
राजपुत्रो यथा दैवाद्वनं वनचरैर्वसन् ।  
आत्मानं वेत्ति विवशं परं वनचरं प्रिये ॥ ३३-११ ॥  
  
प्रभुत्वशौर्यधैर्याद्याः धर्माः सर्वे तिरोहिताः ।  
दीनः कृपणधीर्मन्दः पशुमांसोपजीवनः ॥ ३३-१२ ॥  
  
आत्मापह्नवमापन्नं दृष्ट्वा कश्चित्प्रबोधयेत् ।  
न वनेचरपुत्रोऽसि राजपुत्रोऽसि सर्वथा ॥ ३३-१३ ॥  
  
किमर्थं हिंसि भो जीवान् दीनः कृपणधीः स्वयम् ।  
क्व गुणाः शौर्यधैर्याद्याः प्रभुता क्वगता तव ॥ ३३-१४ ॥  
  
त्यज प्रकृतिदौर्बल्यं श्रय भावं निजं पुनः ।  
इत्याप्तवचनं श्रुत्वा जालपाशादिकं त्यजन् ॥ ३३-१५ ॥  
  
राज्यप्राप्तिं च मनसा सङ्कल्प्याकुलचेतनः ।  
उच्छून [उच्छिन्न इति मूलपाठः ।] हृदयो भूयादभिलाष कुलान्तरः ॥ ३३-१६ ॥  
  
तथा कृष्णप्रिया देवि प्रपञ्चे मोहकल्पिते ।  
वासनादेहमासाद्य तद्देहममताकुला ॥ ३३-१७ ॥  
  
तिरोहितानन्दधर्मा दीना कृपणमन्दधीः ।  
जीववत् वर्त्तमाना सा भूतद्रोहेण जीवति ॥ ३३-१८ ॥  
  
पुरुषोत्तमानुग्रहतः सद्गुरुस्तां प्रबोधयेत् ।  
न त्वं स्त्री लौकिकी चासि न पुमानसि सर्वथा ॥ ३३-१९ ॥  
  
न च विप्रादिको वर्णः स्वात्मानं चेष्टसे मुधा ।  
देहगेहममताहङ्कारमायां परित्यज ॥ ३३-२० ॥  
  
प्रपञ्चबीजभूतायाः प्रकृतेः परतः प्रभोः ।  
अक्षरादप्यतीतस्य पूर्णस्य परमात्मनः ॥ ३३-२१ ॥  
  
प्रियासि त्वं परानन्दा परानन्दपदस्थिता ।  
देहानुसन्धानपरां [प्रकारैः इ० पा० ।] मायां जहि वराङ्गने ॥ ३३-२२ ॥  
  
सुधासिन्धौ मणिद्वीपमध्यखण्डे सुशोभने ।  
कोटिसूर्यप्रतीकाशं कोटिचन्द्रसुशीतलम् ॥ ३३-२३ ॥  
  
वेष्टितं मणिमुक्तादि [स्वस्वरूपानुसन्धानपरा मायां जहीहि हि इ० पा० ।] प्राकारैः परमाद्भुतम् ।  
सखीमन्दिरसाहस्रैः परिवीत समन्ततः ॥ ३३-२४ ॥  
  
मणिमन्दिरमत्युच्चैः पञ्चयोजनमानतः ।  
आस्ते ब्रह्माण्डतो बाह्ये तत्र ते रमणं शुभम् ॥ ३३-२५ ॥  
  
यमुनासप्ततीर्थेषु भर्त्राक्रीडां निजां स्मर ।  
प्रफुल्लशतपत्रालि झङ्कारमुखरान्तरे ॥ ३३-२६ ॥  
  
मणिमुक्तान्वितानावमारुह्य सखिभिर्वृता ।  
महासरसि विद्योतन्मणिसोपानमण्डिते ॥ ३३-२७ ॥  
  
यथा क्रीडन्तमात्मानं कथं विस्मरसे भ्रमात् ।  
सहस्राश्वयुजं रम्यं शतचक्रस्फुरत्प्रभम् ॥ ३३-२८ ॥  
  
सर्वतः किङ्किणीजालैर्मणिमुक्ताञ्चितान्तरैः ।  
कुर्वद्भिः मुखरान् सर्वदिगन्तान् कूजितैर्निजैः ॥ ३३-२९ ॥  
  
दाडिमीपुष्पसङ्काशं वरूथोपरि कल्प्यते ।  
सुवर्णकलशै रम्यैर्दीप्यमानमनेकशः ॥ ३३-३० ॥  
  
नृत्यद्भिः स्त्रीगणैः सम्यक् गायद्भिः स्वकुतूहलैः ।  
हासयद्भिर्हसद्भिश्च समन्तात्परिशोभितम् ॥ ३३-३१ ॥  
  
मुक्तावितानकौमुद्या समुद्भासितदिङ्मुखम् ।  
प्रियेण रथमारुह्य वनक्रीडां स्मर स्वकाम् ॥ ३३-३२ ॥  
  
कदाचित्पुष्परागाद्रावुद्याने सुमनोहरे ।  
नानापक्षिगणाकीर्णे स्थलपङ्कजमालिनि ॥ ३३-३३ ॥  
  
अनेककुट्टिमोत्तुङ्गमण्डपैः परितो वृते ।  
दिव्यपुष्पभरामोदसुवासितदिगन्तरे ॥ ३३-३४ ॥  
  
चन्द्रप्रभह्रदे रम्ये रम्यराजीवसङ्कुले ।  
मुक्ताजटितसौवर्णायुतसोपानपङ्क्तिभिः ॥ ३३-३५ ॥  
  
क्वचित् क्वचिच्छोभिताभिर्मण्डपैः कुट्टिमोपरि ।  
चतुस्तम्भैर्महारत्नैर्मण्डितास्तोरणोज्ज्वलैः ॥ ३३-३६ ॥  
  
पतत्पतत्रिपक्षोत्थवायुप्रचलपादपे ।  
पतन्नेत्राञ्जनैर्दिव्यैः सखीयूथस्य दिव्यतः ॥ ३३-३७ ॥  
  
चन्दनैरङ्गगलितैः कुङ्कुमैः कुचविच्युतैः ।  
परागैः पद्मगलितैः कुसुमैर्वायुनाहृतैः ॥ ३३-३८ ॥  
  
विचित्रदिव्यसलिले मणिमौक्तिकबालुके ।   
जलक्रीडारसानन्दः कथं विस्मारितोऽधुना ॥ ३३-३९ ॥  
  
महापद्मवने दिव्ये समन्ताल्लक्षयोजने ।  
गन्धमाधुर्यनिपतत्षड्ङ्घ्रिपटलाकुले ॥ ३३-४० ॥  
  
योजनोत्सेधविस्ताररत्नमण्डपमध्यगे ।  
वायुहृतपरागोघैर्वितानित नभोऽन्तरे ।  
अनेकपक्षिसङ्घातकोलाहलसुखास्पदे ॥ ३३-४१ ॥  
  
स्वप्रियेण कृता या याः क्रीडाः सर्वारसाश्रयाः ।  
कथं विस्मृत्य सहसा जीववत्परितप्यसे ।  
कथं मायामुखे लग्ना मिथ्याभूते भ्रमात्मके ॥ ३३-४२ ॥  
  
पङ्के कस्तूरिकाबुद्धिर्लवणे शशिविभ्रमम् ।  
काचखण्डे मणिभ्रान्तिर्जलबुद्धिर्यथा मरौ ॥ ३३-४३ ॥  
  
तथैव शर्कराबुद्धिः कर्कराश्मादिषु भ्रमात् ।  
कुर्वते मन्दमतयस्तथैव हि तवेदृशी ॥ ३३-४४ ॥  
  
शुक्तिकारजतेनैव न कश्चिद्विभवं गतः ।  
न स्वप्नलब्धराज्येन राजा [विवुश्रुतः इ० पा० ।] कश्चित्सुविश्रुतः ॥ ३३-४५ ॥  
  
मरीचिकाजल पीत्वा न कश्चित्तृप्तिमागतः ।  
यदीच्छसि सुखं नित्यं जहि सर्वमिमं भ्रमम् ॥ ३३-४६ ॥  
  
विना भ्रमनिरासेन विना च स्वात्मधारणाम् ।  
विना विषयवैतृष्ण्यं विना सन्तोषमार्जवम् ॥ ३३-४७ ॥  
  
विना वैराग्यमत्युग्र विना सद्गुरुसेवनम् ।  
विना विनयमास्तिक्यं शास्त्रशिक्षां विनापि च ॥ ३३-४८ ॥  
  
देहाध्यासो मोहकृतो न निवर्त्तेत सर्वथा ।  
देहाध्यासो निवर्त्तेत निवृत्ते मोहविभ्रमे ॥ ३३-४९ ॥  
  
बिम्बभूतस्वरूपस्य विस्मृतिर्मोह उच्यते ।  
मोहस्था वासना तस्य जीववच्च प्रतीयते ॥ ३३-५० ॥  
  
न जीवो वास्तवः कश्चित् वर्त्तते जलचन्द्रवत् ।  
जलचन्द्रस्वरूप च गगनेन्दुर्यथा भवेत् ॥ ३३-५१ ॥  
  
तथैव वासनारूप निजे धाम्नि स्थिताः प्रियाः ।  
गुणः कम्पादिको यद्वत् प्रतिबिम्बे प्रतीयते ॥ ३३-५२ ॥  
  
सुखदुःखादिमोहोत्थं वासनायां निरूपितम् ।  
न ते सुख च दुःखं च मोहमात्रं विजृम्भिते ॥ ३३-५३ ॥  
  
तस्मात्स्वरूपं विज्ञाय शास्त्राद्गुरोरपि ।  
भ्रमं त्यक्त्वा निजानन्दमाप्नुहि प्रेममीलिता ॥ ३३-५४ ॥  
  
एवं सद्गुरुणा वाक्यामृतैरासेचिता यदा ।  
निर्वाप्य मोहभुजगविषज्वालां व्यथाकरीम् ॥ ३३-५५ ॥  
  
अभिलाषवती भूयात्परानन्दपतिं प्रति ।  
अभिलाषो मया प्रोक्तः शृण्ववस्या नवापराः ॥ ३३-५६ ॥  
  
  
इति श्रीमाहेश्वरतन्त्रे उत्तरखण्डे शिवपार्वती सम्वादे त्रयस्त्रिंशं पटलम् ॥ ३३-३३ ॥  
  
  
  
  
अथ चतुस्त्रिंशं पटलम्   
  
  
शिव उवाच   
  
  
अभिलाषे समुत्पन्ने ततश्चिन्ता प्रवर्त्तते ।  
प्रियो मे परमानन्दः परात्मा पुरुषोत्तमः ॥ ३४-१ ॥  
  
अहं तु तत्प्रिया साक्षाद्वासना मोहवेष्टिता ।  
बाललीलावलोकार्थं सम्प्रार्थ्य पुरुषोत्तमम् ॥ ३४-२ ॥  
  
विमग्ना मोहजलधौ दुस्तरे तमसावृते ।  
निरस्त सकलं ज्ञानं जाता मे स्वात्मविस्मृतिः ॥ ३४-३ ॥  
  
विभ्रमामि [ब्रभ्रामामि इति पाठः ।] भ्रमाविष्टा देहाघ्यासादितस्ततः ।  
इय मे जननी चायं पिता भ्राता सहोदरः ॥ ३४-४ ॥  
  
पुत्राः पौत्राश्च सुहृदो ज्ञातयो गोत्रिणस्तथा ।  
ममत्वान्मे [वृथौत्सुक्यात् इ० पा० ।] वृथा मौढ्यात् परिगृह्य [विमोहिता इ० पा० ।] विमोहितम् ॥ ३४-५ ॥  
  
स्वप्नदृष्टेषु लोकेषु न च द्वेष्यः प्रियोऽपि वा ।  
परकीयः स्वकीयो वा मोह एव हि कारणम् ॥ ३४-६ ॥  
  
अतः परं न मे कार्यं प्रियैर्वा चाप्रियैरपि ।  
एक एव प्रियः स्वामी स तु विस्मारितो मया ॥ ३४-७ ॥  
  
तदा किमपरैः कार्यं स्वाप्निके दुःखहेतुभिः ।  
तस्मात्किं साधनं कुर्यां येनाहं प्रीतिमाप्नुयाम् ॥ ३४-८ ॥  
  
तन्न पश्यामि लोकेस्मिन् वेदवेदान्तयोरपि ।  
यत्कृत्वा सुलभो भूयात्पतिः प्रियतमो मम ॥ ३४-९ ॥  
  
न वेदैरुपदिष्टेन कर्मणा प्राप्यते पतिः ।  
कर्मणां फलमुद्दिष्ट स्वर्गमात्रं विनश्वरम् ॥ ३४-१० ॥  
  
न दानैर्वा तपस्तीर्थै कायक्लेशैः महत्तरैः ।  
उपवासैर्व्रतैर्जाप्यैश्चित्तशुद्धिविधायिभिः ॥ ३४-११ ॥  
  
कथं तैः केवलानन्दः पतिर्मे वशतामियात् ।  
न ज्ञानेन भवेद्वश्यः केवलं मुक्तिकृद्धि तत् ॥ ३४-१२ ॥  
  
वर्म तु पुरुषस्येह वैराग्यं ज्ञानगुप्तये ।  
यदि ज्ञानोदयो न स्याद्वैराग्य यदि केवलम् ॥ ३४-१३ ॥  
  
तथापि प्रकृतौ साक्षाल्लीयते च तथापि किम् ।  
योगस्यापि पराकाष्ठा स्वात्मनो दर्शनावधि ॥ ३४-१४ ॥  
  
पुराणेष्वितिहासेषु भक्तिरुद्धोषिता मृशम् ।  
सापि ज्ञानाङ्गमुद्दिष्टा तया प्राप्यः कथं पतिः ॥ ३४-१५ ॥  
  
प्रियप्राप्तेरुपायस्य कोऽपि वक्ता न विद्यते ।  
किं करोमि क्व गच्छामि कस्याग्रे प्रवदाम्यहम् ॥ ३४-१६ ॥  
  
वनभ्रान्तो यथा कश्चित् पिशाचपरिमोहितः ।  
क्षुत्तृङ्भ्यां मर्दितो नक्तं दिवमस्तमिताशयः ॥ ३४-१७ ॥  
  
दन्दशूकैर्मृगैव्याघ्रैर्वाराहैर्भीषितो भृशम् ।  
तथा दंशैश्च मशकैः व्यथितः श्वापदादिभिः ॥ ३४-१८ ॥  
  
काङ्क्षत्यप्याश्रमं गन्तु मार्गभृष्टः करोमि किम् ।  
को मे प्रापयति स्थानं भ्रान्तस्यारण्यवीथिषु ॥ ३४-१९ ॥  
  
किं करोमि क्व गच्छामि कस्याग्रे च वदाम्यहम् ।  
बहुद्रुमलताकीर्णं काननं जनवर्जितम् ॥ ३४-२० ॥  
  
इत्यादिविविधां चेष्टां कुर्वाणो व्याकुलान्तरः ।  
अवतिष्ठते तथा चिन्ता जायते वाक्षनास्वपि ॥ ३४-२१ ॥  
  
चिन्तामग्नो यथा सर्वं पश्यन्नपि न पश्यति ।  
प्रियचिन्तारसे मग्ना सखीनां वासना तथा ॥ ३४-२२ ॥  
  
चिन्तैवोद्वेगभावेन ततः परिणता भवेत् ।  
उद्विग्नमनसः किञ्चित् नैव हर्षाय जायते ॥ ३४-२३ ॥  
  
प्राणादप्यधिवल्लभस्य विरहे किन्नाम रम्यं भवेत्   
येनात्मा क्षणमप्युपैति विरतिं स्वास्थ्यं समालम्बते ।   
स्फुरन्मीतान्वारिष्विव करणवृत्तीः समुदिताः   
समादाय क्षिप्य प्रियविरहचिन्ता विजयते ॥ ३४-२४ ॥  
  
उद्विग्नभावाकुलितान्तराया   
न रोचते भूषणमम्बरं वा ।  
शय्यासनं वाप्यशनं श्रुतं वा   
स्नानादिकं वा भुवनं वनं वा ॥ ३४-२५ ॥  
  
इतः क्षणं वा च ततः क्षणं वा   
गृहे क्षणं वा शयने क्षणं वा ।  
बहिस्तथान्तः क्षणमात्रमेत्य   
ह्युद्विग्नभावा न लभेत शर्मं ॥ ३४-२६ ॥  
  
यथा विरक्तो न विधिष्वधिकृतः   
कृताकृते कर्मणि नैव दोषभाक् ।  
उद्विग्नताया अपि विप्रलम्भे   
न नित्यनैमित्तिककर्मयोगः ॥ ३४-२७ ॥  
  
यदुद्वेगो देवि प्रियविरहजन्मा समुदितस्  
तदाकृष्णस्त्रीणां किमपि नहि कार्यं निगमतः ।  
तपस्तीर्थं योगो व्रतनियमकर्माणि सकलं   
समाप्तं यत्तासां न हि मतिरभूद्देहविषया ॥ ३४-२८ ॥  
  
श्रीकृष्णविरहे देवि य उद्वेगः प्रियासु च ।  
अस्माकमीश्वराणाञ्च दुर्लभः किं पुनर्नृणाम् ॥ ३४-२९ ॥  
  
  
इति श्रीमाहेश्वरतन्त्रे शिवोमासम्वादे चतुस्त्रिंशं पटलम् ॥ ३४-३४ ॥  
  
  
  
  
अथ पञ्चत्रिंशं पटलम्   
  
  
देव्युवाच   
  
  
वैराग्यस्योदये देव ज्ञाने स्यात्साधनावधिः ।  
साधनावधिस्तत्रापि य उद्वेगस्त्वयोदितः ॥ ३५-१ ॥  
  
यथा विरक्तो देवेश न कर्मस्वधिकारवान् ।  
उद्विग्नोऽपि तथा देव न कर्माधिकृतो भवेत् ॥ ३५-२ ॥  
  
मतिर्न देहविषया तत्र हेतुस्त्वयोदितः ।  
अत्र मे खिद्यते चेतो न सम्यगवधारणम् ॥ ३५-३ ॥  
  
भौतिको विषमो देहो वासना ब्रह्मकेवलम् ।  
कस्य युज्येत संसारः कोऽत्र कर्माधिकारवान् ॥ ३५-४ ॥  
  
कर्मणि क्रियमाणे हि कोऽत्र भोक्ता फलस्य तु ।  
अनित्यस्य जडस्यापि कथं देहस्य तद्भवेत् ॥ ३५-५ ॥  
  
कर्मणामिह भोक्त्री चेद्वासना यदि शङ्कर ।  
कृतनाशः प्रसज्येत ह्यकृताभ्यागमस्तथा ॥ ३५-६ ॥  
  
अन्येन क्रियमाणे हि कथमन्येन भुज्यते ।  
वासनायाश्च देहादेस्तारतम्यं वद प्रभो ॥ ३५-७ ॥  
  
  
शिव उवाच   
  
  
शृणु वक्ष्यामि देवेशि तव प्रश्नमनुत्तमम् ।  
देहात्मधीर्विनश्यते यस्य श्रवणमात्रतः ॥ ३५-८ ॥  
  
ज्ञानमार्गे तु देवेशि वैराग्यं साधनावधिः ।  
नानाजन्मान्तराभ्यासरागरञ्जितचेतसाम् ॥ ३५-९ ॥  
  
जीवानां विषयेष्वैव बहिर्धावति वै मनः ।  
सुखं स्यादिष्टविषये ह्यनिष्टे दुःखवद्भवेत् ॥ ३५-१० ॥  
  
सुखदुःखादिकं सर्वमहङ्कारोभिमन्यते ।  
अहङ्कारगतं सर्वं चिदाभ्यासे प्रतीयते ॥ ३५-११ ॥  
  
जलचन्द्रे यथा तस्य कम्पादिर्दृश्यते गुणः ।  
प्रतीतिमात्रमेवैतत् तथापि न निवर्त्तते ॥ ३५-१२ ॥  
  
तत्प्रतीति निराकर्त्तुं प्रकारं वच्मि ते शिवे ।  
अनेकजन्मसंसिद्धसाधनानां बलेन च ॥ ३५-१३ ॥  
  
शुद्धचित्तस्य देवेशि वैराग्यमुपसर्पति ।  
रागाद्यभावाद्विषयेष्वहङ्कारो निवर्त्तते ॥ ३५-१४ ॥  
  
न मनो धावनं कुर्याद्विषयेषु इतस्ततः ।  
न गृह्णाति सुख दुःख रागद्वेषाद्यभावतः ॥ ३५-१५ ॥  
  
कर्त्तृत्वं चैव भोक्तृत्वमहङ्कारे हि दृश्यते ।  
स्थूलं वपुरधिष्ठानमहं लिङ्गस्य सुन्दरि ॥ ३५-१६ ॥  
  
अहङ्कारगृहीतेन स्थूलदेहेन पार्वति ।  
योऽन्यकर्माणि कुरुते निबध्येतापि तैरयम् ॥ ३५-१७ ॥  
  
भोगायतनमात्रं हि स्थलो देहः प्रकीर्त्तितः ।  
अहङ्कारे सचाध्यस्ते ह्यहङ्कारश्चिदात्मनि ॥ ३५-१८ ॥  
  
स्फाटिके हि यथाऽध्यस्तो जपारागः प्रकाशते ।  
चिदाभासे तथा शुद्धेध्यस्ताहन्ता तथा प्रिये ॥ ३५-१९ ॥  
  
स चावृत्य चिदाभासं स्वयमेव प्रकाशते ।  
घटाकाशमिवावृत्य जलाकाशः प्रकाशते ॥ ३५-२० ॥  
  
सुखं दुःखं भयं क्रोधो मोहो मात्सर्यमेव च ।  
धर्माधर्मौ पुण्यपापे ज्ञानमज्ञानमेव च ॥ ३५-२१ ॥  
  
अहङ्कारगतं सर्वं चिदाभासस्य न क्वचित् ।  
तथाप्येक्याध्यासवशादात्मन्येव प्रतीयते ॥ ३५-२२ ॥  
  
विशुद्धे निर्मले देवि शोणिमेव मणौ यथा ।  
तस्मादनात्मधर्माश्च जडा नित्यमशेषतः ॥ ३५-२३ ॥  
  
विज्ञायाप्नोति वैराग्यमाविरञ्चिपदादपि ।  
रागाद्यभावान्न मनो विषयानुपधावति ॥ ३५-२४ ॥  
  
विषयानुरागरहिते निर्मले मनसि प्रिये ।  
स्वात्मा प्रकाशते ध्यानाद्दर्पणे स्वमुखं यथा ॥ ३५-२५ ॥  
  
मनस्यपि लयं याते विकारशतवेश्मनि ।  
समाधिस्थो भवेद्योगी यत्र शोको न विद्यते ॥ ३५-२६ ॥  
  
  
इति श्रीमाहेश्वरतन्त्रे उत्तरखण्डे शिवोमासंवादे पञ्चत्रिंशं पटलम् ॥ ३५-३५ ॥  
  
  
  
  
अथ षट्त्रिंशं पटलम्   
  
  
शिव उवाच   
  
  
स्वस्वमोहेन सख्यस्ता नीताः स्वप्नं परात्मनः ।  
तस्मात् [तासा इ० पा० ।] स्थूलशरीराणि भौतिकानि महेश्वरि ॥ ३६-१ ॥  
  
सामान्यतो विदुस्तासां सूक्ष्मदेहस्तथाविधाः ।  
कारणात्मा भवेन्मोहो वासनासु पृथक् पृथक् ॥ ३६-२ ॥  
  
वासना तदवच्छना जीवभावमिवागता ।  
इच्छाशक्तिप्रयुक्तत्त्वात्स मोहोऽपि रसात्मकः ॥ ३६-३ ॥  
  
न वासनायाः संसारो न मोहस्य तथात्मनः ।  
अहं लिङ्गस्य देवेशि संसारं उपयुज्यते ॥ ३६-४ ॥  
  
यतो नारायणोद्भूतो मायिकः परिकीर्त्तितः ।  
इच्छानन्दांशसम्भूतः सखीमोहस्तु केवलम् ॥ ३६-५ ॥  
  
तस्मादहङ्कृतेरेषः संसारोऽन्यस्य न क्वचित् ।  
कर्तृत्वं चैव भोक्तृत्वमहङ्कारस्य विद्यते ॥ ३६-६ ॥  
  
प्रतीयते वासनायां मोहस्तत्र प्रयोजकः ।  
स्थूलदेहाभिमानेन अहङ्कारो विजृम्भते ॥ ३६-७ ॥  
  
सर्वेन्द्रियचरो भूत्वा सर्वकर्मप्रसाधकः ।  
बध्यते तत्फलैश्चैवं प्रति जन्म विचित्रधा ॥ ३६-८ ॥  
  
स अध्यस्तौ वासनासु वासना तद्गता भवेत् ।  
तादात्म्यभावमापन्ने वासनाहङ्कृतिस्तथा ॥ ३६-९ ॥  
  
शृङ्गाररसरूपाणां सखीनां वासनास्तु याः ।  
तासामानन्दरूपं च अहङ्कारेण मिश्रितम् ॥ ३६-१० ॥  
  
प्राप्य नारायणं द्वारमक्षरे प्रतिबिम्बिते ।  
अन्तरङ्गा बहिरङ्गा स्वप्ने वृत्तिद्वयं भवेत् ॥ ३६-११ ॥  
  
प्रत्यक्वृत्तिरन्तरङ्गा बहिरङ्गा बहिर्गता ।  
प्रत्यग्वृत्या तु देवेशि अहङ्काराश्रितं सुखम् ॥ ३६-१२ ॥  
  
नारायणमुखेनैव कूटस्थे व्यक्तिमागतम् [व्यक्तिमागत इ० पा० ।] ।  
यथा सहस्रकुल्याभिः पूर्यमाणं महासरः ॥ ३६-१३ ॥  
  
प्रोत्फुल्लकमलामोदं रोचते रचिराकृति ।  
वासनानां सहस्रैश्च ह्यहङ्कारविमिश्रितैः ।  
पूर्णानन्दो भवेद्देवि गणितानन्द इत्यपि ॥ ३६-१४ ॥  
  
बहिरङ्गा तु या वृत्तिरहङ्कारस्य सुन्दरि ।  
बहिर्वत्पश्यति विश्वं तयेदन्तात्मकं शिवे ॥ ३६-१५ ॥  
  
अहङ्कारो विश्वबीजं वासनासु च बिम्बितः ।  
दर्शयत्यखिलं विश्वं सखीभ्यो मुकुरो यथा ॥ ३६-१६ ॥  
  
एवं रहस्य कूटस्थो बाललीलाः सखीगणः ।  
अनुभूतवन्तावन्योऽन्यं सुदुर्घटमिदं प्रिये ॥ ३६-१७ ॥  
  
यथा कल्लोलजालेषु चन्द्रज्योत्स्ना प्रसर्पति ।  
अहङ्कारविभेदेषु प्रियाणां वासना तथा ॥ ३६-१८ ॥  
  
यथा कल्लोलजालेषु प्रशान्तेषु महेश्वरि ।  
लक्ष्यते कौमुदी तस्मिन् प्रशान्ते वासना तथा ॥ ३६-१९ ॥  
  
सद्गुरोः शरणं यायात्तदर्थमिह सुन्दरि ।  
त्वं प्रियासीति कृष्णस्य पूर्णस्य परमात्मनः ॥ ३६-२० ॥  
  
बाललीलाविलोकार्थमिह प्राप्ता न संशयः ।  
प्रपञ्चसागरे मग्ना कथं तिष्ठसि निर्भया ॥ ३६-२१ ॥  
  
पुत्राः पौत्रा धनं धान्यं देहगेहाम्बरादिकम् ।  
स्वप्नलब्धमिदं सर्वं हित्वा बिम्बं निजं श्रय ॥ ३६-२२ ॥  
  
कथं खेदयसे बिम्बं मोहमग्ना निरन्तरम् ।  
प्रियाणां वासनासि त्वं न प्रियाभ्यः पृथङ्मता ॥ ३६-२३ ॥  
  
अहङ्काराश्रितायास्ते खेदो बिम्बाश्रितो भवेत् ।  
तस्मात्प्रबुध्य झटिति निज बिम्बं प्रबोधय ॥ ३६-२४ ॥  
  
अहमध्यस्त एवायं देहस्ते पाञ्चभौतिकः ।  
अहं स्त्री पुरुषः कृष्णो गौरस्तेनाभिमन्यसे ॥ ३६-२५ ॥  
  
इदन्ताहविरादाय अहन्ता सृष्टिकल्पिता ।  
स्वस्वरूपमये वह्नौ हुत्वानन्दमवाप्नुहि ॥ ३६-२६ ॥  
  
इदन्तावैरिमत्युग्रं मूलाहन्तारणाङ्गणे ।  
स्मृतिखड्गेन तीव्रेण घातयित्वा सुखी भव ॥ ३६-२७ ॥  
  
एवं प्रबोधिता सम्यक् वासना गुरुणा यदा ।  
क्रमेणोद्वेगमासाद्य वैराग्यमिव योगतः ॥ ३६-२८ ॥  
  
त्यजत्यहङ्कृतिं सद्यो गेहे देहेन्द्रियेष्वपि ।  
देहाभिमाने गलिते विज्ञाते स्वात्मनि ध्रुवम् ॥ ३६-२९ ॥  
  
आसाद्य विरहावस्थामुद्वेगाख्यां रसात्मिकाम् ।  
विप्रलम्भरसानन्दानुभवो जायते ततः ॥ ३६-३० ॥  
  
  
इति माहेश्वरतन्त्रे शिवोमासम्वादे षट्त्रिंशं पटलम् ॥ ३६-३६ ॥  
  
  
  
अथ सप्तत्रिंशं पटलम्   
  
  
शिव उवाच   
  
  
योगिनो हि विरक्तस्य मनो ध्यानरतं भवेत् ।  
सम्यक् प्रजातया स्मृत्या मनो लीलारतं तथा ॥ ३७-१ ॥  
  
तदैवमानसी सेवा प्रसिध्यति न चान्यथा ।  
तस्मादन्तर्बहिः कार्या सेवा यावत्स्मृतिर्भवेत् ॥ ३७-२ ॥  
  
स्मृतिं विना तु देवेशि बहिः सेवां परित्यजेत् [परित्यजन् इ० पा० ।] ।  
प्रत्यवायमवाप्नोति मार्गभ्रष्टो भवेदपि ॥ ३७-३ ॥  
  
स्मृत्यवस्थैव देवेशि मानसीमूलमुच्यते ।  
मानस्यां जायमानायां बाह्यसेवा निवर्त्तते ॥ ३७-४ ॥  
  
प्रियसेवा प्रियाधर्मो यावत्सर्वेन्द्रियक्रिया ।  
सर्वेन्द्रियक्रियाभावान्मानसी सा प्रवर्त्तते ॥ ३७-५ ॥  
  
प्रेमपीयूषपाथोघौ यदा लग्नं मनो भवेत् ।  
बाह्येन्द्रियाणां वृत्यभावाद्बाह्यसेवा न जायते ॥ ३७-६ ॥  
  
प्रवर्तते मानसी सा स्मृत्यवस्थोदये सति ।  
तस्मात्स्मृति प्रवक्ष्यामि शृणुष्वेकाग्रमानसा ॥ ३७-७ ॥  
  
स्मृत्यां वै जायमानायामनुसन्धानवर्जितम् ।  
मनो लीलावगाहेत घर्मतप्तो यथा गजः ॥ ३७-८ ॥  
  
अवगाहे च मनसि ब्रह्मलीलामहानदीम् ।  
लीयन्ते वृत्तयः सर्वा गेहात्मविषया अपि ॥ ३७-९ ॥  
  
विगाढमाने मनसि प्रविष्टे   
लीलामहानन्दसुधासमुद्रम् ।  
नेदं न चादो न सुखं न दुःखं   
जानाति तत्रैव विलग्नचित्ता ॥ ३७-१० ॥  
  
स्मरेत् तदानन्दसुधासमुद्रमनर्गलाप्रोच्छ्वलदूर्मिमालम् ।  
समन्ततोन्तःस्फुरमाणरत्नप्रभाङ्कुरोद्भासितवीचिरम्यम् ॥ ३७-११ ॥  
  
हिरण्मयोद्भिन्नपतत्पतत्रिनकादिचक्रोत्पतनाभिरामम् ।  
इतस्ततो धावदनेकपोतकुलाकुलं योजनकोटिमानम् ॥ ३७-१२ ॥  
  
जले शयानेकसुवर्णरत्नगिरिप्रभालङ्कृतकुक्षिभागम् ।   
वैदूर्यतालीवनशोभिकूलं कूजद्विहङ्गस्वनितै रसालम् ॥ ३७-१३ ॥  
  
उद्भिन्नतालीवनजान्धकारमुन्मूलयन्तं मणिमिस्तटस्थैः ।  
स्फुरद्भिरुद्योतितदिग्विभागैर्दिवाकरेन्दुद्युतितस्करैरिव ॥ ३७-१४ ॥  
  
अलङ्कलङ्कोज्जितपूर्णचन्द्र-  
विडम्बिनीभिस्तटगाभिरुच्चैः ।  
अनेकचन्द्राकुलितस्य शोभां   
विलज्जयन्तं नभसोऽपि शुक्तिभिः ॥ ३७-१५ ॥  
  
द्वीपं मणीनां च तदन्तरुद्यन्मयूख-  
किञ्जल्कितमादधानम् ।  
अनेककोटीन्दुदिवाकरप्रधं स्मरे-  
च्चिदानन्दघनं [धां ई० पा० ।] महेश्वरि ॥ ३७-१६ ॥  
  
उपेतं नवखण्डैश्च नवरत्नमयैः शुभैः ।  
नवभूम्यात्मकैश्चित्रैरुद्यानपरिमण्डितम् ॥ ३७-१७ ॥  
  
कोट्यर्धयोजनायामविस्तार सुमनोहरम् ।  
तिर्यगूर्ध्वायिता रेखाश्चतस्रो नवकोष्ठवत् ॥ ३७-१८ ॥  
  
मध्यः खण्डः पद्मरागमयश्चानन्दभूमिकः ।  
पुष्परागमयस्तस्य पूर्वभागे प्रतिष्ठितः ॥ ३७-१९ ॥  
  
चिदानन्दमयीं भूमिं तत्र सञ्चिन्तयेद्धिया ।  
आग्नेयां वज्रघटितास्तत्र वैराग्यभूमिका ॥ ३७-२० ॥  
  
महामारकतं दक्षे चिन्तयेत्खण्डमुत्तमम् ।  
राजते यत्र देवेशि महासन्तोषभूमिका ॥ ३७-२१ ॥  
  
नैर्-ऋते चिन्तयेत्खण्ड यत्रास्ते प्रेमभूमिका ।  
प्रवालमणिसन्नद्धं प्रकाशपरमोज्ज्वलम् ॥ ३७-२२ ॥  
  
प्रतीच्यां नीलमणिभिर्मण्डितं भुक्तिभूमिकं ।  
इन्द्रनीलमयं देवि प्रभालिप्तनभोन्तरम् ॥ ३७-२३ ॥  
  
वायव्ये संस्मरेत्खण्डं ज्ञानभूमिसमाश्रयम् ।  
उत्तरे चिन्तयेत्खण्डं गोमेदरचितान्तरम् ॥ ३७-२४ ॥  
  
प्रकाशभूमिका यत्र राजते सुमनोहरा ।  
महामौक्तिकखण्डश्च य ईशान्येगतः प्रिये ।  
तं स्मरेत्सततं यत्र राजते रतिभूमिका ॥ ३७-२५ ॥  
  
भूमयः सप्तदेवेशि योजनानां चतुर्दश ।  
लक्षाणि ते मया प्रोक्ता निबोध [लक्षाणि मितयोक्तानि इ० पा० ।] गिरिनन्दिनि ॥ ३७-२६ ॥  
  
चिदानन्दमयी भूमिस्तावत्येव प्रकीर्तिता ।  
द्वाविंशतिर्योजनानां लक्ष्याण्यानन्दभूमिका ॥ ३७-२७ ॥  
  
नित्यं वृन्दावनं यत्र राजते कर्णिकाकृति ।  
स्मरेद् ब्रह्मपुरं तत्र प्रकाशपरमोज्ज्वलम् ॥ ३७-२८ ॥  
  
तन्मध्ये देव देवेशि मणिनैकेन निर्मितम् ।  
समकालोदितानेककोटिचन्द्रार्कभास्वता ॥ ३७-२९ ॥  
  
क्वचिन्नीलं क्वचिद्रक्तं क्वचित्कृष्णं क्वचित्सितम् ।  
दशभूम्यात्मकं श्रीमत्संस्मरेन्निजमन्दिरम् ॥ ३७-३० ॥  
  
मन्दिरं परितः पङ्क्तिः सौधानां कृष्णयोषिताम् ।  
एकैकं मन्दिरं देवि ! योजनार्द्धप्रमाणतः ॥ ३७-३१ ॥  
  
सार्द्धद्वियोजनोत्सेधं निजमन्दिरमद्भुतम् ।  
प्राकारैर्दशभिर्गुप्तं महोद्यानविराजितैः ॥ ३७-३२ ॥  
  
परिवृत्तीः स्मरेत्तस्य षट्सहस्राणि योजनाः ।  
द्विसहस्रमिदं सूत्रं दक्षिणोत्तरगं भवेत् ॥ ३७-३३ ॥  
  
पूर्वपश्चिमगं सूत्रं तथैव परिमाणतः ।  
महापद्मवनं ध्यायेत् परितो निजमन्दिरम् ॥ ३७-३४ ॥  
  
प्रकाशानन्दभूम्योस्तु सन्धौ नीलाद्रिरुत्तमः ।  
योजनायुतमानेन तस्योच्छ्रायं स्मरेत्प्रिये ॥ ३७-३५ ॥  
  
शृङ्गाणि तस्य देवेशि त्रीणि सन्त्यद्भुतानि च ।  
चन्द्रगौरं चन्द्रचूडं महाचन्द्रं ततः परम् ॥ ३७-३६ ॥  
  
चन्द्रगौरे महाशृङ्गे चन्द्रनाम्ना महासरः ।  
शतयोजनविस्तारं चन्द्रसोपानमण्डितम् ॥ ३७-३७ ॥  
  
गुञ्जद् भ्रमरझङ्कारमुखरीकृतदिङ्मुखम् ।  
प्रफुल्लपङ्कजवनामोदमोहितषट्पदम् ॥ ३७-३८ ॥  
  
मरालीयूथमध्यस्थमरालगणमण्डितम् ।  
कूजितैश्चित्रपक्षाणां पक्षिणां सुमनोहरम् ॥ ३७-३९ ॥  
  
तटस्थोद्यानशोभाभिर्नयनानन्दमन्दिरम् ।  
आनन्दसुधयापूर्णं संस्मरेत्स्मृतिधारया ॥ ३७-४० ॥  
  
कदाचित् क्रीडनं तत्र भगवान् पुरुषोत्तमः ।  
सखीसहस्रसेव्याभिः स्वामिन्या सह केवलम् ॥ ३७-४१ ॥  
  
चन्द्रचूडं पञ्चह्रदाः परमानन्दसुधामृताः ।  
रत्नसोपानसाहस्रैः काञ्चनैः कृतकौतुकाः ॥ ३७-४२ ॥  
  
सुवर्णपङ्कजवनैर्वायुनान्दोलितैर्मुहुः ।  
सुवासयद्भिः सततं दिगन्तात्परिशोभिताः ॥ ३७-४३ ॥  
  
क्रीडते तत्र भगवान् कदाचिद्योषितां गणैः ।  
उद्यानराजं देवेशि महाचन्द्रेऽपि संस्मरेत् ॥ ३७-४४ ॥  
  
पादपाः पत्रविस्तीर्णाः स्वर्णशाखासुपेशलाः ।  
नीलवैदूर्यपत्राढ्यामुक्तास्तबकमालिनः ॥ ३७-४५ ॥  
  
कदम्बाशोकपुन्नागमालतीबकुलाज्जुनैः ।  
बिल्वपालैस्तमालैश्च हितालैः पारिजाजकैः ॥ ३७-४६ ॥  
  
केतकैश्चम्पकैश्चतैः कल्पवृक्षैः सुशोभितम् ।  
तन्मध्ये संस्मरेद्देवि मणिमण्डपमायतम् ।  
शतस्तम्भैः स्वर्णमयैः मुक्तारत्नचितान्तरैः ॥ ३७-४७ ॥  
  
शोभमानं चतुर्द्वारं साप्तभौमं निरामयम् ।  
प्रतिद्वारं कुट्टिमाभ्यां प्रतिकुट्टिमदीर्घिकम् ॥ ३७-४८ ॥  
  
दीर्घिकासु लसत्स्वर्णपद्मव्यग्रषडाङ्घ्रिकम् ।  
कुट्टिमोपरि विस्फूर्जद्रत्नस्तम्भमनोहरम् ॥ ३७-४९ ॥  
  
प्रवालनीलमाणिक्यमुक्तावैदूर्यगारुडैः ।  
कृतस्वस्तिकविस्फूर्यन्मध्यदेशश्रियोज्ज्वलम् ॥ ३७-५० ॥  
  
शुकैः पारावत्तैर्हंसैह् क्रूजद्भिः परिशोभितम् ।  
स्वर्णवैदूर्यमुक्ताभिर्विलसत्तोरणोज्ज्वलम् ॥ ३७-५१ ॥  
  
चतुर्दिक्षु महासौधराजिराजितमद्भुतम् ।  
कदाचिदत्र भगवान् रथमास्थाय सुप्रभम् ॥ ३७-५२ ॥  
  
सखीसहस्रैरायाति क्रीडनार्थं महेश्वरि ।  
कृत्वा नादाविधां क्रीडामुद्याने सुमनोहरे ॥ ३७-५३ ॥  
  
मण्डपं प्रविशेत्सद्यः सखीभिः सह संवतः ।  
आराधन्ते ततः सर्वास्तासां याः परिचारिकाः ॥ ३७-५४ ॥  
  
दिव्यसौधानि मणिभिर्दीप्यमानानि सर्वतः ।  
वीणामृदङ्गतन्त्रीभिर्गायन्ति यश उत्सुकाः ॥ ३७-५५ ॥  
  
तद्गीतानन्दसन्दोहनिमग्नेन्द्रियवृत्तयः ।  
उद्यानराजहरिणाः हरिण्यः शुकसारसाः ॥ ३७-५६ ॥  
  
पिकाः पारावताश्चैव मयूरा मधुभाषिणः ।  
स्ववाचं मुद्रयन्त्येव यथा चित्रगताः शिवे ॥ ३७-५७ ॥  
  
सुधारसादप्यधिकैर्वाक्यैर्हास्यरसान्वितैः ।  
हासयन्ति हसन्त्यश्च प्रियं च स्वामिनीमपि ॥ ३७-५८ ॥  
  
कदाचित्प्रार्थयामासुः स्वामिनीपक्षमाश्रिताः ।  
नेत्रबन्धमयीं लीलां रन्तु कृष्णं सहस्रशः ॥ ३७-५९ ॥  
  
पणबन्ध ततश्चक्रुर्नेत्रबन्धे कृते सति ।  
यदि नाम न जानासि तदा प्रिय पराजितः ॥ ३७-६० ॥  
  
स्ववस्त्राभरणान्यस्यै देहि चित्तमखेदयन् ।  
सा प्रिया प्रिय ते रूपं करिष्यति मनोहरम् ॥ ३७-६१ ॥  
  
त्वत्सिंहासनमारूढा कृष्णोऽहमिति वादिनी ।  
भवन्तमाज्ञापयतु नृत्यतां सखि मत्पुरः ॥ ३७-६२ ॥  
  
त्वया नृत्यं तदा कार्यमवश्यमिव चाङ्गना ।  
त्वयि नृत्यति निःशङ्के गास्यामो वयमेव हि ॥ ३७-६३ ॥  
  
यदि वा नाम जानासि प्रियापि कुरुतां तथा ।  
इति ताः पणमाश्राव्य परिवव्रुः प्रियं प्रियाः ॥ ३७-६४ ॥  
  
तदेन्दिरा सखी काचित् पश्चादागत्य सत्वरम् ।  
बबन्ध नेत्रयुगलं करपद्मयुगेन च ॥ ३७-६५ ॥  
  
नेवे गृहीतः कृष्णः प्राह त्वमसि सुन्दरी ।  
तदोन्मुच्याक्षियुगलं स्मिता प्राहेन्दिरा सखी ॥ ३७-६६ ॥  
  
किं जल्पसि मुधा नाम प्राणनाथ पराजितः ।  
न चाहं सुन्दरी नाम्ना प्रिया तेऽस्मीन्दिराभिधा ॥ ३७-६७ ॥  
  
तस्माल्लज्जां परित्यज्य पणबन्धं विचारय ।  
  
  
श्रीकृष्ण उवाच   
  
  
नाहं पराजितः साक्षादज्ञातेति न मुह्यताम् ॥ ३७-६८ ॥  
  
त्वयीन्दिरे सुन्दरीति भ्रमः सार्वदिको मम ।  
सुन्दर्यां मत्प्रियायां च स्फुरत्येवेन्दिराभ्रमः ॥ ३७-६९ ॥  
  
नाण्वप्यन्तरं वापि नामतो रूपतोऽपि च ।  
ज्ञात्वापि त्वामिन्दिरेति क्षणादेव भ्रमद्धिया ।  
जल्पितं सुन्दरीत्येतन्मयोक्तमवधार्यतां ॥ ३७-७० ॥  
  
प्रियस्य वचनं श्रुत्वा पुनः प्राहेन्दिरा वचः ।  
  
  
इन्दिरोवाच   
  
  
अहो नाथ महत्येषा वञ्चना चातुरी तव ॥ ३७-७१ ॥  
  
ज्ञात्वापि मामिन्दिरेति सुन्दरीति मुखोद्गतम् ।  
कथ श्रद्दधां हे नाथ वेदार्थमिव नास्तिकाः ॥ ३७-७२ ॥  
  
स्त्रीषु हास्येषु धूर्त्तेषु प्राणबाधाभयेषु च ।  
संवदत्यनृता वाणीत्येतज्जानाति भो भवान् ॥ ३७-७३ ॥  
  
मुखोद्गते हि विश्वासो नास्माकं हृदयस्थिते ।  
नास्तिकस्येव प्रत्यक्षे प्रमाणे न तु शाब्दिके ॥ ३७-७४ ॥  
  
तस्मात्त्वं स्वीयवचनं यदि सत्येन युञ्जसि ।  
देहि लज्जां विहायाशु वासांस्याभरणानि च ॥ ३७-७५ ॥  
  
नो चेत्स्वतन्त्रः किं कुर्मः प्रभुस्त्वमस्वतन्त्रकाः ।  
पणलोपभयाद् भूयः का प्रतीतिस्तवेति हि ॥ ३७-७६ ॥  
  
तस्मादर्थमनर्थं च स्वकीयहृदये पुनः ।  
विनिश्चित्य यथा न्यायं यदिच्छसि तथा कुरु ॥ ३७-७७ ॥  
  
श्रुत्वेन्दिरावाक्यमतिप्रगल्भं चातुर्ययुक्त च सखीसमाजे ।  
स्मित्वा स्वभूषावसनानि सद्यः स्वयं समुत्तार्य ददावथास्यै ॥ ३७-७८ ॥  
  
महानीलं ददौ वासः कटिवस्त्रं सुवर्णभम् ।  
उष्णीषं चैव कौसुम्भ मुक्ताभूषितकुण्डले ॥ ३७-७९ ॥  
  
स्फुरत्कोटीन्दुविलसदुष्णीषमणिमुत्तमम् ।  
दिव्यमुक्ताफलानद्धग्रीवाभरणमुज्ज्वलम् ॥ ३७-८० ॥  
  
नवरत्नमयीमालां विचित्रकिरणोज्ज्वलाम् ।  
किर्मीरितमिवात्युच्चैः प्रकुर्वन्तीं हृदाम्बुजम् ॥ ३७-८१ ॥  
  
माणिक्यमुक्तामणिभिर्जटितं वलयद्वयं ।  
नखसुक्तिं महारम्यां स्वर्णपद्मविभूषिताम् ॥ ३७-८२ ॥  
  
केयूरयुगलं चारु चिन्तारत्नचितान्तरम् ।  
मध्योल्लसत्पद्मरागं चतुष्कं चातिसुन्दरम् ॥ ३७-८३ ॥  
  
उन्मत्तानङ्गमातङ्गगलघण्टाविडम्बिनीम् ।  
नीलहीरादिमणिभिः स्फुरद्भिः परितो वृत्ताम् ।  
क्षुद्रघण्टाक्वणत्कारैः स्वर्णकाञ्चीमनूपमाम् ॥ ३७-८४ ॥  
  
ऊर्मिकाः प्रस्फुरद्रत्नप्रभापटलमध्यगाः ।  
अङ्गुलीछद्मलावण्यधाराशङ्कां वितन्वतीः ॥ ३७-८५ ॥  
  
पादयोः कटके दिव्ये सुवृत्तेः मणिभूषिते ।  
ददौ महामनाः कृष्णो यदन्यद्भूषणादिकम् ॥ ३७-८६ ॥  
  
ततश्च रचयामास वेषं तस्या मनोहरम् ।  
उष्णीवं मूर्ध्नि रचितं कर्णयौः कुण्डलद्वयम् ॥ ३७-८७ ॥  
  
कण्ठे मालां दधौ रम्यां नवरत्नविराजिताम् [विभूषिताम् इत्यपि पाठः ।] ।  
वलये कल्पयायास मणिबन्धद्वये तथा ॥ ३७-८८ ॥  
  
केयूरयुगल बाहोश्चतुष्कं हृदयाम्बुजे ।  
कट्यां प्रकल्पयामास स्वर्णकाञ्ची मनोहराम् ॥ ३७-८९ ॥  
  
अङ्गुलीयान्यङ्गुलिषु तदङ्गे कल्पयद्धरिः ।  
ददौ वेत्रं महादिव्यं खचितं मणिमौक्तिकैः ॥ ३७-९० ॥  
  
रत्नसिंहासने स्थाप्य तां सखीमिन्दिराभिधाम् ।  
ननर्त कृष्णो रुचिरान् भावानाविश्चकार ह ॥ ३७-९१ ॥  
  
वनितारूपमास्थाय मोहयन्निव मायया ।  
प्रिये नृत्यति सोत्साहं जगुः काश्चन योषितः ॥ ३७-९२ ॥  
  
मृदङ्गमहनत् माध्वी यौवनोद्वेलगर्विता ।  
वीणामासावती विद्युल्लता तन्त्रीमवादयत् ॥ ३७-९३ ॥  
  
लावण्यलहरी साक्षाद्वंशीवादनतत्परा ।  
सुप्रभा निस्तुला चोभे अभृतां तालधारिके ॥ ३७-९४ ॥  
  
काश्चिन्मुखध्वनिं चक्रुस्तालीवादनतत्पराः ।  
काश्चिज्जयजजयेत्युच्चैरूचर्हास्यरसाकुलाः ॥ ३७-९५ ॥  
  
सुमुखीललिताद्यास्तु साधु साध्विति चाब्रुवन् ।  
अन्याः कुतूहलामग्नाः कृष्णस्य मुखपङ्कजम् ॥ ३७-९६ ॥  
  
पपुर्लावण्यमधुरं भ्रमन्ननषट्दम् ।  
ततो लीलावसाने तु कृष्णरूपधरा सखी ।  
सिंहासनात्समुत्थाय रचिताञ्जलिराययौ ॥ ३७-९७ ॥  
  
पपात पादयोर्भर्त्तुः प्रिय उत्थाप्य तां सखीम् ।  
आलिलिङ्ग चिरं प्रेम्णा चुचुम्बाननपङ्कजम् ॥ ३७-९८ ॥  
  
कृष्णं विभूषयामास पुनस्तैर्भूषणाम्बरैः ।  
रथारूढा ययुः सर्वाः प्रियेण निजमन्दिरम् ॥ ३७-९९ ॥  
  
चतुःषष्टिमहास्तम्भराजराजितभूमिकाम् ।  
प्राप्यसिंहासनगतं परिवव्रुः प्रियं प्रियाः ॥ ३७-१०० ॥  
  
  
  
इति श्रीमाहेश्वरतन्त्रे शिवोमासम्वादे सप्तत्रिंशं पटलम् ॥ ३७-३७ ॥  
  
  
  
अथ अष्टत्रिंशं पटलम्   
  
  
पार्वत्युवाच   
  
  
देवेश परमेशान सुरासुरनमस्कृत ।  
कथेयं सुमहत्पुण्या सुधास्वादीयसंस्तुता ॥ ३८-१ ॥  
  
तथापि देवदेवेश त्वद्वाक् पीयूषपानजा ।  
तृप्तिर्न जायते सम्यक् शुश्रूषाकुलचेतसः ॥ ३८-२ ॥  
  
कथाश्रवणजानन्दो न मुक्तावपि दृश्यते ।  
कस्तं विहाय मोहेन निजायुः प्रविलापयेत् ॥ ३८-३ ॥  
  
ते मन्दभाग्याः कुधियो दुराचारपरा हि ते ।  
यैर्न लब्धा क्षणमपि कथा कर्णसुधा सती ॥ ३८-४ ॥  
  
सार्द्धत्रिकोटितीर्थानि ऋषयो मन्त्रदेवताः ।  
यत्र कृष्णकथावादस्त्रैवायान्तिनिऽस्चितम् ॥ ३८-५ ॥  
  
तस्मादनुग्रहीतास्मि भवता करुणात्मना ।  
कथां कथयता रम्यां कृष्णस्यानन्दरूपिणः ॥ ३८-६ ॥  
  
पुनः कथय देवेश कथामानन्दकारिणीम् ।  
चतुःषष्टिमहास्तम्भराजिराजितभूमिकाम् ॥ ३८-७ ॥  
  
अधिष्ठाय प्रियेणैताः सङ्गताश्च किमाचरन् ।  
तद्वदस्वमहेशान यदि तेनुग्रहो मयि ॥ ३८-८ ॥  
  
  
शिव उवाच   
  
  
शृणु पार्वति वक्ष्यामि यत्पृष्टोहं सुलोचने ।  
यस्य श्रवणमात्रेण जायते रतिरुत्तमा ॥ ३८-९ ॥  
  
नीलाद्रिशिखरादेत्य निजं धाम परात्परः ।  
रत्नसिंहासने तस्थौ नवरत्नविभूषिते ॥ ३८-१० ॥  
  
सिंहासनस्य परितो मण्डलाकारसंस्थितः ।  
प्रफुल्लनयनाम्भोजाः पश्यन्ति स्म प्रियं मुदा ॥ ३८-११ ॥  
  
पूर्णानन्दं पूर्णकामं तत्र काञ्चन योषितः ।  
राजोपचारविधिना ह्युपतस्थुर्मुदान्विताः ॥ ३८-१२ ॥  
  
शरच्चन्द्रप्रभागौरं मुक्तामणिविभूषितम् ।  
रत्नदण्डमनोहारि मिहिला छत्रमादधौ ॥ ३८-१३ ॥  
  
माणिक्यखचितस्वर्णदण्डचामरचालनैः ।  
उपतस्थौ महाभागा चन्द्रलेखा मनस्विनी ॥ ३८-१४ ॥  
  
सुवर्णसूत्रविद्योतच्चन्द्रकार्पितमौक्तिकम् ।  
मयूरव्यजनं धृत्वा करे चित्रा परामृशत् ॥ ३८-१५ ॥  
  
हिमांशुमण्डलप्रख्यं दर्पणं स्वर्णभूषितम् ।  
रत्नचित्रं करे धृत्वा तस्थावानन्दमञ्जरी ॥ ३८-१६ ॥  
  
सुगन्धद्रव्यसम्भिन्नास्ताम्बूलदलवीटिकाः ।  
रत्नपात्रे समादाय तस्थौ मदनमेखला ॥ ३८-१७ ॥  
  
शतयोजनसंसर्पि दिव्यचन्दनपूरितम् ।  
रत्नपात्रं करे धृत्वा तस्थौ भुवनमालिनी ॥ ३८-१८ ॥  
  
मुक्ताजटितसौवर्णभृङ्गारजलपूरितम् ।  
माणिक्यनालमादाय रत्नरेखा पुरःस्थिता ॥ ३८-१९ ॥  
  
शरच्चन्द्रांशुधवलं दशावलितमौक्तिकम् ।  
हस्तवासः करेधृत्वा पुरस्तथौ विहारिणी ॥ ३८-२० ॥  
  
स्वर्णपात्रे स्थितं दिव्यं नानास्वादुरसान्वितम् ।  
आनन्दभोगमादाय माधुरी दक्षिणे स्थिता ॥ ३८-२१ ॥  
  
लीलावचांसि यानीह प्रवक्ति पुरुषोत्तमः ।  
तानि श्लाघयितुं तस्थौ सुन्दरीशानकोणगा ॥ ३८-२२ ॥  
  
माध्वी मृदङ्गघोषेण वीणयाशावती सती ।  
विद्युल्लता तथा तन्त्रीरवेणातिरसच्युता ॥ ३८-२३ ॥  
  
वंशीवाद्येन लावण्यलहरी ललिताकृतिः ।  
रागरङ्गा विनोदार्थं प्रयुक्तपरिभाषया ॥ ३८-२४ ॥  
  
रागविद्यासु कुशला रागिणी रागविद्यया ।  
उपतस्थुर्महाभागाः कृष्णं परमपूरुषम् ॥ ३८-२५ ॥  
  
ततो नाना विधां चक्रुर्लीलां हास्यरसाधिकाम् ।  
तदन्ते प्रियमाभाष्य वप्रच्छुस्ताः समुत्सुकाः ॥ ३८-२६ ॥  
  
  
सख्य ऊचुः   
  
  
भो नाथ पुरुषश्रेष्ठ प्रियस्त्वं च वयं प्रियाः ।  
प्रियत्त्वभाजां या प्रीतिर्न चोपाधिकृता भवेत् ॥ ३८-२७ ॥  
  
यद्युपाधिकृता प्रीतिस्तदा रूपं न सिद्ध्यति ।  
तस्मात्प्रेमवतीनां नो यथावद्वक्तुमर्हसि ॥ ३८-२८ ॥  
  
अवाग्विषयमत्युग्रहैतुकमनामयम् ।  
त्वय्येवास्माकमतुलं प्रेम विद्योतते प्रिय ॥ ३८-२९ ॥  
  
शब्दोपाधौ कथं तच्च धर्तुं शक्ता वयं स्त्रियः ।  
तस्मात्तत्प्रकटीकर्तुं न समर्थाः कदाचन ॥ ३८-३० ॥  
  
स्वयंवेद्यमिदं भाति कथं वाचां प्रचक्ष्महे ।  
अस्मासु यद्भवेत्प्रेम त्वदीयं पुरुषोत्तम् ॥ ३८-३१ ॥  
  
अधिकं वा समं न्यूनं कथं विद्मः प्रिया वयम् ।  
त्वमेव वाचा तद्ब्रूहि तारतम्यविदो वयम् ॥ ३८-३२ ॥  
  
सखीनामपि सर्वासां स्वस्वप्रेमनिरूपणे ।  
विवादः शान्तिमाप्नोति त्वत्प्रेमश्रवणेन च ॥ ३८-३३ ॥  
  
इति श्रुत्वा वचस्तासां परात्मा पुरुषोत्तमः ।  
न वाग्वृत्तिव्यक्तियोग्य ज्ञात्वा प्रेमाब्रवीद्वचः ॥ ३८-३४ ॥  
  
  
श्रीकृष्ण उवाच   
  
  
भवतीभिर्यदुक्तं भो तत्तथैव न संशयः ।  
स्वसंवेद्यमिदं [स्वयंवेद्यमिदं इ० पा० ।] प्रेम न वाचा वक्तुर्महति ॥ ३८-३५ ॥  
  
रम्यैर्मनोहरैर्भावैर्लक्षणीयं भवेदपि ।  
प्रेम रत्यात्मकं सख्यो रतिरेव रसोस्म्यहम् ॥ ३८-३६ ॥  
  
तस्मान्मदात्मकं प्रेम ज्ञातव्यमिह सर्वथा ।  
मत्स्वरूपं तु को वेत्ति को वा वक्तुं समीहते ॥ ३८-३७ ॥  
  
निषेधमुखतो वेदा वर्णयन्ति विशारदाः ।  
कथमन्ये वराकास्तु कालावच्छेदमूर्त्तयः ॥ ३८-३८ ॥  
  
मत्स्वरूपमिदं प्रेम न शब्दविषयं भवेत् ।  
तस्मान्मयापि नो वक्तुं शक्यतेऽन्यस्य का कथा ॥ ३८-३९ ॥  
  
एवं ताः प्रत्युदीर्याय दर्पणं स्वपुरःस्थितम् ।  
आदाय ताभ्यः प्रायच्छत्सन्मुखं पुरुषोत्तमः ॥ ३८-४० ॥  
  
प्रेमदत्ते प्रियेणास्मिन् दर्पणे योषितां तदा ।  
पश्यन्तीनां मुखाब्जानि वितर्कः सुमहानभूत् ॥ ३८-४१ ॥  
  
प्रेमप्रश्नोत्तरं वक्तुमात्मदर्शः प्रदर्शितः ।  
किं सूचितमनेनेति कथं विज्ञायते हि तत् ॥ ३८-४२ ॥  
  
स्वच्छ दर्पणवत् प्रेम स्वकीयं वक्ति किं प्रभुः ।  
प्रतिबिम्बवदस्माकं बिम्बवत्स्वीयमित्युत ॥ ३८-४३ ॥  
  
अथवा दर्पणे यद्वत् यथारूपं च दृश्यते ।  
तथा भवेत्प्रेमनिभ मदीयमिति सूचितम् ॥ ३८-४४ ॥  
  
प्रेमभेदनिरासार्थमैक्यसंसूचनाय किम् ।  
रूपस्य प्रतिरूपस्य यथा तद्वद्भवेन्न किम् ॥ ३८-४५ ॥  
  
इति संशयमग्नं स्वं सखीवर्गं परात्परः ।  
भवतीनामयं तर्को मदाशयनिरूपकः ॥ ३८-४६ ॥  
  
न मया विद्यते भेदो युष्माकं च मनागपि ।  
अहं यूयं यूयमहमित्येषा मे मतिः प्रियाः ॥ ३८-४७ ॥  
  
अभेदसूचनार्थाय दर्पणो वः पुरोधृतः ।  
इति प्रहर्षजनकैर्वचोभिः समनन्दयत् ॥ ३८-४८ ॥  
  
  
शिव उवाच   
  
  
एवमानन्दिताः सर्वाः श्रुत्वा वाचः सुशोभनाः ।  
प्रहर्षवेगविवशाः कृष्णस्य मुखपङ्कजम् ॥ ३८-४९ ॥  
  
अङ्गुष्ठतर्जनीभ्यां गृहीत्वा चिबुकस्थलम् [गृहीतचिबुकस्थलाः इ० पा० ।] ।  
चुचुम्बुः परया प्रीत्या ससीत्कारं गतत्रपाः ॥ ३८-५० ॥  
  
आलिलिङ्गुस्तथा चान्याः प्रशसंसुस्तथापराः ।  
त्वय्येतदुचितं नाथ यत्प्रियाणां प्रियङ्कराः [पियकरः इ० पा० ।] ॥ ३८-५१ ॥  
  
इत्याहुरपराः सख्यः प्रेमनिर्भिन्नमानसाः ।  
एतस्मिन्नन्तरे नाम्ना सुन्दरीति वराङ्गना ॥ ३८-५२ ॥  
  
स्मितपूर्वमुवाचेदं वचनं प्रेमगर्विता ।  
  
  
सुन्दर्युवाच   
  
  
भवतीनामयं तर्को यद्यपि प्रियसम्मतः ॥ ३८-५३ ॥  
  
तर्कशेषस्तथाप्यस्ति न प्रियेण प्रकाशितः ।  
भवतीभिः स्वमत्यापि [स पत्यापि इ० पा०] स च नावगतः परम् ॥ ३८-५४ ॥  
  
स्वीयोपरि प्रेम कीदृगिति पृष्टे प्रियेण हि ।  
आत्मदर्शो दर्शितो वस्तत्र वक्ष्ये प्रियाशयम् ॥ ३८-५५ ॥  
  
आत्मादर्शे यथा सम्यक् स्वस्वरूपं निरीक्षते ।  
तदभावे स्वस्वरूपानुभवो नैव जायते ॥ ३८-५६ ॥  
  
श्रुतिगीतमिदं तद्वत्स्वरूपं मे रसात्मकम् ।  
मयानुभूयते सम्यक् प्रियापात्रसमाश्रयम् ॥ ३८-५७ ॥  
  
अन्यथा मत्स्वरूपस्य न ममानुभवः क्वचित् ।  
यथा धरागतं सूर्यो रसं पीत्वाभिवर्षति ॥ ३८-५८ ॥  
  
तथा प्रियारसं मां च पीत्वा तद्भावपूरिताः ।  
आनन्दयन्ति मामेव घनीभूतरसात्मकम् ॥ ३८-५९ ॥  
  
दर्पणछद्मना सख्यः अयमर्थोऽपि सूचितः ।  
इत्येतत्सुन्दरीवाक्यं श्रुत्वा सख्योतिविस्मिताः ॥ ३८-६० ॥  
  
भगवानपि पूर्णात्मा तदुक्तार्थममन्यत ।  
  
  
श्रीकृष्ण उवाच   
  
  
अन्वर्थं साधु ते नाम सुन्दरीति मम प्रियम् ॥ ३८-६१ ॥  
  
त्वं मे प्राणाधिका चासि सर्वस्वं मे त्वमेव हि ।  
त्वदधीनोऽस्म्यहं साध्वि प्रेमपाशनियन्त्रितः ॥ ३८-६२ ॥  
  
त्वदुक्तं यन्मयोक्तं तत् त्वद्दृष्टं तन्मयेक्षितम् ।  
यत्त्वयाङ्गीकृतं साध्वि मयाप्यङ्गीकृतं हि तत् ॥ ३८-६३ ॥  
  
आवयोरन्तरं नास्ति यः करोति स पातकी ।  
इत्येवं वचनं श्रुत्वा प्रियास्ताः प्रियभाषितम् ॥ ३८-६४ ॥  
  
प्रहर्षं परमं जग्मुर्विषण्णां स्वामिनीं विना ॥ ३८-६५ ॥  
  
  
इति श्रीमाहेश्वरतन्त्रे उत्तरखण्डे शिवपार्वतीसम्वादे अष्टत्रिंशं पटलम् ॥ ३८-३८ ॥  
  
  
  
  
अथ एकोनचत्वारिंशं पटलम्   
  
  
पार्वत्त्युवाच   
  
  
भगवन् देवदेवेश दिव्यज्ञानविशारद ।  
अत्याश्चर्यकरी प्रोक्ता कथा ते जीवदुर्लभा ॥ ३९-१ ॥  
  
प्रादुर्भवन्ति देवेश सर्गेस्मिन् देवदानवाः ।  
मनुष्यलौकेपि च ते सम्भवन्ति यदृच्छया ॥ ३९-२ ॥  
  
देवाः क्षमार्जवोपेताः दयादाक्षिण्यसंयुताः ।  
जितेन्द्रिया जितक्रोधा दम्भमात्सर्यवर्ज्जिताः ॥ ३९-३ ॥  
  
अलोलुपाः सुशीलाश्च श्रद्धाभक्तिसमन्विताः ।  
जिज्ञासवो [जितासवो इ० पा०] दृढाभ्यासा वेदशास्त्रार्थचिन्तकाः ॥ ३९-४ ॥  
  
तेषापि महादेव तत्त्वमेतत्सुदुर्लभम् ।  
किं पुनर्दानवांशानां परद्रोहरतात्मनाम् ॥ ३९-५ ॥  
  
नास्तिकानां च धूर्तानां कृघ्नानां दुरात्मनाम् ।  
वेदार्थदूषकानां च देहादिष्वर्थमानिनाम् ॥ ३९-६ ॥  
  
वैडालिकानामक्षपादशापविभ्रष्टचेतसाम् ।  
सौगतानाञ्च बौद्धानां दिगम्बरमतस्पृशाम् ॥ ३९-७ ॥  
  
जैनमाघ्यमिकानां [जैन्यमाध्यमिकानामित्यपि पाठः] च चार्वाकाणां दुरात्मनाम् ।  
वेदशास्त्रोज्झितानां च न मुक्ति क्वापि विश्रुता ॥ ३९-८ ॥  
  
यस्त्वया वासनासर्गस्तृतीयः परिकीर्त्तितः ।  
यदर्थमुपदेशोऽयं तत्वज्ञानस्य धूर्जटे ॥ ३९-९ ॥  
  
अह तु श्रवणादेव कृतार्थास्मीति मे मतिः ।  
प्राप्तिः सम्बन्धविषया नान्यथा तु कदाचन ॥ ३९-१० ॥  
  
तस्मान्मे श्रवणानन्दो रोचतेतितरां प्रभो ।  
अप्राप्यः श्रवणानन्दः पापग्रस्तैर्दुरात्मभिः ॥ ३९-११ ॥  
  
तस्मात् संश्रोतुमिच्छामि प्रवक्तुं यदि मन्यसे ।  
न त्वया सदृशः कश्चित्करुणामृतवारिधिः ॥ ३९-१२ ॥  
  
यत्त्वयोक्तं महादेव सर्वास्ताः कृष्णयोषितः ।  
प्रहर्षं परमं जग्मुर्विषण्णां स्वामिनीं विना ॥ ३९-१३ ॥  
  
तत्र मे संशयो जातो देवदेव जगत्पते ।  
स्वामिनीखेदमूलं मे कथयस्व यथातथम् ॥ ३९-१४ ॥  
  
  
शिव उवाच   
  
  
शृणु देवि प्रवक्ष्यामि स्वामिनीखेदकारणम् ।  
नेत्रबन्धात्मिका लीला नीलाद्रिशिखरे कृता ॥ ३९-१५ ॥  
  
तत्रेन्दिरानाम हित्वा सुन्दरीत्यवदत्प्रियः ।  
तदेन्दिरावदद्वाक्यं सुन्दरी न भवाम्यहम् ॥ ३९-१६ ॥  
  
नाम्नाहमिन्दिरा साक्षात्प्रियास्मि प्राणनायक ।  
तदा कृष्णोवदद्वाक्यं शृण्वतीनां च योषिताम् ॥ ३९-१७ ॥  
  
त्वयीन्दिरे सुन्दरीति भ्रमः सार्वदिको मम ।  
ज्ञात्वापि त्वामिन्दिरेति क्षणादेव भ्रमद्धिया ।  
जल्पितं सुन्दरीत्येतन्मयोक्तमवधार्यताम् ॥ ३९-१८ ॥  
  
इत्येतद्वचनं श्रुत्वा सुन्दरीगौरवात्मकम् ।  
किञ्चित्कलुषचित्ताभूत् सखीमण्डलमध्यतः ॥ ३९-१९ ॥  
  
सर्वास्वेतासु घटते समः स्नेहः प्रियस्य हि ।  
सुन्दर्यामधिकं प्रेम हेतुना केन युज्यते ॥ ३९-२० ॥  
  
सखीनां चापि सर्वासामहमेका वराङ्गना ।  
मत्तः किमधिका जाता सौन्दर्यादिगुणादिभिः ॥ ३९-२१ ॥  
  
स्वामिनीत्थं विमृष्य स्वे हृदये प्रेमपूरिते ।  
तस्थौ समाहितमतिर्गूहयामास हृद्गतम् ॥ ३९-२२ ॥  
  
ततो नीलाद्रिशिखरादागत्य मणिसद्मनि ।  
प्रियाभिर्वेष्टितस्तत्र संस्थितः पुरुषोत्तमः ॥ ३९-२३ ॥  
  
तत्र प्रियाभिः सम्प्रश्ने कृते दर्पणमादिशत् ।  
आदाय दर्पणं सख्यस्तर्कयन्त्यो मुदं ययुः ॥ ३९-२४ ॥  
  
स्वबुध्या सुन्दरी चापि सखीचित्तं समादधे ।  
तत्समाहितमाकर्ण्य प्रसन्नः पुरुषोत्तमः ॥ ३९-२५ ॥  
  
व्यक्तीकुर्वन्निजं प्रेम प्रोवाच वचनं तदा ।  
अन्वर्थं साध्वी ते नाम सुन्दरीति मम प्रियम् ॥ ३९-२६ ॥  
  
त्वं मे प्राणाधिका चासि सर्वस्वं मे त्वमेव हि ।   
त्वधीनोस्म्यहं साध्वि प्रेमपाशनियन्त्रितः ॥ ३९-२७ ॥  
  
त्वयोक्तं यन्मयोक्तं तत्त्वदृष्टं तन्मयेक्षितम् ।  
यत्त्वयाङ्गीकृतं साध्वि मयाप्यङ्गीकृतं हि तत् ॥ ३९-२८ ॥  
  
आवयोरन्तरं नास्ति यः करोति स पातकी ।  
इत्यादिवचनं श्रुत्वा सुन्दरीप्रेमसूचकम् ॥ ३९-२९ ॥  
  
उत्तम्भयन्ती भ्रूवल्लीमीषत्कलुषितेक्षणा ।  
वक्रितग्रीवमवदत्स्वामिनी स्फुरिताधरा ॥ ३९-३० ॥  
  
एषा सखीसहस्राणां सुन्दरी सुन्दरप्रिया ।  
किं कार्यं विद्यतेऽस्माभिर्गुणरूपविपर्ययात् ॥ ३९-३१ ॥  
  
सुन्दर्येव प्रियैका चेदसुन्दर्यः कथं प्रियाः ।  
भवन्ति सुन्दरास्यास्य मादृश्यौ वामलोचनाः ॥ ३९-३२ ॥  
  
एवं वक्रोक्तिमाश्राव्य सखीनां पुरतः प्रियम् ।  
अगमत्सहसोत्थाय निजकेलिगृहान्तरम् ॥ ३९-३३ ॥  
  
सम्प्रेषयामास तदा कृष्णः कमललोचनः ।  
प्रियामाननिरासार्थं दूतीं नाम्ना कलावतीम् ॥ ३९-३४ ॥  
  
सन्धिकार्येककुशलां स्मितपूर्वाभिभाषिणीम् ।  
सदुक्तिचतुरां धीरां युक्तिवादविचक्षणाम् ॥ ३९-३५ ॥  
  
कलावतीं ततो गत्त्वा दृष्ट्वा मानवतीं च ताम् ।  
निजकेलिगहे रम्ये स्थितामेकाकिनीं रहः ॥ ३९-३६ ॥  
  
नानामन्त्रप्रयोगैश्च विषवेगं यथा भिषक् ।  
वाक्प्रयोगैरभिनवैर्मानवेगं न्यवारयत् ॥ ३९-३७ ॥  
  
प्राणादप्यधिके साध्वि किमेतदुचितं प्रिये ।  
त्वं पत्युः प्राणसदृशी पतिः प्राणसमस्तवः ॥ ३९-३८ ॥  
  
सखीवर्गसमस्तोऽपि इन्द्रियाणीव देहिनः ।  
त्वमात्मेव प्रियस्यासि क्व मानावसरस्तव ॥ ३९-३९ ॥  
  
पूर्णानन्दे पूर्णकामे गिरः प्रियतमे सति ।  
न वक्तुं पुरुषो योग्यो यथा दूर्त्ते शठे खले ॥ ३९-४० ॥  
  
बिम्बाधरस्फुरणतो भ्रुवोरुत्तम्भनादपि ।  
लौहित्याद्गल्लभित्तेश्च मानस्ते लक्ष्यते गुरुः ॥ ३९-४१ ॥  
  
अन्तस्तापोष्णनिश्वासो दहत्यधरपल्लवम् ।  
मिथ्या ग्लापयसे चाङ्गलतिकां मानवह्निना ॥ ३९-४२ ॥  
  
दुःसहः क्षणविश्लेषः प्रियस्याननपङ्कजम् ।  
अदृष्ट्वा यत्तु जीवेत तस्माच्च मरण वरम् ॥ ३९-४३ ॥  
  
सखीनां च सहस्राणि सन्ति यद्यप्यनेकशः ।  
त्वय्येव रमते चित्तं कौमुद्यामिव शीतगोः ॥ ३९-४४ ॥  
  
मान्यो मानिनि नायकः प्रमदया वाक्यैः सुधासन्निभै-  
र्वाञ्च्यः कोमलपाणिपङ्कजपुटं बध्वाभिवन्द्यः सदा ।  
तद्वाक्यं प्रियमप्रियं न हृदये धार्यं सतीनामयं   
स्वाचारः कथितो मथा तमनु किं त्यक्त्वा वृथा तप्यसे ॥ ३९-४५ ॥  
  
किं मानिनि बहूक्तेन कुरु मद्वचनं यथा ।  
गाढमानपरिक्लिष्टं औदासिन्यं व्रजेत्प्रियः ॥ ३९-४६ ॥  
  
तस्मान्मद्वचने श्रद्धां कृत्वा तन्निकटं व्रज ।  
विलम्बेन तु मानोऽयं परां कोटिं गमिष्यति ॥ ३९-४७ ॥  
  
प्रियस्त्वयि प्रयातायामकस्माज्जातकश्मलः ।  
हास्यक्रीडारसावेशरहितो वर्त्ततेधुना ॥ ३९-४८ ॥  
  
त्वामाह्वायितुमेवाहं प्रेषितास्मि प्रियेण हि ।  
आज्ञापयसि चेत्कान्ते तमेवेहानयाम्यहम् ॥ ३९-४९ ॥  
  
  
शिव उवाच   
  
  
श्रुत्वा कलावतीवाक्यं स्वामिनी मानमन्थरा ।  
मानाद्रिशिखरात् किञ्चिदुत्तीर्णा वाक्यमब्रवीत् ॥ ३९-५० ॥  
  
  
स्वामिन्युवाच   
  
  
कलावति प्रिये मानो न कदापि मया कृतः ।  
सुन्दरीगुणमाहात्म्यश्रवणं मे विषादकृत ॥ ३९-५१ ॥  
  
मनुते चेत्प्रियस्त्वेकां सुन्दरीं गुणगुम्फिताम् ।  
कलावति तदा कार्यं किमस्माभिः प्रियस्य हि ॥ ३९-५२ ॥  
  
इति मत्वाहमुत्थाय प्राप्तास्मि भवनं रहः ।  
सुखी भवतु सुन्दर्या गुणवत्त्या गुणी प्रियः ॥ ३९-५३ ॥  
  
  
कलावत्युवाच   
  
  
नाग्रहः सति कर्त्तव्यस्त्वया सरलनायके ।  
नायकाः सन्ति चत्वारः स्वलक्षणविलक्षिताः ॥ ३९-५४ ॥  
  
अनुकूलो दक्षिणश्च धृष्टश्च शठ एव च ।  
एकपत्नीव्रतधरः अनुकूल उदीरितः ॥ ३९-५५ ॥  
  
अन्यस्यां बद्धचित्तोऽपि पूर्वस्यां स्नेहगौरवम् ।  
न त्यजत्येव सततं स च दक्षिणनायकः ॥ ३९-५६ ॥  
  
त्वमेका मम सर्वस्वं नान्या मे कामिनी प्रिया ।  
समक्षमेवं वदति परोक्षं योऽपराधकृत [सः शठः इति शेषः] ॥ ३९-५७ ॥  
  
ज्ञातापराधः शपथान् कुरुते गूढचेष्टितः ।  
कुटिलं तं विजानीयान्नायकं शठसञ्ज्ञकम् ॥ ३९-५८ ॥  
  
कृतदोषोऽपि निःशङ्कस्ताड्यमानो न लज्जते ।  
प्रत्यक्षेष्वपि दोषेषु मिथ्यावाक् धृष्ट उच्यते ॥ ३९-५९ ॥  
  
एवं चतुर्विधेष्वेषु नायकेषु मनस्विनि ।  
अनुकूलो दक्षिणश्च कीर्त्यतेऽसौ तव प्रियः ॥ ३९-६० ॥  
  
न शठोऽयं धृष्टोऽयं किं मुधा खिद्यसे हृदि ।  
इत्युक्ते विस्मयं प्राप्ता पुनः प्राह कलावतीम् ॥ ३९-६१ ॥  
  
  
इति माहेश्वरतन्त्रे उत्तरखण्डे शिवोमासम्वादे एकोनचत्वारिंशं पटलम् ॥ ३९-३९ ॥  
  
  
  
अथ चत्वारिंशं पटलम्   
  
  
स्वामिन्युवाच  
  
  
कलावति महाप्राज्ञे यत्त्वयोक्तं प्रियाश्रयम् ।  
विरुद्धमिव मे भाति विरुद्धैलक्षणैः किल ॥ ४०-१ ॥  
  
एकपत्नीव्रतधरोऽनुकूल इति कीर्त्तितः ।  
दक्षिणो बहुपत्नीकः सर्वास्वविषमः स्मृतः ॥ ४०-२ ॥  
  
एकस्मिन्नायके साध्वि कथमेतद्द्वयं भवेत् ।  
अश्रद्धेयमिवाभाति यदि जानासि तद्वद ॥ ४०-३ ॥  
  
  
कलावत्युवाच   
  
  
शृणु स्वामिनि प्रवक्ष्यामि तव प्रश्नोत्तर शुभम् ।  
यस्य श्रवणमात्रेण स्वास्थ्यं तव भविष्यति ॥ ४०-४ ॥  
  
एकदा पुष्परागाद्रौ क्रीडनाय गतः प्रियः ।  
आरुह्य शिविकां दिव्यां सुवर्णकलशोज्ज्वलाम् ॥ ४०-५ ॥  
  
उपर्युपरिविन्यस्तनानातोरणमण्डिताम् ।  
हंसपारावतशुकपिकसारसनादिताम् ॥ ४०-६ ॥  
  
नवरत्नविचित्राभां कामगां च मनोजवाम् ।  
शतयोजनविस्तीर्णां नानाक्रीडारसालयाम् ॥ ४०-७ ॥  
  
काञ्चने मध्यकलशे विन्यस्ते चोपरिस्थिते ।  
कोटिचन्द्रप्रभागौररत्नेनोल्लासिताम्बराम् ॥ ४०-८ ॥  
  
तस्मिन्विमानप्रवरे संस्थितः पुरुषोत्तमः ।  
द्विषट्सखीसहस्रेषु मध्ये चन्द्र इवोडुषु । ९ ॥  
  
मनोनुसारिगमनं विमानं कृष्णयोषिताम् ।  
तीर्यगूर्ध्वमधश्चापि पुष्पाद्रिशिखरेऽपतत् ॥ ४०-१० ॥  
  
तत्र [तत्र यश्च नदो नाम्ना नदः पीयूषपूरितः इ० पा० ।] चन्द्रप्रभो नाम्ना हृदः पीयूषपूरितः ।  
रचितस्वर्णसोपानः स्वर्णपङ्कजभूषितः ॥ ४०-११ ॥  
  
अस्ति दक्षिणतस्तस्य सरः परमसुन्दरम् ।  
नाम्ना पञ्चनदं ख्यातं शतयोजनविस्तरम् ॥ ४०-१२ ॥  
  
अधोधः कल्पितैः सप्तशतैर्मणिचितान्तरैः ।  
जातरूपमयैर्दिव्यसोपानैर्बद्धमायतैः ॥ ४०-१३ ॥  
  
वैदूर्यपद्मिनीखण्डैः पद्मरागसरोरुहैः ।  
मराललीलापतनैर्मण्डितं तत्र तत्र ह ॥ ४०-१४ ॥  
  
तत्र या याः कृताः क्रिडा जलस्थलविभेदतः ।  
त्वया स्वपतिना साकं तास्ताः स्मर भामिनि ॥ ४०-१५ ॥  
  
प्रियः सरसि सर्वाभिः सखीभिः परिवेष्टितः ।  
समन्तान्निपतद्वर्षैराहतो यत्र विद्रुतः ॥ ४०-१६ ॥  
  
आरुरोह ततस्तूर्णं सरोविश्रान्तिमण्डपम् ।  
प्रतिजग्मुः प्रियाः सर्वास्तत्रोत्तीर्णसरोवराः ॥ ४०-१७ ॥  
  
तावत्पपात सहसा पुनरेव सरोजले ।  
उत्तीर्णगम्भीरजलः कुत्रचिद्विजनस्थले ॥ ४०-१८ ॥  
  
अनेककुञ्जगहने प्रच्छन्नोऽभवदेकलः ।  
मृगयन्त्यः प्रियाः सर्वा विचेरुस्तत्र तत्र च ॥ ४०-१९ ॥  
  
अहं विचिन्वती तत्र गता गहनधामनि ।  
विलीय संस्थितं कृष्णमद्राक्षमतिसुन्दरम् ॥ ४०-२० ॥  
  
तत्र मामागतां सुभ्रु विलोक्य प्रहसन् प्रियः ।  
नासाग्राहिततर्जन्या कौतुकी सन्न्यवारयत् ॥ ४०-२१ ॥  
  
  
प्रिय उवाच  
  
  
कलावति कलाभिज्ञे मां विचिन्वन्ति योषितः ।  
न पश्यन्ति परं चात्र विभ्रमन्ते यतस्ततः ॥ ४०-२२ ॥  
  
त्वमप्यत्रैव सन्तिष्ठ मया सह कलावति ।  
त्वया सह करिष्यामि लीलाखेल रहः स्थितः ॥ ४०-२३ ॥  
  
इत्युक्ताहं स्थिता तत्र बहुमानेन मानिता ।  
तत्र नानाविधाः क्रिडाः प्रियश्चक्रे मया सह ॥ ४०-२४ ॥  
  
तदा मया कृतः प्रश्नः प्रियमुद्दिश्य भामिनि ।  
नायकाः सन्ति चत्वारस्तेषु वा को भवानिति ॥ ४०-२५ ॥  
  
ततः प्रश्नोत्तरं प्राह कृष्णः कमललोचनः ।  
तदहं ते प्रवक्ष्यामि यथाश्रुतमनिन्दिते ॥ ४०-२६ ॥  
  
  
श्रीकृष्ण उवाच   
  
  
अनुकूलो दक्षिणश्च द्वैविध्यं मयि वर्त्तते ।  
तदन्यत्र विरुद्धं स्यादविरुद्धं मयि स्फुटम् ॥ ४०-२७ ॥  
  
रसोऽहं मूर्त्तिमान् साक्षात् घनीभूतः कलावति ।  
तस्याद्यभागं मां विद्धि द्वितीयं स्वामिनीं प्रियाम् [पराम् इ० पा० ।] ॥ ४०-२८ ॥  
  
नावयोर्विद्यते भेदो भोक्तृभोग्यस्वरूपयोः ।  
मदात्मा स्वामिनी प्रोक्ता स्वामिन्यात्माहमेव च ॥ ४०-२९ ॥  
  
मदन्यः पुरुषो नास्ति न च स्त्री स्वामिनीपरा ।  
नैकाकी रमते यस्मात् द्विधाभूतो रसस्ततः ॥ ४०-३० ॥  
  
पुंस्त्रीरूपविभागाभ्यां रसोऽहं विलसाम्यहम् ।  
ब्रह्मानन्दमयीं साक्षान्न लक्ष्मीमपि संस्पृशेत् ॥ ४०-३१ ॥  
  
तेनाहमनुकूलोऽस्मि नायकः कमलेक्षणे ।  
यथाहं दक्षिणश्चास्मि तत्प्रकारं वदामि ते ॥ ४०-३२ ॥  
  
यथानर्घस्य रत्नस्य परितः किरणावलिः ।  
प्रसर्पति न सा भिन्ना मणितस्तु विचारतः ॥ ४०-३३ ॥  
  
स्वामिन्या एव ताः सख्यः कलारूपाः कलावति ।  
न स्नामिन्या विभेदोस्ति सखीनामणुमात्रतः ॥ ४०-३४ ॥  
  
अत एवासु सर्वासु द्रवीभूतो वसाम्यहम् ।  
बहिश्चापि घनीभूतस्ताभिः क्रीडारतोस्म्यहम् ॥ ४०-३५ ॥  
  
क्रीडमानोऽपि सर्वाभिः स्वामिनीप्रेमविह्वलः ।  
अतोऽहं दक्षिणश्चास्मि नायको हि कलावति ॥ ४०-३६ ॥  
  
अत्रापि नैव विहतमानुकूल्यं विचारतः ।  
भेदद्वयोपचारो हि कदाचिन्मयि वर्तते ॥ ४०-३७ ॥  
  
इति मानिनि यत्पृष्टं त्वयैतत्कथितं मया ।  
प्रियेण कथितं साक्षात्स्वमुखेन यथा तथा ॥ ४०-३८ ॥  
  
प्रश्नोत्तरावसाने च विचिन्वन्त्यश्च ताः प्रियाः ।  
घनकुञ्जान्तरे लीनं दृष्ट्वाजग्मुस्त्वरान्विताः ॥ ४०-३९ ॥  
  
ततः प्रियेण सहिता आगतास्तव सन्निधिम् ।  
एतत्सर्वं तु जानासि विशेषस्तु मयोदितः ॥ ४०-४० ॥  
  
तस्मान्मानिनि मानस्ते प्रियेण सह नोचितः ।  
आनन्दोऽपि निरानन्दः प्रतिभाति विना त्वया ॥ ४०-४१ ॥  
  
तस्मादुत्तिष्ठ तत्पार्श्वमलङ्कुरु मनस्विनि ।  
त्वया विरहितं चण्डि प्रियं नो वीक्षितुं क्षमाः ॥ ४०-४२ ॥  
  
इति पाण्डित्यचातुर्यं कलावत्या प्रयोजितम् ।  
निशम्य हृष्टवदना वाक्यं चेदमुवाच ह ॥ ४०-४३ ॥  
  
  
स्वामिन्युवाच   
  
  
कलावति महाप्राज्ञे मानस्ते वचसा गतः ।  
तथापि [भामिनीनां चेत्यपि पाठः ।] मानिनीनां च समयान् वेत्सि हृद्गतान् ॥ ४०-४४ ॥  
  
आगच्छामि यदि स्वैरं गौरवं मेऽपगच्छति ।  
तस्मात्प्रियः करे धृत्वा सुखं नयतु मामिति ॥ ४०-४५ ॥  
  
इत्थं तया निगदिता सखी प्राप्ता प्रियान्तिकम् ।  
प्रहृष्टवदनां दृष्ट्वा प्रियोऽपि मुमुदे भृशम् ॥ ४०-४६ ॥  
  
  
इति श्रीमाहेश्वरतन्त्रे उत्तरखण्डे शिवपार्वतीसम्वादे चत्वारिंशं पटलम् ॥ ४०-४० ॥  
  
  
  
  
अथ एकचत्वारिंशं पटलम्   
  
  
पार्वत्त्युवाच   
  
  
कलावती यदा कान्तदूती प्राप्ता प्रियान्तिकम् ।  
ततः किमभवत्तत्र तन्मे ब्रूहि महेश्वर ॥ ४१-१ ॥  
  
  
शिव उवाच   
  
  
शृणु देवेशि वक्ष्यामि कथां दिव्यां रसाश्रयाम् ।  
यस्याः श्रवणजानन्दो न मुक्तावपि विद्यते ॥ ४१-२ ॥  
  
प्रहृष्टवदनाम्भोजां दृष्ट्वा दूतीं कलावतीम् ।  
स्मयन्निव प्रियः प्राह शृण्वतीनां च योषिताम् ॥ ४१-३ ॥  
  
कलावति कलाभिज्ञे किमुक्तं प्रियया तया ।  
पिपासोरिव पीयूषं तद्वचस्तृप्तये मम ॥ ४१-४ ॥  
  
तत्सुधानिधिपीयूषप्रणाली त्वं कलावति ।  
सखीलतासमाश्लिष्टकल्पद्रुमं निषिञ्च माम् ॥ ४१-५ ॥  
  
  
कलावत्युवाच   
  
  
प्राणनाथ प्रिया तेऽद्य मानमास्थाय संस्थिता ।  
गत्वा मया बहुविधैर्वाक्यैरुद्बोधिता मुहुः ॥ ४१-६ ॥  
  
मानाद्रिशिखरारूढा मां कथञ्चिदुवाच ह ।  
कलावति प्रिये मानो न कदापि मया कृतः ॥ ४१-७ ॥  
  
सुन्दरीगुणमाहात्म्यश्रवणं मे विषादकृत् ।  
मनुते चेत्प्रियस्त्वेकां सुन्दरीं गुणगह्वराम् ॥ ४१-८ ॥  
  
अस्माभिर्गुणहीनाभिः कार्यं तस्य न विद्यते ।  
इत्यादिविविधैर्वाक्यैर्वदन्ती सा मनस्विनी ॥ ४१-९ ॥  
  
युक्तियुक्तैश्च वचनैस्तोषिता सा मयापि हि ।  
त्यक्तरोषा प्रियं च त्वां हस्तग्राहमपेक्षते ॥ ४१-१० ॥  
  
स्त्रीणां जातिस्वभावोऽयं तस्मात्कुरु तथा प्रभो ।  
कलावतीवचस्तथ्यं मन्यमानः परात्परः ।  
आत्मारामोऽपि तत्प्रीत्यै आजगाम तदन्तिकम् ॥ ४१-११ ॥  
  
  
श्रीकृष्ण उवाच   
  
  
नोचितस्ते प्रिये साध्वि मानो मयि निरागसि ।  
त्वदात्मकत्वात्सख्यो मे सर्वाः प्रियतमा अपि ॥ ४१-१२ ॥  
  
लहर्य्यः सलिलस्येव यथाग्नेर्विस्फुलिङ्गकाः ।  
पृथक् न सन्ति ते तद्वत्सख्यो भिन्ना न ते क्वचित् ॥ ४१-१३ ॥  
  
तासु सर्वासु यत्प्रेम मदीयं परिवर्त्तते ।  
अनेकधापि विलसत् त्वय्येव पर्यवस्यति ॥ ४१-१४ ॥  
  
इति सत्येन वचसा प्रार्थयामि मुहुर्मुहुः ।  
स्वसङ्केतं समायाहीत्युक्त्त्वा जग्राह तत्करम् ॥ ४१-१५ ॥  
  
गृहीते स्वकरे पत्या मावपूरितमानसा ।  
तीर्यक्कटाक्षविशिखं सन्दधाना स्मिताधरा ॥ ४१-१६ ॥  
  
चुम्बितालिङ्गिता प्रेम्णा प्रियेणोत्थाप्य सत्वरम् ।  
प्रियांसारोपितभुजा स्वीयांसारूढतद्भुजा ॥ ४१-१७ ॥  
  
स्वसङ्केतं समागत्य यथापूर्वं निषेदतुः ।  
मुद्रमापुः परां सख्यो दृष्ट्वा तं प्रियया युतम् ॥ ४१-१८ ॥  
  
हासक्रीडावसाने तां प्रियः प्राह हसन्निव ।  
प्रिये विज्ञाप्तुमिच्छामि यदि ते श्रवणे स्पृहा ॥ ४१-१९ ॥  
  
अवाच्यं तत्तु जानीहि तथापि कथयामि ते ।  
कदाचिन्मोहजलधौ यदा मग्ना भविष्यथ ॥ ४१-२० ॥  
  
तदेयं सुन्दरी साक्षाद्भवतीरुद्धरिष्यति ।  
यदा यदा महामोहजलधौ परिमज्जथ ।  
तदा तदोद्धरित्रीयं भवतीर्नात्र संशयः ॥ ४१-२१ ॥  
  
यदेनामवलम्ब्यैव सख्यः सर्वा भ्रमार्णवम् ।  
तरिष्यन्तीति विज्ञातवतो मे सुन्दरी प्रिया ॥ ४१-२२ ॥  
  
सुन्दर्य्यामधिकः [अधिकं प्रेम इ० पा० ।] प्रेम हेतुस्ते विनिरूपितः ।  
इति प्रियवचः श्लक्ष्णं श्रुत्वा सर्वा विसिस्मिरे ॥ ४१-२३ ॥  
  
तां सर्वाः पूजयामासुः स्वामिन्याद्याश्च सुन्दरी ।  
मनोज्ञभाषणपरैर्वचोभिः कुसुमैरिव ॥ ४१-२४ ॥  
  
स्वभावशीतलै रम्यैः स्वभावैश्चन्दनैरिव ।  
प्रसन्नाग्निविनिर्दग्धहृत्कालर्ष्यश्च धपकः ॥ ४१-२५ ॥  
  
मानान्धतमसध्वंसप्रसादैरिव दीपकैः ।  
ततो बहुतरे काले यदा जाता सुमङ्गला ॥ ४१-२६ ॥  
  
[अक्षरान्तःस्थिताक्षरातीतप्रतिबिम्बभूतकेवलधामविहारिणी-नामन्तरावृणोत्येषा सुमङ्गला अक्षरहृदाकाशे तत्सत्त्वात् । ब्रह्मानन्दविहारिणीदर्शनलालसमानसस्याक्षरब्रह्मणोऽपि निजधामान्तर्दुष्प्रवेशत्वात् कुत एतस्यास्तत्र प्रवृत्तिरिति ब्रह्मानन्दरसज्ञचरणाः किलाज्ञापयन्ति ।] तदाविष्टः सखीवर्गो ययाचे प्रियमीप्सितम् ।  
दुःखाति दुःखमिति वः प्रार्थितं चेति बोधिताः ।  
न शिक्षावचनं चक्रुरिच्छाशक्तिविमोहिताः ॥ ४१-२७ ॥  
  
वियोगदलमाश्रित्य यदा क्रीडति वै रसः ।  
तद्रसानुकूलगतिर्विमोहयति सुमङ्गला [तत्कालानुकूलगतिर्विमोहयति सुमङ्गला इ० पा० ।] ॥ ४१-२८ ॥  
  
तदा प्रियः सखीः प्राह शृणुध्वं मम भाषितम् ।  
निवार्यमाणा हि मया दुरन्ताच्च मनोरथात् ॥ ४१-२९ ॥  
  
न निवृताश्च भो सख्यो यूयमाग्रहतत्पराः [आग्रहमेदुराः इ० पा० ।] ।  
नानादुःखमयीं बाललीलां द्रक्ष्यथ मा चिरम् ॥ ४१-३० ॥  
  
विस्मरिष्यथ मां तत्र किमन्यदधिकं ब्रुवे ।  
तथापि सुन्दरी ह्येषा तारयिष्यति तत्तमः ॥ ४१-३१ ॥  
  
मता प्रबोधिता सम्यक् कथयित्वा विनिर्णयम् ।  
इति प्रियवचः श्रुत्वा सर्वाः सख्यो मुदान्विताः ॥ ४१-३२ ॥  
  
प्रसन्नानन्दजलधौ निमग्नाः शक्तिमोहिताः ।  
फले विलम्बमाज्ञाय पुनस्ताः प्रार्थनोत्सुकाः ।  
[यदास्माकम्प्रियं चेच्छ तदा पूरय चेप्सितम् इत्यपि पा० ।] यदा तदा प्रियश्चक्रे तन्मनोरथपूरणम् ॥ ४१-३३ ॥  
  
  
इति माहेश्वरतन्त्रे उत्तरखण्डे शिवोमासम्वादे एकचत्वारिंशं पटलम् ॥ ४१-४१ ॥  
  
  
  
  
अथ द्विचत्वारिंशं पटलम्   
  
  
अतः परं प्रवक्ष्यामि प्रस्तुतं शृणु सुन्दरि ।  
यच्छ्रुत्वा विविधा लीला हृद्यारूढा भवेत्प्रिये ॥ ४२-१ ॥  
  
सन्तोषानन्दभूम्योस्तु सन्धौ पुष्पाद्रिरुत्तमः ।  
योजनायुतमानेन नानाश्चर्यमयो महान् ॥ ४२-२ ॥  
  
नानाधातुमयः श्रीमान् नानामणिविभूषितः ।  
त्रीण्यस्याद्रिप्रधानस्य शिखराणि द्युमन्ति च ॥ ४२-३ ॥  
  
पावमानं महारम्यं विभ्राजमिति तद्भिदा ।  
पावमाने तु शिखरे नित्यं सङ्क्रीडते हरिः ॥ ४२-४ ॥  
  
नित्यं सङ्क्रीडतोरेव स्वामिनीकृष्णयोरपि ।  
श्रमघर्मजलस्रावो महानासीच्च देहतः ॥ ४२-५ ॥  
  
तद्वारिपूर्णं यत्रास्ते सरः परमसुन्दरम् ।  
शतयोजनमानेन रत्नसोपानभास्वरम् ॥ ४२-६ ॥  
  
भ्रमद्भ्रमरसंशोभि सरोजवनसङ्कुलम् ।  
पक्षिणां स्वर्णपक्षाणां कुलैर्मण्डितसैकतम् ॥ ४२-७ ॥  
  
तस्मात्प्रवृत्ता सरसो नाम्ना सा यमुना नदी ।  
अगाधतोया गम्भीरा बहुलावर्तभीषणा ॥ ४२-८ ॥  
  
पावमानात्पतन्ती सा नदी विरजमस्तके ।  
शतैकयोजनोत्तुङ्गे धाराध्वनितगह्वरे ॥ ४२-९ ॥  
  
सन्तोषभूमिकां प्लाव्य किञ्चिद्वैराग्यभूमिकाम् ।  
चिदानन्दमयीं भूमिं किञ्चिदानन्दभूमिकाम् ॥ ४२-१० ॥  
  
रतिभूमिं प्लावयन्ती याति भूमिं प्रकाशिकाम् ।  
प्रकाशानन्दभूम्योऽस्तु ह्यन्तराले महासरः ॥ ४२-११ ॥  
  
सपादलक्षयोजनमान्नेन परिविस्तृतम् ।  
समुद्र इव गम्भीरं रत्नसोपानसुन्दरम् ॥ ४२-१२ ॥  
  
पूरयन्ती पुनस्तस्मान्निर्याति ज्ञानभूमिकाम् ।  
भुक्तिभूमिं समाप्लाव्य याति प्रेमात्मिकां भुवम् ॥ ४२-१३ ॥  
  
प्रेमात्मिकां भुवं प्लाव्य सुधाब्धौ विलयङ्गता ।  
रसस्य रममाणस्य दलाभ्यां गिरिनन्दिनि ॥ ४२-१४ ॥  
  
तत्स्यन्दमात्रां यमुनां चिन्तयेत्तदभेदतः ।  
यमुनानिलसंसर्गसमुत्थानन्दसागरः ।  
कूटस्थं गणितानन्दं पूरयत्येव सन्ततम् ॥ ४२-१५ ॥  
  
परब्रह्म रसः कृष्णः तस्यापि द्रवरूपिणीम् ।  
यमुनां केन तुलयेद्रसानन्दजलात्मिकाम् ॥ ४२-१६ ॥  
  
गोमेदखण्डे यमुनाप्रवाहो योजनात्मकः ।  
तत्र पीतमिव स्वच्छं जलं पीयूषसन्निभम् ॥ ४२-१७ ॥  
  
उभयोः कूलयोस्तस्याः कुट्टिमानि बृहन्ति च ।  
नानारत्नमयस्तम्भमण्डपानि द्युमन्ति च ॥ ४२-१८ ॥  
  
गुञ्जद्भ्रमरपुष्पालिलताकुञ्जावृतानि च ।  
चतुर्लक्षाणि देवेशि [महान्त्युज्ज्वलानि च इ० पा० ।] महस्तोमोज्वलानि च ॥ ४२-१९ ॥  
  
उपर्यधः स्थितास्तेषां पक्षिणश्चित्रपक्षकाः ।  
कुञ्जसञ्चारिणः केचित् केचिन्मण्डपसंस्थिताः ॥ ४२-२० ॥  
  
कुट्टिमान्तःस्थिताः केचिद्गायन्तो मधुरस्वराः ।  
वज्रखण्डप्रवेशोऽस्यादशयोजनमानतः ॥ ४२-२१ ॥  
  
पयः फेननिभं तत्र दृश्यते सलिलं शिवम् ।  
तावानेव प्रवाहोस्यास्तटयोः कुट्टिमानि च ॥ ४२-३२ ॥  
  
स्वर्णभक्तिविचित्राणि रत्नस्वस्तिकवन्ति च ।  
चतुर्द्वाराणि सर्वाणि मुक्तातोरणवन्ति [चतुर्द्वाराणि मुक्तानां नानातोरणवन्ति व इ० पा० ।] च ॥ ४२-२३ ॥  
  
मणिमण्डपयुक्तानि स्वर्णस्तम्भोज्वलानि च ।  
वज्रमुक्ताप्रवालाढ्यविष्टरास्तरितानि च ॥ ४२-२४ ॥  
  
रसानन्दात्मनां यत्र पक्षिणां कलकूजितैः ।  
श्रवणानन्दसन्दोहं वर्षद्भिः सुखमीयते ॥ ४२-२५ ॥  
  
पुष्परागमये खण्डे चिदानन्दात्मभूमिके ।  
श्यामश्वेतजला भाति प्रविष्टा यमुना नदी ॥ ४२-२६ ॥  
  
शतयोजनमानेन विंशालास्तत्प्रवहकाः ।  
स्वर्णमाणिक्यसोपाना फुल्लस्वर्णाम्बुजाकुला ॥ ४२-२७ ॥  
  
पतत्पद्मरजःपुञ्जपिञ्जरीकृतसज्जला ।  
हंसकारण्डवानेककोलाहलतटोत्सवा ॥ ४२-२८ ॥  
  
अन्तःस्थारत्नसिकताचाकचक्यलसज्ज्ला ।  
एकेनोनं च [एकेन न्यूनं शतकं इ० पा० ।] शतकं योजनानां प्रमाणतः ॥ ४२-२९ ॥  
  
चिदानन्दमहीव्याप्ता पादेनानन्दभूमिका ।  
आनन्दभूमिसञ्चारियमुनातटसीमनि ॥ ४२-३० ॥  
  
तीर्थसप्तकमीशानि स्मरेल्लीलारसाश्रयम् ।  
जलावतारमार्गाणां तटसीमवनानि [तटसीम्नि इ० पा० ।] तु ॥ ४२-३१ ॥  
  
वनं चान्द्रमसं नाम द्वितीयं नीलकाननम् ।  
तृतीयं पुष्पदन्ताख्यं तूर्यमानन्दकाननम् ॥ ४२-३२ ॥  
  
पञ्चमं हेमकूटाख्यं षष्ठं तत्तारकूटकम् ।   
गारुडं नाम विख्यातं सप्तमं वनमुच्यते ॥ ४२-३३ ॥  
  
वने चान्द्रमसे देवि नाम्ना चान्द्रमसो महान् ।  
न्यग्रोधराज आभाति वैदूर्यविलसच्छदः ॥ ४२-३४ ॥  
  
चक्षुष्मत्पद्मरागोऽथ फलस्फारप्रभाचितः ।  
स्वर्णाङ्कुरजटाप्रान्तलम्बिनमौक्तिकगुच्छकः ॥ ४२-३५ ॥  
  
दिव्यपक्षिकृतावासशाखान्दोलनविभ्रमैः ।  
दर्शनादन्तरात्मानं चमत्कुर्वन्नटो यथा ॥ ४२-३६ ॥  
  
फलापह्नुतचञ्चुश्रीपत्रापह्नुतपत्रकाः ।  
महाराजेति कृष्णेति वाचा च दृष्टव्यक्तिकाः ॥ ४२-३७ ॥  
  
माध्वीकश्रवणां दिव्यां नानाकलपदाञ्चिताम् ।  
गिरं च कीरनिवहाः संसृजन्ति कुतूहलम् ॥ ४२-३८ ॥  
  
यस्याधस्तात् समाभाति शशिकान्तमणिस्थली ।  
अखण्डचन्द्रकान्तोद्यत्प्रभापुञ्जसुपेशला ॥ ४२-३९ ॥  
  
यद्दीर्घविटपालम्बमानान्दोलनविभ्रमाः ।  
सख्यः परस्परं यस्यां प्रतिबिम्बभुजो भुवि ॥ ४२-४० ॥  
  
यदालवालवद्भाति माणिक्यवरकुट्टिमः ।  
चतुर्भिः काञ्चनस्तम्भैर्मुक्तावैदूर्यभूषितैः ॥ ४२-४१ ॥  
  
उपर्यर्कमणिकॢप्तमण्डपच्छाययाविलः [छाययान्वितः इ० पा० ।] ।  
विष्वग्विततविटपाक्रान्तप्रान्तमहीतलः ॥ ४२-४२ ॥  
  
न्यग्रोधमूलसंसूतकल्पद्रुमलतामधः [संसृत इ० पा० ।] ।  
दिव्यपल्लवपुष्पाढ्यो रत्नसिंहासनोत्तमे [पुष्पाढ्यां इ० पा० ।] ॥ ४२-४३ ॥  
  
क्रीडार्थमागतस्तत्र तिष्ठते पुरुषोत्तमः ।  
योजनायुतमाणिक्यकुट्टिमस्थाः सखीगणाः ॥ ४२-४४ ॥  
  
हसन्तो हासयन्तश्च दिव्यक्रीडाकुतूहलैः ।  
मञ्जुस्वरेण गायन्ति प्रियस्यैव यशोऽमलम् ॥ ४२-४५ ॥  
  
तिष्ठन्त्यत्र महोद्याने तत्स्थानपरिचारिकाः ।  
चतुर्विंशतिर्देवेशि सहस्राणीति सङ्ख्यया ॥ ४२-४६ ॥  
  
तासां सौधानि शुभ्राणि मणिद्वाराणि पार्वति ।  
प्रवालदेहलीकानि विष्वक् न्यग्रोधमण्डलम् ॥ ४२-४७ ॥  
  
द्विपङ्क्तिभाञ्जि रम्याणि साप्तभौमानि सुन्दरि ।  
तावन्त्येव विराजन्ते वीथीयुक्तानि मध्यतः ॥ ४२-४८ ॥  
  
अन्योन्यपङ्क्तिस्थितहर्म्यलम्बद्दोलासमारूढसखीसमूहः [सहसः ।] ।  
अन्योन्यसङ्घट्टन [काकतालीकरः इ० पा० ।] पाणिपालीकरः पुनः श्लेषमुपैति गायन् ॥ ४२-४९ ॥  
  
हेमप्राकारकलितमिदं चान्द्रमसं वनम् ।  
यमुनाभिमुखे यस्य द्वारमाभाति काञ्चनम् ॥ ४२-५० ॥  
  
द्वारापसव्यसव्यस्थौ कुट्टिमौ रत्नकाञ्चनौ ।  
महाचतुःस्तम्भलसन्मण्डपाडम्बरस्पृशौ ॥ ४२-५१ ॥  
  
ततः सोपानमार्गेण गन्तव्या यमुना नदी ।  
सोपानानि सहस्रे द्वे द्वे शते च दशोत्तरे ॥ ४२-५२ ॥  
  
पद्मरागार्कवैदूर्यप्रवालशशिगारुडैः ।  
मुक्तेन्द्रनीलगोमेदपुष्पवज्रहिरण्मयैः ॥ ४२-५३ ॥  
  
पुनः पुनः क्रमादेतैः सोपानैः प्रान्तमण्डपैः ।  
अधोघः कल्पितैः सम्यक् गम्यते यमुना नदी ॥ ४२-५४ ॥  
  
मणिकाञ्चनसन्नद्धा यत्र नौकाः सुपेशलाः ।  
वायूद्धूतध्वजपटाः विभ्रमन्ते यतस्ततः ॥ ४२-५५ ॥  
  
अनेकपोतसंस्थासु सखीषु पुरुषोत्तमः ।  
मध्यपोतस्थितः सम्यक् राजते तिसृभिर्युतः ॥ ४२-५६ ॥  
  
स्वामिनी वामभागस्था दाडिमीपुष्पभांशुकाः ।  
इन्दिरा सुन्दरी चोभे पुरः सव्यापसव्ययोः ॥ ४२-५७ ॥  
  
इन्दिरा कृष्णपक्षीया सुन्दरी स्वामिनी परा ।  
हास्य केलिविहारेषु विवादेषु रसात्मसु ॥ ४२-५८ ॥  
  
तेनेयमिन्दिरा साक्षात्स्वामिनीप्राणवल्लभा ।  
सुन्दरी चापि कृष्णस्य प्राणाधिवल्लभा हि सा ॥ ४२-५९ ॥  
  
एवं क्रीडारसानन्दसखीभिः पुरुषोत्तमः ।  
वने चान्द्रमसे कृष्णः सेवते च यदृच्छया ॥ ४२-६० ॥  
  
  
इति माहेश्वरतन्त्रे उत्तरखण्डे शिवोमासम्वादे द्विचत्वारिंशं पटलम् ॥ ४२-४२ ॥  
  
  
  
अथ त्रिचत्वारिंशं पटलम्   
  
  
शिव उवाच   
  
  
नीलोद्यानेऽपि देवेशि कदाचित्पुरुषोत्तमः ।  
सखीसहस्रैरागत्य क्रीडते स्वामिनीमुखैः ॥ ४३-१ ॥  
  
अखण्डमाणिक्यशिलाकल्पिता नीलभूमिका ।  
अन्तरान्तरितामुक्तावज्रवैदूर्यविद्रुमैः ॥ ४३-२ ॥  
  
यत्र वाप्यः सुधापूर्णाः काञ्चनोत्पलमालिनः [मालिनी इ० पा० ।] ।  
प्रवालपुष्पाभरणा लतोल्लासितमण्डपाः ॥ ४३-३ ॥  
  
उपर्युपरिविन्यस्तभूमिस्थपरिचारिकाः ।  
वीणामृदङ्गघोषेण घोषयन्त्यो वनस्थलीम् ॥ ४३-४ ॥  
  
रुचिरांशुतडिद्दीप्तरत्नभूषणभूषिताः [चीरांशुतडिदुहीप्त इ० पा० ।] ।  
नानारसकलाभिज्ञा यशो गायन्ति संहताः ॥ ४३-५ ॥  
  
चतुर्विंशतिसाहस्रं तत्स्थानपरिचारिकाः ।  
द्विपङ्क्तया परितस्तासां मन्दिराण्युज्वलन्ति च ॥ ४३-६ ॥  
  
तन्मध्यभूमौ देवेशि क्रीडासौधमनुत्तमम् ।  
कोटिचन्द्रप्रभापुञ्जधिक्कारिमणिकल्पितम् ॥ ४३-७ ॥  
  
चतुर्दिक्षु लसत्स्वर्णस्तम्भराजिर्विराजितम् ।  
प्रतिस्तम्भं प्रविन्यस्तपुत्रिकाभिरलङ्कृतम् ॥ ४३-८ ॥  
  
मुक्ताप्रवालरचितं कपाटद्वारतोरणम् ।  
हंसपारावतशुकैर्भित्तिशङ्कुकृतास्पदैः ॥ ४३-९ ॥  
  
अन्योऽन्यं वादिभिरिव क्षिप्ता वाचो जिगीषया ।  
मनः श्रोत्रहरा यत्रानन्दयन्ति सखीगणान् ॥ ४३-१० ॥  
  
सौधाङ्गणचतुर्दिक्षु कुट्टिमानि बृहन्ति च ।  
मण्डपाट्टालयुक्तानि मणिस्तम्भशतानि च ॥ ४३-११ ॥  
  
दीर्घिकास्तेषु दिव्यन्ति सृजन्त्यः सलिलोन्नतिम् ।  
कल्पद्रुकुसुमामोदसुवासितजलाः शिवाः ॥ ४३-१२ ॥  
  
नर्त्तक्यो यत्र नृत्यन्तिं नाट्यविद्याविशारदाः ।  
यन्नूपुररणत्काराः श्रूयन्ते कुञ्जभूमिषु ॥ ४३-१३ ॥  
  
कुट्टिमनिकटारूढाश्चत्वारो जम्बुपादपाः [चतुर्दशश्लोकोऽयं कुट्टिमनिकटनिरूढाश्चत्वारो जम्बपादपप्रवराः । शाखाशतविचिन्तयन्तः कितव इवेह काननस्योच्चैः ॥ ४३-१४ ॥ ४३-इत्थमार्याछन्दसोपनिबद्ध प्राचीन पुस्तकेषूपलभ्यते । ] ।  
शाखायां शतविस्ताराः काननस्येव केतवः ॥ ४३-१४ ॥  
  
शाखाबद्धसुवर्णशृङ्खललसद्दोलाधिरूढाङ्गना ।  
हस्ताहस्तमृदङ्गधीरनिनदैरानन्दयन्त्यः शिखीन् ।  
विद्युत्पुञ्जनिभांशुकांशुपरिघानापादयन्त्यश्चलान्   
यातायातविहारविभ्रमलसत्स्मेराननाक्षिभृतः ॥ ४३-१५ ॥  
  
इन्द्रनीलमणिभ्राजत्प्राकारपरिवेष्टिते ।  
नीलोद्याने महारम्ये क्रीडते पुरुषोत्तमः ॥ ४३-१६ ॥  
  
यमुनाभिमुखे यस्य महाद्वारं विराजते ।  
चन्द्रकान्तशिलाकॢप्तकपाटं रत्नतोरणम् ॥ ४३-१७ ॥  
  
द्वारस्य दक्षिणे वामे काञ्चनौ कुटिमौ समौ ।  
चतुर्द्वारमणिस्तम्भवज्रीकल्पितमण्डपौ ॥ ४३-१८ ॥  
  
ततः सोपानमार्गेण गन्तव्या यमुना नदी ।  
सोपानानि सहस्रे द्वे शते च दशोत्तरे ॥ ४३-१९ ॥  
  
अस्मिन् सोपानमार्गेऽपि वामदक्षिणयोः स्थिताः ।  
रत्नमण्डपशोभाढ्याः कुट्टिमाः सन्त्यनेकशः ॥ ४३-२० ॥  
  
कदाचिज्जलखेलान्ते तिष्ठन्त्यत्र सखीगणाः ।  
चतुरस्रा विशालास्ति तत्रोचेर्मणिवेदिका ॥ ४३-२१ ॥  
  
वेदिकायां विशालायां कुट्टिमो मणिभूषितः ।  
स्वर्णस्तम्भचतुर्द्वारो मुक्तामण्डितमण्डपः ॥ ४३-२२ ॥  
  
वेदिकायां समुद्भूते द्वे दले स्वर्णपत्रके ।  
पार्श्वयोः पद्मरागीयपुष्पप्रचयभूषिते ॥ ४३-२३ ॥  
  
मण्डपोपरि तच्छाखाः प्रसृताः कुसुमाकुलाः ।  
काश्चन प्रसृतास्तस्य मध्यदेशे सुशोभने ॥ ४३-२४ ॥  
  
तत्र सिंहासन देवि कोटिचन्द्रांशुनिर्मलम् ।  
इन्दिरासुन्दरीभ्यां तु पार्श्वयोः समधिष्ठितम् ॥ ४३-२५ ॥  
  
कदाचित्तत्र भगवान् कृष्णः कमललोचनः ।  
तिष्ठते क्रीडते ताभिः सखीभिः कृतकौतुकः ॥ ४३-२६ ॥  
  
स्मरेदथो वनं दिव्यं पुष्पदन्ताख्यमद्भुतम् ।  
वैदूर्यवीरुधां यत्र राजयो भान्ति पेशलाः ॥ ४३-२७ ॥  
  
लतापरिमलोद्गारलोभमुग्धीकृताशयाः ।  
इतस्ततोनुधावन्ति भृङ्गा मायार्दिता यथा ॥ ४३-२८ ॥  
  
पुष्पदन्ताभिधो यत्र दाडिमीतरुरुल्लसन् ।  
माणिक्यकुसुमश्रीको वैदूर्य [अत्र सर्वत्र वैडूर्य शब्द एवोपलभ्यते नतु वैदूर्य इति ।] रुचिरच्छदः ॥ ४३-२९ ॥  
  
विशुद्धस्फाटिकमयी यत्र भूमिर्विराजते ।  
अरजस्कामृतस्यन्दा प्रतिबिम्बतभूरुहा ॥ ४३-३० ॥  
  
वैदूर्यपत्रद्युतिपुञ्जपूरितं माणिक्यपुष्पप्रभयानुरञ्जितम् ।  
वनं विशन्त्यो हि मयूरवल्लभा नृत्यन्ति विद्युद्धनशङ्किताशयाः ॥ ४३-३१ ॥  
  
विदीर्णसद्दाडिमबीजसंहतीर्निरीक्षमाणाः प्रबलानुरागिणीः ।  
स्वदन्तसादृश्यमुपेति वा न वाभ्युपेतुमादर्शधरा भवन्ति ॥ ४३-३२ ॥  
  
योजनायुतमूर्द्धन्यः शाखाक्रान्तमहीतलः [योजनायतमूर्धन्यशाखा क्रान्तमहीतलः इ० पा० ।] ।  
फलपल्लवपुष्पश्रीभारभुग्नमहाभुजः ॥ ४३-३३ ॥  
  
अनेकपक्षिसङ्घातगीतश्रवणनन्दनः ।  
यदधः कुट्टिमवरो राजते स्वर्णनिर्मितः ॥ ४३-३४ ॥  
  
प्रवालस्तम्भशोभाढ्यरत्नमण्डपमण्डितः ।  
पुष्पदन्तः सखीवृन्दावतंसीकृतपुष्पकः ॥ ४३-३५ ॥  
  
आधिपत्ये वनस्यास्य नियुक्त इव राजते ।  
स्वर्णकुट्टिममध्ये तु वैदूर्यमणिनिर्मितम् ॥ ४३-३६ ॥  
  
महासिंहासनं देवि यच्च कृष्णोऽधितिष्ठति ।  
नीलाम्बर इवाभाति शुभ्रवस्त्रधरोऽपि यत् ॥ ४३-३७ ॥  
  
सर्वाः सख्योऽपि वैदूर्यसिंहासनपरम्पराम् ।  
जुषाणाः परितो भान्ति नीलाम्बरधरा इव ॥ ४३-३८ ॥  
  
अतीव भूषाम्बरवैपरीत्यं निरीक्ष्यमाणाः प्रहसन्ति सख्यः ।  
स्वानां प्रियस्यापि परस्परं ताः प्रदत्ततालीकरपङ्कजेषु ॥ ४३-३९ ॥  
  
चतुर्विंशतिसाहस्रं तत्स्थानपरिचारिकाः ।  
परिचर्यापरास्तत्र वसन्ते कृष्णयोषिताम् ॥ ४३-४० ॥  
  
दिव्यपुष्पाम्बराकल्पैर्दिव्यगन्धानुलेपनैः ।  
दिव्यानन्दरसैस्तत्र सेवन्ते परिचारिकाः ॥ ४३-४१ ॥  
  
नानाक्रीडारसासक्ता यदा सख्यः प्रियेण हि ।  
तदा काचिन्मृदङ्गेण काचित्तन्त्रीरवेण च ॥ ४३-४२ ॥  
  
काश्चिन्मधुरवीणाभिर्नृत्यगीतादिभिश्च काः ।  
परितः स्वगृहारूढा दूरतस्तोषयन्ति ताः ॥ ४३-४३ ॥  
  
पूर्वोक्तेन प्रकारेण तासां सौधानि पार्वति ।  
द्विपङ्क्त्यापरितो भान्ति वीथीयुक्तानि मध्यतः ॥ ४३-४४ ॥  
  
वैदूर्यरत्नविलसत्प्राकारपरिवेष्टिते ।  
पुष्पदन्तमहोद्याने क्रीडते पुरुषोत्तमः ॥ ४३-४५ ॥  
  
यमुनाभिमुखे यस्य राजते गोपुरं महत् ।  
पद्मरागमणिकॢप्तकपाटद्वारतोरणम् ॥ ४३-४६ ॥  
  
ततः सोपानमार्गेण गन्तव्या यमुना नदी ।  
सोपानानि च तावन्ति सङ्ख्यावर्णविभेदतः ॥ ४३-४७ ॥  
  
द्वारस्य दक्षिणे वामे कुट्टिमौ सुमनोहरौ ।  
स्तम्भमण्डपसंयुक्तौ मुक्तामाणिक्यतोरणौ ॥ ४३-४८ ॥  
  
जलक्रीडावसाने तु कृष्णः स्वसखीवृतः ।  
मुहूर्त्तं कुट्टिमे स्थित्वा ततो याति निजालयम् ॥ ४३-४९ ॥  
  
  
इति श्रीमाहेश्वरतन्त्रे उत्तरखण्डे शिवपार्वतीसम्वादे त्रिचत्वारिंशं पटलम् ॥ ४३-४३ ॥  
  
  
  
  
अथ चतुश्चत्वारिंशं पटलम्   
  
  
शिव उवाच   
  
  
स्मरेदथो महानन्दवनं सर्वर्तुसेवितम् ।  
नानापुष्पलताकुञ्जपुञ्जशोभाविराजितम् ॥ ४४-१ ॥  
  
यत्र भूः काञ्चनी दिव्या नवरत्नविचित्रिता ।  
सार्द्धैकयोजनायामविस्तारा मध्यवेदिका ॥ ४४-२ ॥  
  
चतुरस्रा दिव्यरत्ना प्रभापुञ्जारुणान्तरा ।  
तन्मध्ये कुट्टिमो देवि योजनार्द्धप्रमाणतः ॥ ४४-३ ॥  
  
रजतस्वर्णवज्रेन्दुमुक्ताविद्रुमगारुडैः ।  
वैदूर्यैरिन्द्रनीलैश्च पद्मरागार्कगोमदैः ॥ ४४-४ ॥  
  
समन्तता परिकॢप्तस्तम्भराजिविराजितः ।  
दक्षिणोत्तरमध्यस्थसूत्रमाकर्ष्य पार्वति ।  
पूर्वगर्भगतं कुर्यादधः पश्चिमगर्भगम् ॥ ४४-५ ॥  
  
इन्द्रनीलप्रभालिप्तमेवं कोणचतुष्टयम् ।  
कल्पद्रुमलताकोणे चतुष्कोपरिराजते ॥ ४४-६ ॥  
  
शतयोजनसंसर्पिदिव्यसौरभमेदुरा ।  
दिव्यप्रवालकुसुमामोदमोहितषट्पदा ॥ ४४-७ ॥  
  
मन्दमारुतसंसर्गचलत्कुसुमपल्लवा ।  
पद्मरागमयस्तम्भौ पूर्वद्वारे नियोजितौ ॥ ४४-८ ॥  
  
महानीलमणिस्तम्भौ दक्षिणे तु व्यवस्थितौ ।  
महावज्रमणेः स्तम्भौ प्रतीच्यां दिशि कल्पितौ ॥ ४४-९ ॥  
  
वैदूर्यस्तम्भयुगलमुत्तरे ह्यनुकल्पितम् ।  
तप्तचामीकरकॢप्तमण्डपस्तेषु कल्पितः ॥ ४४-१० ॥  
  
अन्तर्बहिस्तत्र मुक्ता भान्ति तारागणा इव ।  
अनेककोटिचन्द्रार्कप्रभाधिक्कारिवर्चसः ॥ ४४-११ ॥  
  
वेदिमध्ये तु कलशा विभान्ति मणिमेदुराः ।  
मण्डपाधो मध्यभागे रत्नसिंहासनोत्तमम् ॥ ४४-१२ ॥  
  
परितस्तस्य देवेशि सिंहासनपरम्परा ।  
कृष्णप्रियानिवेशार्हा कृष्णे मध्यासनं गते ॥ ४४-१३ ॥  
  
वेदिकापरितो भान्ति नानामणिमया लताः ।  
मालती मल्लिका यूथी जातिचन्दनपाटली [पाटला इ० पा० ।] ॥ ४४-१४ ॥  
  
कदम्बपारिजाताम्रबकुलार्जुनकेसराः ।  
केतकीचम्पकाशोकनीपाश्वत्थवटादिकाः ॥ ४४-१५ ॥  
  
रत्नच्छदा घनीभूताः पुष्पपल्लवमण्डिताः ।  
मरुल्लीलाचलशाखारूढस्यलविहङ्गमाः [चल इ० पाठः० ।] ॥ ४४-१६ ॥  
  
रत्नकुल्याविनिर्गच्छत्सुधापूरसुतर्पिताः ।  
आभान्ति पादपा दिव्या महानन्दवने प्रिये ॥ ४४-१७ ॥  
  
चतुर्विंशतिसाह्स्रं तत्स्थानपरिचारिकाः ।  
तासां गृहाणि दिव्यानि परितो भान्ति सुन्दरि ॥ ४४-१८ ॥  
  
वज्रप्रकल्पितमहाप्रकारपरिवेष्टितम् ।  
महानन्दवनं वन्दे रसानन्दैकपत्तनम् ॥ ४४-१९ ॥  
  
यमुनाभिमुखे यस्य गोपुरं पद्मरागजम् ।  
यौगपद्योदितानेकबालार्कद्युतिभासुरम् ॥ ४४-२० ॥  
  
कुट्टिमद्वयमीशानि यद्बहिर्भातिसुन्दरम् ।  
चतुर्द्वारं चतुःस्तम्भं शोभाविर्भावभूमिकम् ॥ ४४-२१ ॥  
  
ततः सोपानमार्गेण गन्तव्या यमुना नदी ।  
स्मरेदथो महेशानि हेमकूटवनं महत् ॥ ४४-२२ ॥  
  
यत्र हेममयी भूमिर्हेमपादपसङ्कुला ।  
तन्मध्ये कुट्टिमौ हैमौ हैमस्तम्भचतुष्टयम् ॥ ४४-२३ ॥  
  
गव्यूत्यर्द्धयुतः श्रीमान् हैममण्डपभूषितः ।  
चतुर्विंशतिसाहस्रं तत्स्थानपरिचारिकाः ॥ ४४-२४ ॥  
  
तासां गृहाणि दिव्यानि हैमोपस्करवन्ति च ।  
मण्डपम्परितो भान्ति तडितामिव राशयः ॥ ४४-२५ ॥  
  
सौधमण्डपयोर्देवि यावत्स्यादन्तरालकम् ।  
तत्सर्वं परितो व्याप्तं नारङ्गीलतिकाशतैः ॥ ४४-२६ ॥  
  
एलालविङ्गकाश्मीरसुरभ्यनिलसेवितम् ।  
मृद्वीकामण्डपयुतं मातुलिङ्गलतोल्लसत् ॥ ४४-२७ ॥  
  
बन्धूकैर्हयमारैश्च लवलीभिरलङ्कृतम् ।  
कर्णिकारैश्च कुन्दैश्च चम्पकैश्चन्दनैर्वृतम् ॥ ४४-२८ ॥  
  
नानापक्षिगणाध्वानमुखरीकृतदिङ्मुखम् ।  
महानन्दमहोल्लासक्रान्तकोकिलकूजितम् ॥ ४४-२९ ॥  
  
नृत्यत्कलापिनिकर गुञ्जन्मत्तमधुवृतम् ।  
धावद्धरिणसञ्चारमुत्पतत्प्लवगद्रुमम् [उत्प्लवत्प्लवगद्रुमम् इ० पा० ।] ॥ ४४-३० ॥  
  
हेमप्राकारसंवीतं हेमकूटमिवास्थितम् ।  
हेमकूटमहोद्यानं हेमगोपुरमण्डितम् ॥ ४४-३१ ॥  
  
हेमकुट्टिमविभ्राजद् बहिःपार्श्वद्वयोज्ज्वलम् ।  
ततः सोपानमार्गेण गतब्या यमुना नदी ॥ ४४-३२ ॥  
  
ततश्च तारकूटाख्यं स्मरेद्विपिनमद्भुतम् ।  
नीलरत्नमयी भूमिर्भ्राजते यत्र निस्तुला ॥ ४४-३३ ॥  
  
कदम्बकल्पद्रुपमपारिजातैरमन्दगन्धाहृतभृङ्गसङ्घैः ।  
मरुल्लसत्पल्लवराजिपुष्पैर्यथा सदः सद्भिरिवातिशोभते ॥ ४४-३४ ॥  
  
जम्बीरैर्निम्बुकैश्चैव कोविदारार्जुनैरपि ।  
श्रीपर्णैः सरसैराम्रैः पनसैर्दकुलैरपि ॥ ४४-३५ ॥  
  
नागपुन्नागमन्दारैस्तथैवामलकीद्रुमैः ।  
अम्लानपुष्पाभरणैः समन्तात् परिशोभितम् ॥ ४४-३६ ॥  
  
तारकूटमहं वन्दे तारप्राकारवेष्टितम् ।  
चतुर्विंशतिसाहस्रं तत्स्थानपरिचारिकाः ॥ ४४-३७ ॥  
  
तासां गृहाणि दिव्यानि तारकुट्टिममुच्चकैः ।  
परितो भान्ति देवेशि दलानीव कुशेशयम् ॥ ४४-३८ ॥  
  
यमुनाभिमुखे यस्य भाति गोपुरमुन्नतम् ।  
गोपुरस्य बहिर्भागे राजितं कुट्टिमद्वयम् ॥ ४४-३९ ॥  
  
स्तम्भैश्चतुर्भिरुद्भान्तं राजतैः स्वर्णसूत्रितैः ।  
ततः सोपानमार्गेण गन्तव्या यमुनानदी ॥ ४४-४० ॥  
  
स्मरेदथो महेशानि गारुडं वनमद्भुतम् ।  
गारुडै रत्ननिचयैः परिकल्पितभूमिकम् ॥ ४४-४१ ॥  
  
तत्र हस्तान्तरे देवि चतुष्कं मणिकल्पितम् ।  
पूर्वपश्चिमभागेन चन्द्रकान्तमणिद्वयम् ॥ ४४-४२ ॥  
  
दक्षिणोत्तरभागेन पद्मरागद्वयाङ्कितम् ।  
अन्योन्यचुम्बितमुखं शुद्धस्वर्णगृहार्पितम् ॥ ४४-४३ ॥  
  
एवं कोटिचतुष्काणि हस्तमात्रान्तरान्तरम् ।  
भान्ति सर्वत्र देवेशि गरुत्ममणिभूमिषु ॥ ४४-४४ ॥  
  
यस्याः प्रान्तचतुष्केषु स्थलपङ्केरुहाण्यपि ।  
यत्परागरजः पुञ्जैररुणीक्रियतेऽम्बरम् ॥ ४४-४५ ॥  
  
तन्मध्यदेशगः श्रीमान् भाति माणिक्यमण्डपः ।  
सूर्यकान्तमणिस्थम्भनीलपत्रश्रियोल्लसत् ॥ ४४-४६ ॥  
  
  
  
तन्मध्ये दीर्घिका दीर्घा स्वर्णपङ्कजमालिनी ।  
यद्गन्धाघ्राणमत्तालिझङ्कारमुखरान्तरा ॥ ४४-४७ ॥  
  
माणिक्यभूमिपतिता अपि मौक्तिकराजयः ।  
न हर्षयन्ति कादम्बान् गुञ्जाशङ्काप्रतारितान् ॥ ४४-४८ ॥  
  
माणिक्यकन्दलाक्रान्ता वैदूर्यविलसच्छदाः ।  
मण्डपं परितो दूराद्विभान्ति कदलीलताः ॥ ४४-४९ ॥  
  
कदलीकाण्डमारूढा हंसा गोफेनसन्निभाः ।  
तत्पत्रद्युतिसम्भिन्ना न लक्ष्यन्ते मनागपि ॥ ४४-५० ॥  
  
वाय्वान्दोलितपत्रौघप्रकम्पत्कन्दलस्तनाः ।  
कूजत्पक्षिगणक्रीडा मनोनयननन्दनाः ॥ ४४-५१ ॥  
  
नृत्यमाना इवाभान्ति कदल्यो वारयोषितः ।  
चतुर्विंशतिसाहस्रं तत्स्थानपरिचारिकाः ॥ ४४-५२ ॥  
  
  
  
मध्यवीथीनि सौधानि द्विपङ्क्त्त्या भान्ति तद्बहिः ।  
भ्राजन्मणिकपाटानि हसद् रत्नाजिराणि च ॥ ४४-५३ ॥  
  
तद्बहिर्भान्तिदेवेशि महोद्यानलताद्रुमाः ।  
गन्धालुभ्य भ्रमद्भृङ्गा मरुदाघातवेपिताः [गन्धलुभ्यद्भ्रमद्मृङ्गाः सप्त गायन्ति ते स्वराः इ० पा० ।] ॥ ४४-५४ ॥  
  
मयूरमृगचक्राह्वहंसकारण्डवैः पिकैः ।  
शुकपारावतक्रौञ्चसारसैर्हारिलैरपि ॥ ४४-५५ ॥  
  
शाखामृगैः शशैः क्रोडैश्चातकैश्चटकैरपि ।  
पतत्रिभिरनेकैश्च कुलङ्गैरुपसेवितम् ॥ ४४-५६ ॥  
  
जाड्यं मम धियो भिद्यादुद्यानं गारुडाह्वयम् ।  
मुक्ताप्राकारकल्पितमप्राकृतजनाश्रयम् ॥ ४४-५७ ॥  
  
यमुनाभिमुखे यस्य महाद्वारं विराजते ।  
माणिक्यदेहलीरम्यमिन्द्रनीलकपाटकम् ॥ ४४-५८ ॥  
  
महाद्वारबहिर्भागे कुट्टिमद्वयमद्भुतम् ।  
काञ्चनं विद्रुमस्तम्भं स्वर्णमण्डपमण्डितम् ॥ ४४-५९ ॥  
  
  
  
यत्रस्थाः परिगायन्ति नृत्यन्ति च वराङ्गना ।  
वीणामृदङ्गवाद्यादिविद्यानैपुण्यशालिनः [शालिनीः ।] ॥ ४४-६० ॥  
  
ततः सोपानमार्गेण गन्तव्या यमुना नदी ।  
पूर्वसङ्ख्यैव सर्वत्र सोपानानां प्रियंवदे ॥ ४४-६१ ॥  
  
एषु स्थानेषु देवेशि लीलार्थं पुरुषोत्तमः ।  
आयाति चन्द्रिकोद्गारिविमानेन सखीवृतः ॥ ४४-६२ ॥  
  
कदाचिद्रथमारुह्य सहस्राश्वयुजं हरिः ।  
सखीसमाजमध्यस्थस्तल्लीलाप्रेमगर्वितः ॥ ४४-६३ ॥  
  
रथाः सन्ति महादिव्याः सहस्राणि तु षोडश ।  
प्रधानाः षोडशैवेषु तांस्ते वक्ष्यामि नामतः [सशृणु इ० पा० ।] ॥ ४४-६४ ॥  
  
चन्द्रको भद्रकश्चैव मनोजवमहाजवौ ।  
जवमाली मणिस्कन्दो रोचिष्मान् भद्रसेनकः ॥ ४४-६५ ॥  
  
मेघनादो महानादश्चन्द्रगौरो विसर्पणः ।  
नीलचक्रः कुरङ्गाह्वः स्वर्णनेमिर्विभावसुः ॥ ४४-६६ ॥  
  
सर्व एते सहस्राश्वयुजः काञ्चनमालिनः ।  
क्षुद्रघण्टानिनादेन परिपूरितदिङ्मुखाः ॥ ४४-६७ ॥  
  
  
  
केचिन्नीलवरूथेषु व्युप्तमौक्तिकराजयः ।  
विभान्ति विलसत्तारागणा इव बलाहकाः ॥ ४४-६८ ॥  
  
केचिन्नीलवरूथेषु स्वर्णरेखाविचित्रिताः ।  
तडिदुन्मेषरुचिरा हेपयन्ति घनश्रियम् ॥ ४४-६९ ॥  
  
केचिद्रक्तवरूथेषु वज्रमण्डपमण्डिताः ।  
विलज्जयन्ति सन्ध्याभ्रशतभानूदयं नभः ॥ ४४-७० ॥  
  
अन्येपि स्यन्दनवरा मेघगम्भीरनिःस्वनाः ।  
मौक्तिकाख्ये वने दिव्ये राजन्ते राजिमण्डलैः ॥ ४४-७१ ॥  
  
महासौधाङ्गणभ्राजन्मण्डपस्यापसव्यतः [मण्डपस्यास्य सव्यतः इ० पा० ।] ।  
रथाः षोडश तिष्ठन्ति हयशालासु ते हयाः ॥ ४४-७२ ॥  
  
विमानान्यपि दिव्यानि व्यायतानि निजेच्छया ।  
विचित्रशयनस्थानसभावाटीवृतानि च ॥ ४४-७३ ॥  
  
  
  
मुक्तावितानशोभानि मणिस्तम्भोज्ज्वलानि च ।  
कोटिचन्द्रप्रभास्पर्द्धिरत्नचित्राङ्गणानि च ॥ ४४-७४ ॥  
  
रत्नस्तम्भावलिभ्राजत्पुत्रिकाहस्तकल्पितैः ।  
मणिभिर्भान्ति वेश्मानि प्रदीपावलिभिर्यथा ॥ ४४-७५ ॥  
  
अष्टादशसहस्राणि विमानप्रवराणि हि ।  
तेष्वप्यष्टादशैवेह वरीयांसि द्युमन्ति च ॥ ४४-७६ ॥  
  
उन्मादनं सुधास्यन्दि चन्द्रकं शतचन्द्रकम् ।  
तुङ्गभद्रं मनोयानं महानीलमुदञ्चनम् ॥ ४४-७७ ॥  
  
वज्रकूटं कलासारं चारुचन्द्रं प्रभारुणम् ।  
हेमकक्षं प्रभापूरं पुष्पगन्धमनाविलम् ॥ ४४-७८ ॥  
  
चित्रध्वजं [चित्रकूट इ० पा० ।] वज्रकूटमेवमष्टादश स्मृताः ।  
स्थाप्यन्ते शिविकाख्या या विमानश्रेष्ठभूमिषु ॥ ४४-७९ ॥  
  
चिदानन्दानन्दभूम्योरेवमाप्लाव्य निम्नगा ।  
प्रकाशानन्दसन्धिस्थसरस्यां विशते हि सा ॥ ४४-८० ॥  
  
  
  
सरसः पुनरुद्भूय प्रकाशाभिमुखं गता ।  
शतयोजनमानेन ततः पश्चिमवाहिनी ॥ ४४-८१ ॥  
  
ज्ञानभूमिमथाप्लाव्य प्रयाता भुक्तिभूमिकाम् ।  
प्रेमभूमिं ततः प्लाव्य प्रविष्टा पश्चिमार्णवम् ॥ ४४-८२ ॥  
  
आनन्दभुक्त्योरन्तराले महामाणिक्यपर्वतः ।  
बलार्ककोटिरुचिर उच्छ्राये शतयोजनः ॥ ४४-८३ ॥  
  
यन्नितम्बभवा नद्यश्चतस्रो यमुनां गताः ।  
प्रविशन्ति सुधासिन्धुं सुषुम्णा सिरसा सिता ॥ ४४-८४ ॥  
  
निम्लोचा नामतः ख्याताः सर्वाः पीयूषवाहिनीः ।  
कदाचित् क्रीडते तत्र निर्झरध्वनिनादिते ॥ ४४-८५ ॥  
  
सखीसहस्रसङ्कीर्णविमानवरमाश्रितः ।  
गिरिद्रोणीषु रम्यासु भगवान्पुरुषोत्तमः ॥ ४४-८६ ॥  
  
  
  
एवं चानेकलीलाभी रसरूपाभिरन्वहम् ।  
क्रीडते हि रसः साक्षात् कृष्णः परमपूरुषः ॥ ४४-८७ ॥  
  
एतत्ते सर्वमाख्यातमनापृष्टमपि प्रिये ।  
स्मृत्यवस्थोदये कृष्णस्त्रीणामेतद्धितं यतः ॥ ४४-८८ ॥  
  
  
इति श्रीमाहेश्वरतन्त्रे उत्तरखण्डे शिवपार्वतीसम्वादे चतुश्चत्वारिंशं पटलम् ॥ ४४-४४ ॥  
  
  
  
अथ पञ्चचत्वारिंशं पटलम्   
  
  
शिव उवाच   
  
  
स्मरेदथो महादेवि ब्रह्मनालश्रियं शुभाम् ।  
ब्रह्मनालानन्दवनाद्दण्डाकारतया [ब्रह्मनालोनन्दवनात् इ० प० ।] स्थितः ॥ ४५-१ ॥  
  
मार्ग एव महेशानि निजालयनिवेशने ।  
गोपुरद्वारमारम्य प्राकारदशकावधि ॥ ४५-२ ॥  
  
विंशतिर्योजनानां च ब्रह्मनाल उदाहृतः ।  
पार्श्वयोरुभयोस्तस्य षष्ट्युत्तरशतं प्रिये ।  
सौधानि सन्ति देवेशि बहिः कुट्टिमवन्ति च ॥ ४५-३ ॥  
  
तत्तत्प्राकारसंवीत तत्तदुद्यानमण्डलम् ।  
तत्तद्द्वारप्रवेशेन गम्यते ब्रह्मनालतः ॥ ४५-४ ॥  
  
प्रतिप्राकारामीशानि प्रवेशे ब्रह्मनालतः ।  
सव्यापसव्ययोर्द्वारद्वयमुद्यत्प्रभारुणम् ॥ ४५-५ ॥  
  
  
  
स्वर्णप्राकारसंवीता महाचम्पकवाटिकाः ।  
अनेकपक्षीनिनदा बहुलामोदमेदुराः ॥ ४५-६ ॥  
  
तप्तकाञ्चनवर्णाभा भान्ति चम्पककोरकाः ।  
दीपा इव निवातस्था भृङ्गैर्दूरतरोज्झिताः ॥ ४५-७ ॥  
  
पूर्णशारदराकेशानुकारिकुसुमोज्ज्वलाः ।  
राजन्ते यत्र बहुशो दिव्याश्चम्पकवीरुधः ॥ ४५-८ ॥  
  
चम्पकोद्यानकुञ्जेषु दिव्यहर्म्यकृतास्पदाः ।  
चतुर्दशसहस्राणि वसन्ति परिचारिकाः ॥ ४५-९ ॥  
  
कदाचित् क्रीडते तत्र श्रीकृष्णः स्वसखीवृतः ।  
मध्ये तारागणस्येव पूर्णशारदचन्द्रमाः ॥ ४५-१० ॥  
  
तदन्तः संस्मरेद्देवि वनं कल्पद्रुमाकुलम् ।  
महावैदूर्यशालेन समन्तात् परिवेष्टितम् ॥ ४५-११ ॥  
  
कल्पद्रुकुसुमामोदमोदमाना शिलीमुखाः ।  
नान्यगन्धमपेक्षन्ते पूर्णकामा यथेतरत् ॥ ४५-१२ ॥  
  
  
  
कल्पद्रुकुसुमास्वादुरसव्यासक्तबुद्धयः ।  
स्वां वाचं मुद्रयन्तीह ज्ञाततत्वा इवालयः ॥ ४५-१३ ॥  
  
महामरकतकॢप्तस्थलीपतितमौक्तिका ।  
यथा तामसभक्तस्य बुद्धिः प्रेमाङ्कुरोज्ज्वला ॥ ४५-१४ ॥  
  
मधुश्रीमाधवश्रीकः स्त्रीस्कन्धार्पितसद्भुजः ।  
पुष्पकल्पितवासःश्रीर्भूषाशृङ्गारमण्डितः ॥ ४५-१५ ॥  
  
वसन्तः सन्ततं यत्र चरतेऽसौ रसात्मकः ।  
कल्पद्रुममहाकुञ्जवीथिषु प्रेमविह्वलः ॥ ४५-१६ ॥  
  
कामकोदण्डकुटिलभ्रूलताचारुविभ्रमः ।  
कुङ्कुमारक्तवसनः साचीक्षणविचक्षणः ॥ ४५-१७ ॥  
  
दिव्यपुष्परजः पुञ्जधूसरः सस्मिताननः ।  
कल्पकोद्यानकुञ्जेषु दिव्यहर्म्यकृतालयाः ॥ ४५-१८ ॥  
  
त्रयोदश सहस्राणि वसन्ति परिचारिकाः ।  
कदाचिदत्र भगवान्कृष्णः कमललोचनः ॥ ४५-१९ ॥  
  
  
  
वसन्तलीलारसिको रसात्मोपवने चरन् ।  
इन्दिरासुन्दरीमुख्यप्रियाविभ्रममोहितः ॥ ४५-२० ॥  
  
प्रियाकटाक्षचषकैरापीत इव सर्वतः ।  
आवृष्ट इव पुष्पौघैः सखीमुक्तैः समन्ततः ॥ ४५-२१ ॥  
  
अभिवर्षन् स्वयमपि सखीः कुसुमवृष्टिभिः ।  
मुखामोदसुसक्तालिझङ्कारोद्विग्ननेत्रया ॥ ४५-२२ ॥  
  
गाढमालिङ्गितः कण्ठे स्वामिन्या पद्महस्तया ।  
प्रियाभिः प्रेमयुक्ताभिर्जलयन्त्रविनिर्गतैः ।  
कुङ्कुमाम्भोभिरासिक्तो जातः पीताम्बरो यथा ॥ ४५-२३ ॥  
  
गजीभिरिव मातङ्गो रमते रतिलम्पटः ।  
अनेकरसयुक्तासु क्रीडासु कृतकौतुकः ॥ ४५-२४ ॥  
  
तदन्तः संस्मरेद्दिव्यां मन्दारद्रुमवाटिकाम् ।  
दिव्यप्रवालरत्नोद्यत्प्राकारपरिवेष्टिताम् ॥ ४५-२५ ॥  
  
  
  
महानीलमणिभ्राजद्भूमिकाभासमाश्रिताम् [भासिनीकृताम् इ० पा० ।] ।  
नृत्यन्ति यत्र शिखिनो नित्यमम्भोदशङ्कया ॥ ४५-२६ ॥  
  
मन्दारमकरन्देषु विलीनमतयोऽलयः ।  
विस्मरन्त्यन्यपुष्पाणि यथा ब्रह्मरसप्लुताः ॥ ४५-२७ ॥  
  
यत्रास्ते सततं राका पूर्णचन्द्रसमन्विता ।  
कुहूः कोकिलचञ्चुस्था केवलं यत्र लभ्यते ॥ ४५-२८ ॥  
  
मन्दारमन्दसौरभ्यलुब्धा रोलम्बराजयः ।  
न क्वापि गन्तुमिच्छन्ति दानलुब्धा इवार्थिनः ॥ ४५-२९ ॥  
  
शुक्तिश्रीति शुचिश्रीति यस्य वामे मदालसे ।  
मन्दारोद्यानसञ्चारी ग्रीष्मर्त्तुर्मदविह्वलः [ग्रीष्मर्तुस्तिग्मलोचनः इ० पा०] ॥ ४५-३० ॥  
  
मन्दारोद्यान कुञ्जेषु दिव्यहर्म्यकृतास्पदाः ।  
द्वादशैव सहस्राणि वसन्ति परिचारिकाः ॥ ४५-३१ ॥  
  
मन्दारकुञ्जक्रीडार्थं कदाचित्प्रमदागणैः ।  
मूलभूमेः समुत्थाय पश्चिमद्वारमार्गतः ॥ ४५-३२ ॥  
  
  
  
प्रविशत्यरबिन्दाक्षः क्रीडते रतिलालसः ।  
महाकामकलाभिज्ञः कामात्मा पुरुषोत्तमः ॥ ४५-३३ ॥  
  
ततस्तदन्तरुद्यानं पारिजातमयं स्मरेत् ।  
महामाणिक्यशालेन समन्तात्परिवेष्टितम् ॥ ४५-३४ ॥  
  
चन्द्रकान्तशिलाकॢप्तस्थलीकमतिसुन्दरम् ।  
यत्रेन्दुरश्मयः स्पर्शात्सुधाकणमवापिताः ॥ ४५-३५ ॥  
  
कुट्टिमा यत्र भूयांसो विस्फुरद्रत्नमण्डपाः ।  
कुञ्जगुञ्जन्मधुकरव्रातझङ्कारनादिताः ॥ ४५-३६ ॥  
  
सरस्यो [सरसीषु लसत् इ० पा० ।] विलसत्स्वर्णसहस्रदलपङ्कजैः ।  
खेलन्मरालमिथुनैर्गन्धवासितपादपैः ॥ ४५-३७ ॥  
  
निश्चलालिसमाक्रान्तपत्रजालैः समन्तत ।  
विलोकयन्ति वात्यन्तं नेत्रैरुन्मेषवर्ज्जितैः ॥ ४५-३८ ॥  
  
पारिजातवनीकुञ्जदिव्यसौधकृतालयाः ।  
एकादशसहस्राणि वसन्ति परिचारिकाः ॥ ४५-३९ ॥  
  
  
  
पारिजातवनक्रीडारसलुब्धेन चेतसा ।  
कदाचिदत्र भगवान् समायाति सखीगणैः ॥ ४५-४० ॥  
  
कृष्णं सरोवराभ्यासमणिकुट्टिमसंस्थितम् ।  
भूषाम्बरादिभिः सख्यः [कौसुमैः इ० पा० ।] कौसुम्भैर्भूषयन्ति हि ॥ ४५-४१ ॥  
  
हारकुण्डलकेयूरवलयोत्तुङ्गमौलिभिः ।  
उष्णीषकञ्चुककटिबन्धरम्योत्तरीयकैः ॥ ४५-४२ ॥  
  
पौष्पैः कृतश्रीः भगवान् सखीवृन्दान्तरे चरन् ।  
दिव्यपुष्पमयं वेत्रमादधानः कराम्बुजे ॥ ४५-४३ ॥  
  
वमद्भिरिव सत्प्रेम विकुञ्चद्भृकुटीतटैः ।  
अभिवर्षन्निव सखीवृन्दं लोचनपङ्कजैः [अभिवर्षन्तीव सखीवृन्दलोचनषट्पदः इ० पा० ।] ॥ ४५-४४ ॥  
  
स्वकरालूनकुसुमाभृषाभिर्भूषयन् [कुसुमाक्रीडाभिः इ० पा० ।] सखीः ।  
हसितो हासयन्सर्वा लोलागतिविचक्षणः ॥ ४५-४५ ॥  
  
  
  
गीयमानयशा गायन् रमते कुञ्जभूमिषु ।  
स्मरेदतस्तदन्तःस्थां हरिचन्दनवाटिकाम् ॥ ४५-४६ ॥  
  
गोमेदकमहारत्नरचितस्वीयगोपुराम् ।  
शुद्धस्फटिकविभ्राजद्भूमिकाकिरणोज्ज्वलाम् ॥ ४५-४७ ॥  
  
मरुल्लसत्पल्लवराजिराजितद्रुमावलीनां प्रतिबिम्बभूमिषु ।  
विहङ्गमाः पक्वफलाशया मुहुश्चञ्चूपुटाघातविधिं वितेनिरे ॥ ४५-४८ ॥  
  
क्वचिद्विहङ्गाः स्फटिकावनीतले निरीक्षमाणः प्रतिबिम्बविभ्रमम् ।  
स्वजातिपक्षिव्रजशङ्किताशयाः कूजन्ति स्वं स्वं स्वरमुच्चकैर्मुहुः ॥ ४५-४९ ॥  
  
हरिचन्दनस्फुरदमन्दसुन्दरस्फटिकावनीतला वनविहारिणः ।  
पवनोल्लसद्विटपविष्टराः खगा विवदन्ति पण्डितगणा इवोद्भटाः ॥ ४५-५० ॥  
  
  
  
मणिकुट्टिमास्फुरदमन्दरश्मयः परितो विभान्ति कृतरत्नमण्डपाः ।  
शुककोकिलभ्रमरहंससारसैः समुपास्यमानरमणीयमध्यमाः ॥ ४५-५१ ॥  
  
मुखराट्टहासपरिपूरिताम्बरः सुनभोनभस्थरमणीविराजितः ।  
ऋतुराज एव किल प्रावृडित्ययं मदघूर्णमाननयनो विराजते ॥ ४५-५२ ॥  
  
मृदुमन्दगर्ज्जितपयोदमण्डलीघटनान्धकारपरिलब्धवर्चसः ।  
परितो भ्रमन्ति वनकुञ्जमण्डलेष्वतिनीलरत्ननिभकीटकोटयः ॥ ४५-५३ ॥  
  
हरिचन्दनद्रुमनिकुञ्जमण्डलेष्वतिदिव्यरत्नपरिचारिकागृहाः ।  
परितो विभान्त्ययुतसङ्ख्यया शिवे ज्वलदग्निबीजरचिताङ्गणश्रियः ॥ ४५-५४ ॥  
  
अत्रापि क्रीडते कृष्णः स्वामिन्यादिसखीवृतः ।  
नानाक्रीडाविनोदैश्च परिहासरसादिभिः ॥ ४५-५५ ॥  
  
तदन्तः संस्मरेद्दिव्यमुद्यानं सुमनोहरम् ।  
वैडूर्यलतिकाखण्डमण्डितं नन्दनं दृशाम् ॥ ४५-५६ ॥  
  
  
  
यत्र वैडूर्यवृक्षेषु प्रवालप्रतिबिम्बजा ।  
काप्यभिख्या दृगम्भोजमोदहेतुः प्रवर्तते ॥ ४५-५७ ॥  
  
सूर्यकान्तमणिकॢप्तदिव्यप्राकारमण्डितम् ।  
सन्धिवर्ज्जितमाणिक्यशिलाकल्पितभूमिकम् ॥ ४५-५८ ॥  
  
सूर्यकान्तमणिच्छायाविद्धमाणिक्यभूमिकम् ।  
जातारुणोदयमिव भ्रममुत्पादयत्यहो ॥ ४५-५९ ॥  
  
वैडूर्यद्रुमकुञ्जेषु दिव्यसौधकृतालयाः ।  
सहस्राणि नव प्रोक्ताः तत्स्थानपरिचारिकाः ॥ ४५-६० ॥  
  
तदन्तः संस्मरेद्दिव्यां महामौक्तिकवाटिकाम् ।  
विस्फुरत्पुष्परागीयप्राकारपरिवेष्टिताम् ॥ ४५-६१ ॥  
  
माणिक्यपुष्पविद्योतन्महामुक्तालतावृताम् ।  
लतासु विस्फुरद्दिव्यवैडूर्यवृन्तभासुराः ॥ ४५-६२ ॥  
  
महावज्रमणिभ्राजद्भूमिकाकिरणप्लुताम् ।  
कुञ्जेषु पक्षिनिनदप्रतिध्वनिमनोहराम् ॥ ४५-६३ ॥  
  
  
  
इषोर्जलक्ष्मीलावण्यप्रवाहपतितान्तरः [बिस्फूर्जलक्ष्मी इ० पा० ।] ।  
मल्लिकामालतीपुष्पभूषावासःपरिच्छदः ॥ ४५-६४ ॥  
  
स्मितशोभिमुखाम्भोजश्चम्पकद्युतिपाण्डुरः ।  
तत्र सञ्चरते साक्षाद्रसरूपी शरदृतुः ॥ ४५-६५ ॥  
  
मुक्तानिकुञ्जभुवनक्रीडारसवशंवदाः ।  
सहस्राण्यष्ट देवेशि वसन्ति परिचारिकाः ॥ ४५-६६ ॥  
  
क्रीडतेऽत्रापि भगवान् कृष्णः कमललोचनः ।  
स्वामिन्यादिसखीवृन्दसभाक्रीडाकुतूहलः ॥ ४५-६७ ॥  
  
तदन्तः संस्मरेद्दिव्यां प्रवालद्रुमवाटिकाम् ।  
गरुत्मन्मणिशालेन निगूढां परितः प्रिये ॥ ४५-६८ ॥  
  
पुष्परागशिलाकॢप्तवसुधातलमण्डिताम् ।  
मुक्तास्तबकसंशोभिप्रवालद्रुमशिभिताम् ॥ ४५-६९ ॥  
  
  
  
सहसहस्यश्रीभ्यां [सहः इ० पा०] तु नारीभ्यामुपलालितः ।  
हेमन्तस्तत्र चरते लीलाखेलकृतादरः ॥ ४५-७० ॥  
  
प्रवालोद्यानकुञ्जस्थरत्नसौधनिकेतनाः ।  
सप्त चैव सहस्राणि वसन्ति परिचारिकाः ॥ ४५-७१ ॥  
  
सूर्यकान्तमणिभ्राजल्लताकुसुमपल्लवम् ।  
तदन्तः संस्मरेद्दिव्यमुद्यान् कोटिसूर्यभम् ॥ ४५-७२ ॥  
  
कोटीन्दुविस्फुरच्चन्द्रकान्तशालेन व्यूहितम् ।  
दिव्यप्रवालरत्नौघैर्निबद्धवसुधातलम् ॥ ४५-७३ ॥  
  
तपस्तपस्यश्रीभ्यां च तरुणीभ्यामलङ्कृतम् ।  
तद्भावानुभवानन्दमोदमानमहर्निशम् ॥ ४५-७४ ॥  
  
शिशिरर्तुं भजेत्तत्र चरन्तं मदविह्वलम् ।  
सूर्यकान्तनिकुञ्जेषु खेलन्त्यो मदविह्वलाः ॥ ४५-७५ ॥  
  
षट्सहस्राणि देवेशि वसन्ति परिचारिकाः ।  
कदाचिदत्र क्रीडार्थं सखीभिः पुरुषोत्तमः ॥ ४५-७६ ॥  
  
  
  
स्वामिन्या च समासाद्य क्रीडन् विक्रीडयत्यपि ।  
तदन्त संस्मरेद्दिव्यमुद्यानं तु मनोहरम् ।  
पद्मरागलतापुञ्जकुञ्जगुञ्जन्मधुव्रतम् ॥ ४५-७७ ॥  
  
चिन्तारत्नविचित्रान्तर्भूमिविद्योतितान्तरम् ।  
अनेककुट्टिमैर्भ्राजन्मण्डपैः कुञ्जमध्यगैः ॥ ४५-७८ ॥  
  
भ्राजत्कपाटरत्नालिप्रभोद्यैर्वियदन्तरम् ।  
उदितेन्द्रधनुःकोटिकुर्वाणमिव सर्वतः ॥ ४५-७९ ॥  
  
क्वचिदिन्दीवरवनप्रोच्छलन्तः प्रभाङ्कराः ।  
सान्द्रमेघान्धकारेण लिम्पन्त इव दिक्तटान् ॥ ४५-८० ॥  
  
कलापिनो हृष्टचित्तास्तत्र नृत्यन्ति सन्ततम् ।  
उद्धाट्य स्वकलापांश्च जलदाटोपशङ्कया ॥ ४५-८१ ॥  
  
शुकपारापतक्रौञ्चपिककोलाहलाकुलम् ।  
कोटीन्दुकौमुदीगवन्निर्वासनलताशतम् ॥ ४५-८२ ॥  
  
  
  
उत्पतद्भिमृगीवृन्दैर्वराहैर्गवयैः शशैः ।  
रुरुभिर्मृगनाभैश्च चमरीभिरलङ्कृतम् ॥ ४५-८३ ॥  
  
अनेकसूर्यसङ्काशचिन्तारत्नावृतिव्रतम् ।  
यत्र पञ्चसहस्राणि मणिहर्म्यकृतास्पदाः ॥ ४५-८४ ॥  
  
दिव्यशृङ्गारवेषाढ्या रसभावविभावुकाः ।  
सेवोपचारचतुरा वसन्ति परिचारिकाः ॥ ४५-८५ ॥  
  
तदन्तः संस्मरेद्दिव्यं महापद्मवनं महत् ।  
लक्षयोजनविस्तीर्णं गुञ्जन्मत्तमधुव्रतम् ॥ ४५-८६ ॥  
  
वियद्वितानितमिव परागैः पवनेरितैः ।  
कुर्वन् तद्गन्धसञ्चारिषट्पदव्याजचित्रितम् ॥ ४५-८७ ॥  
  
महापद्माटवीमध्ये स्मरेदेकमणिगृहम् ।  
चतुःषष्टिमहास्तम्भशोभाडम्बरमण्डितम् ॥ ४५-८८ ॥  
  
  
  
मूलभूमिस्तु प्रथमा द्वितीया मतिविभ्रमा ।  
तृतीया भोगभूमिश्च नृत्यभूमिश्चतुर्थिका ॥ ४५-८९ ॥  
  
पञ्चमी शयनीयाख्या षष्ठी वैमानिकीति च ।  
सप्तमी अष्टमी चोभे दोलाभूमी निरूपिते ॥ ४५-९० ॥  
  
नवमी दूरलक्षा च दशमी चन्द्रभूमिका ।  
इत्येता दश आख्याता भूमयो निजवेश्मनः ॥ ४५-  
प्रियाभिः सह वसेदस्मिन् घनीभूतो रसः पुमान् ॥ ४५-९१ ॥  
  
  
इति श्रीमाहेश्वरतन्त्रे उत्तरखण्डे शिवपार्वतीसम्वादे पञ्चचत्वारिंशं पटलम् ॥ ४५-४५ ॥  
  
  
  
  
अथ षट्चत्वारिंशं पटलम्   
  
  
शिव उवाच   
  
  
इत्थं स्मरन्ती सततं निजधाममहोदयम् ।  
क्रमेण वासना देवि गमयत्येव वासरान् ॥ ४६-१ ॥  
  
यद्येषा विरहावस्था स्मरणाख्या प्रवर्त्तते ।  
तदा स्मृतिपथारूढं निजं धाम भवेत्प्रिये ॥ ४६-२ ॥  
  
अन्यथा ध्यायमानस्य रसलीलामहोदधिम् ।  
मध्ये विच्छिद्य विच्छिद्य मनस्तस्मान्निवर्त्तते ॥ ४६-३ ॥  
  
यावन्न जायते ह्येषा दशा विरहसम्भवा ।  
तावन्न शक्नुयात्कर्तुं विद्धि सेवां मनोमयीम् ॥ ४६-४ ॥  
  
स्मृत्यवस्थोदयो यावत्तावत्सेवाद्वयं भवेत् ।  
आन्तरीया तथा बाह्या तयोर्नैकतरा क्वचित् ॥ ४६-५ ॥  
  
सेवया तद्गतं चेतः शनैर्लीलागतं भवेत् ।  
स्मृत्यवस्थामवाप्नोति क्रमेण परमेश्वरि ॥ ४६-६ ॥  
  
  
  
स्मृत्यवस्थोदये देवि मनस्तत्तन्मनोरथैः ।  
प्रलापाख्यामवाप्नोति दशां च व्याकुलीकृतम् ॥ ४६-७ ॥  
  
अबुद्धिपूर्वकालापः प्रलापः कथितः प्रिये ।  
प्रियलीलाविलासादिविषयस्थिरचेतसः ॥ ४६-८ ॥  
  
रमयस्वाद्य रुचिरं प्रियप्रेम्णा वनान्तरे ।  
प्रियं त्वं चिरकालेन मया प्राप्तोऽसि साम्प्रतम् ॥ ४६-९ ॥  
  
इत्यादिविविधालापाः प्रवर्त्तन्ते महेश्वरि ।  
यदा देहानुसन्धानं मध्ये मध्ये प्रजायते ॥ ४६-१० ॥  
  
अत्युग्रतरसन्तापनिर्वापणपटीयसी ।  
सुधाधारेव सततं वाक् त्वदीया रसस्रवा ॥ ४६-११ ॥  
  
अनङ्गकोटिसौन्दर्यमहाब्धिमथनोद्धृतः ।  
सारांश इव ते रूपमानन्दोद्वेलनक्षमम् ॥ ४६-१२ ॥  
  
महादुःखतमस्तोमविपाटनपटीयसी ।  
चन्द्रज्योत्स्नेव रुचिरा हास्यशोभा तव प्रिय ॥ ४६-१३ ॥  
  
मय्येतत्तु कथं नाथ विपरीतं प्रवर्त्तते ।  
एवमादीनि वाक्यानि प्रवर्त्तन्ते गुणस्तवे ॥ ४६-१४ ॥  
  
  
  
ततः क्रमेण देवेशि मनोवैवश्यकारिणी ।  
आध्यवस्था प्रवर्तेत विप्रलम्भदशात्मिका [विप्रलम्भरसात्मिका इ० पा० ।] ॥ ४६-१५ ॥  
  
दीर्घतापाग्निसन्तप्तमाधिग्रस्तं मनोन्तरम् ।  
बहिः सृजत्यश्रुधारां श्वासकम्पादिकं तथा ॥ ४६-१६ ॥  
  
विरहे प्राणनाथस्य अप्राप्तौ सङ्गमस्य च ।  
जायते देवदेवेशि दशा चोन्मादसञ्ज्ञिका ॥ ४६-१७ ॥  
  
श्वासाश्रुपातसन्तापकम्पभूलेखनादिभिः ।  
अवस्था ज्ञायते देवि ह्युन्माद इति सञ्ज्ञया ॥ ४६-१८ ॥  
  
जायमाने ततो देवि तापे विरहसम्भवे ।  
हुङ्कारमात्रवचना तन्द्रामोहसमाकुला ॥ ४६-१९ ॥  
  
अनुसन्धानरहिता श्वाससंशोषिताधरा ।  
विवर्णवदनाकारा कृशीभूतकलेवरा ॥ ४६-२० ॥  
  
  
  
नकट्यजातमरणा जडावस्था भवेप्रिये ।  
कदाचिद्देवदेवेशि धैर्यस्याप्यनवस्थितौ ॥ ४६-२१ ॥  
  
निजनाथवियोगाग्निज्वालाज्वलितविग्रहा ।  
जायते देवदेवेशि दशा मरणरूपिणी ॥ ४६-२२ ॥  
  
इत्येता विरहावस्था दश प्रोक्ता तवानघे ।  
विप्रलम्भाख्यशृङ्गाररसे प्रादुर्भवन्ति ताः ॥ ४६-२३ ॥  
  
यद्यप्येका प्रजायते दशा विरहसम्भवा ।  
तथापि च वरारोहे रसस्यानुभवो भवेत् ॥ ४६-२४ ॥  
  
यावन्न जायतेऽप्येका दशा विरहसम्भवा ।  
तावन्न जायते देवि रसस्यानुभवः क्वचित् ॥ ४६-२५ ॥  
  
ज्ञात्वापि प्रियविश्लेषं यद्यवस्थोदयो नहि ।  
तदा चूडामणिजपः कर्त्तव्यः शुद्धिहेतवे ॥ ४६-२६ ॥  
  
मनोविकारे भावाख्ये जायमाने सुरेश्वरि ।  
अप्राप्तौ विरहावस्थां धत्ते भावः स एव हि ॥ ४६-२७ ॥  
  
परानन्दे प्रिये ज्ञाते तदप्राप्तिवशादिह ।  
मनो विकृतिमभ्येति भावसञ्ज्ञामलौकिकीम् ॥ ४६-२८ ॥  
  
  
  
अनेकजन्मकलुषेर्यदा वीतं मनो भवेत् ।  
नैवाप्नोति तदाभावं येन स्याद्विरहोदयः ॥ ४६-२९ ॥  
  
तन्मालिन्यनिरासार्थं जपसेवार्चनादिकम् ।  
अवश्यमेव कर्त्तव्य श्रीकृष्णप्रीतये चिरम् ॥ ४६-३० ॥  
  
अनुग्रहदृशा पश्येत् यदैव पुरुषोत्तमः ।  
प्रसादसुमुखो भूत्त्वा तदा स्याद्विरहोदयः ॥ ४६-३१ ॥  
  
इति ते सर्वमाख्यातं दशावस्थानिरूपणम् ।  
समासेन महेशानि किं भूयः श्रोतुमिच्छसि ॥ ४६-३२ ॥  
  
  
इति श्रीमाहेश्वरतन्त्रे उत्तरखण्डे शिवोमासम्वादे षट्चत्वारिंशं पटलम् ॥ ४६-४६ ॥  
  
  
  
  
अथ सप्तचत्वारिंशं पटलम्   
  
  
पार्वत्युवाच   
  
  
भगवन् श्रोतुमिच्छामि यथा कृष्णः प्रसीदति ।  
विना जपं विना सेवां विना पूजामपि प्रभो ॥ ४७-१ ॥  
  
यथा कृष्णः प्रसन्नः स्यात्तमुपायं वदाधुना ।  
अन्यथा देवदेवेश पुरुषार्थो न सिद्ध्यति ॥ ४७-२ ॥  
  
  
शिव उवाच   
  
  
साधु पार्वति ते प्रश्नः सावधानतया शृणु ।  
विना जपं विना सेवां विना पूजामपि प्रिये ॥ ४७-३ ॥  
  
यथा कृष्णः प्रसन्नः स्यात्तमुपायं वदामि ते ।  
जपसेवादिकं चापि विना स्तोत्रं न सिद्ध्यति ॥ ४७-४ ॥  
  
कीर्तिप्रियो हि भगवान् वरात्मा पुरुषोत्तमः ।  
जपस्तन्मयतासिद्ध्यै सेवा स्वाचाररूपिणी ॥ ४७-५ ॥  
  
  
  
स्तुतिः प्रसादनकरी तस्मात्स्तोत्रं वदामि ते ।  
सुधाम्भोनिधिमध्यस्थे रत्नद्वीपे मनोहरे ॥ ४७-६ ॥  
  
नवखण्डात्मके तत्र नवरत्नविभूषिते ।  
तन्मध्ये चिन्तयेद्रम्यं मणिगृहमनुत्तमम् ॥ ४७-७ ॥  
  
परितो वनमालाभिः ललिताभिः विराजिते ।  
तत्र सञ्चिन्तयेच्चारु कुट्टिमं सुमनोहरम् ॥ ४७-८ ॥  
  
चतुःषष्ट्या मणिस्तम्भैश्चतुर्दिक्षु विराजितम् ।  
तत्र सिंहासने ध्यायेत्कृष्णं कमललोचनम् ॥ ४७-९ ॥  
  
अनर्घ्यरत्नजटितमुकुटोज्वलकुण्डलम् ।  
सुस्मितं सुमुखाम्भोजं सखीवृन्दनिषेवितम् ॥ ४७-१० ॥  
  
स्वामिन्याश्लिष्टवामाङ्गं परमानन्दविग्रहम् ।  
एवं ध्यात्वा ततः स्तोत्रं पठेत्सुविजितेन्द्रियः ॥ ४७-११ ॥  
  
  
श्रीकृष्णस्तोत्रम्   
  
  
कृष्णं कमलपत्राक्षं सच्चिदानन्दविग्रहम् ।  
सखीयूथान्तरचरं प्रणमामि परात्परम् ॥ ४७-१२ ॥  
  
शृङ्गाररसरूपाय परिपूर्णसुखात्मने ।  
राजीवारुणनेत्राय कोटिकन्दर्परूपिणे ॥ ४७-१३ ॥  
  
  
  
वेदाद्यगमरूपाय वेदवेद्यस्वरूपिणे ।  
अवाङ्मनसविषयनिजलीलाप्रवर्त्तिने ॥ ४७-१४ ॥  
  
नमः शुद्धाय पूर्णाय निरस्तगुणवृत्तये ।  
अखण्डाय निरंशाय निरावरणरूपिणे ॥ ४७-१५ ॥  
  
संयोगविप्रलम्भाख्यभेदभावमहाब्धये ।  
सदंशविश्वरूपाय चिदंशाक्षररूपिणे ॥ ४७-१६ ॥  
  
आनन्दांशस्वरूपाय सच्चिदानन्दरूपिणे ।  
मर्यादातीतरूपाय निराधाराय साक्षिणे ॥ ४७-१७ ॥  
  
मायाप्रपञ्चदूराय नीलाचलविहारिणे ।  
माणिक्यपुष्परागाद्रिलीलाखेलप्रवर्त्तिने ॥ ४७-१८ ॥  
  
चिदन्तर्यामिरूपाय ब्रह्मानन्दस्वरूपिणे ।  
प्रमाणपथदूराय प्रमाणाग्राह्यरूपिणे ॥ ४७-१९ ॥  
  
  
  
मायाकालुष्यहीनाय नमः कृष्णाय शम्भवे ।  
क्षरायाक्षररूपाय क्षराक्षरविलक्षणे ॥ ४७-२० ॥  
  
तुरीयातीतरूपाय नमः पुरुषरूपिणे ।  
महाकामस्वरूपाय कामतत्त्वार्थवेदिने ॥ ४७-२१ ॥  
  
दशलीलाविहाराय सप्ततीर्थविहारिणे ।  
विहाररसपूर्णाय नमस्तुभ्यं कृपानिधे ॥ ४७-२२ ॥  
  
विरहानलसन्तप्तभक्तचित्तोदयाय च ।  
आविष्कृतनिजानन्दविफलीकृतमुक्तये ॥ ४७-२३ ॥  
  
द्वैताद्वैतमहामोहतमःपटलपाटिने ।  
जगदुत्पत्तिविलयसाक्षिणेऽविकृताय च ॥ ४७-२४ ॥  
  
ईश्वराय निरीशाय निरस्ताखिलकर्मणे ।  
संसारध्वान्तसूर्याय पूतनाप्राणहारिणे ॥ ४७-२५ ॥  
  
  
  
रासलीलाविलासोर्मिपूरिताक्षरचेतसे ।  
स्वामिनीनयनाम्भोजभावभेदैकवेदिने ॥ ४७-२६ ॥  
  
केवलानन्दरूपाय नमः कृष्णाय वेधसे ।  
स्वामिनीहृदयानन्दकन्दलाय तदात्मने ॥ ४७-२७ ॥  
  
संसारारण्यवीथीषु परिभ्रान्तात्मनेकधा ।  
पाहि मां कृपया नाथ त्वद्वियोगाधिदुःखिताम् ॥ ४७-२८ ॥  
  
त्वमेव मातृपित्रादिबन्धुवर्गादयश्च ये ।  
विद्या वित्तं कुलं शील त्वत्तो मे नास्ति किञ्चन ॥ ४७-२९ ॥  
  
यथा दारुमयी योषिच्चेष्टते शिल्पिशिक्षया ।  
अस्वतन्त्रा त्वया नाथ तथाहं विचरामि भोः ॥ ४७-३० ॥  
  
सर्वसाधनहीनां मां धर्माचारपराङ्मुखाम् ।  
पतितां भवपाथोधौ परित्रातुं त्वमर्हसि ॥ ४७-३१ ॥  
  
मायाभ्रमणयन्त्रस्थामूर्ध्वाधोभयविह्वलम् ।  
अदृष्टनिजसङ्केतां पाहि नाथ दयानिधे ॥ ४७-३२ ॥  
  
  
  
अनर्थेऽर्थदृशं मूढां विश्वस्तां भयदस्थले ।  
जागृतव्ये शयानां मामुद्धरस्व दयापरः ॥ ४७-३३ ॥  
  
अतीतानागतभवसन्तानविवशान्तराम् ।  
बिभेमि विमुखी भूय त्वत्तः कमललोचन ॥ ४७-३४ ॥  
  
मायालवणपाथोधिपयःपानरतां हि माम् ।  
त्वत्सान्निध्यसुधासिन्धुसामीप्यं नय माऽचिरम् ॥ ४७-३५ ॥  
  
त्वद्वियोगार्तिमासाद्य यज्जीवामीति लज्जया ।  
दर्शयिष्ये कथं नाथ मुखमेतद्विडम्बनम् ॥ ४७-३६ ॥  
  
प्राणनाथ वियोगेऽपि करोमि प्राणधारम् ।  
अनौचिती महत्येषा किं न लज्जयतीह माम् ॥ ४७-३७ ॥  
  
किं करोमि क्व गच्छामि कस्याग्रे प्रवदाम्यहम् ।  
उत्पद्यन्ते विलीयन्ते वृत्तयोब्धौ यथोर्मयः ॥ ४७-३८ ॥  
  
  
  
अहं दुःखाकुली दीना दुःखहा न भवत्परः ।  
विज्ञाय प्राणनाथेदं यथेच्छसि तथा कुरु ॥ ४७-३९ ॥  
  
ततश्च प्रणमेत्कृष्णं भूयो भूयः कृताञ्जलिः ।  
इत्येतद्गुह्यमाख्यातं न वक्तव्यं गिरीन्द्रजे ॥ ४७-४० ॥  
  
एवं यः स्तौति देवेशि त्रिकालं विजितेन्द्रियः ।  
आविर्भवति तच्चित्ते प्रेमरूपी स्वयं प्रभुः ॥ ४७-४१ ॥  
  
  
इति श्रीमाहेश्वरतन्त्रे उत्तरखण्डे शिवोमासंवादे सप्तचत्वारिंशं पटलम् ॥ ४७-४७ ॥  
  
  
  
  
  
अथ अष्टचत्वारिंशं पटलम्   
  
  
पार्वत्त्युवाच   
  
  
भगवन् देवदेवेश जगन्नाथ दयानिधे ।  
कथा साध्वी महापुण्या भवता विनिरूपिता ॥ ४८-१ ॥  
  
अनुगृहीता नाथेन त्वयाहं करुणात्मना ।  
ब्रह्मगुह्यमिदं देव यदेतत्प्रकटीकृतम् ॥ ४८-२ ॥  
  
अतः परं तु देवेश वेदितव्यं न विद्यते ।  
तथापि प्रष्टुमिच्छामि कोऽमृतं पीय तृप्तिभाक् ॥ ४८-३ ॥  
  
मन्त्रराजप्रसङ्गेन सेवा ते विनिरूपिता ।  
यथा सिध्यन्ति देवेश वासनाः कृष्णयोषिताम् ॥ ४८-४ ॥  
  
धर्मः कृष्णप्रियाणां हि न सेवातोधिकः क्वचित् ।  
तथापि भवता नाथ किञ्चित् पूजापि सूचिता ॥ ४८-५ ॥  
  
विधिना केन देवेश क्रियते सा कदा च कैः ।  
एतन्मे ब्रूहि भो विद्वन् महांस्त्वं दीनवत्सलः ॥ ४८-६ ॥  
  
  
  
शिव उवाच   
  
  
प्रिये धन्यासि धन्यासि धन्यासि मम मानसम् ।  
प्रीणासि प्रश्नवादने सूर्योऽब्जमिव भानुना ॥ ४८-७ ॥  
  
अतस्त्वां कथयिष्यामि सुगोप्यमपि पूजनम् ।  
सेवनं मुख्यमेवोक्तं पूजनं गौणमुच्यते ॥ ४८-८ ॥  
  
सेवां कर्तुमशक्तश्चेत् पूजयेत्पुरुषोत्तमम् ।  
तदहं ते प्रवक्ष्यामि यन्मां त्वं पृच्छसि प्रिये ॥ ४८-९ ॥  
  
प्रातरुत्थाय देवेशि ब्रह्मरन्धे निजं गुरुम् ।  
ध्यात्वा पञ्चोपचारैश्च मानसैः पूजयेत्परम् ॥ ४८-१० ॥  
  
ततो हृदम्बुजे ध्यायेच्छ्रीकृष्णं स्वामिनीयुतम् ।  
प्रसन्नवदनाम्भोजप्रियावृन्दविहारिणम् ॥ ४८-११ ॥  
  
पूर्ववत्पूजयित्वाथ व्यवहारविधौ प्रिये ।  
अनुज्ञां प्रार्थयेत्तस्य प्रबद्धकरसम्पुटा ॥ ४८-१२ ॥  
  
  
  
जानामि धर्मं न हि मे प्रवृत्तिर्जानाम्यधर्मं न ततो निवृत्तिः ।  
मायान्धकारे गहने प्रविष्टा गृहान्धकूपे पतिता प्रमादात् ॥ ४८-१३ ॥  
  
यद्यत्करिष्यामि शुभाशुभं वा नाहं स्वतन्त्रः प्रकरोमि तत्तत् ।  
तस्मात्क्षमस्व प्रियनाथ सर्वं संसारयात्रामनुवर्त्तमानम् ॥ ४८-१४ ॥  
  
आदायाज्ञां ततो देवि भूमिं सम्प्रार्थ्य पूर्ववत् ।  
मलोत्सर्गविधिं कृत्वा हस्तपादादिशोधनम् ॥ ४८-१५ ॥  
  
पूर्ववद्देवदेवेशि दन्तशुद्धिं समाचरेत् ।  
तीर्थे वा स्वगृहे वापि स्नानं कृत्वा च पूर्ववत् ॥ ४८-१६ ॥  
  
पूजागृहसमीपं तु गत्वोक्तासनसंस्थितः ।  
कुङ्कुमादिशुभैर्द्रव्यैस्तिलकं हरिमन्दिरम् ॥ ४८-१७ ॥  
  
वामरेखास्थितो ब्रह्मा दक्षिणायामह प्रिये ।  
हरिर्मध्यगतस्तस्मान्मध्यदेशं न लेपयेत् ॥ ४८-१८ ॥  
  
न दर्पणे च जले तैले विलोक्य तिलकी भवेत् ।  
कृतमप्यकृतं वीक्ष्य दर्पणादौ तु यत्कृतम् ॥ ४८-१९ ॥  
  
  
  
मुद्रादिधारणं कुर्यात् यथा स्थानं महेश्वरि ।  
आदौ ललाटदेशे तु गदां कौमोदिकीं न्यसेत् ॥ ४८-२० ॥  
  
एकैकां विन्यसेद्वामपार्श्वे वामस्तने तथा ।  
बाहुयुग्मे तथैकैका द्वे द्वे वा भक्तिभावतः ॥ ४८-२१ ॥  
  
उदरे पञ्च चक्राणि हृदि चक्रत्रयं न्यसेत् ।  
चक्रद्वयं ततो देवि दक्षपार्श्वे नियोजयेत् ॥ ४८-२२ ॥  
  
त्रीणि दक्षस्तने युज्यात् द्वयं दक्षभुजे वहेत् ।  
दक्षकर्णस्य मूले तु चक्रयुग्मं प्रविन्यसेत् ॥ ४८-२३ ॥  
  
कण्ठदेशे तथा वामबाहौ चक्रं सकृत्सकृत् ।  
एक एव भवेद्देवि शङ्खो वामकपोलगः ॥ ४८-२४ ॥  
  
वामपार्श्वे तथा चैकः स्तने वामे द्वयं न्यसेत् ।  
वामबाहौ त्रयं विद्याद्वामकर्णे द्वयं तथा ॥ ४८-२५ ॥  
  
अधरेऽपि द्वयं न्यस्य शुभया गोपिकामृदा ।  
दक्षबाहौ तथा चैकमेवं शङ्खान् प्रविन्यसेत् ॥ ४८-२६ ॥  
  
  
  
पद्ममुद्राद्वयं वामे दक्षिणेऽपि तथा न्यसेत् ।  
नाममुद्रा तु सर्वाङ्गे विभृयाद्भक्तितत्परः ॥ ४८-२७ ॥  
  
अधृत्वा तुलसीमालामकृत्वायुधलाञ्छनम् ।  
न सिद्धिमाप्नुयात्कोऽपि सत्यमेव वचो मम ॥ ४८-२८ ॥  
  
  
पार्वत्युवाच   
  
  
अधृत्वायुधलिङ्गानि यः कुर्याद्भजनादिकम् ।  
न सिद्धिमाप्नुयादत्र मनो मे मुह्यतेतराम् ॥ ४८-२९ ॥  
  
रसरूपस्य कृष्णस्य न चास्त्यायुधधारणम् ।  
कस्मात्कृष्णप्रिया साक्षात् बिभृयाद्वैष्णवायुधम् ॥ ४८-३० ॥  
  
यो यो यद्देवता भक्तः स बिभर्ति तदायुधम् ।  
प्रयोजनं तु नास्त्येव तथाप्यादिश्यते त्वया ॥ ४८-३१ ॥  
  
  
  
तस्मान्मे संशयो जातो व्यथते हृदि शल्यवत् ।  
तमुद्धर दयासिन्धो येन मे निश्चयो भवेत् ॥ ४८-३२ ॥  
  
  
शिव उवाच   
  
  
शृणु देवि प्रवक्ष्यामि यन्मां त्वं परिपृच्छसि ।  
यस्य श्रवणमात्रेण मनो निःसंशयं भवेत् ॥ ४८-३३ ॥  
  
अद्वैतं भावयेन्नित्यं द्वैतभावं न भावयेत् ।  
द्वैतभावनया नित्यं संसारो न निवर्त्तते ॥ ४८-३४ ॥  
  
अद्वैतभावनिष्णातः संसारं नैव पश्यति ।  
तस्मादद्वैतभावेन यः पश्यति स पश्यति ॥ ४८-३५ ॥  
  
अयं ब्रह्मा हरिरयं रुद्रोयमिति व भिदा ।  
यः पश्यति महेशानि तस्य कालकृतं भयम् ॥ ४८-३६ ॥  
  
प्रपञ्चो ब्रह्मतन्मात्रं ब्रह्मादिस्थावरान्तकः ।  
द्वे ब्रह्मणीति वेदोक्तिर्लीलाभेदकृता भवेत् ॥ ४८-३७ ॥  
  
  
  
एकमेवाद्वितीयं चेत्यन्यथा तु विरुद्ध्यते ।  
तस्माद्द्वैतं तु देवेशि भ्रममात्रं न संशयः ॥ ४८-३८ ॥  
  
चन्द्रद्वैतं प्रतीयेत जलोपाधिप्रसङ्गतः ।  
जलोपाधिनिरासेन चन्द्राद्वैतं प्रकाशते ॥ ४८-३९ ॥  
  
ब्रह्मण्यपि तथा द्वैतमज्ञानेन विजृम्भितम् ।  
अज्ञानस्य निरासे तु ब्रह्माद्वैतं यथा भवेत् ॥ ४८-४० ॥  
  
कः शिवः को हरिर्ब्रह्मा एकत्वमनुपश्यतः ।  
तस्मादायुधलिङ्गानां धारणं न विरुध्यते ॥ ४८-४१ ॥  
  
आत्मश्रेयः प्रवृत्तानां तामससर्गमाश्रिताः ।  
दोषा विनायकाश्चान्ये भ्रंशयन्ति मनःश्रिताः ॥ ४८-४२ ॥  
  
पलायन्ते च ते सर्वे वैष्णवायुधदर्शनात् ।  
जाज्वल्यमानज्वलनज्वालयेवाकुलीकृताः ॥ ४८-४३ ॥  
  
  
  
सत्त्वोपाधिगतं ब्रह्म विष्णुस्तस्यायुधान्यपि ।  
दृष्ट्वा दोषाः पलायन्ते सिंहं दृष्ट्वा यथा गजाः ॥ ४८-४४ ॥  
  
अन्यथाविश्य चित्तं ते भजनं वारयन्ति हि ।  
तस्मादायुधलिङ्गानां धारणं सर्वथा प्रिये ॥ ४८-४५ ॥  
  
दृष्ट्वा बिभ्यति पापानि चक्राङ्कितवपुर्धरम् ।  
रजस्तमोमयाभावा न स्पृशन्ति कदाचन ॥ ४८-४६ ॥  
  
ये लोकरञ्जनार्थाय चक्राद्यायुधलाञ्छनाः ।  
पाखण्डिनः पतन्त्येते निरयेषु पुनः पुनः ॥ ४८-४७ ॥  
  
तस्माद्भजनाङ्गतया बिभृयादायुधानि तु ।  
भजन्सिद्धिमवाप्नोति पापदोषाद्यसंश्रितः ॥ ४८-४८ ॥  
  
द्वारपूजां ततः कृत्वा प्रविशेद्यागमन्दिरम् ।  
त्रिर्वामपार्ष्णिघातेन भौमांस्तालत्रयेण च ॥ ४८-४९ ॥  
  
  
  
अन्तरिक्षस्थितान् दिव्यदृष्ट्या भूतान् दिवि स्थितान् ।  
उत्सार्य भूमिं सम्प्रार्थ्य सम्प्रोक्ष्य विधिनासनम् ॥ ४८-५० ॥  
  
आचम्य च शिखां बध्वा मूलमन्त्रेण देशिकः ।  
स्त्रीवेषधारी सुभगः ताम्बूलवदनोर्चयेत् ॥ ४८-५१ ॥  
  
  
इति श्रीमाहेश्वरतन्त्रे उत्तरखण्डे शिवपार्वतीसम्वादे अष्टचत्वारिंशं पटलम् ॥ ४८-४८ ॥  
  
  
  
  
अथ एकोनपञ्चाशत्तमम् पटलम्   
  
  
शिव उवाच  
  
  
पृथिव्यादीनि भूतानि ब्रह्मणि प्रविलाप्य च ।  
क्रमेणोत्पाद्य च पुनः पवित्राणि विभावयेत् ॥ ४९-१ ॥  
  
भूतशुद्धिं विधायेत्थं प्राणान् संस्थापयेत्पुनः ।  
पञ्चाशन्मातृका न्यस्य न्यसेत् ऋष्यादिकं ततः ॥ ४९-२ ॥  
  
मूलमन्त्राक्षरन्यासं ततः कृत्वा समाहितः ।  
ध्यायेत्स्वहृदयाम्भोजे कृष्णं कमललोचनम् ॥ ४९-३ ॥  
  
दिव्यरत्नकिरीटं तु मूर्ध्नि सञ्चिन्तयेत् प्रिये ।  
अथवोष्णीषकं ध्यायेद्दाडिमीकुसुमप्रभम् ॥ ४९-४ ॥  
  
अनर्घ्यरत्नविलसन्मुक्ताकुण्डलमण्डितम् ।  
उष्णीषबद्धरत्नेन वर्त्तुलेनातिभास्वता ॥ ४९-५ ॥  
  
धिक्कुर्वन्तमिव प्रोद्यत्पूर्णचन्द्रस्य मण्डलम् ।  
दिव्यमुक्ताफलस्रजा वेष्टितोष्णीषसुन्दरम् ॥ ४९-६ ॥  
  
क्षीरसागरकल्लोलशोभातिशयसुन्दरम् ।  
न्यस्तरत्नप्रभोद्भासि वसानममलाम्बरम् ॥ ४९-७ ॥  
  
प्रान्तपल्लवविभ्राज&ल्लम्बिमुक्तालिभास्वरम् ।  
दधानमुत्तरं वासो नवीनजलदप्रभम् ॥ ४९-८ ॥  
  
वलयाङ्गदकेयूरभ्राजमानकरद्वयम् ।  
वैडूर्यमुक्तामाणिक्यहारभारविराजितम् ॥ ४९-९ ॥  
  
दिव्याङ्गरागसौरभ्याघ्राणमत्तमधुव्रतान् ।  
लीलारविन्दभ्रमणैर्वारयन्तं मुहुर्मुहुः ॥ ४९-१० ॥  
  
हीरालिदशनज्योत्स्नां विकिरन्तं स्मिताननात् ।  
रसालभृकुटिलीला [भृकुटीभाव इ० पाठः ।] विह्वलीकृतवल्लभम् ॥ ४९-११ ॥  
  
  
  
नीलकुञ्चितसुस्निग्धालकशोभिमुखाम्बुजम् ।  
पाटीरतिलकोद्भासिभालस्थलमनोहरम् ॥ ४९-१२ ॥  
  
ताम्बूलपूर्णवदनं चाम्पेयद्युतिविग्रहम् ।  
सदाषोडशवर्षीयं ध्यायेत्कृष्णं [वार्षिक्यं इ० पाठः ।] हृदाम्बुजे ॥ ४९-१३ ॥  
  
वामभागगतां तस्य स्वामिनीं संस्मरेत् प्रिये ।  
कुञ्चितानङ्गकोदण्डभ्रूलताबिभ्रमश्रियम् ॥ ४९-१४ ॥  
  
रसानन्दाङ्कुरौभूतदशनावलिभासुराम् ।  
मीनाब्जखञ्जरीटोग्रगर्वनिर्नाशिलोचनाम् ॥ ४९-१५ ॥  
  
तिलसूनलसन्नासानटन्मौक्तिकभूषणाम् ।  
प्रान्तमुक्तावलिभ्राजद्भालभूषणभूषित्ताम् ॥ ४९-१६ ॥  
  
मुखेन्दुमण्डलप्रोद्यत्कस्तूरीतिलकाङ्किताम् ।  
कपोलपालिविलुठन्मुक्तादाममनोहराम् [कपोलावलि इ० पाठः ।] ॥ ४९-१७ ॥  
  
  
  
किंशुकाभांशुकद्युत्या प्रसर्पन्त्याध ऊर्ध्वतः ।  
सिन्दूरपूरितमिव कुर्वाणां वियदन्तरम् ॥ ४९-१८ ॥  
  
सुवर्णरचनाचञ्चन्मुक्तारत्नविचित्रिताम् ।  
दधानां नीलजलदश्यामलां कुचपण्ट्टिकाम् ॥ ४९-१९ ॥  
  
प्रान्तलम्बितमुक्तादिच्छटाविच्छुरितावनि ।  
नीलचण्डातक चारु दधानां स्वर्णसूत्रवत् ॥ ४९-२० ॥  
  
सुवर्णमुक्तामणिहारशोभां ग्रैवेयविद्योतितकम्बुकण्ठीम् ।  
माणिक्यमञ्जीररणत्पदाब्जां श्रीस्वामिनीं चेतसि चिन्तयामि ॥ ४९-२१ ॥  
  
ततस्तौ मानसैर्दिव्यैरुपचारैः प्रपूजयेत् ॥ ४९-२२ ॥  
  
दत्त्वा नैवेद्यमीशानिवै श्वदेवं समाचरेत् ।  
मूलाधारे महाकुण्डे चतुरस्रं विचिन्त्य च ॥ ४९-२३ ॥  
  
चतुर्भिरात्मभिः कॢप्तं संविदग्निसमुज्ज्वलम् ।  
जुहुयादाहुतीस्तत्र कामक्रोधादिकाः प्रिये ॥ ४९-२४ ॥  
  
  
  
कामः क्रोधश्च लोभश्च मोहश्च मदमत्सरौ ।  
अधर्मानृतमज्ञानं जुहुयाज्ज्ञानपावके ॥ ४९-२५ ॥  
  
दग्धकामादिकलुषमात्मानं वासनात्मकम् ।  
ध्यात्वा कृतक्षणः किञ्चिद्दत्वाचमनमेतयोः ॥ ४९-२६ ॥  
  
भुञ्जानौ मनसा ध्यात्वा दत्त्वा चैव पुनर्जलम् ।  
ताम्बूलवीटिकां दत्त्वा यथाशक्ति जपेद्धिया ॥ ४९-२७ ॥  
  
अन्तःपूजां समाप्यैवं बहिःपूजां समारभेत् ।  
पूजायन्त्रं लिखेत् पट्टे सौवर्णे राजते च वा ॥ ४९-२८ ॥  
  
ताम्रे चापि महेशानि श्रीपर्णीचन्दनोद्भवे ।  
षट्कोणमादौ निर्माय शक्तिं निर्भिद्य वह्निना ॥ ४९-२९ ॥  
  
अष्टकोणं ततः कुर्यात् तत्प्रकारं शृणुष्व मे ।  
चतुरस्रं लिखेदादौ ऋजुरेखं मनोहरम् ॥ ४९-३० ॥  
  
पूर्वरेखामूर्ध्वभागाद् रेखामाकृष्य पार्वति ।  
मध्यभागान्महादेवि सन्धिभेदक्रमेण च ॥ ४९-३१ ॥  
  
  
  
पूर्वरेखामध्यभागात् रेखामाकृष्य पार्वति ।  
मध्यभागान्महादेवि सन्धिभेदक्रमेण च ।  
दक्षरेखां विनिर्भिद्य बहिः किञ्चित्प्रसारयेत् ।  
दक्षरेखामूर्ध्वगतामाकृष्य परमेश्वरि ॥ ४९-३२ ॥  
  
प्रतीचिमानयेदाशां पूर्ववद् बहिरानयेत् ।  
तामाकृष्योत्तरगतरेखां मूर्द्धानमानयेत् ॥ ४९-३३ ॥  
  
प्राग्वद्बहिः प्रसृमरां तामाकृष्य सुलोचने ।  
पूर्वरेखोपरि स्थाप्य अग्रदेशेन मेलयेत् ॥ ४९-३४ ॥  
  
अष्टकोणमिदं कृत्वा वेष्टयेद् वृत्तरेखया ।  
तल्लग्नमूलपत्रञ्च लिखेद् द्वादशयन्त्रकम् ॥ ४९-३५ ॥  
  
तस्योपरि लिखेद् देवि वृत्तं पूर्णेन्दुसन्निभम् ।  
चतुरस्रत्रयं कुर्याच्चतुर्द्वार मनोहरम् ॥ ४९-३६ ॥  
  
पूजापीठं समारोप्य पूजयेच्च ततः परम् ।  
सामान्यविधिना देवि सामान्यार्घं प्रकल्पयेत् ॥ ४९-३७ ॥  
  
  
  
स्ववामभागे देवेशि जलेन चतुरस्रकम् ।  
कृत्वाभ्यर्च्याक्षतैरक्तैर्गन्धचन्दनलालितैः ॥ ४९-३८ ॥  
  
तत्राधारं प्रतिष्ठाप्य पूजयेद्वह्निमण्डलम् ।  
शङ्खं वान्यतरत्पात्रं तत्र संस्थाप्य सुन्दरि ॥ ४९-३९ ॥  
  
कलाभिः सहितं तत्र पूजयेत्सूर्यमण्डलम् ।  
तत्र शुद्धोदकं पूर्य चन्द्रगन्धादिमिश्रितम् ॥ ४९-४० ॥  
  
तत्र तीर्थान्यथावाह्य भित्वा सूर्यस्य मण्डलम् ।  
अभिमन्त्र्याष्टधा मूलमन्त्रेण कुसुमादिभिः ॥ ४९-४१ ॥  
  
सुरभ्या चामृतीकृत्य शङ्खमत्स्यौ प्रदर्शयेत् ।  
अनेनैव विधानेन पाद्यमर्घं प्रकल्पयेत् ॥ ४९-४२ ॥  
  
कांस्यजं मधुपर्कार्थं तथैवाचमनीयकम् ।  
एवं पात्राणि संस्कृत्य पीठपूजां समारभेत् ॥ ४९-४३ ॥  
  
मण्डूकाधारशक्ती च कूर्मोऽनन्तवराहकौ ।  
पृथिवी च जलं तेजो वायुराकाश एव च ॥ ४९-४४ ॥  
  
  
  
अहङ्कारो महत्तत्त्वं प्रकृतिः पुरुषस्तथा ।  
रत्नद्वीपो ब्रह्मनालः कल्पद्रुमवनं ततः ॥ ४९-४५ ॥  
  
मन्दारोद्यानमीशानि पारिजातवनं ततः ।  
हरिचन्दनमुद्यानं वैडूर्यद्रुमवाटिका ॥ ४९-४६ ॥  
  
दिव्यमुक्तावनं चैव प्रवालद्रुमवाटिका ।  
सूर्यकान्तद्रुमोद्यानं पद्मरागवनं ततः ॥ ४९-४७ ॥  
  
महापद्मवनं चैव मणिगृहमनुत्तमम् ।  
चतुःषष्टिमणिस्तम्भमण्डपस्तु ततः परम् ॥ ४९-४८ ॥  
  
रत्नसिंहासनं देवि तस्य पादचतुष्टये ।  
धर्मो ज्ञानं च वैराग्यमैश्वर्यं वह्निदिक् क्रमात् ॥ ४९-४९ ॥  
  
एवं पीठार्चनं कृत्वा बध्वावाहनमुद्रिकाम् ।  
स्वामिनीसहितं कृष्णं ध्यात्वायाकुलचेतसा ॥ ४९-५० ॥  
  
हृद्यागतमिति ध्यायन् सामरस्यमयं महः ।  
नेत्रद्वारेण कुसुमं जलाक्षतसमन्वितम् ॥ ४९-५१ ॥  
  
  
  
यन्त्रराजोपरि क्षिप्त्वा प्राणन्यासं समाचरेत् ।  
आवाहनादिकां मुद्रां दर्शयेदथ पार्वति ॥ ४९-५२ ॥  
  
पाद्यपात्रोदकेनैव पाद्यं दद्याद्विचक्षणः ।  
अर्ध्यपात्रोदकेनैव दद्यादर्ध्यं च मूर्द्धनि ॥ ४९-५३ ॥  
  
मधुपर्कं ततः कृत्वा दद्यादाचमनीयकम् ।  
पुष्पतैलं ततो दत्वा दर्शयेन्मणिपादुकाम् ॥ ४९-५४ ॥  
  
स्नानं दिव्यजलैर्देवि वासः खचितरत्नकम् ।  
भूषणादि समर्प्याथ दिव्यगन्धार्पर्णं ततः ॥ ४९-५५ ॥  
  
चम्पकैः करवीरैश्च केतकैर्बकुलैरपि ।  
पङ्कजैर्जातिकुसुमैर्मालतीमोगरैरपि ॥ ४९-५६ ॥  
  
पूजयेद्यन्त्रराजस्थं धूपं दद्याद्यथाविधि ।  
निवेदयेत्ततो दीपमज्ञानध्वान्तनाशनम् ॥ ४९-५७ ॥  
  
दक्षिणे स्थापयेद्दीपं तैलदीपस्तु वामतः ।  
तयोरेकतरेणापि दीपं दद्याद् यथारुचि ॥ ४९-५८ ॥  
  
  
  
वामभागे तु देवेशि त्रिविधानर्चयेद् गुरून् ।  
करुणानन्दनायश्च तरुणानन्द एव च ॥ ४९-५९ ॥  
  
भुवनानन्दनाथश्च त्रीनेतानूर्ध्वतो यजेत् ।  
द्वितीयायां तथा पङ्क्तौ तदधः परमेश्वरि ॥ ४९-६० ॥  
  
मदनं मोहनं चैव मन्द्रं चैव यजेत्ततः ।  
मन्दरं शङ्करं ताम्रं स्वगुरुं तद्गुरुं तथा ॥ ४९-६१ ॥  
  
षट्गुरूश्च [तद्गुरूंश्च इ० पाठः ।] महेशानि तदधः परिपूजयेत् ।  
साध्यसाधकयोर्मध्यदेशः प्राचीति गद्यते ॥ ४९-६२ ॥  
  
कॢप्तप्राचीं समारभ्य सर्वत्र परिपूजयेत् ।  
षट्कोणेष्वर्चयेद्देवि सुन्दरीमिन्दिरां तथा ॥ ४९-६३ ॥  
  
आह्लादिनीमथानन्दामरुणां करुणावतीम् ।  
श्यामानङ्गानङ्गरेखा सुरङ्गा व्यञ्जुली रतिः ॥ ४९-६४ ॥  
  
बलाकी केसराङ्गी च वसुकोणे प्रपूजयेत् ।   
ततो द्वादशपत्रेषु पूजनं प्रवदामि ते ॥ ४९-६५ ॥  
  
  
  
चत्त्वारिंशद् यूथमुख्यास्तिस्रस्तिस्र उदाहृताः ।  
प्रतिपत्रं प्रपूज्ये द्वे स्वामिनीनित्यपार्श्वगे ॥ ४९-६६ ॥  
  
मालती माधवी नन्दा सुभद्रा रुचिरानना ।  
पुष्पावती रत्नरेखा पद्मवृन्दा विलासिनी ॥ ४९-६७ ॥  
  
मन्दारमधुरा माध्वी मञ्जनादा कलावती ।  
शृङ्गारलतिका वृन्दा प्रमोदा मधुमालती ॥ ४९-६८ ॥  
  
किशोरी कुसुमानन्दा रसकुल्या प्रभावती ।  
आशावती विशाला च निस्तुला नीलकुन्तला ॥ ४९-६९ ॥  
  
विद्युद्वर्णा निम्ननाभिः विरजस्का विहारिणी ।  
रागिणी रङ्गलतिका तथा रत्नावतीति च ।  
पद्मावती पद्मगर्भा पद्मिनी च पिकस्वरा ॥ ४९-७० ॥  
  
बहिर्वृत्ते च कूटस्थ [अक्षरस्वरूपवर्णनमिदम् ।] व्यापकं नित्यमव्ययम् ।  
अखण्डं सच्चिदानन्दं पूजयेत्परमेश्वरि ॥ ४९-७१ ॥  
  
  
  
कालमेघालिरुचिरं स्फुरन्माणिक्यकुण्डलम् ।  
दिव्यरत्नकिरीटेन ज्वालयेव हविर्भुजम् ॥ ४९-७२ ॥  
  
मुक्ताहारं चतुर्बाहुमुद्यत्सूर्यारुणाम्बरम् ।  
कोटिचन्द्रांशुसन्दोहप्रकाशपरमोज्ज्वलम् ॥ ४९-७३ ॥  
  
यदुन्मेषनिमेषाभ्यां ब्रह्माण्डविलोदयौ ।  
जगद्भ्रमस्याधिष्ठानं रजतस्येव शुक्तिका ॥ ४९-७४ ॥  
  
अध्यारोपापवादाभ्यां विदुषां ज्ञानगोचरम् ।  
यत्सत्तयाप्यसद्भाति नामरूपविकल्पितम् ॥ ४९-७५ ॥  
  
उपेतं रमया पञ्चवार्षिक्या सप्तवार्षिकम् ।  
नवरत्नविचित्रश्रीमालयालङ्कृतं परम् ॥ ४९-७६ ॥  
  
तद्बहिश्चतुरस्रे च प्रतिद्वारं सुरेश्वरि ।  
पुरुषं प्रकृतिं कालं यज्ञं पूर्वादिवामतः ॥ ४९-७७ ॥  
  
  
  
तद्बहिश्चतुरस्रे च वासुदेवादिकान् यजेत् ।  
किरीटकुण्डलधरान् जलदश्यामलाकृतीन् ॥ ४९-७८ ॥  
  
शङ्खचक्रगदापद्मभ्राजद् भुजचतुष्टयान् ।  
तद्बहिश्चतुरस्रेऽपि पूजयेच्च ततः परम् ॥ ४९-७९ ॥  
  
अग्नेरीशानपर्यन्तं पञ्चभूतार्चनं क्रमात् ।  
ईशानाद्वायुपर्यन्तं तन्मात्राः परिपूजयेत् ॥ ४९-८० ॥  
  
नै-ऋतेर्वायुपर्यन्तं पञ्चकर्मेन्द्रियाण्यपि ।  
नै-ऋतादग्निपर्यन्तं पूजयेत् ज्ञानपञ्चकम् ॥ ४९-८१ ॥  
  
तद्बहिर्द्वारदेशेषु पूर्वादिक्रमतोर्चयेत् ।  
इन्द्रमग्निं यमं चैव नैर्-ऋति च जलेश्वरम् ॥ ४९-८२ ॥  
  
पवनं धनदं रुद्रमूर्ध्वं ब्रह्माणमर्चयेत् ।  
अधस्ताच्च तथानन्त तत्रैवास्त्राणि वाहनैः ॥ ४९-८३ ॥  
  
पूजयित्वा ततो देवि ततो नैवेद्यमर्पयेत् ।  
भक्ष्यभोज्यान्नभरितं साधारं पात्रमुत्तमम् ॥ ४९-८४ ॥  
  
  
  
सामान्यसलिलैः प्रोक्ष्य दत्त्वा पुष्पाक्षतादिकम् ।  
ततो धेन्वामृतीकृत्य मूलमन्त्रं ततोऽष्टधा ॥ ४९-८५ ॥  
  
पञ्चप्राणाहुतीर्दद्यात् ग्रासमुद्रां च दर्शयन् ।  
जलपात्रं निवेद्याथ बिभृयादन्तरे पटम् ॥ ४९-८६ ॥  
  
पौराणैः प्राकृतैः स्तोत्रैः स्तुत्वा भुञ्जानमीश्वरम् ।  
ध्यात्वा तृप्तमिति ज्ञात्वा दूरीकृत्य पटावृत्तिम् ॥ ४९-८७ ॥  
  
दत्त्वाचमनमीशानि गन्धचूर्णैरनेकधा ।  
स्नेहापनोदनं कृत्वा हस्तयोः परमेशितुः ॥ ४९-८८ ॥  
  
गण्डूषान् कारयेत्पश्चात् कर्पूरैर्मुखशोधनम् ।  
हस्तपादौ च प्रक्षाल्य हस्तवासस्ततोर्चयेत् ॥ ४९-८९ ॥  
  
ततः प्रसन्नपूजान्ते लबिङ्गैलेन्दुमिश्रिताम् ।  
पूगाश्मचूर्कनिर्भिन्नां ददेत्ताम्बूलबीटिकाम् ॥ ४९-९० ॥  
  
सम्प्रार्थ्य पादुकायुग्मं निधाय पुरतः शिवे ।  
पुनः सिंहासनगतं दीपैर्नीराजयेत्ततः ॥ ४९-९१ ॥  
  
  
  
ईषत्पक्वसुपिष्टेन कुर्याद्वेदाङ्गुलोन्नतान् ।  
चतुरस्रान् शुभाकारान् नव सप्ताथ पञ्च वा ॥ ४९-९२ ॥  
  
ततश्छत्रं चामरं च मायूरं व्यञ्जनं तथा ।  
दर्पणं च ततो दत्वा प्रदक्षिणनमस्क्रियाम् ॥ ४९-९३ ॥  
  
गीत नृत्यादिकं कृत्वा प्रीणयेत्परमेश्वरम् ।  
इति ते कथितो देवि पूजाया विधिरुत्तमः [इति ते कथिता देवि पूजाया विधिरुत्तमा इ० पा० ।] ॥ ४९-९४ ॥  
  
मनः प्रसादकाले तु कुर्यात्पूजां समाहितः ।  
न कालनियमश्चात्र विद्यते परमेश्वरि ॥ ४९-९५ ॥  
  
इत्येतत् कथितं देवि त्वया पृष्टं सुलोचने ।  
समासेन महेशानि किं भूयः श्रोतुमिच्छसि ॥ ४९-९६ ॥  
  
  
इति श्रीमाहेश्वरतन्त्रे उत्तरखण्डे शिवोमासम्वादे एकोनपञ्चाशत्तमं पटलम् ॥ ४९-४९ ॥  
  
  
  
  
अथ पञ्चाशत्तमं पटलम्   
  
  
पार्वत्युवाच   
  
  
देव नाथ महेशान त्रिलोचन जगत्पते ।  
पूजनस्यापि परमो विधिर्मे संश्रुतो महान् ॥ ५०-१ ॥  
  
कूटस्थपूजने तत्र ध्यानमुक्तं त्वयाऽस्य हि ।  
व्यापकं नित्यमव्यक्तमखण्डमिति शङ्कर ॥ ५०-२ ॥  
  
अखण्डं व्यापकं तच्चेत्तदानन्दगतं न किम् ।  
केवलानन्दलीलायामङ्गीकारो विरुध्यते ॥ ५०-३ ॥  
  
अनङ्गीकारे देवेश व्यापकत्वं विरुध्यते ।  
ज्ञानरूपं तु कूटस्थमानन्दः पुरुषोत्तमः ॥ ५०-४ ॥  
  
मिथौ विरुद्धौ देवेश ज्ञानानन्दौ सुरेश्वर ।  
भेदशून्य यदा ज्ञानं जायते कृष्णयोषिताम् ॥ ५०-५ ॥  
  
रसस्तदा निवर्त्तेत निर्विशेषतया प्रभो ।  
रसाभासकरं ज्ञानं कथं युज्येत तत्र हि ॥ ५०-६ ॥  
  
अखण्डव्यापकत्वादि धर्माणां तत्र का गतिः ।  
एतज्जिज्ञासया देव मनो मे खिद्यतेतराम् ॥ ५०-७ ॥  
  
  
शिव उवाच   
  
  
साधु पृष्टं त्वया भद्रे जिज्ञासूनामभीप्सितम् ।  
यच्छ्रुत्वा तत्क्षणादेव जिज्ञासा विनिवर्त्तते ॥ ५०-८ ॥  
  
कूटस्थं व्यापकं देवि व्याप्यं कार्यमिति स्थितम् ।  
न कार्यं व्यापकं क्वापि न व्याप्यं कारणं भवेत् ॥ ५०-९ ॥  
  
अल्पवृत्ति भवेद् व्याप्यं व्यापकं तु तदन्यथा ।  
व्याप्यव्यापकता चापि कूटस्थानन्दयोरपि ॥ ५०-१० ॥  
  
विशेषं तत्र वक्ष्यामि शृणु त्वं कमलेक्षणे ।  
कामांशकणिकाव्याप्तं कूटस्थं ज्ञानरूपकम् ॥ ५०-११ ॥  
  
अत एव श्रुतिशतैरानन्दमिति कीर्त्यते ।  
कूटस्थमपरिच्छिन्नं विद्यते यद्यपि प्रिये ॥ ५०-१२ ॥  
  
तिरोहितमिवानन्दे कुह्वां बिम्बमिवैन्दवम् ।  
कामांशस्त्वपरिच्छिन्नमखण्डमचलं ध्रुवम् ॥ ५०-१३ ॥  
  
सर्वतो व्याप्य देवेशि स्वरूपेण प्रकाश्यते ।  
चिदानन्दमयीलीला प्रोक्ता कामांशभावजा ॥ ५०-१४ ॥  
  
अनुभूता पुरा देवि निगमैः प्राकृते लये ।  
तस्माद्गोलोकलीलेति प्रोच्यते वरवर्णिनि ॥ ५०-१५ ॥  
  
  
पार्वत्युवाच  
  
  
कीदृशी सा भवेल्लीलानुभूता निगमैः कथम् ।  
शब्दात्मकः कथं वेदो रसानुभवमर्हति ॥ ५०-१६ ॥  
  
एतदाख्याहि भगवन् यदि योग्यं भवेन्मम ।  
  
  
शिव उवाच   
  
  
शृणु पार्वति वक्ष्यामि तव प्रश्नमनुत्तमम् ॥ ५०-१७ ॥  
  
सम्प्राप्ते प्रतिसञ्चरे न स विभुर्ब्रह्मा प्रजानां पति-  
र्नोसूर्यादिगृहर्क्षसागरसरिद्विश्वन्धराः [विश्वम्भराः इ० पा० ।] पर्वताः ।   
वृक्षा औषधयस्तदा न विबुधा दैत्या मनुष्या दिशो  
गन्धर्वा न च राक्षसा मुनिवरा यक्षा [साध्या इ० पा० ।] न सिद्धोरगाः ॥ ५०-१८ ॥  
  
नष्टं स्थावरजङ्गमं विधिकृतं शिष्टं न किञ्चित्तदा   
यः शिष्टः स विभुर्विनाशरहितः कूटस्थ एकः पुमान् ।  
वेदा विस्मितचेतसोऽप्यथ विभुं तेऽन्तरश्चरा ब्रह्मवत्   
सञ्चित्याथ हृदास्तुवन् रहसि ते यं वाङ्मनोगोचरम् ॥ ५०-१९ ॥  
  
  
वेदा ऊचुः- [यथा - बृहद्वामनपुराणेऽपि भृग्वादीन् प्रति ब्रह्मणो वाक्यानि   
  
षष्टिवर्षसहस्राणि मया तप्तं तपः पुरा ।  
नन्दगोपव्रजस्त्रीणां पादरेणूपलब्धये ॥ ५०-१ ॥  
  
तथापि न मया प्राप्तास्तासां वै पादरेणवः ।  
श्रुत्वैतद्ब्रह्मणो वाक्यं भृगुः प्राहाथ सादरम् ॥ ५०-२ ॥  
  
  
भृगुरुवाच   
  
  
वैष्णवानां पादरजो गृह्यते त्वद्विघैरपि ।  
सन्ति ते बहवो लोके वैष्णवा नारदादयः ॥ ५०-३ ॥]  
  
एकस्त्वमात्मा पुरुषः पुराणो नित्योऽव्ययोऽनन्तगुणो निरीहः ।  
क्वचित्स्थितः क्वापि गतो न विद्महे तं त्वां परं संशरणं गता वयम् ॥ ५०-२० ॥  
  
तेषां विहाय गोपीनां पादरेणुस्त्वयापि यत् ।  
गृह्यते संशयो मेऽत्र को हेतुस्तद्वद प्रभो ॥ ५०-४ ॥  
  
ततो ब्रह्मा भृगुं प्राह चिन्तयित्वा पुरातनीम् ।  
कथां सर्वश्रुतीनां च रहस्यं परमाद्भुतम् ॥ ५०-५ ॥  
  
  
ब्रह्मोवाच   
  
  
न स्त्रियो व्रजसुन्दर्यः पुत्र ताः श्रुतयः किल ।   
नाहं शिवश्च शेषश्च श्रीश्च ताभिः समा क्वचित् ॥ ५०-६ ॥  
  
प्राकृते प्रलये प्राप्ते व्यक्तेऽव्यक्तं गते पुरा ।  
शिष्टे ब्रह्मणि चिन्मात्रे कालमायातिगेऽक्षरे ॥ ५०-७ ॥  
  
ब्रह्मानन्दमयो लोको व्यापिवैकुण्ठसञ्ज्ञकः ।  
निर्गुणोऽनाद्यनन्तश्च वर्तते केवलेऽक्षर ॥ ५०-८ ॥  
  
अक्षरं ब्रह्म परमं वेदानां स्थानमुत्तमम् ।  
तल्लोकवासी तत्रस्थैः स्तुतो वेदैः परात्परः ॥ ५०-९ ॥  
  
चिरं स्तुत्या तु सन्तुष्टः परोक्षं प्राह तान् गिरः ।  
तुष्टोऽस्मि ब्रूत भो प्राज्ञा वरं यन्मनसीप्सितम् ॥ ५०-१० ॥  
  
  
श्रुतय ऊचुः   
  
  
नारायणादिरूपाणि ज्ञातान्यस्माभिरच्युत ।  
सगुणं ब्रह्म सर्वेदं वस्तुबुद्धिर्न तेषु नः ॥ ५०-११ ॥  
  
ब्रह्मेति पठ्यतेऽस्माभिर्यद्रूपं निर्गुणं परम् ।  
वाङ्गनोगोचरातीतं ततो न ज्ञायते तु तत् ॥ ५०-१२ ॥  
  
आनन्दमात्रमिति यद्वदन्तीह पुराविदः ।  
तद्रूपं दर्शयास्माकं यदि देयो वरो हि नः ॥ ५०-१३ ॥  
  
श्रुत्वैतद्दर्शयामास स्वं लोकं प्रकृतेः परम् ।  
केवलानुभवानन्दमात्रमक्षरमव्ययम् ॥ ५०-१४ ॥  
  
यत्र वृन्दावनं नाम वनं कामदुघैर्द्रुमैः ।  
मनोरमणीयकुञ्जाढ्यं सर्वर्तुसुखसंयुतम् ॥ ५०-१५ ॥  
  
यत्र गोवर्द्धनो नाम सुनिर्झरदरीयुतः ।  
रत्नधातुमयः श्रीमान् सुपक्षिगणसङ्कुलः ॥ ५०-१६ ॥  
  
यत्र निर्मलपानीया कालिन्दी सरितां वरा ।  
रत्नबद्धाभयतटी हंसपद्मालिसङ्कुला ॥ ५०-१७ ॥  
  
नानारासरसोन्मत्तं यत्र गोपीकदम्बकम् ।  
तत्कदम्बकमध्यस्थ किशोराकृतिरच्युतः ॥ ५०-१८ ॥  
  
दर्शयित्वेति च प्राह व्रत किं करवाणि वः ।  
दृष्टो मदीयो लोकोऽयं यतो नास्ति परं वरम् ॥ ५०-१९ ॥  
  
  
श्रुतय ऊचुः   
  
  
कन्दर्पकोटिलावण्ये त्वयि दृष्टे मनांसि नः ।  
कामिनीभावमासाद्य स्मरक्षुब्धान्यसंशयः ॥ ५०-२० ॥  
  
यथा त्वल्लोकवासिन्यः कामतत्वेन गोपिकाः ।  
भजन्ति रमणं मत्वा चिकीर्षाऽज्जनि नस्तथा ॥ ५०-२१ ॥  
  
  
श्रीभगवानुवाच   
  
  
दुर्लभो दुर्घटश्चैव युष्माकं सुमनोरथः ।  
मयानुमोदिताः सम्यक् सत्यो भवितुमर्हति ॥ ५०-२२ ॥  
  
आगामिनि विरञ्चौ तु जाते सृष्ट्यर्थमुद्यमे ।  
कल्पं सारस्वतं प्राप्य व्रजे गोप्यो भविष्यथ ॥ ५०-२३ ॥  
  
पृथिव्यां भारते क्षेत्रे माथुरे मम मण्डले ।  
वृन्दावने भविष्यामि प्रेयान् वो रासमण्डले ॥ ५०-२४ ॥  
  
जारधर्मेण सुस्नेहं सुदृढं सर्वतोधिकम् ।  
मयि सम्प्राप्य सर्वा हि कृतकृत्या भविष्यथ ॥ ५०-२५ ॥  
  
श्रुत्वैतच्चिन्तयन्तस्ते रूपं भगवतश्चिरम् ।  
उक्तं कालं समासाद्य गोप्यो भूत्वा हरिं गताः ॥ ५०-२६ ॥  
  
स्त्रियो वा पुरुषो वापि भर्तृभावेन केशवम् ।  
हृदि कृत्वा गतिं यान्ति श्रुतीनां नात्र संशयः ॥ ५०-२७ ॥  
  
तासां पादरजांस्येव नित्ये वृन्दावने भुवि ।  
तत्प्राप्य तत्कामनया यान्त्यहो गोपिकागतिम् ॥ ५०-२८ ॥  
  
नन्दगोपव्रजस्त्रीणामतः पादरजो मया ।  
वाञ्छितं पुत्रकाः सम्यक् यतस्ताः श्रुतयः किल ॥ ५०-२९ ॥  
  
श्रुत्त्वैतदृषयो वाक्यं ब्रह्मणः परमेष्ठिनः ।  
सर्वात्मना प्रसन्नाः स्युः श्रीगोपीजनवल्लभे ॥ ५०-३० ॥  
  
  
उक्तं च सनत्कुमारसंहितायां एकत्रिंशे पटले  
  
  
श्रीमहादेव उवाच   
  
  
कश्चिद्वः कुशलं विप्रा ब्रह्मणो विष्णुदेवयोः ।  
ध्यानयोगौ तपो वेदाः कुशलाः सन्ति शाश्वताः ॥ ५०-१ ॥  
  
यदर्थमागता यूयं तद्वदामि परिस्फुटम् ।  
एवं तु ऋषयो गुह्यं न विख्यातं मया क्वचित् ॥ ५०-२ ॥  
  
इदं च कथ्यते गोप्यं गुह्याद् गुह्यतरं महत् ।  
श्रूयतां मुनिशार्दूलाः कृष्णधामसमुत्सुकाः ॥ ५०-३ ॥  
  
वृन्दावनं महापुण्यं सर्वपावनपावनम् ।  
सर्वलोकबहिर्भूतं निराधारं परिस्फुरत् ॥ ५०-४ ॥  
  
शुद्धं वस्त्रैश्च सवीतं प्रियं तं सुपरिस्थितम् ।  
तत्र सङ्क्रीडते युग्मं ललितादिसखीवृतम् ॥ ५०-५ ॥  
  
  
पुनश्चोक्तं सनत्कुमारसंहितायां द्वाविंशत्तमे पटले   
  
  
सदाशिव उवाच   
  
  
वृन्दावनस्याद्वयाद्यं वृन्दानन्दनमुच्यते ।  
द्वितीये करणैर्जातं मथुरामण्डलं परम् ॥ ५०-६ ॥  
  
तत्समो नास्ति तीर्थोऽन्यो न चेद्वैकुण्ठ एव च ।  
किमन्यत्तीर्थगणना अन्धकूपसमा मुने ॥ ५०-७ ॥  
  
मथुरामण्डलं रम्यं सर्वतीर्थोत्तमोत्तमम् ।  
तत्र वृन्दावनं रम्यं पञ्चयोजनविस्तृतम् ॥ ५०-८ ॥  
  
प्राणत्यागं च मर्त्यास्तत्वज्ञास्तत्वदर्शिनः ।  
कुर्वन्ति ये वने पुण्यं प्राप्नुवन्ति पदं शुभम् ॥ ५०-९ ॥  
  
उत्तरे दक्षिणे भागे योजनद्वयमुच्यते ।  
यत्र स्मरणमात्रेण सिद्धिर्नून भवेद्ध्रुवम् ॥ ५०-१० ॥  
  
भूमौ च जीवसिद्ध्यर्थं रचितं वृन्दावनस्थलम् ।  
अन्यभूमौ न सहसा यथा वृन्दावने वरे ॥ ५०-११ ॥  
  
जायते तत्पदप्राप्तिरचिरेण सुखेन च ।  
सर्वं सन्त्यज्य गार्हस्थं सर्वतीर्थगणं तथा ॥ ५०-१२ ॥  
  
गुह्याद्गुह्यतरं [वाराहसंहिताया ।] गुह्यं परमानन्दकारणम् ।  
अत्यद्भुतरहस्यानां रहस्यं परमं शिवम् ॥ ५०-१३ ॥  
  
दुर्लभानां च परमं दुर्लभं सर्वमोहनम् ।  
सर्वशक्तिमयं देवि सर्वशास्त्रेषु गोपितम् ॥ ५०-१४ ॥  
  
सात्वतं स्थानमूर्द्धन्यं विष्णोरेकान्तवल्लभम् ।  
नित्यं वृन्दावनं नाम ब्रह्माण्डोपरि संस्थितम् ॥ ५०-१५ ॥  
  
पूर्णब्रह्मसुखैश्वर्यं नित्यमानन्दमव्ययम् ।  
वैकुण्ठादि तदंशांशं स्वयं वृन्दावनं भुवि ॥ ५०-१६ ॥  
  
गोलोकैश्वर्यंयत्किञ्चिद्गोकुले तत्प्रतिष्ठितम् ।  
वैकुण्ठवैभवं यच्च द्वारकायां प्रकाशितम् ॥ ५०-१७ ॥  
  
यद्ब्रह्मपरमैश्वर्यं नित्यवृन्दावनाश्रयम् ।  
तद्देवि माथुरं मध्ये वृन्दावनविशेषतः ॥ ५०-१८ ॥  
  
स्त्री लक्ष्मीः पुरुषो विष्णुस्तदंशांशौ बभूवतुः ।  
तत्र किशोरवयसा नित्यमानन्द विग्रहः ॥ ५०-१९ ॥  
  
अनन्तकोटिब्रह्माण्डे अनन्तत्रिगुणाश्रये ।  
तत्कलाकोटिकोट्यंशाः ब्रह्मविष्णुमहेश्वराः ॥ ५०-२० ॥  
  
  
उक्तं च गोतमीतन्त्रे   
  
  
तत्सर्वोपरि गोलोकस्तद्गोलोकोपरि स्वयम् ।  
विहरेत्परमानन्दो गोविन्दोतुलनायकः ॥ ५०-२१ ॥  
  
  
उक्तं च वाराहसंहितायाम्   
  
  
दिव्यवनेषु यद्रूपं नित्यं वृन्दावनेश्वरम् ॥ ५०-२२ ॥  
  
व्रजेन्द्रं सात्वतैश्वर्यं व्रजप्राणैकवल्लभम् ॥ ५०-२३ ॥  
  
परं धामपरं रूपं द्विभुजं गोकुलेश्वरम् ।  
वृन्दावनेश्वरं ध्यायेन्निर्गुणस्यैककारणम् ॥ ५०-२४ ॥  
  
नखेन्दुकिरणश्रेणीपूर्णब्रह्मैककारणम् ।  
केचिद्वदन्ति तद्रश्मिं ब्रह्म चिद्रूपमव्ययम् ॥ ५०-२५ ॥  
  
योगीन्द्रैरपि दुष्प्राप्यं सत्यं पुंसामगोचरम् ।  
यदंशांशं महाविष्णुं प्रवदन्ति मनीषिणः ॥ ५०-२६ ॥  
  
  
उक्तं च सनत्कुमारसंहितायां पञ्चत्रिंशत्तमे पटले  
  
  
सदाशिव उवाच   
  
  
नन्दस्य गेहे सञ्जातं कृणांशं च तुरीयकम् ।  
वसुदेवेन यद्दृष्टमाराधितोऽन्यसञ्ज्ञया ॥ ५०-२७ ॥  
  
यथा चतुर्भुजो विष्णुस्तथा कोऽप्यपरः पुमान् ।  
सोऽपि चतुर्भुजध्येयः इति मोहेन मोहितः ॥ ५०-२८ ॥  
  
द्रोणो नन्दो महाकीर्तिर्यशोदा सा यशस्विनी ।  
तयोर्योगे च सञ्जातः कृष्णांशः कृष्णरूपधृक् [अत एव कृष्णः पशुपाङ्गजः गोपीसुतश्चेति कथ्यते ।] ॥ ५०-२९ ॥  
  
चक्रतुस्तन्महारासं मुनिविस्मयकारकम् ।  
ब्रह्मविष्णुमहेशाद्यैर्दुर्विज्ञं देवतागणैः ॥ ५०-३० ॥ ५०-इति ॥ ५०-]  
  
कर्माणि तानीह गुणाश्च ते प्रभो   
नष्टानि [प्रभोऽनन्तानि इ० पा० ।] सर्वाण्यधुना न सन्ति ।  
क्वचिद्धतानि [क्वचिद्गतानि इ० पा० ।] क्व गता हि जन्तवो   
ये यज्ञभुग्ब्रह्मपुरोगमास्ते ॥ ५०-२१ ॥  
  
न सन्ति ते क्वापि पुरन्दरादयो   
येऽस्मत्प्रदत्तानि हवींष्यदन् क्रतौ ।  
कामान् मनोज्ञान् हि ददत्यनारतं   
नाशं गतास्तेऽपि न विद्महे क्वचित् ॥ ५०-२२ ॥  
  
ब्रह्मेशनारायणनामधेयः   
करोषि सृष्टिं हरणं च पालनम् ।  
स्वयं गुणातीतगुणैस्त्रिभिस्त्वं   
मनुष्यदैत्यान् विबुधान् विधासि ॥ ५०-२३ ॥  
  
नमः कूटस्थरूपाय नमोऽनन्ताय वेधसे ।  
व्याप्यव्यापकरूपाय वाच्यवाचकरूपिणे ॥ ५०-२४ ॥  
  
नमः शिवाय शान्ताय निर्गुणाय गुणात्मने ।  
सदसद्व्यतिरिक्ताय [सदसद्व्यक्तिरूपाय इ० पा० ।] सदसद्वयक्तिहेतवे ।  
इच्छाप्रवर्त्तितजगद्व्यापाराय [इक्षा इ० पा० ।] रते नमः ॥ ५०-२५ ॥  
  
त्वय्युदितं त्वयि लीनं जगदेतद्धेम्नि कुण्डलं यद्वत् ।  
आदावन्ते यत्सत्तत्सन्मध्येऽप्यसत्तया सद्वत् ॥ ५०-२६ ॥  
  
तस्मिंस्त्वयि वचनानामेषा रचना विभाति नो नाथ ।  
दीपविधिर्दिवसेश्वरबिम्बालोकाय निष्फलो यद्वत् ॥ ५०-२७ ॥  
  
तस्मात्प्रसीद भगवन् नोऽनुग्रहमुररीकुरु ।  
त्वदुद्भवा वयं वेदास्त्वन्निष्ठास्त्वां कथं स्तुमः ॥ ५०-२८ ॥  
  
स्तुवन्त एवं भगवन्तमव्ययं   
स्थिता हि वेदाः [वेदश्चकितार्द्रमानसाः इ० पा० ।] स्थगितार्द्रमानसाः ।  
महालये प्राकृतसञ्ज्ञके हि ते   
बभूव गोर्व्योम्नि तदा मनोहरा ॥ ५०-२९ ॥  
  
शृणुध्वं विभोर्वाक्यमेतन्मनोज्ञं   
वृणुध्वं वरं मत्तु वेदाः प्रसन्नात् ।  
प्रसन्ने परे मय्यलभ्यं किमस्ति   
न चापीह लोके परत्रापि शश्वत् ॥ ५०-३० ॥  
  
  
वेदा ऊचुः   
  
  
वरः कः [कोऽपरो इ० पा० ।] परो योऽस्माभिरीड्यो   
न चैतत्परं किञ्चिदस्तीह लोके ।  
यदस्तीह किञ्चित्परं तत्त्वमेव   
प्रसन्नोऽसि चेद्दर्शनं नो विधेहि ॥ ५०-३१ ॥  
  
अस्माभिर्वर्ण्यते नित्यं तव रूपाण्यनेकशः ।  
ज्ञातान्यपि विशेषेण दृष्टानि बहुशोऽपि हि ॥ ५०-३२ ॥  
  
आविर्भवन्ति लीयन्ते निर्गुणे त्वयि केवले ।  
निर्गुणातीतमात्मानं त्वदीयं दर्शयाद्यतः ॥ ५०-३३ ॥  
  
एवं प्रार्थयमानेषु वेदेषु बहुधा तदा ।  
आविर्बभूव सहसा लीला गोलोकविश्रुता ॥ ५०-३४ ॥  
  
प्रादुर्बभूवातिमनोहरा सरित्   
स्फुरन्महारत्नतटाच्छवालुका [अम्बुबालुका इ० पा० ।] ।  
सुवर्णपङ्केरुहशोभमाना   
गभीरपीयूषजलोर्मिमालिनी [जवोमिं इ० पा० ।] ॥ ५०-३५ ॥  
  
वृन्दावनं तद्वरवृक्षवृन्दै-  
र्युत सचिन्तामणिकल्पपादपैः ।  
शालैस्तमालैस्तरलैः कदम्बै-  
र्जम्ब्वाम्रप्लक्षैर्वटपिप्लाद्यैः ॥ ५०-३६ ॥  
  
कपित्थबिल्वामलनालिकेरैरश्वत्थपूगैः कदलैर्वनैश्च ।  
युतं मनोहारिभिरन्यवृक्षैरशोकपाटीरसुपारिजातैः ॥ ५०-३७ ॥  
  
मनोज्ञकुञ्जैर्बहुभिः परीतं गोगोपगोपीनिलयैरुपेतम् ।  
आनन्दसन्दोहमिवोद्गिरद्भिर्मरुद्भिरानर्त्तितपल्लवद्रुमम् ॥ ५०-३८ ॥  
  
प्रादुर्भूतं वनं तत्र नानापक्षिगणाकुलम् ।  
नातिदूरे वर्तमानो गोवर्धननगोत्तमः ॥ ५०-३९ ॥  
  
सर्वर्तुगुणसम्पन्नो नानाधातुविचित्रितः ।  
स्फुरत्सुवर्णशिखरः सुधानिर्झरशीतलः ।  
वीक्ष्य तं विस्मयं प्राप्ताः स्वप्नोऽयं वा मनोभ्रमः ॥ ५०-४० ॥  
  
पारावताः कलरवाः कलराजहंसाः   
कारण्डवा रथवदाह्वयकोकिलाद्याः ।  
सारङ्गबर्हणमनोहरपक्षिपूगास्-  
तस्थर्वने हरिगणा इव तं स्तुवन्तः ॥ ५०-४१ ॥  
  
घनश्यामरूपं प्रफुल्लाब्जनेत्रं किरीटाङ्गदैरुल्लसद्भ्रूकपोलम् [किरीटाङ्गदाढ्यं लस० इति पाठः । ] ।  
सुनासं सुवक्त्रं रणद्वेणुहस्तं सुवर्हावतंसं तमापीतवस्त्रम् ॥ ५०-४२ ॥  
  
तमानन्दरूपे वने नन्दसूनुं तदानन्दरूपं प्रभुं तेऽभ्यपश्यन् ।  
महावल्लवीयूथमध्ये चरन्तं त्रिभङ्गाकृतिर्भ्राजमानस्वरूपम् ॥ ५०-४३ ॥  
  
कोट्यर्कप्रभया विराजिततनुं कोटीन्दुदर्पापहं कोटिस्फूर्जदनङ्गरङ्गवपुषं कोट्यब्धिगाम्भीर्यकम् ।  
तं लावण्यनिधिं विलोक्य सहसा पार्श्वस्थया राधया   
जुष्टं गोपिकया निरन्तरमतिप्रेम्णाथ ते विस्मितः ॥ ५०-४४ ॥  
  
काचिद्गोपी सचमरकरा बीजयन्ती स्वकान्तं   
काचिच्चाग्रे करयुगपुटं कृत्य तस्थौ निरीह ।  
काचित् स्थाल्यां मणिगणमयीं कृत्य दीपावलिं त्तां राधाकृष्णप्रतिमुखगता कुर्वती दीपकृत्यम् ॥ ५०-४५ ॥  
  
काचित्कृष्णमुखं निरीक्ष्य सुतरां चित्रार्पितेवाभवत्   
काचित्कृष्णकरं निगृह्य हृदये संस्थाप्य तस्थौ मुदा ।  
काच्चिच्चाङ्घ्रियुगं निगृह्य सदयं स्वेमूर्ध्न्यधास्यन्मुदा   
काचिन्नृत्यति कृष्णकीर्तनपरा धृत्वा करे तालिकाम् ॥ ५०-४६ ॥  
  
एवं रासरसोन्मत्तं गोपिकायूथमध्यगम् ।  
वीक्ष्य वृन्दावने कृष्णं प्रणेमुः श्रुतयः समम् ॥ ५०-४७ ॥  
  
ततः प्रसन्नस्ता आह ब्रूत मत्तो वरं शुभम् ।  
भवद्भिर्दृष्टमित्येव धाम गोलोकशब्दितम् ॥ ५०-४८ ॥  
  
  
श्रुतय ऊचुः   
  
  
न वृणीमो वरं किञ्चित्कालग्रस्तं विनश्वरम् ।  
यदि दास्यति चेन्नाथ तदा नोऽनुग्रहं कुरु ॥ ५०-४९ ॥  
  
विलसन्ति यथा गोप्यस्त्वत्प्रिया भवता सह ।  
जायते च तथास्माकं रिरंसाकुलितं मनः ॥ ५०-५० ॥  
  
सम्पादय तथा काममस्माकं हृदयस्थितम् ।  
कोटिकन्दर्पसुभगं वीक्ष्य स्थातुं न शक्नुमः ॥ ५०-५१ ॥  
  
निशम्य वेदगदितं किशोराकृतिरच्युतः ।  
शृण्वन्तीनां च गोपीनां प्राह प्रहसिताननः ॥ ५०-५२ ॥  
  
कामोऽयं निगमाः सत्यं खपुष्पमिव दुर्लभः ।  
न प्राप्तुं शक्नुयात् कोऽपि स्वयं पुरुषबुद्धिभाक् ॥ ५०-५३ ॥  
  
प्रियारूपं स्वमात्मानं जानन्मां प्रियमित्यथ ।  
अत्युग्रविरहज्वालाज्वलिताकृतिरेति माम् ॥ ५०-५४ ॥  
  
नाद्यावधि ममैवायं गोलोकसञ्ज्ञितः ।  
प्राप्तः केनापि निगमा मदुक्तेनापि वर्त्मना ॥ ५०-५५ ॥  
  
तथापि वरदानार्थं प्रोक्ताः स्थ वरदेन मे ।  
तदपि स्यान्न मे वाक्यं व्यलीकं कर्हिचित्क्वचित् ॥ ५०-५६ ॥  
  
यदा चतुर्मुखो ब्रह्मा पद्मकल्पे भविष्यति ।  
तत्सृष्टलोकमध्ये तु माथुरं मण्डलं शुभम् ॥ ५०-५७ ॥  
  
तत्र वृन्दावनं दिव्यं भविष्यति रसाश्रयम् ।  
तत्र गोलोकलीलेयं सर्वथावतरिष्यति ॥ ५०-५८ ॥  
  
मूलरूपं च मे तत्र स्वप्रियाभिरुदेष्यति ।  
भवन्तोऽपि विशेषेण पुरुषत्वं विहाय च ॥ ५०-५९ ॥  
  
कामिनीभावमापन्ना भविष्यथ [वराङ्गनाः इ० पा० ।] व्रजाङ्गनाः ।  
तत्रापि मुरलीनादश्रवणानन्दमोहिताः ॥ ५०-६० ॥  
  
अतिक्रम्य स्वमर्यादां रासमण्डलमागताः ।  
भविष्यथ तदा यूयं पूर्णकामा न संशयः ॥ ५०-६१ ॥  
  
इत्युक्त्वान्तर्दधे साक्षात्किशोराकृतिरच्युतः ।  
ततः कतिपये काले पद्मकल्पे चतुर्मुखे ॥ ५०-६२ ॥  
  
जाते तस्य व्यतिक्रान्ते परार्द्ध प्रथमे ततः ।  
द्वितीयस्यापि तस्यैव मध्ये लीलेयेमागता ॥ ५०-६३ ॥  
  
द्विषट्सहस्रभेदेन स्वात्मानं च विभज्य ते ।  
कामियीभावमापन्ना रासमण्डलमध्यगाः ॥ ५०-६४ ॥  
  
कृष्णप्रियाप्रसङ्गेन कृतकृत्या बभूविरे ।  
इति ते सर्वमाख्यातं यत्पृष्टोहं सुलोचने ॥ ५०-६५ ॥  
  
कूटस्थहृदयं साक्षात् गोलोक इति विश्रुतः ।  
तत्र क्रीडति गोपीभिः कामांशः पुरुषोत्तमः ॥ ५०-६६ ॥  
  
आविर्भूतः सदैवायं कूटस्थे परमात्मनि ।  
तिरोहितं तु चैतन्यं वर्त्तसे पुरुषोत्तमे [पुरुषोत्तमः इ० पा० ।] ॥ ५०-६७ ॥  
  
रसलीलारसाम्भोधेः पारं गन्तुङ्क ईश्वरः ।  
दिङ्मात्रदर्शनं विद्धि यन्मया वर्णितं शिवे ॥ ५०-६८ ॥  
  
  
इति श्रीमाहेश्वरतन्त्रे उत्तरखण्डे शिवोमासम्वादे पञ्चाशत्तमं पटलम् ॥ ५०-५० ॥  
  
  
  
  
अथ एकपञ्चाशत्तमं पटलम्   
  
  
शिव उवाच   
  
  
अथान्यत्ते प्रवक्ष्यामि प्रकारं शृणु पार्वति ।  
यस्य श्रवणमात्रेण जायते भावना शुभा ॥ ५१-१ ॥  
  
भूमयो दश ते प्रोक्ता मया च वरवर्णिनि ।  
पञ्चमी शयनीयाख्या तस्यां शेते निशास्वपि ॥ ५१-२ ॥  
  
स्फूर्जद्रत्नमयूखचित्रविलसत्स्वर्णाच्छदण्डोद्घृत-  
भ्राजन्मण्डपमण्डिते परिलसद्दिव्योपधानैः सुखे ।  
प्रान्तस्फूर्जदनेकमौक्तिकमणिभ्राजत्पटीप्रावृते दिव्यामोदमनःप्रमोदसुमनःसौरभ्यसम्भाविते ॥ ५१-३ ॥  
  
तल्पे तल्पसुखास्पदे परिलसन्मुक्तावितानोत्तमे   
हंसीतूलचिते स्फुरन्मणिगणप्रोच्चैः प्रदीपोज्ज्वले ।  
स्वामिन्या परया विलासविविधक्रीडारसव्यग्रया   
रात्रौ निर्भरमन्मथोत्सवसुखं शेते रसात्मा प्रभुः ॥ ५१-४ ॥  
  
वीणामृदङ्गमधुरध्वनिगीतनादैः   
क्रीडागृहं च परितः परिवृत्तमानाः ।  
सख्यः प्रियं परिचरन्ति निशावसाने ।  
प्राणप्रियेशपरिबोधनकर्मदक्षाः ॥ ५१-५ ॥  
  
कनकाङ्गी मञ्जुमुखी कलकण्ठी स्मितानना ।  
आनन्दवल्लरी वृन्दा मित्रवृन्दा विशोकिनी ॥ ५१-६ ॥  
  
चित्रवस्त्रा विचित्राङ्गी चन्द्रघण्टा विभावरी ।  
मञ्जुमोदा विधुमुखी रत्नदन्ती मदालसा ॥ ५१-७ ॥  
  
लावण्यलहरी लीलावती लावण्यमन्थरा ।  
ललिताङ्गी कामवती पुष्पिणी पुष्पदन्तिका ॥ ५१-८ ॥  
  
हसन्तिका हंसगतिः पुष्पवेणी मरुल्लता ।  
मुदिता मोदिनी श्यामा तथा मुक्तावती रतिः ॥ ५१-९ ॥  
  
हारिणी हरिणी हंसी विहंसी हंसकुण्डला ।   
अरुणाङ्गी रङ्गरङ्गा रसरङ्गा कुमुद्वती ॥ ५१-१० ॥  
  
कुङ्कुमाङ्गी कुन्दहासा चन्द्रहासा चरित्रिणी ।  
आनन्दमञ्जरी मन्द्रा पद्मवृन्दा ज्वलन्तिका ॥ ५१-११ ॥  
  
कुन्ददन्ती रत्नकला जयिनी स्वर्णमेखला ।  
पुलिन्दिनी हेमवर्णा हरिणाक्षी रतिप्रिया ॥ ५१-१२ ॥  
  
पद्मकोशा भृङ्गरावा गायनी मदमन्थरा ।  
एकषष्टिमिताः सख्यो नियुक्ता [ख्याताः इ० पा० ।] बोधकर्मणि ॥ ५१-१३ ॥  
  
प्रातः प्रोत्थितमायतादिकमलप्रोत्तम्भितभ्रूलतं जृम्भामञ्जुमुखारविन्दविलसद्विम्बाधरोद्यस्मितम् ।  
निद्रान्ताघूर्णमानं समधिगतसखीवृन्दमालोकयन्तं   
दृष्ट्या वातेरिताम्भोरुहमुकुललसच्छोभया निस्तुलाङ्गम् ॥ ५१-१४ ॥  
  
स्फूर्जत्काञ्चनमण्डितामलमणिप्रोद्भासिते पात्रके   
श्रीमन्मङ्गलवस्तुनि प्रविलसच्छ्रीरत्नदीपैः शुभैः ।  
सख्यस्ता मृदुमञ्जुकङ्कणरणत्कारान् [समातन्वती इ० पा० ।] समातन्विताः कान्ताः कान्तमनङ्गकोटिरुचिरं नीराजयन्ति प्रियम् ॥ ५१-१५ ॥  
  
तदनु झटिति रागादागतानन्दमञ्ज-  
र्य्यनघकरसरोजे व्यादधत् [व्यादधानात्मदर्श इ० पा० ।] दर्पण च ।  
प्रियसुभगमुखाब्जं दर्शनीयं तवेदं   
असितकणकृतश्री [सुकृतिजनकृतश्चि इ० पा० ।] रम्यमालोकयेति ॥ ५१-१६ ॥  
  
ह्रादिनीनिहितरत्नपादुके पादपङ्कजयुगे निधाय च ।  
रत्नपीठमुपसाद्यसुन्दर दन्तधावनविधिं करोति सः ॥ ५१-१७ ॥  
  
दन्तधावनविधानयोजिते मन्द्रिणीति सुरसेति विश्रुते ।  
मन्द्रिणी धृतवती शुभं जलं हस्तवस्त्रममलं तथेतरा ॥ ५१-१८ ॥  
  
ततो लविङ्गकर्पूरचूर्णैलापूगमिश्रितम् ।  
उपतिष्ठति सत्पात्रे धृत्वा मदनमेखला ॥ ५१-१९ ॥  
  
ताम्बूलमास्वाद्य ततः प्रसन्नः   
सखीजनप्रार्थनयातिकामम् ।  
आरुह्य रत्नोज्ज्वलपादुके द्वे   
स्नानगृहस्याभिमुखः प्रयाति ॥ ५१-२० ॥  
  
रत्नमौक्तिकवितानमण्डितं   
धूपितं स्वगरुधूमराजिभिः ।  
कल्पवृक्षकुसुमालिसौरभोद्-  
भ्रान्तभृङ्गमुखरीकृताम्बरम् ॥ ५१-२१ ॥  
  
सज्जसर्वपरिचारिकागणं नृत्यमानबहुनर्त्तकीगणम् ।  
उल्लसद्विविधवाद्यगायनोज्जृम्भितप्रतिनिनादमञ्जुलम् ॥ ५१-२२ ॥  
  
स्तम्भलग्नमणिपुत्रिकागणं स्नानमण्डपमुपेत्य भास्वरम् ।  
रत्नपीठमुपनीय दर्शितं भामया समधितिष्ठति प्रभुः ॥ ५१-२३ ॥  
  
उत्तार्य भूषणकलापमथो मनोज्ञं   
तत्तत्प्रियाकरयुगान्युपलम्भयित्वा ।  
नीराजितः स्वप्रमदोत्तमभूषणोद्यत्   
कान्तिच्छटाभिरिव दीपशतैर्विभाति ॥ ५१-२४ ॥  
  
यक्षकर्द्दम [कर्पूरागरुकस्तूरी कुङ्कुमं चन्दनं तथा ।  
महासुगन्धिरित्युक्तो नामतो यक्षकर्दमः । इति धन्वन्तरिः ।] काश्मीररजनीचूर्णमिश्रितैः ।  
उद्वर्त्तनं चकारेलागन्धद्रव्यैर्मनोहरैः ॥ ५१-२५ ॥  
  
आनीय मणिपात्रस्थं गन्धतैलं मनोजवा ।  
करोत्यभ्यङ्गमङ्गेषु स्वभावसुरभिष्वपि ॥ ५१-२६ ॥  
  
मुक्तारत्नविचित्रहेमकलशैरापीड्यमानैः शरत् पूर्णेन्दूज्वलहस्तिकुम्भशिखरारूढैः सुधास्पर्द्धिभिः ।  
कस्तूरीद्रवयक्षकर्दममहासौरभ्यसम्भावितैः   
सख्यः पुष्पगणाधिवासितजलैः संस्नापयन्ति प्रियम् ॥ ५१-२७ ॥  
  
स्मेरानना विधुकला बल्गुनादा विहङ्गमा ।  
सङ्गमाला [मङ्गलामाला इओ पा० ।] स्मरानन्दा विश्वानन्द सुकुण्डला ॥ ५१-२८ ॥  
  
तेजोवती हेमगर्भा तरुणी तपनावती ।  
एताः प्राधान्यतः प्रोक्ता द्वादश स्नानकर्मणि ॥ ५१-२९ ॥  
  
गोफेनस्वच्छशुचिन वाससाङ्गं सुकुण्डला ।  
प्रियस्याह्लादजननी प्रोच्छयत्यतिकोमलम् [प्रीत्थयति इ० पा० ।] ॥ ५१-३० ॥  
  
स्नानवासः परित्यज्य तेजोवत्या निवेदितम् ।  
काश्मीररागरुचिरं कटिवस्त्रं विभर्त्यसौ ॥ ५१-३१ ॥  
  
पादुकायुगमारुह्य मन्दं मन्दं परः प्रभुः ।  
भूषामण्डपमायाति प्रियाभिः परिवेष्टितः ॥ ५१-३२ ॥  
  
रत्नराजितसुवर्णकुट्टिमे स्फुर्जदंशुनिवहैस्तथोर्ध्वगैः ।  
शक्रचापरचनाचितान्तरे मण्डपे [चिताम्बरे ।] स्फटिकपीठमाश्रितः ॥ ५१-३३ ॥  
  
केशावलिं कङ्कतिकामुखेन   
संशोध्यमाना ललिता प्रियस्य ।  
निर्दग्धकालागरुधूपधूपैः   
सुवासयत्यत्र सरोजगन्धा ॥ ५१-३४ ॥  
  
सिन्दूरपूरारुणिमानमुच्चैर्वहन् महोष्णीषमनङ्गरेखा ।  
प्रान्तेषु मुक्तागुणगुम्फितं तदा व्यापारयामास तदुत्तमाङ्गे ॥ ५१-३५ ॥  
  
सुवर्णरचितं प्रान्तं मुक्ताजालपरिस्कृतम् ।  
पद्मरागं मध्यनीलमुष्णीषाग्रे बबन्ध सा ॥ ५१-३६ ॥  
  
अनेकमुक्तामणिराजमाने निजेच्छया स्वीकृतहंसकुण्डले ।  
तडित्प्रभापुञ्जविमोद्वमन्ती [उद्वहन्ती इ० पा० ।] श्रुतिद्वयस्याभरणीवकार ॥ ५१-३७ ॥  
  
नवरत्नमयीं मालां ग्रैवेयाभरणं तथा ।  
हृदम्बुजे लम्बमाननं चतुष्काभरणं तथा ॥ ५१-३८ ॥  
  
बाह्वोः केयूरयुगलं कटकाङ्गदमुद्रिकाः ।  
उन्मिषद्रत्नरचितं काञ्चीसूत्रं महद्धनम् ॥ ५१-३९ ॥  
  
निर्यद्भूषांशुनिचयैः किर्मीरितमिवोत्तमम् ।  
निःश्वासहारिवसनं श्वेतं स्निग्ध मनोहरम् ॥ ५१-४० ॥  
  
नवीनजलदस्निङ्ग्धमुत्तरीयं सुशोभनम् ।  
अनर्घ्यमौक्तिकमणिभ्राजत्प्रान्तचतुष्टयम् ॥ ५१-४१ ॥  
  
अनेकदिव्याभरणान्यङ्गे प्रियतमस्य हि ।  
रचयामास शृङ्गारचमत्कृतिमुपेयुषः ॥ ५१-४२ ॥  
  
इति सज्जितशृङ्गारो गायद्भिः परितो वृतः ।  
सखीवृन्दैः वाद्यहस्तैर्भोगभूमिं प्रयाति सः ॥ ५१-४३ ॥  
  
पाकशालास्वधिकृता ललिताङ्गादिकाः प्रियाः ।  
तिष्ठन्ति यत्र सुभगाः किशोराकृतयः शतम् ॥ ५१-४४ ॥  
  
स्वर्णपीठं समास्थाय तिष्ठति पुरुषोत्तमः ।  
सौवर्णविमलं पात्र साधारमति विस्पृतम् ॥ ५१-४५ ॥  
  
परितस्तस्य सौवर्णपात्राणां च सहस्रकम् ।  
स्थाप्यन्ते तेषु ते भोगाः स्निग्धा हृद्याः पृथग्विधाः ॥ ५१-४६ ॥  
  
जातीकोरकपुञ्जविभ्रमकरं स्वन्नं च मव्यस्थितं   
वामे ऽस्याढकमुद्गमोदनमथो प्राज्यं घृतं माहिषम् ।  
सूपापूपहयङ्गवीनविलसत्पक्कान्नरम्भाफलै-  
र्मुक्तालड्डुकपूलिकाशिखरिणीदध्यक्तमाषान्नकैः ॥ ५१-४७ ॥  
  
वह्न्युष्णशर्करयुतं मणिपात्रसंस्थं   
दुग्धं च पायसमथो घृतशर्करःक्तम् ।  
पूर्णेन्दुचन्द्रकचित मधुराम्लतिक्त   
नानारसाम्ररसमाक्षिकगोस्तनीकम् ॥ ५१-४८ ॥  
  
कूष्माण्डवृन्ताकपटोलबिम्बी-  
शिम्बीसुकौशातकिसूरणाद्यैः ।  
मृद्वग्नितापेन सुपाचितैर्युतं   
हिङ्ग्वामरीचादिसुवासितैर्भृशम् ॥ ५१-४९ ॥  
  
चतुर्विधान्नं परिवेश्यमाण-  
मानन्दमानन्दमयौऽपि भुङ्क्ते ।  
प्रियाः समस्ता अपि त समन्तात्   
प्रहासयन्त्यो बुभुजुः स्वपात्रैः ॥ ५१-५० ॥  
  
भोजनान्ते ततः कृष्णं मणिपीठे तु दक्षिणे ।  
शुद्धाङ्गी स्वर्णभृङ्गारजलेनाचमनं ददौ ॥ ५१-५१ ॥  
  
स्नेहापनोदनार्थाय गन्धचूर्णं शुभं ददौ ।  
दन्तकाष्ठं च कर्पूरशशाङ्कशकलास्तथा ॥ ५१-५२ ॥  
  
गण्डूषाचमनीयान्ते केसराङ्गी तु बीटिकाम् ।  
पादुकायुगमारुह्य पञ्चवाद्यपुरःसरम् ॥ ५१-५३ ॥  
  
पीठान्तरगतं कृष्णं परमानन्दविग्रहम् ।  
स्वामिनीप्रमुखाः सर्वाः मुक्ताभिः समवाकिरन् ॥ ५१-५४ ॥  
  
मुक्ताविचित्रचतुरस्रसुवर्णपात्रे   
दूर्वादधिप्रभृतिमाङ्गलिकोपचारैः ।  
आरोपितैः स्थिरशिखैः शुभरत्नदीपै-  
र्नीराजयन्ति निजनाथमकामकामम् ॥ ५१-५५ ॥  
  
शृङ्गारहास्योद्भुतमोदमानः प्रियानुरोधेन ततः परेशः ।  
विश्रम्य तत्रैव मुहूर्तमात्रं प्रयाति भूर्मिं शयनीयसञ्ज्ञाम् ॥ ५१-५६ ॥  
  
मृदुवाद्यादिगीतेन गीयमानः प्रियाजनैः ।  
चित्रया वीजितः शेते मृदुव्यजनहस्तया ॥ ५१-५७ ॥  
  
सुप्तोत्थितः परिजनैः सह नृत्यभूमौ   
सिंहासने विमलरत्नमयूखचित्रे ।  
स्थित्वा प्रियाविलसनादिकनृत्यगीतं   
पश्यंस्तुतोष यदपि स्वयमेव तोषः ॥ ५१-५८ ॥  
  
अखण्डितशरच्चन्द्रस्मयापहारमण्डलम् [अपस्मार इ० पा० ।] ।  
मिहिला छत्रमाधत्त रत्नदण्डरुचोज्ज्वलम् ॥ ५१-५९ ॥अयुतं मणिपात्रसंस्थं दुग्ध च पायसमथो घृतशर्करःक्तम् ।  
अक्तमाषान्नकैः ॥ ४७ ॥  
 ॥  
५  
  
व्यजनं पादुके चारु चामरे दर्पणादिकम् ।  
दधानाः परिसेवन्ते पूर्वोद्दिष्टाः परात्परम् ॥ ५१-६० ॥  
  
ततो विमानप्रवरं नाम्ना चित्रध्वजं महत् ।  
सखीसहस्रैरास्थाय गतश्चान्द्रमसं वनम् ॥ ५१-६१ ॥  
  
कदाचिन्नीलविपिने कदाचित्पुष्पदन्तके ।  
कदाचिदानन्दवने हेमकूटेऽपि कर्हिचित् ॥ ५१-६२ ॥  
  
कदाचित्तारकूटाख्ये गारुडे नीलपर्वते ।  
कदाचित्पुष्परागाद्रौ माणिक्याद्रावपि क्वचित् ॥ ५१-६३ ॥  
  
मन्दारविपिने क्वापि पारिजातवनान्तरे ।  
हरिचन्दनकोद्याने वैदूर्यविपिने [वैडूर्यमणिकानने इ० पा० ।] क्वचित् ॥ ५१-६४ ॥  
  
महामुक्तावने क्वापि प्रवालोद्यान् एव च ।  
पद्मरागवनोद्याने महापद्मवने तथा ॥ ५१-६५ ॥  
  
कदाचिच्चम्पकवने क्वचित्कल्पद्रुकानने ।  
अनेकविधलीलाभिः क्रीडते पुरुषोत्तमः ।  
ततश्चान्द्रमसादेत्य विमानेन महौजसा ॥ ५१-६६ ॥  
  
महाद्वारपुरोवर्त्तिं मण्डपेऽपि स्थितः क्षणः [कृतक्षणः इ० पा० ।] ।  
चतुःषष्टिमहास्तम्भां मूलभूमिं समाश्रितः ॥ ५१-६७ ॥  
  
रत्नसिंहासनगतं तदैवेच्छाविमोहिताः ।  
स्वामिनीप्रमुखाः कृष्णं प्रार्थयामासुरुत्सुकाः ॥ ५१-६८ ॥  
  
तत्तु सर्वं मया प्रोक्तं पुरा ते वरवर्णिनि ।  
अतः परं प्रवक्ष्यामि शृणुष्वैकाग्रमानसा ॥ ५१-६९ ॥  
  
यथानेन प्रकारेण प्रियाः परिचरन्ति तम् ।  
तथैव काश्चन व्यग्राः स्वामिनीसेवनादिषु ॥ ५१-७० ॥  
  
नीराजनस्नानवस्त्रगन्धमाल्यविभूषणैः ।  
शयनासनताम्बूलैः सख्यः परिचरन्ति ताम् ॥ ५१-७१ ॥  
  
द्विषटसहस्रसङ्ख्याताः याः परिचरन्ति ताम् ।  
षट्सहस्राणि कृष्णस्य परिचर्यापराणि हि ॥ ५१-७२ ॥  
  
स्वामिन्याः षट्सहस्राणि वर्त्तन्ते परिकर्मणि ।  
तासां यूथानि देवेशि चत्वारिंशन्मितानि हि ॥ ५१-७३ ॥  
  
तासां सोधानि दिव्यानि सहस्राणीति द्वादश ।  
एकैकं योजनार्द्धेनायामविस्तारसंयुतम् ॥ ५१-७४ ॥  
  
एकैकस्याः प्रियायास्तु मन्दिरे मन्दिरे प्रिये ।  
शतं शतं प्रवर्त्तन्ते सेवार्थं परिचारिकाः ॥ ५१-७५ ॥  
  
प्रियासौधबहिर्भागे तत्क्रमेणैव भामिनि ।  
परिचारिकावर्गसमं मन्दिराणि पृथक्-पृथक् ॥ ५१-७६ ॥  
  
योजनार्द्धप्रमाणेन किञ्चिदप्यधिकेन च ।  
विस्तारयामयुक्तानि त्रिभौमानि द्युमन्ति च ॥ ५१-७७ ॥  
  
प्रियासौधानि दिव्यानि नानावर्णाकृतीनि च ।  
चन्द्रामृतोद्गारवन्ति चन्द्रकान्तोद्भवानि तु ॥ ५१-७८ ॥  
  
कानिकृष्णानि रक्तानि कृष्णरक्तानि कान्यपि ।  
कानिचिद्रक्तकृष्णानि श्वेतरक्तानि काचिचित् ॥ ५१-७९ ॥  
  
श्वेतानि चैव रक्तानि रक्तश्वेतानि कान्यपि ।  
एवं धूम्राणि कृष्णानि धूम्रकृष्णानि कानिचित् ॥ ५१-८० ॥  
  
कृष्णधूम्राणि देवेशि सर्वसौधेष्वयं क्रमः ।  
एकैकमन्दिरे देवि मज्जनागारमायतम् ॥ ५१-८१ ॥  
  
नानोपकरणैर्युक्तं दिव्यरत्नवितानकम् ।  
भूषागृह कथैकत्र महाकुट्टिममण्डपम् ॥ ५१-८२ ॥  
  
भूषागृहस्य पूर्वे तु गन्धालेपस्य मन्दिरम् ।  
नानागन्धविभेदादिसमृद्धं बहुयुक्तिकम् ॥ ५१-८३ ॥  
  
महानसं तु देवेशि वर्त्तते वह्निकोणगम् ।  
ईशान्ये तु सभासद्म दिव्यासनविराजितम् ॥ ५१-८४ ॥  
  
एवं कृष्णप्रियासौधस्थितिरुक्ता तवानघे ।  
द्रवीभूतरसः कृष्णः प्रियाभावात्मकस्तु यः ॥ ५१-८५ ॥  
  
आविर्भूय प्रियावृन्दैः क्रीडते प्रतिमन्दिरम् ।  
स्वामिनीमन्दिरेपि च घनीभूतस्तु केवलम् ॥ ५१-८६ ॥  
  
न स्वामिनीं विना कृष्णः न स्वामिनी कृष्णं विना ।  
न तिष्ठति क्षण देवि ह्यन्यथा लुप्यते रसः ॥ ५१-८७ ॥  
  
अत्र ये मणयो मुक्ताः कुसुमानि लताङ्घ्रिपाः ।  
विद्रुमस्वर्णरजतनानाभेदाश्च धातवः ॥ ५१-८८ ॥  
  
सूर्याचन्द्रमसौ देवि पशुपक्षिसमीरणाः ।  
भक्ष्यभोज्यलेह्यचोष्यपेयभेदा ह्यनेकशः ॥ ५१-८९ ॥  
  
भोक्तृभोग्यविभागश्च ज्ञातृज्ञेयादिकं तथा ।  
रस एवेति विज्ञाय न मुह्यति कदाचन ॥ ५१-९० ॥  
  
न कालगणना तत्र वर्त्तते परमेश्वरि ।  
न सूर्यचन्द्रताराणामुदयास्तादिकं भवेत् ॥ ५१-९१ ॥  
  
उदयास्तादिभावाश्च प्रतीयन्ते तथापि हि ।  
लीलासमयभेदार्थमेवं जानीहि पार्वति ॥ ५१-९२ ॥  
  
एतन्मयोदितं साध्वि त्वया सम्यक् श्रुतं किल ।  
न वाच्यं कस्यचिद्देवि सर्वोपनिषदां रहः ॥ ५१-९३ ॥  
  
एतन्माहेश्वरं तन्त्रं सर्वतन्त्रोत्तमोत्तमम् ।  
रसनिर्णयसम्पन्नं समाधौ यच्छ्रुतं मया ॥ ५१-९४ ॥  
  
मया [अनेन ज्ञायतेऽस्य तन्त्रस्यातिगोप्यत्वान्नाममात्रमपि न क्वापि ९४ तन्त्रेषु प्राकट्यं हसमाहेश्वरतन्त्रं तु भिन्नविषयकमिति मे मतम् ।] प्रकटितं तेऽद्य पुत्रयोरपि गोपितम् ।  
वासना एव तुष्यन्ति श्रुत्वा साध्वीं कथामिमाम् ॥ ५१-९५ ॥  
  
अल्पाः कूपा विवर्द्धन्ते ज्योत्स्नया किं समुद्रवत् ।  
हरिणा एव तुष्यन्ति गानं श्रुत्वा न गर्दभाः ॥ ५१-९६ ॥  
  
तस्मात्परीक्ष्य वक्तव्यं सहसा न प्रकाशयेत् ।  
श्रद्धधानाय शान्ताय कुलीनाय महेश्वरि ॥ ५१-९७ ॥  
  
विनीताय कृतज्ञाय क्रियाशुद्धाय दीयताम् ।  
श्रद्धाभक्तिविहीनाय कृतघ्नाय दुरात्मने ॥ ५१-९८ ॥  
  
गुरुभक्तिविहीनाय हेतुवादरताय च ।  
असम्भावितचित्ताय विपरीतार्थवादिने ॥ ५१-९९ ॥  
  
वृथार्थैकप्रवृत्ताय वेदशास्त्रार्थमानिने ।  
दाम्भिकायातिदुष्टाय विषयाक्रान्तचेतसे ॥ ५१-१०० ॥  
  
न देयः सर्वथा देवि तन्त्रार्थः पराद्भुतः ।  
तन्नास्ति त्रिषु लोकेषु यद्दत्त्वाप्यनृणी भवेत् ॥ ५१-१०१ ॥  
  
प्रभोर्देवस्य सर्वस्वं मयेदं ते प्रकाशितम् ।  
अतः परं तु देवेशि ज्ञातव्यं नावशिष्यते ॥ ५१-१०२ ॥  
  
तस्मादिदं सुविज्ञाय रहस्यं कृष्णयोषिताम् ।  
स्वयमेव परानन्दनिमग्ना भव सुन्दरि ॥ ५१-१०३ ॥  
  
अतः परं तु देवेशि पष्टव्यं नैव किञ्चन ।  
नित्यं ध्यायामि यच्चित्ते तदेतत्ते निवेदितम् ॥ ५१-१०४ ॥  
  
इत्युक्त्वा च तदा शम्भुस्तूष्णीम्भूत्वा च संस्थितः ।  
वर्णमानमहालीलासमुद्रे मन आदधे ॥ ५१-१०५ ॥  
  
स्मितोर्मिरिवाम्भोधिः पुलकाङ्गः सुलोचनः ।  
बभूव देवदेवेशः कृपासिन्धुरुमापतिः ॥ ५१-१०६ ॥  
  
एवमानन्दसन्दोहनिमग्नं वीक्ष्य शङ्करम् ।  
सर्वोपचारविधिना पूजयामास पार्वती ॥ ५१-१०७ ॥  
  
दण्डवत्प्रणनामैषा [दण्डवत्प्रणतामैषा० इति पा० ।] कृतार्थास्मीति वादिनी ।  
तुष्टाव शङ्कर भूयः कृपानिधिमनुत्तमम् ॥ ५१-१०८ ॥  
  
त्व देव सर्वविद्यानामुपदेष्टा गुरुः स्वयम् ।  
त्वयि भक्तिवतामेव मन्त्रयन्त्रादि सिध्यतु ॥ ५१-१०९ ॥  
  
इत्युक्त्वा पार्वती चित्ते लीलामाधाय वर्णिताम् ।  
अवाप परमानन्दं हर्षाश्रुपुलकाङ्किता ॥ ५१-११० ॥  
  
  
इति श्रीमन्माहेश्वरतन्त्रे उत्तरखण्डे शिवोमासंवादे एकपञ्चाशतमं पटलम् ॥ ५१-५१ ॥  
  
  
आदितः श्लोकानां समष्ट्यङ्काः ॥ ३०६० ॥  
  
॥ समाप्तमिदं श्रीमाहेश्वरं तन्त्रम् ॥  
  
  
  
मुक्तबोद्ह इन्दोलोगिचल् रेसेअर्च्ह् इन्स्तितुते©२०११ मुक्तबोध इन्दोलोगिचल् रेसेअर्छ् इन्स्तितुते  अल्ल् रिघ्त्स् रेसेर्वेद्।ए-तेxत्स् मय् बे विएwएद् ओन्ल्य् ओन्लिने ओर् दोwन्लोअदेद् ड़ोर् प्रिवते स्तुद्य्।ए-तेxत्स् मय् नोत्, उन्देर् अन्य् चिर्चुम्स्तन्चेस्, बे चोपिएद्, रेपुब्लिस्हेद्,रेप्रोदुचेद्, दिस्त्रिबुतेद् ओर् सोल्द्, एइथेर् इन् ओरिगिनल् ओर् अल्तेरेद् ड़ोर्म्, wइथोउत्थे एxप्रेस्स् पेर्मिस्सिओन् ओड़् मुक्तबोध इन्दोलोगिचल् रेसेअर्छ् इन्स्तितुते इन् wरितिन्ग्।दत-एन्तेरेद् ब्य् थे स्तड़्ड़् ओड़् मुक्तबोध उन्देर् थे दिरेच्तिओन् ओड़् मर्क् स्। ग्। द्य्च्ज़्कोwस्कि।          