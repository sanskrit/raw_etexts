---
Catalog number: M00002a
Description: E-text transcribed from the ahirbudhnya saṃhita of the pāñcarātrāgama
  volume 1 edited by Pandit M. D. Ramanujacarya under the supervision of F. Otto Schrader
Editor:
- Schrader, F. Otto
- Pandit M. D. Ramanujacarya
Main title: ahirbudhnya saṃhita of the pāñcarātrāgama Volume 1
Publication country: India
Publication year:
- '1916'
Publisher:
- The Adyar Library and Research Center
Subjects:
- tantric / āgamic literature
- vaiṣṇava
- pāñcarātra
Uniform title: ahirbudhnya saṃhita Volume 1
title: अहिर्बुध्न्य संहित १
title_iast: ahirbudhnya saṃhita 1

---
  
  
  
  
श्रीपाञ्चरात्रे अहिर्बुध्न्यसंहिता  
  
शास्त्रावतारो नाम प्रथमोऽध्यायः  
  
शुक्लाम्बरधरं विष्णुं शशिवर्णं चतुर्भुजम् ।  
प्रसन्नवदनं ध्यायेत् सर्वविघ्नोपशान्तये ॥  
  
मङ्गलाचरणम्  
  
अक्षरत्रितयाव्यक्तविकाराक्षादिरूपिणे ।  
परव्यूहादितत्त्वाय नमश्चक्राय चक्रिणे ॥ १-१ ॥  
  
सोमसूर्यानलाकल्पामकल्पामिन्दुशेखराम् ।  
पञ्चबिन्दुं हरेः शक्तिं पञ्चकृत्यकरीं नुमः ॥ १-२ ॥  
  
भरद्वाजस्य दुर्वाससं प्रति सुदर्शनमाहात्म्यकारणप्रश्नः  
  
आप्लुतं दिव्यगङ्गायामुपासीनं परं पदम् ।  
भरद्वाजोऽथ पप्रच्छ दुर्वाससमकल्मषम् ॥ १-३ ॥  
  
भरद्वाजः -  
  
अनसूयाहृदानन्द भगवंस्तपसां निधे ।  
अस्ति मे संशयः कश्चित् तं मे व्याख्या तु मर्हसि ॥ १-४ ॥  
  
प्। २) अग्निषोमक्रियायोगिन्याथर्वणविनिर्णये ।  
महोदयेऽस्त्रसङ्घे च प्रवर्तकनिवर्तके ॥ १-५ ॥  
  
लोकपालास्त्रसङ्घे च तत्तत्सामर्थ्यसम्भृते ।  
महोदयासु शक्तीषु वह्निसूर्येन्दुवर्त्मनाम् ॥ १-६ ॥  
  
अस्त्राश्रये च शस्त्रौघे ब्रह्मरुद्रादिनिर्मिते ।  
त्रैलोक्यत्राणसंहारजनिकर्मविचक्षणे ॥ १-७ ॥  
  
महर्षिगणसन्दृष्टे मन्त्रग्रामे महोदये ।  
वैष्णवे च गदाशार्ङ्गशङ्खखड्गादिपूर्वके ॥ १-८ ॥  
  
लाक्ष्मे च दलगण्डाब्जपूर्वेऽस्त्रौघे महोदये ।  
अन्यत्रोच्चावचेऽप्येवं कीर्त्यमाने प्रभावतः ॥ १-९ ॥  
  
सुदर्शनाश्रयत्वं तु तत्र तत्र निरूपितम् ।  
किङ्कृतं तस्य माहात्म्यं स्वतः संसर्गतोऽपि वा ॥ १-१० ॥  
  
किं तत् सुदर्शनं नाम कश्च शब्दार्थ इष्यते ।  
तेन किं क्रियते कर्म जगद् व्याप्नोति तत् कथम् ॥ १-११ ॥  
  
कियन्तः कीदृशाः के च व्यूहास्तस्योदिता मुने ।  
प्रयोजनं च किं तेषां व्यूही तेषां च कीदृशी ॥ १-१२ ॥  
  
विष्णुना तस्य सम्बन्धः कश्च कीदृक् च सम्मतः ।  
किं तेन नियतं नित्यमुतान्यत्रापि दृश्यते ॥ १-१३ ॥  
  
प्। ३) एष मे संशयो जातो नानाशास्त्रनिरीक्षणात् ।  
छिन्ध्येनं भगवन् सम्यगुपसन्नोऽस्म्यधीहि भोः ॥ १-१४ ॥  
  
दुर्वाससः प्रश्नप्रशंसापूर्वकं तत्प्रतिवचनम्  
  
दुर्वासाः -  
  
उपपन्नमिदं वत्स यत् त्वयैवं विमृश्यते ।  
तानि तानि तपांस्यद्य व्युछन्ति तव सुव्रत ॥ १-१५ ॥  
  
पक्वकषायस्यैव परतत्त्वजिज्ञासोदयः  
  
आन्तःकरणिके तैस्तैः क्षयं नीते कषायके ।  
मनीषा जायते पुंसां परतत्त्वविमर्शिनी ॥ १-१६ ॥  
  
अत्र ब्रह्मादीनामपि संशयः  
  
न संशयी भवानेव पूर्वोपन्यस्तवस्तुनि ।  
ब्रह्माद्याश्च यतन्तेऽत्र संशयाना मनीषिणः ॥ १-१७ ॥  
  
स्वस्याहिर्बुध्न्यात् तत्त्वनिर्णयप्राप्तिः  
   
निर्णयोऽत्र मया प्राप्तो नारदाय सुरर्षये ।  
साक्षात् कथयतः पृष्टाच्छङ्कराल्लोकशङ्करात् ॥ १-१८ ॥  
  
नारदस्योत्कर्षः  
  
प्राप्याग्र्यां तपसो व्युष्टिं नारदो देवसम्मतः ।  
  
प्। ४) छिन्दानः संशयान् सर्वान् ब्रह्मदेवमहर्षिषु ॥ १-१९ ॥  
  
तस्यापि तत्त्वविषयसन्देहादहिर्बुध्न्याभिगमनम्  
  
स्वयं तु संशयं प्राप्य गहनं दुर्विदं सुरैः ।  
अरागरोगकलुषस्तपस्वी संयतेन्द्रियः ॥ १-२० ॥  
  
पदवाक्यप्रमाणानां याथातथ्यविधानवित् ।  
ब्रह्मचारी दमावासः परापरविभागवित् ॥ १-२१ ॥  
  
शुश्रूषुरनहंवादी यथार्थज्ञानतत्परः ।  
नारदो मुनिशार्दूलस्त्रीन् लोकाननुसञ्चरन् ॥ १-२२ ॥  
  
छेत्तारं संशयस्यास्य दुर्विदस्य सुरर्षिभिः ।  
देवादनभिगम्यान्यं सर्वज्ञाच्चन्द्रशेखरात् ॥ १-२३ ॥  
  
कैलासवर्णनम्  
  
प्रभाभिः स्वाभिरखिलान् प्रहसन्तमिवाचलान् ।  
उन्मेषमिव सत्त्वस्य प्रकृष्टज्ञानकारिणः ॥ १-२४ ॥  
  
सिद्धविद्याधराकीर्णं देवगन्धर्वसेवितम् ।  
कैलासं शङ्करावासं शङ्करं द्रष्टुमाययौ ॥ १-२५ ॥  
  
अहिर्बुध्न्यवर्णनम्  
  
रुद्रैर्वसुभिरादित्यैः सिद्धैः साध्यैर्मरुद्गणैः ।  
ऋषिभिर्योगिभिर्दिव्यैर्भूतैर्नानाविधैरपि ॥ १-२६ ॥  
  
प्। ५) ददर्श सेवितं तत्र समासीनं सहोमया ।  
त्र्यक्षं वरदमीशानं शूलिनं चन्द्रशेखरं ॥ १-२७ ॥  
  
पतिं पशूनामनिशं भवपाशाविभेदिनम् ।  
स्थितं मूर्तिभिरष्टाभिरवष्टभ्य जगत्त्रयम् ॥ १-२८ ॥  
  
तं दृष्ट्वा देवमीशानं नारदो देवदर्शनः ।  
प्रणिपत्याथ तुष्टाव गीर्भिरग्र्याभिरादरात् ॥ १-२९ ॥  
  
नारदकृताहिर्बुध्न्यस्तुतिः  
  
नारदः -  
  
नमस्ते देवदेवेश नमस्ते वृषकेतन ।  
वृषप्रवरवाहाय वृष्णे कामप्रवर्षिणे ॥ १-३० ॥  
  
ओजीयसे परस्मै ते मीढुष्टम नमोऽस्तु ते ।  
सर्वज्ञाय स्वतन्त्राय नित्यतृप्ताय ते नमः ॥ १-३१ ॥  
  
अनादिबोधरूपाय नमस्ते नित्यशक्तये ।  
कर्त्रे हर्त्रे च जगतां षडङ्गाय नमोऽस्तु ते ॥ १-३२ ॥  
  
दशाव्यय नमस्तुभ्यं नमस्ते कृत्तिवाससे ।  
अघोरायाथ घोराय घोरघोरतराय च ॥ १-३३ ॥  
  
[सद्योजाताय देवाय वामदेवाय ते नमः ।  
  
प्। ६) नमो ज्येष्ठाय रुद्राय भवोद्भव नमोऽस्तु ते ॥ १-३४ ॥  
  
नमो बलविकाराय बलप्रमथनाय ते ।  
नमः  -  -  -  -  -  -  -  -  -  -  -  -  -  -  -  -  -  -  -  -  -  - य ते नमः] ॥ १-३५ ॥  
  
नमः कलविकाराय कालाय कलनात्मने ।  
नमस्ते सर्वभूतानां दमनाय मनोन्मन ॥ १-३६ ॥  
  
नमः शर्वाय शान्ताय शम्भवे शम्भवे नमः ।  
विद्येश्वर नमस्तुभ्यं भूतेश्वर नमोऽस्तु ते ॥ १-३७ ॥  
  
महादेव नमस्तेऽस्तु नमस्तत्पुरुषाय ते ।  
ज्ञानरूप नमस्तुभ्यं नमो वैराग्यवारिधे ॥ १-३८ ॥  
  
ऐश्वर्यगुणपूर्णाय नमस्ते तपसां निधे ।  
नित्यसत्य नमस्तेऽस्तु क्षमासार नमोऽस्तु ते ॥ १-३९ ॥  
  
धृतिसार नमस्तुभ्यं स्रष्ट्रे ते जगतां नमः ।  
आत्मसम्बोधपूर्णाय त्रीन् लोकानधितिष्ठते ॥ १-४० ॥  
  
दशाव्ययाय ते नित्यमव्ययाय नमो नमः ।  
क्षोण्यम्ब्वनलवाय्वभ्रचन्द्रादित्यात्मने नमः ॥ १-४१ ॥  
  
नमः सर्वोपकाराय त्रिलोकीमधितस्थुषे ।  
  
दुर्वासाः -  
  
इति स्तुवानमग्र्याभिर्वाग्भिर्देवर्षिसत्तमम् ॥ १-४२ ॥  
  
प्रसादमधुरं वाक्यमित्युवाच वृषध्वजः ।  
  
प्। ७) अहिर्बुध्न्यः -  
  
स्तोत्रेणानेन भक्त्या च तुष्टोऽस्मि मुनिपुङ्गव ॥ १-४३ ॥  
  
ब्रूहि किं करवाण्यद्य यद्यपि स्यात् सुदुर्लभम् ।  
  
नारदः -  
  
किमन्यदिह वक्तव्यं यदि तुष्टो जगत्पतिः ॥ १-४४ ॥  
  
एतदेव हि काङ्क्षन्ति यतमाना विपश्चितः ।  
  
अहिर्बुध्न्यः -  
  
प्रसन्नोऽस्मि तवाद्यास्तु दर्शनं सफलं मम ॥ १-४५ ॥  
  
ब्रूहि नारद तत्त्वेन यत् ते मनसि वर्तते ।  
  
कालनेमिसङ्ग्रामे नारदस्य सुदर्शनमहिमदर्शनम्  
  
नारदः -  
  
तारकामयसङ्काशे सङ्ग्रामे कालनेमिनः ॥ १-४६ ॥  
  
सम्प्रवृत्ते जगद्धातुर्देवदेवस्य शार्ङ्गिणः ।  
देवदानवगन्धर्वयक्षरक्षोभयावहे ॥ १-४७ ॥  
  
मध्याह्नार्कसहस्राभशस्त्रास्त्रगणसङ्कुले ।  
सुरासुरेन्द्रसैन्येषु निकृत्तेषु महास्त्रतः ॥ १-४८ ॥  
  
भीतविस्मितसम्भूतहृतसङ्गतसम्प्लुतैः ।  
पिशाचप्रेतवेतालभूतसङ्घैः समाकुले ॥ १-४९ ॥  
  
प्। ८) उद्यन्तीष्वतिघोरासु ह्रादिनीष्वशनीषु च ।  
देवदानवदेहेभ्यः क्षरद्भिः क्षतजैस्तथा ॥ १-५० ॥  
  
स्यन्दमानासु वेगेन स्यन्दिनीषु समन्ततः ।  
विद्रुतैः सर्वतो भीतैर्हतशेषैः सुरासुरैः ॥ १-५१ ॥  
  
गरुडस्थे जगन्नाथे सुदर्शनकराम्बुजे ।  
प्रादुश्चक्रे कालनेमिरस्त्रग्रामानशेषतः ॥ १-५२ ॥  
  
भृशाश्वतनया ये ते ये ते त्वन्मुखनिःसृताः ।  
ये ते ब्रह्ममुखोद्भूता ये ते संवर्तकालजाः ॥ १-५३ ॥  
  
लोकपालोद्भवा ये ते ये ते पातालवासिनः ।  
महाभूतमया ये ते ये ते वैकारिकोद्भवाः ॥ १-५४ ॥  
  
गुणत्रयमया ये ते ये ते गन्धर्वयोनयः ।  
रक्षोयक्षोद्भवा ये ते ये ते विद्याधराह्वया ॥ १-५५ ॥  
  
ये ते द्वन्द्वगुणोद्भूता ये ते शक्तिसमुद्भवाः ।  
अथर्वाङ्गिरसा ये ते ये ते मन्त्रान्तरोद्भवाः ॥ १-५६ ॥  
  
सर्वकार्यकरा ये ते  प्रवर्तकनिवर्तकाः ।  
यष्टयः शक्तयो यास्ता ये ते दण्डादिरूपकाः ॥ १-५७  ॥  
  
महाबला महावीर्यास्त्रैलोक्यक्षपणोद्यताः ।  
शैलेन्द्रसन्निभाः केचित् केचिन्नागेन्द्रसन्निभाः ॥ १-५८ ॥  
  
प्। ९) पारावारनिभाः केचित् केचिद् गगनसन्निभाः ।  
ज्वलज्ज्वालाशतालीढा रोदसीमध्यवर्तिनः ॥ १-५९ ॥  
  
नृत्यन्तश्च हसन्तश्च क्ष्वेलन्तः पतयालवः ।  
अनिर्देश्या अनौपम्या गौराः श्वेतारुणासिताः ॥ १-६० ॥  
  
नानासंस्थानवर्णाश्च नानाविभ्रमरोचिषः ।  
सर्वे सम्भूय संयत्ताः कालनेमिप्रचोदिताः ॥ १-६१ ॥  
  
सर्वास्त्राणां सुदर्शनेन पराभवः  
  
सप्रयोगोपसंहारैः सरहस्यैश्च सङ्गतैः ।  
अस्त्रग्रामैरशेषैस्तैर्नारायणकरोद्यते ॥ १-६२ ॥  
  
सुदर्शनमहावह्नौ सम्भूय शलभायितम् ।  
पूर्णाहुतिरभूत् तस्मिन् कालनेमिर्महासुरः ॥ १-६३ ॥  
  
अत्यद्भुतमहिमदर्शनात् संशयोदयः  
  
तं दृष्ट्वा विस्मयाविष्टः सङ्ग्रामं महदद्भुतम् ।  
अन्तर्हितं क्षणात् कृष्णं प्रणिपत्य जगद्गुरुम् ॥ १-६४ ॥  
  
इमं सन्देहसन्दोहं हृदयेन वहन् गुरुम् ।  
तवान्तिकमिह प्राप्तः संशयच्छेदनाय वै ॥ १-६५ ॥  
  
न हि सर्वज्ञमीशानं विना छेत्तास्य विद्यते ।  
  
प्। १०) अहिर्बुध्न्यः -  
  
देवर्षे संशयान् ब्रूहि ये वर्तन्ते तवान्तरे ॥ १-६६ ॥  
  
अप्यनिर्वचनीयास्ते सर्वांश्छेत्तास्मि साम्प्रतम् ।  
  
दुर्वासाः -  
  
अथ प्रश्नान् क्रमेणोक्तान् नारदेन सुरर्षिणा ॥ १-६७ ॥  
  
व्याचष्ट भगवान् शर्वः सर्वतः प्रीतमानसः ।  
  
संहितावतरणम्  
  
संहिता सेयमाख्याता नानामन्त्रार्थगोचरा ॥ १-६८ ॥  
  
पञ्चरात्रमयी दिव्या नाम्नाहिर्बुध्न्यपूर्विका ।  
अर्थैः परकृतिप्रायैः पुराकल्पैश्च संयुता ॥ १-६९ ॥  
  
नानासिद्धान्तसम्भेदा नानाविद्योपशोभिता ।  
शतद्वयमिहाध्यायाश्चत्वारिंशच्च दर्शिताः ॥ १-७० ॥  
  
ततो द्वापरवेलायां मनुष्याणां हिताय वै ।  
अध्यायानां शतेनाथ विंशत्या च समन्विता ॥ १-७१ ॥  
  
अतिविस्तरमुत्सृज्य गुह्येन प्रतिसंस्कृता ।  
ततोऽपि बुद्धिसङ्कोचान्मनुष्याणां हिताय वै ॥ १-७२ ॥  
  
प्। ११) याति द्वापरसन्ध्यंशे व्यासस्यानुमतेर्मया ।  
षष्ट्यध्यायैरियं भूयः संहिता प्रतिसंस्कृता ॥ १-७३ ॥  
  
उपन्यास्थद्यथाप्रश्नं नारदो भगवानृषिः ।  
निरुवाच यथा शर्वस्तान् सर्वांस्त्वं निबोध मे ॥ १-७४ ॥  
  
इति श्रीपाञ्चरात्रे तन्त्ररहस्ये अहिर्बुध्न्यसंहितायां   
शास्त्रावतारो नाम प्रथमोऽध्यायः ॥ १ ॥  
  
श्लोकाः ७४  
  
  
  
षाड्गुण्यब्रह्मविवेको नाम द्वितीयोऽध्यायः  
  
अहिर्बुध्न्यं प्रति नारदप्रश्नः  
  
नारदः -  
  
मन्त्रग्रामानशेषांस्तान् सूर्यवैश्वानरोपमान् ।  
अनायासेन जग्राह हरेश्चक्रं सुदर्शनम् ॥ २-१ ॥  
  
सांसिद्धिकप्रभावोऽयमस्य सांसर्गिकोऽपि वा ।  
किं तत् सुदर्शनं नाम कश्च शब्दार्थ उच्यते ॥ २-२ ॥  
  
अहिर्बुध्न्येन सङ्कर्षणात् स्वस्य ज्ञानप्राप्तिकथनम्  
  
अहिर्बुध्न्यः -  
  
शृणु नारद तत्त्वेन यत् तज्ज्ञानमनुत्तमम् ।  
वर्षायुतगणान् घोरं तपस्तप्त्वा मया पुरा ॥ २-३ ॥  
  
प्राप्तं सङ्कर्षणात् साक्षाद् विज्ञानबलवारिधेः ।  
ब्रह्मादिषु यदन्येषु न महर्षिषु विद्यते ॥ २-४ ॥  
  
सुदर्शनस्वरूपं तत् प्रोच्यमानं मया शृणु ।  
श्रुते यत्राखिलाधारे संशयास्ते न सन्ति वै ॥ २-५ ॥  
  
प्। १३)			परब्रह्मस्वरूपसङ्क्षेपः   
  
अनाद्यन्तं परं ब्रह्म यत् तदक्षरमव्ययम् ।  
अनामरूपसम्भेद्यमवाङ्मनसगोचरम् ॥ २-६ ॥  
  
सर्वशक्ति समस्ताख्यं षाड्गुण्यमजरं ध्रुवम् ।  
  
सुदर्शनशब्दार्थनिरूपणम्  
  
तस्य स्यामिति सङ्कल्पो भावतोऽभावतोऽपि वा ॥ २-७ ॥  
  
स्वातन्त्र्याननुयोज्येन रूपेण परिवर्तते ।  
यत् तत् प्रेक्षणमित्युक्तं दर्शनं तत् प्रगीयते ॥ २-८ ॥  
  
वस्तुतः कालतो देशात् तस्य त्वव्याहतिर्हि या ।  
पूजा सात्र सुशब्दार्थस्तत् सुदर्शनमीर्यते ॥ २-९ ॥  
  
सर्वस्य सुदर्शनाधीनत्वम्  
  
कारणं जगतो यत् तदाधारो जगतश्च यः ।  
प्रमाणं जगतो यत् तत् प्रमाणार्थोऽखिलश्च यः ॥ २-१० ॥  
  
तत्राधिकारिणो ये च विभागा ये च तद्गताः ।  
रक्षाविधिश्च यस्तस्य स च यस्य प्रकीर्तितः ॥ २-११ ॥  
  
सर्वं सुदर्शनायत्तं सुदर्शनमयं च यत् ।  
इति सांसिद्धिकं रूपं तस्य सर्वातिशायि च ॥ २-१२ ॥  
  
प्। १४) अस्त्रग्रामेष्वशेषेषु यत् तत् सामर्थ्यमैश्वरम् ।  
एतदीयमशेषं तदित्याप्तं स्वेन तत् स्वकम् ॥ २-१३ ॥  
  
पुनर्नारदकृताः प्रश्नाः  
  
नारदः -  
  
देवदेव जगन्नाथ लोकत्रितयशङ्कर ।  
विमुह्यतीव चित्तं मे संशयो बहुलीकृतः ॥ २-१४ ॥  
  
षाड्गुण्यं किं परं ब्रह्म किम्प्रकारं च तद्भवेत् ।  
सङ्कल्पः कीदृशस्तस्य कथं दर्शनतास्य च ॥ २-१५ ॥  
  
कथं चाविहतिस्तस्य सर्वदेशातिगोचरा ।  
किं कारणं च जगतः कीदृशं किंविधं च तत् ॥ २-१६ ॥  
  
को वा जगत आधारः कीदृक् कतिविधश्च सः ।  
किं तत् प्रमाणमित्युक्तं कीदृक् कतिविधं च तत् ॥ २-१७ ॥  
  
प्रमाणार्थश्च को नाम कीदृक् कतिविधश्च सः ।  
के तेऽधिकारिणो नाम कीदृशाः किंविधाश्च ते ॥ २-१८ ॥  
  
सर्वस्यास्य च का रक्षा तद्विधिः कश्च किंविधः ।  
कश्च तत्राधिकार्यर्थः स च किङ्गुण इष्यते ॥ २-१९ ॥  
  
एतन्मे भगवन् ब्रूहि प्रश्नजातमशेषतः ।  
उपसङ्गृह्य चरणावुपसन्नोऽस्म्यधीहि भोः ॥ २-२० ॥  
  
प्। १५) दुर्वासाः -  
  
ततो दर्शनपूताय प्रणिपत्याभियाचते ।  
उपसन्नाय मुनये सर्वं व्याचष्ट शङ्करः ॥ २-२१ ॥  
  
विस्तरेण परब्रह्मस्वरूपनिरूपणम्  
  
अहिर्बुध्न्यः -  
  
एकं निर्दुःखनिःसीमसुखानुभवलक्षणम् ।  
अनाद्यन्तं परं ब्रह्म नारायणमनामयम् ॥ २-२२ ॥  
  
सर्वभूतकृतावासं सर्वं व्याप्य व्यवस्थितम् ।  
निरवद्यमविक्षिप्तमतरङ्गार्णवोपमम् ॥ २-२३ ॥  
  
परब्रह्मणः हेयप्रतिभटत्वं कल्याणगुणाकारत्वं च  
  
अप्राकृतगुणस्पर्शमप्राकृतगुणास्पदम् ।  
भवोदधेः परं पारं निष्कलङ्कं निरञ्जनम् ॥ २-२४ ॥  
  
आकाराद् देशतः कालादनवच्छेदयोगतः ।  
पूर्णं नित्योदितं व्यापि हेयोपादेयतोज्झितम् ॥ २-२५ ॥  
  
इदमीदृगियत्ताभिरपरिच्छेद्यमञ्जसा ।  
  
परब्रह्मणः परमात्मादिसकलशब्दवाच्यत्वम्  
  
उपर्युपरि तत्त्वानां पूर्वपूर्वात्मभाविनाम् ॥ २-२६ ॥  
  
पारम्येणात्मभावित्वात् परमात्मा प्रकीर्तितः ।  
ओमित्यापन्नयोगेन सर्वतत्त्वप्रवेशतः ॥ २-२७ ॥  
  
प्। १६) षाड्गुण्यगुणयोगेन भगवान् परिकीर्तितः ।  
समस्तभूतवासित्वाद् वासुदेवः प्रकीर्तितः ॥ २-२८ ॥  
  
आप्नोति जगदित्येवमात्मत्वेन निरूपितः ।  
रूपात् प्रकारतोऽव्यक्तेरव्यक्तः परिगीयते ॥ २-२९ ॥  
  
सर्वप्रकृतिशक्तित्वात् सर्वप्रकृतिरीरितः ।  
प्रधीयमानकार्यत्वात् प्रधानः परिगीयते ॥ २-३० ॥  
  
नेतृत्वादनितृत्वाच्च नित्य इत्यपि पठ्यते ।  
अननाददनाच्चापि ह्यनन्तः परिपठ्यते ॥ २-३१ ॥  
  
परितो मित्यभावाच्च प्रोक्तोऽपरिमितो वुधैः ।  
अक्षयादक्षरः प्रोक्तो ह्यरिष्टो रिष्टवर्जनात् ॥ २-३२ ॥  
  
अविकार्यस्वभावत्वादव्याप्यत्वात् तथाच्युतः ।  
रागादिदोषनिर्मुक्तेः समधीगोचरत्वतः ॥ २-३३ ॥  
  
सर्वोपादानतासाम्यात् समः सम्परिकीर्तितः ।  
ध्यानवर्त्मबहिर्भावात् स्वभावाननुयोगतः ॥ २-३४ ॥  
  
इयत्तयाप्यचिन्त्यत्वादचिन्त्यः परिकीर्तितः ।  
जगन्ति प्रभवन्त्यस्मात् सर्वत्र प्रभवत्यपि ॥ २-३५ ॥  
  
प्रकृष्टश्च भवो यस्मात् प्रभवः परिकीर्तितः ।  
सर्वप्रलयभूमित्वादव्ययो व्ययनाशनात् ॥ २-३६ ॥  
  
बृहत्त्वाद् बृंहणत्वाच्च ब्रह्मेति श्रुतिगह्वरे ।  
कपिलः श्रेष्ठविद्यत्वात् तेजिष्ठत्वाच्च कापिलः ॥ २-३७ ॥  
  
प्। १७) हितश्च रमणीयश्च गर्भो हृदयनामवान् ।  
हिरण्यगर्भ इत्येवं योगिभिः समुदाहृतः ॥ २-३८ ॥  
  
अपनाशतपोयोगादपान्तरतपाः श्रुतः ।  
शिवङ्करतया प्रोक्तः शिवः पाशुपते स्थितैः ॥ २-३९ ॥  
  
अदूरविप्रकर्षस्थैर्वस्तुतोऽनवगाहिभिः ।  
इत्येवमादिभिः शब्दैस्तत्त्वं तदुपलक्ष्यते ॥ २-४० ॥  
  
प्रतिबन्धविगमे ब्रह्मानुभवसम्भवः  
  
अनेकजन्मसंसिधपुण्यपापपरिक्षये ।  
निकृत्ते वासनाजाले सम्यग्विज्ञानशस्त्रतः ॥ २-४१ ॥  
  
त्रैगुण्योपरमे तत्तु स्वेनानुभवितुं क्षमम् ।  
साक्षादिदमिति व्यक्तं वाचा वक्तुं न शक्नुमः ॥ २-४२ ॥  
  
ब्रह्मणः प्रयत्नलभ्यत्वविरहः  
  
संवत्सरसहस्राणि पक्षिराडिव सम्पतन् ।  
नैवान्तं कारणस्यैति यद्यपि स्यान्मनोजवः ॥ २-४३ ॥  
  
उपर्युपरि गच्छन्तो विशिक्षन्तस्तथा तथा ।  
ज्ञानोद्यमदशायास्ते न व्यक्तिमधिकां गताः ॥ २-४४ ॥  
  
तत्र सर्वाणि तत्त्वानि निषीदन्ति परात्मनि ।  
  
प्। १८) भावाभावावुभौ प्रोतौ ज्ञानसूत्रमयात्मना ॥ २-४५ ॥  
  
ब्रह्मणः त्रिविधपरिच्छेदशून्यत्वम्  
  
सर्वप्रत्यक्षदर्शित्वात् सर्वात्मा तत् परं पदम् ।  
अतीतानागते काले मध्यतः प्रतिसंहृते ॥ २-४६ ॥  
  
वर्तमानं न तद् ब्रह्म नातीतं नैव भावि तत् ।  
अग्रतः पृष्ठतो नैव नोर्ध्वतः पार्श्वयोर्द्वयोः ॥ २-४७ ॥  
  
न कल्माषं न विकलं न कृष्णं न च पिङ्गलम् ।  
न सारङ्गं पिशङ्गं न कपिलं नारुणं न च ॥ २-४८ ॥  
  
न बभ्रु नकुलं नैव न श्यामं न च रोहितम् ।  
न दीर्घं नैव च ह्रस्वं न स्थूलं नैव चाप्यणु ॥ २-४९ ॥  
  
न वृत्तं नाप्यपावृत्तं नाश्रितं तदनाश्रितम् ।  
नैव भावो न चाभावस्तद्भावार्चितये न च ॥ २-५० ॥  
  
न शीतं नापि चैवोष्णं नानुष्णाशीतमप्युत ।  
न दुःखं न सुखं नैव निर्दुःखं सुखमव्रणम् ॥ २-५१ ॥  
  
न मूलं नापि तन्मध्यं नैवान्तं कस्याचिन्मुने ।  
न शेते तन्न चैवास्ते न तिष्ठति न गच्छति ॥ २-५२ ॥  
  
सर्वद्वन्द्वविनिर्मुक्तं सर्वोपाधिविवर्जितम् ।  
षाड्गुण्यं तत् परं ब्रह्म सर्वकारणकारणम् ॥ २-५३ ॥  
  
प्। १९) नारदः -  
  
किं तत् षाड्गुण्यमित्युक्तं देवदेव जगत्पते ।  
कथं च गुणहीनं तत् षाड्गुण्यं परिगीयते ॥ २-५४ ॥  
  
ब्रह्मणः षाड्गुण्यप्रपञ्चनम्  
  
अहिर्बुध्न्यः -  
  
अप्राकृतगुणस्पर्शं निर्गुणं परिगीयते ।  
शृणु नारद षाड्गुण्यं कथ्यमानं मयानघ ॥ २-५५ ॥  
  
ज्ञानस्वरूपनिरूपणम्  
  
अजडं स्वात्मसम्बोधि नित्यं सर्वावगाहनम् ।  
ज्ञानं नाम गुणं प्राहुः प्रथमं गुणचिन्तकाः ॥ २-५६ ॥  
  
ब्रह्मणो ज्ञानस्वरूपत्वं ज्ञानगुणकत्वं च  
  
स्वरूपं ब्रह्मणस्तच्च गुणश्च परिगीयते ।  
  
शक्तिस्वरूपनिरूपणम्  
  
जगत्प्रकृतिभावो यः सा शक्तिः परिकीर्तिता ॥ २-५७ ॥  
  
ऐश्वर्यस्वरूपनिरूपणम्  
  
कर्तृत्वं नाम यत् तस्य स्वातन्त्र्यपरिबृंहितम् ।  
ऐश्वर्यं नाम तत् प्रोक्तं गुणतत्त्वार्थचिन्तकैः ॥ २-५८ ॥  
  
बलस्वरूपनिरूपणम्  
  
श्रमहानिस्तु या तस्य सततं कुर्वतो जगत् ।  
  
प्। २०) बलं नाम गुणस्तस्य कथितो गुणचिन्तकैः ॥ २-५९ ॥  
  
वीर्यस्वरूपनिरूपणम्  
  
तस्योपादानभावेऽपि विकारविरहो हि यः ।  
वीर्यं नाम गुणः सोऽयमच्युतत्वापराह्वयम् ॥ २-६० ॥  
  
तेजःस्वरूपनिरूपणम्  
  
सहकार्यनपेक्षा या तत् तेजः समुदाहृतम् ।  
  
शक्त्यादिगुणपञ्चकस्य ज्ञानगुणप्रकारत्वम्  
  
एते शक्त्यादयः पञ्च गुणा ज्ञानस्य कीर्तिताः ॥ २-६१ ॥  
  
ज्ञानमेव परं रूपं ब्रह्मणः परमात्मनः ।  
षाड्गुण्यं तत् परं ब्रह्म स्वशक्तिपरिबृंहितम् ।  
बहु स्यामिति सङ्कल्पं भजते तत् सुदर्शनम् ॥ २-६२ ॥  
  
इति श्रीपाञ्चरात्रे तन्त्ररहस्ये अहिर्बुध्न्यसंहितायां   
षाड्गुण्यब्रह्मविवेको नाम द्वितीयोऽध्यायः ॥ २ ॥  
  
आदितः श्लोकाः १३६  
  
  
  
वैश्वरूप्यसङ्क्षेपो नाम तृतीयोऽध्यायः  
  
नारदः -  
  
षाड्गुण्यं तत् कथं ब्रह्म स्वशक्तिपरिबृंहितम् ।  
तस्य शक्तिश्च का नाम यया बृंहितमुच्यते ॥ ३-१ ॥  
  
सर्ववस्तूनां शक्तिरपृथक्सिद्धविशेषणम्  
  
अहिर्बुध्न्यः -  
  
शक्तयः सर्वभावानामचिन्त्या अपृथक्स्थिताः ।  
स्वरूपे नैव दृश्यन्ते दृश्यन्ते कार्यतस्तु ताः ॥ ३-२ ॥  
  
सूक्ष्मावस्था हि सा तेषां सर्वभावानुगामिनी ।  
इदन्तया विधातुं सा न निषेद्धुं च शक्यते ॥ ३-३ ॥  
  
शक्तीनामपर्यनुयोज्यत्वम्  
  
सर्वैरननुयोज्या हि शक्तयो भावगोचराः ।  
  
परब्रह्मणोऽपि शक्तिरपृथक्सिद्धविशेषणम्  
  
एवं भगवतस्तस्य परस्य ब्रह्मणो मुने ॥ ३-४ ॥  
  
सर्वभावानुगा शक्तिर्ज्योत्स्नेव हिमदीधितेः ।  
  
प्। २२) भावाभावानुगा तस्य सर्वकार्यकरी विभोः ॥ ३-५ ॥  
  
स्वातन्त्र्यरूपा सा विष्णोः प्रस्फुरत्ता जगन्मयी ।  
उदितानुदिताकारा निमेषोन्मेषरूपिणी ॥ ३-६ ॥  
  
भगवच्छक्तेरानन्दादिशब्दाभिधेयत्वम्  
  
निरपेक्षतयानन्दा स्वतन्त्रा नित्यपूरणात् ।  
स्वात्मभित्तिसमुन्मीलत्परावरजगत्स्थितिः ॥ ३-७ ॥  
  
नित्या कालापरिच्छेदात् पूर्णाकारावियोगतः ।  
व्यापिनी देशविभ्रंशाद्रिक्ता पूर्णा च सर्वदा ॥ ३-८ ॥  
  
जगत्तया लक्ष्यमाणा सा लक्ष्मीरिति गीयते ।  
श्रयन्ती वैष्णवं भावं सा श्रीरिति निगद्यते ॥ ३-९ ॥  
  
अव्यक्तकालपुम्भावात् सा पद्मा पद्ममालिनी ।  
कामदानाच्च कमला पर्याप्तसुखयोगतः ॥ ३-१० ॥  
  
विष्णोः सामर्थ्यरूपत्वाद् विष्णुशक्तिः प्रगीयते ।  
पालयन्ती हरेर्भावं विष्णुपत्नी प्रकीर्तिता ॥ ३-११ ॥  
  
जगदाकारसङ्कोचात् स्मृता कुण्डलिनी बुधैः ।  
अनाहता बुधैः प्रोक्ता मनोवागाद्यनाहतेः ॥ ३-१२ ॥  
  
परमानन्दसम्बोधा मन्त्रसूक्ष्मतयापि च ।  
  
प्। २३) शुद्धसत्त्वाश्रयाद् गौरी ह्यदितिश्चाविशेषणात् ॥ ३-१३ ॥  
  
सर्वपुण्यकरीभावान्महीयस्यपि सा मही ।  
तथानाहतशीर्ष्णी चानाहतोऽभ्युदयो यतः ॥ ३-१४ ॥  
  
प्राणयन्ती स्वसंवित्त्या जगत्प्राणा इतीर्यते ।  
पराहतासुरूपत्वान्मन्त्रमाता प्रकीर्तिता ॥ ३-१५ ॥  
  
त्रायन्ती गायतः सर्वान् गायत्त्रीत्यभिधीयते ।  
प्रकुर्वती जगत् स्वेन प्रकृतिः परिगीयते ॥ ३-१६ ॥  
  
मिमीते च तता चेति सा माता परिकीर्तिता ।  
सर्वेषामविपर्यासाच्छिवङ्करतया शिवा ॥ ३-१७ ॥  
  
तरुणी काम्यमानत्वात् तारा संसारतारणात् ।  
अविपर्यासरूपत्वात् सत्या सत्यद्वयान्वयात् ॥ ३-१८ ॥  
  
शान्ताशेषविकारत्वाच्छान्ता सा चिन्त्यते बुधैः ।  
मोहानपनयन्ती सा मोहिनी मोहनादपि ॥ ३-१९ ॥  
  
इडा हविरधिष्ठानादिष्यमाणतयापि च ।  
रमयन्तीति सा रन्ती रतिश्च परिकीर्तिता ॥ ३-२० ॥  
  
विश्रुतिर्विश्रुता सद्भिः स्मारयन्ती सरस्वती ।  
अनवच्छिन्नभासत्वान्महाभासाभिधीयते ॥ ३-२१ ॥  
  
नामधेयैरियं तैस्तैर्नानाशास्त्रसमाश्रयैः ।  
  
प्। २४) अन्वर्थैर्दर्शिताशेषविभवा वैष्णवी परा ॥ ३-२२ ॥  
  
उदधेरिव च स्थैर्यं महत्तेव विहायसः ।  
प्रभेव दिवसेशस्य ज्योत्स्नेव हिमदीधितेः ॥ ३-२३ ॥  
  
विष्णोः सर्वाङ्गसम्पूर्णा भावाभावानुगामिनी ।  
शक्तिर्नारायणी दिव्या सर्वसिद्धान्तसम्मता ॥ ३-२४ ॥  
  
शक्तिमतः शक्तिर्भिन्ना  
  
देवाच्छक्तिमतो भिन्ना ब्रह्मणः परमेष्ठिनः ।  
एष चैषा च शास्त्रेषु धर्मधर्मिस्वभावतः ॥ ३-२५ ॥  
  
भवद्भावस्वरूपेण तत्त्वमेकमिवोदितौ ।  
स्वातन्त्र्येण स्वरूपेण विष्णुपत्नीयमद्भुता ॥ ३-२६ ॥  
  
यतो जगद्भविष्यन्ती क्वचिदुन्मेषमृच्छति ।  
  
शक्तेः द्वैविध्यम् भूतिशक्तेः त्रैविध्यम्  
  
सहस्रायुतकोट्योघकोटिकोट्यर्बुदांशकः ॥ ३-२७ ॥  
  
लक्ष्मीमयः समुन्मेषः स द्विधा व्यवतिष्ठते ।  
क्रियाभूतिविभेदेन भूतिः सा च त्रिधा मता ॥ ३-२८ ॥  
  
अव्यक्तकालपुम्भावात् तेषां रूपं प्रवक्ष्यते ।  
  
प्। २५) 		क्रियाशक्तेः भूतिशक्तिप्रवर्तकत्वम्  
  
क्रियाख्यो योऽयमुन्मेषः स भूतिपरिवर्तकः ॥ ३-२९ ॥  
  
लक्ष्मीमयः प्राणरूपो विष्णोः सङ्कल्प उच्यते ।  
स्वातन्त्र्यमूल इच्छात्मा प्रेक्षारूपः क्रियाफलः ॥ ३-३० ॥  
  
उन्मेषो यः सुसङ्कल्पः सर्वत्राव्याहतः कृतौ ।  
अव्यक्तकालपुंरूपां चेतनाचेतनात्मिकाम् ॥ ३-३१ ॥  
  
भूतिं लक्ष्मीमयीं विष्णोः शक्तिं सम्भावयत्यसौ ।  
अव्यक्तं परिणामेन कालं कलनकर्मणा ॥ ३-३२ ॥  
  
पुरुषं भोजनोद्योगैः सर्गे संयोजयत्ययम् ।  
सामर्थ्यत्रितयादानाद् वियोजयति सञ्चरे ॥ ३-३३ ॥  
  
विषमे परिणामे यत् सामर्थ्यं त्रिगुणात्मनः ।  
सृष्टौ दधाति तत् तस्मिन् विपर्यासं च संहृतौ ॥ ३-३४ ॥  
  
अव्यक्तपुरुषोद्योगसंयोजनविधिक्रमम् ।  
काले दधाति सर्गादौ विपर्यासं च संहृतौ ॥ ३-३५ ॥  
  
पुंसश्च वुद्धिसामर्थ्यमसामर्थ्यं च भोजने ।  
सङ्कल्पः कुरुते विष्णोः सर्गप्रतिविसर्गयोः ॥ ३-३६ ॥  
  
त्रीनेतान् संहतान् सृष्टौ विहतान् प्रतिसञ्चरे ।  
दधाति स्वेन रूपेण गुणो मणिगणानिव ॥ ३-३७ ॥  
  
स्थितौ च कुरुते रक्षां तेषां कार्यसमीक्षणात् ।  
  
प्। २६) सर्वत्राव्याहतत्वं यत् तत् सुदर्शनलक्षणम् ॥ ३-३८ ॥  
  
क्रियाशक्तेः वैविध्येन सर्वभावानुयायित्वम्  
  
सोऽयं सुदर्शनं नाम सङ्कल्पः स्पन्दनात्मकः ।  
विभज्य बहुधा रूपं भावे भावेऽवतिष्ठते ॥ ३-३९ ॥  
  
वैविध्यप्रपञ्चनम्  
  
व्याप्तिं सुदर्शनस्येमां प्रोच्यमानां मया शृणु ।  
यज्ज्ञात्वा पुरुषो लोके कृतकृत्यत्वमश्नुते ॥ ३-४० ॥  
  
षाड्गुण्यं यत् परं ब्रह्म या गतिर्योगिनां परा ।  
नारायणः स विश्वात्मा भावाभावमिदं जगत् ॥ ३-४१ ॥  
  
निष्कलेन स्वरूपेण यदा प्राप्य नियच्छति ।  
सदा सत्ता हि या तस्य जगन्निर्माणशक्तिका ॥ ३-४२ ॥  
  
सर्वभावात्मिका लक्ष्मीरहन्ता परमात्मनः ।  
तद्धर्मधर्मिणी देवी भूत्वा सर्वमिदं जगत् ॥ ३-४३ ॥  
  
निष्कलेन स्वरूपेण सापि तद्वन्नियच्छति ।  
तदीयैका कला भूतिर्जगद्भवनसञ्ज्ञिता ॥ ३-४४ ॥  
  
व्यापारो वास्तवस्तत्र जगन्नियमनात्मकः ।  
निष्कला या क्रियाशक्तिर्लक्ष्म्याः सौदर्शनी कला ॥ ३-४५ ॥  
  
प्। २७) भजेते तौ यदा रूपं मनोनयननन्दनम् ।  
रक्षायै जगतामीशौ चक्रपद्मे तदा क्रिया ॥ ३-४६ ॥  
  
रक्षोपकरणं देवौ तौ यावद्यावदिच्छतः ।  
शङ्खशार्ङ्गादिरूपेण तावत् तावत् सुदर्शनम् ॥ ३-४७ ॥  
  
प्रकाशाह्लादपातैर्यद्विश्वस्योपचिकीर्षतः ।  
सूर्येन्दुवह्निरूपेण तदा चक्रं सुदर्शनम् ॥ ३-४८ ॥  
  
देवदैत्यादिकान् भावान् यदा तौ भजतः स्वयम् ।  
तत्तदस्त्रमयी देवी तदा सौदर्शनी क्रिया ॥ ३-४९ ॥  
  
यदा विश्वोपकाराय शास्त्रं नानाफलाश्रयम् ।  
कुरुतः सा क्रिया तत्र शासनं हृदयस्थितम् ॥ ३-५० ॥  
  
यदा तौ भवतः शास्त्रं विश्वोपकृतये विभू ।  
तदा सा शास्त्रतात्पर्यं क्रिया सौदर्शनी कला ॥ ३-५१ ॥  
  
शास्त्राधिकारिणो नाम यदा तौ पितरौ ध्रुवौ ।  
अधिकारस्तदा तेषां क्रियाशक्तिः सुदर्शनम् ॥ ३-५२ ॥  
  
यदा शास्त्रार्थभूतौ तौ फलसाधनसंश्रयात् ।  
फलप्रसवसामर्थ्यं क्रिया तत्र सुदर्शनम् ॥ ३-५३ ॥  
  
पुरुषार्थास्तु चत्वारो यदा तौ भवतः स्वयम् ।  
आत्मतर्पणसामर्थ्यं तदा चक्रं सुदर्शनम् ॥ ३-५४ ॥  
  
प्। २८) यदा मन्त्रमयीं रक्षां भजतो जगतां हिते ।  
मन्त्रयन्त्रमयी देवी क्रियाशक्तिस्तदा त्वियम् ॥ ३-५५ ॥  
  
वैश्वरूप्यस्य सङ्क्षेपः क्रियाशक्तेः प्रदर्शितः ।  
सुदर्शनात्मिकायास्ते किं भूयः श्रोतुमिच्छसि ॥ ३-५६ ॥  
  
इति श्रीपाञ्चरात्रे तन्त्ररहस्ये अहिर्बुध्न्यसंहितायां   
क्रियाशक्तेर्वैश्वरूप्यप्रदर्शनं नाम तृतीयोऽध्यायः ॥ ३ ॥  
  
आदितः श्लोकाः १९२  
  
  
  
प्रतिसञ्चरवर्णनं नाम चतुर्थोऽध्यायः  
  
नारदः -  
  
भगवन् देवदेवेश सर्वज्ञ वृषकेतन ।  
किं तत् कारणमित्युक्तं सृष्टये यत् प्रवर्तते ॥ ४-१ ॥  
  
सुदर्शनेन यद् व्याप्तं रूपतः कार्यतोऽर्थतः ।  
विस्तरेण ममाचक्ष्व जगतः कारणं परम् ॥ ४-२ ॥  
  
प्राकृतप्रलयवर्णनम्  
  
अहिर्बुध्न्यः -  
  
प्रोच्यमानं मया तत्त्वं कारणस्यावधारय ।  
तत्र तावन्निबोधेमं प्राकृतं प्रतिसञ्चरम् ॥ ४-३ ॥  
  
येन कालेन सा विद्या प्रकृतिर्मूलसञ्ज्ञिता ।  
सस्यादिसृष्टये धेनुरभवन्मेघरूपिणी ॥ ४-४ ॥  
  
कालेन तावता सा तु चिकीर्ष्ये प्रतिसञ्चरे ।  
अधेनुर्नीरसा शुष्का भवत्यव्यक्तसञ्ज्ञिता ॥ ४-५ ॥  
  
नारदः -  
  
कालेन कियता सर्गः सा धेनुः कामरूपिनी ।  
  
प्। ३०) अधेनुः सा भवेद् देवी यावता प्रतिसञ्चरे ॥ ४-६ ॥  
  
प्रतिसञ्चरकालपरिमाणम्  
  
अहिर्बुध्न्यः -  
  
अष्टादश निमेषास्तु काष्ठा त्रिंशत्तु ताः कला ।  
तास्तु त्रिंशत् क्षणस्ते तु मुहूर्तो द्वादश स्मृतः ॥ ४-७ ॥  
  
ते तु पञ्चदशाहः स्यात् तावती रात्रिरिष्यते ।  
ते पञ्चदश पक्षः स्यात् पक्षौ द्वौ मास इष्यते ॥ ४-८ ॥  
  
संवत्सरो मानुषस्तु तैर्द्वादशभिरिष्यते ।  
काम्यः षोडशभिस्तैस्तु काम्याब्दानां तथा मुने ॥ ४-९ ॥  
  
विद्या धेनुरधेनुश्च भवेत् कालेन तावता ।  
अधेन्वां तु ततस्तस्यां चिकीर्ष्ये प्रतिसञ्चरे ॥ ४-१० ॥  
  
सर्वस्य पृथिव्यां लयः  
  
नीरसं शुष्कमेवासीज्जगदेतच्चराचरम् ।  
महावातेन संशुष्कं सन्दग्धं च महाग्निना ॥ ४-११ ॥  
  
आ शैलादा तृणाच्चैव यदा भूमौ समुन्नतम् ।  
मानवेषु लयं यान्ति तदा मानवमानवाः ॥ ४-१२ ॥  
  
प्। ३१) मनुष्वेव लयं यान्ति मानवास्ते चतुःशतम् ।  
एवं चेतनवर्गे तु मनुष्वेव लयं गते ॥ ४-१३ ॥  
  
मिथुनान्येव चत्वारि मनूनां केवलानि तु ।  
कूर्मपृष्ठसमानायां भुवि तिष्ठन्ति वै मुने ॥ ४-१४ ॥  
  
पृथिव्या अप्सु लयः  
  
नारायणस्य सङ्कल्पादव्याहतसुदर्शनात् ।  
भूमेर्गन्धात्मकं सारं ग्रसन्त्यापस्तदा मुने ॥ ४-१५ ॥  
  
आत्तगन्धा यदा भूमिरम्भसा कारणात्मना ।  
अतिभूय तदा पृथ्वीं मनवोऽप्सु व्यवस्थिताः ॥ ४-१६ ॥  
  
भूमिस्त्वात्तरसा शश्वज्जहाति व्यक्तिनामनी ।  
प्रभवन्त्याप एतर्हि जगदेतच्चराचरम् ॥ ४-१७ ॥  
  
अपां तेजसि लयः  
  
सङ्कल्पादेव पूर्वस्मात् सुदर्शनमयाद्धरेः ।  
अपामपि रसं सारं ज्योतिर्ग्रसति कारणम् ॥ ४-१८ ॥  
  
अतिभूय तदापस्तु मनवो ज्योतिषि स्थिताः ।  
आपश्चात्तरसाः शश्वज्जहति व्यक्तिनामनी ॥ ४-१९ ॥  
  
देदीप्यमानमेतर्हि ज्योतिरेव जगन्मुने ।  
  
प्। ३२)				तेजसो वायौ लयः  
  
सङ्कल्पचोदितो विष्णोर्वायुः कारणसञ्ज्ञितः ॥ ४-२० ॥  
  
ज्योतिषोऽप्यान्तरं रूपं सारं ग्रसति तद् ध्रुवम् ।  
सङ्कल्पचोदिता विष्णोर्मनवोऽपि तदा मुने ॥ ४-२१ ॥  
  
अतिभूयाखिलं ज्योतिर्वायुमेव श्रयन्ति ते ।  
आत्तरूपं तदा ज्योतिर्जहाति व्यक्तिनामनी ॥ ४-२२ ॥  
  
वायुर्दोधूयमानस्तु जगदेतच्चराचरम् ।  
  
वायोराकाशे लयः  
  
ततः कारणमाकाशं विष्णोः सङ्कल्पचोदितम् ॥ ४-२३ ॥  
  
सारं ग्रसति संस्पर्शं कारणं वै नभस्वतः ।  
सुदर्शनेरिता विष्णोर्मनवोऽपि महामुने ॥ ४-२४ ॥  
  
न भस्येवावतिष्ठन्ते व्यतिभूय समीरणम् ।  
आत्तस्पर्शस्तदा वायुर्जहाति व्यक्तिनामनी ॥ ४-२५ ॥  
  
भृशं शब्दायमानं तद्वियद्विश्वं चराचरम् ।  
  
आकाशस्याहङ्कारे लयः  
  
क्रियाशक्तीरितो विष्णोरहङ्कारोऽभिमानवान् ॥ ४-२६ ॥  
  
सारं ग्रसति शब्दाख्यं कारणं नभसो मुने ।  
तयैव प्रेरिता विष्णोरतिभूय वियत्पदम् ॥ ४-२७ ॥  
  
प्। ३३) अहङ्कारेऽवतिष्ठन्ते मनवो भगवन्मयाः ।  
आत्तशब्दं वियत् तच्च जहाति व्यक्तिनामनी ॥ ४-२८ ॥  
  
अहमित्येव तद्विश्वमहङ्कारात्मकं मुने ।  
  
अहङ्कारस्य बुद्धौ लयः  
  
अभिमानात्मकं सारमहङ्कारस्य कारणम् ॥ ४-२९ ॥  
  
सुदर्शनेरिता विष्णोर्बुद्धिर्ग्रसति वै मुने ।  
सुदर्शनेरिता विष्णोरतिभूय त्वहङ्कृतिम् ॥ ४-३० ॥  
  
बुद्धावेवावतिष्ठन्ते मनवोऽष्टौ महामुने ।  
आत्ताभिमानोऽहङ्कारो जहाति व्यक्तिनामनी ॥ ४-३१ ॥  
  
बुद्धिरेवेदमखिलं व्यवसायवती मुने ।  
  
बुद्धेस्तमसि लयः  
  
सारमध्यवसायाख्यं बुद्धेः कारणमव्ययम् ॥ ४-३२ ॥  
  
सुदर्शनेरितं विष्णोस्तमो ग्रसति कारणम् ।  
सुदर्शनेरिता विष्णोर्मनवोऽपि महामुने ॥ ४-३३ ॥  
  
अतिभूय तदा बुद्धिं तमस्येव श्रिताः स्थितिम् ।  
आसीदिदं तमोभूतमप्रज्ञातमलक्षणम् ॥ ४-३४ ॥  
  
अप्रतर्क्यमविज्ञेयं संस्तब्धं गुरु मोहनम् ।  
  
इन्द्रियाणां भूतैः सह तत्तत्कारणेषु लयः  
  
घ्राणं जिह्वा च चक्षुश्च त्वक् च श्रोत्रं च पञ्चमम् ॥ ४-३५ ॥  
  
प्। ३४) पायूपस्थं तथा पादौ हस्तौ वाक् चैव पञ्चमी ।  
द्वयोः पञ्चकयोर्द्वन्द्वं घ्राणपाय्वादिकं क्रमात् ॥ ४-३६ ॥  
  
महीजलादिभिर्हेतौ लीयमानैः स्वके स्वके ।  
समं विलयमायाति सह घ्राणादिवृत्तिभिः ॥ ४-३७ ॥  
  
मनोऽहङ्कार इत्येतत् सवृत्ति करणद्वयम् ।  
अहङ्कारे लयं याति बुद्धौ बोधनमिन्द्रियम् ॥ ४-३८ ॥  
  
तम एवेदमखिलमिदानीमवतिष्ठते ।  
  
तमसो रजसि लयः  
  
स्थितिशक्तिर्हि या चास्य तमसो गुरुतामयी ॥ ४-३९ ॥  
  
रजो ग्रसति तां शश्वदीश्वरेच्छाप्रचोदितम् ।  
इच्छया प्रेरिता विष्णोर्मनवोऽपि महामुने ॥ ४-४० ॥  
  
रजस्येवावतिष्ठन्ते व्यतिभूय तमोगतिम् ।  
आत्तसारं तमस्तत्तु जहाति व्यक्तिनामनी ॥ ४-४१ ॥  
  
चलकिर्यात्मकं दुःखं रज एव जगत् तदा ।  
  
रजसः सत्त्वे लयः  
  
या सा स्पन्दमयी शक्तिश्चलत्तात्मा रजोमयी ॥ ४-४२ ॥  
  
तां वै सुदर्शनादिष्टं सत्त्वं ग्रसति कारणम् ।  
रजःस्था मनवश्चैव विष्णुसङ्कल्पचोदिताः ॥ ४-४३ ॥  
  
प्। ३५) अतिभूय रजः सत्त्वं विशन्ति विमलं मुने ।  
आत्तसारं रजस्तत्तु जहाति व्यक्तिनामनी ॥ ४-४४ ॥  
  
लघु प्रकाशकं सत्त्वमिदमासीच्चराचरम् ।  
  
सत्त्वस्य काले लयः  
  
कालो नाम गुणो विष्णोः सुदर्शनसमीरितः ॥ ४-४५ ॥  
  
सारं प्रज्ञामयं सत्त्वादादत्ते ज्ञानकारणम् ।  
अतिभूय तदा सत्त्वं मनवः कालसंश्रिताः ॥ ४-४६ ॥  
  
काल एव जगत् कृत्स्नमिदमासीत् तदा मुने ।  
आत्तसारं च तत् सत्त्वं जहाति व्यक्तिनामनी ॥ ४-४७ ॥  
  
कालस्य नियतौ लयः  
  
काली कालगता शक्तिर्या साशेषप्रकालिनी ।  
नियतिर्नाम तां तत्त्वं ग्रसतीश्वरचोदिता ॥ ४-४८ ॥  
  
सुदर्शनेरितास्ते च मनवोऽष्टौ महामुने ।  
अतीत्य कालतत्त्वं तां नियतिं प्रतिपेदिरे ॥ ४-४९ ॥  
  
आत्तसारस्तदा कालो जहाति व्यक्तिनामनी ।  
नियतिर्नाम सा विश्वमिदमासीच्चराचरम् ॥ ४-५० ॥  
  
नियतेः शक्तौ लयः  
  
महाविद्यामयी शक्तिर्नियतेर्या महामुने ।  
शक्तिर्नाम तदा तां तु ग्रसतीश्वरचोदिता ॥ ४-५१ ॥  
  
प्। ३६) मनवोऽपीश्वरादिष्टा नियतिं तामतीत्य वै ।  
शक्तिं मायामयीं विष्णोर्विशन्ति विपुलात्मिकाम् ॥ ४-५२ ॥  
  
नियतिश्चात्तसारा सा जहाति व्यक्तिनामनी ।  
अथ शक्तिरिदं विश्वं जगदासीच्चराचरम् ॥ ४-५३ ॥  
  
शक्तेः कूटस्थपुरुषे लयः  
  
आ चैतन्योन्मिषत्तायाः शक्तेः शक्तिः सनातनी ।  
सुदर्शनेरितस्तां तु पुरुषो ग्रसति स्वयम् ॥ ४-५४ ॥  
  
अतीत्य मनवः शक्तिं तं विशन्तीश्वरेरिताः ।  
आत्तसारा तदा शक्तिर्जहाति व्यक्तिनामनी ॥ ४-५५ ॥  
  
सर्वात्मा सर्वतःशक्तिः पुरुषः सर्वतोमुखः ।  
सर्वज्ञः सर्वगः सर्वः सर्वमावृत्य तिष्ठति ॥ ४-५६ ॥  
  
मनूनामेष कूटस्थः पुरुषो द्विचतुर्मयः ।  
कृत्स्नकर्माधिकारो वै देवदेवस्य वै हरेः ॥ ४-५७ ॥  
  
त्रयोदशानां भूम्यादिशक्त्यन्तानां महामुने ।  
विलीनस्वस्वकार्याणां काम्यवर्षशतस्थितिः ॥ ४-५८ ॥  
  
कूटस्थपुरुषस्यानिरुद्धे लयः  
  
पुंसस्त्रीणि शतानि स्युस्ततो मनुमयः पुमान् ।  
चतुर्धा स्वं विभज्याथ ब्रह्मक्षत्रादिभावतः ॥ ४-५९ ॥  
  
प्। ३७) स्वे स्वे स्थानेऽनिरुद्धस्य मुखबाह्वादिके मुने ।  
प्रलीयते क्षणेनैव तप्तायः पिण्डवारिवत् ॥ ४-६० ॥  
  
ततोऽसौ भगवानेकः प्रलीनचिदचिन्मयः ।  
शतानि दश षट् चाथ वर्षाणामवतिष्ठते ॥ ४-६१ ॥  
  
अनिरुद्धस्य प्रद्युम्नेऽप्ययः  
  
अवस्थाय ततोऽप्येति प्रद्युम्नमजरं विभुम् ।  
निरुध्य सर्वचेष्टाः स्वास्तावत्कालं स तिष्ठति ॥ ४-६२ ॥  
  
प्रद्युम्नस्य सङ्कर्षणेऽप्ययः  
  
ततः प्रद्युम्नसञ्ज्ञोऽसौ भगवान् पुष्करेक्षणः ।  
अप्येति भगवन्तं तं सङ्कर्षणमनामयम् ॥ ४-६३ ॥  
  
कालं तिष्ठति तावन्तं सर्वदेवमयोऽच्युतः ।  
चिदचित्खचितं विश्वं शुद्धाशुद्धमशेषतः ॥ ४-६४ ॥  
  
तिलकालकवत् स्वस्य देहे ज्ञानमये दधत् ।  
उदयास्ताचलावेष देवः सङ्कर्षणो बलः ॥ ४-६५ ॥  
  
चिदिन्दोरचिदङ्कस्य कलास्ता अनुधावतः ।  
अहीनमहरेतद्धि सङ्कर्षणमयं परम् ॥ ४-६६ ॥  
  
यत्र नानाविधा भावा व्यज्यन्ते स्वस्वयाख्यया ।  
  
सङ्कर्षणस्य वासुदेवेऽप्ययः  
  
शतानि षोडश स्थित्वा वर्षाणामयमच्युतः ॥ ४-६७ ॥  
  
प्। ३८) अप्येति भगवन्तं तं वासुदेवं सनातनम् ।  
नासदासीत् तदानीं हि नो सदासीत् तदा मुने ॥ ४-६८ ॥  
  
भावाभावौ विलोप्यान्तर्विचित्रविभवोदयौ ।  
अनिर्देश्यं परं ब्रह्म वासुदेवोऽवतिष्ठते ॥ ४-६९ ॥  
  
सा रात्रिस्तत् परं ब्रह्म तदव्यक्तमुदाहृतम् ।  
षण्णां युगानि विज्ञानबलादीनामशेषतः ॥ ४-७० ॥  
  
त्रीणि यस्मिन् प्रलीयन्ते यत् तत् सा रात्रिरुच्यते ।  
सङ्कर्षणादिभूम्यन्तमञ्जनं विगतं यतः ॥ ४-७१ ॥  
  
तदव्यक्तमिति ज्ञेयं समत्वात् सम उच्यते ।  
या सा भगवतः शक्तिरहन्ता सर्वभावगा ॥ ४-७२ ॥  
  
अपृथक्चारिणी सत्ता महानन्दमयी परा ।  
सङ्कर्षणादिभूम्यन्तस्तस्याः कोट्यंश ईरितः ॥ ४-७३ ॥  
  
सदसच्चिदचिद्रूपैर्यत्र विश्वं प्रकाशते ।  
तस्मिन्नुपरते शश्वद्विश्वकोलाहलोद्गमे ॥ ४-७४ ॥  
  
अलक्ष्या कार्यतः शक्तिर्देवाद्विजहती भिदाम् ।  
प्रतिसञ्चरिकां शक्तिं क्रियां सौदर्शनीं स्वकाम् ॥ ४-७५ ॥  
  
संहृत्य बिभ्रती तां तु स्थितिं सङ्कल्परूपिणीम् ।  
इन्धनाभावतो ज्वाला वह्निभावं यथा गता ॥ ४-७६ ॥  
  
प्। ३९) ब्रह्मभावं व्रजत्येवं सा शक्तिर्वैष्णवी परा ।  
नारायणः परं ब्रह्म शक्तिर्नारायणी च सा ॥ ४-७७ ॥  
  
व्यापकावतिसंश्लेषादेकं तत्त्वमिव स्थितौ ।  
सङ्कर्षणोदयो यावदहः पौरुषमिष्यते ।  
तावती पौरुषी रात्रिः संहृताखिलवस्तुका ॥ ४-७८ ॥  
  
इति श्रीपाञ्चरात्रे तन्त्ररहस्ये अहिर्बुध्न्यसंहितायां   
प्रतिसञ्चरवर्णनं नाम चतुर्थोऽध्यायः ॥ ४ ॥  
  
आदितः श्लोकाः २७०  
  
  
  
शुद्धसृष्टिवर्णनं नाम पञ्चमोऽध्यायः  
  
अहिर्बुध्न्यः -  
  
कार्यकारणवर्गस्य प्रलयोऽयं प्रदर्शितः ।  
सुदर्शनमयीं सृष्टिं तस्य वक्ष्यामि ते मुने ॥ ५-१ ॥  
  
प्रलयावस्थब्रह्मस्वरूपम्  
  
प्रसुप्ताखिलकार्यं सर्वतः समतां गतम् ।  
नारायणः परं ब्रह्म सर्वावासमनाहतम् ॥ ५-२ ॥  
  
पूर्णस्तिमितषाड्गुण्यमसमीराम्बरोपमम् ।  
  
शक्तिरूपाया लक्ष्म्याः क्वचिदुन्मेषः  
  
तस्य स्तैमित्यरूपा या शक्तिः शून्यत्वरूपिणी ॥ ५-३ ॥  
  
स्वातन्त्र्यादेव कस्माच्चित् क्वचित् सोन्मेषमृच्छति ।  
आत्मभूता हि या शक्तिः परस्य ब्रह्मणो हरेः ॥ ५-४ ॥  
  
देवी विद्युदिव व्योम्नि क्वचिदुद्द्योतते तु सा ।  
शक्तिर्विद्योतमाना सा शक्तिरित्युच्यतेऽम्बरे ॥ ५-५ ॥  
  
शक्तेर्विविधभावव्यञ्जकत्वम्  
  
व्यनक्ति विविधान् भावान् शुद्धाशुद्धान् समूर्तिकान् ।  
  
प्। ४१) तस्या उन्मेषमृच्छन्त्याः स्वातन्त्र्यं यत् स्वनिर्मितम् ॥ ५-६ ॥  
  
प्रेक्षणात्मा स सङ्कल्पस्तत् सुदर्शनमुच्यते ।  
सा क्रिया तद्धरेर्वीर्यं तत् तेजश्च बलं च तत् ॥ ५-७ ॥  
  
व्यज्यन्ते ये च ते भावाः स्वभित्तिपरिवर्तिताः ।  
सा भूतिर्विष्णुशक्तिः सा शक्तेः कोट्यंशकल्पिता ॥ ५-८ ॥  
  
बहुभिर्द्वन्द्वभावैः सा शक्तिर्भूतमयी स्थिता ।  
शुद्धाशुद्धविभागेन चेत्यचेतनरूपतः ॥ ५-९ ॥  
  
काल्यकालविभेदेन व्यक्ताव्यक्तविभागतः ।  
व्यङ्ग्यव्यञ्जनरूपेण वाच्यवाचकभेदतः ॥ ५-१० ॥  
  
भोग्यभोक्तृविभेदेन देहदेहिविभेदतः ।  
अन्यैश्चैवम्प्रकारैः सा द्वन्द्वभेदैर्विभज्यते ॥ ५-११ ॥  
  
एवं प्रकारभेदेन या शक्तिर्हेतुतां गता ।  
तां विजानीहि देवर्षे दिव्यां सौदर्शनीं कलाम् ॥ ५-१२ ॥  
  
समीर्यते यथा वह्निर्मेघो वापि समीरणात् ।  
तथा सुदर्शनेनैव विभूतिः प्रेर्यते कला ॥ ५-१३ ॥  
  
आनुलोम्येन सर्गे तु प्रातिलोम्येन संहृतौ ।  
यथा सम्प्रेर्यमाणा सा सुदर्शननभवस्वता ॥ ५-१४ ॥  
  
प्। ४२) दधाति विविधान् भावांस्तथा मे गदतः शृणु ।  
  
शुद्धसृष्टिप्रपञ्चनम्  
  
तत्र शुद्धमयं सर्गं विभूतेः प्रथमं शृणु ॥ ५-१५ ॥  
  
यत् तत् षाड्गुण्यमित्युक्तं ज्ञानैश्वर्यबलादिकम् ।  
युगैस्तस्य त्रिभिः शुद्धा सृष्टिर्भूतेः प्रवर्तते ॥ ५-१६ ॥  
  
गुणयुग्मत्रयात् व्यूहत्रयाविर्भावः  
  
तत्र ज्ञानबलद्वन्द्वाद्रूपं साङ्कर्षणं हरेः ।  
ऐश्वर्यवीर्यसम्भेदाद्रूपं प्राद्युम्नमुच्यते ॥ ५-१७ ॥  
  
शक्तितेजःसमुत्कर्षादानिरुद्धी तनुर्हरेः ।  
एते शक्तिमया व्यूहा गुणोन्मेषस्वलक्षणाः ॥ ५-१८ ॥  
  
व्यूहत्रयेऽपि षाड्गुण्यानुवृत्तिः  
  
षाड्गुण्यविग्रहा देवाः पुरुषाः पुष्करेक्षणाः ।  
तत्र तत्रावशिष्टं यद् गुणानां द्वियुगं मुने ॥ ५-१९ ॥  
  
अनुवृत्तिं भजत्येव तत्र तत्र यथायथम् ।  
  
त्रिधा चातुरात्म्यस्थितिः  
  
व्याप्तिमात्रं गुणोन्मेषो मूर्तीकार इति त्रिधा ॥ ५-२० ॥  
  
चातुरात्म्यस्थितिर्विष्णोर्गुणव्यतिकरोद्भवा ।  
  
प्। ४३) तत्र ज्ञानमयत्वेन देवः सङ्कर्षणो बली ॥ ५-२१ ॥  
  
व्यनक्त्यैकान्तिकं मार्गं भगवत्प्राप्तिसाधनम् ।  
  
प्रद्युम्नस्य कृत्यम्  
  
वीर्यैश्वर्यमयो देवः प्रद्युम्नः पुरुषोत्तमः ॥ ५-२२ ॥  
  
स्थितः शास्त्रार्थभावेन भगवत्प्राप्तिवर्त्मना ।  
  
अनिरुद्धस्य कृत्यम्  
  
शास्त्रार्थस्य फलं यत् तद् भगवत्प्राप्तिलक्षणम् ॥ ५-२३ ॥  
  
प्रापयत्यनिरुद्धः सन् साधकान् पुरुषोत्तमः ।  
शास्त्रशास्त्रार्थतत्साध्यफलनिर्वाहका इमे ॥ ५-२४ ॥  
  
पुरुषाः पुण्डरीकाक्षा व्यूहाः शक्तिमया हरेः ।  
  
परवासुदेवेन सह व्यूहस्य चातुरात्म्यम्  
  
भगवान् वासुदेवश्च व्यूहाश्चैते त्रयो मुने ॥ ५-२५ ॥  
  
चातुरात्म्यमिदं विद्धि व्यक्ताव्यक्तस्वलक्षणम् ।  
  
गुणोन्मेषस्वरूपप्रदर्शनम्  
  
गुणाः शक्तिमया ये ते ज्ञानैश्वर्यबलादयः ॥ ५-२६ ॥  
  
तेषां युगपदुन्मेषः स्तैमित्यविरहात्मकः ।  
सङ्कल्पकल्पितो विष्णोर्यः स तद्व्यक्तिलक्षणः ॥ ५-२७ ॥  
  
प्। ४४) भगवान् वासुदेवः स परमा प्रकृतिश्च सा ।  
शक्तिर्या व्यापिनो विष्णोः सा जगत्प्रकृतिः परा ॥ ५-२८ ॥  
  
शक्तेः शक्तिमतो भेदाद् वासुदेव इतीर्यते ।  
  
सिसृक्षोर्वासुदेवात् सङ्कर्षणाविर्भावः  
  
सर्वशक्तिमयो देवो वासुदेवः सिसृक्षया ॥ ५-२९ ॥  
  
विभजत्यात्मनात्मानं यः स सङ्कर्षणः स्मृतः ।  
  
तत्र दृष्टान्तः  
  
भानावुदयशैलस्थे प्रभा यद्वद्विजृम्भते ॥ ५-३० ॥  
  
उदयस्थे तथा देवे प्रभा सङ्कर्षणात्मिका ।  
  
तस्य षोडशशतवर्षप्रतीक्षणम्  
  
अव्यापृता शतान्येषा शक्तिस्तिष्ठति षोडश ॥ ५-३१ ॥  
  
सङ्कर्षणात्मिका साक्षाद् विज्ञानबलवारिभिः ।  
अनन्तो भगवान् विष्णुः शक्तिमान् पुरुषोत्तमः ॥ ५-३२ ॥  
  
पूर्णस्तिमितषाड्गुण्यो निस्तरङ्गार्णवोपमः ।  
षण्णां युगपदुन्मेषाद् गुणानां स्वप्रचोदितात् ॥ ५-३३ ॥  
  
अनन्त एव भगवान् वासुदेवः सनातनः ।  
तत्र ज्ञानबलोन्मेषात् स्वसङ्कल्पप्रचोदितात् ॥ ५-३४ ॥  
  
अनन्त एव भगवान् देवः सङ्कर्षणोऽच्युतः ।  
  
प्। ४५) 			प्रद्युम्नाविर्भावः  
  
स्थित्वा षोडश वर्षाणि देवः शक्तिमयोऽच्युतः ॥ ५-३५ ॥  
  
अनन्त एव भगवान् प्रद्युम्नः पुरुषोत्तमः ।  
अंशांशेनोदिता शक्तिः प्राद्युम्नी भगवत्प्रभा ॥ ५-३६ ॥  
  
अव्यापृता शतान्येषा तूष्णीं तिष्ठति षोडश ।  
  
अनिरुद्धाविर्भावः  
  
ततः शक्तिमयो देवः प्रद्युम्नः पुरुषोत्तमः ॥ ५-३७ ॥  
  
शतानि षोडश स्थित्वा स्वसङ्कल्पप्रचोदितः ।  
अनन्त एव भगवाननिरुद्धो भवत्युत ॥ ५-३८ ॥  
  
अंशांशेनोदिता शक्तिरानिरुद्धी हरेः प्रभा ।  
अव्यापृता शतान्येषा तूष्णीं तिष्ठति षोडश ॥ ५-३९ ॥  
  
व्यूहस्य षोडशशतवर्षानन्तरं सृष्टौ व्यापृतिः  
  
शतानि षोडश स्थित्वानिरुद्धः शक्तिमानसौ ।  
तदा व्याप्रियते सृष्टौ पूर्वाभ्यां सह नारद ॥ ५-४० ॥  
  
व्यूहा एते विशालाक्षाश्चत्वारः पुरुषोत्तमाः ।  
  
व्यूहानां हेयप्रतिभटत्वमनादित्वं च  
  
निर्दोषा निरनिष्टाश्च निरवद्याः सनातनाः ॥ ५-४१ ॥  
  
अनन्तमक्षरं चैतच्चातुरात्म्यं महामुने ।  
  
प्। ४६) निस्तरङ्गदशायां ते निःसत्ताः सक्तचिन्मयाः ॥ ५-४२ ॥  
  
शक्त्यात्मका गुणोन्मेषदशायां ते व्यवस्थिताः ।  
तत्र स्थूलदशायां ते व्यक्तिभावमुपागताः ॥ ५-४३ ॥  
  
जगतामुपकाराय सच्चिदानन्दलक्षणाः ।  
  
चातुरात्म्यस्य मन -आलम्बनार्थत्वम्  
  
मन -आलम्बनायैषा चातुरात्म्यव्यवस्थितिः ॥ ५-४४ ॥  
  
व्यूहात् व्यूहान्तराविर्भावः  
  
आम्नासिषुरमुष्याश्च रहस्याम्नायवेदिनः ।  
व्यूहान्तरविभावादीन् भेदान् सङ्कल्पकल्पितान् ॥ ५-४५ ॥  
  
द्वादश व्यूहान्तराणि  
  
व्यूहान्तरं दश द्वे च केशवाद्याः प्रकीर्तिताः ।  
  
वासुदेवात् केशवादित्रयम्  
  
केशवादित्रयं तत्र वासुदेवाद् विभाव्यते ॥ ५-४६ ॥  
  
सङ्कर्षणात् गोविन्दादित्रयाविर्भावः  
  
सङ्कर्षणाच्च गोविन्दपूर्वं त्रितयमद्भुतम् ।  
  
प्रद्युम्नात् त्रिविक्रमादित्रयाविर्भावः  
  
त्रिविक्रमाद्यं त्रितयं प्रद्युम्नादुदितं मुने ॥ ५-४७ ॥  
  
अनिरुद्धात् हृषीकेशादित्रयाविर्भावः  
  
हृषीकेशादिकं तत्त्वमनिरुद्धान्महामुने ।  
  
प्। ४७) 			व्यूहान्तरस्य त्रैविध्यम्  
  
पराः स्वकारणान्तःस्थाः सूक्ष्मास्ते द्विभुजाः स्मृताः ॥ ५-४८   
॥  
  
चतुर्भुजास्ते विज्ञेयाः स्थूलास्त्रिभुवनेश्वराः ।  
चक्राद्यायुधविन्यासो यन्त्रतन्त्रेऽभिधास्यते ॥ ५-४९ ॥  
  
विभवा एकोनचत्वारिंशत्  
  
विभवाः पद्मनाभाद्यास्त्रिंशच्च नव चैव हि ।  
पद्मनाभो ध्रुवोऽनन्तः शक्त्यात्मा मधुसूदनः ॥ ५-५० ॥  
  
विद्याधिदेवः कपिलो विश्वरूपो विहङ्गमः ।  
क्रोडात्मा बडबावक्त्रो धर्मो वागीश्वरस्तथा ॥ ५-५१ ॥  
  
एकाम्भोनिधिशायी च भगवान् कमठेश्वरः ।  
वराहो नारसिंहश्च पीयूषहरणस्तथा ॥ ५-५२ ॥  
  
श्रीपतिर्भगवान् देवः कान्तात्मामृतधारकः ।  
राहुजित् कालनेमिघ्नः पारिजातहरस्तथा ॥ ५-५३ ॥  
  
लोकनाथस्तु शान्तात्मा दत्तात्रेयो महाप्रभुः ।  
न्यग्रोधशायी भगवानेकशृङ्गतनुस्तथा ॥ ५-५४ ॥  
  
देवो वामनदेहस्तु सर्वव्यापी त्रिविक्रमः ।  
नरो नारायणश्चैव हरिः कृष्णस्तथैव च ॥ ५-५५ ॥  
  
ज्वलत्परशुधृग्रामो रामश्चान्यो धनुर्धरः ।  
वेदविद्भगवान् कल्की पातालशयनः स्मृतः ॥ ५-५६ ॥  
  
प्। ४८) त्रिंशच्च नव चैवेते पद्मनाभादयो मताः ।  
  
तेषामुत्पत्त्यादिकं सात्त्वतादौ ज्ञेयम्  
  
यतश्चैषां समुत्पत्तिर्यो व्यापारो यदायुधम् ॥ ५-५७ ॥  
  
या मूर्तिर्यादृशी चैव यत्र चैते व्यवस्थिताः ।  
भूषणानि विचित्राणि वासांसि विविधानि च ॥ ५-५८ ॥  
  
बाह्यान्तःकरणानां च त्रयो वर्गाः सवृत्तयः ।  
सङ्कल्पनिर्मिता शक्तिर्या तत्तत्कार्यगोचरा ।  
सात्त्वते शासने सर्वं तत्तदुक्तं महामुने ॥ ५-५९ ॥  
  
अध्यायार्थोपसंहारः  
  
इतीयं शुद्धसृष्टिस्ते विष्णोः सङ्कल्पकल्पिता ।  
भूत्यंशो लेशतः प्रोक्तः शृणु सृष्टिमथेतराम् ॥ ५-६० ॥  
  
इति श्रीपाञ्चरात्रे तन्त्ररहस्ये अहिर्बुध्न्यसंहितायां   
शुद्धसृष्टिवर्णनं नाम पञ्चमोऽध्यायः ॥ ५ ॥  
  
आदितः श्लोकाः ३३०  
  
  
  
शुद्धेतरसृष्टिवर्णनं नाम षष्ठोऽध्यायः  
  
शक्तितद्वतोर्भेदवदभेदस्याप्युपपत्तिः  
  
अहिर्बुध्न्यः -  
  
योऽसौ नारायणो देवः परमात्मा सनातनः ।  
अहम्भावात्मिका शक्तिस्तस्य तद्धर्मिणी ॥ ६-१ ॥  
  
ताविमावेकधैवोक्तौ भेद्यभेदकभावतः ।  
पृथक्त्वेन च शास्त्रेषु जगद्धेतुतयोदितौ ॥ ६-२ ॥  
  
शक्तितद्वतोरपृथक्स्थितिः  
  
नैव शक्त्या विना कश्चिच्छक्तिमानस्ति कारणम् ।  
न च शक्तिमता शक्तिर्विनैका व्यवतिष्ठते ॥ ६-३ ॥  
  
भगवतो लक्ष्म्याश्च प्रत्येकं जगत्कारणत्वव्यवहारकथनम्  
  
तत्तद्गौरवमाश्रित्य तन्त्रवेदान्तपारगैः ।  
जगद्धेतुतया देवावेकैकाविव दर्शितौ ॥ ६-४ ॥  
  
शुद्धेतरसृष्टिकथनप्रतिज्ञा  
  
इति व्यवस्थिते सृष्टिमुक्तशिष्टामिमां शृणु ।  
  
भूतिशक्तेः स्वसङ्कल्परूपक्रियाशक्तिप्रवर्त्यत्वम्  
  
येयं भूतिमयी स्फूर्तिर्विष्णुशक्तेः पुरोदिता ॥ ६-५ ॥  
  
प्। ५०) तस्याः सङ्कल्पमय्यैव स्फूर्त्या सा बहु नर्त्यते ।  
  
योगालम्बनभूतव्यूहविभवादेः शुद्धिमयस्फूर्तिरूपत्वम्  
  
भूतेः शुद्धिमयी स्फूर्तिः सा व्यूहविभवात्मिका ॥ ६-६ ॥  
  
यामालम्ब्य तरन्तीमं योगिनो भवसागरम् ।  
  
शुद्धेतरसृष्टेः व्यूहविभवमूलकत्वम्  
  
अथ शुद्धेतरा सृष्टिस्तन्मूलैव प्रवर्तते ॥ ६-७ ॥  
  
तस्यास्त्रैविध्यम्  
  
पुरुषश्चैव कालश्च गुणश्चेति त्रिधोच्यते ।  
भूतिः शुद्धेतरा विष्णोः पुरुषो द्विचतुर्मयः ॥ ६-८ ॥  
  
स मनूनां समाहारो ब्रह्मक्षत्रादिभेदिनाम् ।  
  
प्रद्युम्नात् मिथुनचतुष्टयोत्पत्तिः  
  
ब्राह्मणो ब्राह्मणी चैव मिथुनं तन्मनुद्वयम् ॥ ६-९ ॥  
  
प्रद्युम्नस्य मुस्वाज्जातं स्वसङ्कल्पेन चोदितम् ।  
उरसः क्षत्रियद्वन्द्वमूरुतश्च विशो द्वयम् ॥ ६-१० ॥  
  
पद्भ्यां शूद्रद्वयं चैव प्रद्युम्नस्य समुद्गतम् ।  
समष्टिर्या मनूनां सा पुरुषो द्विचतुर्मयः ॥ ६-११ ॥  
  
प्। ५१) 			कालप्रकृतिसृष्टिः  
  
सूक्ष्मकालगुणावस्था सुदर्शनसमीरिता ।  
प्रद्युम्नस्य ललाटाच्च भ्रुवोः कर्णादुदीरिता ॥ ६-१२ ॥  
  
अनिरुद्धाय पालनाज्ञादानम्  
  
पुरुषः शक्तिरित्येतच्चेतनाचेतनात्मकम् ।  
वर्धयेत्यनिरुद्धाय प्रद्युम्नेनोपपाद्यते ॥ ६-१३ ॥  
  
तेन तद्वर्धनम्  
  
अन्तःस्थपुरुषां शक्तिं तामादाय स्वमूर्तिगाम् ।  
संवर्धयति योगेन ह्यनिरुद्धः स्वतेजसा ॥ ६-१४ ॥  
  
नियतिकालयोरुदयः  
  
नियतिः काल इत्येवं शक्तिः सङ्कल्पचोदिता ।  
द्विधोदेत्यनिरुद्धात् सा यत् तत् कालमयं वपुः ॥ ६-१५ ॥  
  
गुणमय्याः प्रकृतेस्त्रैविध्यम्  
  
यत्तद्गुणमयं रूपं शक्तेस्तस्याः प्रकीर्तितम् ।  
सत्त्वं रजस्तम इति त्रिधोदेति क्रमेण तत् ॥ ६-१६ ॥  
  
सत्त्वादिभ्यो रज -आद्युत्पत्तिः  
  
सत्त्वाद्रजस्तमस्तमस्तस्मात् तमसो बुद्धिरुद्गता ।  
  
प्। ५२) बुद्धेरहङ्कृतिस्तस्या भूततन्मात्रपञ्चकम् ॥ ६-१७ ॥  
  
एकादशकमक्षाणां मात्रेभ्यो भूतपञ्चकम् ।  
भूतेभ्यो भौतिकं सर्वमित्ययं सृष्टिसङ्ग्रहः ॥ ६-१८ ॥  
  
पुनर्विस्तरेण सृष्टिप्रपञ्चनप्रश्नः  
  
नारदः -  
  
भगवन् भगनेत्रघ्न तत्त्वविज्ञानवारिधे ।  
आख्याहि विस्तरेणाद्य भूतेरुन्मेषमद्भुतम् ॥ ६-१९ ॥  
  
तत्प्रपञ्चनम्  
  
अहिर्बुध्न्यः -  
  
शृणु नारद तत्त्वेन विष्णोः सङ्कल्पकारिताम् ।  
भूतेः परिणतिं चित्रां चिदचिद्वर्गसङ्कुलाम् ॥ ६-२० ॥  
  
परवासुदेवस्य नित्यविभूतिमत्ताप्रतिपादनम्  
  
शुद्धा पूर्वोदिता सृष्टिर्या सा व्यूहादिभेदिनी ।  
सुदर्शनाख्यात् सङ्कल्पात् तस्या एव प्रभोज्ज्वला ॥ ६-२१ ॥  
  
ज्ञानानन्दमयी स्त्याना देशभावं व्रजत्युत ।  
स देशः परमं व्योम निर्मलं पुरुषात् परम् ॥ ६-२२ ॥  
  
निःसीमसुखसन्तानमनवद्यमनाकुलम् ।  
तत्रानन्दमया भोगा लोकाश्चानन्दलक्षणाः ॥ ६-२३ ॥  
  
प्। ५३) ज्ञानानन्दमया देहा मुक्तानां भावितात्मनाम् ।  
  
श्रियः पत्युर्भगवतो नित्यमुक्तानुभाव्यत्वम्  
  
सदा पश्यन्ति ते देवाः पुरुषं पुष्करेक्षणम् ॥ ६-२४ ॥  
  
षाड्गुण्यविग्रहं देवं तादृश्या च श्रिया युतम् ।  
सङ्कल्पसाधिताशेषदेहदैहिकविस्तरम् ॥ ६-२५ ॥  
  
ईशानमस्य सर्वस्य जगतस्तस्थुषस्पतिम् ।  
सर्वावासमनावासं नारायणमनामयम् ॥ ६-२६ ॥  
  
मुक्तानां स्वरूपम्  
  
तत् पदं प्राप्य तत्त्वज्ञा मुच्यन्ते वीतकल्मषाः ।  
त्रसरेणुप्रमाणास्ते रश्मिकोटिविभूषिताः ॥ ६-२७ ॥  
  
आविर्भावतिरोभावधर्मभेदविवर्जिताः ।  
  
तेषामपुनरावृत्तिः  
  
परमं तेऽध्वनः पारं वैष्णवं पदमाश्रिताः ॥ ६-२८ ॥  
  
विशन्ति नेममध्वानं कालकल्लोलसङ्कुलम् ।  
  
तेषा यथोपासनं फलप्राप्तिः  
  
भक्तास्ते यादृशे रूपे संसारपदमाश्रिताः ॥ ६-२९ ॥  
  
तादृशं ते समीक्षन्ते परमव्योमवासिनः ।  
विहृत्य सुचिरं कालं कोट्योघप्रतिसञ्चरम् ॥ ६-३० ॥  
  
प्। ५४) ततो विशन्ति ते दिव्यं षाड्गुण्यं वैष्णवं यशः ।  
  
परमव्योम्नोऽशक्यवर्णनत्वम्  
  
तदेतत् परमव्योम लेशतस्ते प्रदर्शितम् ॥ ६-३१ ॥  
  
नैव वर्षायुतेनापि वक्तुं शक्योऽस्य विस्तरः ।  
  
जीवसमष्टिपुरुषस्यार्वाचीनस्थानवर्तित्वम्  
  
उक्तः कर्माधिकारो यः पुरुषस्ते चतुर्युगः ॥ ६-३२ ॥  
  
अस्मात् स परमव्योम्नस्तिष्ठत्यर्वाचि वै पदे ।  
सर्वात्मनां समष्टिर्या कोशोमधुकृतामिव ॥ ६-३३ ॥  
  
शुद्ध्यशुद्धिमयो भावो भूतेः स पुरुषः स्मृतः ।  
अनादिवासनारेणुकुण्ठितैरात्मभिश्चितः ॥ ६-३४ ॥  
  
स्वतः शुद्धानामप्यात्मनां भगवच्छक्त्या   
स्वरूपतिरोधानम्  
  
आत्मनो भूतिभेदास्ते सर्वज्ञाः सर्वतोमुखाः ।  
भगवच्छक्तिमय्यैवं मन्दतीव्रादिभावया ॥ ६-३५ ॥  
  
तत्तत्सुदर्शनोन्मेषनिमेषानुकृतात्मना ।  
सर्वतोऽविद्यया विद्धाः क्लेशमय्या वशीकृताः ॥ ६-३६ ॥  
  
तिरोहितस्वरूपाणां चातूरूप्यम्  
  
ब्रह्मक्षत्रादिभावेन चातूरूप्यं व्रजन्ति ते ।  
ब्राह्मणाः क्षत्रिया वैश्याः शूद्रा इति विभेदतः ॥ ६-३७ ॥  
  
प्। ५५) आत्मानो जीवसञ्ज्ञास्ते बन्धमोक्षौ व्रजन्ति ते ।  
  
तेषां कर्मपारवश्यात् पृथिव्यामवतरणम्  
  
मनवो नाम कूटस्थास्तेषामुक्ताः समष्टयः ॥ ६-३८ ॥  
  
क्लेशाशयापरामृष्टाः सर्वज्ञाः सर्वतोमुखाः ।  
नित्यसिद्धा हि भूत्यंशास्ते प्रोक्ता भगवन्मयाः ॥ ६-३९ ॥  
  
आविर्भावतिरोभावैः स्वस्मिन्नात्मनि नारद ।  
आत्मनो वर्तयन्तस्ते वैष्णवा आधिकारिकाः ॥ ६-४० ॥  
  
विष्णोः सङ्कल्परूपेण स्थित्वास्मिन् पौरुषे पदे ।  
योगेनावतरन्त्यंशैः स्थानात् स्थानं धरावधि ॥ ६-४१ ॥  
  
अवतीर्णानां प्रजास्रष्टृत्वम्  
  
सृष्टायां कर्मभूमौ ते मिथुनीभूय मानवान् ।  
चतुःशतं सृजन्त्येते भूयो मानवमानवान् ॥ ६-४२ ॥  
  
ते चापरिमिताः सर्वे विस्तारस्तत्र वक्ष्यते ।  
  
अनिरुद्धात् शक्त्युत्पत्तिः  
  
अर्वाचीने पदे तस्मात् पुरुषाद्धि चतुर्युगात् ॥ ६-४३ ॥  
  
सृष्टानिरुधतः शक्तिस्तत्सुदर्शनचोदितात् ।  
  
शक्तौ कूटस्थमनूनामवतरणम्  
  
सृष्टायामथ शक्तौ तु मनवोऽष्टौ महामुने ॥ ६-४४ ॥  
  
प्। ५६) अवतीर्य स्वकात् स्थानाद्विष्णुसङ्कल्पचोदिताः ।  
तिष्ठन्ति कललीभूतास्तस्मिञ्शक्तिमये पदे ॥ ६-४५ ॥  
  
कालो नाम गुणो नाम तस्या गर्भस्थितं द्वयम् ।  
  
शक्तितो नियतेरुत्पत्तिः  
  
कालस्य नियतिर्नाम सूक्ष्मः सर्वनियामकः ॥ ६-४६ ॥  
  
उदेति प्रथमं शक्तेर्विष्णुसङ्कल्पचोदितः ।  
  
तत्र मनूनां स्थितिः  
  
मनवोऽवतरन्त्यत्र ते सुदर्शनचोदिताः ॥ ६-४७ ॥  
  
यस्य स्याद्यादृशं रूपं यत्करं यत्स्वभावकम् ।  
सुदर्शनप्रभावस्थं तत्तन्नियमभावितम् ॥ ६-४८ ॥  
  
नियतितः कालस्योत्पत्तिः  
  
कालस्य पावनं रूपं यत्तु तत्कलनात्मकम् ।  
उदेति नियतेः सोऽथ कालः सङ्कल्पचोदितः ॥ ६-४९ ॥  
  
तत्र मनूनां स्थितिः  
  
नियतेर्मनवोऽप्यत्र काले ह्यवतरन्ति ते ।  
कालः स कलयत्येको विष्णुसङ्कल्पचोदितः ॥ ६-५० ॥  
  
कलयत्यखिलं काल्यं नदीकूलं यथा रयः ।  
  
प्। ५७) 		कालात् क्रमेण गुणमयरूपोत्पत्तिः  
  
यत्तद्गुणमयं रूपं शक्तेः पूर्वं समीरितम् ॥ ६-५१ ॥  
  
सोपानक्रमतः कालात् तद्गौणं व्यज्यते वपुः ।  
  
तत्र प्रथमं सत्त्वोत्पत्तिः  
  
सत्त्वं तत्र लघु स्वच्छं गुणरूपमनामयम् ॥ ६-५२ ॥  
  
प्रथमं व्यज्यते कालान्मनवोऽवतरन्त्यतः ।  
  
आनिरुद्ध्या वैष्णवमूर्त्या तस्याधिष्ठानम्  
  
आनिरुद्धी ततो मूर्तिः स्वसङ्कल्पप्रचोदिता ॥ ६-५३ ॥  
  
अधितिष्ठति तत् सत्त्वं विष्णुनाम्नैव नामभाक् ।  
  
तत एव तस्य सुखरूपत्वं स्वच्छत्वं च । सत्त्वाद्रज-उत्पत्तिः  
  
तदेतत् सकलं स्वच्छं सुखमासीदनाकुलम् ॥ ६-५४ ॥  
  
अन्तःस्थमनुकं सत्त्वमन्तःस्थाचिद्गुणं मुने ।  
विष्णुनाधिष्ठितं तस्माद्विष्णुसङ्कल्पचोदितात् ॥ ६-५५ ॥  
  
रजो नाम गुणः सत्त्वात् तस्मादाविर्भवत्यलम् ।  
  
तत्र मनूनां स्थितिः  
  
मनवोऽवतरन्त्यत्र सत्त्वात् सङ्कल्पचोदिताः ॥ ६-५६ ॥  
  
तस्यानिरुद्धाधिष्ठितब्रह्मरूपत्वम्  
  
ब्राह्मी मूर्तिर्गुणं तं चाप्यानिरुद्ध्यधितिष्ठति ।  
  
प्। ५८) 		अतस्तस्य दुःखरूपत्वम्  
  
तदेतत् प्रचलं दुःखं रजः शश्वत्प्रवृत्तिमत् ॥ ६-५७ ॥  
  
लोलीभूतमिदं तच्च विश्वमन्तःस्थितं तदा ।  
  
रजसस्तम उत्पत्तिः  
  
ब्रह्मणाधिष्ठितात् तस्मादन्तःस्थमनुकान्मुने ॥ ६-५८ ॥  
  
सङ्कल्पचोदितं विष्णोस्तमो नाम गुणोऽभवत् ।  
  
तत्र मनूनां स्थितिः  
  
मनवोऽवतरन्त्यत्र ते सुदर्शनचोदिताः ॥ ६-५९ ॥  
  
तस्यानिरुद्धाधिष्ठितरुद्ररूपत्वम्  
  
रुद्रो नाम गुणस्तं चाप्यानिरुद्ध्यधितिष्ठति ।  
  
अतस्तस्य मोहनादिरूपत्वम्  
  
गुरु विष्टम्भनं शश्वन्मोहनं चाप्रवृत्तिमत् ॥ ६-६० ॥  
  
तत् तमो नाम भणितं गुणसागरपारगैः ।  
  
अंशतो गुणत्रयसाम्यापत्तिः  
  
सुदर्शनमयेनैव सङ्कल्पेनात्र वै हरेः ॥ ६-६१ ॥  
  
चोद्यमानेऽपि सृष्ट्यर्थं पूर्णं गुणयुगं तदा ।  
अंशतः साम्यमायाति विष्णुसङ्कल्पचोदितम् ॥ ६-६२ ॥  
  
प्। ५९) 			तस्यैव प्रकृतित्वम्  
  
त्रैगुण्यं नाम तत्त्वज्ञैस्तत् तमः परिगीयते ।  
  
प्रकृतिपर्यायशब्दाः  
  
गुणसाम्यमविद्या च स्वभावो योनिरक्षरम् ।  
अयोनिर्गुणयोनिश्चेत्याद्यास्त्रैगुण्यवाचकाः ॥ ६-६३ ॥  
  
इति श्रीपाञ्चरात्रे तन्त्ररहस्ये अहिर्बुध्न्यसंहितायां   
शुद्धेतरसृष्टिवर्णनं नाम षष्ठोऽध्यायः ॥ ६ ॥  
  
आदितः श्लोकाः ३९३  
  
  
  
शुद्धेतरसृष्टिवर्णनं नाम सप्तमोऽध्यायः  
  
प्रकृतिपुरुषकालानां समष्टिः  
  
अहिर्बुध्न्यः -  
  
अन्यूनानतिरिक्तं यद् गुणसाम्यं तमोमयम् ।  
तत् साङ्ख्यैर्जगतो मूलं प्रकृतिश्चेति कथ्यते ॥ ७-१ ॥  
  
क्रमावतीर्णो यस्तत्र चतुर्मनुयुगः पुमान् ।  
समष्टिः पुरुषो योनिः स कूटस्थ इतीर्यते ॥ ७-२ ॥  
  
यत् तत् कालमयं तत्त्वं जगतः सम्प्रकालनम् ।  
स तयोः कार्यमास्थाय संयोजकविभाजकः ॥ ७-३ ॥  
  
भगवत्सङ्कल्पचोदितात् त्रितयादस्मात् महदाद्युत्पत्तिः  
  
मृत्पिण्डीभूतमेतत्तु कालादित्रितयं मुने ।  
विष्णोः सुदर्शनेनैव स्वस्वकार्यप्रचोदितम् ॥ ७-४ ॥  
  
महदादिपृथिव्यन्ततत्त्ववर्गोपपादकम् ।  
  
प्रकृतिः स्वरूपतः स्वभावतश्च परिणामिनी  
  
पयोमृदादिवत् तत्र प्रकृतिः परिणामिनी ॥ ७-५ ॥  
  
प्। ६१) 		पुरुषः स्वरूपतोऽपरिणामी  
  
पुमानपरिणामी सन् सन्निधानेन कारणम् ।  
  
कालस्य प्रकृतिपुरुषपाचकत्वम्  
  
कालः पचति तत्त्वे द्वे प्रकृतिं पुरुषं च ह ॥ ७-६ ॥  
  
प्रकृतेर्महत्तत्त्वोत्पत्तिः  
  
पुरुषाधिष्ठितात् तस्माद्विष्णुसङ्कल्पचोदितात् ।  
कालेन कलिताच्चैव गुणसाम्यान्महामुने ॥ ७-७ ॥  
  
महान् नाम महत्तत्त्वमव्यक्तादुदितं मुने ।  
  
महत्तत्त्वपर्यायाः  
  
विद्या गौर्यवनी ब्राह्मी वधूर्वृद्धिर्मतिर्मधुः ॥ ७-८ ॥  
  
अख्यातिरीश्वरः प्राज्ञेत्येते तद्वाचका मुने ।  
  
महतस्त्रैविध्यम्  
  
कालो बुद्धिस्तथा प्राण इति त्रेधा स गीयते ॥ ७-९ ॥  
  
तमःसत्त्वरजोभेदात् तत्तदुन्मेषसञ्ज्ञया ।  
कालस्त्रुटिलवाद्यात्मा बुद्धिरघ्यवसायिनी ॥ ७-१० ॥  
  
प्राणः प्रयतनाकार इत्येता महतो भिदाः ।  
  
तत्र सात्त्विकस्य चातुर्विध्यम्  
  
धर्मो ज्ञानं विरागश्चाप्यैश्वर्यमिति सञ्ज्ञया ॥ ७-११ ॥  
  
महतः सात्त्विकं रूपं चतुर्धा प्रविभज्यते ।  
  
प्। ६२)			तामसस्यापि चातुर्विध्यम्  
  
अधर्माज्ञानावैराग्यमनैश्वर्यं च तामसम् ॥ ७-१२ ॥  
  
महत्तत्त्वे मनूनामवस्थितिः  
  
विद्याया उदरेऽष्टौ ते सुदर्शनसमीरिताः ।  
मनवो गर्भतां यान्ति सर्वज्ञाः सर्वदर्शिनः ॥ ७-१३ ॥  
  
तत्र बुद्ध्युत्पत्तिः  
  
बोधनं नाम वैद्यं तदिन्द्रियं तेषु जायते ।  
येनार्थानध्यवस्येयुः सदसत्प्रविभागिनः ॥ ७-१४ ॥  
  
महतोऽहङ्कारोत्पत्तिः  
  
विद्याया उदरे तत्राहङ्कृतिर्नाम जायते ।  
सङ्कल्पाच्चोदिता विष्णोश्चोदितायाः सुदर्शनात् ॥ ७-१५ ॥  
  
अहङ्कारपर्यायाः  
  
अहङ्कारोऽभिमानश्च प्रजापतिरहङ्कृतिः ।  
अभिमन्ता च बोद्धा चेत्यस्याः पर्यायवाचकाः ॥ ७-१६ ॥  
  
अहङ्कारस्य त्रैविध्यम्  
  
तस्य वैकारिकं नाम रूपं सात्त्विकमुच्यते ।  
तैजसं राजसं रूपं भूतादिर्नाम तामसम् ॥ ७-१७ ॥  
  
प्। ६३) 		अहङ्कारस्य रूपभेदाः  
  
कामः क्रोधश्च लोभश्च मानश्चावमतिस्तृषा ।  
इत्यहङ्कृतिरूपाणि दर्शितानि मुने तव ॥ ७-१८ ॥  
  
अहङ्कारे मनूनामवस्थितिः  
  
नानाविभवयुक्तायामुत्पन्नायामहङ्कृतौ ।  
तदन्तर्गर्भमायाति मनूनां तच्चतुर्युगम् ॥ ७-१९ ॥  
  
अहङ्कारात् मन -उत्पत्तिः  
  
सुदर्शनेरितं विष्णोराहङ्कारिकमिन्द्रियम् ।  
मनो नाम मनूनां तज्जायते चिन्तनात्मकम् ॥ ७-२० ॥  
  
मनस्वी बुद्धिमांश्चापि गर्भो मनुमयस्तथा ।  
  
भूतादेः शब्दतन्मात्रोत्पत्तिः  
  
भूतादेः शब्दतन्मात्रं तामसादथ जायते ॥ ७-२१ ॥  
  
तस्मादाकाशोत्पत्तिः  
  
वियच्च शब्दतन्मात्राज्जायते शब्दलक्षणम् ।  
  
आकाशस्य गुणकर्मणी  
  
शब्दैकगुणमाकाशमवकाशप्रायि च ॥ ७-२२ ॥  
  
आकाशे मनूनां स्थितिः  
  
तदन्तर्गर्भतां यान्ति विष्णुसङ्कल्पचोदिताः ।  
  
प्। ६४) मनवोऽष्टौ महाबुद्धे तदा वैकारिकात् पुनः ॥ ७-२३ ॥  
  
श्रोत्रवाचोरुत्पत्तिः  
  
श्रोत्रं वागिति विज्ञानकर्मेन्द्रिययुगं मुने ।  
समीक्षयैव देवस्य मनुषु प्रतिजायते ॥ ७-२४ ॥  
  
मनूनां तद्वैशिष्ट्यम्  
  
श्रोत्रवानथ वाग्मी च गर्भो मनुमयस्तथा ।  
  
अथ स्पर्शतन्मात्रोत्पत्तिः  
  
सुदर्शनेरिताद्विष्णोर्भूतादेः स्पर्शमात्रकम् ॥ ७-२५ ॥  
  
तस्माद्वायूत्पत्तिः  
  
जायते स्पर्शवान् वायुस्तस्मादपि च जायते ।  
  
वायोः क्रियाभेदाः  
  
शोषणं प्रेरणं चेष्टा व्यूहनं च समूहनम् ॥ ७-२६ ॥  
  
क्रियाभेदा इमे तस्माज्जायन्ते वायुतो मुने ।  
  
त्वक्पाण्योरुत्पत्तिः  
  
वैकारिकादहङ्कारात् त्वक्पाणिद्वितयं मुने ॥ ७-२७ ॥  
  
ज्ञानकर्मेन्द्रियद्वन्द्वं सङ्कल्पात् तस्य जायते ।  
  
वायौ मनूनां स्थितिः  
  
तदन्तर्गर्भतां याति तदा मनुमयः पुमान् ॥ ७-२८ ॥  
  
प्। ६५) 		तेषां त्वक्पाणिवैशिष्ट्यम्  
  
चेष्टमानस्तदा गर्भो विष्णुसङ्कल्पचोदितः ।  
त्वक्पाणिद्वयवानासीत् स्पर्शादानादिसिद्धये ॥ ७-२९ ॥  
  
रूपतन्मात्रतेजसोरुत्पत्तिः  
  
तामसादथ भूतादेः सुदर्शनसमीरितात् ।  
जायते रूपमात्रं तु ज्योतिस्तस्माच्च रूपवत् ॥ ७-३० ॥  
  
तेजसः क्रियाभेदाः  
  
रूपं व्यक्तिस्तथा पाकः कान्तिर्दीप्तिरितीदृशाः ।  
जायन्ते तैजसा भेदा भेदाद्वैकारिकात् तथा ॥ ७-३१ ॥  
  
चक्षुःपादयोरुत्पत्तिः  
  
सुदर्शनेरिताज्जातं चक्षुःपादयुगं मुने ।  
  
तेजसि मनूनां स्थितिः  
  
तदन्तर्गर्भतां यान्ति ते सुदर्शनचोदिताः ॥ ७-३२ ॥  
  
तेषां चक्षुःपादवैशिष्ट्यम्  
  
मनवो रूपवन्तस्ते कान्तिदीप्त्यादिशालिनः ।  
चक्षुष्मन्तः पादवन्तो वीक्षणाटनयोगिनः ॥ ७-३३ ॥  
  
रसतन्मात्राम्भसोरुत्पत्तिः  
  
तामसादथ भूतादेर्विष्णोरीक्षानियोजितात् ।  
  
प्। ६६) जायते रसमात्रं तु जायन्तेऽम्भांसि वै ततः ॥ ७-३४ ॥  
  
तत्क्रियाभेदाः  
  
जायन्तेऽथ गुणास्तेषां रसस्नेहद्रवादयः ।  
  
रसनोपस्थेन्द्रियोत्पत्तिः  
  
अथ वैकारिकात् तस्माद् विष्णुसङ्कल्पचोदितात् ॥ ७-३५ ॥  
  
रसनोपस्थमित्येतज्जायते दृक्क्रियात्मकम् ।  
  
अप्सु मनूनां स्थितिः  
  
तदन्तर्गर्भतां यान्ति विष्णुसङ्कल्पचोदिताः ॥ ७-३६ ॥  
  
मनवस्ते महाबुद्धे विष्णुकर्माधिकारिणः ।  
  
तेषांरसनोपस्थवैशिष्ट्यम्  
  
सरसाः स्नेहवन्तश्च रुधिरादिद्रवान्विताः ॥ ७-३७ ॥  
  
जायन्ते रसनावन्तः पुंस्त्रीव्यञ्जनभेदिताः ।  
  
गन्धतन्मात्रमह्योरुत्पत्तिः  
  
सुदर्शनेरितात् तस्माद्भूतादेस्तदनन्तरम् ॥ ७-३८ ॥  
  
जायते गन्धतन्मात्रं तस्माद्गन्धवती मही ।  
  
पार्थिवगुणभेदाः  
  
काठिन्यं गौरवं स्थैर्यमित्याद्याः पार्थिवा गुणाः ॥ ७-३९ ॥  
  
प्। ६७)				घ्राणपाय्वोरुत्पत्तिः  
  
वैकारिकादहङ्कारात् सुदर्शनसमीरितात् ।  
घ्राणं पायुरिति द्वन्द्वं ज्ञानकर्मात्मकं मुने ॥ ७-४० ॥  
  
पृथिव्यां मनूनां स्थितिः  
  
भुवस्ते गर्भतां यान्ति विष्णुसङ्कल्पचोदिताः ।  
  
तेषां घ्राणपायुवैशिष्ट्यम्  
  
गुरवः स्थिरसङ्घाता अस्थिदन्तादिसंयुताः ॥ ७-४१ ॥  
  
घ्राणवन्तः पायुमन्तः सम्पूर्णावयवा मुने ।  
  
सङ्कल्पाद्युत्पत्तिः  
  
सङ्कल्पश्चैव संरम्भः प्राणाः पञ्चविधास्तथा ॥ ७-४२ ॥  
  
मनसोऽहङ्कृतेर्बुद्धेर्जायन्ते पूर्वमेव तु ।  
  
एवं मनूनां सर्वावयवपूर्णता  
  
एवं सम्पूर्णसर्वाङ्गाः प्राणापानादिसंयुताः ॥ ७-४३ ॥  
  
सर्वेन्द्रिययुतास्तत्र देहिनो मनवो मुने ।  
  
सृष्टिप्रलयकालयोस्तुल्यपरिमाणत्वम्  
  
यो यादृग्वर्णितः पूर्वं कालस्तत्प्रतिसञ्चरे ॥ ७-४४ ॥  
  
प्। ६८) सर्गे स एव विज्ञेयो वैष्णवैस्तत्त्वचिन्तकैः ।  
विद्याविपरिणामोऽयं सप्तधा वीक्षया हरेः ॥ ७-४५ ॥  
  
महाभूतानि तान्याहुर्विभागान् सप्तधा मुने ।  
  
मनुविभागः  
  
मनवोऽपि विभज्यन्ते सुदर्शनसमीरिताः ॥ ७-४६ ॥  
  
युगशो युगशः पूर्वं पश्चात् पुंस्त्रीविभेदतः ।  
स्वयमागतविज्ञानाः सर्वज्ञाः सर्वदर्शिनः ॥ ७-४७ ॥  
  
आत्मन्यध्यक्षमीशानमनिरुद्धं दधत्यथ ।  
  
मनुभिर्गर्भोत्पादनम्  
  
ततो ह्यध्यक्षवन्तस्ते तत्सङ्कल्पेन चोदिताः ॥ ७-४८ ॥  
  
गर्भानादधते स्त्रीषु मनवस्ते शतं शतम् ।  
  
तेषां ब्राह्मणादिसञ्ज्ञा  
  
ब्राह्मणाः क्षत्रिया वैश्याः शूद्राश्चेति वतुर्विधाः ॥ ७-४९ ॥  
  
मानवा मनुयोषिद्भ्यो जायन्ते द्वन्द्वलक्षणाः ।  
  
तदुत्पन्नानां मानवमानवादिसञ्ज्ञा  
  
मनुभिः संस्कृतास्ते तु स्वासु पत्नीषु मानवाः ॥ ७-५० ॥  
  
जनयन्ति बहून् पुत्रांस्ते स्युर्मानवमानवाः ।  
  
प्। ६९)			तेषां भगवत्कैङ्कर्यकारित्वम्  
  
तेषां गोत्राण्यनेकानि यैरिदं सकलं ततम् ॥ ७-५१ ॥  
  
चातुर्वर्ण्यमया एते भगवत्कर्मकारिणः ।  
  
भागवतकैङ्कर्यकारिणां मोक्षसम्पत्तिः  
  
तेषां ये कर्म कुर्वन्ति साधवः शतवार्षिकम् ॥ ७-५२ ॥  
  
विवेकज्ञानमासाद्य ते विशन्ति हरिं परम् ।  
  
अन्येषां संसारप्राप्तिः  
  
युगादियुगनिर्ह्रासाद्ये कर्मान्तरकारिणः ॥ ७-५३ ॥  
  
फलाभिध्यायिनो यान्ति तत्प्रसूतां गतिं तु ते ।  
  
कर्महेतुकदेवादिसृष्टिः  
  
या सा विद्या पुरा प्रोक्ता मनुगर्भवती मुने ॥ ७-५४ ॥  
  
गर्भवत्येव सा देवान् नानागुणविभेदितान् ।  
दैत्यदानवरक्षांसि गन्धर्वोरगकिन्नरान् ॥ ७-५५ ॥  
  
इति नानाविधा योनीर्विष्णोः सङ्कल्पचोदिता ।  
स्वसङ्कल्पेन सृजति ते चान्यांस्तेऽपि चापरान् ॥ ७-५६ ॥  
  
मनुगर्भदशायां तु पितृदेवर्षिमानवाः ।  
इति सृष्टास्तया शश्वद्विद्यया ब्रह्मणा स्वयम् ॥ ७-५७ ॥  
  
प्। ७०) मनूनां देवादीनां च कूटस्थपुरुषव्यष्टिरूपत्वम्  
  
कूटस्थो यः पुरा प्रोक्तः पुमान् व्योम्नः परादधः ।  
मनवो देवताद्याश्च तद्व्यष्टय इतीरिताः ॥ ७-५८ ॥  
  
जीवानां भगवद्विभूतित्वम्  
  
जीवभेदा मुने सर्वे विष्णुभूत्यंशकल्पिताः ।  
  
महतो मेघात्मना परिणामः  
  
अथ व्यक्तेषु मनुषु प्रजातेषु पुनः पुनः ॥ ७-५९ ॥  
  
विद्यैवांशेन केनापि धेनुर्भवति शाश्वती ।  
धेनुरित्युच्यते विद्या मेघभावमुपागता ॥ ७-६० ॥  
  
पयः क्षरति वर्षाख्यमन्नादिपरिणामवत् ।  
  
जीवानां ज्ञानभ्रंशहेतुकथनम्  
  
तत्तु वैद्यं पयः प्राश्य सर्वे मानवमानवाः ॥ ७-६१ ॥  
  
ज्ञानभ्रंशं प्रपद्यन्ते सर्वज्ञाः स्वत एव ते ।  
  
ततः शास्त्रप्रवृत्तिः  
  
ततः प्रवर्त्यते शास्त्रं मनुभिः पूर्वजैस्तदा ॥ ७-६२ ॥  
  
तदादिष्टेन मार्गेण ते यान्ति परमां गतिम् ।  
लेशतः सृष्टिरुक्तेयं भूतेः शुद्धेतरा मुने ॥ ७-६३ ॥  
  
प्। ७१) सुदर्शनेन या विष्णोरेवम्भावेन भाव्यते ।  
  
अध्यायद्वयार्थसङ्क्षेपः  
  
भूयश्च शृणु सङ्क्षेपमिमं नारद तत्त्वतः ॥ ७-६४ ॥  
  
एका शक्तिर्हरेर्विष्णोः सर्वभावानुगामिनी ।  
देवी षाड्गुण्यपूर्णा सा ज्ञानानन्दक्रियामयी ॥ ७-६५ ॥  
  
भाव्यभावकभेदेन सा द्विधाभावमृच्छति ।  
भावकस्तत्र सङ्कल्पः सुदर्शनमयो हरेः ॥ ७-६६ ॥  
  
अव्याघातस्तु यस्तस्य सा सुदर्शनता मुने ।  
ज्ञानमूलक्रियात्मासौ स्वच्छः स्वच्छन्दचिन्मयः ॥ ७-६७ ॥  
  
भाव्यो नाम परांशो यः सा भूतिरिति गीयते ।  
सङ्कर्षणादिभूम्यन्ता शुद्धेतरविभागिनी ॥ ७-६८ ॥  
  
सङ्कर्षणादिव्यूहान्ता शुद्धसर्गमयी स्थिता ।  
शक्त्यादिर्भूमिपर्यन्ता शुद्धेतरमयी मुने ॥ ७-६९ ॥  
  
अंशयोः पुरुषो मध्ये यः स्थितः स चतुर्युगः ।  
शुद्धेतरमयं विद्धि कूटस्थं तं महामुने ॥ ७-७० ॥  
  
इतीयं विविधा भूतिर्नानातत्त्वमयी मुने ।  
सुदर्शनेन मरुता ज्वालेव बहुधेर्यते ॥ ७-७१ ॥  
  
आनुलोम्येन सर्गे तु प्रातिलोम्येन चाप्यये ।  
मध्ये च स्थाप्यते तेन कार्यते च तथा तथा ॥ ७-७२ ॥  
  
प्। ७२) 		सुदर्शनानधीनस्य वस्तुनस्तुच्छता  
  
भूतेरंशः स नैवास्ति स्वल्पाल्पोऽपि महामुने ।  
यो न याति स्वजन्मादौ सुदर्शनविधेयताम् ॥ ७-७३ ॥  
  
इति श्रीपाञ्चरात्रे तन्त्ररहस्ये अहिर्बुध्न्यसंहितायां   
शुद्धेतरसृष्टिवर्णनं नाम सप्तमोऽध्यायः ॥ ७ ॥  
  
आदितः श्लोकाः ४६६  
  
  
  
जगदाधारनिरूपणं नाम अष्टमोऽध्यायः  
  
सृष्टौ वादिनां बहुधा विप्रतिपत्तिः  
  
नारदः -  
  
भगवन् देवदेवश भगनेत्रविनाशन ।  
श्रुतं मयैतदखिलं तव वक्त्राम्बुजस्रुतम् ॥ ८-१ ॥  
  
व्याकुलस्त्वन्तरात्मा मे नानाज्ञानविमोहितः ।  
केचित् त्रैभूतिकीं सृष्टिं ब्रुवते तत्त्ववादिनः ॥ ८-२ ॥  
  
चतुर्भूतमयीमन्ये केऽप्यन्ये पाञ्चभौतिकीम् ।  
तां षड्धातुमयीमेके सप्तधातुमयीं परे ॥ ८-३ ॥  
  
अष्टप्रकृतिकां केचिन्नवप्रकृतिकां परे ।  
दशतत्त्वमयीमेके केचिदेकादशात्मिकाम् ॥ ८-४ ॥  
  
एवमुच्चावचां सङ्ख्यां तत्त्वप्रकृतिगोचराम् ।  
वदन्ति मुनयः सिद्धा देवा वेदास्तथैव च ॥ ८-५ ॥  
  
अण्डजामपरे सृष्टिं पद्मजामपि चापरे ।  
पावकीमपरे सृष्टिं केचित् कायान्तरोद्भवाम् ॥ ८-६ ॥  
  
प्। ७४) विद्यागर्भमयीमेके शून्यरूपामथापरे ।  
  
तत्र तत्त्वजिज्ञासया प्रश्नः  
  
इत्थमुच्चावचार्थास्ते नानाशास्त्रमहोदधौ ॥ ८-७ ॥  
  
नानादर्शनकल्लोलजातकोलाहलोद्भटे ।  
विमुह्यत्यवमग्नेयमप्लवा वुद्धिरद्य मे ॥ ८-८ ॥  
  
निर्णयप्लवदानेन तामुत्तारय शङ्कर ।  
  
तदुत्तरकथनारम्भः  
  
अहिर्बुध्न्यः -  
  
उचितं तव देवर्षे यदयं प्रश्न ईरितः ॥ ८-९ ॥  
  
मुह्यन्त्यत्र महान्तोऽपि शृणु मे तत्त्वनिर्णयम् ।  
परमात्मा परो देव एकः षाड्गुण्यमुज्ज्वलम् ॥ ८-१० ॥  
  
वेदवाचोऽपि कार्त्स्न्येन तत्त्वावगाहनासामर्थ्यम्  
  
वागनादिरनन्तापि तत्त्वं तन्नावगाहते ।  
गुणैस्तटस्थितैस्तैस्तैरजानानेव सा स्थिता ॥ ८-११ ॥  
  
विप्रतिपत्तौ हेतुकथनम्  
  
यद्गुणे नाम्नि ये श्रान्तास्तत्र तत्त्वविदो मुने ।  
मनुभिस्तद्गुणैस्तैस्तैस्ते ते तत्त्वविदां वराः ॥ ८-१२ ॥  
  
प्। ७५) निर्दिशन्ति जगद्धेतुण् स्वनिरूढैर्महामुने ।  
नानागुणनिमित्तैस्तैर्नानावक्तृसमीरितैः ॥ ८-१३ ॥  
  
भेदं व्यवस्थिताः शब्दैरपर्यायविदो जनाः ।  
  
एकस्या अपि लक्ष्म्या नानाशब्दगोचरत्वम्  
  
एवं विष्णोः प्रिया भाः सा शक्तिः षाड्गुण्यविग्रहा ॥ ८-१४ ॥  
  
नानानामभिरेकापि तत्त्वविद्भिरुपास्यते ।  
  
तत्त्वविदां स्वस्वदृष्टार्थवादित्वम्  
  
तस्यां प्रवर्तमानायां स्वसङ्कल्पेन सर्जने ॥ ८-१५ ॥  
  
तथा निवर्तमानायां स्वसङ्कल्पेन संहृतौ ।  
विज्ञानबलवैषम्याद्ये ये तत्त्वविदो मुने ॥ ८-१६ ॥  
  
न्यूनाधिकविभेदेन यावतीर्ददृशुर्भिदाः ।  
तावतीस्तावतीस्ते ते प्रोचुः शिष्याभिचोदिताः ॥ ८-१७ ॥  
  
अतश्चासर्वदृग्बुद्धिः सङ्ख्यासु प्रविमुह्यति ।  
पितामहादयो ये च जगत्कार्याधिकारिणः ॥ ८-१८ ॥  
  
तेषां न्यूनाधिभावोऽपि वक्तृभेदात् प्रकल्पितः ।  
स्वातन्त्र्यमनियोज्यं तु विष्णोः षाड्गुण्यरूपिणः ॥ ८-१९ ॥  
  
तद्बुद्धिरुचिवैचित्र्यादण्डपद्मादिसम्भवः ।  
नानुयोजनमर्हन्ति परमात्मप्रवृत्तयः ॥ ८-२० ॥  
  
प्। ७६) 		भगवत्प्रकारानन्त्यम्  
  
स यथा चेष्टते सृष्टौ स्थितौ संहरणेऽपि वा ।  
तथा तथा प्रकारास्ते ह्यनन्ताः कालवैभवात् ॥ ८-२१ ॥  
  
वादिनामेकैकप्रकारवादित्वम्  
  
एवं प्रकारनानात्वे देवस्य हरिमेधसः ।  
कश्चिदेकं परोऽन्यं तु प्रकारमपरोऽपरम् ॥ ८-२२ ॥  
  
धिया विदित्वा प्रोवाच शिष्याय हितकाम्यया ।  
  
अतः शास्त्रवैविध्यम्  
  
चित्रा सिष्ट्यादिशास्त्राणां प्रवृत्तिरत ईदृशी ॥ ८-२३ ॥  
  
यथाद्यत्वे मनुष्याणां कर्मवैषम्यसम्भवा ।  
अहोरात्रादिभेदेषु सुखदुःखव्यवस्थितिः ॥ ८-२४ ॥  
  
तथा ब्राह्मेष्वहःस्विष्टा सुखदुःखव्यवस्थितिः ।  
  
ब्राह्मकल्पानां नानारूपत्वम्  
  
केचिद्वाताकुला घस्रा ब्रह्मणो मुनिसत्तम ॥ ८-२५ ॥  
  
तथा वर्षाकुलाः केचित् केचिदातपसङ्कुलाः ।  
प्रभूतशत्रवः केचित् केचित् सुस्वमनोहराः ॥ ८-२६ ॥  
  
अनेन निश्चयेनैव धियमास्थाय शाश्वतीम् ।  
संस्तम्भयान्तरात्मानं व्यामोहस्ते विनश्यतु ॥ ८-२७ ॥  
  
प्। ७७) इति नानाविधाकारं क्रियाभूतिविभेदितम् ।  
निमित्तोत्पादकाकारं कारणं कथितं मुने ॥ ८-२८ ॥  
  
श्रुतार्थानुवादः  
  
नारदः -  
  
कारणं कथितं देव सर्वज्ञ वृषकेतन ।  
या सा शक्तिर्जगद्धातुः कथिता समवायिनी ॥ ८-२९ ॥  
  
लक्ष्मीर्नाम द्विधा सा तु क्रियाभूतिविभेदिनी ।  
या क्रिया नाम सङ्कल्पः स सुदर्शननामवान् ॥ ८-३० ॥  
  
भूतिर्नाम जगद्रूपा कालाव्यक्तपुमात्मिका ।  
अशुद्धा शुद्धरूपा तु सा व्यूहविभवात्मिका ॥ ८-३१ ॥  
  
क्रिया प्रवर्तिका भूतेः सा सुदर्शनरूपिणी ।  
इत्येतद्दर्शितं तत्त्वं देवदेवेन मे श्रुतम् ॥ ८-३२ ॥  
  
द्वितीयप्रश्नस्मारणम्  
  
अधुना श्रोतुमिच्छामि द्वितीयं प्रश्नमीश्वर ।  
आधारो नाम यः प्रोक्तो जगतां वृषभध्बज ॥ ८-३३ ॥  
  
सुदर्शनस्य जगदाधारत्वम्  
  
अहिर्बुध्न्यः -  
  
शृणु नारद तत्त्वेन य आधार उदीर्यते ।  
येनेदं ध्रियते विश्वं तन्तुना मणयो यथा ॥ ८-३४ ॥  
  
प्। ७८) या सा शक्तिर्हरेराद्या लक्ष्मीर्नाम महामुने ।  
या सा सर्वात्मनो विष्णोर्भावाभावानुयायिनी ॥ ८-३५ ॥  
  
तस्या अल्पायुतांशांशः स्वस्वातन्त्र्यविजृम्भितः ।  
क्रियाभूतिविभेदेन समुदेतीति वर्णितम् ॥ ८-३६ ॥  
  
सुदर्शनेन क्रियया शङ्कुनेव छदो मुने ।  
भूतिः सा ध्रियते शश्वद्विस्तरं तत्र मे शृणु ॥ ८-३७ ॥  
  
तत्र महारात्रिधरचक्रं प्रथनम्  
  
संहृताखिलभूतस्य स्तैमित्यं ब्रह्मणो हि यत् ।  
अप्ययः सा महारात्रिस्तत्सङ्कल्पेन धार्यते ॥ ८-३८ ॥  
  
महारात्रिधरो नाम तदरं वै सुदर्शनम् ।  
तदेकारं महच्चक्रमद्यत्वे चिन्त्यते सुरैः ॥ ८-३९ ॥  
  
उषश्चक्रं द्वितीयम्  
  
यत् सिसृक्षामयं रूपं ब्रह्मणः शक्तिसम्भवम् ।  
ज्वालेव वायुना वह्नेः सङ्कल्पेन तदीर्यते ॥ ८-४० ॥  
  
उषश्चक्रं तदुद्दिष्टमरद्वितयभूषितम् ।  
भूतिकामैरजस्रं तद्ब्रह्मणा चैव धार्यते ॥ ८-४१ ॥  
  
प्। ७९) 			उदयचक्रं तृतीयम्  
  
यः स सङ्कर्षेणोन्मेषो यो धारयति तं सदा ।  
साक्षादुदयचक्रं तद्विज्ञानत्रितयात्मकम् ॥ ८-४२ ॥  
  
स सङ्कर्षणसङ्कल्पो ज्ञानकामैर्निषेव्यते ।  
  
ऐश्वर्यचक्रं चतुर्थम्  
  
यः स प्राद्युम्न उन्मेष ऐश्वर्यमय ऊर्जितः ॥ ८-४३ ॥  
  
वैष्णवेनैव लाक्ष्मेण स सङ्कल्पेन धार्यते ।  
तद्वै प्रद्युम्नसङ्कल्पमैश्वर्यमयमूर्जितम् ॥ ८-४४ ॥  
  
सम्यक् चतुररं चक्रमैश्वर्यस्था उपासते ।  
  
शक्तिमहाचक्रं पञ्चमम्  
  
आनिरुद्धो य उन्मेषः शक्तितेजोविदीपितः ॥ ८-४५ ॥  
  
सङ्कल्पो ब्रह्मशक्त्युत्थस्तं धारयति सर्वदा ।  
तद्वैशक्तिमहाचक्रं पञ्चारं परिकल्पितम् ॥ ८-४६ ॥  
  
शक्तितेजःसमृद्धयर्थं विश्वे देवा उपासते ।  
  
षडरचक्रं षष्ठम्  
  
व्यूहान्तरसमाख्यातं केशवादिद्विषट्ककम् ॥ ८-४७ ॥  
  
सुदर्शनेन ध्रियते येन सङ्कल्परूपिणा ।  
षडरं तन्महाचर्कं व्यूहान्तरविभावकम् ॥ ८-४८ ॥  
  
प्। ८०) ऋत्वरं तत् समाख्यातं व्रतकामा उपासते ।  
  
महासुदर्शनचक्रं सप्तमम्  
  
विभवो यः पुरा प्रोक्तः पद्मनाभादिरूर्जितः ॥ ८-४९ ॥  
  
स येन ध्रियते विष्णोः सङ्कल्पेन महामुने ।  
महासुदर्शनं नाम द्वादशारं तदुच्यते ॥ ८-५० ॥  
  
विभवान्तरसञ्ज्ञं तद्यच्छक्त्यावेशसम्भवम् ।  
धृतं तद् द्वादशारेण तत्सङ्कल्पेन चक्रिणा ॥ ८-५१ ॥  
  
सहस्रारचक्रमष्टमम्  
  
यत्तु तत् परमं व्योम यद् विष्णोः पदमूर्जितम् ।  
सहस्रारेण चक्रेण तत्सङ्कल्पेन धार्यते ॥ ८-५२ ॥  
  
एते सौदर्शना व्यूहाः समासेन प्रकीर्तिताः ।  
आधाराधेयभावेन वर्तन्ते ते स्वयं मुने ॥ ८-५३ ॥  
  
सङ्कल्पः कोटिकोट्यंशः शक्तेर्भूतिस्तथा द्विधा ।  
शक्तिः सा वैष्णवी सत्ता बहुधैवं प्रभासते ॥ ८-५४ ॥  
  
इति श्रीपाञ्चरात्रे तन्त्ररहस्ये अहिर्बुध्न्यसंहितायां   
जगदाधारवर्णनं नाम अष्टमोऽध्यायः ॥ ८ ॥  
  
आदितः श्लोकाः ५२०  
  
  
  
अशुद्धजगदाधारनिरूपणं नाम नवमोऽध्यायः  
  
प्रथमं पौरुषचक्रम्  
  
अहिर्बुध्न्यः -  
  
आधारः कथितः शुद्धः शुद्धा सा येन धार्यते ।  
भूतिर्व्यूहादिरूपेण या सा देवी प्रवर्तते ॥ ९-१ ॥  
  
पुमाद्यवनिपर्यन्ता यथा शुद्धेतरात्मिका ।  
सा येन धार्यते चक्रं तत्सङ्कल्पमयं शृणु ॥ ९-२ ॥  
  
त्र्यरं तत् पौरुषं चक्रं पुरुषो येन धार्यते ।  
  
शक्त्यादिचक्राणि  
  
चक्रं त्रिंशदरं प्रोक्तं शक्तिः सा येन धार्यते ॥ ९-३ ॥  
  
तादृशं नैयतं चक्रं नियतिर्येन धार्यते ।  
षडरं कालचक्रं तत् स कालो येन धार्यते ॥ ९-४ ॥  
  
सत्त्वं रजस्तमश्चैव धार्यन्ते यैर्महामुने ।  
तानि त्वाधारचक्राणि त्र्यराणीति विदुर्बुधाः ॥ ९-५ ॥  
  
चक्रमेकादशारं तु बुद्धिः सा येन धार्यते ।  
  
प्। ८२) अष्टारं तन्महाचक्रमहङ्कारस्य धारकम् ॥ ९-६ ॥  
  
एकारं वैयतं चक्रं द्व्यरं तद्वायुधारकम् ।  
त्र्यरं तैजसमाख्यातमाप्यं चतुररं मुने ॥ ९-७ ॥  
  
पञ्चारं पार्थिवं चक्रं पृथिवी येन धार्यते ।  
गुणचक्राण्यरैः सर्वाण्यङ्कितानि त्रिभिस्त्रिभिः ॥ ९-८ ॥  
  
एकादशविधं चक्रमैन्द्रियं द्वियुगारकम् ।  
इयमाधारशक्तिस्ते प्रोक्ता प्रतिस्विकी मुने ॥ ९-९ ॥  
  
महाविभूतिचक्रम्  
  
एकधारं महच्चक्रं महाभूतिकरं शृणु ।  
महाकेतुपटी यद्वद्वितता व्योम्नि धार्यते ॥ ९-१० ॥  
  
अनिशं पावमानेन पवमानेन वै मुने ।  
सङ्कर्षणादिभूम्यन्ता विष्णुशक्तिमयी तथा ॥ ९-११ ॥  
  
निरालम्बे पटे भूतिः सङ्कल्पेनैव धार्यते ।  
तत्सङ्कल्पमयं चक्रमनन्तारं महामुने ॥ ९-१२ ॥  
  
दिव्यं महाविभूत्याख्यमवाङ्मनसलङ्घितम् ।  
अप्रमेयमनाद्यन्तं भावाभावस्वलक्षणम् ॥ ९-१३ ॥  
  
अनन्तारमपर्यन्तं पर्यन्तकुलसङ्कुलम् ।  
ब्रह्माण्डकोटिकोट्योघकोट्यर्बुदविभावितम् ॥ ९-१४ ॥  
  
प्। ८३) महाभूतसहस्रौघसहस्रौघविभावनम् ।  
ज्योतिरिङ्गणसच्छायैरिन्द्रियैः कोटिकोटिशः ॥ ९-१५ ॥  
  
अङ्कितं क्षुद्रमेघाभैर्ब्रह्माण्डैरनुचित्रितम् ।  
महाभूतमयीभिस्तु क्वचिदद्भिरिवाततम् ॥ ९-१६ ॥  
  
विप्रुङ्भिरिव वर्षाणां विततं वैष्णवं पदम् ।  
महाभूतैः क्वचिद्दीप्तं ज्योतिर्भिरयुतायुतैः ॥ ९-१७ ॥  
  
वीजितं भूतपवनैर्व्यजनोत्थैरिव क्वचित् ।  
क्षुद्रावकाशसङ्काशैराकाशैः कोटिकोटिशः ॥ ९-१८ ॥  
  
छिद्रितं विविधाकारैरहङ्कारैरहङ्कृतम् ।  
अमहद्भिर्महद्भिश्च कोटिकोटिविभागिभिः ॥ ९-१९ ॥  
  
अङ्कितं विविधाकारैस्तमोभिर्बहुलं कृतम् ।  
क्वचिद्विविधसन्तापचलनैरयुतायुतैः ॥ ९-२० ॥  
  
रजोभी रञ्जितं क्षुद्रैर्विशदैर्लघुभिः क्वचित् ।  
अङ्कितं बहुभिः सत्त्वैर्विमलैः कोटिकोटिशः ॥ ९-२१ ॥  
  
त्रिविधैः षट्प्रकारैश्च द्विषट्कप्रविभागिभिः ।  
चतुर्विंशतिसम्भेदैस्त्रिंशदर्धद्वयोज्ज्वलैः ॥ ९-२२ ॥  
  
षष्टिषट्कसमाकीर्णैः कोटिकोटिविभागिभिः ।  
कालैरनेकसाहस्रैरयुतायुतसङ्कुलैः ॥ ९-२३ ॥  
  
प्। ८४) कीर्णं नियतिरूपेण नानानियमनात्मना ।  
कोटिकोटिसहस्रौघकोटिकोटिगुणेन च ॥ ९-२४ ॥  
  
शक्त्या नानाविधाकारमधुकोशनिभात्मना ।  
निष्यन्दमानतत्त्वौघस्वरूपमधुविप्रुषा ॥ ९-२५ ॥  
  
कोटिकोटिसहस्रौघनियुतायुतरूपया ।  
स्निग्धं क्वचिदिवात्यर्थं पुंसा क्वचिदिवास्थितम् ॥ ९-२६ ॥  
  
शुक्लरक्तासिताकारकर्मकल्पितरूपिणा ।  
अनेकमशकाकीर्णोदुम्बरप्रतिमात्मना ॥ ९-२७ ॥  
  
नानाजीवविभेदेन नानाफलविधाजुषा ।  
शुभाशुभोभयाकारवासनाजटिलात्मना ॥ ९-२८ ॥  
  
अनेकक्लेशकोशेन पुरुषेणास्थितं क्वचित् ।  
निर्मलानन्दसम्बोधमहासत्तामयेन च ॥ ९-२९ ॥  
  
नित्यैर्मुक्तैर्निराबाधैर्निर्मलानन्दलक्षणैः ।  
साक्षात् पश्यद्भिरीशानं नारायणमनामयम् ॥ ९-३० ॥  
  
देव्या लक्ष्म्या समासीनं पूर्णषाड्गुण्यदेहया ।  
नित्योदितैर्नित्यतृप्तैरतिक्रान्तैस्तमो महत् ॥ ९-३१ ॥  
  
आत्मभिः शोभितेनैवं वरेण नियताङ्कितम् ।  
षाड्गुण्यविग्रहैर्व्यूहैः पुरुषैः पुष्करेक्षणैः ॥ ९-३२ ॥  
  
प्। ८५) आस्थितं जगदुत्पत्तिस्थितिसंहृतिकारिभिः ।  
इति व्याप्तवतीमेतां विभूतिं वैष्णवीं पराम् ॥ ९-३३ ॥  
  
चित्राम्बरधरां सम्यग्दधदात्मानमात्मना ।  
सङ्कल्पो वैष्णवो योऽयं मणीन् सूत्रमिवास्थितः ॥ ९-३४ ॥  
  
तदनन्तारमव्यक्तं महच्चक्रं सुदर्शनम् ।  
भावितं स्मृतिमात्रेण भावयत्यखिला गतीः ॥ ९-३५ ॥  
  
संहृतिचक्रम्  
  
यो जिहीर्षामयो नित्यः सङ्कल्पो वैष्णवः परः ।  
अनन्तारमपर्यन्तं तत्संहृतिसुदर्शनम् ॥ ९-३६ ॥  
  
एक एव तु सङ्कल्पो रूपैर्नानोपगीयते ।  
अनन्तमपरिच्छेद्यमप्रमेयमनूपमम् ॥ ९-३७ ॥  
  
अतरङ्गार्णवाकारमनभ्राम्बरसन्निभम् ।  
एकं तत् परमं ब्रह्म षाड्गुण्यस्तिमितं महत् ॥ ९-३८ ॥  
  
भावाभावमयी तस्य शक्तिरेकानपायिनी ।  
तद्धर्मधर्मिणी दिव्या ज्योत्स्नेव हिमदीधितेः ॥ ९-३९ ॥  
  
तस्य सङ्कल्पसङ्कल्पो रूपव्याप्रियमाणता ।  
स्तैमित्यस्थितिसङ्कल्पस्तिमितं तत् सुदर्शनम् ॥ ९-४० ॥  
  
  
प्। ८६) 			चलनचक्रम्  
  
प्रभवे चाप्यये वापि स्थितौ वापि महामुने ।  
चलत्तापूर्वरूपं यः सङ्कल्पस्तत्र वर्तते ॥ ९-४१ ॥  
  
चलनं नाम तच्चक्रं सुदर्शनमयं महत् ।  
  
तस्य त्रैविध्यम्  
  
भेदास्त्रयोऽस्य विज्ञेयास्तन्त्रविज्ञानपारगैः ॥ ९-४२ ॥  
  
महासृष्टिमयं तत्र समासव्यासलक्षणम् ।  
नानाशक्तिसमाकीर्णं तच्च ते कथितं पुरा ॥ ९-४३ ॥  
  
महासंहारचक्रं च समासव्यासलक्षणम् ।  
तादृगेवात्र विज्ञेयं तच्च ते दर्शितं पुरा ॥ ९-४४ ॥  
  
स्थितिचक्रं तु यन्मध्ये समासव्यासलक्षणम् ।  
तस्य वक्ष्यामि विस्तारं यत्प्रमाणतया स्थितम् ॥ ९-४५ ॥  
  
यथा ह्येको नटो भावैर्नानारूपैर्विभज्यते ।  
तथा सङ्कल्प एवैकस्तैस्तैर्भेदैर्विभज्यते ॥ ९-४६ ॥  
  
इति श्रीपाञ्चरात्रे तन्त्ररहस्ये अहिर्बुध्न्यसंहितायां   
अशुद्धजगदाधारनिरूपणं नाम नवमोऽध्यायः ॥ ९ ॥  
  
आदितः श्लोकाः ५६६  
  
  
  
अर्थात्मकप्रमाणनिरूपणं नाम दशमोऽध्यायः  
  
नारदः -  
  
भगवन् देवदेवेश भवानीजीवितेश्वर ।  
लोकनाथ जगन्नाथ देवानामभयप्रद ॥ १०-१ ॥  
  
नमस्ते त्रिपुरघ्नाय तत्त्वविज्ञानसिन्धवे ।  
दशाव्ययाय ते नित्यं षडङ्गाय नमो नमः ॥ १०-२ ॥  
  
यदेतदुदितं नित्यं जगत्कारणमव्ययम् ।  
यच्चाधारतया प्रोक्तं सङ्कल्पाख्यं सुदर्शनम् ॥ १०-३ ॥  
  
तदेतदखिलं देव विष्णुसङ्कल्पजृम्भितम् ।  
समासव्यासरूपेण तत्त्वतो मेऽवधारितम् ॥ १०-४ ॥  
  
इदानीं श्रोतुमिच्छामि विस्तरेणान्तकान्तक ।  
किं तत् प्रमाणमित्युक्तं कीदृशं किंविधं च तत् ॥ १०-५ ॥  
  
किमर्थं किम्मयं देव तन्मे विस्तरशो वद ।  
वक्ता सर्वस्य गुह्यस्य त्वदन्यो नैव विद्यते ॥ १०-६ ॥  
  
प्। ८८) 		प्रमाणनिरूपणप्रतिज्ञा  
  
अहिर्बुध्न्यः -  
  
शृणु नारद तत्त्वेन प्रमाणस्थितिमव्ययाम् ।  
विश्वं यत्रैव विश्रान्तं सदेवासुरमानुषम् ॥ १०-७ ॥  
  
प्रमाणस्वरूपनिरूपणम्  
  
मध्यमो यः स सङ्कल्पो विष्णोः सृष्टवतो जगत् ।  
शाश्वते तिष्ठति व्यक्तं जगन्मार्ग इतीदृशः ॥ १०-८ ॥  
  
तत् प्रमाणमिति प्रोक्तं स्थितिचक्रं महामुने ।  
  
प्रमाणविभागः  
  
समष्टिव्यष्टिभावेन तद् द्विरूपं विभाव्यते ॥ १०-९ ॥  
  
समष्टिप्रमाणस्वरूपम्  
  
ऐकरूप्येण सङ्कल्पो यः सर्वविषये स्थितः ।  
महास्थितिमयं चक्रं तदेतत् कीर्तितं मुने ॥ १०-१० ॥  
  
व्यष्टिप्रमाणस्वरूपम्  
  
तत्त्वेयत्ता समस्तात्मन् यस्मिन्नायततेऽखिला ।  
प्रातिस्विकी व्यवस्था या यस्य सत्त्वस्य यादृशी ॥ १०-११ ॥  
  
प्। ८९) परिणामक्रियासाध्यस्थानरूपादिगोचरा ।  
तद्वद्व्यष्टिमये चक्रे प्रमाणे सा व्यवस्थिता ॥ १०-१२ ॥  
  
एकचेष्टादिको योर्थो यश्च सृष्ट्यादिलक्षणः ।  
शास्त्रशास्त्रार्थतत्साध्यव्यवस्थात्मा च यो मुने ॥ १०-१३ ॥  
  
वासुदेवादिके व्यूहे स्वस्वसङ्कल्पसम्भवः ॥ १०-१४ ॥  
  
प्रमाणं येन तत् सर्वमियत्तां प्रतिपद्यते ।  
  
तस्यैव विस्तरेण प्रतिपादनम्  
  
यच्च तत् परमं व्योम दिव्यसम्भोगलक्षणम् ॥ १०-१५ ॥  
  
स्थितिप्रमाणरूपेण तत्सङ्कल्पेन वै हरेः ।  
अनियत्तमसङ्कोचमनन्तं व्यवतिष्ठते ॥ १०-१६ ॥  
  
अचेतनानां तत्त्वानां या सा योनिः परा मुने ।  
कालकाल्यमयी शक्तिरियत्ता तत्त्रिधा परा ॥ १०-१७ ॥  
  
स्वरूपकार्यभावादौ सा प्रमाणनिबन्धना ।  
नियतिः काल इत्येते द्वे कालस्य भिदे मते ॥ १०-१८ ॥  
  
शुद्धाशुद्धमये मध्ये यः पुमान् कूटवत् स्थितः ।  
नानाजीवमहायोनिस्तस्य या स्थितिरव्यया ॥ १०-१९ ॥  
  
प्। ९०) इयत्ता या च सा चक्रे प्रमाणे व्यवतिष्ठते ।  
इयत्ताया भिदा या च कलाकाष्ठादिगोचरा ॥ १०-२० ॥  
  
सा प्रमाणमये चक्रे सर्वाप्यायतते मुने ।  
सत्त्वादीनां स्वरूपं यद्या प्रवृत्तिः फलं च यत् ॥ १०-२१ ॥  
  
इयत्ता तत्र सर्वत्र सा प्रमाणसुदर्शनात् ।  
यद्रूपत्रितयं बुद्धेर्धर्माद्या या च विक्रिया ॥ १०-२२ ॥  
  
व्यापारस्पन्दनिर्णीतिर्निमेषात्मा च योऽखिलः ।  
योऽत्रेयत्तामयो भावः स प्रमाणसुदर्शनात् ॥ १०-२३ ॥  
  
अभिमानो द्विधा योऽपि संरम्भो योऽप्यहङ्कृतेः ।  
यश्च कामादिको भावस्तत्रेयत्तास्थितिश्च या ॥ १०-२४ ॥  
  
सा प्रमाणमये चक्रे सङ्कल्पेऽस्मिन् सुदर्शनेन ।  
पञ्चानां पञ्चकं यच्च सङ्कल्पानामवस्थितम् ॥ १०-२५ ॥  
  
तादृशं च विकल्पानां तदेतद् द्वितयं मुने ।  
इयत्ता या स्थिता व्याप्य सा प्रमाणसुदर्शनात् ॥ १०-२६ ॥  
  
तानवं पाटवं यच्च यच्चालोचनपञ्चकम् ।  
शान्तघोरादिकं रूपं यच्च धीन्द्रियपञ्चके ॥ १०-२७ ॥  
  
वचनादानविक्रान्तिमोदोत्सर्गमयं च यत् ।  
शान्तघोरादिकं रूपं यत्कर्मेन्द्रियपञ्चके ॥ १०-२८ ॥  
  
प्। ९१) तत्रेयत्तामयं रूपम् यच्च स्थितिमयं वपुः ।  
प्रमाणे वैष्णवे सर्वं तत्सङ्कल्पसुदर्शने ॥ १०-२९ ॥  
  
व्यूहावकाशलघुताचेष्टाप्रेरणशोषणम् ।  
व्यूहावकाशव्यक्तार्द्रस्नेहक्षुद्रत्वमप्युत ॥ १०-३० ॥  
  
स्थैर्यपार्थिवकाठिन्यमित्येतद्भौतिकं वपुः ।  
एकद्वित्रिचतुःपञ्चगुणव्यूहमयी स्थितिः ॥ १०-३१ ॥  
  
यैस्तद्व्याप्य स्थितेयत्ता सा प्रमाणसुदर्शनात् ।  
तत्त्वे तत्त्वे च मर्यादा या या शश्वदवस्थिता ॥ १०-३२ ॥  
  
सा सा प्रमाणचक्रस्य सङ्कल्पस्य हरेर्गतिः ।  
इतीयं स्थितिमर्यादेयत्ता चक्रे प्रकीर्तिता ॥ १०-३३ ॥  
  
विष्णुसङ्कल्पसम्भूतां स्थितिमन्यां मुने शृणु ।  
प्रतिबन्धनिरासेन या स्वभावगतिर्मुने ॥ १०-३४ ॥  
  
तत्त्वानां तात्त्विकानां च सा स्थितिः कथ्यते मुने ।  
गुणान्तरानुग्रहेण यः सत्त्वोन्मेष ऊर्जितः ॥ १०-३५ ॥  
  
धर्मज्ञानादिरूपोऽसौ सुदर्शनसमीरितः ।  
परिमाणविशेषः स बोध्यस्त्रैलोक्यधारकः ॥ १०-३६ ॥  
  
शनैराचर्यमाणोऽसौ सत्त्वोज्ज्वलितबुद्धिभिः ।  
बिभर्ति रोदसी शश्वदन्नवृष्ट्यादिदानतः ॥ १०-३७ ॥  
  
प्। ९२) गुणान्तरानुग्रहेण तमसो यः स उद्यमः ।  
अधर्मादिस्वरूपोऽसौ विष्णुसङ्कल्पचोदितः ॥ १०-३८ ॥  
  
शनैराचर्यमाणोऽसौ तमोमलिनबुद्धिभिः ।  
अन्नवृष्ट्यादिनाशेन विनाशयति रोदसी ॥ १०-३९ ॥  
  
सत्त्वस्योपद्रवः शश्वदतोऽन्यस्माद्गुणद्वयात् ।  
  
शस्त्रव्यूहप्रतिपादनम्  
  
धर्मसंस्थापनायाथ निरसिष्यन्नधार्मिकान् ॥ १०-४० ॥  
  
जनार्दनत्वमीशानो यदा विष्णुः प्रपद्यते ।  
तदा देवस्य सङ्कल्पः सुदर्शनसमाह्वयः ॥ १०-४१ ॥  
  
आयुधादिस्वरूपेणाकारत्वं प्रतिपद्यते ।  
चक्रलाङ्गलसौनन्दशङ्खशार्ङ्गशरत्मना ॥ १०-४२ ॥  
  
खड्गखेटकरूपेण पाशाङ्कुशपरश्वधैः ।  
दण्डकुन्तस्वरूपेण दम्भोलिमुसलात्मना ॥ १०-४३ ॥  
  
शतवक्राग्निरूपेण कुन्तशक्तिमयात्मना ।  
तथा शूलस्वरूपेण खर्वाङ्गाद्यायुधात्मना ॥ १०-४४ ॥  
  
एवं नानाविधै रूपैस्तत्सङ्कल्पविकल्पितैः ।  
उदेति जगतो वृद्ध्यै नारायणकराश्रयी ॥ १०-४५ ॥  
  
इति शस्त्रमयो व्यूहो लेशतस्ते निदर्शितः ।  
अपरोऽस्त्रमयो व्यूहः सौदर्शन उदीर्यते ॥ १०-४६ ॥  
  
प्। ९३) 		अस्त्रव्यूहप्रतिपादनम्  
  
रूपमास्थाय दिव्यं तदङ्गप्रत्यङ्गभूषणम् ।  
ब्रह्मक्षत्रादिभावेन मुखबाहूरुपादतः ॥ १०-४७ ॥  
  
ब्रह्मास्त्रादिमयं व्यूहं प्रवर्तकनिवर्तकम् ।  
सृजत्यशेषरक्षार्थं षष्टिद्वितयसम्मतम् ॥ १०-४८ ॥  
  
प्रजापतिपितृब्रह्मदेवेभ्यश्च तथा तथा ।  
दिव्यो नानाविधाकारः समुदेत्यस्त्ररूपवान् ॥ १०-४९ ॥  
  
ब्रह्मदेवर्षिराजर्षिष्वपि मन्त्रमयात्मसु ।  
अनुव्याहारशापादिरूपेणैवावतिष्ठते ॥ १०-५० ॥  
  
न तदस्ति पृथिव्यां वा दिवि वा मुनिसत्तम ।  
निग्रहेऽनुग्रहे वापि यत्रायं नैव साधनम् ॥ १०-५१ ॥  
  
प्रमाणव्यूह एतावानर्थाकारो निदर्शितः ।  
सुदर्शनस्य देवस्य शब्दाकारमथो शृणु ॥ १०-५२ ॥  
  
इति श्रीपाञ्चरात्रे तन्त्ररहस्ये अहिर्बुध्न्यसंहितायाम्   
अर्थात्मकप्रमाणव्यूहनिरूपणं नाम   
दशमोऽध्यायाः ॥ १० ॥  
  
आदितः श्लोकाः ६१८  
  
  
  
शब्दात्मकप्रमाणव्यूहनिरूपणं नाम   
एकादशोऽध्यायः  
  
नारदः -  
  
नमः समस्तगीर्वाणसुखसौभाग्यदायिने ।  
शङ्कराय गिरीशाय गौरीदयित ते नमः ॥ ११-१ ॥  
  
शब्दात्मकप्रमाणप्रश्नः  
  
श्रुतः प्रमाणरूपोऽयं व्यूहार्थो यन्मयाखिलः ।  
शब्दाकारो य उद्दिष्टस्तं मे वद सुरेश्वर ॥ ११-२ ॥  
  
तत्प्रतिविवक्षयोपोद्धातः  
  
अहिर्बुध्न्यः   
  
आदिसर्गे पुरावृत्ते नानाभावविभूषिते ।  
आसीच्छक्तिमतो विष्णोरियं चिन्ता सुखोदया ॥ ११-३ ॥  
  
आदिसर्गे भगवतश्चिन्ताप्रकारः  
  
विपुलेयं कृता सृष्टिर्मया सत्त्वगुणोत्तरा ।  
प्रत्यक्षसर्वधर्मार्था निराबाधा सुखोत्तरा ॥ ११-४ ॥  
  
प्रजेयमभिनिर्वृत्ता देवर्षिब्रह्मसङ्कुला ।  
  
  
सत्त्वविवृद्ध्या परमपुरुषप्राप्तिपूर्वकं स्वरूपाविर्भावः  
  
प्। ९५) तत्त्वज्ञानसमायोगात् सद्धर्मकरणादपि ॥ ११-५ ॥  
  
अचिरेणैव मां प्राप्य स्वीयं भावं भजिष्यते ।  
  
रजस्तमोविवृद्ध्या सत्त्वह्रासः  
  
रजस्तमोगुणोद्रेकः कालेनैव भविष्यति ॥ ११-६ ॥  
  
तदुन्मेषवशेनैव सत्त्वमप्युपचोष्यते ।  
  
तदा दैत्याद्याविर्भावः  
  
तदा प्रादुर्भविष्यन्ति दैत्यदानवराक्षसाः ॥ ११-७ ॥  
  
तैर्वैदिकमर्यादाविलोपनम्  
  
तैरियं सात्त्विकी दिव्या मर्यादा चालयिष्यते ।  
  
ज्ञानप्रमोषात् धर्मतिरोधानम्  
  
रजस्तमोगुणोन्मेषात् सम्यग्ज्ञाने विनाशिते ॥ ११-८ ॥  
  
ज्ञानहेतुः स धर्मोऽपि तिरोधानं गमिष्यति ।  
  
ततः प्रजाक्षोभः  
  
ततश्चेयमनाधारा प्रजाशुद्धा विनङ्क्ष्यति ॥ ११-९ ॥  
  
तदा भगवदवताराणां लब्धावकाशता  
  
तत्र रूपैरनेकैर्मे कृत्यं शश्वद्भविष्यति ।  
  
प्। ९६) तेषूपकरणापेक्षा नानाकारा भविष्यति ॥ ११-१० ॥  
  
धर्मस्थापननिश्चयः  
  
आविश्याविश्य भूतानि स्वेन रूपेण मायया ।  
तैस्तैः साधनसम्भेदैर्निरस्य सुकृतद्विषः ॥ ११-११ ॥  
  
सुकरा धर्ममर्यादा तत्र तत्र भविष्यति ।  
  
अधर्मनिराससाधनद्वैविध्यम्  
  
साधनं च द्विधा कार्यं धर्मद्वेषिनिराकृतौ ॥ ११-१२ ॥  
  
शस्त्रास्त्रव्यूहरूपेण शास्त्ररूपेण चैव हि ।  
  
भगवत्सङ्कल्पात् तदुभयोत्पत्तिः  
  
इत्युक्त्वार्थत्वरूपं हि शस्त्रास्त्रौघसमाकुलम् ॥ ११-१३ ॥  
  
व्यूहं ससर्ज सङ्कल्प्य स्वेन सङ्कल्पतेजसा ।  
स च सौदर्शनो व्यूहो मर्यादाधारणक्षमः ॥ ११-१४ ॥  
  
प्रमाणरूप उद्दिष्टो वक्ष्यते च तथा तथा ।  
प्रमाणरूपशास्त्रार्थः सङ्कल्पो वैष्णवो हि यः ॥ ११-१५ ॥  
  
उदितो ब्रह्मणस्तस्माद्यथा तदवधारय ।  
  
आदिशास्त्रस्वरूपवर्णनम्  
  
सङ्कल्पमयमेवैकं सकलान्तस्तमोनुदम् ॥ ११-१६ ॥  
  
प्। ९७) निर्घातशब्दवद्व्योम्नः शास्त्रमेकमभूत् तदा ।  
वर्णार्थैः सम्भृतैर्वर्नैश्चिदानन्दमहोर्मिभिः ॥ ११-१७ ॥  
  
विष्णुशक्तिसमुद्रोत्थैर्मणिभिमाक्तिकैरिव ।  
प्रोतं सौदर्शनं रूपं विष्णोः सङ्कल्पकल्पितम् ॥ ११-१८ ॥  
  
तद्विज्ञानमयं शास्त्रं सद्धर्मप्रतिपादकम् ।  
नियुताध्यायि यत् प्रोक्तं कामपालेन शाश्वतम् ॥ ११-१९ ॥  
  
तस्य सर्वशास्त्रार्थगर्भितत्वम्  
  
पुरुषार्थैश्चतुर्भिस्तदन्वितं हेतुसङ्कुलम् ।  
ऋग्यजुःसामभिर्जुष्टमङ्गिरोभिरथर्वभिः ॥ ११-२० ॥  
  
पदवाक्यप्रमाणार्थैर्विकल्पैर्बहुभिश्चितम् ।  
अलङ्कृतं शुभैस्तैस्तैः समयैर्दिव्यमानुषैः ॥ ११-२१ ॥  
  
तस्तैर्विकल्पितैः कल्पैश्छन्दोभिर्विविधैर्वृतम् ।  
कालोपग्रहसङ्ख्याभिः प्रकृतिप्रत्ययैः स्वरैः ॥ ११-२२ ॥  
  
विभक्तिकारकैर्लिङ्गैः स्वैरैः प्रकृतिसन्धिभिः ।  
सञ्ज्ञाभिः साधिकाराभिर्भूषितं परिभाषया ॥ ११-२३ ॥  
  
आदेशैरागमैर्लोपैर्विकारैश्चाप्युपाघिभिः ।  
वृत्तिभिर्विविधाभिश्च वाक्यैरुपपदैरपि ॥ ११-२४ ॥  
  
प्। ९८) अव्ययैरुपसर्गैश्च नामाख्यातनिपातकैः ।  
मात्रावृत्तिस्वरबलैरभिनिष्टानसामभिः ॥ ११-२५ ॥  
  
यमरङ्गविभागैश्च भूषितं पदभङ्गिभिः ।  
वर्णागमविकल्पैश्च तथा वर्णविपर्ययैः ॥ ११-२६ ॥  
  
कल्पनाभिश्च लघ्वीभिर्विकृतेः प्रकृतेरपि ।  
निरुक्तकल्पैर्विविधैर्नानानिगमनैरपि ॥ ११-२७ ॥  
  
ग्रहनक्षत्रराशिस्थैर्विकल्पैर्गणनोत्थितैः ।  
होरास्कन्धविकल्पैश्च विधानैः फलकल्पितैः ॥ ११-२८ ॥  
  
विध्यर्थवादमन्त्रोत्थैर्विचारैः कर्मकल्पनैः ।  
अङ्गयुक्तिक्रमोहैश्च तन्त्रवापातिदेशनैः ॥ ११-२९ ॥  
  
अधिकारैरनेकैश्च विचारैर्वाक्यगोचरैः ।  
प्रमाणकल्पितैर्न्यायैर्निग्रहच्छलजातिभिः ॥ ११-३० ॥  
  
द्रव्यकर्मविकल्पैश्च गुणसामान्यकल्पनैः ।  
चातुर्होत्रविकल्पैश्च चातुर्वैद्यविजृम्भितैः ॥ ११-३१ ॥  
  
चातुराश्रम्यकल्पैश्च चातुर्वर्ण्यविकल्पितैः ।  
संस्कारकल्पैर्विविधैर्नित्यकाम्यक्रियाक्रमैः ॥ ११-३२ ॥  
  
इतिहासपुराणाभ्यां विविधाभ्यां समन्वितम् ।  
विविधैश्च प्रसङ्ख्यानैः स्वप्रकृत्यादिकल्पितैः ॥ ११-३३ ॥  
  
प्। ९९) पुमीश्वरविकल्पैश्च परिणामविकल्पितैः ।  
अवस्थालक्षणव्याख्याधर्मकॢप्तिविचित्रितम् ॥ ११-३४ ॥  
  
प्रमाणानां ससर्गाणां नानाकल्पनयान्वितम् ।  
लेपालेपविचारैश्च पुरुषाव्यक्तगोचरैः ॥ ११-३५ ॥  
  
तत्त्वतात्त्विककल्पैश्च नानागतिविचिन्तनैः ।  
मुक्तिक्रमविचारैश्च ख्यातिकल्पैरनेकशः ॥ ११-३६ ॥  
  
ज्ञानाज्ञानसमाख्यातगुणदोषविचारणैः ।  
गुणत्रयविकल्पैश्च सर्गसंयोगचिन्तनैः ॥ ११-३७ ॥  
  
आन्वितं विविधैः साङ्ख्यैः प्रसङ्ख्यानकृतक्रमैः ।  
योगप्रकारकल्पैश्च वृत्तीनां कल्पनैरपि ॥ ११-३८ ॥  
  
अभ्यासकल्पैर्विविधैश्चातुर्वैराग्यकल्पनैः ।  
अन्तरङ्गबहिर्भूतयोगाङ्गपरिचिन्तनैः ॥ ११-३९ ॥  
  
क्लेशकर्मविपाकानामाशयानां च वर्णनैः ।  
तापसंस्कारचिन्ताभिर्दुःखभेदविचिन्तनैः ॥ ११-४० ॥  
  
तैस्तैश्चतुरधिष्ठानकल्पनैः कल्पितं पृथक् ।  
उपादेयस्य हेयस्य हानोपादानयोरपि ॥ ११-४१ ॥  
  
स्वरूपचिन्तानैश्चित्रैर्भोगकामविकल्पनैः ।  
  
प्। १००) क्रियायोगैरनेकैश्च चित्तसंस्कारसाधनैः ॥ ११-४२ ॥  
  
सिद्धिभिश्च विचित्राभिश्चित्तस्थाभिरलङ्कृतम् ।  
पतिपाशपशुव्याख्याविकल्पैर्हेतुचित्रितैः ॥ ११-४३ ॥  
  
शुद्धाध्वकल्पनाभिश्च क्रियाज्ञानविभेदतः ।  
अर्थपञ्चकचिन्ताभिरनेकाभिरलङ्कृतम् ॥ ११-४४ ॥  
  
शक्तिपञ्चकचिन्ताभिर्मलत्रयविचारणैः ।  
भोगोपकरणाख्यानैः पुंसां रूपविकल्पनैः ॥ ११-४५ ॥  
  
दीक्षाप्रतिष्ठाकल्पैश्च धर्मैः पाशुपतैरपि ।  
इति नानाविधाकारबुद्धिकल्पविचित्रया ॥ ११-४६ ॥  
  
युक्तं कल्पनया शश्वत् कॢप्तनानाधिकारया ।  
अधिकारेण सद्धर्मान् व्याचक्षाणमनेकधा ॥ ११-४७ ॥  
  
नियुताध्यायकं पूर्वमासीत् सङ्कर्षणोदितम् ।  
सङ्कल्पमयमाद्यस्य विष्णोः सङ्कल्पजात् किल ॥ ११-४८ ॥  
  
तस्य शास्त्रस्य भगवत्प्रीतिहेतुत्वम्  
  
तेन शास्त्रेण ते दिव्या मनवो मानवाश्च ते ।  
ये प्रोक्ता आदिसर्गे ते तथा मानवमानवाः ॥ ११-४९ ॥  
  
सत्क्रियाभिरनल्पाभिर्नारायणमतोषयन् ।  
  
तस्य शास्त्रस्य मन्दप्रचारता  
  
अथ कालविपर्यासाद्युगभेदसमुद्भवे ॥ ११-५० ॥  
  
प्। १०१) त्रेतादौ सत्त्वसङ्कोचाद्रजसि प्रविजृम्भिते ।  
कामं कामयमानेषु ब्राह्मणेषु महात्मसु ॥ ११-५१ ॥  
  
मन्दप्रचारमासीत् तच्छासनं यत् सुदर्शनम् ।  
  
वाच्यायनादिभिस्तच्छास्त्रविभजनम्  
  
ततो मोहाकुले लोके लोकतन्त्रविधायिनः ॥ ११-५२ ॥  
  
सम्भूय लोककर्तारः कर्तव्यं समचिन्तयन् ।  
अपान्तरतपा नाम मुनिर्वाक्सम्भवो हरेः ॥ ११-५३ ॥  
  
कपिलश्च पुराणर्षिरादिदेवसमुद्भवः ।  
हिरण्यगर्भो लोकादिरहं पशुपतिः शिवः ॥ ११-५४ ॥  
  
एते तप्त्वा तपस्तीव्रं वर्षाणामयुतं शतम् ।  
आदिदेवमनुज्ञाप्य देवदेवेन चोदिताः ॥ ११-५५ ॥  
  
सुदर्शनस्य लेशेन तत्सङ्कल्पेन संयुताः ।  
विज्ञानबलमासाद्य धर्माद्देवप्रसादजात् ॥ ११-५६ ॥  
  
आविर्भूतं तु तच्छास्त्रमंशतस्ते ततक्षिम ।  
  
तत्र वाच्यायनेन वेदविभजनम्  
  
ततक्ष भगवान्पूर्वमपान्तरतपा मुनिः ॥ ११-५७ ॥  
  
हरेर्वाच्यायनः पुत्रो यावदात्तं च वै ततः ।  
उदभूत् तत्र धीरूपमृग्यजुःसामसङ्कुलम् ॥ ११-५८ ॥  
  
विष्णुसङ्कल्पसम्भूतमेतद्वाच्यायनेरितम् ।  
  
  
प्। १०२)			कपिलेन साङ्ख्यविभजनम्  
  
ततक्ष कपिलः शास्त्राद्यावदंशमुदारधीः ॥ ११-५९ ॥  
  
तत् साङ्ख्यमभवच्छास्त्रं प्रसङ्ख्यानपरायणम् ।  
  
हिरण्यगर्भेण योगशास्त्रविभजनम्  
  
हिरण्यगर्भो लोकादिर्यत् ततक्षादिशासनात् ॥ ११-६० ॥  
  
यमाद्यङ्गमभूदेतद् दिव्यं योगानुशासनम् ।  
  
शिवेन पाशुपतविभजनम्  
  
अहं ततक्ष यच्छास्त्रादंशान्नानाव्रताकुलात् ॥ ११-६१ ॥  
  
अभूत् पाशुपताख्यं तत् पशुपाशविमोचनम् ।  
  
भगवता पाञ्चरात्रविभजनम्  
  
सदागममयात् तस्मात् केवलाद् दिव्यशासनात् ॥ ११-६२ ॥  
  
निर्ममे सारमुद्धृत्य स्वयं विष्णुरसङ्कुलम् ।  
तत् परव्यूहविभवस्वभावादिनिरूपणम् ॥ ११-६३ ॥  
  
पञ्चरात्राह्वयं तन्त्रं मोक्षैकफललक्षणम् ।  
सुदर्शनाह्वयो योऽसौ सङ्कल्पो वैष्णवः परः ॥ ११-६४ ॥  
  
स स्वयं बिभिदे तेन पञ्चधा पञ्चवक्त्रगः ।  
  
अध्यायार्थनिगमनम्  
  
विष्णुसङ्कल्परूपोऽयं प्रमाणव्यूह ईरितः ।  
  
प्। १०३) शस्त्रशास्त्रविभेदेन किं भूयः श्रोतुमिच्छसि ॥ ११-६५ ॥  
  
इति श्रीपाञ्चरात्रे तन्त्ररहस्ये अहिर्बुध्न्यसंहितायां   
शब्दात्मकप्रमाणव्यूहनिरूपणं   
नामैकादशोऽध्यायः ॥ ११ ॥  
  
आदितः श्लोकाः ६८३  
  
  
  
शब्दात्मकप्रमाणव्यूहविशेषस्वरूपनिरूपणं  
नाम द्वादशोऽध्यायः  
  
वृत्तानुवादः  
  
नारदः -  
  
सुरासुरगणाराध्य नमस्ते पार्वतीप्रिय ।  
त्वत्प्रसादाच्छ्रुतं देव दिव्यं तद्वैष्णवं यशः ॥ १२-१ ॥  
  
यत् तदाद्यं महच्छास्त्रं सुदर्शनमयं हरेः ।  
तस्मात् पृथक् पृथक्छास्त्रमाहुर्वाच्यायनादयः ॥ १२-२ ॥  
  
त्रय्यादिस्वरूपप्रश्नः  
  
त्रयी साङ्ख्यं तथा योगशास्त्रं पाशुपतं तथा ।  
सात्त्वतं चेति तद्रूपं श्रोतुमिच्छाम्यहं प्रभो ॥ १२-३ ॥  
  
तत्प्रतिवचनप्रतिज्ञा  
  
अहिर्बुध्न्यः -  
  
शृणु नारद तत्त्वेन तेषां रूपं पृथक् पृथक् ।  
सङ्कल्पो यावता विष्णोर्भेदेन व्यवतिष्ठते ॥ १२-४ ॥  
  
प्। १०५)			त्रयीस्वरूपनिरूपणम्  
  
तत्र त्रयीमयं रूपमाद्यं सर्वार्थदशनम् ।  
ऋग्यजुःसामरूपत्वात् त्रयी सा परिकीर्तिता ॥ १२-५ ॥  
  
कार्यभेदात् त्रयीत्वेऽपि चतुर्धा सा प्रकीर्तिता ।  
ऋचो यजूंषि सामानि ह्यथर्वाङ्गिरसस्तथा ॥ १२-६ ॥  
  
चातुर्होत्रप्रधानत्वादृगादित्रितयं त्रयी ।  
  
अथर्वणां पृथक्करणे हेतुः  
  
अथर्वाङ्गिरसां रूपं सर्वमृग्यजुषात्मकम् ॥ १२-७ ॥  
  
तथापि शान्त्याभिचारप्राधान्यात् ते पृथक् कृताः ।  
  
ऋगादीनां शाखासङ्ख्या  
  
एकविंशतिशाखावानृग्वेदः परिगीयते ॥ १२-८ ॥  
  
शतं चैका च शाखाः स्युर्यजुषामेकवर्त्मनाम् ।  
साम्नां शाखाः सहस्रं स्युः पञ्च शाखा अथर्वणाम् ॥ १२-  
९ ॥  
  
इयतामेव वेदानां प्रत्यक्षत्वम्  
  
इयन्त एव प्रत्यक्षा आम्नायन्ते महर्षिभिः ।  
स्मर्यन्ते मुनिभिर्नित्यं लब्धानुज्ञैर्महेश्वरात् ॥ १२-१० ॥  
  
एषां नैयमिका धर्माः स्वरूपाम्नायगोचराः ।  
  
कल्पादीनि षडङ्गानि  
  
कल्पो व्याकरणं शिक्षा निरुक्तं ज्योतिषां गतिः ॥ १२-११ ॥  
  
प्। १०६) छन्दसां विचयश्चेति षडङ्गानि विदुर्बुधाः ।  
  
मीमासा न्यायश्चोपाङ्गम्  
  
उपाङ्गद्वितयं चैतन्मीमांसा न्यायविस्तरः ॥ १२-१२ ॥  
  
धर्मज्ञसमयोऽर्थाश्च वेदवादोत्थितास्तथा ।  
निबद्धा चानिबद्धा च संस्काराचारसन्ततिः ॥ १२-१३ ॥  
  
धर्मशास्त्रं महर्षीणामन्तःकरणसम्भृतम् ।  
  
उपवेदादिकम्  
  
इतिहासपुरणाख्य उपवेदः प्रकीर्तितः ॥ १२-१४ ॥  
  
वास्तुवेदो धनुर्वेदो गान्धर्वश्च तथा मुने ।  
आयुर्वेदश्च पञ्चैत उपवेदाः प्रकीर्तिताः ॥ १२-१५ ॥  
  
दण्डनीतिश्च वार्ता च विद्याद्वयमिदं परम् ।  
एकविंशतिभेदो यः सप्रकारः प्रकीर्तितः ॥ १२-१६ ॥  
  
वाच्यायनादृषेः पूर्वं विष्णोर्वाणीसमुद्भवात् ।  
त्रयीरूपेण सङ्कल्प इयद्भेदो विजृम्भितः ॥ १२-१७ ॥  
  
साङ्ख्यस्वरूपवर्णनम्  
  
साङ्ख्यरूपेण सङ्कल्पो वैष्णवः कपिलादृषेः ।  
उदितो यादृशः पूर्वं तादृशं शृणु मेऽखिलम् ॥ १२-१८ ॥  
  
षष्टिभेदं स्मृतं तन्त्रं साङ्ख्यं नाम महामुने ।  
  
प्। १०७) प्राकृतं वैकृतं चेति मण्डले द्वे समासतः ॥ १२-१९ ॥  
  
प्राकृतमण्डलवर्णनम्  
  
प्राकृतं मण्डलं तत्र द्वात्रिंशद्भेदमिष्यते ।  
तत्राद्यं ब्रह्मतन्त्रं तु द्वितीयं पुरुषाङ्कितम् ॥ १२-२० ॥  
  
त्रीणि तन्त्राण्यथान्यानि शक्तेर्नियतिकालयोः ।  
गुणतन्त्राण्यथ त्रीणि तन्त्रमक्षरपूर्वकम् ॥ १२-२१ ॥  
  
प्राणतन्त्रमथान्यत्तु कर्तृतन्त्रमथेतरत् ।  
सामितन्त्रमथान्यत्तु ज्ञानतन्त्राणि पञ्च च ॥ १२-२२ ॥  
  
क्रियातन्त्राणि प्रञ्चाथ मात्रातन्त्राणि पञ्च च ।  
भूततन्त्राणि पञ्चेति त्रिंशद् द्वे च भिदा इमाः ॥ १२-२३ ॥  
  
प्राकृतं मण्डलं प्रोक्तं वैकृतं मण्डलं शृणु ।  
  
वैकृतमण्डलवर्णनम्  
  
अष्टाविंशति भेदं तन्मण्डलं वैकृतं स्मृतम् ॥ १२-२४ ॥  
  
कृत्यकाण्डानि पञ्चादौ भोगकाण्डं तथाऽपरम् ।  
वृत्तकाण्डं तथैकं तु क्लेशकाण्डानि पञ्च च ॥ १२-२५ ॥  
  
त्रीणि प्रमाणकाण्डानि ख्यातिकाण्डमतः परम् ।  
धर्मकाण्डमथैकं च काण्डं वैराग्यपूर्वकम् ॥ १२-२६ ॥  
  
प्। १०८) अथैश्वर्यस्य काण्डं च गुणकाण्डमतः परम् ।  
लिङ्गकाण्डमथैकं च दृष्टिकाण्डमतः परम् ॥ १२-२७ ॥  
  
आनुश्रविककाण्डं च दुःखकाण्डमतः परम् ।  
सिद्धिकाण्डमथैकं च काण्डं काषायवाचकम् ॥ १२-२८ ॥  
  
तथा समयकाण्डं च मोक्षकाण्डमतः परम् ।  
अष्टाविंशतिभेदं तदित्थं विकृतिमण्डलम् ॥ १२-२९ ॥  
  
षष्ठितन्त्राण्यथैकैकमेषां नानाविधं मुने ।  
षष्टितन्त्रमिदं साङ्ख्यं सुदर्शनमयं हरेः ॥ १२-३० ॥  
  
आविर्बभूव सर्वज्ञात् परमर्षेर्महामुने ।  
  
योगशास्त्रस्वरूपवर्णनम्  
  
विष्णुसङ्कल्परूपं च महद्योगानुशासनम् ॥ १२-३१ ॥  
  
हिरण्यगर्भादुद्भूतं तस्य भेदानिमाञ्शृणु ।  
  
योगे संहिताद्वयम्  
  
आदौ हिरण्यगर्भेण द्वे प्रोक्ते योगसंहिते ॥ १२-३२ ॥  
  
एका निरोधयोगाख्या कर्मयोगाह्वया परा ।  
  
निरोधसंहिताया द्वादशविधत्वम्  
  
संहिता तु निरोधाख्या तत्र द्वादशधा स्मृता ॥ १२-३३ ॥  
  
अङ्गतन्त्रमथाद्यं तु दोषतन्त्रमतः परम् ।  
  
प्। १०९) उपसर्गाभिधं तन्त्रं तथाधिष्ठानकं परम् ॥ १२-३४ ॥  
  
आधारतन्त्रं योगं च बहिस्तत्त्वाधिकारवत् ।  
रिक्तयोगाख्यतन्त्रं च पूर्णयोगाख्यमेव च ॥ १२-३५ ॥  
  
सिद्धियोगाख्यया त्रीणि मोक्षतन्त्रमतः परम् ।  
इति द्वादशभेदास्ते निरोधायाः प्रकीर्तिताः ॥ १२-३६ ॥  
  
कर्मसंहितायाश्चातुर्विध्यम्  
  
ब्रह्मणा गदितास्तत्र चतस्रः कर्मसंहिताः ।  
नानाकर्ममयी त्वेका परा त्वेका क्रियामयी ॥ १२-३७ ॥  
  
बाह्याभ्यन्तररूपेण द्वे अपि द्विविधे स्मृते ।  
योगानुशासनं शास्त्रमिति षोडशविस्तरम् ॥ १२-३८ ॥  
  
सुदर्शनमयं विष्णोरुदितं तत् प्रजापतेः ।  
  
पशुपतस्वरूपवर्णनम्  
  
तन्त्रं पाशुपतं नाम पशुपाशप्रमोचनम् ॥ १२-३९ ॥  
  
मद्वक्त्रान्निःसृतं विष्णोः सङ्कल्पप्रविजृम्भितम् ।  
  
पाशुपतस्याष्टकाण्डत्वम्  
  
अष्टकाण्डमिदं प्रोक्तं मया तन्त्रमनुत्तमम् ॥ १२-४० ॥  
  
पतिकाण्डमथाद्यं तु पशुकाण्डमतः परम् ।  
पाशकाण्डं तृतीयं तु प्रोक्तं पञ्चप्रभेदतः ॥ १२-४१ ॥  
  
प्। ११०) शुद्धचर्या च मिश्रा च काण्डे द्वे परिकीर्तिते ।  
देवकाण्डमथो षष्ठं दीक्षाकाण्डमतः परम् ॥ १२-४२ ॥  
  
सायुज्यमष्टमं प्रोक्तं काण्डं पाशुपतं महत् ।  
अष्टकाण्डमिदं शास्त्रं सुदर्शनमयं हरेः ॥ १२-४३ ॥  
  
दिव्यं पाशुपतं शास्त्रं मयैवोक्तं महामुने ।  
  
पाञ्चरात्रस्वरूपवर्णनम्  
  
यत् तत् सौदर्शनं विष्णोः सात्त्वतं नाम जृम्भितम् ॥ १२-४४ ॥  
  
भेदो दशविधस्तस्य सङ्क्षेपेण प्रकीर्तितः ।  
भगवत्संहिता त्वाद्या तथान्या कर्मसंहिता ॥ १२-४५ ॥  
  
विद्यामयी तृतीया च चतुर्थी कालसंहिता ।  
कर्तव्यसंहिता त्वन्या षष्ठी वैशेषिकी क्रिया ॥ १२-४६ ॥  
  
सप्तमी गदिता तत्र पूज्या संयमसंहिता ।  
अष्टम्यधिकृते चिन्ता नवमी मार्गसंहिता ॥ १२-४७ ॥  
  
सात्त्वती गीयते शुद्धा दशमी मोक्षसंहिता ।  
एतावत् सात्त्वतं शास्त्रमाविरासीत् सनातनात् ॥ १२-४८ ॥  
  
एतानि पञ्च शास्त्राणि मूलभूतानि वै मुने ।  
युगे युगे विभज्यन्ते विष्णुसङ्कल्पचोदितैः ॥ १२-४९ ॥  
  
तत्तत्कर्तृसमाख्यातास्तास्तास्त्रय्यादिसंहिताः ।  
  
प्। १११) प्रादेशिक्यो निवर्तन्ते ह्रासकालानुकालतः ॥ १२-५० ॥  
  
शास्त्राभासप्रवृत्तौ कारणम्  
  
हिंस्राणां मोहनार्थाय सङ्कल्पा एव वैष्णवाः ।  
शास्त्राभासाः प्रवर्तन्ते देवब्रह्मर्षिवक्त्रतः ॥ १२-५१ ॥  
  
उक्तार्थनिगमनम्  
  
एष प्रमाणयोर्व्यूहो दिव्यः सौदर्शनः परः ।  
शब्दार्थप्रविभागेन गदितस्ते मया मुने ॥ १२-५२ ॥  
  
सुदर्शनपर्यायशब्दाः  
  
प्राणो माया क्रिया शक्तिर्भाव उन्मेष उद्यमः ।  
सुदर्शनं च सङ्कल्पः शब्दाः पर्यायवाचकाः ॥ १२-५३ ॥  
  
पञ्चानामपि शास्त्राणां भगवति निष्ठा  
  
निष्ठा त्वेकैव शास्त्राणामेतेषां पञ्चवर्त्मनाम् ।  
शास्त्रं सुदर्शनं नाम तदर्थो विष्णुरव्ययः ॥ १२-५४ ॥  
  
प्रमाणमय उद्दिष्टो लेशतोऽयं महामुने ।  
व्यूहः सौदर्शनो विष्णोः किं भूयः श्रोतुमिच्छसि ॥ १२-५५ ॥  
  
इति श्रीपाञ्चरात्रे तन्त्ररहस्ये अहिर्बुध्न्यसंहितायां   
शब्दात्मकप्रमाणव्यूहविशेषस्वरूपनिरूपणं नाम   
द्वादशोऽध्यायः ॥ १२ ॥  
  
आदितः श्लोकाः ७३८  
  
  
  
प्रमाणार्थनिरूपणं नाम त्रयोदशोऽध्यायः  
  
प्रमाणार्थविषयकः प्रश्नः  
  
नारदः -  
  
नमस्ते देवदेवेश नमस्ते मरुतां पते ।  
भवानीपतये तुभ्यं नमस्ते वृषकेतन ॥ १३-१ ॥  
  
त्वद्वक्त्रकमलोद्भूता अर्था अवधृता मया ।  
यत् कारणं च जगतामाधारो जगतां च यः ॥ १३-२ ॥  
  
जगतां यत् प्रमाणं च त्रयं तदवधारितम् ।  
प्रमाणार्थमिदानीं मे वक्तुमर्हसि शङ्कर ॥ १३-३ ॥  
  
यश्च यादृक् च यावांश्च प्रमाणास्यार्थ इष्यते ।  
  
तत्प्रतिवचनप्रतिज्ञा  
  
अहिर्बुध्न्यः -  
  
शृणु नारद तत्त्वेन प्रमाणस्यार्थमुत्तमम् ॥ १३-४ ॥  
  
विष्णुसङ्कल्पमूलो यो बहुधा प्रविजृम्भते ।  
  
  
प्रमाणशब्दनिर्वचनम्  
  
मितिर्मा गदिता सद्भिः प्रकृष्टा मा प्रमा स्मृता ॥ १३-५ ॥  
  
प्। ११३) प्रकर्षश्च मितेः सोऽयं यद्यथार्थावधारणम् ।  
धीसाधकतमं यत् तत् प्रमाणमिति शब्द्यते ॥ १३-६ ॥  
  
प्रमाणार्थस्वरूपम्  
  
प्रमाणेनार्थ्यते यद्धि स प्रमाणार्थ उच्यते ।  
यत् पुंसो हितमत्यन्तं सर्वदेशेषु सर्वदा ॥ १३-७ ॥  
  
स प्रमाणार्थ इष्टोऽत्र स द्वेधा व्यवतिष्ठते ।  
  
तस्य द्वैविध्यम्  
  
हितं च साधनं चेति तयोस्तत्त्वमिदं शृणु ॥ १३-८ ॥  
  
हितस्वरूपम्  
  
आत्यन्तिकी निवृत्तिस्तु पुंसो या दुःखसन्ततेः ।  
तयोपलक्षितं नित्यं सुखं यत् तद्धितं स्मृतम् ॥ १३-९ ॥  
  
साधनस्वरूपम्  
  
तस्य योऽव्यभिचारेण साधनत्वं प्रपद्यते ।  
हितसाधनमित्युक्तः सोऽर्थो वेदान्तपारगैः ॥ १३-१० ॥  
  
हितस्वरूपयाथात्म्यम्  
  
स्वरूपभूतं यत् पुंस्रो हितं सुखमुदीरितम् ।  
भगवन्मयता सास्य भगवत्तापराह्वया ॥ १३-११ ॥  
  
प्। ११४)			साधनद्वैविध्यम्  
  
अत्यन्तसाधनं तस्य यत् तद् द्वेधा व्यवस्थितम् ।  
विधा ज्ञानमिति त्वेका धर्म इत्यपरा विधा ॥ १३-१२ ॥  
  
तयोर्हेतुहेतुमद्भावः  
  
हेतुमद्धेतुभावस्तु विधयोरनयोः स्मृतः ।  
  
ज्ञानद्वैविध्यम्  
  
ज्ञानं तु हेतुमत् तत्र तच्च द्वेधा व्यवस्थितम् ॥ १३-१३ ॥  
  
साक्षात्कारमयं चैकं परोक्षं परमीर्यते ।  
  
तयोरपि हेतुहेतुमद्भावः  
  
हेतुमद्धेतुभावोऽयं द्वयोरपि निरूप्यते ॥ १३-१४ ॥  
  
हेतुमत्त्वपरोक्षं यत् परोक्षं हेतुरुच्यते ।  
  
कर्मणां ज्ञानहेतुत्वम्  
  
अनयोर्ज्ञानयोर्धर्मः स हेतुरिति गीयते ॥ १३-१५ ॥  
  
साक्षात् परोक्षे तत्साध्ये हेतुस्तन्मुखतो ह्यसौ ।  
  
कर्मणां द्वैराश्यम्  
  
अस्यापि द्वे विधे दृष्टे तत्त्वशास्त्राब्धिपारगैः ॥ १३-१६ ॥  
  
प्। ११५) साक्षादाराधनात्मैकः परस्तु व्यवधानतः ।  
  
व्यवहितकर्मस्वरूपम्  
  
अपारं तत् परं ब्रह्म शक्तिमत् परमेश्वरः ॥ १३-१७ ॥  
  
नारायणसमाख्यातं नित्यं षाड्गुण्यमव्ययम् ।  
विभूतयस्तु तस्येमे ब्रह्माद्याः स्थावरान्तिमाः ॥ १३-१८ ॥  
  
भावनात्रयसम्मिश्रास्तत्सुदर्शनजृम्भिताः ।  
या सा भूतिः पुरा शक्तेः कोट्यंशेनोदिता मया ॥ १३-१९ ॥  
  
तदंशलेशाद् ब्रह्माद्या विष्णुसङ्कल्पजृम्भिताः ।  
एतद्विभूतिमुखतो यो ह्यकामहतैर्नरैः ॥ १३-२० ॥  
  
ब्रह्मार्पणेन क्रियते स धर्मो व्यवधानवान् ।  
  
अव्यवहितधर्मस्वरूपम्  
  
विभूतिमत् परं ब्रह्म तदेवाव्यवधानतः ॥ १३-२१ ॥  
  
येन प्रीणयते योगी स साक्षाद्धर्म इष्यते ।  
  
पाञ्चरात्रस्याव्यवहितधर्मपरत्वम्  
  
सात्त्वतं शासनं सर्वं तस्यैतस्यावबोधकम् ॥ १३-२२ ॥  
  
सशिरस्कस्य वेदस्य व्यवहितधर्मपरत्वम्  
  
यस्तु पूर्वस्त्रयीभागः परभागार्थतां गतः ।  
अपरस्य स धर्मस्य निष्कामानां निरूपकः ॥ १३-२३ ॥  
  
प्। ११६) 	पाशुपतस्यैकविभूतिविषयकधर्मपरत्वम्  
  
धर्म एकविभूतिस्थो मया पाशुपते स्मृतः ।  
उग्रव्रतैर्नरैः शश्वद् ब्रह्मप्रीत्यै स साध्यते ॥ १३-२४ ॥  
  
साङ्ख्यस्य परोक्षज्ञानफलकत्वम्  
  
साक्षाच्च व्यवधानाच्च यत् तन्मोक्षस्य साधनम् ।  
परोक्षं तत् प्रसङ्ख्यानं ज्ञानं साङ्ख्येन चिन्त्यते ॥ १३-२५ ॥  
  
वेदान्तानामपरोक्षज्ञानफलकत्वम्  
  
अन्तरङ्गशमाद्यङ्गभक्तिश्रद्धापुरःसरम् ।  
त्रय्यन्तैर्ब्रह्मविज्ञानमपरोक्षं विभाव्यते ॥ १३-२६ ॥  
  
योगस्यापरोक्षज्ञानाङ्गयमादिपरत्वम्  
  
बहिरङ्गान्तरङ्गाख्ययमाद्यङ्गकलापवान् ।  
चित्तवृत्त्तिनिरोधात्मा योगो योगानुशासने ॥ १३-२७ ॥  
  
शश्वदभ्यासवैराग्यपरेशप्रणिधानतः ।  
साक्षात्कारावभासाख्यसिद्धशुद्धापवर्गदः ॥ १३-२८ ॥  
  
गुणप्रधानभावेन सर्वत्र सर्वोपदेशः  
  
यथोक्ततत्त्वविज्ञानं नानाहेतुविधान्वितम् ।  
धर्मो बहुविधश्चेति सर्वं सर्वैर्निरूप्यते ॥ १३-२९ ॥  
  
शास्त्रेषु   
विविधफलान्तरसाधनान्तरोपदेशस्याभिप्रायकथनम्  
  
प्। ११७) हितप्रवृत्तेर्लोकानां तनूकाराय पाप्मनाम् ।  
रागद्वेषप्रयुक्तानामायुर्वेदोपदेशवत् ॥ १३-३० ॥  
  
नानारूपफलावाप्त्यै नानानियमभेदिताः ।  
शास्त्रैर्धर्मा विधीयन्ते नानारूपा धियस्तथा ॥ १३-३१ ॥  
  
लौकिकपुरुषार्थद्वयोपक्षेपः  
  
तदित्थं सविशेषं ते पुमर्थद्वयमीरितम् ।  
अथान्यल्लौकिकं शास्त्रैः पुमर्थद्वयमीरितम् ॥ १३-३२ ॥  
  
अर्थकामौ तयोः कामः स्मृतो वैषयिकेरितः ।  
अर्थो गोभूहिरण्यादिप्रेक्षोत्थानफलात्मकः ॥ १३-३३ ॥  
  
त्रिवर्गस्य मिथः साध्यसाधनभावविवेकः  
  
अर्थो धर्मस्य कामस्य तथार्थस्यापि साधनम् ।  
धर्मो धर्मस्य कामस्य तथार्थस्यापि साधनम् ॥ १३-३४ ॥  
  
कामो धर्मस्य कामस्य तथार्थस्यापि साधनम् ।  
अर्थः कामश्च सर्वत्र व्यभिचारेण साधनम् ॥ १३-३५ ॥  
  
धर्मः सर्वस्य साध्यस्य नियमेनैव साधनम् ।  
तदेतत् त्रितयं प्रोक्तं त्रिवर्ग इति पण्डितैः ॥ १३-३६ ॥  
  
प्। ११८) 		मोक्षस्य सर्वदा साध्यत्वमेव  
  
मोक्षश्च साध्य एवेति पुरुषार्थचतुष्टयम् ।  
  
अर्थकामयोः प्रमाणनिरूपणम्  
  
दण्डनीतिः सवार्ता सा सोपवेदचतुष्टया ॥ १३-३७ ॥  
  
प्रमाणत्वेन निर्दिष्टा पण्डितैरर्थकामयोः ।  
  
इतिहासादेस्तत्त्वज्ञानसहकारित्वम्  
  
इतिहासपुराणाख्य उपवेदो हि यः स्मृतः ॥ १३-३८ ॥  
  
सहायभावं शास्त्राणां तत्त्वज्ञाने व्रजत्यसौ ।  
इति ते लेशतः प्रोक्ता पुरुषार्थचतुष्टयी ॥ १३-३९ ॥  
  
धर्मादीनामन्तरङ्गसाधनानि  
  
अन्तरङ्गममुष्यास्तु साधनं शृणु नारद ।  
निर्व्याजा निरुपस्कारा दया धर्मस्य साधनम् ॥ १३-४० ॥  
  
हेतुरुत्थानमर्थस्य देशकालोपपादितम् ।  
हेतुः कामस्य सङ्कल्पो निर्व्याजो निरुपस्कृतः ॥ १३-४१ ॥  
  
हेतुस्तु सर्वसन्न्यासो मोक्षे ज्ञानपुरस्कृतः ।  
  
तेषामेव बहिःसाधनानि  
  
न्याय्यं धर्मादि धर्मस्य बहिःसाधनमुच्यते ॥ १३-४२ ॥  
  
बहिःसाधनमर्थस्य तन्त्रावापादिचिन्तनम् ।  
  
प्। ११९) कामे पाणिग्रहाद्युक्तं बहिरङ्गं विचक्षणैः ॥ १३-४३ ॥  
  
निष्कामधर्मकृत्यादि बहिर्मोक्षस्य साधनम् ।  
विजृम्भितमिदं भूतेः पुरुषार्थचतुष्टयम् ॥ १३-४४ ॥  
  
सङ्कल्पो वैष्णवस्तस्य विजृम्भाहेतुरुच्यते ।  
  
अध्यायार्थोपसंहारः  
  
इति ते सकला प्रोक्ता प्रमाणार्थगतिः परा ।  
ससाधना सप्रकारा किं भूयः श्रोतुमिच्छसि ॥ १३-४५ ॥  
  
इति श्रीपाञ्चरात्रे तन्त्ररहस्ये अहिर्बुध्न्यसंहितायां   
प्रमाणार्थनिरूपणं नाम त्रयोदशोऽध्यायः ॥ १३ ॥  
  
आदितः श्लोकाः ७८३  
  
  
  
जीवस्य संसारहेतुतदुद्धरणप्रकारवर्णनं नाम   
चतुर्दशोऽध्यायः  
  
तत्रादौ मुक्तिविषयः पुनः प्रश्नः  
  
नारदः -  
  
अज्ञानतिमिरप्लोषिललाटनयनत्विषे ।  
नमस्ते त्रिपुराराते नमस्तेऽन्तकविद्विषे ॥ १४-१ ॥  
  
पुरुषार्थाः श्रुताः सर्वे मुख्यगौणविकल्पिताः ।  
पुरुषार्थः श्रुतो मुख्यस्तत्र मुक्त्यभिसञ्ज्ञितः ॥ १४-२ ॥  
  
भगवत्तामयी प्रोक्ता मुक्तिश्च त्रिपुरद्विषा ।  
तस्याश्च साधनं साक्षात् तत्त्वज्ञानं द्विधा स्थितम् ॥ १४-३ ॥  
  
साधनं तस्य च प्रोक्तो धर्मो निरभिसन्धिकः ।  
भूयो विस्तरतः शंस मुक्तिं तां चन्द्रशेखर ॥ १४-४ ॥  
  
यतो यस्य च या मुक्तिस्तच्च मे द्वितयं वद ।  
न ह्यन्यं प्रष्टुमर्हामि त्वामृते सर्ववेदिनम् ॥ १४-५ ॥  
  
जीवस्वरूपसङ्क्षेपः  
  
अहिर्बुध्न्यः -  
  
अनादिरपरिच्छेद्यश्चिदानन्दमयः पुमान् ।  
  
प्। १२१) भगवन्मय एवायं भगवद्भावितः सदा ॥ १४-६ ॥  
  
जीवस्य भगवच्छक्त्यंशलेशत्वम्  
  
या सा शक्तिर्महासत्ता विष्णोस्तद्धर्मधर्मिणी ।  
तस्याः कुट्यर्बुदांशेन शक्ती द्वे कथिते तव ॥ १४-७ ॥  
  
भूतिश्चेति क्रिया चेति भाव्यभावकसञ्ज्ञिते ।  
भूतिः सा क्रियया ज्वाला मरुतेव प्रणर्त्यते ॥ १४-८ ॥  
  
नानाभेदवती भूतेर्विभूतिः कथिता पुरा ।  
शुद्ध्यशुद्धिवशाद् द्वेधा शुद्धा सा बहुधोदिता ॥ १४-९ ॥  
  
पुंशक्तिः कालमय्यन्या पुमान् सोऽयमुदीरितः ।  
  
तस्य कालवश्यत्वात् संसारप्राप्तिः  
  
कालशक्तिविकारस्थः सोऽयं संसरति ध्रुवम् ॥ १४-१० ॥  
  
साधननिष्पत्त्या स्वरूपाविर्भावः  
  
सोऽयं शास्त्रीयमासाद्य मार्गं स्वेनाभिजायते ।  
  
तत्र पुनः प्रश्नः  
  
नारदः -  
  
भगवन् देवदेवेश त्रिपुरान्तक शङ्कर ॥ १४-११ ॥  
  
कालशक्तिविकारस्थः कथं संसरति ध्रुवम् ।  
  
प्। १२२) कथं वोपायमासाद्य पुमान् स्वेनाभिजायते ॥ १४-१२ ॥  
  
भगवत्स्वातन्त्र्यस्यापर्यनुयोज्यत्वम्  
  
अहिर्बुध्न्यः -  
  
सर्वैरननुयोज्यं तत् स्वातन्त्र्यं दिव्यमीशितुः ।  
अवाप्तविश्वकामोऽपि क्रीडते राजवद्वशी ॥ १४-१३ ॥  
  
भगवत्सङ्कल्पस्य पञ्चधा विभागः  
  
सङ्कल्पो नाम यस्तस्य सुदर्शनसमाह्वयः ।  
सत्यप्यनन्तरूपत्वे पञ्चधा स विजृम्भते ॥ १४-१४ ॥  
  
सृष्टिस्थित्यन्तकारेण निग्रहानुग्रहात्मना ।  
  
निग्रहशक्त्या जीवस्याकारादितिरोधानम्  
  
तिरोधानकरी शक्तिः सा निग्रहसमाह्वया ॥ १४-१५ ॥  
  
पुमांसं जीवसञ्ज्ञं सा तिरोभावयति स्वयम् ।  
आकारैश्वर्यविज्ञानतिरोभावनकर्मणा ॥ १४-१६ ॥  
  
तिरोधायकपर्यायशब्दाः  
  
मायाविद्या महामोहो महातामिस्रमित्यपि ।  
तमो बन्धोऽथ हृद्ग्रन्थिरिति पर्यायवाचकाः ॥ १४-१७ ॥  
  
जीवाणुत्वादि  
  
आकारस्य तिरोधानादणुत्वं पुंस इष्यते ।  
  
प्। १२३) ऐश्वर्यस्य तिरोभावादकिञ्चित्करता स्मृता ॥ १४-१८ ॥  
  
पुंसो विज्ञानसङ्कोचादज्ञत्वं समुदाहृतम् ।  
तिरोहितः पुमाञ्छक्त्या विष्णुसङ्कल्परूपया ॥ १४-१९ ॥  
  
अणुः किञ्चित्करश्चेति किञ्चिज्ज्ञश्चेति कथ्यते ।  
  
अणुत्वादेर्मलत्वं बन्धत्वं च  
  
मलत्रयमिदं प्रोक्तं बन्धत्रयमिदं बुधैः ॥ १४-२० ॥  
  
अविद्यादिभिर्मलविवृद्धिः  
  
तिरोभावनशक्त्यैवं वैष्णव्या बन्धमेयुषः ।  
अविद्यास्मित्वरागाद्या मलं समुपचिन्वते ॥ १४-२१ ॥  
  
इष्टानिष्टप्राप्तिपरिहारेच्छा  
  
क्लिश्यद्भिः क्लेशितः क्लेशैरविद्यादिभिरीद्दृशैः ।  
नुन्नः प्रेप्साजिहासाभ्यामागमाननुसम्पतन् ॥ १४-२२ ॥  
  
इष्टार्थप्राप्तयेऽनिष्टविघाताय च लालसः ।  
कर्म तत् कुरुते कामी शुभाशुभफलोदयम् ॥ १४-२३ ॥  
  
कर्मवशात् जात्यायुर्भोगप्राप्तिः  
  
ततः कर्मविपाकस्थः शुभाशुभविमिश्रितान् ।  
जात्यायुरनुबन्धान् स प्राप्नोति विधिचोदितः ॥ १४-२४ ॥  
  
प्। १२४) सुखादिवासनास्तास्ताः सञ्चिनोति शनैः शनैः ।  
एषा निग्रहशक्तेस्तु तिरोधानपरम्परा ॥ १४-२५ ॥  
  
तिरोधाने सहकारिकारणम्  
  
अंशौ यौ कालशक्त्याख्यौ भूतेः समनुवर्तिनौ ।  
ताभ्यां पुंसस्तिरोभावं तनुते निग्रहात्मिका ॥ १४-२६ ॥  
  
सृष्ट्यादीनां सञ्चितकर्ममूलकत्वम्  
  
अजस्य त्वनया शक्त्या तिस्रः सृष्ट्यादिशक्तयः ।  
सञ्चितैः सम्प्रवर्तन्ते तैस्तैः कर्मभिरूर्जितैः ॥ १४-२७ ॥  
  
सहेतुकस्य बन्धस्यानादित्वम्  
  
बन्धोऽनादिरयं प्रोक्तो बन्धहेतुश्च नादिमान् ।  
  
बद्धजीवे भगवत्कृपाविर्भावः  
  
एवं संसृतिचक्रस्थे भ्राम्यमाणे स्वकर्मभिः ॥ १४-२८ ॥  
  
जीवे दुःखाकुले विष्णोः कृपा काप्युपजायते ।  
  
कृपाया अनुग्रहशक्तिपातरूपत्वम्  
  
या ह्युक्ता पञ्चमी शक्तिर्विष्णुसङ्कल्परूपिणी ॥ १४-२९ ॥  
  
अनुग्रहात्मिका शक्तिः सा कृपा वैष्णवी परा ।  
शक्तिपातः स वै विष्णोरागमस्थैर्निगद्यते ॥ १४-३० ॥  
  
प्। १२५)		कृपाविषयस्य जीवस्य कर्मसाम्यप्राप्तिः  
  
अनुग्रहात्मना शक्त्या सुदर्शनमयात्मना ।  
स्वीकृतो हि यदा विष्णोः करुणावर्षरूपया ॥ १४-३१ ॥  
  
समीक्षितस्तदा सोऽयं करुणावर्षरूपया ।  
कर्मसाम्यं भजत्येव जीवो विष्णुसमीक्षितः ॥ १४-३२ ॥  
  
शक्तिपातः स वै जीवमुत्तारयति संसृतेः ।  
कर्मणी च समे तत्र तूष्णीं भावमुपागते ॥ १४-३३ ॥  
  
सदृष्टान्तं कर्मणामुदासितृत्वोपपादनम्  
  
यथा हि मोषकाः पान्थे परिबर्हमुपेयुषि ।  
निवृत्तमोषणोद्योगाः समाः सन्तः उदासते ॥ १४-३४ ॥  
  
अनुग्रहात्मिकायास्तु शक्तेः पातक्षणे तथा ।  
उदासाते समीभूय कर्मणी ते शुभाशुभे ॥ १४-३५ ॥  
  
मुमुक्षोर्मोक्षोपायप्राप्तिप्रकारः  
  
तत्पातानन्तरं जन्तुर्युक्तो मोक्षसमीक्षया ।  
प्रवर्तमानवैराग्यो विवेकेऽभिनिवेशवान् ॥ १४-३६ ॥  
  
आगमाननुसञ्चिन्त्य गुरूनप्युपसद्य च ।  
लब्धसत्त्वप्रकारैस्तैः प्रबुद्धो बोधपालनः ॥ १४-३७ ॥  
  
प्। १२६) अक्षिण्वन् गुरुसम्बोधं क्षिण्वन् क्लेशादिकानपि ।  
विचिन्वन् सर्वतः सारमुपचिन्वन् परां धियम् ॥ १४-३८ ॥  
  
साङ्ख्ययोगसमावेशी सत्कर्मनिरतः स्वयम् ।  
उग्रव्रतधरो ज्ञानी वेदान्तज्ञाननिश्चलः ॥ १४-३९ ॥  
  
संहतैर्विगृहीतैश्च मार्गैरेभिः सुनिश्चयैः ।  
क्लेशेन महता स्थानं वैष्णवं प्रतिपद्यते ॥ १४-४० ॥  
  
लब्धज्ञानस्य मोक्षप्राप्तिः  
  
सम्प्राप्य ज्ञानभूयस्त्वं निर्मलीकृतचेतनः ।  
अनाविलमसङ्क्लेशं वैष्णवं तद्विशेत् पदम् ॥ १४-४१ ॥  
  
इति श्रीपाञ्चरात्रे तन्त्ररहस्ये अहिर्बुध्न्यसंहितायां जीवस्य   
संसारहेतुतदुद्धरणप्रकारवर्णनं नाम   
चतुर्दशोऽध्यायः ॥ १४ ॥  
  
आदितः श्लोकाः ८२४  
  
  
  
अधिकारिनिरूपणं नाम पञ्चदशोऽध्यायः  
  
ध्यातो धृतात्मभिश्चक्रमध्यस्थो मधुसूदनः ।  
पायादपायात् संसाररूपकूपात्तु नः परः ॥  
  
अधिकारिविषयः प्रश्नः  
  
नारदः -  
  
देवदेव नमस्तेऽस्तु वृषकेतन शङ्कर ।  
त्वत्प्रसादाच्छ्रुतं दिव्यं रहस्यं ज्ञानमुत्तमम् ॥ १५-१ ॥  
  
प्रश्नशेषं मम ब्रूहि यत् पृष्टोऽसि मया पुरा ।  
पुरुषार्था हि ये प्रोक्ताश्चत्वारः सकलाश्रयाः ॥ १५-२ ॥  
  
के हि तानधिकुर्वन्ति तन्मे विस्तरतो वद ।  
  
तत्प्रतिवचने प्रथमं सात्त्विकरीतिप्रतिपादनम्  
  
अहिर्बुध्न्यः -  
  
ये हि ते मनवो नाम विद्यागर्भाः पुरोदिताः ॥ १५-३ ॥  
  
ब्राह्मणाः क्षत्रिया वैश्याः शूद्रा इति विभेदिताः ।  
मानवास्तत्प्रसूता ये तथा मानवमानवाः ॥ १५-४ ॥  
  
प्। १२८) मुखबाहूरूपादेभ्यो ब्राह्मणाद्याः समुत्थिताः ।  
ब्राह्मणाः क्षत्रिया वैश्याः शूद्रा इत्यपि ते स्मृताः ॥ १५-५ ॥  
  
द्वितये ते यथायोगमधिकुर्वन्ति तानिमान् ।  
  
मनुसन्ततिजानां पाञ्चरात्राधिकारः  
  
ये पुरा कथिताः पञ्च सिद्धान्ताः सर्वसम्मताः ॥ १५-६ ॥  
  
मनुसन्ततिजास्तत्र सात्त्वतं त्वधिकुर्वते ।  
  
तेषां तन्निष्ठया भगवत्प्राप्तिः  
  
त्रयोदशविधं कर्म गुणैः सांयमिकैर्युतम् ॥ १५-७ ॥  
  
कुर्वाणाः पञ्चकालस्थास्ते यान्ति पुरुषोत्तमम् ।  
  
तेषु त्रैवर्णिकानां चातुराश्रम्यम्  
  
विहितं चातुराश्रम्यं त्रयाणां तत्र नारद ॥ १५-८ ॥  
  
ब्रह्मचारी गृहस्थो वा वनस्थो भिक्षुरित्यपि ।  
  
तेषां शुश्रूषया शूद्रस्य भगवत्प्राप्तिः  
  
शूद्रः शुश्रूषया तेषां भगवत्कर्मसाधनात् ॥ १५-९ ॥  
  
अरागरोषलोभः सञ्छनैर्याति हरेः पदम् ।  
  
अन्यतमाश्रमस्थानामपि तेषां मोक्षसिद्धिः  
  
सद्ब्रह्मयाजिनस्ते वै शुद्धाः स्वाध्यायतत्पराः ॥ १५-१० ॥  
  
प्। १२९) अनन्ययाजिनो विप्रा आसृष्टेरधिकारिणः ।  
मातापितृभ्यां तरुणाः प्राग्बुद्धेः साधु पालिताः ॥ १५-११ ॥  
  
आचार्यनयसम्पन्नास्ते शुश्रूषणतत्पराः ।  
सम्यक् सप्तपदार्थज्ञा नियमस्थाः समाहिताः ॥ १५-१२ ॥  
  
प्रकृतिज्ञानसम्पन्नाः प्रमादपरिवर्जिताः ।  
त्यक्तकामाः सुधृतयः शुचयः संयतेन्द्रियाः ॥ १५-१३ ॥  
  
सिद्धा नाम महाभागाः समाप्तज्ञाननिश्चयाः ।  
धिया समाप्तकर्माणश्चरणैरन्विताः शुभैः ॥ १५-१४ ॥  
  
आसमाप्तेः समास्थाय चतुर्णामेकमाश्रमम् ।  
पाञ्चकालिकमच्छिद्रं कुर्वाणाः शतवार्षिकम् ॥ १५-१५ ॥  
  
विवेकजां परां प्राप्य कर्मणोऽन्ते शुभां धियम् ।  
प्रद्योतमानविज्ञाना निर्धूतप्राकृतोद्यमाः ॥ १५-१६ ॥  
  
सहस्रार्चिषमीशानं लक्ष्मीपतिमनाविलम् ।  
क्षेत्रज्ञं सर्वभूतानां वासुदेवं विशन्ति ते ॥ १५-१७ ॥  
  
गार्हस्थ्यस्याश्रमान्तरोपजीव्यत्वम्  
  
अग्निमान् बहुमात्रावानेकः कौटुम्ब आश्रमः ।  
व्रतादिनिरताः शुद्धास्तत्रयोऽन्येऽनग्नयः स्मृताः ॥ १५-१८ ॥  
  
कौटुम्बमुपजीवन्ति ते त्रयो ह्यूर्ध्वरेतसः ।  
  
  
प्। १३०)			सात्त्विकरीतिनिगमनम्  
  
गदिता सात्त्विकी रीतिरिति ते लेशतो मुने ॥ १५-१९ ॥  
  
अथ त्रय्यादिरीतिकथनारम्भः  
  
एवं विस्तरतो मेऽद्य रीतिमन्यां निशामय ।  
  
मुखबाहूरूपज्जानां त्रय्याद्यधिकारः  
  
ये हि ब्रह्ममुखादिभ्यो वर्णाश्चत्वार उद्गताः ॥ १५-२० ॥  
  
ते सम्यगधिकुर्वन्ति त्रय्यादीनां चतुष्टयम् ।  
  
त्रयीनिष्ठानां फलसिद्धिः साङ्ख्यादिनिष्ठानां क्रमात्   
पञ्चरात्रारोहणं च  
  
त्रयीस्था एव सिध्यन्ति साङ्ख्यादिष्वपि च त्रिषु ॥ १५-२१ ॥  
  
आरोहन्तीच्छया तेऽपि सात्त्वतं शासनं परम् ।  
  
पाशुपतनिष्ठानां त्रयीधर्माननुष्ठातृत्वम्  
  
प्राप्ताः पाशुपतं ये हि धर्मं ब्रह्मणपूर्वकाः ॥ १५-२२ ॥  
  
न धर्ममनुतिष्ठन्ति त्रयीस्थं ते पुनर्मुने ।  
पञ्चरात्रं प्रविश्येव नान्यं धर्मं वितन्वते ॥ १५-२३ ॥  
  
साङ्ख्यानां नैष्कर्म्यम्  
  
निष्कर्माणः स्मृताः साङ्ख्याः प्रसङ्ख्यानैकतत्पराः ।  
  
योगनिष्ठानां वैदिकर्मानुष्ठातृत्वम्  
  
नित्यनैमित्तिकैर्युक्तो योगी योगाङ्गवाञ्छया ॥ १५-२४ ॥  
  
प्। १३१) कुर्यादलब्धलाभाय लब्धवृद्धय एव च ।  
ब्रह्मिष्ठो वैदिकं कर्म नित्यं नैमित्तिकं तथा ॥ १५-२५ ॥  
  
त्रय्यादिमार्गगा रीतिर्नारदैषा प्रदर्शिता ।  
  
वर्णाश्रमतद्धर्माणां निरूपणम्  
  
वर्णाश्रमविभागं मे धर्मैः सह निशामय ॥ १५-२६ ॥  
  
चत्वारो वर्णाः  
  
वर्णाश्चत्वार उद्दिष्टा ब्राह्मणादिक्रमेण ये ।  
  
आद्यानां त्रयाणां वेदाध्ययनं द्विजातित्वं च  
  
अधीयीरंस्त्रयो वर्णाः पूर्वे भूत्वा द्विजातयः ॥ १५-२७ ॥  
  
श्रूद्रस्य द्विजशुश्रूषा एकजातित्वं च  
  
चतुर्थ एकजातिस्ताञ्छुश्रूषेतानहं कृतः ।  
  
याजनाध्यापनप्रतिग्रहा ब्राह्मणस्यैव  
  
ब्राहणो नाम यो वर्ण आद्यो ब्रह्ममुखोद्गतः ॥ १५-२८ ॥  
  
स त्रीनध्यापयेदेतान् ब्राह्मणादीननुक्रमात् ।  
याजयेच्च यथाकामं वृत्त्यर्थमनसूयया ॥ १५-२९ ॥  
  
त्रिभ्यश्च प्रतिगृह्णीयादेष वैशेषिको विधिः ।  
  
शस्त्रधारणादिकं क्षत्रियस्य  
  
शास्त्राणां धारणं नित्यं क्षत्रजातेर्विशेषणम् ॥ १५-३० ॥  
  
प्। १३२) क्षतत्राणं यथाशास्त्रं प्रजानां परिपालनम् ।  
  
कृष्यादिकं वैश्यस्य  
  
विशो वैशेषिकी वृत्तिः कृषिगोरक्षवाणिजम् ॥ १५-३१ ॥  
  
इज्याध्ययनदानानि त्रयाणां तुलानि  
  
इज्याध्ययनदानं तु द्विजातीनामिदं समम् ।  
नित्यं धर्मार्थमेवैतत् तत्र हिंसादिवर्जनम् ॥ १५-३२ ॥  
  
शुश्रूषा शूद्रस्य धर्मो वृत्त्यर्था च  
  
शुश्रूषैव तु शूद्रस्य धर्मो वृत्त्यर्थमेव च ।  
श्रेष्ठा ब्राह्मणशुश्रूषा कनिष्ठे त्वपरे स्मृते ॥ १५-३३ ॥  
  
चतुर्णां सामान्यधर्माः  
  
अहिंसा सत्यमक्रोधः स्वदारनिरतिर्दया ।  
चतुर्ष्वेतेषु धर्मोऽयं सामान्येन विधीयते ॥ १५-३४ ॥  
  
ब्राह्मणोत्तमक्षत्रिययोश्चातुराश्रम्यम्  
  
ब्रह्मणश्चातुराश्रम्यं क्षत्रस्य तु कथञ्चन ।  
  
क्षत्रियवैश्ययोराद्यमाश्रमत्रयम्  
  
त्रयं चाद्यं क्षत्रविशोर्नियतं धर्मलक्षणम् ॥ १५-३५ ॥  
  
प्। १३३)		त्रैवर्णिकानां प्रागुपनयनात् कामचारः  
  
आचार्यजन्मनः पूर्वमव्रतास्ते द्विजातयः ।  
  
उपनयने द्वितीयं जन्म  
  
आचार्याज्जन्म सावित्र्यां द्वितीयं दिव्यमिष्यते ॥ १५-३६ ॥  
  
यज्ञदीक्षायां तृतीयम्  
  
ते त्रयो यज्ञदीक्षायां जन्म प्राप्य तृतीयकम् ।  
  
तेषा स्वाध्यायनिष्ठानां देवतुल्यत्वम्  
  
ब्राह्मणाः सवनस्थार्याः सवनान्ते यथाक्रमम् ॥ १५-३७ ॥  
  
स्वाध्याये वर्तमानास्ते देवाः सर्वेऽपि ते त्रयः ।  
  
आश्रमधर्माः  
  
इति ते कथिता वर्णा आश्रमानपि मे शृणु ॥ १५-३८ ॥  
  
उपकुर्वाणब्रह्मचारिधर्माः  
  
आचार्याज्जन्म सम्प्राप्य तदन्ते नियतं वसन् ।  
तद्धर्मकारी तन्निष्ठस्तद्भक्तस्तत्परायणः ॥ १५-३९ ॥  
  
तन्निवेदितसर्वार्थो भिक्षार्थी तत्कुलाद्बहिः ।  
कर्मशेषेण चाचार्यादिच्छन् स्वाध्यायमत्वरः ॥ १५-४० ॥  
  
प्। १३४) उपासीत बहिः सन्ध्ये नित्यस्नाय्यनसूयकः ।  
कुर्वन्निन्द्रियसंरोधं भूतानामनुकम्पकः ॥ १५-४१ ॥  
  
वह्निं समिद्भिरिन्धान उभे सन्ध्ये समाहितः ।  
धर्मज्ञसमयस्थं चाप्याचरन्नात्मनो व्रतम् ॥ १५-४२ ॥  
  
उपकुर्वाणको नाम स्वाध्याये सिध्यति द्विजः ।  
  
समाप्तब्रह्मचर्यस्येच्छया आश्रमान्तरप्राप्तिः  
  
वेदस्नायी व्रतस्नायी गुरवे दक्षिणां ददत् ॥ १५-४३ ॥  
  
प्राप्यानुज्ञां गुरोरिच्छेच्चतुर्णामेकमाश्रमम् ।  
  
नैष्ठिकब्रह्मचारिधर्माः  
  
यदीच्छेद् ब्रह्मचर्यं स ब्रह्मचारी स्वमाश्रमम् ॥ १५-४४ ॥  
  
आचार्यमेव सेवेत युक्त आ देहपातनात् ।  
जिज्ञासुर्ब्रह्मचारी स लभेत ज्ञानमुत्तमम् ॥ १५-४५ ॥  
  
अन्यथा पुण्यलोपः स्यादिति वेदानुशासनम् ।  
  
गृहस्थधर्माः  
  
अथ चेद्रोचयेत् कर्तुं गार्हस्थ्यं धर्ममुत्तमम् ॥ १५-४६ ॥  
  
लब्धानुज्ञो गुरोः स्नात्वा सम्प्राप्य विधिवत् स्त्रियम् ।  
तया सह चरेद्धर्मं नित्यं स्वाध्यायतत्परः ॥ १५-४७ ॥  
  
श्राद्धकृत् सत्यवादी च नित्यं चैवातिथिप्रियः ।  
  
प्। १३५) सङ्कोचिनीं चरन् वृत्तिमनसूयुरलोलुपः ॥ १५-४८ ॥  
  
स्नातकव्रतशाली च पञ्चयज्ञपरायणः ।  
  
गृहस्थस्यापि पाञ्चरात्रधर्मावश्यकता  
  
पञ्चकालरतो नित्यं दयाक्षान्तिधृतिस्थितिः ॥ १५-४९ ॥  
  
अक्रोधसत्यह्रीविद्याशौचास्तेयदमस्थितः ।  
अनायासो ह्यकृपणः शास्त्रीये मङ्गले रतः ॥ १५-५० ॥  
  
मनसा कर्मणा वापि यज्ञान् सर्वान् समाचरेत् ।  
  
निष्कामकर्मिणो गृहस्थस्यापि मोक्षप्राप्तिः  
  
अकामहतया बुद्ध्या त्यक्ताहङ्कारलोभया ॥ १५-५१ ॥  
  
सत्तर्कव्यवसायाभ्यां लोचनाभ्येत्यसम्भवम् ।  
श्रौतस्मार्तक्रियानित्यो नित्यनैमित्तिके रतः ॥ १५-५२ ॥  
  
ईदृग्गृहस्थो जिज्ञासुः प्राप्य ज्ञानमनुत्तमम् ।  
प्राप्तवेदान्तविज्ञानो वैष्णवं श्रयते पदम् ॥ १५-५३ ॥  
  
सकामस्य गृहस्थस्य ब्रह्मलोकप्राप्तिः  
  
केवलो धर्मनित्योऽसौ ब्रह्मलोके महीयते ।  
  
वानप्रस्थधर्माः  
  
गार्हस्थ्यादथवा पूर्वं वानप्रस्थ्यं श्रयेत् पदम् ॥ १५-५४ ॥  
  
प्। १३६) गृहस्थस्तु यदा पश्येद् वलीपलितमात्मनः ।  
अपत्यस्यैव चापत्यं वनं चाथ समाश्रयेत् ॥ १५-५५ ॥  
  
ग्राम्याहारं परित्यज्य वन्याहारोपयोगवान् ।  
बहिरात्मनि वाप्यग्निं जुह्वद्यज्ञपरायणः ॥ १५-५६ ॥  
  
वत्सरे वत्सरे त्रीणि तपांसि विधिवच्चरेत् ।  
  
वानप्रस्थस्यापि निष्कामकर्णिणो मोक्षप्राप्तिः  
  
कुर्वन् वनस्थः शास्त्रार्थानकामहतया धिया ॥ १५-५७ ॥  
  
सेवमानो व्रतस्थश्च तास्ता दीक्षाः समाहितः ।  
वृत्तिसङ्कोचकृच्छुभ्रस्तत्त्वजिज्ञासया युतः ॥ १५-५८ ॥  
  
सम्प्राप्य तत्त्वविज्ञानं वैष्णवं श्रयते पदम् ।  
  
सकामस्य तस्य ब्रह्मलोकप्राप्तिः  
  
केवलो धर्मनित्यश्च महाप्रस्थानमाचरन् ॥ १५-५९ ॥  
  
वीतशोकभयो वन्यो ब्रह्मलोके महीयते ।  
  
सन्न्यासिधर्माः  
  
काषायवसनं प्राप्य द्वाभ्यामादित एव वा ॥ १५-६० ॥  
  
द्वयोरेकस्य वा पश्चात् पारिव्राज्यं समाचरेत् ।  
प्राजापत्यां निरुप्येष्टिं सर्ववेदसदक्षिणाम् ॥ १५-६१ ॥  
  
प्। १३७) लब्धानुज्ञो गुरोर्वाथ कर्मश्रान्तो महाव्रती ।  
समारोप्याग्निमानग्नींश्चतुर्थाश्रममावसेत् ॥ १५-६२ ॥  
  
विमुक्तः सर्वदोषेभ्यो विरक्तो विषयेषु च ।  
उच्चावचां विचिन्वंश्च गतिमस्यान्तरात्मनः ॥ १५-६३ ॥  
  
अन्वीक्षमाणः सूक्ष्मं च परमात्मानमात्मना ।  
प्रसङ्ख्यानपरो नित्यं वेदान्तज्ञानतत्परः ॥ १५-६४ ॥  
  
समाधिस्थश्च सततमुग्रव्रतपरोऽपि वा ।  
वास्यैकं तक्षतो बाहुं चन्दनेनैकमुक्षतः ॥ १५-६५ ॥  
  
विद्वेषमनुरागं वा द्वयोरप्यविचिन्तयन् ।  
वायुभूतः खवत् स्वस्थ उर्वीस्थिरमना मुनिः ॥ १५-६६ ॥  
  
वारिवच्चार्द्रचेतास्तु शुचिर्ज्वलनवत् सदा ।  
गाङ्गो ह्रद इवाक्षोभ्यः शून्यागारसमाकृतिः ॥ १५-६७ ॥  
  
धियालोचितसर्वार्थो धिया त्यक्तपरिग्रहः ।  
धिया स्वीकृतसच्छास्त्रो धिया तृप्तः सुशुद्धया ॥ १५-६८ ॥  
  
दत्तसर्वाभयो योगी सर्वैर्दत्ताभयस्तथा ।  
स्वाध्यायाद्योगमासीनो योगात् स्वाध्यायमामनेत् ॥ १५-६९ ॥  
  
अब्रुवन् केनचित् किञ्चित् प्राप्ते कालेऽप्यविब्रुवन् ।  
समः सर्वेषु भूतेषु मातृवत् पितृवत् सदा ॥ १५-७० ॥  
  
आत्मज्योतिरात्मरतिः प्रसीदन्नात्मनि स्वयम् ।  
  
प्। १३८) प्रज्ञाप्रासादमारूढो विमुक्तः सर्वतो जनैः ॥ १५-७१ ॥  
  
भूमिष्ठानिव शैलस्थः पश्यन् सर्वानवस्थितान् ।  
कैश्चिन्मूक इति प्रोक्तः कैश्चिद्धीर इतीप्सितः ॥ १५-७२ ॥  
  
कैश्चित् कः स्विदिति प्रोक्तः कैश्चिद् घोर इतीरितः ।  
उपेक्षाकरुणामैत्रीमुदितालिङ्गितः सदा ॥ १५-७३ ॥  
  
विवेकबोधसन्तोषैर्नित्यं परिजनैर्वृतः ।  
भैक्षाशी तुष्टिसम्पूर्णो धर्मैरीदृग्गुणैर्युतः ॥ १५-७४ ॥  
  
सन्न्यासिनः परमपुरुषोपासनान्मोक्षप्राप्तिः  
  
प्रदीप इव शान्तार्चिः परिव्राड् ध्यानमास्थितः ।  
देहसंस्कारनाशेन वैष्णवं श्रयते पदम् ॥ १५-७५ ॥  
  
अध्यायार्थनिगमनम्  
  
इति वर्णाश्रमा ये ते तुल्यवैशेषिकैर्युताः ।  
धर्मास्ते लेशतः प्रोक्ताः किं भूयः श्रोतुमिच्छसि ॥ १५-७६ ॥  
  
इति पाञ्चरात्रे तन्त्ररहस्ये अहिर्बुध्न्यसंहितायाम्   
अधिकारिनिरूपणं नाम पञ्चदशोऽध्यायः ॥ १५ ॥  
  
आदितः ९००  
  
  
  
वर्णोत्पत्तिनिरूपणं नाम षोडशोऽध्यायः  
  
रक्षातदधिकारिविषयः प्रश्नः  
  
नारदः -  
  
भगवंस्त्रिदशारिघ्न सर्वज्ञ वृषकेतन ।  
प्रमाणार्थः श्रुतोऽस्माभिः सहेतुः सविपर्ययः ॥ १६-१ ॥  
  
सर्वस्यास्य च का रक्षा कश्च रक्षाधिकारवान् ।  
सप्रकारमिदं द्वन्द्वं भगवन् वक्तुमर्हसि ॥ १६-२ ॥  
  
तत्प्रतिवचनारम्भः  
  
अहिर्बुध्न्यः -  
  
सुदर्शनमयी रक्षा देवस्य हरिमेधसः ।  
स्वमृते विष्णुसङ्कल्पं रक्षान्या न विधीयते ॥ १६-३ ॥  
  
वस्तुनिष्ठसामर्थ्यस्य सुदर्शनात्मकत्वम्  
  
या सा दिव्या क्रियाशक्तिर्विष्णुशक्त्यंशसम्भवा ।  
सुदर्शनाह्वया देवी सर्वकृत्यकरी विभोः ॥ १६-४ ॥  
  
तन्मयं विद्धि सामर्थ्यं सर्वं सर्वपदार्थजम् ।  
तत्त्वानां तात्त्विकानां च चेतनाचेतनात्मनाम् ॥ १६-५ ॥  
  
प्। १४०) प्रमाणानां विचित्राणां भावाभावयुगस्य च ।  
धर्मस्यार्थस्य कामस्य मुक्तेर्बन्धत्रयस्य ॥ १६-६ ॥  
  
यद्यत् स्वकार्यसामर्थ्यं तत्तत् सौदर्शनं वपुः ।  
  
शास्त्रास्त्रव्यूहस्य रक्षासाधनत्वम्  
  
उक्ता शास्त्रास्त्ररूपा ते विष्णुसङ्कल्पविक्रिया ॥ १६-७ ॥  
  
यया देवो जगन्नाथः काले काले जनार्दनः ।  
अवतीर्याथवाविश्य भूतानि लघयेद्भुवम् ॥ १६-८ ॥  
  
मन्त्रग्राम्स्यापि रक्षासाधनत्वम्  
  
नानामन्त्रमयी चान्या यन्त्रकोशविचित्रिता ।  
वेदतन्त्रोभयोद्भूता नानाप्रसवशालिनी ॥ १६-९ ॥  
  
साक्षाद्विष्णोः क्रियाशक्तिः शुद्धसंविन्मयी परा ।  
  
मन्त्रमयरक्षायां ब्राह्मणस्यैवाधिकारः  
  
सर्वतत्त्वार्थपारज्ञः सर्वविद्याविशारदः ॥ १६-१० ॥  
  
अस्कन्ननित्यनैमित्तः शुद्धाभिजनसंअतः ।  
त्रिशुक्लो निस्त्रिसन्देहः षट्कर्मविधिपारगः ॥ १६-११ ॥  
  
ब्राह्मणो ब्रह्मयोनिस्थः स्वदारनिरतः शुचिः ।  
अधिकुर्यात् क्रियाशक्तिं विष्णोर्मन्त्रमयीं पराम् ॥ १६-१२ ॥  
  
प्। १४१) ब्राह्मणस्यापि राजानवष्टब्धस्य रक्षायामसामर्थ्यम्  
  
ब्राह्मणो नानवष्टब्धस्तया कार्यमिहार्हति ।  
अवष्टम्ब्य तु राजानं जगतोऽर्थे तया चरेत् ॥ १६-१३ ॥  
  
राजप्रशंसा  
  
राजा हि परमं भूतं सर्वदेवमयो विभुः ।  
क्रियाशक्तेरधिष्ठानं वैष्णव्या भगवन्मयः ॥ १६-१४ ॥  
  
मूर्धतो हि पुरा देवो राजानमसृजत् प्रभुः ।  
मूर्धाभिषिक्तस्तेनासौ सर्वभूतोपरि स्थितः ॥ १६-१५ ॥  
  
द्विगुणो ब्राह्मणो राजा वेदशास्त्रेषु गीयते ।  
  
राजद्विषां दृष्टादृष्टयोः प्रत्यवायः  
  
यस्तु तं द्वेष्टि सम्मोहात् स हरिं द्वेष्टि दुर्मतिः ॥ १६-१६ ॥  
  
यो हरिं द्वेष्टि सम्मोहात् स लक्ष्मीं द्वेष्टि मानवः ।  
लक्ष्म्या द्वेष्टा तु दुर्मेधाः सर्वधर्मेषु हीयते ॥ १६-१७ ॥  
  
स भ्रष्टः सर्वलोकेभ्यः सर्वदेवबहिष्कृतः ।  
अप्रतिष्ठे तमस्यन्धे समास्तिष्ठति शाश्वतीः ॥ १६-१८ ॥  
  
अतो राजा अवश्यं बहु मन्तव्यः  
  
ऐहिकामुष्मिकीं लक्ष्मीमतः प्रेप्सुरुदारधीः ।  
राजानं बहु मन्येत सर्वलोकाधिदैवतम् ॥ १६-१९ ॥  
  
प्। १४२) 	केवलयोर्ब्राह्मणनृपयोर्लक्ष्म्या अस्थिरत्वम्  
  
ब्राह्मणे केवले लक्ष्मीर्न वसत्यतिमार्दवात् ।  
अत्यौग्र्याद् बिभ्यती क्षत्रे केवले नेच्छति स्थितिम् ॥ १६-२० ॥  
  
संसृष्टयोस्तयोर्लक्ष्म्याः स्थैर्यम्  
  
ब्रह्मक्षत्रे तु सम्पृक्ते ह्यग्नीषोममयात्मनि ।  
निवसत्यतिसम्प्रीता ग्रीष्मे शीत इव ह्रदे ॥ १६-२१ ॥  
  
तत्र हेतुः  
  
द्वे हि ते बिभृतो लोकस्थितिं सम्भूय तेजसी ।  
तयोर्हि सकला शक्तिः स्थिता विष्णोः क्रियात्मिका ॥ १६-२२ ॥  
  
अन्वयव्यतिरेकाभ्यां तत्र दृष्टान्तकथनम्  
  
महत्या हि यथा नद्याः कुसरो न धृतेः क्षमम् ।  
एवं लघुर्नरो नैव क्रियाशक्तेर्धृतौ क्षमः ॥ १६-२३ ॥  
  
पारावारो यथा धीरो महतीं तां प्रतीच्छति ।  
ब्रह्मपृक्तं तथा क्षत्रं क्रियाशक्तिं प्रतीच्छति ॥ १६-२४ ॥  
  
पूर्यमाणं महानद्या कुतटाकं विदीर्यते ।  
रक्ष्यमाणस्तथाप्येको नैव पर्याप्यते तया ॥ १६-२५ ॥  
  
राजार्थं प्रयुक्ताया अपि क्रियाशक्तेः   
सर्वप्रजोपकारकत्वकथनम्  
  
यथा समुद्रगामिन्यां महत्यां सरिति ध्रुवम् ।  
  
प्। १४३) उपस्नेहेन पूर्यन्ते सरांस्यन्यानि भूयसा ॥ १६-२६ ॥  
  
प्रयुक्तायां क्रियाशक्तौ चक्रे वै चक्रवर्तिनः ।  
चक्रस्था हि प्रजाः सर्वाः समेधन्ते तथा श्रिया ॥ १६-२७ ॥  
  
चक्रवर्त्यादीनां क्रियाशक्तावधिकारतारतम्यम्  
  
चक्रवर्ती नृपः पूर्वां द्वितीयां मण्डलेश्वरः ।  
अधिकुर्यात् क्रियाशक्तिं तृतीयां विषयेश्वरः ॥ १६-२८ ॥  
  
महामात्रो द्विजातिर्वा यो वह्वी रक्षति प्रजाः ।  
इमां नैको नरः कुर्यादेकस्मै मानवाय तु ॥ १६-२९ ॥  
  
क्रियाशक्तिस्वरूपकथनारम्भः  
  
अधिकारः क्रियायाश्च शक्तेस्ते सम्प्रदर्शितः ।  
रूपमस्या यथावन्मे गदतस्तन्निशामय ॥ १६-३० ॥  
  
सामान्यतः शक्तेर्द्वैविध्यम्  
  
उन्मेषः परमः शक्तेर्विष्णोः कोट्यंशकोटितः ।  
भाव्यभावकभेदेन स द्विधा व्यवतिष्ठते ॥ १६-३१ ॥  
  
भावको विष्णुसङ्कल्पः सुदर्शनपराह्वयः ।  
  
शक्तेः पर्यायशब्दाः  
  
सैषा देवी क्रियाशक्तिः सामर्थ्यं योग इत्यपि ॥ १६-३२ ॥  
  
प्। १४४) पारमेष्ठ्यं महातेजो मायायोग इतीदृशैः ।  
शब्दैः प्रकारसामर्थ्यः सङ्कल्पः सोऽभिधीयते ॥ १६-३३ ॥  
  
भावकस्य भूत्यंशप्रवर्तकत्वम्  
  
भाव्यो नाम य उन्मेषः सा भूतिरिति गीयते ।  
शुद्ध्यशुद्धिमयी सेति पूर्वमेव निदर्शितम् ॥ १६-३४ ॥  
  
ज्वलनस्येव सा ज्वाला सङ्कल्पेन प्रतन्यते ।  
एको नारायणो देवस्तस्य भावानुगामिनी ॥ १६-३५ ॥  
  
तस्या देव्याः क्रियाशक्तेः स्थितिं मन्त्रमयीं शृणु ।  
  
क्रियाशक्तेर्नादात्मकत्वम्  
  
उद्यती सा क्रियाशक्तिर्भजते नादरूपताम् ॥ १६-३६ ॥  
  
नादस्य दीर्घघण्टाध्वनिसाम्यम्  
  
तं नादं परमं विद्धि दीर्घघण्टानदोपमम् ।  
  
तस्य योगिमात्रप्रत्यक्षविषयत्वम्  
  
परमैर्योगिभिः स्वान्ते स साक्षात् क्रियते स्वयम् ॥ १६-३७ ॥  
  
क्वचिदुन्मेषात् तस्य बिन्दुरूपत्वम्  
  
स बुद्बुदवदम्भोधौ क्वचिदुन्मेषमृच्छति ।  
अनुद्रुतगतैः सोऽथ योगिभिर्बिन्दुरुच्यते ॥ १६-३८ ॥  
  
प्। १४५)		बिन्दोर्नामनामिरूपेण द्वैविध्यम्  
  
नामनामिस्वरूपेण स बिन्दुर्भिद्यते द्विधा ।  
  
नाम्नः शब्दब्रह्मत्वम्  
  
तत्र नामोदयं प्राप्य शब्दब्रह्म प्रवर्तते ॥ १६-३९ ॥  
  
नामिनो भूतिरूपत्वम्  
  
प्राप्य नाम्युदयं भूतिः पूर्वोद्दिष्टा प्रवर्तते ।  
  
वर्णोत्पत्तिकथनारम्भः  
  
नामोदयमिदानीं मे मन्त्राध्वानं मुने शृणु ॥ १६-४० ॥  
  
सा हि बिन्दुमयी शक्तिः स्वेच्छया नामतां गता ।  
अवर्णोऽप्येकधा पूर्वमनुत्तरमयात्मना ॥ १६-४१ ॥  
  
बिन्दोर्द्वैविध्यम्  
  
स्वरव्यञ्जनभेदेन स द्विधा व्यवतिष्ठते ।  
बिन्दुशक्तेरमुष्यास्तु भूयोऽपि शृणु विस्तरम् ॥ १६-४२ ॥  
  
उदेत्येषा विसृष्टाख्या शब्दसर्गमयी परा ।  
एकानेकविचित्रार्था नानावर्णविकारिणी ॥ १६-४३ ॥  
  
साक्षात् सोमस्वरूपा सा लक्ष्म्याः शब्दमयी तनुः ।  
स्वरव्यञ्जनरूपेण सा विवर्तं प्रपद्यते ॥ १६-४४ ॥  
  
प्। १४६)		अकारात्मना तस्य स्मुन्मेषः  
  
अ इत्यादिसमुन्मेषः सोऽनुत्तर उदीर्यते ।  
  
अकारस्य सर्ववाग्रूपत्वम्  
  
सर्वा वागयमेवैकस्तत्तदाकारभेदवान् ॥ १६-४५ ॥  
  
बिन्दोरिकारोकारात्मना समुन्मेषः  
  
स इच्छन्निरिति व्यक्त उन्मिषन्नुरिति स्मृतः ।  
  
यथोक्तवर्णत्रयस्य सर्वस्वरविभावकत्वम्  
  
एत एव त्रयो वर्णाः सर्वस्वरविभावनाः ॥ १६-४६ ॥  
  
तेषां दीर्घतापत्तिः  
  
अनुत्तरः स आनन्द आभावं प्रतिपद्यते ।  
इरिच्छया स ईशान ईभावं प्रतिपद्यते ॥ १६-४७ ॥  
  
उरुन्मिषन्नूनरूप ऊभावं प्रतिपद्यते ।  
  
एचामुत्पत्तिः  
  
अनुत्तरेच्छासन्धानादेकारो नाम जायते ॥ १६-४८ ॥  
  
अनुत्तराद्भवन् भूय ऐभावं प्रतिपद्यते ।  
दिव्यादनुत्तरोन्मेषादोकारो नाम जायते ॥ १६-४९ ॥  
  
अनुत्तराद्भवन् भूय औभावं प्रतिपद्यते ।  
  
प्। १४७)		तेषां सन्ध्यक्षरत्वम्  
  
सन्ध्यात्मान इमे कूटाश्चत्वारः समुदाहृताः ॥ १६-५० ॥  
  
तेषामवयवार्थाविष्करणम्  
  
अनुत्तरेच्छायोगेन ह्येधमानः स ए स्मृतः ।  
भूयोऽनुत्तरसंयोगादै चाप्यैश्वर्यवान् स्मृतः ॥ १६-५१ ॥  
  
दिव्यादनुत्तरोन्मेषादोतः सर्वत्र ओ स्मृतः ।  
अनुत्तरात् स सम्भूय और्जित्यादौगतिं गतः ॥ १६-५२ ॥  
  
ऋऌवर्णोत्पत्तिः  
  
एकत्रिभागयो ऋद्ध्या अरयो ऋ स्मृतो बुधैः ।  
अलयोश्च तथा ऌत्वमाकारः स्यादनुत्तरः ॥ १६-५३ ॥  
  
भूयोऽप्यनुत्तरोद्योगात् प्लवमानस्तथा स्मृतः ।  
एवं चतुर्दशोद्योगान्नानाकारविभाविनी ॥ १६-५४ ॥  
  
नटीव कुण्डलीशक्तिराद्या विष्णोर्विजृम्भते ।  
अस्य रूपद्वयं सूक्ष्मं सृष्टिसंहारकारणम् ॥ १६-५५ ॥  
  
अनाख्येया महासत्ता क्रियाशक्तिः क्रमेण सा ।  
शब्दात्मना विवर्त्स्यन्ती सा पुरा याति सृष्टिताम् ॥ १६-५६ ॥  
  
प्। १४८) सृष्टिः सर्गो विसर्गश्च विसर्जनमितीदृशैः ।  
  
नाभौ कुण्डल्याः पश्यन्तीत्वम्  
  
मूलाधारात् समुद्यन्ती सा शान्ता सा निरञ्जना ॥ १६-५७ ॥  
  
अङ्क्ष्यन्ती साञ्जनैस्तैस्तैः संस्कारैः समनुत्तरम् ।  
दृष्टिदृश्यात्मतां प्राप्य शब्दार्थत्वविवर्तिनी ॥ १६-५८ ॥  
  
पश्यन्ती नाम नाभौ सा योगदृश्योदयं गता ।  
शक्तिः सा वैष्णवी सत्ता मन्त्रमाता समञ्जना ॥ १६-५९ ॥  
  
अधिकारक्षयं यान्ति योगिनस्तां गता धिया ।  
  
तस्या हृदब्जे विस्तारः  
  
विजृम्भणोन्मुखी लक्ष्मीः पश्यन्ती सा क्रियामयी ॥ १६-६० ॥  
  
भावं संस्कृत्य संस्कारैः समर्थाख्यां विवर्तनाम् ।  
भृङ्गीव निनदन्ती सा हृदब्जे याति विस्तृतिम् ॥ १६-६१ ॥  
  
वाच्यवाचकभावेन लोलीभूता क्रियामयी ।  
तदा संस्कृतयः सर्वाः स्मृतीः पुष्यन्ति वाच्यगाः ॥ १६-६२ ॥  
  
तस्याः कण्ठदेशे विसर्गात्मना परिणामः  
  
एवंविधा क्रियाशक्तिस्तत्तद्वाच्यविवक्षया ।  
शब्दरूपं समास्थाय कूटस्थं व्यक्तिवर्जितम् ॥ १६-६३ ॥  
  
प्। १४९) सा यात्यनुत्तरस्पृष्टा कण्ठं शक्तिर्विसर्गिणी ।  
पुनः सानुत्तरे स्थित्वा चतुर्दशविभाविनी ॥ १६-६४ ॥  
  
अनुत्तरोत्तरा याति कण्ठे हेति विजृम्भणम् ।  
ततः सादिमयी भूत्वा कान्तव्यञ्जनशालिनी ॥ १६-६५ ॥  
  
अनुत्तरमयी भूयो बिन्दौ सम्प्रतितिष्ठति ।  
बिन्दुः संहार इत्युक्तो विसर्गः सृष्टिरुच्यते ॥ १६-६६ ॥  
  
इमौ द्वौ सृष्टिसंहारौ लेशतस्ते निदर्शितौ ।  
मत्तः शृणु मुने भूयः स्वराणां विविधां ततिम् ॥ १६-६७ ॥  
  
स्वराणामवान्तरभेदनिरूपणम्  
  
यदादित्रितयं पूर्वं स्वरकूटस्थमीरितम् ।  
अष्टादशविधं तत्तु प्रत्येकं योगिनां मतम् ॥ १६-६८ ॥  
  
स्वरव्यञ्जनकूटौ यौ ऋ ऌ इत्युदितौ पुरा ।  
आद्योऽष्टादशधान्त्यस्तु तयोर्द्वादशभेदवान् ॥ १६-६९ ॥  
  
इति स्वराणां पञ्चानामशीतिश्चतुरुत्तरा ।  
स्वरकूटास्तु चत्वारो ये तेषामीदृशी भिदा ॥ १६-७० ॥  
  
शतानि त्रिण्यथैकारा विंशतिश्चतुरुत्तरा ।  
एवं पञ्च सहस्राणि शतान्यष्टावनुष्टुभाम् ॥ १६-७१ ॥  
  
प्। १५०) ऐकारः कथितः सम्यक् शिक्षातत्त्वविशारदैः ।  
ओकारश्च तथौकार इयद्भेदौ प्रकीर्तितौ ॥ १६-७२ ॥  
  
रम्यौ गौरौ यमित्येव सङ्ख्या सम्भूय सन्धिगा ।  
योगिनस्तां प्रपश्यन्ति मन्यन्ते मनसा नराः ॥ १६-७३ ॥  
  
सम्भूय स्वरसङ्ख्या तु स्तब्धौ गौरो यमित्यसौ ।  
द्विस्तावन्तः स्वरा ज्ञेयाः सृष्टिसंहारभेदिताः ॥ १६-७४ ॥  
  
सर्गयुक्ता बिन्दुयुक्ताः केवला इति ये त्रिधा ।  
देहोऽर्थः सङ्ग इत्येव ते सम्भूय चतुर्दश ॥ १६-७५ ॥  
  
सृष्टिः सोमः समाख्याता बिन्दुः सूर्य उदीर्यते ।  
  
स्वराणां सूर्यचन्द्रकिरणात्मता  
  
पूर्वे सप्त स्वराः सूर्यकिरणाः परिकीर्तिताः ॥ १६-७६ ॥  
  
सोमस्य किरणा ज्ञेया आकारादय उत्तरे ।  
  
तयोरहोरात्रप्रवर्तकत्वम्  
  
अहर्नयति सूर्यस्तु स्वरैः पिङ्गलया चरन् ॥ १६-७७ ॥  
  
रात्रिं सृजति सोमस्तु स्वरैः स्वैरिडया चरन् ।  
  
परशक्तेः सुषुम्नासञ्चारित्वम्  
  
स्वराणां या परा विष्णोः कूटस्था शक्तिरुज्ज्वला ॥ १६-७८ ॥  
  
प्। १५१) सुषुम्नया सञ्चरते शब्दब्रह्म वितन्वती ।  
इति ते लेशतः प्रोक्ता स्वराणां गतिरुत्तमा ॥ १६-७९ ॥  
  
व्यञ्जनसृष्टिकथनारम्भः  
  
अथ व्यञ्जनसृष्टिं ते कथयामि मुने शृणु ।  
  
विसर्गस्य वासुदेवमूर्तित्वम्  
  
अनुत्तरोत्तरा सृष्टिर्या सा हेति पुरोदिता ॥ १६-८० ॥  
  
आदिव्यूहस्य देवस्य वासुदेवस्य सा तनुः ।  
अच्युतो बिन्दुयुक्तोऽसौ रुन्धन्नाधारमादिमम् ॥ १६-८१ ॥  
  
साग्निं दीपयते नादं योगारम्भे तु योगिनाम् ।  
अच्युतः सृष्टियुक्तोऽसावूर्ध्वसृष्टिं करोति च ॥ १६-८२ ॥  
  
अच्युतः सृष्टियुक्तस्तु बहिःसृष्टिं करोत्ययम् ।  
  
तस्मादूष्मणामुत्पत्तिस्तेषां चातुरात्म्यं च  
  
हात् सात् षात् शात्ततः शश्वच्छक्त्यूष्माण उदीरिताः ॥ १६-८३ ॥  
  
चातुरात्म्यमिदं प्रोक्तं चतुर्ब्रह्मेति शब्दितम् ।  
  
क्षकारसहितानां तेषां ब्रह्मशब्दवाच्यत्वम्  
  
क्षेण कूटेन संयोगात् पञ्चब्रह्मेति शब्दितम् ॥ १६-८४ ॥  
  
क्षस्तु सत्यस्य बीजं तु प्रोक्तः सात्त्वतशासने ।  
  
प्। १५२) कषकूटमुशन्त्यन्ये नित्यं तत्प्रतिरूपकम् ॥ १६-८५ ॥  
  
अन्तःस्थानामुत्पत्तिस्तेषां सञ्ज्ञात्रयं च  
  
शाद्वस्तस्माल्ल उद्दिष्टो लाद्रो राद्यः प्रजायते ।  
धारणा नाम विज्ञेया याद्या विश्वस्य धारणात् ॥ १६-८६ ॥  
  
अन्तःस्था इति च प्रोक्ता अन्तःस्थपुरुषेशयाः ।  
अवस्था इति च प्रोक्ता ईशावतरणक्रमे ॥ १६-८७ ॥  
  
मकारोत्पत्तिः  
  
यकारादीशशक्तिस्थान्मकारो नाम जायते ।  
अनुत्तरोत्तरो बिन्दुर्म इति प्रतिशब्द्यते ॥ १६-८८ ॥  
  
तस्य सर्वचेतनसमष्टिरूपत्वं जीववाचित्वं च  
  
चेतनानां तु सर्वेषां समष्टिः सा निगद्यते ।  
अस्मदर्थोऽयमुद्दिष्ट सोऽयमुत्तमपूरुषः ॥ १६-८९ ॥  
  
भकारोत्पत्तिस्तस्य च प्रकृतिवाचित्वम्  
  
सूक्ष्मेक्षयानुवृद्धौ सा प्रकृत्या भोग्यरूपया ।  
भ इत्येव मकारात् सा पुनः स्थूला विविच्यते ॥ १६-९० ॥  
  
प्। १५३)		बादिटान्तत्रयोदशवर्णोत्पत्तिः  
  
भोगोपकरणाकारा बहिरन्तर्व्यवस्थया ।  
त्रयोदशात्मना व्यक्ता बाद्या टान्ता महामुने ॥ १६-९१ ॥  
  
बादित्रयस्य महदहङ्कारमनोवाचित्वम् तवर्गस्य   
ज्ञानेन्द्रियवाचित्वम्  
  
बुद्धिश्चाहङ्कृतिश्चैव मनश्चेति मनीषिभिः ।  
वादित्रितयमुद्दिष्टं नादि तान्तं तु धीन्द्रियम् ॥ १६-९२ ॥  
  
टवर्गस्य कर्मेन्द्रियवाचकत्वम्  
  
णादि टान्तं तु कर्माख्यमथ भोग्योद्भवो द्विधा ।  
  
चवर्गोत्पत्तिः तस्य तन्मात्रवाचित्वम्  
  
ञादि चान्तं तु तन्मात्रपञ्चकं प्रविजृम्भते ॥ १६-९३ ॥  
  
कवर्गोत्पत्तिः तस्य महाभूतवाचित्वम्  
  
ङादिः पञ्चमहाभूता कान्तान्या वर्णसन्ततिः ।  
यस्माद्यस्योद्भवो वर्णात् तत्त्वसृष्ट्यां तु तत् स्मरेत् ॥ १६-९४ ॥  
  
लकारोत्पत्तिः  
  
लस्यैव करणान्यत्वे लकारो नाम जायते ।  
  
व्यञ्जनानां वैविध्यम्  
  
चतुस्त्रिंशदिति प्रोक्ता वर्णास्ते व्यञ्जनात्मकाः ॥ १६-९५ ॥  
  
प्। १५४) एवमेकैकशो योगाद्भेदाः स्युर्बहवः स्वरैः ।  
चतुःपञ्चाशदुद्दिष्टाः ककारास्तत्र वै मुने ॥ १६-९६ ॥  
  
किकाराश्च कुकाराश्च कृकाराश्च तथाविधाः ।  
कॢकारास्तत्र षट्त्रिंशत् केकारा रसधीर्मुने ॥ १६-९७ ॥  
  
तथाविधाश्च कोकारा योगिभिः सङ्ख्यया स्मृताः ।  
स्तब्धस्वार्थोऽयमित्येवं कैकारो योगिभिः स्मृतः ॥ १६-९८ ॥  
  
कौकाराश्च तथासङ्ख्याः सप्त संहत्य ते पुनः ।  
देहोऽर्थः सङ्ग इत्येवं सङ्ख्याताः परमर्षिभिः ॥ १६-९९ ॥  
  
वेगव्यञ्जनसङ्ख्यैव देहोऽर्थः साङ्गभेदिताः ।  
नीतिमत्प्रतिभा हेति सङ्ख्यया जायते मुने ॥ १६-१०० ॥  
  
स्वरव्यञ्जनसंयोगादियं सङ्ख्या समीरिता ।  
एकद्वित्र्यादिसंयोगैर्व्यञ्जनानां क्रमात् क्रमात् ॥ १६-१०१ ॥  
  
केवलानां सस्वराणां ततः सङ्ख्याविधिः स्मृतः ।  
  
वर्णमातृकाया भगवच्छक्तिप्रोतत्वम्  
  
पदवाक्यप्रमाणादिनानाकोरकशालिनी ॥ १६-१०२ ॥  
  
वर्णस्तम्बा ज्ञानमूला शब्दशक्तिर्हि वैष्णवी ।  
विष्णुना देवदेवेन तेन शक्तिमता स्वयम् ॥ १६-१०३ ॥  
  
स्थूलसूक्ष्मपरत्वेन प्रोतेयं वर्णसन्ततिः ।  
  
प्। १५५) 	भगवदाज्ञया रुद्रांशस्यापि   
वर्णमातृकाधिष्ठातृत्वम्  
  
तदाज्ञयास्मदंशैश्च रुद्रैर्नानाविधैरियम् ।  
मन्त्रयोनिरियं देवी मातृकाधिष्ठिता सदा ॥ १६-१०४ ॥  
  
इति श्रीपाञ्चरात्रे तन्त्ररहस्ये अहिर्बुध्न्यसंहितायां   
वर्णोत्पत्तिनिरूपणं नाम षोडशोऽध्यायः ॥ १६ ॥  
  
आदितः श्लोकाः १००४  
  
  
  
वर्णसञ्ज्ञानिरूपणं नाम सप्तदशोऽध्यायः  
  
ध्यायिनां सुखदं नित्यं ज्वालाजटिलकुन्तलम् ।  
सुदर्शनाख्यं तद्दिव्यं महः किमपि धीमहि ॥  
  
वर्णमातृकाधिष्ठातृरूपप्रश्नः  
  
नारदः -  
  
नमस्ते शर्व सर्वज्ञ सर्वासुरनिबर्हण ।  
स्थूलसूक्ष्मपरैर्भावैर्यथा वर्णा अधिष्ठिताः ॥ १७-१ ॥  
  
विष्णुना देवदेवेन रुद्रैश्च भवदंशकैः ।  
तथा तं मे परं भावं वक्तुमर्हसि शङ्कर ॥ १७-२ ॥  
  
तत्प्रतिवचनप्रतिज्ञा  
  
अहिर्बुध्न्यः -  
  
विष्णुशक्तिमया वर्णा विष्णुसङ्कल्पजृम्भिताः ।  
अधिष्ठिता यथा भावैस्तथा तन्मे निशामय ॥ १७-३ ॥  
  
वर्णाधिष्ठातृवैष्णवरूपाणि  
  
प्रथमश्चाप्रमेयश्च व्यापकोऽकार उच्यते ।  
आनन्द आदिदेवश्च गोपनश्चाः स्मृतो बुधैः ॥ १७-४ ॥  
  
प्। १५७) इष्ट इद्धश्च रामश्च इकारः परिपठ्यते ।  
विष्णुश्च पञ्चबिन्दुश्च माया ईकार उच्यते ॥ १७-५ ॥  
  
उकार उदयश्चापि ह्युद्दामो भुवनाह्वयः ।  
प्रज्ञाधारश्च लोकेश ऊर्ज ऊकार उच्यते ॥ १७-६ ॥  
  
ऋकार ऋतधामा च सत्यश्चाङ्कुश एव च ।  
ज्वाला प्रसरणश्चैव ऋकारो विष्टराह्वयः ॥ १७-७ ॥  
  
ऌकारस्तारकः प्रोक्तो लिङ्गात्मा भगवानिति ।  
ॡकारो दीर्घघोणश्च देवदत्तस्तथा विराट् ॥ १७-८ ॥  
  
एकारस्तु जगद्योनिस्त्र्यश्रो विग्रह एव च ।  
ऐकारश्च तथैश्वर्यं योगी ह्यैरावणस्तथा ॥ १७-९ ॥  
  
ओदनश्चौतदेवश्च विक्रम्योकार उच्यते ।  
और्वो भूधरसञ्ज्ञश्चाप्यौः स्मृतो ह्यौषधात्मकः ॥ १७-१० ॥  
  
त्रैलोक्यैश्वर्यदो व्यापी व्योमेशौङ्कार एव च ।  
अङ्कारः सृष्टिकृत् प्रोक्तो विसर्गः परमेश्वरः ॥ १७-११ ॥  
  
ककारः कमलश्चैव करालः प्रकृतिः परा ।  
खकारः खर्वदेहश्च वेदात्मा विश्वभावनः ॥ १७-१२ ॥  
  
गकारस्तु गदध्वंसी गोविन्दश्च गदाधरः ।  
  
प्। १५८) घकारस्त्वथ घर्मांशुस्तेजस्वी दीप्तिमांस्तथा ॥ १७-१३ ॥  
  
ङकार एकदंष्ट्राख्यो भूतात्मा भूतभावनः ।  
चद्रांशुश्चञ्चलश्चक्री चकारः परिकीर्त्यते ॥ १७-१४ ॥  
  
छन्दःपतिश्छलध्वंसी छकार छन्द एव च ।  
अजितो जन्महन्ता च जकारः शाश्वतः स्मृतः ॥ १७-१५ ॥  
  
झकारो झषसञ्ज्ञस्तु सामगः सामपाठकः ।  
ञकार उत्तमाख्यश्च ईश्वरस्तत्त्वधारकः ॥ १७-१६ ॥  
  
विश्वाप्यायकरश्चन्द्री ट आह्लाद उदीरितः ।  
धाराधरो नेमिसञ्ज्ञष्ठकारः कौस्तुभो मतः ॥ १७-१७ ॥  
  
मौसलो दण्डधारश्च डकारोऽखण्डविक्रमः ।  
ढकारो विश्वरूपश्च दृढकर्मा प्रतर्दनः ॥ १७-१८ ॥  
  
णकारोऽभयदः शास्ता वैकुण्ठः परिकीर्तितः ।  
तकारस्ताललक्ष्मा च वैराजः स्रग्धरस्तथा ॥ १७-१९ ॥  
  
धन्वी भुवनपालश्च थकारः सर्वधारकः ।  
दत्तावकाशो दमनो दकारः शान्तिदः स्मृतः ॥ १७-२० ॥  
  
धकारः शार्ङ्गधृग्धामा माधवश्च प्रकीर्तितः ।  
नरो नारायणः पन्था नकारः समुदाहृतः ॥ १७-२१ ॥  
  
पकारः पद्मनाभश्च पवित्रः पश्चिमाननः ।  
  
प्। १५९) फकारः फुल्लनयनो लाङ्गली श्वेतसञ्ज्ञितः ॥ १७-२२ ॥  
  
बकारो वामनो ह्रस्वः पूर्णाङ्गः स च कथ्यते ।  
भल्लातको भकारश्च ज्ञेयः सिद्धिप्रदो ध्रुवः ॥ १७-२३ ॥  
  
मकारो मर्दनः कालः प्रधानः परिपठ्यते ।  
चतुर्गतिर्यकारश्च सुसूक्ष्मः शङ्ख उच्यते ॥ १७-२४ ॥  
  
अशेषभुवनाधारो रोऽनलः कालपावकः ।  
लकारो विबुधाख्यश्च धरेशः पुरुषेश्वरः ॥ १७-२५ ॥  
  
वराहश्चामृताधारो वकारो वरुणः स्मृतः ।  
शकारः शङ्करः शान्तः पुण्डरीकः प्रकीर्तितः ॥ १७-२६ ॥  
  
नृसिंहश्चाग्निरूपश्च षकारो भास्करस्तथा ।  
सकारस्त्वमृतस्तृप्तिः सोमश्च परिकीर्तितः ॥ १७-२७ ॥  
  
सूर्यो हकारः प्राणस्तु परमात्मा प्रकीर्तितः ।  
अनन्तेशः क्षकारस्तु वर्गान्तो गरुडः स्मृतः ॥ १७-२८ ॥  
  
बिन्दुः संहार इत्युक्तो विसर्गः सृष्टिरुच्यते ।  
विष्णुशक्तिमया एते स्थूलसूक्ष्मपरात्मकाः ॥ १७-२९ ॥  
  
अप्रमेयादयो भावाः शतं सार्धमुदीरिताः ।  
  
वर्णाधिष्ठातृरौद्ररूपाणि  
  
वर्णास्तेऽधिष्ठिता यैस्तैर्मदंशै रुद्रसञ्ज्ञितैः ॥ १७-३० ॥  
  
प्। १६०) तान्निबोध महाभागानक्षरस्थान् महामुने ।  
श्रीकण्ठानन्दसूक्ष्मेशास्त्रिमूर्तिरमेश्वरः ॥ १७-३१ ॥  
  
अङ्घ्रीऽसो भारभूतिश्च तिथिः स्थाणुर्भवाह्वयः ।  
चण्डीशो भौतिकः सद्योजातश्चानुग्रहेश्वरः ॥ १७-३२ ॥  
  
अक्रूरश्च महासेनः स्युरेताः स्वरमूर्तयः ।  
ततः क्रोधीशचण्डीशपञ्चान्तकशिवोत्तमाः ॥ १७-३३ ॥  
  
तथैकरुद्रः कूर्मैकनेत्राह्वचतुराननाः ।  
अजेशः सर्वसोमेशौ लाङ्गली दारिकस्तथा ॥ १७-३४ ॥  
  
अर्धनारीश्वरश्चोमाकान्तश्चाषाढदण्डिनौ ।  
अत्रिर्मीनश्च मेषश्च लोहितश्च शिखी तथा ॥ १७-३५ ॥  
  
चलगण्डद्विगण्डौ च समहाकालवालिनौ ।  
भुजङ्गेशः पिनाकी च खड्गीशश्च बकस्तथा ॥ १७-३६ ॥  
  
श्वेतो भृगुर्वकुलीशः संवर्तक इतीरितः ।  
रुद्रमूर्तय उद्दिष्टा मदीया वर्णपालिकाः ॥ १७-३७ ॥  
  
वर्णचक्रपद्मनिरूपणम्  
  
तथा वर्णमयं चक्रं पद्मं चापि निबोध मे ।  
प्रणवोऽक्षः समुद्दिष्टः शक्तिर्नाभिरुदीरिता ॥ १७-३८ ॥  
  
प्। १६१) अकचाष्टतपाश्चैव सवर्ग्या अरपद्धतिः ।  
यादयो नेमिरुद्दिष्टा गरुडः प्रधिरुच्यते ॥ १७-३९ ॥  
  
प्रणवः कर्णिका प्रोक्ता शक्तिः केसरपद्धतिः ।  
स्वरद्विरष्टकं वर्गा अन्तःस्था ऊष्मभिः सह ॥ १७-४० ॥  
  
पत्राष्टकमिदं प्रोक्तं गरुडो दीप्तिरुच्यते ।  
इति चक्राब्जमध्यस्था मातृकावर्णमालिनी ॥ १७-४१ ॥  
  
मन्त्रयोनिर्महादेवी वैष्णवी षड्गुणात्मिका ।  
  
वर्णमातृकात्मकवैष्णवशक्तिस्वरूपवर्णनम्  
  
आदिवर्णप्रकॢप्ताङ्गा वर्गाभरणभूषिता ॥ १७-४२ ॥  
  
पद्मगर्भप्रतीकाशा शङ्खपङ्कजधारिणी ।  
प्रणवेनाथ शक्त्या च श्रिया सङ्कॢप्तदेहिका ॥ १७-४३ ॥  
  
स्वरसम्पूर्णवदना कचकॢप्तकरद्वया ।  
टतकॢप्तपदद्वन्द्वा पादिकॢप्तोदरा शुभा ॥ १७-४४ ॥  
  
यरप्राणोष्मका देवी लकारवरहारिणी ।  
वकारकाञ्चीसुभगा शषकुण्डलधारिणी ॥ १७-४५ ॥  
  
सहृत्का हान्तरात्मा च क्षप्रभा वर्णमालिनी ।  
पाशाङ्कुशकराग्रा च वाणी ध्येया विपश्चिता ॥ १७-४६ ॥  
  
प्रथमं वैष्णवशक्त्याराधनम्  
  
वक्ष्यमाणेन मन्त्रेण पुरैवाराधयेद्गिरम् ।  
  
  
ततो मन्त्रोद्धारः  
  
प्। १६२) लब्धानुज्ञस्ततो देव्या गुरुपङ्क्तिं समर्च्य च ॥ १७-४७ ॥  
  
गणेशमभिपूज्याथ मन्त्रानिष्टान् समुद्धरेत् ।  
  
वैष्णवरूपैरेव वैष्णवमन्त्रोद्धरणम्  
  
अप्रमेयादिभिर्भावैर्वैष्णवानुद्धरेत् सुधीः ॥ १७-४८ ॥  
  
रौद्रमन्त्राणा रौद्ररूपैरुद्धरणम् शक्तिमन्त्राणां   
शक्तिरूपैः  
  
रौद्रान् रुद्रैस्ततः शाक्तान् भारत्यंशैः समुद्धरेत् ।  
यद्यपि व्यापका मन्त्रा नित्यं सिद्धा महामुने ॥ १७-४९ ॥  
  
स्युः शक्तिशालिनो मन्त्रा एवं सृष्टिविचिन्तनात् ।  
  
उक्तक्रमोल्लङ्घने प्रत्यवायः  
  
उज्झित्वोक्तक्रमं यो हि मन्दात्मा मन्त्रमुद्धरेत् ॥ १७-५० ॥  
  
भवन्ति शापदा मन्त्रास्तस्य शास्त्रातिवर्तिनः ।  
  
अनुल्लङ्घनेऽभ्युदयः  
  
अनुज्झित्वा क्रमं सर्वं यः सुधीर्मन्त्रमुद्धरेत् ।  
तस्याध्ययनमात्रेण मन्त्रः सिद्धिं प्रयच्छति ॥ १७-५१ ॥  
  
इति श्रीपाञ्चरात्रे तन्त्ररहस्ये अहिर्बुध्न्यसंहितायां   
वर्णसञ्ज्ञानिरूपणं नाम सप्तदशोऽध्यायः ॥ १७ ॥  
  
आदितः श्लोकाः १०५५  
  
  
  
मन्त्रोद्धारो नाम अष्टादशोऽध्यायः  
  
ध्यातं सकृद्भवानेककोट्यघौघं हरत्यरम् ।  
सुदर्शनस्य तद्दिव्यं भर्गो देवस्य धीमहि ॥  
  
शक्तिमन्त्रोद्धारः  
  
अहिर्बुध्न्यः   
  
शक्तिं समुद्धरेत् पूर्वमग्नीषोमात्मना स्थिताम् ।  
विष्णुस्थां परमात्मस्थां स्पृशन्तीं व्यापिनीं पुनः ॥ १८-१ ॥  
  
वानीहृदयमादाय योजयेदन्तरात्मना ।  
हृदा पुनः समायोज्य योजयेदूष्मणो द्वयम् ॥ १८-२ ॥  
  
पञ्चबिन्दुं महाशक्तिं स्मरेदथ तदासनाम् ।  
व्योमेशमाश्रयन्तीं तां स्मरेदथ धिया पुनः ॥ १८-३ ॥  
  
सङ्क्षेपतस्तत्प्रभावः  
  
इयं दिव्या महाशक्तिः सोमसूर्याग्निभूषणा ।  
माया नाम तनुर्विष्णोस्त्रैलोक्यैश्वर्यदोज्ज्वला ॥ १८-४ ॥  
  
स्थूलसूक्ष्मपरत्वेन शक्तिरेषा निदर्शिता ।  
सौदर्शनानां मन्त्राणामियं योनिर्महामुने ॥ १८-५ ॥  
  
प्। १६४) विष्णुसङ्कल्परूपाणां ये चान्ये वैष्णवा भुवि ।  
इयम् सा परमा शक्तिरहन्तेयं हरेः परा ॥ १८-६ ॥  
  
विचित्रानेकशब्दार्थतत्तत्सङ्कल्पकोरका ।  
युग्मान्तैरादिभिः षड्भिराद्यन्तस्वरषट्कयोः ॥ १८-७ ॥  
  
अङ्गकॢप्तिः समुद्दिष्टा शक्त्या मेलितया स्वया ।  
  
सुदर्शनदशाक्षरमन्त्रोद्धारः  
  
मनसाभ्यस्य तां शक्तिं सन्तोषावधि वैष्णवीम् ॥ १८-८ ॥  
  
समुद्धरेन्महामन्त्रं सौदर्शनमनन्यधीः ।  
अमृतं शक्तिहृद्भूतमप्रमेयेन वर्णयेत् ॥ १८-९ ॥  
  
दिव्यं तदन्तरात्मानं परमात्मानमञ्जसा ।  
योजयेत् प्रथमेनैव तत्स्थां तृप्तिं तु केवलाम् ॥ १८-१० ॥  
  
केवलं तत्स्थितं सोमं तत्स्थितं च स्मरेत् सुधीः ।  
अशेषभुवनाधारं तत्स्थमानन्दमेव च ॥ १८-११ ॥  
  
कालपावकमादाय दुष्टपापेन्धनानलम् ।  
योजयेद् व्यापकेनैव नानाविधविभाविना ॥ १८-१२ ॥  
  
सङ्क्षेपतस्तत्प्रभाववर्णनम्  
  
दशाक्षरी महाविद्या शक्तिः सौदर्शनी त्वियम् ।  
स्थूलसूक्ष्मपराकारा विष्णुसङ्कल्परूपिणी ॥ १८-१३ ॥  
  
प्। १६५) तत्तद्विचित्रसङ्कल्पसदसद्भावभाविनी ।  
सर्वभावानुगा विष्णो परा सौदर्शनी स्थितिः ॥ १८-१४ ॥  
  
आकाशादिपृथिव्यन्तभूतिभेदानुयायिनी ।  
सूक्ष्मा सौदर्शनी शक्तिः कारणादिविभागिनी ॥ १८-१५ ॥  
  
तत्तद्दुरितदैत्यौघतमोविध्वंसनात्मिका ।  
स्थूलचक्रस्वरूपाढ्या विष्णोः साङ्कल्पिकी स्थितिः ॥ १८-१६ ॥  
  
स्वरव्यञ्जनकूटस्थैः पूर्णेयं चतुरक्षरी ।  
निदानं सर्वसिद्धीनामपदं लाभनाशयोः ॥ १८-१७ ॥  
  
कूटे त्र्यर्णमये त्वस्याः परतः प्रायशः स्थितेः ।  
याभ्यां षडक्षरी सैषा विद्या भुवनकारिका ॥ १८-१८ ॥  
  
त्रेधा पञ्चमबीजकथनम्  
  
परमात्मानमादाय योजयेदुदयेन तु ।  
प्रधानं संस्पृशेद्भूयः परं बीजं तु पञ्चमम् ॥ १८-१९ ॥  
  
सूर्यमुद्दामकालाढ्यं सूक्ष्मं तद्बीजमुच्यते ।  
सप्राणं भुवनाधारं रक्षोदुरितमर्दनम् ॥ १८-२० ॥  
  
स्थूलं तु पञ्चमं बीजं सौदर्शनमनुत्तमम् ।  
  
त्रेधा षष्ठबीजकथनम्  
  
प्। १६६) यत्तत् साङ्कर्षणं घोरं लाङ्गलं परमायुधम् ॥ १८-  
२१ ॥  
  
योजयेदप्रमेयेण चन्द्रिकाकेवलेन च ।  
परं तत् परमं षष्ठं दीप्तिशालि सुदर्शने ॥ १८-२२ ॥  
  
सर्वशास्त्रार्थकूटस्थमिति तेजोऽप्रमेयकम् ।  
षष्ठे परा स्थितिर्बीजे सेयं नारद दर्शिता ॥ १८-२३ ॥  
  
तत् फुल्लनयनाकारं फुल्लैर्यन्नयनैर्वृतम् ।  
प्रथितं प्रथमाक्रान्तं विश्वाप्ययकृदुज्ज्वलम् ॥ १८-२४ ॥  
  
सूक्ष्मं षष्ठं समुद्दिष्टं बीजं सौदर्शनं परम् ।  
यस्मान्नयति सन्मार्गं छित्त्वाघं बाह्यमान्तरम् ॥ १८-२५ ॥  
  
प्रथते च मुहुर्वृद्ध्या विश्वमाप्याययत्यपि ।  
इयं ते मध्यमावस्था सूक्ष्मा षष्ठी प्रदर्शिता ॥ १८-२६ ॥  
  
श्वेताख्या व्यापकाक्रान्ता आह्लादेन तु केवलम् ।  
षष्ठी स्थूला समुद्दिष्टा विधा नारद ते मुने ॥ १८-२७ ॥  
  
स्थाणुं छित्त्वा यथा दग्ध्वा पूर्वं केदारकारकः ।  
फलप्रापणबीजानि प्रथयित्वा च वारिणा ॥ १८-२८ ॥  
  
आप्याय्य शान्तसन्तापो व्याप्नुवन् विविधं फलम् ।  
आह्लादं लभतेऽतीव सेयं षष्ठी परा मुने ॥ १८-२९ ॥  
  
प्। १६७) इति ते दर्शिता शश्वच्छक्तिः सा षोडशाक्षरी ।  
  
सुदर्शनगायत्री  
  
स्वशक्त्या तु समाक्रान्ता गायत्री सेयमीरिता ॥ १८-३० ॥  
  
पुनः शक्तिमन्त्रवैभवः  
  
एषा सौदर्शनी शक्तिर्भवबीजक्षयङ्करी ।  
जप्तार्चिता हुता ध्याता तारयत्येव साधकम् ॥ १८-३१ ॥  
  
अस्याः प्रातिस्विकं बीजं चतुर्थं कूटमुत्तमम् ।  
स्मृता प्रातिस्विकी शक्तिस्तृप्तिः सोमामृतात्मिका ॥ १८-३२ ॥  
  
शक्तिमन्त्रस्य प्रथमद्वितीयाक्षराभ्यां   
पुरुषसूक्तश्रीसूक्तयोराविर्भावः  
  
अक्षरादादिमादस्याः सूक्तं पौरुषमुद्गतम् ।  
द्वितीयाक्षरसम्भूतं श्रीसूक्तं नाम यन्मुने ॥ १८-३३ ॥  
  
सङ्क्षेपतो मन्त्रार्थवर्णनम्  
  
सहयोर्यत् स्मृतं ज्ञानं तत् सहस्रारमुच्यते ।  
सहो बलं समाख्यातं तत् स्रवत्यखिलेन यत् ॥ १८-३४ ॥  
  
तत् सहस्रं समाख्यातमनन्तं प्राणनं च तत् ।  
अरं ज्ञानं समाख्यातं नित्यशुद्धं निरञ्जनम् ॥ १८-३५ ॥  
  
प्। १६८) ज्ञानक्रियात्मिका शक्तिरिति सौदर्शनी कला ।  
सम्प्राप्योदयमुद्दामं भुवनस्य कृते स्वयम् ॥ १८-३६ ॥  
  
प्राणसूर्यात्मिका भूत्वा परमात्मस्वरूपिणी ।  
निहत्य दुरितं शश्वद्विश्वमाप्याययन्त्यपि ॥ १८-३७ ॥  
  
श्वेता प्रसन्नभूयिष्ठा स्वयमानन्दते मुहुः ।  
संहृतैर्विगृहीतैश्च वाक्यैर्वर्णैः पदैरपि ॥ १८-३८ ॥  
  
लेशतोऽर्थगतिः प्रोक्ता विस्तृत्या नैव शक्यते ।  
  
सुदर्शनसप्ताक्षरी  
  
प्रणवेन समाक्रान्ता सेयं सप्ताक्षरी स्मृता ॥ १८-३९ ॥  
  
सुदर्शनाष्टाक्षरी  
  
स्वशक्त्या च समाक्रान्ता सेयमष्टाक्षरी स्मृता ।  
  
सुदर्शननवाक्षरी  
  
श्रिया समेता भूयोऽपि स्मृता सैषा नवाक्षरी ॥ १८-४० ॥  
  
अथाङ्गसिद्ध्यर्थाङ्गमन्त्रः  
  
अथास्या अङ्गसिद्ध्यर्थमेकमङ्गं निशामय ।  
चन्द्रांशुमुद्धरेत् पूर्वमप्रमेयेण भूषयेत् ॥ १८-४१ ॥  
  
प्। १६९) अशेषभुवनाधारं परप्रकृतिसंयुतम् ।  
आनन्देन समाक्रान्तं द्वितीयं कूटमुद्धरेत् ॥ १८-४२ ॥  
  
चतुर्गतिमथादाय ह्यप्रमेयेण भूषयेत् ।  
ततोऽमृतमुपादायाप्यमृताधारभूषितम् ॥ १८-४३ ॥  
  
आनन्दयोजितं पश्चात् परमात्मानमुद्धरेत् ।  
आनन्दपूरितः सोऽयं मन्त्रः सर्वाङ्गमन्त्रराट् ॥ १८-४४ ॥  
  
अतिचञ्चलदीप्ताग्निः फुल्लत्कमलसन्निभः ।  
सूर्यानलसहस्राभ आदिदेवसमद्युतिः ॥ १८-४५ ॥  
  
नित्यतृप्तश्च मन्त्रात्मा सूक्ष्मावस्थ उदाहृतः ।  
करालाकारवर्णाभा स्फुरच्चक्रायुतान्विता ॥ १८-४६ ॥  
  
निहत्य दुरितं सर्वं प्राणेन स्वेन तेजसा ।  
सोमसूर्यात्मिका भूत्वा गोपायति जगत्त्रयम् ॥ १८-४७ ॥  
  
इति स्थूला गतिर्दिव्या चक्रमन्त्रस्य दर्शिता ।  
इदं नानाविधैर्बीजैर्हृदयाद्यङ्गसन्ततौ ।  
योजयेच्चक्रमन्त्रं तु यथा तन्मे निशामय ॥ १८-४८ ॥  
  
इति श्रीपाञ्चरात्रे तत्ररहस्ये अहिर्बुध्न्यसंहितायां   
मन्त्रोद्धारो नाम अष्टादशोऽध्यायः ॥ १८ ॥  
  
आदितः श्लोकाः ११०३  
  
  
  
अङ्गोपाङ्गमन्त्रोद्धारो नाम एकोनविंशोऽध्यायः  
  
ध्यातं सकृद्भवानेककोट्यघौघं हरत्यरम् ।  
सुदर्शनस्य तद्दिव्यं भर्गो देवस्य धीमहि ॥  
  
हृदयमन्त्रः  
  
अहिर्बुध्न्यः   
  
यत्तज्ज्ञानमयं दिव्यं गुणानां प्रकृतिः परा ।  
पञ्चानां तु बलादीनां नित्यशुद्धं निरञ्जनम् ॥ १९-१ ॥  
  
तन्नाम हृदयं मन्त्रं स षाड्गुण्यमयो यतः ।  
तस्य वाचकमाकारमुद्धरेन्मनसा सुधीः ॥ १९-२ ॥  
  
ज्ञानत्वादप्रमेयश्च प्रथमो व्यापकः स्मृतः ।  
आनन्द आदिदेवश्च गोपनश्चेति षड्विधाः ॥ १९-३ ॥  
  
क्रमात् संहृत्य तज्ज्ञानं साङ्कर्षणमनुत्तम् ।  
तत्तद्विशेषसंयोगाद्विशेष्यस्तन्मयः सदा ॥ १९-४ ॥  
  
इत्याभावसमायोगाज्ज्ञानात्मा मन्त्रराट् स्वयम् ।  
हृदयाय नमः पश्चाद्व्यक्त्यर्थं सम्प्रयोजयेत् ॥ १९-५ ॥  
  
शिरोमन्त्रः  
  
प्। १७१) रमणीया समिद्धा च येच्छा देवस्य शाश्वती ।  
सर्वत्राप्रतिघा दिव्या ह्यमृताधारभेदिता ॥ १९-६ ॥  
  
वीति बीजेन निर्दिष्टा तच्चैश्वर्यं महद्धरेः ।  
ऐश्वर्यं च शिरःस्थाने यत्तत् सर्वोपरि स्थितम् ॥ १९-७ ॥  
  
अविघातात्मकं यत्तदिच्छाया रूपमुत्तमम् ।  
समिद्धं रमणीयं तदमृतस्याश्रयः परः ॥ १९-८ ॥  
  
वीति तद्द्योतकं बीजं तेन संयोजयेच्छिरः ।  
तेन संयोजितश्चक्रमन्त्र ऐश्वर्यबृंहितः ॥ १९-९ ॥  
  
इच्छामिन्धान एवास्य मन्त्रिणः सम्प्रकाशते ।  
ततस्तच्छिरसे स्वाहा व्यक्त्यर्थं सम्प्रयोजयेत् ॥ १९-१० ॥  
  
शिखामन्त्रः  
  
अमृता सोमरूपा च या सा तृप्तिमयी परा ।  
जगत्प्रकृतिरीशाना विष्णुशक्तिः परावरा ॥ १९-११ ॥  
  
तस्या यो भुवनाकार उद्दाम उदयोऽमलः ।  
सु इत्येवं समाख्याता शक्तिस्तेनोदिता सती ॥ १९-१२ ॥  
  
विशेषयति रूपेण चक्रमन्त्रं सनातनम् ।  
तया स भेदितः शक्त्या शक्त्यात्मा सम्प्रकाशते ॥ १९-१३ ॥  
  
या सा कुण्डलिनी शक्तिर्हृदयस्था समीरिता ।  
  
प्। १७२) योगिभिर्या शिखा तस्या दिव्या दीपाकृतिः परा ॥ १९-१४ ॥  
  
प्रसरत्यूर्ध्वभागे तु शिखास्थाने विराजते ।  
अतः शक्तेः शिखास्थाने न्यासस्तस्यास्ततः स्मृतः ॥ १९-१५ ॥  
  
शिखायै वषडित्येवं व्यक्त्यर्थं सम्प्रयोजयेत् ।  
  
कवचमन्त्रः  
  
ऊर्जो नाम समुद्दिष्टो बलं विष्णोः स्वमूर्जितम् ॥ १९-१६ ॥  
  
प्रज्ञाधारणसामर्थ्यं नित्यतृप्तिमयं परम् ।  
सर्वकार्यैः समुद्युक्तः श्रमाभावे हि तृप्यति ॥ १९-१७ ॥  
  
अशेषभुवनाधारस्तद्बलं परिगीयते ।  
बले बलं धारणेद्धा बिभर्ति सकलं जगत् ॥ १९-१८ ॥  
  
चतुर्गतिमयं यत्तत् प्राणानां परिगीयते ।  
व्यानापानादिका सा च प्रोक्ता गतिचतुष्टयी ॥ १९-१९ ॥  
  
चतुर्गतिमयः प्राणो बलं तत् परिगीयते ।  
अजितो भगवान् येन जयत्यखिलमच्युतः ॥ १९-२० ॥  
  
एतैर्गुणैः समायुक्तं बलं तद्वैष्णवं महत् ।  
अप्रमेयमनाद्यं तत् सूर्यशब्देन गीयते ॥ १९-२१ ॥  
  
बलेन भेदितो मन्त्रो बलात्मा व्यवतिष्ठते ।  
बलं चाखिलगात्रेषु मूर्छितं विपुलं महत् ॥ १९-२२ ॥  
  
अंसयोस्तदभिव्यक्तिरतस्तत्रैव विन्यसेत् ।  
प्। १७३) कवचाय हुमित्येव व्यक्त्यर्थं सम्प्रयोजयेत् ॥ १९-२३ ॥  
  
अस्त्रमन्त्रः  
  
महत्ता न्यूनताभावः स च स्यादविकारिता ।  
अव्याहतस्वसङ्कल्पः सुशब्दार्थो निरूपितः ॥ १९-२४ ॥  
  
चेतनाचेतनं विश्वं स्वसङ्कल्पेन भावयन् ।  
यः स्यादविकृतः सोऽस्य भावो महासुदर्शनः ॥ १९-२५ ॥  
  
तद्वीर्यं तच्च शास्त्रोक्तं यद् दुष्टदमनात्मकम् ।  
शान्तिदं सर्वपापानां शङ्करं जगतामपि ॥ १९-२६ ॥  
  
विकारविरहो दैत्यमर्दिनः परमात्मनः ।  
महासुदर्शनेत्येवं तद्विर्यं बहुधोच्यते ॥ १९-२७ ॥  
  
वीर्येण भेदितो मन्त्रो वीर्यात्मा व्यवतिष्ठते ।  
तस्य हस्ततले स्थाने ततस्तत् तत्र विन्यसेत् ॥ १९-२८ ॥  
  
ततोऽस्त्राय फडित्येवं व्यक्त्यर्थं सम्प्रयोजयेत् ।  
  
नेत्रमन्त्रः  
  
अन्तर्बोधस्वरूपो यः प्राकृतध्वान्तनाशनः ॥ १९-२९ ॥  
  
सूर्यवत् तपतस्तस्य या ज्वालाप्यूर्ध्वगामिनी ।  
पुरुषाणामशेषाणामैश्वर्यान्निरपेक्षता ॥ १९-३० ॥  
  
अमृताधाररूपत्वमनिशं जन्मघातकम् ।  
प्। १७४) नैरपेक्ष्येण यत् तस्य तत् तेजः समुदाहृतम् ॥ १९-३१ ॥  
  
ज्वालाशब्देन तत् तेजो वैष्णवं बहुधेर्यते ।  
तेजसा भेदितो मन्त्रस्तेजोरूपोऽवतिष्ठते ॥ १९-३२ ॥  
  
तेजसो नयनं स्थानमतस्तत् तत्र विन्यसेत् ।  
वौषण्नेत्रत्रयायेति व्यत्यासाद् व्यक्तये पठेत् ॥ १९-३३ ॥  
  
इति षाड्गुण्यरूपेयं दर्शिता तेऽङ्गसन्ततिः ।  
उपाङ्गसन्ततिश्चैव न्यसनीया विपश्चिता ॥ १९-३४ ॥  
  
उपाङ्गमन्त्रः  
  
कुक्षिपृष्ठांसयुग्मोरुजानुपादयुगेषु च ।  
शाद्यर्णान् व्यापिसंयुक्तान् ज्ञानाद्यैर्नमसा सह ॥ १९-३५ ॥  
  
विन्यसेत् षड्गुणात्मैव मन्त्रिदेहः प्रजायते ।  
अप्रमेयो गदध्वंसी पन्थाः स्वर्गापवर्गयोः ॥ १९-३६ ॥  
  
इच्छामयो हि यो भावो विष्णुसङ्कल्पजृम्भितः ।  
अशेषदुरितप्लोषात् सोऽग्निरित्युच्यते बुधैः ॥ १९-३७ ॥  
  
अग्निना भेदितो मन्त्रस्त्वग्न्यात्मा व्यवतिष्ठते ।  
प्राकारं कल्पयेत् तेन परितः पावकाकृतिम् ॥ १९-३८ ॥  
  
अग्निप्राकारमध्यस्थो दुर्निरीक्षोऽभिजायते ।  
संस्मरंश्चक्रगायत्रीं परितश्चक्रमुद्रया ॥ १९-३९ ॥  
  
ऊर्ध्वाधस्तिर्यगाकारं मुद्रयेदात्मनो बहिः ।  
अग्निप्राकारतः पूर्वं चक्रमुद्राथवा भवेत् ॥ १९-४० ॥  
  
चक्रगायत्री  
  
हृदयं चाथ चक्राय विद्महेपदमादिमम् ।  
मन्त्रनाथस्य नेत्रादिपदं सूक्ष्मोऽथ धीमहि ॥ १९-४१ ॥  
  
गायत्र्या आद्यनवमे ततश्चैवानिवारितः ।  
ततः समस्तरूपं तु गायत्र्या दशमं पदम् ॥ १९-४२ ॥  
  
उदिता चक्रगायत्री सप्तविंशतिकीर्तिता ।  
अथ सौदर्शनास्त्राणां मन्त्रानेतान् निबोध मे ॥ १९-४३ ॥  
  
चक्राद्यस्त्रमन्त्राः  
  
ॐ नमो भगवन् विष्णो सर्वेषामादिमं समम् ।  
चक्रमूर्तिधरेत्येवं गदामूर्तिधरेति च ॥ १९-४४ ॥  
  
शार्ङ्गमूर्तिधरेत्येवं खड्गमूर्तिधरेति च ।  
चक्राद्यस्त्रचतुष्कं तु ततः सेनापतेपदम् ॥ १९-४५ ॥  
  
सर्वत्र सममुच्चार्य वदेत् प्रातिस्विकं ततः ।  
मन्त्रनाथो भवेच्चक्रे षड्वर्नोऽथ गदादिषु ॥ १९-४६ ॥  
  
कौमोदकि महाशर्ङ्ग महाखड्गेत्युदीरयेत् ।  
वर्मास्त्रे च ततो युञ्ज्यादेष मौनविधिक्रमः ॥ १९-४७ ॥  
  
इमाश्चतस्रो गायत्र्यश्चक्रादीनामुदीरिताः ।  
शङ्खादीनां चतुर्णां तु मन्त्रानेतान्निबोध मे ॥ १९-४८ ॥  
  
शङ्खादिमन्त्राः  
  
प्। १७६) ॐ नमो भगवन् विष्णो सर्वेषामादितः समम् ।  
शङ्खमूर्तिधरेत्येवं हलमूर्तिधरेति च ॥ १९-४९ ॥  
  
मुसलमूर्तिधरेत्येवं शूलमूर्तिधरेति च ।  
सेनापतेपदं पश्चात् सर्वेषां तुल्यमुच्चरेत् ॥ १९-५० ॥  
  
महाथ पाञ्चजन्याय स्वाहेत्येकाधिको मनुः ।  
महाहलाय स्वाहेति मन्त्रोऽप्येकाधिकः स्मृतः ॥ १९-५१ ॥  
  
महा च मुसलायाथ स्वाहेत्यभ्यधिको मनुः ।  
महाशूलाय स्वाहेति स चाप्यभ्यधिको मनुः ॥ १९-५२ ॥  
  
इमाश्चतस्रो गायत्र्यः शङ्खादीनां प्रदर्शिताः ।  
दण्डादीनामथाष्टानामिमान् मन्त्रान् निबोध मे ॥ १९-५३ ॥  
  
दण्डाद्यस्त्रमन्त्राः  
  
ॐ नमो भगवन् विष्णो सर्वेषामादितः समम् ।  
दण्डमूर्तिधरेत्येवं कुन्तमूर्तिधरेति च ॥ १९-५४ ॥  
  
शक्तिमूर्तिधरेत्येवं पाशमूर्तिधरेति च ।  
अङ्कुशमूर्तिधराय कुलिशमूर्तिधरेति च ॥ १९-५५ ॥  
  
परशुमूर्तिधरायाथ ततः शतमुखेति च ।  
अनलमूर्तिधरेत्येवं प्रातिस्विकपदक्रमः ॥ १९-५६ ॥  
  
सेनापतेपदं पश्चात् सर्वेषा सममुच्चरेत् ।  
प्। १७७) महादण्डायाथ नमो मन्त्र एवाधिकः स्मृतः ॥ १९-५७ ॥  
  
महाकुन्तायाथ नमो मन्त्रोऽप्येकोऽधिकः स्मृतः ।  
महाशक्तये च नमो मन्त्रोऽप्येकोऽधिकः स्मृतः ॥ १९-५८ ॥  
  
महापाशायाथ नमो मन्त्रोऽप्येकोऽधिकः स्मृतः ।  
महाङ्कुशाय नम इत्येषोऽप्यधिक उच्यते ॥ १९-५९ ॥  
  
महा च कुलिशायाथ नम इत्यपि तादृशः ।  
महापरशवे चाथ नम इत्यपि तादृशः ॥ १९-६० ॥  
  
महाशतमुखेत्येवमनलाय ततो नमः ।  
अयं मन्त्रस्त्रयस्त्रिंशद्वर्णो वह्न्ययुतप्रभः ॥ १९-६१ ॥  
  
इत्यस्त्राणामिमे मन्त्रा रूपतस्ते निदर्शिताः ।  
  
अत्रानुक्तस्य संहितान्तरात् ग्रहणम्  
  
आधाराद्यासनाकारो द्वारपर्यन्तपूजनम् ॥ १९-६२ ॥  
  
मुद्रा च विविधाकारा यस्य यस्य च यादृशी ।  
अभिषेकविधिश्चैव दीक्षानियम एव च ॥ १९-६३ ॥  
  
भूतशुद्धिविधिश्चैव ध्यानानि विविधानि च ।  
सर्वं जयाश्रुतं कार्यं तत्तद्वैशेषिकं विना ॥ १९-६४ ॥  
  
अमुद्राणामिहास्त्राणां दण्डादीनां महामुने ।  
कार्या समन्विता दिव्या शक्तिमुद्रास्त्रमुद्रया ॥ १९-६५ ॥  
  
प्। ७८) इति ते लेशतः प्रोक्तः सौदर्शनविधिक्रमः ।  
ग्रहणादिप्रकारोऽयं वक्ष्यते शृणु तं मुने ॥ १९-६६ ॥  
  
इति श्रीपाञ्चरात्रे तन्त्ररहस्ये अहिर्बुध्न्यसंहितायाम्   
अङ्गोपाङ्गमन्त्रोद्धारो नाम एकोनविंशोऽध्यायः ॥ १९ ॥  
  
आदितः श्लोकाः ११६९  
  
  
  
मन्त्रग्रहणादिदीक्षाविधानं नाम विंशोऽध्यायः  
  
ध्यातं सकृद्भवानेककोट्यघौघं हरत्यरम् ।  
सुदर्शनस्य तद्दिव्यं भर्गो देवस्य धीमहि ॥  
  
आचार्यलक्षणम्  
  
अहिर्बुध्न्यः   
  
वेदवेदान्ततत्त्वज्ञो विद्यास्थानविचक्षणः ।  
ऊहापोहविधानज्ञो दैवपित्र्यक्रियापरः ॥ २०-१ ॥  
  
अवक्ता चापवादानामकर्ता पापकर्मणाम् ।  
अमत्सरी परोत्कर्षे परदुःखे घृणापरः ॥ २०-२ ॥  
  
दयावान् सर्वभूतेषु हृष्टः परसुखोदये ।  
पुण्येषु मुदितायुक्त उपेक्षावान् कुबुद्धिषु ॥ २०-३ ॥  
  
तपःअसन्तोषशौचाढ्यो योगस्वाध्यायतत्परः ।  
पाञ्चरात्रविधानज्ञस्तन्त्रान्तरविचक्षणः ॥ २०-४ ॥  
  
तन्त्राणामन्तरज्ञश्च मन्त्राणां कृत्यतत्त्ववित् ।  
पदवाक्यप्रमाणज्ञो हेतुवादविचक्षणः ॥ २०-५ ॥  
  
प्। १८०) सामान्यस्यापवादस्य वेत्ता यन्त्रविचक्षणः ।  
कुण्डमण्डलभेदज्ञः क्रियाकारविचक्षणः ॥ २०-६ ॥  
  
अध्यात्मज्ञानकुशलः शान्तो दान्तो जितेन्द्रियः ।  
सदन्ववायसम्भूत आचार्यो नाम वैष्णवः ॥ २०-७ ॥  
  
शिष्यलक्षणम्  
  
आचार्यमाश्रयेच्छिष्यः श्रेयोऽर्थी सुसमाहितः ।  
विनयव्रतशाली च द्विजातिः संस्कृतः शुचिः ॥ २०-८ ॥  
  
ब्रह्मचर्यपरो धीमान् स्वदारनिरतोऽथवा ।  
अच्छलेन यथावत् स्वकृताकृतनिवेदकः ॥ २०-९ ॥  
  
संसाराङ्गारमध्यस्थः पच्यमानः स्वकर्मभिः ।  
भवन्तं शरणं प्राप्त उपसन्नोऽस्म्यधीहि भोः ॥ २०-१० ॥  
  
इत्येवं प्रतिपद्येत शिष्य आचार्यसत्तमम् ।  
  
दीक्षाक्रमः  
  
इत्येवं सम्प्रपन्नाय शिष्यायाच्छलवादिने ॥ २०-११ ॥  
  
प्रत्यक्षाभिः परोक्षाभिरुपाधिभिरनेकधा ।  
शोधितायैकरूपाय रहस्याम्नायगोपिने ॥ २०-१२ ॥  
  
अशठायानसूयाय लोभमोहाद्यसेविने ।  
संवत्सरं परीक्ष्यैवं परितः परितो धिया ॥ २०-१३ ॥  
  
प्। १८१) निष्कम्पाय वदेद्विद्यां यावती यादृशी च सा ।  
  
अङ्गन्यासकरन्यासौ  
  
मातृकामादितो देवीं विन्यसेद्वपुषि स्वके ॥ २०-१४ ॥  
  
अङ्गन्यासकरन्यासौ मन्त्रवर्णैः समाचरेत् ।  
मृजेत् प्रकोष्ठमेकैकं त्रिर्मन्त्रेण त्रिरूपिणा ॥ २०-१५ ॥  
  
एवं पाणितलद्वन्द्वमङ्गुलीष्वथ विन्यसेत् ।  
उभाभ्यां मध्यमाग्राभ्यामुभयस्मिंस्तलद्वये ॥ २०-१६ ॥  
  
तारकं तारिकां लक्ष्मीं प्रणवाद्यन्तगां न्यसेत् ।  
प्रणवाद्यन्तगं सोमं मध्यमेऽङ्गुष्ठपर्वणि ॥ २०-१७ ॥  
  
सबिन्दुं विन्यसेत् प्राणमेव तर्जनिपर्वणि ।  
न्यसेद्वर्णांस्तृतीयादीनङ्गुल्यन्तरपर्वसु ॥ २०-१८ ॥  
  
लाङ्गलं परमास्त्रं तु न्यसेदूर्ध्वाङ्गुलीष्वथ ।  
  
ऋष्यादीनां स्थानभेदः  
  
ऋषिं शिरसि विन्यस्येच्छन्दो वदनगोचरम् ॥ २०-१९ ॥  
  
नारायणमनाद्यन्तं देवतां हृदये स्मरेत् ।  
  
परसूक्ष्मस्थूलमन्त्राणामृषयः  
  
पराकारस्य मन्त्रस्य परमात्मा ऋषिः स्मृतः ॥ २०-२० ॥  
  
सङ्कर्षणस्तु सूक्ष्मस्य स्थूलस्याहमृषिः स्मृतः ।  
  
सुदर्शनमन्त्रस्याथर्वणवेदसारतमत्वम्  
  
प्। १८२) अथर्वाङ्गिरसो नाम पञ्च शाखा महामुने ॥ २०-२१ ॥  
  
तासु त्वन्तर्हितो दिव्यः कृतान्तो मन्त्रराट् स्वयम् ।  
  
सङ्कर्षणाज्ञया अहिर्बुध्न्येन तदुद्धरणम्  
  
मया त्रेतायुगादौ तु तप्त्वा वर्षायुतं तपः ॥ २०-२२ ॥  
  
दिव्यात् सङ्कर्षणादेशात् परमेण समाधिना ।  
सर्व आथर्वणो वेदो मथितस्तु शनैः शनैः ॥ २०-२३ ॥  
  
मथ्यमानात् ततस्तस्माद् दध्नो घृतमिवोद्धृतः ।  
मन्त्रोऽयं सपरीवारः साङ्गोपाङ्गः सनातनः ॥ २०-२४ ॥  
  
स्थूलस्य मन्त्रनाथस्य ततो मामृषिमूचिरे ।  
दैवी ब्राह्मी तथार्षी च गायत्री छन्द उच्यते ॥ २०-२५ ॥  
  
परः सूक्ष्मस्तथा स्थूलः परमात्मा च देवता ।  
  
देहे संहारन्यासक्रमः  
  
विन्यसेदथ गात्रेषु मन्त्रनाथं सनातनम् ॥ २०-२६ ॥  
  
परसूक्ष्मादिभावेन सोमार्कानलदीधितिम् ।  
प्रणवादित्रयं मूर्ध्नि ललाटे सोममेव च ॥ २०-२७ ॥  
  
आस्ये सूर्यं गले स्रां च हृदि रं नाभिगं तु हुं ।  
मूलाधारे तु फट्कारं तारादित्रितयं हृदि ॥ २०-२८ ॥  
  
प्। १८३) नाभौ समूलगं हं च पादयोः स्रां च रं हृदि ।  
हुं वक्त्रे फट् शिरोदेशे ततः सर्वात्मना क्रिया ॥ २०-२९ ॥  
  
अङ्गोपाङ्गन्यासः  
  
हृदयादीन्यथाङ्गानि स्वेषु स्थानेषु विन्यसेत् ।  
उपाङ्गेषु तथा न्यासं मान्त्रैर्वर्णैः समाचरेत् ॥ २०-३० ॥  
  
देहस्य त्रेधा विभावनम्  
  
स्थूलसूक्ष्मपरत्वेन देहं विद्यात् ततस्त्रिधा ।  
अङ्गप्रत्यङ्गकोशाढ्यं प्रत्यक्षं स्थूलमुच्यते ॥ २०-३१ ॥  
  
पुर्यष्टकं तु सूक्ष्माख्यं परमाणव उच्यते ।  
वह्न्यर्ककोटिसङ्काशज्वालाकोलाहलाकुले ॥ २०-३२ ॥  
  
त्रिविधे मन्त्रनाथेऽस्मिंस्त्रिविधं भावयेद्वपुः ।  
तेजो दिव्यं महच्छुभ्रं मनःस्थं हृत्स्थमव्ययम् ॥ २०-३३ ॥  
  
नारायणमयं ध्यायेदात्मानं ज्योतिषां पतिम् ।  
ततस्तच्चक्रमध्याक्षसोमसूर्यानलात्मनि ॥ २०-३४ ॥  
  
मज्जयित्वा स्वमात्मानं निर्वासनमथोद्धरेत् ।  
  
सृष्टिन्यासः  
  
ततः परादिभावस्थान् मन्त्रनाथान् सनातनान् ॥ २०-३५ ॥  
  
प्। १८४) तेनैव क्रमयोगेन तनूस्ता विसृजेत् पुनः ।  
तासु प्रवेश्य चात्मानं पुनर्न्यासं समाचरेत् ॥ २०-३६ ॥  
  
हस्तदेहादिगो न्यासो यावत् पूर्वमुदाहृतः ।  
  
शिष्यावेक्षणम्  
  
अथ मन्त्रतनुर्दिव्यो मन्त्रात्मा मन्त्रसारथिः ॥ २०-३७ ॥  
  
विष्णुसङ्कल्पजं रूपं वहन् सौदर्शनं वपुः ।  
नेत्रैः शिष्यमवेक्षेत वह्न्यर्केन्दुमयैः क्रमात् ॥ २०-३८ ॥  
  
शिष्यस्य संहारन्यासः  
  
अथ स्थूलादिभावेन दहेन्मन्त्रेण तद्धिया ।  
पूर्वोक्तक्रमयोगेन शिष्यात्मानं परात्मनि ॥ २०-३९ ॥  
  
सृष्टिन्यासः  
  
निमज्जयित्वेत्याद्यं तु क्रमं सर्वं समाचरेत् ।  
मनसा शुष्कदग्धोत्थे शिष्यदेहे तथा तथा ॥ २०-४० ॥  
  
विन्यसेत् क्रमयोगेन मन्त्रन्यासं धिया ततः ।  
  
मन्त्रोपदेशः  
  
अथ तस्योपदेष्टव्यः सहाङ्गो मन्त्रनायकः ॥ २०-४१ ॥  
  
सार्थः सप्रतिपत्तिश्च यो यो भावः पुरोदितः ।  
  
प्। १८५) एवं गृहीतमात्रे तु मन्त्रनाथे सनातने ॥ २०-४२ ॥  
  
उत्पद्यते स्वयं चित्ते प्रत्ययो देवनिर्मितः ।  
  
शिष्यकृत्यम्  
  
सम्यगित्थं गृहीतेन मन्त्रेणानेन मन्त्रवित् ॥ २०-४३ ॥  
  
कृतार्थं मन्यमानः स्वं गुरवेऽथ निवेदयेत् ।  
आत्मानमथ चात्मीयं यत् किञ्चिदुत विद्यते ॥ २०-४४ ॥  
  
विना पापमनिष्टं च सर्वं तस्मै निवेदयेत् ।  
एवं निवेद्य मन्वीत कृतार्थोऽहमिति स्वयम् ॥ २०-४५ ॥  
  
एवन्धियो ह्यच्छलेन मन्त्रः स्वेन प्रकाशते ।  
भावस्य तारतम्येन तत्तद्दीक्षादिसाधनम् ॥ २०-४६ ॥  
  
दीक्षया दीक्षयित्वाथ पात्रयित्वाथवा धिया ।  
संस्कारेणाथर्वणेन यद्वा संस्कृत्य मन्त्रतः ॥ २०-४७ ॥  
  
मन्त्रोऽयमुपदेष्टव्यो गुरुणा गुरुसेविनः ।  
इत्थं ग्रहणसिद्धेन साधनेनाथ वाग्यतः ॥ २०-४८ ॥  
  
मन्त्रेणानेन सिद्धेन कुर्याल्लोकहितं सुधीः ।  
  
क्षुद्रार्थं मन्त्रो न प्रयोज्यः  
  
न जातु यस्य कस्यापि क्षुद्रस्यात्मन एव वा ॥ २०-४९ ॥  
  
प्। १८६) लौकिकेऽर्थे विधिः कार्यः क्षुद्रकृत्यं हि तत् स्मृतम् ।  
  
मन्त्रप्रयोगविषयाः  
  
त्रैलोक्यस्याथ रक्षायै भुवश्चक्रस्य वा कृते ॥ २०-५० ॥  
  
राष्ट्रस्य वाथ राज्ञो वा राजमात्रस्य वा कृते ।  
भावायैव विधिः कार्यो नैवाभावाय कर्हिचित् ॥ २०-५१ ॥  
  
पुरश्चरणार्थप्रदेशविधिः  
  
पर्वताग्रे नदीतीरे विष्णोरायतनेऽपि वा ।  
ऋषीणामाश्रमे वापि सिद्धानामालयेऽपि वा ॥ २०-५२ ॥  
  
गवामायतने वापि वह्न्यायतन एव वा ।  
  
कृच्छ्रादिभिः शरीरशोधनम्  
  
त्रिभिः कृच्छ्रैर्विशोध्य स्वं गायत्रीनियुतेन वा ॥ २०-५३ ॥  
  
त्रिभिर्वा ब्रह्मकूर्चोत्थैः स्नानैः सात्त्वतचोदितैः ।  
  
पुरश्चरणाङ्गनियमाः  
  
अहरेकं हरेर्बिम्बमापादमवलोकयेत् ॥ २०-५४ ॥  
  
ततो भैक्षहविष्याशी यावकेनोत वर्तयेत् ।  
पयोव्रतो हविष्याशी यथा वा शक्नुयान्नरः ॥ २०-५५ ॥  
  
मन्त्रजपादिसङ्ख्या  
  
प्। १८७) जपेल्लक्षाणि षण्मन्त्री जुहुयाच्चायुतानि षट् ।  
तावच्च तर्पयेत् तोयैर्ब्राह्मणानथ तर्पयेत् ॥ २०-५६ ॥  
  
मन्त्रसिद्धिः  
  
अच्छलेनेतिवृत्तस्य मन्त्रनाथः प्रसीदति ।  
  
तेन लोकसंरक्षा  
  
प्रसन्नेनाथ मन्त्रेण रक्षा लोकानुकम्पया ॥ २०-५७ ॥  
  
राजार्थितेन वै कार्या नार्थकार्पण्यतः क्वचित् ।  
इति ते दर्शितः सम्यङ् मन्त्रनाथस्य विस्तरः ।  
  
मन्त्रानधिकारिणः  
  
नादान्तैः श्रावणीयोऽयं नैव यादृशतादृशैः ॥ २०-५८ ॥  
  
इति श्रीपाञ्चरात्रे तन्त्ररहस्ये अहिर्बुध्न्यसंहितायां   
मन्त्रग्रहणादिदीक्षाविधानं नाम विंशोऽध्यायः ॥ २० ॥  
  
आदितः श्लोकाः १२२७  
  
  
  
ज्योतिर्मयरक्षानिरूपणं नाम एकविंशोऽध्यायः  
  
ध्यातं सकृद्भवानेककोट्यघौघं हरत्यरम् ।  
सुदर्शनस्य तद्दिव्यं भर्गो देवस्य धीमहि ॥  
  
रक्षाप्रकारप्रश्नः  
  
नारदः   
  
नमो निखिलगीर्वाणगणश्रेयोविधायिने ।  
नमस्ते त्रिपुराराते भूयो गौरीगुरो नमः ॥ २१-१ ॥  
  
अत्यद्भुतमिदं दिव्यं वेदान्तेष्वपि दुर्लभम् ।  
श्रुतं भगवतो वाक्यं कृतार्थोऽहमनेन वै ॥ २१-२ ॥  
  
भूयोऽहं श्रोतुमिच्छामि त्वद्वाक्यामृतमुत्तमम् ।  
का रक्षा कीदृशी चैव कार्या मन्त्रेण मन्त्रिणा ॥ २१-३ ॥  
  
रक्षाया द्वैविध्यम्  
  
अहिर्बुध्न्यः   
  
रक्षा तु द्विविधा मान्त्री मन्त्रनित्येन धीमता ।  
कार्या ज्योतिर्मयी पूर्वं पश्चात् तत्र च वाङ्मयी ॥ २१-४ ॥  
  
अक्षकल्पनम्  
  
यत् तद् दिव्यं महज्ज्योतिरक्षरं ब्रह्म शाश्वतम् ।  
  
प्। १८९) सूर्यस्य यः परः सूर्यश्चन्द्रश्चन्द्रस्य यः परः ॥ २१-५   
॥  
  
अग्नेरग्निः परो दीप्तेस्तेजस्तत्तेजसामपि ।  
नित्यतृप्तं सदानन्दमुदयास्तमयोज्झितम् ॥ २१-६ ॥  
  
तदक्षं कल्पयेद् दिव्यमथ नाभिं स्मरेद् बुधः ।  
  
नाभिकल्पनम्  
  
तद्धर्मधर्मिणीं शक्तिं ब्रह्मणोऽनपगामिनीम् ॥ २१-७ ॥  
  
अनाकारामनौपम्यां लक्षयन्तीं सदा जगत् ।  
  
शक्तेः श्रीशब्दवाच्यत्वं तन्निर्वचनं च  
  
श्रयन्तीं श्रीयमाणां च शृणन्तीं शृण्वतीमपि ॥ २१-८ ॥  
  
महानन्दां महाभासां निर्विकारां निरेषणाम् ।  
  
श्रियः षाड्गुण्यपूर्णता  
  
ज्ञानशक्तिबलैश्वर्यवीर्यतेजःप्रभावतीम् ॥ २१-९ ॥  
  
अनन्तानन्तरूपां तामभेद्यां सर्वभेदिनीम् ।  
नन्दां भद्रां जयां पूर्णां रिक्तां चैवामृतां हराम् ॥   
२१-१० ॥  
  
त्रिरूपामत्रिरूपां च सर्वप्रत्यक्षसम्मताम् ।  
निषेधैरनिषेध्यां तामविधेयां विधिक्रमैः ॥ २१-११ ॥  
  
अवाच्यां वाचिकां नित्यां गौरीं लक्ष्मीं सरस्वतीम् ।  
  
अरकल्पनम्  
  
अराणि पञ्च कृत्यानि शक्तेस्तस्याः प्रकल्पयेत् ॥ २१-१२ ॥  
  
प्। १९०) तिरोभावं सृजिं चैव स्थितिं संहृत्यनुग्रहौ ।  
  
नेमिकल्पनम्  
  
व्यूहं व्यूहान्तरं चैव नेमिभावं प्रकल्पयेत् ॥ २१-१३ ॥  
  
सच्चिदानन्दसन्दोहमस्पन्दस्पन्दलक्षणम् ।  
सर्वक्रियास्पदं शुद्धमक्रियास्पदसेवितम् ॥ २१-१४ ॥  
  
उदयास्तमयस्थं तदुदयास्तमयोज्झितम् ।  
अवस्थाविधुरं नित्यं शश्वच्चतुरवस्थितम् ॥ २१-१५ ॥  
  
अपदं चाक्रमं चैव क्रमास्थितचतुष्पदम् ।  
अनायुधमसंरम्भं सर्वायुधसमन्वितम् ॥ २१-१६ ॥  
  
शास्त्रशास्त्रार्थतद्भेदं फलकॢप्तिविचक्षणम् ।  
चन्द्रार्काग्निसहस्रौघकोटिकोट्यर्बुदोपमैः ॥ २१-१७ ॥  
  
स्वभासां निचयैर्ध्वस्तसमस्तदुरितोदयम् ।  
  
विभवेशादीनां नेमिबाह्यस्थानकल्पनम्  
  
नेमिबाह्यस्थितान् ज्वालान् विभवेशाननुस्मरेत् ॥ २१-१८ ॥  
  
चन्द्रार्काग्निसहस्राभान् संविदानन्दलक्षणान् ।  
सर्वाकारान् निराकारान् सर्वाभीष्टफलप्रदान् ॥ २१-१९ ॥  
  
कान्तिज्वालाकुलालीढरक्षोदैत्येन्द्रदानवान् ।  
धूम्रां ज्वालाकुलोत्थां च सृष्टिं शुद्धेतरां स्मरेत् ॥ २१-२०   
॥  
  
त्रैलोक्यं धरणीं चक्रं मण्डलं वा तदीश्वरम् ।  
  
प्। १९१) अक्षस्थं कल्पयेत् तस्य यदीच्छेद्रक्षितुं धिया ॥ २१-२१ ॥  
  
एवं ध्यायिन आनुषङ्गिकं फलम्  
  
इत्थं विचिन्तयेद् यत्र मन्त्री मन्त्रार्थतत्परः ।  
तत्र नश्यति पाप्मान आधयो व्याधयोऽपि वा ॥ २१-२२ ॥  
  
ईतयोऽरातयश्चैव न क्लेशा दधते पदम् ।  
राजा विजयते नित्यं शश्वत् स्निह्यन्ति मन्त्रिणः ॥ २१-२३ ॥  
  
नित्यं माद्यन्ति मित्राणि सुख्यन्ति सुहृदस्तथा ।  
बध्नन्ति बान्धवाः प्रीतिं सन्तः सन्ति च सन्ततम् ॥ २१-२४ ॥  
  
पोष्याः पुष्यन्ति चार्थानां श्रयन्ति श्रिय एव च ।  
ऋध्नुवन्ति प्रजा नित्यं प्रसीदन्त्यः परस्परम् ॥ २१-२५ ॥  
  
कामैर्धमान् निबन्ध्नन्ति धर्मैरर्थाननेकशः ।  
अर्थैः कामान् निबध्नन्ति तथा धर्मानशेषतः ॥ २१-२६ ॥  
  
धर्मैरर्थान् निबध्नन्ति तथा कामानशेषतः ।  
धर्मार्थाभ्यां तथा कामं कामार्थाभ्यां तथेतरम् ॥ २१-  
२७ ॥  
  
अर्थं च धर्मकामाभ्यां सञ्चिन्वन्ति सदा नराः ।  
  
मुख्यफलकथनम्  
  
सर्वे स्वधर्मनिरतास्तथा कल्याणभागिनः ॥ २१-२८ ॥  
  
सम्प्राप्य भगवज्ज्ञानं प्राप्नुवन्ति परं पदम् ।  
  
प्। १९२)			अध्यायार्थनिगमनम्  
  
इति ज्योतिर्मयी रक्षा लेशतस्ते निदर्शिता ।  
रक्षां तु वाङ्मयीं प्रोक्तां गृणतो मे निशामय ॥ २१-२९ ॥  
  
इति श्रीपाञ्चरात्रे तन्त्ररहस्ये अहिर्बुध्न्यसंहितायां   
ज्योतिर्मयरक्षानिरूपणं नाम एकविंशोऽध्यायः ॥ २१ ॥  
  
आदितः श्लोकाः १२५६  
  
  
  
मन्त्रमयरक्षानिरूपणं नाम द्वाविंशोऽध्यायः  
  
ध्यातं सकृद्भवानेककोट्यघौघं हरत्यरम् ।  
सुदर्शनस्य तद्दिव्यं भर्गो देवस्य धीमहि ॥  
  
तत्रादौ चतुररब्रह्मचक्रम्  
  
अहिर्बुध्न्यः   
  
शृणु मन्त्रमयीं रक्षां वाङ्मयी या निगद्यते ।  
यस्मिन् विश्वमिदं प्रोतं सदेवासुरमानुषम् ॥ २२-१ ॥  
  
मन्त्रनाथः पुरा यो हि षड्वर्णः समुदाहृतः ।  
कामधुक् साधकेन्द्राणामचिन्त्याश्चर्यबृंहितः ॥ २२-२ ॥  
  
तं तारशक्तिश्रीबीजैर्ग्रथितं कल्पयेन्मनुम् ।  
तारेण वेष्टयेत् त्रिस्तं तथा शक्त्या तथा श्रिया ॥ २२-३ ॥  
  
विलिखेत् परितो भूयः सहग्रथितमातृकम् ।  
परितो विलिखेद् बाह्ये साध्यनाम विदर्भितम् ॥ २२-४ ॥  
  
मन्त्रेश्वरं बहिर्भूयस्तारशक्तिश्रियो लिखेत् ।  
अक्षकॢप्तिरियं दिव्या देवैरपि सुदुर्लभा ॥ २२-५ ॥  
  
प्। १९३) स्राकारं कल्पयेन्नाभिं शक्तिश्रीकारलोलितम् ।  
स्राकारग्रथितेनैव मन्त्रनाथेन वेष्टयेत् ॥ २२-६ ॥  
  
शक्तिश्रीतारग्रथितां मातृकां बहिरालिखेत् ।  
अप्रमेयं ततस्तारं प्रथमं शक्तिमप्यतः ॥ २२-७ ॥  
  
व्यापकं च श्रियं चेति क्रमात् पूर्वमरं लिखेत् ।  
अप्रमेयेण ग्रथितं पार्श्वयोर्मन्त्रमालिखेत् ॥ २२-८ ॥  
  
उद्दामादिक्रमेणैव दक्षिणं चारमालिखेत् ।  
प्रासादादिक्रमेणैव प्रश्चिमं चारमालिखेत् ॥ २२-९ ॥  
  
व्योमेशादिक्रमेणैवमुत्तरं चारमालिखेत् ।  
इयं चतुररी दिव्या सुरैरपि सुपूजिता ॥ २२-१० ॥  
  
आद्यन्तयोरराणां च रेफं मन्त्राक्षरं लिखेत् ।  
कालानलसमज्योतिर्भवेदरचतुष्टयम् ॥ २२-११ ॥  
  
परितः कल्पयेन्नेमिं वैष्णवं तु षडक्षरम् ।  
शक्तिताररमाबीजैर्ग्रथितं वर्मवेष्टितम् ॥ २२-१२ ॥  
  
शक्तिताररमाश्चैव परितस्त्रिस्त्रिरालिखेत् ।  
फट्कारशक्तितारश्रीग्रथितां मातृकां पुनः ॥ २२-१३ ॥  
  
प्रधिभूमौ लिखेच्चक्रमेतच्चतुररं स्मृतम् ।  
  
षडरविष्णुचक्रम्  
  
तारकात्मकमेतत्तु चक्रमक्षं प्रकल्पयेत् ॥ २२-१४ ॥  
  
प्। १९५) तारशक्तिरमाबीजैर्ग्रथितं मन्त्रनायकम् ।  
परितो विलिखेच्चक्रं पूर्वमक्षीकृतं हि यत् ॥ २२-१५ ॥  
  
नामवर्णान् लिखेद् बाह्ये तारादित्रयदर्भितान् ।  
वैष्णवेन षडर्णेन ग्रथितं मन्त्रनायकम् ॥ २२-१६ ॥  
  
परितो विलिखेद् बाह्ये तद्बहिः सहदर्भिताम् ।  
मातृकां विलिखेत् सर्वमिदमक्षं विचिन्तयेत् ॥ २२-१७ ॥  
  
वैष्णवेन षडर्णेन शक्तिश्रीबीजतारकैः ।  
ग्रथितं कल्पयेन्नाभिं स्राकारां परमाद्भुतम् ॥ २२-१८ ॥  
  
स्राकारग्रथितां चापि मातृकां परितो लिखेत् ।  
रेफं च प्रणवं रेफं प्रणवं शक्तिमेव च ॥ २२-१९ ॥  
  
रेफं च प्रणवं पश्चाच्छ्रियं पश्चान्महामुने ।  
रेफं चेति लिखेत् पूर्वमरं कालानलद्युतिम् ॥ २२-२० ॥  
  
प्रणवालोलितं मन्त्रमाग्नेयमरमालिखेत् ।  
रेफं विं प्रणवं रेफं विं शक्तिं रेफमेव च ॥ २२-२१ ॥  
  
विं श्रियं रेफमित्येवं दक्षिणं चारमालिखेत् ।  
रेफं ष्णं प्रणवं रेफं ष्णं शक्तिं रेफमेव च ॥ २२-२२   
॥  
  
ष्णं [श्रियं रेफमित्येवं नैर्-ऋतं चाप्यरं लिखेत् ।  
रेफं वें प्रणवं रेफं वें शक्तिं रेफमेव च ॥ २२-२३ ॥  
  
वें श्रियं] रेफमित्येवं वारुणं चाप्यरं लिखेत् ।  
  
प्। १९६) रेफं नं प्रणवं रेफं नं शक्तिं रेफमेव च ॥ २२-  
२४ ॥  
  
नं श्रियं रेफमित्येवं वायव्यं चारमालिखेत् ।  
रेफं म्ॐ प्रणवं रेफं म्ॐ शक्तिं रेफमेव च ॥ २२-२५ ॥  
  
म्ॐ श्रियं रेफमित्येवमैशानं चाप्यरं लिखेत् ।  
तत्तदक्षरसन्दिष्टं मन्त्रं तत्पार्श्वयोर्लिखेत् ॥ २२-२६ ॥  
  
दशाक्षराण्यराणि स्युः प्रत्येकं षडिमानि तु ।  
इयं हि षडरी दिव्या देवैरपि सुपूजिता ॥ २२-२७ ॥  
  
परितो विलिखेन्नेमिं मन्त्रमष्टाक्षरं बुधः ।  
हङ्कारं विलिखेन्नेमिं शक्तिश्रीतारलोलितम् ॥ २२-२८ ॥  
  
शक्तिताररमास्त्रिस्त्रिरालिखेत् परितो बहिः ।  
फट्कारग्रथितां बाह्ये मातृकां प्रधिमालिखेत् ॥ २२-२९ ॥  
  
एतत्तु षडरं चक्रं षड्विंशार्णविनिर्मितम् ।  
  
अष्टारनारायणचक्रम्  
  
षडरं कल्पयेच्चक्रमक्षमेतन्महाद्युति ॥ २२-३० ॥  
  
अष्टाक्षरेण मन्त्रेण चक्रमष्टारमालिखेत् ।  
महाबलं महाभीमं कालानलसमद्युति ॥ २२-३१ ॥  
  
विधानमस्य चक्रस्य यथावदवधारय ।  
विलिखेत् परितो मन्त्रं तारादित्रयलोलितम् ॥ २२-३२ ॥  
  
प्। १९७) नामवर्णान् लिखेद्बाह्ये तारादित्रयलोलितान् ।  
अष्टाक्षरेण मन्त्रेण ग्रथितं मन्त्रनायकम् ॥ २२-३३ ॥  
  
परितो विलिखेद् बाह्ये तद्बहिः सहदर्भिताम् ।  
मातृकां विलिखेत् सर्वमिदमक्षं विचिन्तयेत् ॥ २२-३४ ॥  
  
अष्टाक्षरेण मन्त्रेण शक्तिश्रीबीजतारकैः ।  
ग्रथितं कल्पयेन्नाभिं स्राकारं परमाद्भुतम् ॥ २२-३५ ॥  
  
स्राकारग्रथितां चापि मातृकां परितो लिखेत् ।  
एषा नाभिः समुद्दिष्टा बहिरष्टाक्षरं लिखेत् ॥ २२-३६ ॥  
  
रेफं च प्रणवं तारं रेफं तारं च तारिकाम् ।  
रेफं तारं श्रियं चैव रं चेति प्रागरं लिखेत् ॥ २२-३७ ॥  
  
रेफं नं तारकं रेफं नं शक्तिं रेफनौ तथा ।  
श्रियं रेफमिति प्राज्ञोऽप्याग्नेयं कल्पयेदरम् ॥ २२-३८ ॥  
  
रेफं म्ॐ तारकं रेफं म्ॐ शक्तिं रेफम्ॐद्वयम् ।  
श्रियं रेफं च मतिमानरं याम्यं क्रमाल्लिखेत् ॥ २२-३९ ॥  
  
रेफं नां तारकं रेफं नां शक्तिं रेफमेव च ।  
नां श्रियं रेफमित्येवं नैर्-ऋतं च लिखेदरम् ॥ २२-४० ॥  
  
रेफं रां तारकं रेफं रां शक्तिं रेफमेव च ।  
रां श्रियं रेफमित्येवं वारुणं च लिखेदरम् ॥ २२-४१ ॥  
  
रेफं यं तारकं रेफं यं शक्तिं रेफमेव च ।  
यं श्रियं रेफमित्येवं वायव्यं च लिखेदरम् ॥ २२-४२ ॥  
  
प्। १९८) रेफं णां तारकं रेफं णां शक्तिं रेफमेव च ।  
णां श्रियं रेफमित्येवं कौबेरं च लिखेदरम् ॥ २२-४३ ॥  
  
रेफं यं तारकं रेफं यं शक्तिं रेफमेव च ।  
यं श्रियम् रेफमित्येवमैशानं च लिखेदरम् ॥ २२-४४ ॥  
  
तत्तदक्षरसंयुक्तं मन्त्रं चाप्यरपार्श्वयोः ।  
अष्टारीयं महापुण्या सुरासुरनमस्कृता ॥ २२-४५ ॥  
  
परितः कल्पयेन्नेमिं द्वादशाक्षरमद्भुतम् ।  
तारतारानुताराभिर्ग्रथितं हुं बहिर्लिखेत् ॥ २२-४६ ॥  
  
शक्तिताररमास्त्रिस्त्रिः परितो बहिरालिखेत् ।  
फट्कारग्रथितां बाह्ये मातृकां प्रधिमालिखेत् ॥ २२-४७ ॥  
  
नारायणं महाचक्रमेतन्नारायणेरितम् ।  
अक्षं कृत्वा चक्रमेतद् द्वादशारं बहिर्लिखेत् ।  
वासुदेवं महाचक्रं विधिं तस्य निशामय ॥ २२-४८ ॥  
  
इति श्रीपाञ्चरात्रे तन्त्ररहस्ये अहिर्बुध्न्यसंहितायां   
मन्त्रमयरक्षानिरूपणं नाम द्वाविंशोऽध्यायः ॥ २२ ॥  
  
आदितः श्लोकाः १३०४  
  
  
  
वासुदेवादियन्त्रनिरूपणं नाम त्रयोविंशोऽध्यायः  
  
ध्यातं सकृद्भवानेककोट्यघौघं हरत्यरम् ।  
सुदर्शनस्य तद्दिव्यं भर्गो देवस्य धीमहि ॥  
  
द्वादशारचक्रम्  
  
अहिर्बुध्न्यः   
  
द्वादशारस्य चक्रस्य क्रमोऽयं परिगीयते ।  
पाप्मानो विप्रदूयन्ते यस्य स्मरणमात्रतः ॥ २३-१ ॥  
  
नारायणाह्वयं चक्रं यत् पूर्वं समुदीरितम् ।  
तदक्षं कल्पयेन्मन्त्री वक्ष्यमाणविधानतः ॥ २३-२ ॥  
  
तारतारानुताराभिर्ग्रथितं मन्त्रनायकम् ।  
परितो विलिखेद् बाह्ये चक्रान्नारायणाह्वयात् ॥ २३-३ ॥  
  
नामवर्णान् लिखेद् बाह्ये तारादित्रयलोलितान् ।  
द्वादशाक्षरमन्त्रेण ग्रथितं मन्त्रनायकम् ॥ २३-४ ॥  
  
परितो विलिखेद् बाह्ये तद्बहिः सहदर्भिताम् ।  
मातृकां विलिखेत् सर्वमेतदक्षं विचिन्तयेत् ॥ २३-५ ॥  
  
प्। २००) द्वादशाक्षरमन्त्रेण शक्तिश्रीबीजतारकैः ।  
ग्रथितां कल्पयेन्नाभिं स्राकारं परमाद्भुतम् ॥ २३-६ ॥  
  
स्राकारग्रथितां चापि मातृकां परितो लिखेत् ।  
एषा नाभिः समुद्दिष्टा द्वादशाराण्यथो लिखेत् ॥ २३-७ ॥  
  
दिक्षु द्वे द्वे अरे लिख्याद्विदिक्ष्वेकैकमप्युत ।  
रेफं मन्त्राक्षरं तारं रेफं मन्त्रार्णतारिके ॥ २३-८ ॥  
  
रेफं मन्त्रार्णलक्ष्म्यौ च रेफमित्यनया दिशा ।  
अराणि द्वादशैवं च द्वादशाक्षरविद्यया ॥ २३-९ ॥  
  
प्रागादीशानपर्यन्तं कल्पयेन्मन्त्रवित्तमः ।  
तत्तदक्षरसंयुक्तं मन्त्रं चाप्यरपार्श्वयोः ॥ २३-१० ॥  
  
द्वादशारी महाविद्या सेयं सर्वेश्वरप्रिया ।  
परितः कल्पयेन्नेमिं जितन्ताख्यमहामनुम् ॥ २३-११ ॥  
  
तारतारानुताराभिर्ग्रथितं हुं बहिर्लिखेत् ।  
शक्तिताररमास्त्रिस्त्रिरालिखेत् परितो बहिः ॥ २३-१२ ॥  
  
फट्कारग्रथितां बाह्ये मातृकां प्रधिमालिखेत् ।  
वासुदेवाह्वयं चक्रमेतद् देवैरभिष्टुतम् ॥ २३-१३ ॥  
  
अस्य चक्रस्य माहात्मयं वक्तुं शक्यं न मादृशैः ।  
  
अजिताख्यद्वात्रिंशदरचक्रम्  
  
अक्षं कृत्वा चक्रमेतद् द्वात्रिंशदरमालिखेत् ॥ २३-१४ ॥  
  
प्। २०१) अजिताख्यमिदं चक्रं सुरासुरनमस्कृतम् ।  
अस्य चक्रस्य विधिवद् विधानमुपदिश्यते ॥ २३-१५ ॥  
  
वासुदेवाह्वयं चक्रमस्याक्षं परिकल्पयेत् ।  
यथा तथा विधानेन विधानं शृणु साम्प्रतम् ॥ २३-१६ ॥  
  
तारतारानुताराभिर्ग्रथितं मन्त्रनायकम् ।  
परितो विलिखेन्मन्त्री वासुदेवाह्वयाद् बहिः ॥ २३-१७ ॥  
  
तारादिग्रथितान् साध्यनामवर्णान् लिखेद्बहिः ।  
जितन्ताग्रथितं मन्त्रं परितो बहिरालिखेत् ॥ २३-१८ ॥  
  
मातृकां विलिखेद् बाह्ये सहद्वन्द्वविदर्भिताम् ।  
विद्यादजितचक्रस्य सम्यगक्षमिदं बुधः ॥ २३-१९ ॥  
  
जितन्ताख्येन मन्त्रेण शक्तिश्रीबीजतारकैः ।  
ग्रथितं कल्पयेन्नाभिं स्राकारं परमाद्भुतम् ॥ २३-२० ॥  
  
स्राकारग्रथितां चापि मातृकां परितो लिखेत् ।  
एषा नाभिः समुद्दिष्टा पुण्डरीकाक्षसम्मता ॥ २३-२१ ॥  
  
द्वात्रिंशतमराण्यस्य परितो नाभिमालिखेत् ।  
दिक्षु चत्वारि चत्वारि लिखेदष्टसु वै क्रमात् ॥ २३-२२ ॥  
  
रेफं मन्त्राक्षरं तारं रेफं मन्त्रार्णतारिके ।  
रेफं मन्त्रार्णलक्ष्म्यौ च रेफमित्यनया दिशा ॥ २३-२३ ॥  
  
द्वात्रिंशतमराण्येवं लिखेत् सम्यग्जितन्तया ।  
  
प्। २०२) तत्तदक्षरसंयुक्तं मन्त्रं चाप्यरपार्श्वयोः ॥ २३-२४ ॥  
  
सा द्वात्रिंशदरी दिव्या देवदेवजयप्रदा ।  
परितः कल्पयेन्नेमिं नृसिंहानुष्टुभं पराम् ॥ २३-२५ ॥  
  
तारतारानुताराभिर्ग्रथितं हुं बहिर्लिखेत् ।  
शक्तिताररमास्त्रिस्त्रिः परितो बहिरालिखेत् ॥ २३-२६ ॥  
  
फट्कारग्रथितां बाह्ये मातृकां प्रधिमालिखेत् ।  
अजिताख्यमिदं चक्रं पुण्डरीकाक्षसम्मतम् ॥ २३-२७ ॥  
  
येनाद्य पुण्डरीकाक्षो दैत्यान् विजयतेऽखिलान् ।  
एतदत्यद्भुतं चक्रं कथ्यते वैष्णवं यशः ॥ २३-२८ ॥  
  
नित्ययुक्तोऽत्र सन्मन्त्री जगद्विजयतेऽखिलम् ।  
  
नारसिंहद्वात्रिंशदरचक्रम्  
  
अक्षीकृत्यैतच्चक्रं तु चक्रमन्यत् प्रवर्तते ॥ २३-२९ ॥  
  
महाविष्णुमयं घोरं भद्रं मृत्युविमर्दनम् ।  
विधानं शृणु तस्येदं कथ्यमानं मयानघ ॥ २३-३० ॥  
  
तारतारानुताराभिर्ग्रथितं मन्त्रनायकम् ।  
अजिताख्यान्महाचक्रात् परितो बहिरालिखेत् ॥ २३-३१ ॥  
  
तारादिग्रथितान् साध्यनामवर्णान् बहिर्लिखेत् ।  
उग्रवीरादिमन्त्रेण ग्रथितं मन्त्रनायकम् ॥ २३-३२ ॥  
  
परितो विलिखेद् बाह्ये सहग्रथितमातृकम् ।  
प्। २०३) महाविष्णुमयं ह्येतदक्षं चक्रस्य शोभनम् ॥ २३-३३ ॥  
  
उग्रवीरादिमन्त्रेण शक्तिश्रीबीजतारकैः ।  
ग्रथितं कल्पयेन्नाभिं स्राकारं परमाद्भुतम् ॥ २३-३४ ॥  
  
स्राकारग्रथितां चापि मातृकां परितो लिखेत् ।  
एषा नाभिः समुद्दिष्टा महाविष्णुमयी परा ॥ २३-३५ ॥  
  
द्वात्रिंशतमराण्यस्य परितो नाभिमालिखेत् ।  
दिक्षु चत्वारि चत्वारि लिखेदष्टसु वै क्रमात् ॥ २३-३६ ॥  
  
रेफं मन्त्राक्षरं तारं रेफं मन्त्रार्णतारके ।  
रेफं मन्त्रार्णलक्ष्म्यौ च रेफमित्यनया दिशा ॥ २३-३७ ॥  
  
द्वात्रिंशतमराण्येवं नृसिंहानुष्टुभा लिखेत् ।  
तत्तदक्षरसंयुक्तं मन्त्रं चाप्यरपार्श्वयोः ॥ २३-३८ ॥  
  
सा द्वात्रिंशदरी विद्या दुष्टदैत्यनिबर्हणी ।  
अस्य चक्रस्य नेमिं तु त्रीणि छन्दांसि कल्पयेत् ॥ २३-३९ ॥  
  
गायत्रीं त्रिष्टुभं चैव तथानुष्टुभमेव च ।  
तारतारानुताराभिर्ग्रथितं हुं बहिर्लिखेत् ॥ २३-४० ॥  
  
शक्तिताररमास्त्रिस्त्रिः परितो बहिरालिखेत् ।  
फट्कारग्रथितां बाह्ये मातृकां प्रधिमालिखेत् ॥ २३-४१ ॥  
  
एतदत्यद्भुतं घोरं दुष्टदानवसूदनम् ।  
नारसिंहं महाचक्रं मृत्युञ्जयमिति श्रुतम् ॥ २३-४२ ॥  
  
प्। २०४) प्रेतापस्मारकुश्माण्डदैत्यदानवराक्षसाः ।  
डाकिन्यो भूतयोगिन्यो याश्चान्याः क्रूरजातयः ॥ २३-४३ ॥  
  
स्मरणादस्य चक्रस्य विनश्यन्त्येव सर्वदा ।  
  
शतारज्योतिश्चक्रम्  
  
अक्षीकृत्यैतच्चक्रं तु ज्योतिश्चक्रं प्रवर्तते ॥ २३-४४ ॥  
  
ज्योतींषि त्रीणि च्छन्दांसि गायत्र्यादीन्यसंशयम् ।  
विधिज्ञैस्तस्य चक्रस्य विधानं विहितं शृणु ॥ २३-४५ ॥  
  
यदेतत् प्रथितं ज्योतिर्दिवि प्रत्यक्षमुत्तमम् ।  
एषा तदिति गायत्री वेदानां जननी परा ॥ २३-४६ ॥  
  
यदेतदग्निहोत्रस्थं ज्योतिर्वहति वै हुतम् ।  
जातवेदस इत्येषा त्रिष्टुबग्निमयी तनुः ॥ २३-४७ ॥  
  
रसैः पुष्णाति यद्विश्वं ज्योतिर्नयननन्दनम् ।  
तत् त्रियम्बकमित्येषानुष्टुबिन्दुमयी तनुः ॥ २३-४८ ॥  
  
ज्योतिर्भिर्धार्यते विश्वं बोधतापनहर्षणैः ।  
विरुद्धोपक्रमैर्विश्वं भोक्तृभोग्यमयात्मभिः ॥ २३-४९ ॥  
  
यत् पूर्वमुदितं चक्रं महाविष्णुमयं महत् ।  
तदक्षं कल्पयेन्मन्त्री त्रिभिर्ज्योतिर्भिरुत्तमैः ॥ २३-५० ॥  
  
छन्दोभिः कल्पयेदक्षं तारादिग्रथितं पुरा ।  
महाविष्णुमयाद् बाह्ये विलिखेन्मन्त्रनायकम् ॥ २३-५१ ॥  
  
प्। २०५) तारादिग्रथितांश्चापि साध्यवर्णान् लिखेद् बहिः ।  
छन्दोभिर्ग्रथितं मन्त्रं मन्त्री तद्बहिरालिखेत् ॥ २३-५२ ॥  
  
मातृकां विलिखेद् बाह्ये सहद्वयविदर्भिताम् ।  
एतदक्षं समुद्दिष्टं ज्योतिश्चक्रस्य नारद ॥ २३-५३ ॥  
  
त्रिभिस्तदाद्यैश्छन्दोभिः शक्तिश्रीबीजतारकैः ।  
ग्रथितं कल्पयेन्नाभिं स्राकारं परमाद्भुतम् ॥ २३-५४ ॥  
  
स्राकारग्रथितां चापि मातृकां बहिरालिखेत् ।  
एषा नाभिः समुद्दिष्टा वेदवेदान्तपूजिता ॥ २३-५५ ॥  
  
अराणि शतमस्य स्युर्विधानं तस्य मे शृणु ।  
वायुतो वह्निपर्यन्तं रक्षसः शर्वगोचरम् ॥ २३-५६ ॥  
  
सूत्रद्वयं पातयित्वा चतुर्धा प्रविभज्य तु ।  
अराणि पञ्च पञ्चैव क्षेत्रमेकैकमालिखेत् ॥ २३-५७ ॥  
  
अराणि शतमेवं स्युर्विधानं तस्य मे शृणु ।  
गायत्र्यादीनि यानि स्युस्तत्र च्छन्दस्त्रयं लिखेत् ॥ २३-५८ ॥  
  
रेफं मन्त्राक्षरं तारं रेफं मन्त्रार्णतारके ।  
रेफं मन्त्रार्णलक्ष्म्यौ च रेफमित्यनया दिशा ॥ २३-५९ ॥  
  
विलिखेदरगायत्रीं गायत्र्यादौ समाहितः ।  
अराणां त्रिष्टुभं चैव त्रिष्टुभैव समालिखेत् ॥ २३-६० ॥  
  
अनुष्टुभमराणां चानुष्टुभैव समालिखेत् ।  
  
प्। २०६) प्रागादिक्रमयोगेन यावदीशानगोचरम् ॥ २३-६१ ॥  
  
तत्तदक्षरसंयुक्तं मन्त्रं चाप्यरपार्श्वयोः ।  
शतारीयं महापुण्या सा ब्रह्मास्त्रमयी परा ॥ २३-६२ ॥  
  
पादैः पदैरक्षरैश्च त्रिधैव प्रतिलोमया ।  
ब्रह्मदण्डब्रह्मशिरोब्रह्मास्त्रमयतेजसा ॥ २३-६३ ॥  
  
आन्तरं नेमि भागं तु गायत्र्या कल्पयेत् सुधीः ।  
आग्नेयास्त्रस्वरूपिण्या त्रिष्टुभा प्रतिलोमया ॥ २३-६४ ॥  
  
मध्यमं नेमिभागं तु कल्पयेन्मन्त्रवित्तमः ।  
अनुष्टुभा तृतीयं तु नेमिभागं प्रकल्पयेत् ॥ २३-६५ ॥  
  
त्रैयम्बकास्त्ररूपिण्या वर्णशः प्रतिलोमया ।  
विलिखेत् प्रतिलोमास्ता मन्त्रेण ग्रथिताः सुधीः ॥ २३-६६ ॥  
  
तारतारानुताराभिर्ग्रथितं हुं बहिर्लिखेत् ।  
शक्तिताररमास्त्रिस्त्रिः परितो बहिरालिखेत् ॥ २३-६७ ॥  
  
फट्कारग्रथितां बाह्ये मातृकां प्रधिमालिखेत् ।  
त्रिषु लोकेषु विख्यातं त्रिज्योतिश्चक्रमुत्तमम् ॥ २३-६८ ॥  
  
नानास्त्रग्रामसम्भिन्नं ब्रह्मज्योतिरनामयम् ।  
  
ब्रह्मचक्रम्  
  
अस्माच्चक्राद् बहिः पञ्च  होतारः सग्रहाः स्मृताः ॥ २३-६९ ॥  
  
सम्भाराः पत्नयश्चैव दक्षिणा हृदयानि च ।  
प्। २०७) तद्बहिः शतरुद्राणि पञ्च ब्रह्माणि तद्बहिः ॥ २३-७० ॥  
  
त्वरितां तद्बहिश्चैव सूक्तं पौरुषमेव च ।  
श्रीसूक्तं तद्बहिश्चैव गायत्रीं व्याहृतित्रयम् ॥ २३-७१ ॥  
  
प्रणवं चेति परितः पङ्क्तीरेताः क्रमाल्लिखेत् ।  
एतद् ब्रह्ममयं चक्रं सर्वच्छन्दोविनिर्मितम् ॥ २३-७२ ॥  
  
सर्वदुःखोपशमनं सर्वपापनिबर्हणम् ।  
स्मृतिमात्रेण सर्वेषामभीष्टार्थप्रदं सदा ॥ २३-७३ ॥  
  
सहस्रारमातृकाचक्रम्  
  
बहिः प्रवर्तते चास्मान्मातृकाचक्रमुत्तमम् ।  
सोमसूर्यौर्वबिन्दूनां कूटं तु परितो लिखेत् ॥ २३-७४ ॥  
  
तारतारानुताराभिर्ग्रथितं मन्त्रनायकम् ।  
तद्बहिर्विलिखेन्मन्त्री तारादिग्रथितान् पुनः ॥ २३-७५ ॥  
  
नामवर्णान् लिखेद् बाह्ये तद्बहिर्मन्त्रमिश्रितान् ।  
मातृकां विलिखेद् बाह्ये सहग्रथितमातृकाम् ॥ २३-७६ ॥  
  
एतदक्षं समुद्दिष्टं मातृकाचक्रसम्भवम् ।  
तारतारानुताराभिर्वर्णमातृकयापि च ॥ २३-७७ ॥  
  
ग्रथितं कल्पयेन्नाभिं स्राकारं परमाद्भुतम् ।  
स्राकारग्रथितां चापि मातृकां बहिरालिखेत् ॥ २३-७८ ॥  
  
प्। २०८) एषा नाभिः समुद्दिष्टा शब्दब्रह्ममयी परा ।  
अराण्यस्य सहस्रं स्युस्तद्विधानमिदं शृणु ॥ २३-७९ ॥  
  
पूर्वादिषु विभक्तेषु सूत्रैः क्षेत्रेषु पूर्ववत् ।  
पञ्च पञ्चाशतं कुर्यादराणि प्रतिभागशः ॥ २३-८० ॥  
  
पञ्चाशद्भिस्तु विंशत्या सहस्रारं भवेत् तलम् ।  
तारतारानुताराभिर्वाग्भवाद्यैस्त्रिभिस्तथा ॥ २३-८१ ॥  
  
चतुर्भिर्मातृकाबीजैराद्यैरौर्वान्तिमैः स्वरैः ।  
आदिद्विसप्तसम्भिन्नैः काद्यैः क्षान्तैश्च वर्णकैः ॥ २३-८२ ॥  
  
त्रैलोक्यैश्वर्यदोपेतैः शतैः पञ्चभिरक्षरैः ।  
तावद्भिश्चैव सृष्ट्यन्तैः सहस्रेणेति संहतैः ॥ २३-८३ ॥  
  
अराणि कल्पयेदेवं सहस्रं तद्विधिं शृणु ।  
रेफं मन्त्राक्षरं तारं रेफं मन्त्रार्णतारके ॥ २३-८४ ॥  
  
रेफं मन्त्रार्णलक्ष्म्यौ च रेफमित्यनया दिशा ।  
प्रागादिक्रमयोगेन लिखेदरसहस्रकम् ॥ २३-८५ ॥  
  
सहस्रारीयमुद्दिष्टा शब्दब्रह्ममयी परा ।  
ऐश्वर्यं बिन्दुसंयुक्तं वाग्भवं सम्प्रचक्षते ॥ २३-८६ ॥  
  
करालविबुधाख्यस्था माया व्यापिसमन्विता ।  
कामराजमयं बीजं सोमौर्वव्यापिसंयुता ॥ २३-८७ ॥  
  
प्। २०९) बीजं सारस्वतमिदं वाग्भवाद्या इमे त्रयः ।  
कालानलस्थकमलभास्करानिलगामिनी ॥ २३-८८ ॥  
  
माया व्यापिसमायुक्ता मातृकाबीजमादिमम् ।  
अशेषभुवनाधारसूर्यानलविहारिणी ॥ २३-८९ ॥  
  
पञ्चबिन्दुर्व्यापियुता द्वितीयं बीजमुच्यते ।  
सोमानलस्थसूक्ष्मस्थानन्दव्यापिसमन्वयः ॥ २३-९० ॥  
  
तृतीयं बीजमुद्दिष्टं चतुर्थमपि मे शृणु ।  
सोमतालाङ्कसूक्ष्मस्थकालपावकगोपना ॥ २३-९१ ॥  
  
कूटीकृता व्यापियुता चतुर्थं बीजमुत्तमम् ।  
बीजानीमानि चत्वारि मातृकायां महामुने ॥ २३-९२ ॥  
  
तत्तदक्षरसंयुक्तं मन्त्रं चोभयपार्श्वयोः ।  
अराणां विलिखेन्मन्त्री सहस्रारविधिक्रमे ॥ २३-९३ ॥  
  
मन्त्रार्णग्रथितां मन्त्री मातृकां प्रतिलोमिकाम् ।  
विलिखेत् परितो मन्त्री तारादिग्रथितं च हुम् ॥ २३-९४ ॥  
  
बहिर्लिखेच्छक्तिताररमास्त्रिस्त्रिर्विचक्षणः ।  
फट्कारग्रथितां चापि मातृकां प्रधिमालिखेत् ॥ २३-९५ ॥  
  
एतत् तन्मातृकाचक्रं यत्र सर्वं प्रतिष्ठितम् ।  
  
प्। २१०) यद्बीजं मातृकाक्षाद्यं तद्बहिः प्रधिमालिखेत् ॥ २३-९६ ॥  
  
ततश्चिन्तामणिं बाह्ये तद्बहिश्च लिखेत् पराम् ।  
परावरां तद्बहिश्च तद्बहिः श्रियमालिखेत् ॥ २३-९७ ॥  
  
तद्बहिस्तारिकां चैव तद्बहिस्तारकं परम् ।  
तद्बहिश्चाङ्कुशांस्त्रिस्त्रिः पाशांस्त्रिस्त्रिश्च तद्बहिः ॥ २३-९८ ॥  
  
आचक्रादीनि चाङ्गानि तद्बहिः परितो लिखेत् ।  
तद्बहिश्चापि दिग्बन्धं तस्य रूपमिदं शृणु ॥ २३-९९ ॥  
  
पुरुषाय ततः स्वाहा दिङ्नामामर्षणं ततः ।  
सहेति च ततः पश्चाद्बन्धयामीति दिग्गतम् ॥ २३-१०० ॥  
  
आत्मने च ततः स्वाहा विदिङ्नामाप्यमर्षणम् ।  
सहेति च ततः पश्चाद्बन्धयामि विदिग्गतम् ॥ २३-१०१ ॥  
  
विलिखेच्चक्रगायत्रीमग्निप्राकारमन्ततः ।  
आकाशमण्डलं बाह्ये तद्बीजेन समन्वितम् ॥ २३-१०२ ॥  
  
वायुबीजं तु तद्बाह्ये स्वबीजेन समन्वितम् ।  
वह्निबीजं तु तद्बाह्ये स्वबीजेन समन्वितम् ॥ २३-१०३ ॥  
  
आप्यं तु मण्डलं बाह्ये स्वबीजेन समन्वितम् ।  
तद्बाह्ये पार्थिवं बिम्बं स्वबीजेन समन्वितम् ॥ २३-१०४ ॥  
  
प्राणः सूक्ष्मोऽनलश्चैव वारुणः पुरुषेश्वरः ।  
  
प्। २११) सव्यापिनः क्रमादेतद् व्योमादेर्बीजपञ्चकम् ॥ २३-१०५ ॥  
  
अनलः कमलश्चैव भास्करो मर्दनस्तथा ।  
अनलः सूक्ष्म और्वश्चाप्यूर्जः पिण्डीकृता इमे ॥ २३-१०६ ॥  
  
सव्यापिनः स्म्र्तं बीजं चिन्तामणिरिदं परम् ।  
परा नाम महाविद्या सोमस्थौर्वस्थसृष्टिका ॥ २३-१०७ ॥  
  
सव्यापी सोमगो विष्णुरियं प्रोक्ता परावरा ।  
सौदर्शनेन कूटेन पृथिवीं परिवेष्टयेत् ॥ २३-१०८ ॥  
  
योनिं सुदर्शनस्याथ वेष्टयेत् तारया बहिः ।  
सोमः सूर्यस्ततः सोमः कालपावकयोर्द्वयम् ॥ २३-१०९ ॥  
  
सौदर्शनमिदं कूटं निरचां पञ्चकं हलाम् ।  
एतत् सौदर्शनं रूपं कालानलसमद्युति ॥ २३-११० ॥  
  
शमयेत् कूटमेतद्वै तारयामृतरूपया ।  
अग्नीषोमात्मकं चक्रमेतत्ते दर्शितं मुने ।  
वैष्णवं परमं तेजो ध्याहि चक्रमिदं सदा ॥ २३-१११ ॥  
  
इति श्रीपाञ्चरात्रे तन्त्ररहस्ये अहिर्बुध्न्यसंहितायां   
वासुदेवादियन्त्रनिरूपणं नाम त्रयोविंशोऽध्यायः ॥ २३ ॥  
  
आदितः श्लोकाः १४१५  
  
  
  
यन्त्रदेवताध्याननिरूपणं नाम चतुर्विंशोऽध्यायः  
  
ध्यातं सकृद्भवानेककोट्यघौघं हरत्यरम् ।  
सुदर्शनस्य तद्दिव्यं भर्गो देवस्य धीमहि ॥  
  
उक्तानामष्टानां चक्राणां सङ्क्षेपेण फलकथनम्  
  
अहिर्बुध्न्यः   
  
सोमसूर्यदहनप्रभोज्ज्वलं  
चक्रमेतदुदितं महामुने ।  
वाङ्मयं सकलमन्त्रसम्मितं  
शब्दशब्द्यमखिलं यदुद्गतम् ॥ २४-१ ॥  
  
ब्रह्मचक्रमुदितं यदान्तरं  
केवलं विमलधीप्रदं मुने ।  
विष्णुचक्रमुदितं यदद्भुतं  
व्याप्तिकान्तिमतिविक्रमप्रदम् ॥ २४-२ ॥  
  
यत् तृतीयमुदितं महाद्भुतं  
चक्रमुज्ज्वलयशोऽर्थदं तु तत् ।  
यत्तु चक्रमुदितं तुरीयकं  
मोक्षदं मुनिगणोदितं मुने ॥ २४-३ ॥  
  
प्। २१३) पञ्चमं विजयदायि कीर्तिदं  
षष्ठमुग्रगदमृत्युनाशनम् ।  
ब्रह्मवर्चसविधायि सप्तमं  
सम्पदर्थविजयार्थमष्टमम् ॥ २४-४ ॥  
  
विस्तरेण तन्महिमवर्णनस्याशक्त्यत्वम्  
  
एकैकशोऽल्पश इदं गदितं फलं ते  
चक्राष्टके सकलयोगिमुनीन्द्रवन्द्ये ।  
वर्षायुतैर्बहुभिरप्यखिलात्मकस्य  
शक्या न विस्तृतिरमुष्य मयाभिधातुम् ॥ २४-५ ॥  
  
मन्त्राक्षरप्रथितभावविभेदपूर्वं  
मन्त्री यजेत विधिवन्मनुदेवतास्ताः ।  
आकारशक्तिपरिवारविभूषणास्त्र-  
वीर्यप्रभावविषयैश्च विचिन्तयेत् ताः ॥ २४-६ ॥  
  
तत्तच्चक्रदेवतास्वरूपतद्ध्यानादिप्रपञ्चनम्  
  
आद्यं निरञ्जनमशेषजगत्प्रसूति-  
त्राणप्रमाथनियमोद्यदनुग्रहस्थम् ।  
सम्पूर्णशक्तिमतरङ्गमहार्णवाभं  
ध्यायेद्धरिं प्रणवगोचरमादिचक्रे ॥ २४-७ ॥  
  
प्। २१४) श्वेतं प्रसन्नवदनं कमलायताक्षं  
पीताम्बरं पृथुलवक्षसमात्मयोनिम् ।  
पीनोरुदीर्घभुजबृन्दधृतारिशङ्ख-  
कौमोदकीसरसिजं खलु विष्णुचक्रे ॥ २४-८ ॥  
  
श्यामं किरीटिनमुदारचतुर्भुजस्थ-  
कौमोदकीकमलवारिजवर्यचक्रम् ।  
नारायणं नयननन्दनमादिदेवं  
ध्यायेच्छ्रिया सह तृतीयपदस्थचक्रे ॥ २४-९ ॥  
  
कुन्देन्दुगौरमरविन्ददलायताक्षं  
शुद्धाक्षमालममलोद्यतबोधमुद्रम् ।  
बाहुद्वयीविधृतचक्रविशुद्धशङ्खं  
तं वासुदेवमिति चिन्तय तुर्यचक्रे ॥ २४-१० ॥  
  
शङ्खारिपङ्कजगदाङ्कुशपाशशार्ङ्ग-  
सौनन्दकान् दधतमष्टभिरुग्रहस्तैः ।  
तार्क्ष्यस्थितं रजतशैलनिभं पुराणं  
सञ्चिन्तयेदजितचक्रगतं पुमांसम् ॥ २४-११ ॥  
  
क्रूरोग्रवक्रनखकोटिनिकृत्तदैत्य-  
वक्षःस्थलोच्चलितशोणितदिग्धदेहम् ।  
घोरप्रकारनयनत्रयदुर्निरीक्षं  
षष्ठे विचिन्तय मुने नरसिंहमीशम् ॥ २४-१२ ॥  
  
प्। २१५) सोमाग्निसूर्यकिरणोद्गमपुञ्जकुञ्ज-  
मध्यस्थितं विधृतपद्मगदारिशङ्खम् ।  
छन्दःस्थितं भुवनकारणमप्रमेयं  
श्रीशं विचिन्तय मुने पुरुषं पुराणम् ॥ २४-१३ ॥  
  
मातृकाचक्रे लक्ष्म्या ध्येयत्वम्  
  
गोक्षीरशङ्खहिमदीधितिदेवसिन्धु-  
कुन्दप्रभाविमलपङ्कजशङ्खहस्ता ।  
स्मेरप्रसन्नवदना कमलायताक्षी  
ध्येया स्वचक्रभवनोपरि मातृका सा ॥ २४-१४ ॥  
  
आलोलशूलदशकं त्रियुगाधिकं स्वै-  
र्हस्तैर्द्विरष्टभिरथो दधती जपाभा ।  
चिन्तामणिस्थितिमती नयनत्रयाढ्या  
शक्तिर्हरेरिति मुने मनसा विचिन्त्या ॥ २४-१५ ॥  
  
पूर्णेन्दुशीतलरुचिर्धृतबोधमुद्रा  
बाह्वन्तरस्थनिजबोधनपुस्तकाढ्या ।  
देवी परा परमपूरुषदिव्यशक्ति-  
श्चिन्त्या प्रसन्नवदना सरसीरुहाक्षी ॥ २४-१६ ॥  
  
पद्मारुणाभयवराङ्कुशपाशहस्ता  
रक्ताम्बरा विपुलवारिजपत्रनेत्रा ।  
  
प्। २१६) सूक्ष्मप्रभास्थितपरावरतत्त्वजाता  
चिन्त्यादिशक्तिरपि सा च परावराख्या ॥ २४-१७ ॥  
  
बाहुस्थपाशवलिताखिलजीववर्गा  
बन्धूकपद्मकुसुमारुणदेहकान्तिः ।  
पीनस्तनी मदविघूर्णितनेत्रपद्मा  
लक्ष्मीशपार्श्वनिलयाखिलदेवतेयम् ॥ २४-१८ ॥  
  
वक्राग्रनासिनिशिताङ्कुशकीलितेन  
नम्रेण जीवनिकरेण समीड्यमाना ।  
दिव्याङ्कुशस्थितिमती हरिशक्तिराद्या  
ध्येया समाधिनिरतेन महाप्रभावा ॥ २४-१९ ॥  
  
अङ्गमन्त्रदेवतातद्ध्यानादिप्रपञ्चनम्  
  
अङ्गं तु चक्रमयदेवसमानरूप-  
माचक्रपूर्वमखिलं गदितं यदादौ ।  
गायत्र्यपि ज्वलितपावकतुल्यवर्णा  
चक्रेशतुल्यविभवा विपुलस्तनाढ्या ॥ २४-२० ॥  
  
ज्वालाकुलद्रुतसमस्तसुरारिवर्गं  
प्राकारमग्निमयमेव वदन्ति सन्तः ।  
प्। २१७) व्योमस्थशक्तिरपि सूर्यसहस्रमाला  
नीलाम्बुजद्युतिमती मनसा विचिन्त्या ॥ २४-२१ ॥  
  
मालां चतुर्गतिमयीं वपुषा दधाना  
वायुस्थशक्तिरपि धूम्रतनुर्विचिन्त्या ।  
कालानलाख्यतरुणार्कसहस्रमाला  
तेजःस्थशक्तिरपि रक्ततनुर्विचिन्त्या ॥ २४-२२ ॥  
  
पीयूषरूपरचना सलिलस्थशक्ति-  
र्ध्येया वराहनियुतायुतकॢप्तमाला ।  
उत्तप्तकाञ्चनरुचिः पुरुषेश्वराढ्या  
भूशक्तिरादिपुरुषस्य विचिन्तनीया ॥ २४-२३ ॥  
  
सुदर्शनमयसर्वचक्रकूटध्यानम्  
  
कालानलायुतसहस्रसमानरूपं  
कूटं सुदर्शनमयं मनसा विचिन्त्यम् ।  
तापातुरक्वथदशेषसुरारिमेदो-  
निष्यन्दमेदुरितदीप्तिशिखाजटालम् ॥ २४-२४ ॥  
  
सौदर्शनसर्वमन्त्रमूलभूतशक्तिध्यानम्  
  
सूर्येन्दुवह्निनयना तरुणार्कवर्णा  
व्याप्य स्थिता जगदशेषमशेषवन्द्या ।  
प्। २१८) चक्राणि बाहुनिवहैर्दधती सहस्रं  
योनिः सुदर्शनमनोरिति चिन्तनीया ॥ २४-२५ ॥  
  
उक्तेषु यन्त्रेषु द्विजस्यैवाधिकारः  
  
लेशतो गदितमेतदुदारं  
रक्षणं सकललोकहिताय ।  
भूपतेरनुमतो द्विजवर्यो  
भावयेदनिशमेतदतन्द्री ॥ २४-२६ ॥  
  
उक्तयन्त्राणामानुषङ्गिकफलपूर्वकमुक्तिरूपपरमफल-  
साधनत्वम्  
  
नाद्रवन्ति दुरितानि कदाचि-  
द्विद्रवन्ति निखिला ग्रहरोगाः ।  
वर्धते वसुमती बहुसस्या  
न त्रिवर्गविहतिर्मनुजानाम् ॥ २४-२७ ॥  
  
धर्मार्थकामबहुलाश्चिरजीविनश्च  
हीनाश्च पाप्मभिरुदारयशःप्रतापाः ।  
आराध्य शास्त्रनिरता विहितक्रियाभि-  
रन्ते विशन्ति विमलाः परमं पुमांसम् ॥ २४-२८ ॥  
  
सौदर्शनमन्त्रेष्वभिक्रमनाशाद्यभावः  
  
प्। २१९) दिव्यो विधिः कथित एष मुने समस्तो  
विप्रैर्नृपैर्धृतसमाधिभिरत्र भाव्यम् ।  
अस्मिन् समाधिविरही ललितक्रियोऽपि  
यत्नोचितं लभत एव फलं मनुष्यः ॥ २४-२९ ॥  
  
इति श्रीपाञ्चरात्रे तन्त्ररहस्ये अहिर्बुध्न्यसंहितायां   
यन्त्रदेवताध्याननिरूपणं नाम चतुर्विंशोऽध्यायः ॥ २४ ॥  
  
आदितः श्लोकाः १४४४  
  
  
  
सुदर्शनयन्त्रवैभववर्णनं नाम पञ्चविंशोऽध्यायः  
  
ध्यातं सकृद्भवानेककोट्यघौघं हरत्यरम् ।  
सुदर्शनस्य तद्दिव्यं भर्गो देवस्य धीमहि ॥  
  
यन्त्रवैभवं प्रदर्शयितुमुक्तार्थानुवादः  
  
नारदः   
  
भगवन् सम्यगाख्यातं विस्तरेण यथातथम् ।  
यत्कारणं यदाधारं यत्प्रमाणमिदं जगत् ॥ २५-१ ॥  
  
तथा धर्मार्थकामानां स्वरूपं साधनं तथा ।  
परविद्या तथा विद्या तथा चाध्यात्मसञ्ज्ञिता ॥ २५-२ ॥  
  
मुक्तिश्च परमा प्रोक्ता बन्धस्तत्साधनं तथा ।  
वर्णाश्रमविभागश्च तद्धर्माश्च विशेषतः ॥ २५-३ ॥  
  
सर्वेषामेव वर्णानां राज्ञां रक्षाविधिस्तथा ।  
राज्ञां तु रक्षणविधिर्दिव्योऽयं वर्णितस्तथा ॥ २५-४ ॥  
  
कथं किल कलौ प्राप्ते राज्ञां रक्षाविधिर्भवेत् ।  
  
सङ्क्षेपतः कलिस्वरूपकथनम्  
  
न यक्ष्यन्ति न दास्यन्ति न होष्यन्ति द्विजातयः ॥ २५-५ ॥  
  
प्। २२१) न सर्वे स्वेषु धर्मेषु करिष्यन्ति मतिं कलौ ।  
शक्तयः सर्वमन्त्राणां प्रयास्यन्ति तिरस्कृतिम् ॥ २५-६ ॥  
  
निर्वीर्याश्च भविष्यन्ति राजानः सत्त्ववर्जिताः ।  
निर्धना हृतराज्याश्च दस्युभिः परिपीडिताः ॥ २५-७ ॥  
  
अल्पक्षीरा भविष्यन्ति गावः प्राप्ते कलौ युगे ।  
प्रजाः क्षुधार्ताश्च कलाववग्रहनिपीडिताः ॥ २५-८ ॥  
  
पाषण्डधर्मनिरता भगवन्तं जनार्दनम् ।  
निन्दनादीन् करिष्यन्ति तमःप्राया ह्यवेदिनः ॥ २५-९ ॥  
  
तादृशे कलौ राज्ञां रक्षाविध्युपायप्रश्नः  
  
इत्थं दोषास्पदे काले राज्ञां रक्षाविधिः कथम् ।  
सम्पत्स्यते शक्तिहीनैर्द्विजैः सत्त्वविवर्जितैः ॥ २५-१० ॥  
  
येनोपायेन रक्षा स्यात्तं मे ब्रूहि सुनिश्चितम् ।  
सर्वज्ञ त्वदृते वक्तुं कः शक्नोति महेश्वर ॥ २५-११ ॥  
  
तत्प्रतिवचनारम्भः  
  
अहिर्बुध्न्यः   
  
साधु साधु यदेतत् त्वं पृष्टवानसि नारद ।  
सत्यमेतत् कलौ रक्षाविधिर्मन्त्रैर्न युज्यते ॥ २५-१२ ॥  
  
तथापि भक्त इति ते कथयामि शृणुष्व तम् ।  
प्। २२२) सर्वेषामेव भूतानां राज्ञां चैव विशेषतः ॥ २५-१३ ॥  
  
रक्षाविधिं परं गुह्यं तन्त्राणां सारमुत्तमम् ।  
  
स्वकृतपितामहशिरश्छेदमहापापप्रशमाय नारायणात्  
सुदर्शनयन्त्रप्राप्तिकथनम्  
  
मम नारायणेनोक्तं पुण्ये बदरिकाश्रमे ॥ २५-१४ ॥  
  
पितामहशिरश्छेदमहापातकशान्तये ।  
सर्वबाधाप्रशमनं सर्वदुःखनिवारणम् ॥ २५-१५ ॥  
  
तन्महिमसङ्क्षेपः  
  
सर्वसिद्धिप्रदं सर्वसम्पदामेककारणम् ।  
पराभिचारशमनं परराज्यप्रदं शुभम् ॥ २५-१६ ॥  
  
कलिदोषापहरणं सर्वशत्रुनिबर्हणम् ।  
यस्य संस्मरणेनैव नॄणां नश्यन्ति शत्रवः ॥ २५-१७ ॥  
  
दस्यवो नष्टविषया विद्रवन्ति दिशो दश ।  
यन्त्रं यस्य गृहे न्यस्तं तस्य सर्वं प्रसिध्यति ॥ २५-१८ ॥  
  
यो राजा यन्त्रमेतत्तु सादरं कारयेद् गृहे ।  
तस्य भूमण्डलं सर्वं भवेद् वश्यं न संशयः ॥ २५-१९ ॥  
  
सौदर्शनस्य यन्त्रस्य माहात्म्यं वर्णितं मया ।  
  
सुदर्शननारसिंहयन्त्रफलप्रदर्शनम्  
  
प्। २२३) सुदर्शनेन युक्तस्य नारसिंहस्य यन्त्रकम् ॥ २५-२० ॥  
  
यः कारयति तस्यान्यो लोको वश्यो भवेदपि ।  
एतल्लेखनमात्रेण सर्वं सम्पद्यते नृणाम् ॥ २५-२१ ॥  
  
विष्णुपञ्जरयन्त्रफलप्रदर्शनम्  
  
विष्णुपञ्जरयन्त्रस्य करणेनैव देवताः ।  
सर्वाः प्रसीदन्ति सदा किं पुनर्मनुजादयः ॥ २५-२२ ॥  
  
समुदितयन्त्रत्रयफलस्याशक्यवर्णनत्वम्  
  
एषां त्रयाणां यन्त्राणां समाहारफलं मया ।  
वक्तुं न शक्यते सर्वं सर्वज्ञेनापि नारद ॥ २५-२३ ॥  
  
महासुदर्शनयन्त्रफलम्  
  
महासुदर्शनस्येह यन्त्रस्य करणाद् द्विजः ।  
त्रैलोक्यं समवाप्नोति किं पुनर्मण्डलं भुवः ॥ २५-२४ ॥  
  
एकत्र कल्पितसुदर्शननारसिंह-  
मन्यत्र केवलसुदर्शनमुज्ज्वलाङ्गम् ।  
सङ्कल्पितोभयमुखं घटितास्त्रजालं  
श्रीविष्णुपञ्जरगतं युतमन्त्रजालम् ॥ २५-२५ ॥  
  
प्। २२४) माहासुदर्शनमपुण्यकृतां जनाना-  
मप्राप्यमाश्रितसुखप्रदमेकयन्त्रम् ।  
तेजोमयं सकललोकनमस्कृतं यत्  
तत् कारयेत् सकललोकजयं यदीच्छेत् ॥ २५-२६ ॥  
  
इति श्रीपाञ्चरात्रे तन्त्ररहस्ये अहिर्बुध्न्यसंहितायां   
सुदर्शनयन्त्रवैभववर्णनं नाम   
पञ्चविंशोऽध्यायः ॥ २५ ॥  
  
आदितः श्लोकाः १४७०  
  
  
  
महासुदर्शनयन्त्रलक्षणं नाम षड्विंशोऽध्यायः  
  
ध्यातं सकृद्भवानेककोट्यघौघं हरत्यरम् ।  
सुदर्शनस्य तद्दिव्यं भर्गो देवस्य धीमहि ॥  
  
विस्तरेण महासुदर्शनयन्त्रलक्षणप्रश्नः  
  
नारदः   
  
विस्तरेणास्य यन्त्रस्य संस्थानं लक्षणं तथा ।  
श्रोतुमिच्छामि भगवंस्तन्ममाचक्ष्व पृच्छतः ॥ २६-१ ॥  
  
तत्प्रतिवचनप्रतिज्ञा  
  
अहिर्बुध्न्यः   
  
विस्तरेण प्रवक्ष्यामि स्वरूपं लक्षणं तथा ।  
अस्य यन्त्रस्य देवर्षे तन्मे कथयतः शृणु ॥ २६-२ ॥  
  
यन्त्रनिर्माणद्रव्याणि  
  
रजतेन सुवर्णेन लोहैर्वा शिलयापि वा ।  
यथाधिकारं यन्त्रस्य कुर्यादर्चां तु साधकः ॥ २६-३ ॥  
  
यन्त्रलेखनसाधनद्रव्याणि  
  
धातुचन्दनकर्पूरकुङ्कुमागुरुजै रसैः ।  
सुवर्णसूच्या यदि वा यन्त्रमेतल्लिखेत् पटे ॥ २६-४ ॥  
  
प्। २२६)		यन्त्रमध्ये सौदर्शनपुरुषलेखनम्  
  
चन्द्रमण्डलमध्ये तु तारं कुर्यात् समाहितः ।  
तस्य मध्ये लिखेद् देवं रक्तवर्णं सुदर्शनम् ॥ २६-५ ॥  
  
तत्स्वरूपवर्णनम्  
  
पिङ्गाक्षं पिङ्गकेशाढ्यं रक्ताम्बरधरं विभुम् ।  
युक्तं षोडशभिर्हस्तैरष्टाभिर्वा महाद्युतिम् ॥ २६-६ ॥  
  
पाशाङ्कुशाब्जमुसलधनुःशङ्खगदारिभिः ।  
भीषणैरायुधवरैरुपेतं जयिनां वरम् ॥ २६-७ ॥  
  
तद्विष्णोः परमं रूपं नित्यं तैजसविग्रहम् ।  
दंष्ट्रानिष्ठ्यूतसप्तार्चिर्ज्वालापल्लविताननम् ॥ २६-८ ॥  
  
भूषणैर्भूषितं चित्रैर्भीषणं रोमहर्षणम् ।  
स्वतेजसा जगत् सर्वं पूरयन्तं महाबलम् ॥ २६-९ ॥  
  
निर्भिद्यमानदैतेयशोणिताशनलम्पटम् ।  
उद्यत्प्रद्योतनशतप्रख्यं विख्यातपौरुषम् ॥ २६-१० ॥  
  
मनस्तत्त्वेन सततं संश्रितं वेगवत्तया ।  
नारायणकराम्भोजसेवारसविशारदम् ॥ २६-११ ॥  
  
जवेन विष्णुचिन्तायाः परमं मार्गदर्शिनम् ।  
स्मृत्यैव स्वानुरक्तानां दृष्टादृष्टार्थसाधनम् ॥ २६-१२ ॥  
  
स्वभक्तप्रत्यनीकानां मारणं सुरपूजितम् ।  
प्। २२७) संस्तूयमानचरितं सिद्धगन्धर्वदानवैः ॥ २६-१३ ॥  
  
तस्य सर्वशरण्यत्वं निर्दोषत्वं कल्याणगुणाकरत्वं च  
  
भक्तारिभञ्जनपरं शरण्यं शरणार्थिनाम् ।  
नित्यनिःसीमनिर्दोषकल्याणगुणसागरम् ॥ २६-१४ ॥  
  
तत्पादप्रान्ते साधकनामलेखनम्  
  
एवम्भूतं समालिख्य सदानन्दं सुदर्शनम् ।  
तत्पादपद्मपर्यन्ते साधकं नाम विन्यसेत् ॥ २६-१५ ॥  
  
ततः पर्यन्ते षट्कोणचक्रलेखनम्  
  
इन्दुबिम्बस्य पर्यन्ते षट्कोणं चक्रमालिखेत् ।  
आग्नेयममितप्रख्यममोघं सर्वसाधकम् ॥ २६-१६ ॥  
  
तत्र षडक्षरविन्यासः  
  
प्राच्यादिदिक्षु कोणेषु षड् वर्णान् विन्यसेन्मनोः ।  
  
अङ्गमन्त्रन्यासः  
  
षट्सु कोणान्तरालेषु त्वङ्गमन्त्रान् न्यसेत् क्रमात् ॥ २६-१७ ॥  
  
ततश्चतुर्दलपद्मलेखनम्  
  
अस्माद्बहिस्तथा पद्मं चतुर्दलसमन्वितम् ।  
  
तत्र न्यसनीया वर्णाः  
  
सबिन्दुवर्म फट् चास्य दलेष्वेषु क्रमान्न्यसेत् ॥ २६-१८ ॥  
  
अन्तरालेष्वन्तःस्थवर्णविन्यासः  
  
प्। २२८) दलान्तरालेष्वन्तःस्थान् विन्यसेत् साधकस्तथा ।  
  
ततः षोडशकेसराष्टदलपद्मलेखनम्  
  
बाह्ये तत्राष्टपत्राब्जमन्तः षोडशकेसरम् ॥ २६-१९ ॥  
  
केसरेषु षोडशस्वरविन्यासः  
  
केसरेषु क्रमादस्य विलिखेत् षोडश स्वरान् ।  
  
दलेष्वष्टाक्षरमन्त्रन्यासः  
  
अष्टाक्षरं महामन्त्रं दलेष्वस्य समालिखेत् ॥ २६-२० ॥  
  
द्वात्रिंशत्केसरषोडशदलपद्मलेखनम्  
  
द्वात्रिंशत्केसरं चास्य बहिः षोडशपत्रकम् ।  
  
केसरेषु कादिसान्तवर्णविन्यासः  
  
ककारादि सकारान्तं केसरेष्वस्य चालिखेत् ॥ २६-२१ ॥  
  
दलेषु षोडशार्णमन्त्रवर्णन्यासः  
  
दलेष्वस्य लिखेन्मन्त्रं षोडशार्णं तु वैष्णवम् ।  
  
द्वात्रिंशत्केसरदलपद्मलेखनम्  
  
द्वात्रिंशत्केसरदलं बाह्ये तस्य समालिखेत् ॥ २६-२२ ॥  
  
केसरेषु वाराहानुष्टुभमन्त्रवर्णन्यासः  
  
केसरेष्वस्य पद्मस्य प्राच्यादिषु यथाक्रमम् ।  
प्। २२९) मन्त्रमानुष्टुभं सम्यग्वाराहं विलिखेत् परम् ॥ २६-२३ ॥  
  
दलेषु नारसिंहानुष्टुभमन्त्रवर्णन्यासः  
  
द्वात्रिंशति दलेष्वस्य नारसिंहं क्रमाल्लिखेत् ।  
आनुष्टुभं महामन्त्रममोघं सर्वसाधकम् ॥ २६-२४ ॥  
  
चतुःषष्टिदलपद्मलेखनम्  
  
तस्य बाह्ये लिखेत् पद्मं चतुःषष्टिदलैर्युतम् ।  
  
तद्दलेषु पातालनारसिंहमन्त्रन्यासः  
  
पातालनारसिंहाख्यं तद्दलेषु न्यसेन्मनुम् ॥ २६-२५ ॥  
  
पुनरष्टदलपद्मलेखनम्  
  
पुनश्च पद्मं विन्यस्य दलैरष्टभिरावृतम् ।  
  
तद्दलेष्वष्टाक्षरनारसिंहमन्त्रन्यासः  
  
अष्टाक्षरं नारसिंहं तद्दलेषु समालिखेत् ॥ २६-२६ ॥  
  
तद्बहिर्माहेन्द्रमण्डलकल्पनम्  
  
तद्बाह्ये मण्डलं कुर्यान्माहेन्द्रं वज्रभूषितम् ।  
जाज्वल्यमानं स्वेनैव सर्वालङ्कारमण्डितम् ॥ २६-२७ ॥  
  
तद्बहिः साधकनाम्ना सह तद्बीजन्यासः  
  
तस्य बाह्ये महादिक्षु प्रागादिषु यथाक्रमम् ।  
प्। २३०) तद्बीजं विन्यसेद्धीमान्निजनाम्ना समन्वितम् ॥ २६-२८ ॥  
  
बहिष्कोणेष्वन्तःस्थवर्णन्यासः  
  
बहिष्कोणेषु चतुर्षु तथान्तःस्थान् प्रकल्पयेत् ।  
  
कोणान्तरालेषु तद्बीजन्यासः  
  
कोणाभ्यन्तरभागेषु तद्बीजं विन्यसेत् पुनः ॥ २६-२९ ॥  
  
तत्परितः स्वराणां प्रातिलोम्येन विन्यासः  
  
परितस्तत् स्वरान् सर्वान् प्रातिलोम्येन चालिखेत् ।  
  
तत्परितः सादिकान्ताक्षरविन्यासः  
  
सकारादि ककारान्तं विन्यसेत् परितस्तथा ॥ २६-३० ॥  
  
स्वनाम्ना पाशाङ्कुशाभ्यां चावेष्टनम्  
  
विदर्भितं स्वनाम्नैव परितोऽन्त्ययुगं न्यसेत् ।  
पाशेनावेष्टयेदेतदङ्कुशेन तथातुरः ॥ २६-३१ ॥  
  
भूपुरकल्पनम्  
  
पुटितं भूपुरं तस्य बाह्ये कुर्यादतन्द्रितः ।  
  
समन्तात् केशवादिमूर्तिन्यासः  
  
केशवादीन् मूर्तिमतः समन्तादस्य विन्यसेत् ॥ २६-३२ ॥  
  
केशवस्वरूपवर्णनम्  
  
प्। २३१) तप्तजाम्बूनदप्रख्यं पुण्डरीकायतेक्षणम् ।  
अपारकरुणं पद्मशङ्खचक्रगदाधरम् ॥ २६-३३ ॥  
  
पीताम्बरधरं देवं वनमालाविभूषितम् ।  
हारकेयूरकटककुण्डलैरुपशोभितम् ॥ २६-३४ ॥  
  
चतुर्बाहुमुदाराङ्गं प्रसन्नवदनं विभुम् ।  
प्रागादि विन्यसेद् देवं केशवं क्लेशनाशनम् ॥ २६-३५ ॥  
  
नारायणस्वरूपवर्णनम्  
  
शङ्खपद्मगदाचक्रधरं नीलाम्बुदच्छविम् ।  
सर्वालङ्कारसंयुक्तं कुर्यान्नारायणं ततः ॥ २६-३६ ॥  
  
माधवस्वरूपवर्णनम्  
  
पद्मकौमोदकीशङ्खचक्रधारिणमव्ययम् ।  
देवमिन्दीवरश्यामं माधवं भावयेत् ततः ॥ २६-३७ ॥  
  
गोविन्दस्वरूपवर्णनम्  
  
चक्रकौमोदकीशङ्खपद्मायुधविराजितम् ।  
इन्दुबिम्बनिभं कुर्याद् गोविन्दममितौजसम् ॥ २६-३८ ॥  
  
विष्णुस्वरूपवर्णनम्  
  
गदाब्जशङ्खचक्रास्त्रधरं परमभूषितम् ।  
विष्णुं विश्वपतिं कुर्यात् पद्मकिञ्जल्कसन्निभम् ॥ २६-३९ ॥  
  
मधुसूदनस्वरूपवर्णनम्  
  
प्। २३२) चक्रशङ्खाम्बुजगदाधारिणं करुणानिधिम् ।  
रक्तपद्मदलप्रख्यं भावयेन्मधुसूदनम् ॥ २६-४० ॥  
  
त्रिविक्रमस्वरूपवर्णनम्  
  
चक्रकौमोदकीपद्मशङ्खसेवितमीश्वरम् ।  
उज्ज्वलत्कनकप्रख्यं तं कुर्वीत त्रिविक्रमम् ॥ २६-४१ ॥  
  
वामनस्वरूपवर्णनम्  
  
शङ्खचक्रगदापद्मधरं परमभूषितम् ।  
तरुणादित्यसङ्काशं वामनं भावयेत् ततः ॥ २६-४२ ॥  
  
श्रीधरस्वरूपवर्णनम्  
  
पद्मचक्रगदाशङ्खधरं सद्गुणसागरम् ।  
पुण्डरीकनिभं देवं श्रीधरं परिकल्पयेत् ॥ २६-४३ ॥  
  
हृषीकेशस्वरूपवर्णनम्  
  
गदासुदर्शनयुते शङ्खपद्मे च बिभ्रतम् ।  
विद्युत्प्रभं हृषीकेशं कुर्वीत कमलेक्षणम् ॥ २६-४४ ॥  
  
पद्मनाभस्वरूपवर्णनम्  
  
शङ्खपद्मे गदाचक्रे तथा बिभ्राणमुज्ज्वलम् ।  
सहस्रादित्यसङ्काशं पद्मनाभं तु कारयेत् ॥ २६-४५ ॥  
  
दामोदरस्वरूपवर्णनम्  
  
पद्मशङ्खगदाचक्रधरं बन्धूकसन्निभम् ।  
प्। २३३) भक्त्येकसुलभं देवं दामोदरमथ स्मरेत् ॥ २६-४६ ॥  
  
नमोऽन्तानां तत्तन्नाम्नामपि लेखनम्  
  
एवं क्रमेण न्यस्यैतानेषां नामानि च न्यसेत् ।  
नमोऽन्तान्यमुकं रक्ष रक्षेति च समन्ततः ॥ २६-४७ ॥  
  
प्रागादिषु प्रादक्षिण्येन बीजाक्षरन्यासः  
  
यं शं रं षं तथा लं सं वं हं चेति द्वयं द्वयम् ।  
प्राच्यादिषु महादिक्षु प्रादक्षिण्येन विन्यसेत् ॥ २६-४८ ॥  
  
ऐशान्यादिष्वप्रादक्षिण्येन बीजाक्षरन्यासः  
  
यं शं रं षं तथा लं सं वं हं चेति युगं युगम् ।  
ऐशान्यादिषु कोणेषु विन्यसेदप्रदक्षिणम् ॥ २६-४९ ॥  
  
पुनः पाशाङ्कुशाभ्यां वेष्टनम्  
  
पाशेन तु समावेष्ट्य अङ्कुशेनापि वेष्टयेत् ।  
सर्वमेतत् सबीजेन हृल्लेखमनुना वृतम् ॥ २६-५० ॥  
  
प्रागादिचतुर्दिक्षु विष्णुविन्यासस्तेषामायुधानि च  
  
प्रागादिषु चतुर्दिक्षु विन्यसेद् विष्णुमव्ययम् ।  
चक्रकौमोदकीशार्ङ्गखड्गैर्युक्तं यथाक्रमम् ॥ २६-५१ ॥  
  
साधारणौ च सर्वेषां शङ्खचक्रौ वरायुधौ ।  
  
आग्नेयादिकोणेषु हृषीकेशन्यासः  
  
प्। २३४) आग्नेयादिषु कोणेषु हृषीकेशं ततो न्यसेत् ॥ २६-५२ ॥  
  
तेषामायुधविशेषाः  
  
शङ्खं हलं च मुसलं शूलं चैतेषु धारयेत् ।  
  
कोणान्तरालेष्वष्टसु जनार्दनविन्यासः  
  
विकोणेष्वष्टसु तथा जनार्दनमथो न्यसेत् ॥ २६-५३ ॥  
  
तेषामायुधविशेषाः  
  
दण्डं कुन्तं तथा शक्तिं पाशमङ्कुशमेव च ।  
वज्रं तथैव परशुं तथा शतमुखानलम् ॥ २६-५४ ॥  
  
करेष्वमीषामेतानि विलिखेत्तु यथाक्रमम् ।  
  
तत्तत्पार्श्वेषु तत्तत्परिवारलेखनम्  
  
प्रत्येकं परिवारांस्तु तेषां पार्श्वेषु विन्यसेत् ॥ २६-५५ ॥  
  
ततो भूमौ भूम्या सह पुरुषोत्तमस्मरणम्  
  
वराहरूपिणं देवं शङ्खचक्रगदाधरम्  
भूमौ च सहितं भूम्या संस्मरेत् पुरुषोत्तमम् ॥ २६-५६ ॥  
  
अम्बरे नरसिंहस्मरणम्  
  
अम्बरे नारसिंहं तु चिन्तयेदमितौजसम् ।  
भीषणं घटितानेकभूषणं दारितासुरम् ॥ २६-५७ ॥  
  
प्रागादिषु चक्रगदाशार्ङ्गखड्गस्मरणम्  
  
प्। २३५) प्राच्यां दिशि महाज्वालागतं चक्रं स्मरेद्बुधः ।  
दक्षिणस्यां दिशि तथा स्मरेज्ज्वालागतां गदाम् ॥ २६-५८ ॥  
  
प्रतीच्यां शार्ङ्गमत्युग्रज्वालामध्यगतं स्मरेत् ।  
उत्तरस्यां दिशि तथा स्मरेत् खड्गं सुदारुणम् ॥ २६-५९ ॥  
  
अस्य यन्त्रस्यापराङ्गकल्पनाय मध्ये   
चतुर्विंशत्यरचक्रकल्पनम्  
  
अपराङ्गेऽथ यन्त्रस्य मध्ये चक्राब्जसंस्थितम् ।  
चतुर्विंशत्यरं चक्रं सुनेमि रुचिराकृति ॥ २६-६० ॥  
  
तन्मध्ये द्वादशदलपद्मलेखनम्  
  
मध्येचक्रं न्यसेत् पद्मं युक्तं द्वादशभिर्दलैः ।  
  
तत्कर्णिकायामाग्नेयमण्डलन्यासः  
  
चक्राब्जकर्णिकास्थाने न्यसेदाग्नेयमण्डलम् ॥ २६-६१ ॥  
  
तन्मध्ये योगनृसिंहलेखनम्  
  
तन्मध्ये योगपट्टेन पिनद्धाङ्गं सनातनम् ।  
नारसिंहं चतुर्बाहुं चतुश्चक्रधरं परम् ॥ २६-६२ ॥  
  
समासीनमशोकस्य मूले कालानलद्युतिम् ।  
सर्वाभरणसंयुक्तं सर्वभक्तार्तिहारिणम् ॥ २६-६३ ॥  
  
अपारसङ्ख्यकल्याणगुणपूर्णमहार्णवम् ।  
भक्तानुकम्पिनं नित्यं सर्वलोकैकनायकम् ॥ २६-६४ ॥  
  
तत्पादपर्यन्ते द्वयोस्तद्भृत्ययोर्विन्यासः  
  
प्। २३६) एवं विन्यस्य तत्पादपर्यन्ते विन्यसेदुभौ ।  
तदाज्ञाकारिणौ भीमौ नीलनीरदविग्रहौ ॥ २६-६५ ॥  
  
उदग्रकायौ भीमाक्षौ भीमायुधधरौ वरौ ।  
दंष्ट्राकरालवदनौ विन्यसेद् वृत्तलोचनौ ॥ २६-६६ ॥  
  
चक्रस्य प्रागादिष्वष्टशक्तिध्यानम्  
  
चिन्तयेदथ चक्रस्य समन्तादष्ट योषितः ।  
ऊर्ध्वमाबद्धकेशाढ्यास्तच्छक्तीः प्राप्तयौवनाः ॥ २६-६७ ॥  
  
सर्वालङ्कारसंयुक्ता द्विभुजा माल्यधारिणीः ।  
प्राच्यां दिशि जयां देवीं पीतवर्णां विचिन्तयेत् ॥ २६-६८ ॥  
  
आग्नेय्यां मोहिनीं देवीं श्यामलामायतेक्षणाम् ।  
याम्यामनुस्मरेद् देवीं विजयां कृष्णरूपिणीम् ॥ २६-६९ ॥  
  
रक्तवर्णां तथा देवीं नैर्-ऋत्यां ह्लादिनीं तथा ।  
अजितां पीतवर्णां तु प्रतीच्यां संस्मरेत् पराम् ॥ २६-७० ॥  
  
वायव्यां दिशि मायां तु कृष्णवर्णां सनातनीम् ।  
उदीच्यां रक्तवर्णां तामाशायामपराजिताम् ॥ २६-७१ ॥  
  
ऐशान्यां संस्मरेत् सिद्धिं धूम्रवर्णामतः परम् ।  
  
यथोक्तलक्षणयन्त्रमहिमा  
  
एवमेतन्महायन्त्रं महापातकनाशनम् ॥ २६-७२ ॥  
  
प्। २३७) आयुरारोग्यधनदं पुत्रमित्रकलत्रदम् ।  
सर्वविघ्नोपशमनं सर्वदुष्टनिवारणम् ॥ २६-७३ ॥  
  
यो यदर्थी लिखेद्यन्त्रं तत् तदस्य प्रयच्छति ।  
मणिविद्रुममुक्ताढ्यं कुर्याद् यन्त्रं हिरण्मयम् ॥ २६-७४ ॥  
  
राजा चेद्राज्यमाप्नोति निष्कण्टकमनामयम् ।  
  
भूर्जपत्रलिखितस्यापि यन्त्रस्य सर्वफलसाधनता  
  
भूर्जपत्रे लिखित्वैतत् कुङ्कुमैश्चन्दनेन तु ॥ २६-७५ ॥  
  
यो मर्त्यः शिरसा धत्ते तस्य स्यात् सर्वमीप्सितम् ।  
पिशाचोरगरक्षांसि क्षिप्रं नश्यन्ति तस्य वै ॥ २६-७६ ॥  
  
एतद्यन्त्रशिलाप्रतिष्ठाया मुक्तिसाधनत्वम्  
  
शिलाप्रतिष्ठां यः कुर्यादेतस्य जगतीतले ।  
सर्वान् कामानिहावाप्य विष्णुसायुज्यमाप्नुयात् ॥ २६-७७ ॥  
  
लोहादिभिर्यन्त्रप्रतिमानिर्माणफलम्  
  
लोहैर्वा रजतेनाथ यः कुर्यात् प्रतिमां बुधः ।  
त्रिवर्गफलमाप्नोति निर्वाणमचिरात् पुनः ॥ २६-७८ ॥  
  
कर्षणादिप्रतिष्ठान्तायतननिर्माणफलम्  
  
कर्षणादि प्रतिष्ठान्तं कुर्यादायतनं च यः ।  
आप्नुवन्ति च तद्वंश्याः पुण्यलोकाननुत्तमान् ॥ २६-७९ ॥  
  
भयादिषु यन्त्रस्मरणे फलम्  
  
प्। २३८) भयागमे च सङ्ग्रामे वादे वा यः स्मरेदिदम् ।  
विजयस्तस्य हस्तस्थो नात्र कार्या विचारणा ॥ २६-८० ॥  
  
त्रिसन्ध्यं यन्त्रार्चनं मुक्तिसाधनम्  
  
अर्चयेद्यस्त्रिसन्ध्यं वै यन्त्रमेतदनुत्तमम् ।  
तापत्रयविनिर्मुक्तो विष्णुलोके महीयते ॥ २६-८१ ॥  
  
राक्षाविधौ राज्ञां वैशेषिकविध्यारम्भः  
  
राज्ञां रक्षाविधाने तु विशेषं शृणु नारद ।  
राज्यार्थी हृतराज्यो वा परिभूतोऽथवा नृपैः ॥ २६-८२ ॥  
  
तत्र प्रथममाचार्यपूजाविधिः  
  
सौदर्शनस्य यन्त्रस्य प्रदातारं गुरुं परम् ।  
सर्वेभ्यो ह्यधिकं मत्वा तमभ्यर्च्य महाधनैः ॥ २६-८३ ॥  
  
ततो भगवदाराधनविधिः  
  
ततो नारायणं देवं पुण्डरीकायतेक्षणम् ।  
श्यामलं पीतवसनं सर्वाभरणभूषितम् ॥ २६-८४ ॥  
  
आराधयेच्चतुर्बाहुमाचार्योक्तविधानतः ।  
  
ततो यन्त्रनिर्माणम्  
  
तप्तजाम्बूनदमयं मणिविद्रुमचित्रितम् ॥ २६-८५ ॥  
  
सर्वालङ्कारसंयुक्तं कारयेद्यन्त्रमुत्तमम् ।  
  
यन्त्रनिर्माणस्य राज्यप्राप्तिहेतुत्वम्  
  
प्। २३९) एतत्करणमात्रेण राज्यमाप्नोत्यनामयम् ॥ २६-८६ ॥  
  
प्रतिष्ठापूर्वकार्चनस्य सप्तद्वीपान्तभूमिप्राप्तिहेतुत्वम्  
  
प्रतिष्ठाप्यार्चयेदेतत् सादरं सर्वसिद्धिदम् ।  
ततो भूमिमवाप्नोति सप्तद्वीपां सपत्तनाम् ॥ २६-८७ ॥  
  
अन्ततस्त्रैलोक्यपालयितृत्वसिद्धिः  
  
वश्या भवन्ति सततं सिद्धगन्धर्वदानवाः ।  
त्रैलोक्यराज्यमखिलं पालयत्यवनीतले ॥ २६-८८ ॥  
  
परकृताभिचारपरावर्तनसिद्धिः  
  
अभिचाराः परकृताश्चैनमप्राप्य भीषिताः ।  
प्रविशन्ति प्रयोक्तारमापगेवाचलाहता ॥ २६-८९ ॥  
  
अवग्रहादिपरिहारसिद्धिः  
  
अवग्रहाश्च नश्यन्ति शत्रवो विद्रवन्ति च ।  
अपमृत्युमृगव्यालचोररोगादिभिर्भयम् ॥ २६-९० ॥  
  
न तस्य राज्ये भवति विद्यते तत्कुले बलम् ।  
  
सर्वेषां स्वधर्मप्रवृत्तिसिद्धिः  
  
सर्वे स्वेष्वेव धर्मेषु प्रवर्तन्ते सदामुने ॥ २६-९१ ॥  
  
दुर्वाससा शप्तस्येन्द्रस्य यन्त्रेणानेन पुनः स्वपदप्राप्तिः  
  
प्। २४०) पुरा दुर्वाससः शापाद्धृतराज्ये शचीपतौ ।  
एतत्प्रसादादखिलं पुनः प्राप त्रिविष्टपम् ॥ २६-९२ ॥  
  
चतुर्मुखस्य भगवत्सकाशाद्यन्त्रप्राप्तिः  
  
एतत् पुरा महायन्त्रं ब्रह्मणे प्रोक्तवान् हरिः ।  
  
चतुर्मुखेन विश्वकर्मणा यन्त्रविमानयोर्निर्मापणम्  
  
ब्रह्मा च विश्वकर्माणमाहूयैतदकारयत् ॥ २६-९३ ॥  
  
विमानं च तदारभ्य देवगन्धर्वदानवाः ।  
  
तदा प्रभृति यन्त्रस्यैव रक्षासाधनत्वम्  
  
अनेन रक्षणविधिं चक्रुः पूर्वे नृपास्तथा ।  
तस्माद्राज्ञां च सर्वेषामेष रक्षाविधिः परः ॥ २६-९४ ॥  
  
अध्यायार्थनिगमनम्  
  
अभिनवदिननाथप्रोज्ज्वलद्बिम्बतुल्यं  
कमलभवमुखाद्यैः संश्रितं देवबृन्दैः ।  
परिगतमपि भूतैः पञ्चभिः सेव्यमानं  
प्रकृतिमहदहङ्कारैः स्मरेद्यन्त्रराजम् ॥ २६-९५ ॥  
  
इति श्रीपाञ्चरात्रे तन्त्ररहस्ये अहिर्बुध्न्यसंहितायां   
महासुदर्शनयन्त्रलक्षणं नाम षड्विशोऽध्यायः ॥ २६ ॥  
  
आदितः श्लोकाः १५६५  
  
  
  
धारकयन्त्रनिरूपणं नाम सप्तविंशोऽध्यायः  
  
ध्यातं सकृद्भवानेककोट्यघौघं हरत्यरम् ।  
सुदर्शनस्य तद्दिव्यं भर्गो देवस्य धीमहि ॥  
  
वृत्तानुवादपूर्वकं धारकयन्त्रविषयकः प्रश्नः  
  
नारदः   
  
कथितो यन्त्रराजस्य देवदेवस्य विस्तरः ।  
स्वरूपं साधनं चास्य प्रकारश्च फलं तथा ॥ २७-१ ॥  
  
अद्येदं श्रोतुमिच्छामि भगवान् परमेश्वर ।  
एतदत्यद्भुतं दिव्यं ध्रियते केन भूषणम् ॥ २७-२ ॥  
  
न चास्य धारणे शक्तिं कस्यचित् कलयाम्यहम् ।  
अतिशक्तितयास्येमं संशयं छेत्तुमर्हसि ॥ २७-३ ॥  
  
तत्प्रतिवचनारम्भः  
  
अहिर्बुध्न्यः   
  
सत्यं न केनचिद्धर्तुं पार्यते तन्महाद्युति ।  
ऋते यन्त्रान्तरादस्माद् देवर्षे शक्तिशालिनः ॥ २७-४ ॥  
  
शृणु तस्य मुनिश्रेष्ठ स्वरूपं वीर्यमद्य वै ।  
  
प्रथमं माहेन्द्रमण्डलनिर्माणम्  
  
प्। २४२) प्रथमं मण्डलं कृत्वा माहेन्द्रं वसुधात्मकम् ॥   
२७-५ ॥  
  
सर्वालङ्कारसंयुक्तं यन्त्रलाञ्छनलाञ्छितम् ।  
  
तत्कोणेषु भूबीजाक्षरन्यासः  
  
भौममेतस्य कोणेषु विन्यसेद् बीजमुत्तमम् ॥ २७-६ ॥  
  
शेषाद्यैरष्टभिर्नागैर्धार्यमाणं समन्ततः ।  
  
मण्डलप्राग्भागे शेषगुलिकयोर्न्यासः  
  
प्राग्भागे मण्डलस्यास्य भीषणौ भीमलोचनौ ॥ २७-७ ॥  
  
विलिखेच्छेषगुलिकौ लोकयन्तौ परस्परम् ।  
  
दक्षिणभागे वासुकिशङ्खयोः  
  
वासुकिं शङ्खपालं च वीक्षमाणौ परस्परम् ॥ २७-८ ॥  
  
दक्षिणस्यां दिशि तथा विन्यसेदस्य साधकः ।  
  
पश्चिमे तक्षकमहाम्बुजयोः  
  
पश्चिमायां लिखेदेवं तौ तक्षकमहाम्बुजौ ॥ २७-९ ॥  
  
उत्तरभागे कार्कोटकाम्बुजयोः  
  
कार्कोटकं चाम्बुजं च लिखेदुत्तरतो मुने ।  
तस्य मध्ये महाज्वालामालावर्तविराजितम् ॥ २७-१० ॥  
  
मध्ये वह्निमण्डलकल्पना  
  
प्। २४३) कोणसट्कयुतं वह्निमण्डलं बीजसंयुतम् ।  
  
तन्मध्ये वायुमण्डलविन्यासः  
  
समालिख्य च तन्मध्ये वायव्यं मण्डलं लिखेत् ॥ २७-११ ॥  
  
वर्तुलं बिन्दुसंयुक्तं तद्बीजेन समन्वितम् ।  
  
तन्मध्ये दशारचक्रलेखनम्  
  
तन्मध्ये चक्रमतुलं प्रोज्ज्वलन्नेमिमण्डलम् ॥ २७-१२ ॥  
  
अरैर्दशभिराकीर्णं विन्यसेदरिमर्दनम् ।  
  
अरेषु सुदर्शननारसिंहमन्त्रन्यासः  
  
मन्त्रं सौदर्शनस्यास्य नारसिंहस्य विन्यसेत् ॥ २७-१३ ॥  
  
द्वाभ्यां द्वाभ्यां तु वर्णाभ्यामरेषु नवसु क्रमात् ।  
दशमे हनशब्दं तु विन्यसेदरकेऽस्य वै ॥ २७-१४ ॥  
  
चक्रमध्ये अष्टदलपद्मलेखनम्  
  
चक्रमध्ये न्यसेत् पद्मं दलैरष्टभिरन्वितम् ।  
कर्णिकाघटितं रम्यं केसरैरुपशोभितम् ॥ २७-१५ ॥  
  
कर्णिकायां प्रणवन्यासः  
  
तत्कर्णिकायां विलिखेत् तारं संसारतारकम् ।  
  
तत्रैवाभीष्टार्थसाध्यनाम्नोर्विलेखनम्  
  
अभीष्टमर्थं साध्यस्य नामधेयमतः परम् ॥ २७-१६ ॥  
  
एवं भूतेन धारकयन्त्रेण सकलार्थसिद्धिः  
  
प्। २४४) तदेतत् परमं दिव्यं मङ्गलानां च मङ्गलम् ।  
पवित्राणां पवित्रं च चोरपीडानिवारणम् ॥ २७-१७ ॥  
  
सर्वार्थसाधकं घोरं विश्ववन्द्यमनुत्तमम् ।  
  
यन्त्रेणानेनेन्द्रस्य शत्रुजयप्राप्तिः  
  
पुरा देवेषु दैतेयैरभिभूतेषु वासवः ॥ २७-१८ ॥  
  
बृहस्पतिं समाहूय प्रोवाचेदं वचस्तदा ।  
बाधन्ते नितरामस्मानिमे दैतेयदानवाः ॥ २७-१९ ॥  
  
केनोपायेन भगवन् विजेष्यामो महासुरान् ।  
बलहानिः कथं वैषां भविता भगवन् वद ॥ २७-२० ॥  
  
एवं मघवता प्रोक्तः प्रोवाचेदं बृहस्पतिः ।  
सौदर्शननृसिंहस्य यन्त्रस्य करणादिह ॥ २७-२१ ॥  
  
नश्यन्ति शत्रवः सर्वे सुराणां बलसूदन ।  
इत्युक्त्वा स्थापयामास यन्त्रं मघवतः पुरे ॥ २७-२२ ॥  
  
मणिविद्रुममुक्ताढ्यं सौवर्णममितप्रभम् ।  
ततः प्रभृति दैतेया नष्टश्रीका हतत्विषः ॥ २७-२३ ॥  
  
पराजिता विद्रवन्ति दिशो नष्टनिकेतनाः ।  
तदेतदतिवीर्यं तु यन्त्रं सुरसुपूजितम् ॥ २७-२४ ॥  
  
अस्यैव यन्त्रस्य पूर्वोक्तमहासुदर्शनयन्त्रधारकत्वम्  
  
प्। २४५) तदेतेनैव यन्त्रेण यन्त्रं सौदर्शनं परम् ।  
धार्यते तत् सुरमुने विचित्रं विष्टरात्मना ॥ २७-२५ ॥  
  
यन्त्रमेतन्मयाख्यातमेवं माहासुदर्शनम् ।  
धृतं यन्त्रेण वीर्यात्तु सुदर्शननृसिंहयोः ॥ २७-२६ ॥  
  
राजन्वद्देशस्यैव यथोक्तयन्त्रभरणक्षमत्वम्  
  
एतस्य तु विशिष्टस्य भरणे सैव भूः क्षमा ।  
यस्याः पालयिता राजा धार्मिको दृढविक्रमः ॥ २७-२७ ॥  
  
देवद्विजगुरुप्राज्ञपूजकः परमास्तिकः ।  
  
राज्ञो नित्यमेतदभ्यर्चनविधिः  
  
एतदभ्यर्चयेद्राजा चक्राकारमतन्द्रितः ॥ २७-२८ ॥  
  
पुरुषाकारमपि वा तथैवोभयतोमुखम् ।  
  
एतन्मन्त्रप्रदातुर्विशेषतः पूज्यत्वम्  
  
एतन्मन्त्रप्रदातारं विशिष्टं पूजयेद् बुधः ॥ २७-२९ ॥  
  
एतन्मन्त्रविधिना कर्षणादिप्रतिष्ठान्तकर्मविधिः  
  
कर्षणादीनि कर्माणि प्रतिष्ठान्तान्यमुष्य तु ।  
एतन्मन्त्रोक्तमार्गेण कारयेन्नृपतिः स्वयम् ॥ २७-३० ॥  
  
तन्त्रस्यास्य सात्त्वतादिभिरेकतन्त्रत्वम्  
  
प्। २४६) सात्त्वतादिषु तन्त्रेषु विहितेनैव चाध्वना ।  
सुदर्शनस्य मन्त्रस्य नारसिंहस्य वा मुने ॥ २७-३१ ॥  
  
कल्पप्रयुक्ता विधयः सर्वे चैतस्य सन्निधौ ।  
भवन्ति सकलाश्चैतत्प्रभावेण प्रयोजिताः ॥ २७-३२ ॥  
  
तस्माद्यथोक्तमार्गेण प्रतिष्ठाप्यैतदर्चयेत् ।  
  
राज्ञामेतदर्चनेन राज्यादिलाभः  
  
राजा राज्यं जयं भूतिमायुरारोग्यमाप्नुयात् ॥ २७-३३ ॥  
  
नित्यमर्चयतः फलविशेषः  
  
नित्यमर्चयतो राज्ञः सप्तद्वीपवती मही ।  
समुद्रवसना चैषा विश्वा वश्या भविष्।यति ॥ २७-३४ ॥  
  
होमार्थं प्रासादकुण्डयोर्निर्माणम्  
  
प्रासादं लक्षणोपेतं विधाय परमासनम् ।  
तत्रैव कारयेत् कुण्डं मन्त्रस्यास्य यथाविधि ॥ २७-३५ ॥  
  
साधकेन तत्र होमादिनिर्वर्तनम्  
  
भूपतेर्यानि कर्माणि साधयंस्तानि साधकः ।  
मन्त्रेणानेन जुहुयादस्मिन् कुण्डे समाहितः ॥ २७-३६ ॥  
  
वैकल्पिकप्रदेशान्तरविधिः  
  
प्। २४७) अनेनैव तु मन्त्रेण राज्ञो रक्षाविधिर्यदि ।  
विष्णोरायतने रम्ये मण्डपे मण्डितेऽथवा ॥ २७-३७ ॥  
  
कृत्वैतत् कुण्डमत्रैव राजाभ्यर्च्य महाधनैः ।  
एतन्मन्त्रप्रदातारं स्वकर्माण्येव कारयेत् ॥ २७-३८ ॥  
  
पुनर्यन्त्रार्चनफलविशेषकथनम्  
  
अनेन कृतकृत्यस्तु राजा राज्यमवाप्नुयात् ।  
नीरोगो निःसपत्नश्च दीर्घायुश्च भविष्यति ॥ २७-३९ ॥  
  
नागैरनेकसाहस्रैरसङ्ख्येयैश्च वाजिभिः ।  
स्यन्दनैर्नरवर्यैश्च पूर्णा तस्य पुरी भवेत् ॥ २७-४० ॥  
  
यश्चैनमर्चयेद्राजा यन्त्रराजमनुत्तमम् ।  
सर्वमन्त्रविशिष्टत्वादर्चितास्तेन देवताः ॥ २७-४१ ॥  
  
यदर्थं योऽर्चयेदेनमात्मार्थे यतते परम् ।  
सर्वेषामेव भूतानां राज्ञश्च कुरुते हितम् ॥ २७-४२ ॥  
  
अस्मिन् मन्त्रे यन्त्रे च राज्ञामेवाधिकारः  
  
अयं मन्त्रश्च यन्त्रं च राज्ञामेव विधीयते ।  
सर्वसाधारणार्थानि मन्त्रजातानि नारद ॥ २७-४३ ॥  
  
प्। २४८) एतदभ्यर्चनपरा मन्त्रिणो यस्य भूपतेः ।  
अभिरक्षन्ति राजानमरिष्टमुखतोऽपि ते ॥ २७-४४ ॥  
  
एतत्प्रणामादीनामपि तत्तत्फलसाधनत्वम्  
  
एतत्प्रणामेन समर्चनेन  
सङ्कीर्तनेन स्मरणेन वाऽपि ।  
सन्तोषयेत् सन्ततमस्य सर्वं  
मनीषितं हस्तगतं प्रपश्येत् ॥ २७-४५ ॥  
  
अध्यायार्थनिगमनम्  
  
इति निगदितमेतद्यन्त्ररूपं समन्त्रं  
सकलदुरितभेदव्यापृतं संश्रितानाम् ।  
तदिह कृतविधेयो भूपतिः पूर्णकामो  
भुवनतलमशेषं प्राप्नुयाच्चक्रवर्ती ॥ २७-४६ ॥  
  
इति श्रीपाञ्चरात्रे तन्त्ररहस्ये अहिर्बुध्न्यसंहितायां   
धारकयन्त्रनिरूपणं नाम सप्तविंशोऽध्यायः ॥ २७ ॥  
  
आदितः श्लोकाः १६११  
  
  
  
भगवदाराधनविधिनिरूपणं नाम   
अष्टाविंशोऽध्यायः  
  
ध्यातं सकृद्भवानेककोट्यघौघं हरत्यरम् ।  
सुदर्शनस्य तद्दिव्यं भर्गो देवस्य धीमहि ॥  
  
आराधनविधिनिरूपणारम्भः  
  
अहिर्बुध्न्यः   
  
आराधनविधिं वक्ष्ये समासेनैव नारद ।  
आयुरारोग्यविजयभूप्रदं धनधान्यदम् ॥ २८-१ ॥  
  
तस्यैहिकामुष्मिकफलसाधनत्वम्  
  
पुत्रपश्वन्नकामानां तत्तत्साधनमुत्तमम् ।  
भुक्तिमुक्तिप्रदं शान्तं पराभिभवकारणम् ॥ २८-२ ॥  
  
तत्रादौ स्नानविधिः  
  
तीर्थं गत्वा शुचौ देशे मृदमादाय मन्त्रतः ।  
द्विधा कृत्वैकभागेन कुर्याद् देहस्य शोधनम् ॥ २८-३ ॥  
  
स्नात्वाचम्य गृहीत्वान्यं मृद्भागं विन्यसेत् त्रिधा ।  
वामे पाणौ दिशाबन्धं विदध्यादेकभागतः ॥ २८-४ ॥  
  
गात्रालेपं ततः कुर्यादन्येनांशेन नारद ।  
प्। २५०) सङ्कल्पयेत् तृतीयांशं तीर्थपीठमतःपरम् ॥ २८-५ ॥  
  
गङ्गां तत्र स्मरेद्विष्णोर्वामपादविनिःसृताम् ।  
अर्घ्यमस्यै निवेद्याथ ततो हृत्वा जलाञ्जलिम् ॥ २८-६ ॥  
  
स्वमूर्ध्नि सिञ्चेत् त्रिस्तावत् सप्तकृवोऽभिमन्त्रितम् ।  
निमग्नस्तत्र देवस्य पादाब्जन्यस्तमस्तकः ॥ २८-७ ॥  
  
यथाशक्ति जपेन्मन्त्रं तस्य ध्यानपरायणः ।  
तत उत्तीर्य चाचम्य धृत्वा वस्त्रोत्तरीयके ॥ २८-८ ॥  
  
धृतोर्ध्वपुण्ड्रः स्वाचान्तो देवादीनच्युतात्मकान् ।  
ध्यात्वा सन्तर्पयेदन्यदाह्निकं विधिवच्चरेत् ॥ २८-९ ॥  
  
यागभूमिमथागम्य क्षालिताङ्घ्रिकरो वशी ।  
  
आराधनोपक्रमः  
  
आचम्य वाग्यतो भूत्वा प्रारभेत समर्चनम् ॥ २८-१० ॥  
  
चतुर्द्वारयुतं रम्यं गत्वा शरणमात्मवान् ।  
द्वाःस्थानशेषानभ्यर्च्य ततो मण्डपमाश्रयेत् ॥ २८-११ ॥  
  
मण्डपवर्णनम्  
  
तुङ्गं मङ्गलसंयुक्तं मणिकुट्टिमभूषितम् ।  
सौवर्णैर्बहुभिः स्तम्भैर्मणिविद्रुमभूषितैः ॥ २८-१२ ॥  
  
उपेतं दीपिकाजालैर्जातरूपमयैर्वृतम् ।  
प्। २५१) विचित्राभिः पताकाभिस्तोरणैरुपशोभितम् ॥ २८-१३ ॥  
  
मणिकिङ्किणिजालैश्च वितानैः क्षौमकल्पितैः ।  
विराजमानं सर्वत्र मणिपीठविराजितम् ॥ २८-१४ ॥  
  
तत्र वेदिकानिर्माणम्  
  
तस्य मण्डपरत्नस्य मध्ये परमभास्वराम् ।  
पद्मरागमयैः स्तम्भैश्चतुर्भिरुपशोभिताम् ॥ २८-१५ ॥  
  
मुक्तामयवितानेन युक्तां रत्निचतुष्किकाम् ।  
वैडूर्यघटितोत्तुङ्गवेदिकां दीपिकायुताम् ॥ २८-१६ ॥  
  
एवं कर्तुमशक्तश्चेदेवं ध्यायीत पूजकः ।  
  
तत्र सपरिवारभगवद्ध्यानम्  
  
एवं चतुष्किकामध्ये चक्राब्जमयविष्टरे ॥ २८-१७ ॥  
  
आधारशक्तिकमठानन्तधर्मादिधारिते ।  
पद्मे सोमरविज्योतिःसत्त्वादिपरिवारिते ॥ २८-१८ ॥  
  
एवमुक्तप्रकारेण परिवारैर्निषेवितम् ।  
वेदैर्मन्त्रैस्तथा शस्त्रैरस्त्रैः शक्तिभिरावृतम् ॥ २८-१९ ॥  
  
ध्यायेत् तदासने देवं समासीनः समासने ।  
  
भगवत्प्रार्थना  
  
अर्चयामि त्वदीयोऽहं त्वद्दत्तैरौपचारिकैः ॥ २८-२० ॥  
  
प्। २५२) सांस्पर्शिकैरिति ब्रूयाद् देवमाभ्यवहारिकैः ।  
  
भूतशुद्धिक्रमः  
  
संहरेद् देहतत्त्वानि प्रतिसञ्चरवर्त्मना ॥ २८-२१ ॥  
  
ततः स्थूलमिदं देहं शोषयित्वाथ सन्दहेत् ।  
प्राणायामेन चाद्येन मन्त्रं नाभ्यां तु विन्यसेत् ॥ २८-२२ ॥  
  
तदुद्भूतेन नादेन सुषुम्नामध्यवर्तिना ।  
वायुमण्डलमभ्येत्य तदुत्थेनैव वायुना ॥ २८-२३ ॥  
  
संशोषयेदिमं देहं स्थूलं सुरमुने ततः ।  
प्राणायामद्वितीयेन हृदये विन्यसेन्मनुम् ॥ २८-२४ ॥  
  
मन्त्रोत्थेनाग्निना देहं दहेन्मण्डलवर्तिना ।  
तृतीयेन स्वमात्मानं प्राणायामेन देशिकः ॥ २८-२५ ॥  
  
अधो निवेशयन् विष्णोर्वामपादाम्बुजस्य वै ।  
स्वं तदङ्गुष्ठनिष्ठ्यूतपीयूषाप्लावितं स्मरेत् ॥ २८-२६ ॥  
  
पञ्चौपनिषदैर्मन्त्रैस्ततः सञ्जातविग्रहः ।  
न्यस्ताङ्गो मन्त्रविन्मन्त्रैश्चिन्तयित्वा सुदर्शनम् ॥ २८-२७ ॥  
  
आवाह्य ब्रह्मरन्ध्रेण हृत्पद्मे सूर्यमण्डलात् ।  
प्रारभेत ततः पूजां करन्यासं विधाय वै ॥ २८-२८ ॥  
  
हृद्यागं प्रथमं कुर्यान्नियतेन्द्रियमानसः ।  
  
पात्रादिस्थापनम्  
  
प्। २५३) आत्मनो दक्षिणे पार्श्वे वासितैः पावनैर्जलैः ॥ २८-२९ ॥  
  
पूरितं स्थापयेत् पात्रं मूलमन्त्रेण मन्त्रितम् ।  
वामपार्श्वे तथा सर्वं विन्यसेत् साधनान्तरम् ॥ २८-३० ॥  
  
ततो विस्तीर्य पुरतः शाटिकामतिनिर्मलाम् ।  
तस्यामाग्नेयदिग्भागे विन्यसेदर्घ्यपात्रकम् ॥ २८-३१ ॥  
  
पाद्यपात्रमथो न्यस्येत् कोणे दक्षिणपश्चिमे ।  
पात्रमाचमनीयस्य विन्यसेत् पश्चिमोत्तरे ॥ २८-३२ ॥  
  
स्नानीयपात्रं दिग्भागे विन्यसेच्छाङ्करे ततः ।  
  
अर्घ्यादिषु प्रक्षेप्यद्रव्याणि  
  
सिद्धार्थमक्षतं चैव कुशाग्रं तिलमेव च ॥ २८-३३ ॥  
  
यवं गन्धं फलं पुष्पमष्टाङ्गं चार्घ्यमुच्यते ।  
दूर्वा च विष्णुपर्णी च श्यामाकं पद्ममेव च ॥ २८-३४ ॥  
  
पाद्यद्रव्याणि चत्वारि सोदकानि प्रकल्पयेत् ।  
लवङ्गजातीतक्कोलद्रव्याण्याचमनीयके ॥ २८-३५ ॥  
  
सिद्धार्थकादि स्नानीये पूर्ववत् कल्पयेद् बुधः ।  
  
प्। २५४)		तत्र मन्त्रासनं प्रथनम्  
  
अर्घ्यं सङ्कल्पयामीति स्पृशेज्जप्त्वार्घ्यमादितः ॥ २८-३६ ॥  
  
पाद्यपात्रादिकेष्वेवं ब्रूयात् सुरमुने क्रमात् ।  
गन्धतोयेन सम्पूर्य पात्राण्येतानि सर्वशः ॥ २८-३७ ॥  
  
अर्घ्यात् किञ्चित् समुद्धृत्य जलं पात्रान्तरेण तु ।  
देवस्य दक्षिणे पाणौ मूलमन्त्रेण विन्यसेत् ॥ २८-३८ ॥  
  
पुष्पं दत्त्वाथ पाद्येन पादौ देवस्य सेचयेत् ।  
वस्त्रेण मार्जयित्वाथ दद्यादाचमनीयकम् ॥ २८-३९ ॥  
  
अर्घ्यादिदत्तशिष्टानि क्षिपेत् पात्रान्तरे तदा ।  
चन्दनं माल्यदानं च धूपं दीपं दिशेत् ततः ॥ २८-४० ॥  
  
पुनराचमनीयं च मुखवासमतः परम् ।  
ताम्बूलं च निवेद्याथ प्रणम्यात्मनिवेदनम् ॥ २८-४१ ॥  
  
स्नानासनं द्वितीयम्  
  
विधाय स्नानपीठं तु गन्धपुष्पादिनार्चयेत् ।  
विज्ञाप्य पादुके दत्त्वा देवे स्नानासनं गते ॥ २८-४२ ॥  
  
वस्त्रभूषणमाल्यानि व्यपनीय ततः परम् ।  
स्नानार्थं शाटिकां दद्यात् पाद्यमाचमनीयकम् ॥ २८-४३ ॥  
  
पादपीठप्रदानं च दन्तकाष्ठं दिशेत् ततः ।  
प्। २५५) जिह्वानिर्लेखनं चैव मुखशोधमथो दिशेत् ॥ २८-४४ ॥  
  
पुनराचमनीयं च तथादर्शोपदर्शनम् ।  
पुनस्ताम्बूलदानं च तैलाभ्यङ्गमतः परम् ॥ २८-४५ ॥  
  
उद्वर्तनविधानं च दानमामलकस्य च ।  
तोयदानं ततः कुर्यात् कङ्कतप्लोतमेव च ॥ २८-४६ ॥  
  
ततो विदद्याद् देवस्य देहशोधनशाटिकाम् ।  
हरिद्रालेपनं कुर्यात् प्रक्षालनमतः परम् ॥ २८-४७ ॥  
  
वस्त्रोत्तरीयके दद्यादुपवीतं तथैव च ।  
पाद्याचमनके कुर्याद् विचित्रं चन्दनं तथा ॥ २८-४८ ॥  
  
गन्धं पुष्पं तथा धूपं दीपमाचमनं तथा ।  
नृत्तवादित्रगीतादिसर्वमङ्गलसंयुतम् ॥ २८-४९ ॥  
  
अभिषेकं ततः कुर्यान्नीराजनविधिं ततः ।  
प्लोतवस्त्रोत्तरीये च उपवीतमतः परम् ॥ २८-५० ॥  
  
तत आचमनीयं च दत्त्वा देवाय देशिकः ।  
  
तृतीयमलङ्कारासनम्  
  
अलङ्कारासनं पश्चादभ्यर्च्य प्रोक्षणादिना ॥ २८-५१ ॥  
  
विज्ञाप्य पादुके दत्त्वा देवे विष्टरमाश्रिते ।  
अर्घ्यादीन्यथ पात्राणि पूर्ववत् कल्पयेत् ततः ॥ २८-५२ ॥  
  
अर्घ्यं पाद्यं ततो दद्यात् तत आचमनीयकम् ।  
प्। २५६) गन्धवच्चन्दनाद्यैश्च द्रव्यैश्चार्घ्यादिकं चरेत् ॥ २८-५३   
॥  
  
ततश्चित्राणि वासांसि प्रयच्छेद् भूषणानि च ।  
यज्ञोपवीतदानं च तत आचमनीयकम् ॥ २८-५४ ॥  
  
गन्धपुष्पप्रदानं चाप्यादर्शस्य प्रदर्शनम् ।  
धूपदीपौ तथा दद्यात् पुनराचमनीयकम् ॥ २८-५५ ॥  
  
ततः स्तोत्रं जपेच्छत्रचामराणां प्रदर्शनम् ।  
दर्शनं वाहनानां च ततः शङ्खरवं तथा ॥ २८-५६ ॥  
  
वीणाकाहलभेर्यादिनिनादश्रावनं तथा ।  
नृत्तवादित्रगीताद्यैरर्चयेन्मन्त्रतस्ततः ॥ २८-५७ ॥  
  
मूलमन्त्रेण दद्यात्तु पुष्पं देवाय देशिकः ।  
पुष्पाञ्जलिं प्रतिदिशं प्रदक्षिणपुरःसरम् ॥ २८-५८ ॥  
  
दत्त्वा पुनः प्रणम्याथ स्तोत्रैर्देवं स्तुवीत वै ।  
स्वमात्मानं भगवते किङ्करत्वाय वेदयेत् ॥ २८-५९ ॥  
  
ततो ध्यात्वा जपेन्मन्त्रं यथाशक्ति समाहितः ।  
आचार्यं गन्धपुष्पाद्यैः समभ्यर्च्य मुने ततः ॥ २८-६० ॥  
  
सर्वभोगैस्तु सम्पूर्णान् मन्त्रांस्तस्मै निवेदयेत् ।  
मुखवासं ततो दद्यात् ताम्बूलं चार्घ्यमेव च ॥ २८-६१ ॥  
  
चतुर्थं भोज्यासनम्  
  
भोज्यासनमथाभ्यर्च्य देवं विज्ञाप्य पादुके ।  
दद्यात् तत्रोपविष्टेऽस्मिन् पाद्यमाचमनं ततः ॥ २८-६२ ॥  
  
प्। २५७) अर्हणं च ततः कृत्वा दध्याज्यक्षीरमाक्षिकान् ।  
गन्धं च पात्रे निक्षिप्य शोषणादिकमाचरेत् ॥ २८-६३ ॥  
  
सम्प्रोक्ष्यार्घ्यजलेनैव मधुपर्कमथो दिशेत् ।  
ततो दद्यात् सुवर्णं च गां च रत्नानि पूजकः ॥ २८-६४ ॥  
  
हविर्निवेदनम्  
  
सुसंस्कृतान्नमाज्यं च दधिक्षीरमधूनि च ।  
मूलानि मोदकान् स्निग्धान् व्यञ्जनानि फलानि च ॥ २८-६५ ॥  
  
यानि कालोपपन्नानि शुचीनि गुणवन्ति च ।  
स्वादिष्ठानि प्रभूतानि हृद्यान्यन्यानि यानि च ॥ २८-६६ ॥  
  
विशोध्य शोषणाद्यैस्तु सम्प्रोक्ष्यार्घ्यजलेन तु ।  
विधाय रक्षामस्त्रेण हविरर्हणपूर्वकम् ॥ २८-६७ ॥  
  
मुद्रां तु सुरभिं कृत्वा देवायैतन्निवेदयेत् ।  
अनुवासं ततो दद्याद् दर्पणं च ततः परम् ॥ २८-६८ ॥  
  
दद्यादाचमनीयं च हस्तमार्जनचन्दनम् ।  
मुखवासं च ताम्बूलं प्रदायास्मै प्रणम्य च ॥ २८-६९ ॥  
  
पुनर्मन्त्रासनं पञ्चमम्  
  
अथ मन्त्रासनं न्यस्य कूर्चेन परिमृज्य च ।  
गन्धपुष्पादिनाभ्यर्च्य दद्याद् विज्ञाप्य पादुके ॥ २८-७० ॥  
  
तथाधिरूढे देवेशे माल्यादिकमपोह्य तु ।  
पाद्याचमनके दत्त्वा ततो धूपं निवेदयेत् ॥ २८-७१ ॥  
  
प्। २५८) स्वादिष्ठानि फलान्यस्मै दद्यात् ताम्बूलमेव च ।  
गीतवादित्रनृत्ताद्यैर्देवमभ्यर्चयेत् ततः ॥ २८-७२ ॥  
  
प्रदक्षिणं विधायास्मै प्रणमेतद् दण्डवत् ततः ।  
  
षष्ठं पर्यङ्कासनम्  
  
अथ पर्यङ्कमभ्यर्च्य देवं विज्ञापयेत् ततः ॥ २८-७३ ॥  
  
ततः पादूप्रदानेन देवे पर्यङ्कमास्थिते ।  
पाद्यमाचमनीयं च पुनर्दत्त्वा समाहितः ॥ २८-७४ ॥  
  
माल्यभूषणकादीनि व्यपनीय महामते ।  
शयनोचितमाल्यानि भूषणान्यंशुकानि च ॥ २८-७५ ॥  
  
सुखस्पर्शानि चान्यानि दद्याद्यज्ञोपवीतकम् ।  
दद्यादाचमनीयं च गन्धं पुष्पमथो दिशेत् ॥ २८-७६ ॥  
  
मुखवासं च ताम्बूलं दत्त्वा स्तोत्रः स्तुवीत तम् ।  
अष्टाङ्गेन प्रणामेन प्रणम्य शरणं व्रजेत् ॥ २८-७७ ॥  
  
प्रदक्षिणसमेतेन देवं योगासनस्थितम् ।  
मनोबुद्ध्यभिमानेन सह न्यस्य धरातले ॥ २८-७८ ॥  
  
कूर्मवच्चतुरः पादाञ्छिरस्तत्रैव पञ्चमम् ।  
  
दास्यप्रार्थना  
  
अज्ञानादथवा ज्ञानादशुभं यत् कृतं मया ॥ २८-७९ ॥  
  
प्। २५९) क्षन्तुमर्हसि तत् सर्वं दास्येन च गृहाण माम् ।  
एवमाराधनं कुर्यादुभयत्र मुखे हरिम् ॥ २८-८० ॥  
  
सुदर्शनं नृसिंहं च विष्णुरूपं सुदर्शनम् ।  
  
एवमनुष्ठितस्याराधनस्य मोक्षसाधनत्वम्  
  
समाराधयतस्त्वेवमेकाहमपि नारद ॥ २८-८१ ॥  
  
मुक्तिः करे स्थिता तस्य सर्वे कामाश्च किं पुनः ।  
  
आनुषङ्गिकफलसाधनत्वं कैमुतिकम्  
  
अनेन लोकपालाश्च सर्वे देवगणास्तथा ॥ २८-८२ ॥  
  
सिद्धगन्धर्वयक्षाश्च नागाश्चाप्सरसां गणाः ।  
सर्वे वश्या भवन्तीह किं पुनर्भुवि मानवाः ॥ २८-८३ ॥  
  
भूतप्रेतपिशाचाश्च कुश्माण्डाश्च विनायकाः ।  
प्रेष्यास्तस्य भविष्यन्ति साधकस्य महात्मनः ॥ २८-८४ ॥  
  
परिवाराध्यर्चनविधिः  
  
तथास्य परिवाराणां देवानां शक्तियोषिताम् ।  
मन्त्राणामस्त्रशस्त्राणां स्वैः स्वैर्नामभिरर्चनम् ।  
नमोऽन्तैरुपचारैश्च कुर्यात् षोडशभिः क्रमात् ॥ २८-८५ ॥  
  
इति श्रीपाञ्चरात्रे तन्त्ररहस्ये अहिर्बुध्न्यसंहितायां   
भगवदाराधनविधिनिरूपणं   
नामाष्टाविंशोऽध्यायः ॥ २८ ॥  
  
आदितः श्लोकाः १६९६  
  
  
  
काम्याराधनविधिनिरूपणं नाम एकोनत्रिंशोऽध्यायः  
  
ध्यातं सकृद्भवानेककोट्यघौघं हरत्यरम् ।  
सुदर्शनस्य तद्दिव्यं भर्गो देवस्य धीमहि ॥  
  
भगवदाराधनस्यानुषङ्गिकफलसाधनत्वकथन्ताप्रश्नः  
  
नारदः   
  
एतदाराधनैः कस्य कथं देवादयः सुराः ।  
अन्ये चोक्ता वशं यान्ति तन्मे ब्रूहि यथातथम् ॥ २९-१ ॥  
  
तत्प्रतिवचनारम्भः  
  
अहिर्बुध्न्यः   
  
क्षत्रियस्य विशेषेण जयार्थित्वान्महामुने ।  
येनार्चनविशेषेण विश्वे वश्या भवन्ति हि ॥ २९-२ ॥  
  
शृणुष्व तं समासेन कथयामि यथातथम् ।  
  
तत्तदाराधनविशेषाणां तत्तद्दिग्विजयसाधनत्वम्  
  
यदीच्छेद्विजयं दिक्षु सर्वासु च महीपतिः ॥ २९-३ ॥  
  
आराधनविशेषैस्तु तत्तद्विजयमाप्नुयात् ।  
  
तत्र प्राचीदिग्विषये  
  
नृपेभ्यो विजयाकाङ्क्षी प्राच्येभ्यश्चेन्महीपतिः ॥ २९-४ ॥  
  
प्। २६१) आराधयेद्विशिष्टैस्तु द्रव्यैर्देवं सुदर्शनम् ।  
सितपुष्पैः सितैर्वस्त्रैरङ्गरागैः सितैरपि ॥ २९-५ ॥  
  
शाल्योदनैश्च दध्याढ्यैरर्चयित्वा सुदर्शनम् ।  
मण्डपे मण्डिते शुद्धे पूर्वोक्ते देवसन्निधौ ॥ २९-६ ॥  
  
प्रासादलक्षणे कुण्डे चतुष्कोणपरिस्तृते ।  
तत्र वह्निमथादाय काष्ठैः प्रज्वाल्य बैल्वकैः ॥ २९-७ ॥  
  
आसीनः प्राङ्मुखो भूत्वा शुचिस्तत्र समाहितः ।  
तस्मिन् फलानि बैल्वानि सर्पिःसिक्तानि नारद ॥ २९-८ ॥  
  
नियुतं मूलमन्त्रेण जुहुयाज्ज्वलितेऽनले ।  
होमैरेभिः समुद्रान्ता प्राची वश्या भवेन्मही ॥ २९-९ ॥  
  
फलानां कोटिहोमेन बैल्वानां वशमेष्यति ।  
प्लक्षद्वीपस्य देशस्तु प्राच्यः सहमहीपतिः ॥ २९-१० ॥  
  
कोटिद्वयेन चैतेषां शाल्मलो वशमेष्यति ।  
देशः प्राच्यः सभूपालः स्वदेश इव नारद ॥ २९-११ ॥  
  
कुशः क्रौञ्चस्तथा शाकः पुष्करद्वीपसञ्ज्ञितः ।  
एकद्वित्रिचतुःपञ्चषट्कैः प्राच्याः क्रमेण वै ॥ २९-१२ ॥  
  
कोटीनां फलहोमानां वशं यास्यन्ति भूपतेः ।  
द्वीपानामपि चैतेषां प्राची माघवती पुरी ॥ २९-१३ ॥  
  
दशकोट्या तु होमानां वशं यास्यति सा ध्रुवम् ।  
प्। २६२) पालनार्थं तु लोकानामेकेनांशेन वासवः ॥ २९-१४ ॥  
  
तत्रैव वर्तते सोऽपि साहाय्यं तस्य यास्यति ।  
स्त्रीभिरन्नैश्च पानैश्च वाजिभिः परमैर्गजैः ॥ २९-१५ ॥  
  
यथा स्वस्मिन् पुरे राजा विहरत्यविशङ्कया ।  
चिन्तितोपनतैरेव तैर्द्रव्यै रंस्यते नृपः ॥ २९-१६ ॥  
  
अस्य प्रभावतः सर्वे विष्टब्धाः सर्वसागराः ।  
गन्तुं योग्या भविष्यन्ति स्यन्दनेन यथा स्थली ॥ २९-१७ ॥  
  
हारं च वासवस्तस्य चक्रवर्तित्वलक्षणम् ।  
सर्वरत्नमयं दिव्यमुपनेष्यति च स्वयम् ॥ २९-१८ ॥  
  
दक्षिणदिग्विषये  
  
दक्षिणाशाजयाशा चेदजनिष्ट महीपतेः ।  
पूर्वोक्ते मण्डपे देवं दक्षिणाभिमुखं नयेत् ॥ २९-१९ ॥  
  
रक्तमाल्याम्बरधरं रक्तचन्दनरञ्जितम् ।  
रक्ताम्बरधरं देवमभ्यर्च्योक्तेन वर्त्मना ॥ २९-२० ॥  
  
गुडौदनं हविस्तस्मै निवेद्य तिलमिश्रितम् ।  
अर्धचन्द्रोपमं कुण्डं कृत्वा प्रासादलक्षणम् ॥ २९-२१ ॥  
  
कुशैः पुष्पैश्च लाजैश्च परिष्कृतमविक्षतम् ।  
दक्षिणाभिमुखस्तत्र समासीनोऽग्रतो विभोः ॥ २९-२२ ॥  
  
प्। २६३) मन्त्रेण वह्निमादाय काष्ठैः प्रज्वाल्य खादिरैः ।  
पद्मानां चैव रक्तानां नियुतैर्होममाचरेत् ॥ २९-२३ ॥  
  
ततः सा दक्षिणा पृथ्वी सागरान्ता वशा भवेत् ।  
सोपहाराश्च राजानस्तत्रत्या द्वारि वारिताः ॥ २९-२४ ॥  
  
प्रतीक्षमाणाः स्थास्यन्ति कालं तस्य महात्मनः ।  
ततो दक्षिणदिग्भागे षट्सु द्वीपेषु सम्मताः ॥ २९-२५ ॥  
  
एकद्वित्रिचतुःपञ्चषड्भिर्वश्याः सभूभुजः ।  
रक्तपद्माहुतीनां च कोटीनां तु यथाक्रमम् ॥ २९-२६ ॥  
  
एषा दक्षिणतो रम्या याम्या संयमिनी पुरी ।  
सा रक्तपद्महोमानां दशकोट्या वशा भवेत् ॥ २९-२७ ॥  
  
यमोऽपि तस्य भावेन प्रसन्नः प्रीतमानसः ।  
राज्ञो मनीषितं यत् तन्नान्यथा वर्तयिष्यति ॥ २९-२८ ॥  
  
अकालमरणं किञ्चित् तद्देशे न भविष्यति ।  
ये पुर्यां संयमिन्यां च यमस्य वशवर्तिनः ॥ २९-२९ ॥  
  
ते सर्वे तस्य वशगा भविष्यन्ति न संशयः ।  
दिव्ये रक्ताङ्गदे रम्ये सार्वभौमत्वलक्षणे ॥ २९-३० ॥  
  
यमस्तु स्वयमादाय प्रीतस्तस्मै प्रयच्छति ।  
  
पश्चिमदिग्विषये  
  
प्। २६४) पश्चिमाशां प्रति यदा जिगीषुर्नृपतिस्तदा ॥ २९-३१ ॥  
  
मण्डपेऽलङ्कृते देवं पश्चिमाभिमुखं नयेत् ।  
चित्रमालाधरं चित्रैरंशुकैः समलङ्कृतम् ॥ २९-३२ ॥  
  
चित्राङ्गरागैश्चित्राभिर्भूषाभिरुपशोभितम् ।  
मध्वोदनं हविः कृत्वा देवायैतन्निवेदयेत् ॥ २९-३३ ॥  
  
पद्मोपमानं प्रासादं कुण्डं कृत्वा स्वलङ्कृतम् ।  
तत्राधायाग्निमासित्वा देवस्य पुरतो वशी ॥ २९-३४ ॥  
  
काष्ठैः शमीमयैरग्निं प्रज्वाल्याथ समाहितः ।  
मध्वक्तैः करवीरैस्तु नियुतं जुहुयान्मनुम् ॥ २९-३५ ॥  
  
ततः ससागरा पृथ्वी जम्बूद्वीपस्य पश्चिमा ।  
वर्तिष्यते वशे तस्य राज्ञः सनृपतिस्तदा ॥ २९-३६ ॥  
  
करवीराहुतीनां च कोट्या कोटिद्वयेन च ।  
कोटित्रयचतुःपञ्चसट्कैस्ते च यथाक्रमम् ॥ २९-३७ ॥  
  
सड् द्वीपखण्डाः पाश्चात्त्या वशं यास्यन्ति भूपतेः ।  
सुखाख्या वारुणी रम्या पुरी परमभास्वरा ॥ २९-३८ ॥  
  
सदा सन्निहितैर्भोज्यैर्लेह्यैः पेयैश्च पूरिता ।  
दिव्यपादपसंयुक्तैर्नन्दनैरुपशोभिता ॥ २९-३९ ॥  
  
प्। २६५) सदोत्फुल्लाम्बुजाढ्याभिः सरसीभिः परिष्कृता ।  
आक्रीडपर्वतैर्युक्ता नानारत्नविभूषितैः ॥ २९-४० ॥  
  
प्रासादैर्मण्डपैस्तुङ्गैर्मण्डिता सा हिरण्मयैः ।  
एवं विधा पुरी तस्य राज्ञो भोग्या भविष्यति ॥ २९-४१ ॥  
  
वरुणोऽपि स्वयं छत्रं मणिविद्रुमभूषितम् ।  
मुक्तादामभिराकीर्णममृतस्यन्दि वन्दितम् ॥ २९-४२ ॥  
  
चिह्नं तच्चक्रवर्तीनां राज्ञे प्रीतः प्रदास्यति ।  
  
उत्तरदिग्विषये  
  
उदीचीं दिशमुद्युक्तो जेतुं यदि महीपतिः ॥ २९-४३ ॥  
  
चक्राब्जविष्टरे देवमुत्तराभिमुखं नयेत् ।  
पीताम्बराणि बिभ्राणं पीतपुष्पैरलङ्कृतम् ॥ २९-४४ ॥  
  
विद्रुमाभरणैर्युक्तं कुङ्कुमक्षोदरञ्जितम् ।  
घृतौदनं हविः कृत्वा तेनाभ्यर्च्य सुदर्शनम् ॥ २९-४५ ॥  
  
कुर्यात् तस्याग्रतः कुण्डं वृत्तप्रासादलक्षणम् ।  
उदङ्मुखोऽग्निमाधाय कुण्डे मण्डपसंश्रिते ॥ २९-४६ ॥  
  
काष्ठैरौदुम्बरैर्वह्निं प्रज्वाल्य ज्वलितेऽनले ।  
नन्द्यावर्तप्रसूनैस्तु नियुतं जुहुयात् पुरः ॥ २९-४७ ॥  
  
तेनेदं भारतं वर्षं काञ्चनाचलसंयुतम् ।  
प्। २६६) सराजकं तस्य वशे भविष्यति न संशयः ॥ २९-४८ ॥  
  
लक्षद्वयेन होमानां वर्षं किम्पुरुषाह्वयम् ।  
सभूपं भूपतेस्तस्य वशमेष्यत्यसंशयम् ॥ २९-४९ ॥  
  
लक्षत्रयेण वश्यं स्याद्धरिवर्षं सराजकम् ।  
होमलक्षचतुष्केण भद्राश्वं वशमेष्यति ॥ २९-५० ॥  
  
पञ्चषट्सप्तभिर्होमलक्षाणां पृथिवीपतेः ।  
इलावृतं केतुमालं रम्यकं च वशे भवेत् ॥ २९-५१ ॥  
  
हिरण्मये मेरुवर्षे अष्टाभिर्नवभिस्तथा ।  
वशे भविष्यतो होमलक्षाणां समहीश्वरे ॥ २९-५२ ॥  
  
षण्णां प्लक्षमुखानां तु द्वीपानां भोगभूमयः ।  
उक्तसङ्ख्यायुतैर्होमैर्वशमेष्यन्ति नारद ॥ २९-५३ ॥  
  
सर्वेषां द्वीपवर्षाणामुत्तरत्र पुरी वरा ।  
विभावरीति विख्याता सोमस्य परमाद्भुता ॥ २९-५४ ॥  
  
दशकोट्या वशे तस्य होमानां सा भविष्यति ।  
ये तस्यां देवतावर्गाः सोमस्य वशवर्तिनः ॥ २९-५५ ॥  
  
ते सर्वे भूपतेस्तस्य वर्तिष्यन्ते वशे मुने ।  
तस्य प्रभावतः सोमः स्वयमादाय चामरे ॥ २९-५६ ॥  
  
स्वज्योत्स्नासञ्चयप्रख्ये रत्ननालसमन्विते ।  
विश्वाधिराज्यचिह्ने ते शुभ्रे शीतलदर्शने ॥ २९-५७ ॥  
  
प्। २६७) प्रीतः प्रदास्यति श्रीमानस्मै विस्मितकर्मणे ।  
  
विदिशां विषये  
  
महादिशां जयात् सिद्धो विदिशां वशिनो जयः ॥ २९-५८ ॥  
  
उपहारान् प्रदास्यन्ति तत्तद्दिक्पालकाः परे ।  
  
ऊर्ध्वलोकस्य विषये  
  
ऊर्ध्वलोकजयोद्योगो यद्यवर्तिष्ट भूपतेः ॥ २९-५९ ॥  
  
देवं मण्डपरत्ने तु प्राङ्मुखासनमर्हयेत् ।  
गन्धवन्माल्यसंवीतं मुक्ताभूषणभूषितम् ॥ २९-६० ॥  
  
दिव्यचन्दनलिप्ताङ्गं क्षौमैः कल्पितवाससम् ।  
एवमभ्यर्च्य विधिना पायसं खण्डसम्मितम् ॥ २९-६१ ॥  
  
आज्याढ्यं हविरावेद्य सर्वपक्वफलान्वितम् ।  
प्रासादकुण्डमष्टाश्रं सर्वमङ्गलसंयुतम् ॥ २९-६२ ॥  
  
कारयित्वास्त्रमन्त्रेण वह्निमादाय मन्त्रवित् ।  
कृष्णागुरुमयैः काष्ठैर्ज्वलयेज्जातवेदसम् ॥ २९-६३ ॥  
  
तत्राज्यहोमं कुर्याद्वै शतकोटिसमन्वितम् ।  
अन्तरिक्षं ततस्तेन होमेन वशमेष्यति ॥ २९-६४ ॥  
  
तल्लोकवासिनः सर्वे सिद्धगन्धर्वकिन्नराः ।  
यक्षाः किम्पुरुषाश्चैव चारणाः साङ्गनागणाः ॥ २९-६५ ॥  
  
प्। २६८) वीणावेणुमृदङ्गैश्च वाद्यैस्तालैश्च सर्वशः ।  
तस्यापदानचरितगर्भा भोगवलीः पराः ॥ २९-६६ ॥  
  
गायन्तः परिवार्यैनं हर्षयिष्यन्ति भूपतिम् ।  
कोटिकोट्या तु होमानां स्वर्गो वश्यो भविष्यति ॥ २९-६७ ॥  
  
तत्र देवैर्महेन्द्रोऽपि देव्या शच्या समन्वितः ।  
आरुह्यैरावतं नागमप्सराणां गणैः सह ॥ २९-६८ ॥  
  
तमभ्येत्य महात्मानमवरुह्य मुदान्वितः ।  
मणिपीठं समारोप्य वाचयित्वा च मङ्गलम् ॥ २९-६९ ॥  
  
नृत्तैर्गीतैश्च वाद्यैश्च दिव्यदुन्दुभिनिस्वनैः ।  
शङ्खकाहलनादैश्च सह तीर्थाहृतैर्जलैः ।  
वासवश्चक्रवर्तित्वे राजानमभिषेक्ष्यति ॥ २९-७० ॥  
  
मणिमुकुटमथास्मै वारणं दिव्यमेकं  
हयमनिलसमानं पुष्पकाभं विमानम् ।  
सरसिजपरिकॢप्तां काञ्चनीं दिव्यमाला-  
मपि च हरुषजुष्टो दास्यति स्वात्मसाम्यम् ॥ २९-७१ ॥  
  
हयमेधशतेन याजयित्वा  
नृपतिं सर्वमहीपतिं विधाय ।  
शतमप्सरसः प्रदाय तस्मै  
त्रिदिवं यास्यति वृत्रहा सदेवः ॥ २९-७२ ॥  
  
नागलोकस्य विषये  
  
प्। २६९) नागलोकेषु जाता चेज्जिगीषा चक्रवर्तिनः ।  
पद्मरागमयैर्दिव्यैर्भूषणैरुपशोभितम् ॥ २९-७३ ॥  
  
रक्तचन्दनलिप्ताङ्गं देवं पद्मैः समर्चयेत् ।  
पिष्टौदनं गुडाढ्यं च हविस्तस्मै निवेद्य च ॥ २९-७४ ॥  
  
प्रासादलक्षणे कुण्डे षट्कोणे ज्वलितानले ।  
अपूपानां तु कोटीनां कोट्या होमं समाचरेत् ॥ २९-७५ ॥  
  
तेन तक्षकमुख्यानां नागानां परमा पुरी ।  
वश्या भवेद्भोगवती स्वपुरीवास्य भूपतेः ॥ २९-७६ ॥  
  
तस्य प्रभावमवलोक्य स नागराजो  
रत्नानि भास्वरतराणि महान्ति भान्ति ।  
द्वे कुण्डले मणिमये च सहाङ्गनाभि-  
रादाय सत्यमुपयास्यति सार्वभौमम् ॥ २९-७७ ॥  
  
सामान्यपरिभाषा  
  
उक्तानामप्यनुक्तानां शृणु नारद लक्षणम् ।  
सामान्यं येन सिद्धिः स्यादीप्सितार्थस्य मन्त्रिणः ॥ २९-७८ ॥  
  
एकद्वित्रिचतुःपञ्चषट्सप्ताष्टनवात्मकाः ।  
प्। २७०) विहारास्त्रिचतुःपञ्च समुखान्तायतोच्छ्रिताः ॥ २९-७९ ॥  
  
दिग्विदिक्षु तथा मध्ये नवकाः परिकीर्तिताः ।  
दिक्षु मध्ये तथा पञ्च शेषाः प्राङ्मुखपङ्क्तयः ॥ २९-८० ॥  
  
एकद्व्यादियुगाश्चैव शान्तिपुष्ट्योः प्रकीर्तिताः ।  
एकत्र्याद्ययुजश्चैव क्षुद्रेषु नवकं विना ॥ २९-८१ ॥  
  
पलाशौदुम्बराश्वत्थखदिराद्याश्च यज्ञियाः ।  
दूर्वाद्याश्च तिलाद्याश्च प्रशस्ताः शुभकर्मणि ॥ २९-८२ ॥  
  
कारस्करादयः क्षुद्रे कटुबीजादयस्तथा ।  
सहस्राद्या लक्षमध्याः कोट्यन्ता होमजातयः ॥ २९-८३ ॥  
  
एको द्वौ बहवो वापि यथर्द्ध्या ऋत्विजः स्मृताः ।  
एकस्मिन् वह्निकुण्डे चेज्जुहुयुः प्रागुदङ्मुखाः ॥ २९-८४ ॥  
  
वासुदेवालयोद्यानमन्दिरेषु शुभा क्रिया ।  
अशुभा तु श्मशानादावथ कालविधिक्रमः ॥ २९-८५ ॥  
  
युक्षु कुर्याद् दिनर्क्षेषु शुभामन्यामथान्यथा ।  
व्यस्तैरथ समस्तैर्वा यद्वा कामविकल्पितैः ॥ २९-८६ ॥  
  
समिदाज्यादिभिर्लक्षकोटिहोमादयः स्मृताः ।  
एवमभ्यूह्य कुर्वीत मन्त्रेणेष्टस्य साधनम् ॥ २९-८७ ॥  
  
प्। २७१) अनुक्तमिव यत् किञ्चित् तान् स्वगृह्योक्तमाचरेत् ।  
अपूर्वो वा भवेद्धोमो नाघारादिसमन्वितः ॥ २९-८८ ॥  
  
इति श्रीपाञ्चरात्रे तन्त्ररहस्ये अहिर्बुध्न्यसंहितायां   
काम्याराधनविधिनिरूपणं नामैकोनत्रिंशोऽध्यायः ॥ २९ ॥  
  
आदितः श्लोकाः १७८४  
  
  
  
अस्त्राणां जन्मनामनिरूपणं नाम त्रिंशोऽध्यायः  
  
ध्यातं सकृद्भवानेककोट्यघौघं हरत्यरम् ।  
सुदर्शनस्य तद्दिव्यं भर्गो देवस्य धीमहि ॥  
  
ब्राह्माद्यस्त्राणां देवपरिवारत्वकथन्ताप्रश्नः  
  
नारदः   
  
कथं ब्रह्मास्त्रमुख्यानां महतां शक्तिशालिनाम् ।  
अस्त्राणामप्रमेयाणां देवस्य परिवारता ॥ ३०-१ ॥  
  
तेषां जन्मनामप्रश्नः  
  
कस्मादेतानि जातानि महास्त्राणि महेश्वर ।  
अमीषां कानि नामानि तन्ममाचक्ष्व पृच्छतः ॥ ३०-२ ॥  
  
तत्प्रतिवचनार्थमाख्यायिकारम्भः  
  
अहिर्बुध्न्यः   
  
पुरा नारायणो देवः स्वयमेव व्यवस्थितः ।  
प्राक् सृष्टेर्न रतिं लेभे लीलोपकरणादृते ॥ ३०-३ ॥  
  
लीलार्थं भगवतो बहुभवनम्  
  
ततो लीलार्थमात्मानं बह्वकल्पयदीश्वरः ।  
  
पुरुषाधिष्ठितप्रधानसृष्टिः  
  
प्। २७३) अथ प्रधानमसृजत् पुरुषाधिष्ठितं स्वतः ॥ ३०-४ ॥  
  
प्रधानान्महतः सृष्टिः  
  
ततो महान्तमव्यक्ताज्जनयामास नारद ।  
  
महतोऽहङ्कारसृष्टिः  
  
गुणत्रयात्मकं तस्मादहङ्कारमतः परम् ॥ ३०-५ ॥  
  
सात्त्विकाहङ्कारादेकादशेन्द्रियसृष्टिः  
  
इन्द्रियाणि दशैतानि ज्ञानकर्मात्मकानि वै ।  
मनश्च सात्त्विकात् तस्मादहङ्कारादजीजनत् ॥ ३०-६ ॥  
  
तामसाहङ्कारात् भूतसूक्ष्माणां भूतानां च सृष्टिः  
  
भूतानि भूतसूक्ष्माणि दशैतानि महामुने ।  
असृजत् तामसात् तस्मादहङ्काराज्जनार्दनः ॥ ३०-७ ॥  
  
सप्तावरणवेष्टिताण्डसृष्टिः  
  
महदादिविशेषान्तैरेतैरण्डमजीजनत् ।  
दशोत्तरैरावरणै सप्तभिः परिवेष्टितम् ॥ ३०-८ ॥  
  
अण्डे चतुर्मुखसृष्टिः  
  
तस्मिन्नण्डे स्वयं विष्णुः प्रजापतिमथाकरोत् ।  
उच्चावचानां भूतानां कर्तारं निजशक्तिभिः ॥ ३०-९ ॥  
  
भगवच्छक्तिभूतस्य कालस्य सृष्टौ सहकारित्वम्  
  
हरिः स्वशक्तिरूपेण कालेन च समन्वितः ।  
महदादिषु सृज्येषु सृष्टिं चक्रे जगन्मयः ॥ ३०-१० ॥  
  
चतुर्मुखव्याजेन भगवत एव विचित्रजगत्स्रष्टृत्वम्  
  
विष्णुर्ब्रह्मापदेशेन चिदचिन्मिश्रितं जगत् ।  
विचित्रं जनयामास तत्तच्छक्तिसमन्वितः ॥ ३०-११ ॥  
  
वेदशब्देभ्य एव देवादीनां नामरूपव्याकरणम्  
  
वेदानालोच्य भूतानां देवादीनां यमः प्रभुः ।  
नामरूपे च विविधे यथापूर्वमकल्पयत् ॥ ३०-१२ ॥  
  
आप्तकामस्यापि स्रष्टृत्वोपपतिः  
  
सर्वदावाप्तसकलकामोऽपि परमेश्वरः ।  
जन्तुभिर्निजसृष्टैश्च लीलारसमथान्वभूत् ॥ ३०-१३ ॥  
  
भगवत एव पालकत्वम्  
  
अनालोच्यैव जगतां त्रातारमपरं हरिः ।  
स्वयमेवांशरूपेण पालयत्यखिलं जगत् ॥ ३०-१४ ॥  
  
दुष्टनिरसनं विना पालनस्याशक्यत्वम्  
  
दैतेयानां दानवानामन्तरेण निबर्हणम् ।  
न शक्यते पालयितुं सदेवासुरमानवम् ॥ ३०-१५ ॥  
  
दुष्टनिबर्हणाय भगवत एव चक्रात्मनावस्थानम्  
  
प्। २७५) अतश्च भगवान् विष्णुश्चक्ररूपी व्यवस्थितः ।  
हन्यन्ते तेन चक्रेण विश्वे दैतेयदानवाः ॥ ३०-१६ ॥  
  
देवादीनां सुदर्शनधारणासामर्थ्यम्  
  
देवादीनां सुराणां च विशेषाच्च महीक्षिताम् ।  
न शक्यते धारयितुं सुदर्शनमनुत्तमम् ॥ ३०-१७ ॥  
  
शास्त्रास्त्ररूपेण तस्य विभागः  
  
अतस्तेषां विभक्तानि विविधानि बहूनि च ।  
अस्त्राणि शस्त्रजातानि शत्रुनाशाय नारद ॥ ३०-१८ ॥  
  
भगवदात्मकात् सुदर्शनादस्त्राणामुत्पत्तिः  
  
अस्त्राणि तानि निर्जग्मुर्विष्णुरूपात् सुदर्शनात् ।  
अमोघानि ततोऽस्त्राणि भीषणानि महान्ति च ॥ ३०-१९ ॥  
  
प्रजाः स्रष्टुं मनश्चक्रे चक्ररूपी जगत्पतिः ।  
स्रष्टुमस्त्राणि सर्वाणि स्वस्माद्रूपान्महामुने ॥ ३०-२० ॥  
  
तस्माद्देवो भीममापद्य चोग्रं  
रूपं पिङ्गं पिङ्गलावृत्तनेत्रम् ।  
दंष्ट्रानिर्यत्पावकप्लुष्टकाष्ठं  
भीमं केशैः पिङ्गलैर्विद्युदाभैः ॥ ३०-२१ ॥  
  
तत्र मुखजातान्यस्त्राणि  
  
नारायणं पाशुपतं ब्राह्ममस्त्रं तथैव च ।  
प्। २७६) अस्त्रं ब्रह्मशिरो नाम विष्णुचक्रं च जृम्भणम् ॥ ३०-२२ ॥  
  
कालपाशमथाग्नेयमस्त्रं हयशिरस्तथा ।  
प्रस्वापनं तापसं च कालास्त्रममितप्रभम् ॥ ३०-२३ ॥  
  
दण्डचक्रं कालचक्रं धर्मचक्रं तथैव च ।  
शैवं शूलं रौद्रमस्त्रं त्रिशूलं घोरमेव च ॥ ३०-२४ ॥  
  
अस्त्राण्येतानि मुख्यानि मुखतो जज्ञिरे विभोः ।  
  
वक्षोजातान्यस्त्राणि  
  
सम्मोहनं तथैषीकमैन्द्रं चक्रं महाद्युति ॥ ३०-२५ ॥  
  
अशनी द्वे च शुष्कार्द्रासञ्ज्ञिते सर्वभीषणे ।  
पैनाकमस्त्रं कङ्कालं कापालमतिदारुणम् ॥ ३०-२६ ॥  
  
सौर्यं वारुणपाशं च सन्तापनमरिन्दमम् ।  
अस्त्रं वारुणमत्युग्रं धर्मपाशं तथैव च ॥ ३०-२७ ॥  
  
एतान्यस्त्राणि देवस्य निर्जग्मुर्वक्षसस्तथा ।  
  
ऊरुजातान्यस्त्राणि  
  
शक्तिद्वयं च वायव्यमस्त्रं मौसलमेव च ॥ ३०-२८ ॥  
  
गान्धर्वं दर्पणं चास्त्रं शोषणं परदारणम् ।  
तेजःप्रभं च पैशाचमैन्द्रमस्त्रं सुदारुणम् ॥ ३०-२९ ॥  
  
याम्यं विलापनं चास्त्रं वैद्याधरममित्रहम् ।  
प्। २७७) कङ्कणीं मोदकीं चैव शिखरं क्रौञ्चमेव च ॥ ३०-३० ॥  
  
एतानि जनयामास निजोर्वोरुरुविक्रमः ।  
  
पादजातान्यस्त्राणि  
  
असिरत्नं प्रशमनं कन्दर्पदयितं तथा ॥ ३०-३१ ॥  
  
मदनं सौमनं चास्त्रं सत्यं संवर्तनं तथा ।  
मायाधरं च सोमास्त्रं त्वाष्ट्रं शीतेषुमेव च ॥ ३०-३२ ॥  
  
भगास्त्रमस्त्राण्येतानि पद्भ्यां जातानि नारद ।  
  
अपराङ्गजातान्युपसंहारास्त्राणि  
  
सन्दामनं सत्यवन्तं धरणं धृष्टमेव च ॥ ३०-३३ ॥  
  
भृशाश्वतनयं चैव सत्यकीर्तिं तथैव च ।  
मोहनं रभसास्त्रं च सर्वनाहं पराङ्मुखम् ॥ ३०-३४ ॥  
  
जृम्भकं प्रतिहारं च तथा वरणमुत्तमम् ।  
अवाङ्मुखं धनं धान्यं वृषाक्षं कामरूपकम् ॥ ३०-३५   
॥  
  
दृढनाहं कामरुचिं सुनाभं मकरं तथा ।  
दशाक्षं वृत्तिमन्तं च दशवक्त्रं तथापरम् ॥ ३०-३६ ॥  
  
रुचिरं दशशीर्षं च योगन्धरममित्रहम् ।  
अनिद्रं मकरं चैव भोक्तारं कङ्कणीं तथा ॥ ३०-३७ ॥  
  
प्। २७८) शतोदरं सौमनसं पद्मनाभं तथैव च ।  
महानाभं प्रमथनं ज्यौतिषं क्रथनं तथा ॥ ३०-३८ ॥  
  
त्रैराशिं सार्चिमालिं च विमलां धृतिकां तथा ।  
सृष्टिं तथा विषामास्त्रं सुध्याताहं तथैव च ॥ ३०-३९ ॥  
  
विधूतं कृशनं चैव लक्षाक्षं कर्शनं तथा ।  
उपसंहाररूपाणि सर्वाण्यस्त्राण्यमूनि वै ।  
जनयामास देवोऽसौ स्वापराङ्गात् परन्तपः ॥ ३०-४० ॥  
  
अध्यायार्थनिगमनम्  
  
एवमुक्तानि नामानि जन्मान्यपि च नारद ।  
अस्त्रानामपि माहात्म्यं यन्त्रस्यास्य समासतः ॥ ३०-४१ ॥  
  
इति श्रीपाञ्चरात्रे तन्त्ररहस्ये अहिर्बुध्न्यसंहितायाम् अस्त्राणां   
जन्मनामनिरूपणं नाम त्रिंशोऽध्यायः ॥ ३० ॥  
  
आदितः श्लोकाः १८२५  
  
  
  
योगाङ्गयमनियमासननिरूपणं नाम   
एकत्रिंशोऽध्यायः  
  
ध्यातं सकृद्भवानेककोट्यघौघं हरत्यरम् ।  
सुदर्शनस्य तद् दिव्यं भर्गो देवस्य धीमहि ॥  
  
हृद्यागस्वरूपप्रश्नः  
  
नारदः   
  
प्रथमं बाह्ययागस्य हृदयाराधनं परम् ।  
उक्तं त्वया तत्स्वरूपं यथावद्वक्तुमर्हसि ॥ ३१-१ ॥  
  
तदुत्तरकथनारम्भः  
  
अहिर्बुध्न्यः   
  
साधु पृष्टं त्वया तस्य स्वरूपं शृणु नारद ।  
येन प्रीणाति भगवान् सर्वलोकनमस्कृतः ॥ ३१-२ ॥  
  
हृद्यागलक्षणम्  
  
यैर्बाह्ययागः क्रियते साधनैस्त्रिविधैरिह ।  
सङ्कल्पसिद्धैस्तैरेव देवं प्रति समर्चनम् ॥ ३१-३ ॥  
  
हृदयाराधनं प्रोक्तमेतत् सर्वार्थसाधनम् ।  
  
आत्मसमर्पणस्य हृद्यागतुल्यत्वम्  
  
प्। २८०) यद्वा भगवते तस्मै स्वकीयात्मसमर्पणम् ॥ ३१-४ ॥  
  
वियुक्तं प्रकृतेः शुद्धं दद्यादात्महविः स्वयम् ।  
विशिष्टदैवतायास्मै चक्ररूपाय मन्त्रतः ॥ ३१-५ ॥  
  
प्रकृतिवियुक्तात्मस्वरूपविषयकः प्रश्नः  
  
नारदः   
  
वियुक्तं प्रकृते रूपमात्मनो वक्तुमर्हसि ।  
केनोपायेन तत्प्राप्तिस्तन्मे ब्रूहि सुनिश्चितम् ॥ ३१-६ ॥  
  
तदुत्तरकथनारम्भः  
  
अहिर्बुध्न्यः   
  
शृणु तत् परमं सूक्ष्मं सर्वगं सर्वभृत् तथा ।  
ज्ञानरूपमनाद्यन्तमविकारि निरामयम् ॥ ३१-७ ॥  
  
अचक्षुःश्रोत्रमस्पर्शमपाणिचरणं ध्रुवम् ।  
नामजात्यादिरहितमवर्णमगुणं त्वपि ॥ ३१-८ ॥  
  
विश्वश्रवो विश्वचक्षुर्विश्वपाणिपदं परम् ।  
असक्तमचरं शान्तं स्वयञ्ज्योतिरनौपमम् ॥ ३१-९ ॥  
  
दूरस्थमन्तिकचरं ज्ञानगम्यं निरञ्जनम् ।  
प्। २८१) भूतभर्तृ समज्योतिर्ज्योतिषां तमसः परम् ॥ ३१-१० ॥  
  
अक्षरं सर्वभूतस्थं तद्विष्णोः परमं पदम् ।  
  
योगकर्मणोर्विविक्तात्मस्वरूपप्राप्तिसाधनता  
  
तत्प्राप्तिसाधनं योगः कर्म च श्रुतिचोदितम् ॥ ३१-११ ॥  
  
तद्विषयकः प्रश्नः  
  
नारदः   
  
कीदृशं कर्म विज्ञेयं योगः कीदृश उच्यते ।  
याभ्यां सम्प्राप्यते चात्मा केवलं प्रकृतेः परः ॥ ३१-१२ ॥  
  
तदुत्तरकथनारम्भः  
  
अहिर्बुध्न्यः   
  
शृणुष्व प्रथमं कर्म द्विविधं तदिहोच्यते ।  
  
कर्मणां द्वैविध्यम्  
  
एकं प्रवर्तकं प्रोक्तं निवर्तकमथापरम् ॥ ३१-१३ ॥  
  
प्रवर्तकनिवर्तककर्मणोः क्रमादभ्युदयनिश्रेयससाधनत्वम्  
  
प्रवर्तकं च स्वर्गादिफलसाधनमुच्यते ।  
निवर्तकाख्यं देवर्षे विज्ञेयं मोक्षसाधनम् ॥ ३१-१४ ॥  
  
जीवपरसंयोगस्याष्टाङ्गयोगशब्दार्थता  
  
संयोगो योग इत्युक्तो जीवात्मपरमात्मनोः ।  
अष्टाङ्ग एष कथितो येनात्मा दृश्यतां गतः ॥ ३१-१५ ॥  
  
योगाङ्गपरिगणनम्  
  
प्। २८२) अष्टाङ्गान्यस्य वक्ष्यामि पृथक् तानि निशामय ।  
यमश्च नियमश्चैवमासनं तदनन्तरम् ॥ ३१-१६ ॥  
  
प्राणायामस्ततः प्रोक्तः प्रत्याहारश्च धारणा ।  
ध्यानं तथा समाधिश्चाप्यङ्गान्येतानि नारद ॥ ३१-१७ ॥  
  
यमस्वरूपनिरूपणम्  
  
सत्यं दया धृतिः शौचं ब्रह्मचर्यं क्षमार्जवम् ।  
मिताहारस्तथास्तेयमहिंसेति यमा दश ॥ ३१-१८ ॥  
  
सत्यादीनां स्वरूपनिरूपणम्  
  
हितरूपं वचः सत्यं यथादृष्टार्थगोचरम् ।  
दया दुःखासहिष्णुत्वं सर्वभूतेषु सर्वदा ॥ ३१-१९ ॥  
  
आपद्यपि स्वकार्येषु कर्तव्यत्वस्थितिर्धृतिः ।  
शौचं सर्वेन्द्रियाणां च वैधकर्मसु योग्यता ॥ ३१-२० ॥  
  
ब्रह्मचर्यं स्वयोषित्सु भोग्यताबुद्धिवर्जनम् ।  
अविकारमनस्त्वं तु क्षमा विकृतिहेतुषु ॥ ३१-२१ ॥  
  
वाङ्मनःकायवृत्तीनामेकरूपत्वमार्जवम् ।  
मिताहारस्त्वाश्रमिणां श्रुतिचोदितभोजनम् ॥ ३१-२२ ॥  
  
अस्तेयमस्पृहान्येषां वित्ते वाक्कायमानसैः ।  
अहिंसा वाङ्मनःकायैः परपीडानिवर्तनम् ॥ ३१-२३ ॥  
  
नियमस्वरूपनिरूपणम्  
  
सिद्धान्तश्रवणं दानं मतिरीश्वरपूजनम् ।  
सन्तोषस्तप आस्तिक्यं ह्रीर्जपश्च तथा व्रतम् ॥ ३१-२४ ॥  
  
एते तु नियमाः प्रोक्ता दश योगस्य साधकाः ।  
  
सिद्धान्तश्रवणादीनां स्वरूपनिरूपणम्  
  
सिद्धान्तश्रवणं प्रोक्तं वेदान्तश्रवणं बुधैः ॥ ३१-२५ ॥  
  
दानं न्यायार्जितार्थस्य सत्पात्रे प्रतिपादनम् ।  
विहिते कर्मणि श्रद्धा मतिरित्यभिधीयते ॥ ३१-२६ ॥  
  
यथाशक्त्यर्चनं भक्त्या विष्णोरीश्वरपूजनम् ।  
सन्तोषोऽलमनेनेति प्रीतिर्यादृच्छिकेन वै ॥ ३१-२७ ॥  
  
कृच्छ्रचान्द्रायणाद्यैश्च तपो देहविशोषणम् ।  
आस्तिक्यम्स्ति वेदैकगम्यं वस्त्विति निश्चयः ॥ ३१-२८ ॥  
  
निषिद्धकर्मकरणे व्रीडा ह्रीः प्रोच्यते बुधैः ।  
गुरूपदिष्टस्वाध्यायमन्त्राभ्यासो जपः स्मृतः ॥ ३१-२९ ॥  
  
सदाचार्योपदिष्टेषूपायत्वप्रग्रहो व्रतम् ।  
  
अथासनानां स्वास्थ्यहेतुत्वम्  
  
आसनानि प्रवक्ष्यामि मुख्यानि विविधानि च ॥ ३१-३० ॥  
  
आस्थायैषामन्यतमं योगिनो यान्ति निर्वृतिम् ।  
  
प्। २८४)			मुख्यासनपरिगणनम्  
  
चक्रं पद्मासनं कूर्मं मायूरं कौक्कुटं तथा ॥ ३१-३१ ॥  
  
वीरासनं स्वस्तिकं च भद्रं सिंहासनं तथा ।  
मुक्तासनं गोमुखं च मुख्यान्येतानि नारद ॥ ३१-३२ ॥  
  
चक्रासनम्  
  
सव्योरुं दक्षिणे गुल्फे दक्षिणं दक्षिणेतरे ।  
निदध्यादृजुकायस्तु चक्रासनमिदं परम् ॥ ३१-३३ ॥  
  
पद्मासनम्  
  
ऊर्वोरुपरि संस्थाप्य उभे पादतले सुखम् ।  
पद्मासनमिदं प्रोक्तं सर्वकिल्बिषनाशनम् ॥ ३१-३४ ॥  
  
कूर्मासनम्  
  
गुदं निपीड्य गुल्फाभ्यां व्युत्क्रमेण समाहितः ।  
एतत् कूर्मासनं प्रोक्तं योगसिद्धिकरं परम् ॥ ३१-३५ ॥  
  
मयूरासनम्  
  
निवेश्य कूर्परौ सम्यङ् नाभिमण्डलपार्श्वयोः ।  
अवष्टभ्य भुवं पाणितलाभ्यां व्योम्नि दण्डवत् ॥ ३१-३६ ॥  
  
समोन्नतशिरःपादो मायूरासनमिष्यते ।  
एतत् सर्वविषघ्नं च सर्वव्याधिनिवारणम् ॥ ३१-३७ ॥  
  
कुक्कुटासनम्  
  
प्। २८५) पद्मासनमधिष्ठाय जान्वन्तरविनिःसृतौ ।  
करौ भूमौ निवेश्यैतद्व्योमस्थं कुक्कुटासनम् ॥ ३१-३८ ॥  
  
वीरासनम्  
  
एकत्रोरौ तु संस्थाप्य पादमेकमथेतरम् ।  
ऊरुं पादे निवेश्यैतद्वीरासनमुदाहृतम् ॥ ३१-३९ ॥  
  
स्वस्तिकासनम्  
  
उभे पादतले कृत्वा जानूर्वोरन्तरे दृढम् ।  
ऋजुकायः समासीत स्वस्तिकं तत् प्रचक्षते ॥ ३१-४० ॥  
  
भद्रासनम्  
  
सीवन्याः पार्श्वयोर्गुल्फौ निवेश्याग्रपदे दृढम् ।  
बद्ध्वा कराभ्यां तत् प्रोक्तं भद्रासनमघापहम् ॥ ३१-४१ ॥  
  
सिंहासनम्  
  
सीवन्याः पार्श्वयोर्गुल्फौ व्युत्क्रमेण निवेश्य च ।  
करौ जान्वोर्निधायोभौ प्रसार्य निखिलाङ्गुलीः ॥ ३१-४२ ॥  
  
नासाग्रन्यस्तनयनो व्यात्तवक्त्र ऋजुः सुधीः ।  
एतत् सिंहासनं प्रोक्तं सर्वदेवाभिपूजितम् ॥ ३१-४३ ॥  
  
मुक्तासनम्  
  
प्। २८६) मेढ्रादुपरि विन्यस्य सव्यगुल्फमिहेतरम् ।  
गुल्फं विन्यस्य पाणी चाप्यङ्गमध्ये निवेश्य च ॥ ३१-४४ ॥  
  
मुक्तासनमिदं प्रोक्तं स्थिता यत्र मुमुक्षवः ।  
  
गोमुखासनम्  
  
उभयोर्गुल्फयोः कृत्वा पृष्ठपार्श्वावुभावपि ॥ ३१-४५ ॥  
  
व्युत्क्रमेणाथ पानिभ्यां विन्यस्ताभ्यां विगृह्य च ।  
पृष्ठगाभ्यां पदाङ्गुष्ठावेतद् गोमुखमुच्यते ॥ ३१-४६ ॥  
  
प्राणायामसिद्धये नाडीशुद्ध्यावश्यकता  
  
प्राणायामप्रसिद्ध्यर्थं नाडीशुद्धिमनन्तरम् ।  
देहस्थवायुभिः कुर्यात् साग्निभिश्च तपोधन ॥ ३१-४७ ॥  
  
इति श्रीपाञ्चरात्रे तन्त्ररहस्ये अहिर्बुध्न्यसंहितायां   
योगाङ्गयमनियमासननिरूपणं   
नामैकत्रिंशोऽध्यायः ॥ ३१ ॥  
  
आदितः श्लोकाः १८७२  
  
  
  
नाडीशुद्धिवायुजययोगाङ्गप्राणायामादिनिरूपणं   
नाम द्वात्रिंशोऽध्यायः  
  
ध्यातं सकृद्भवानेककोट्यघौघं हरत्यरम् ।  
सुदर्शनस्य तद् दिव्यं भर्गो देवस्य धीमहि ॥  
  
नाडीसङ्ख्यास्थानादिप्रश्नः  
  
नारदः   
  
नाडयः कति तिष्ठन्ति कीदृश्यः किम्प्रमाणकाः ।  
क्व वर्तन्ते शरीरेऽस्मिन् कथमासां विशोधनम् ॥ ३२-१ ॥  
  
वायुसङ्ख्यादिप्रश्नः  
  
वायवः कति तिष्ठन्ति किन्नामानश्च कीदृशाः ।  
कानि कर्माण्यमीषां तु तत् सर्वं वक्तुमर्हसि ॥ ३२-२ ॥  
  
तदुत्तरकथनारम्भः  
  
अहिर्बुध्न्यः   
  
तदेतत् परमं गुह्यं शृणुष्वानन्यमानसः ।  
  
शरीरस्य षण्णवत्यङ्गुलपरिमाणत्वम्  
  
प्। २८८) शरीरं सर्वजन्तूनामङ्गुलीभिरनामयम् ॥ ३२-३ ॥  
  
स्वाभिः स्वाभिः सुरमुने षण्णवत्यङ्गुलात्मकम् ।  
  
शरीरमध्यभागनिर्णयः  
  
शरीरमध्यः क इति शुश्रूषा चेन्महामुने ॥ ३२-४ ॥  
  
श्रूयतां पायुदेशात्तु द्व्यङ्गुलात् परतः परम् ।  
मेढ्रदेशादधस्तात्तु द्व्यङ्गुलान्मध्य उच्यते ॥ ३२-५ ॥  
  
शरीरस्थवह्निमण्डलस्वरूपम्  
  
चतुष्कोणं त्रिकोणं तद् वृत्तमाग्नेयमण्डलम् ।  
चतुष्पदां नृणां चैव विहङ्गानां यथाक्रमम् ॥ ३२-६ ॥  
  
नाडीमूलस्थानम्  
  
मेढ्रान्नवाङ्गुलादूर्ध्वं नाडीनां कन्द उच्यते ।  
चतुरङ्गुलमुत्सेधं चतुरङ्गुलमायतम् ॥ ३२-७ ॥  
  
अण्डाकारं परिवृतं मेदोमांसास्थिशोणितैः ।  
  
नाभिचक्रस्थानम्  
  
तत्रैव नाभिचक्रं तु द्वादशारं प्रतिष्ठितम् ॥ ३२-८ ॥  
  
शरीरं ध्रियते येन तस्मिन् वसति कुण्डली ।  
  
नाभिचक्रस्यारेषु सुदर्शनमन्त्रवर्णन्यासः  
  
सौदर्शनस्य मन्त्रस्य यानि वर्णानि सन्ति वै ॥ ३२-९ ॥  
  
प्। २८९) विभज्य तानि सर्वाणि व्यञ्जनानि स्वरांस्तथा ।  
चक्रेऽस्मिन् विन्यसेत् तानि प्राच्याद्यारेषु च क्रमात् ॥ ३२-१० ॥  
  
शिष्टाक्षराणां चक्रमध्ये न्यासः  
  
शेषाणि विन्यसेन्मध्ये चक्रस्यास्य समाहितः ।  
  
नाभिचक्रं परितः कुण्डल्यवस्थितिः  
  
वर्तते परितश्चक्रमष्टवक्त्राथ कुण्डली ॥ ३२-११ ॥  
  
अष्टप्रकृतिरूपेण भोगेनावेष्ट्य वैष्णवी ।  
ब्रह्मरन्ध्रं सुषुम्नायाः पिदधाति मुखेन वै ॥ ३२-१२ ॥  
  
चक्रमध्ये अलम्बुसासुषुम्नयोः स्थितिः  
  
अलम्बुसा सुषुम्ना च मध्ये चक्रस्य तिष्ठतः ।  
  
अन्यासां द्वादशनाडीनां स्थानभेदाः  
  
अरे प्राच्ये सुषुम्नायाः कुहूर्नाडी वसत्यसौ ॥ ३२-१३ ॥  
  
अनन्तरारयुग्मे च वारुणा च यशस्विनी ।  
दक्षिणारे सुषुम्नायाः पिङ्गला वर्तते क्रमात् ॥ ३२-१४ ॥  
  
तदनन्तरयोः पूषा वर्तते च पयस्विनी ।  
सुषुम्नापश्चिमे चारे स्थिता नाडी सरस्वती ॥ ३२-१५ ॥  
  
शङ्खिनी चैव गान्धारी तदनन्तरयोः स्थिते ।  
प्। २९०) उत्तरे च सुषुम्नाया इडाख्या निवसत्यरे ॥ ३२-१६ ॥  
  
अनन्तरं हस्तिजिह्वा ततो विश्वोदरा स्थिता ।  
प्रदक्षिणक्रमेणैव चक्रस्यारेषु नाडयः ॥ ३२-१७ ॥  
  
वर्तन्ते द्वादशस्वेता द्वादश ब्रह्मणः सुताः ।  
  
मुख्यानां चतुर्दशनाडीनां नामानि  
  
इडा च पिङ्गला चैव सुषुम्ना च सरस्वती ॥ ३२-१८ ॥  
  
कुहूः पयस्विनी चैव वारुणा च यशस्विनी ।  
विश्वोदरा हस्तिजिह्वा गान्धारी शङ्खिनी तथा ॥ ३२-१९ ॥  
  
अलम्बुसा च पूषा च मुख्यास्त्वेताश्चतुर्दश ।  
  
देहवर्तिनाडीसङ्ख्या  
  
द्विसप्ततिसहस्राणि नाडीनां देहवर्तिनाम् ॥ ३२-२० ॥  
  
मुख्यास्तिस्रो नाड्यः  
  
तासु तिस्रो मुख्यतमाः सुषुम्नेडा च पिङ्गला ।  
  
तास्वपि सुषुम्ना मुख्यतमा  
  
तासां सुषुम्ना मुख्या स्यादामूर्धान्तं व्यवस्थिता ॥ ३२-२१ ॥  
  
जीवस्य नाडीचक्रे भ्रमणम्  
  
प्राणारूढो भवेज्जीवश्चक्रेऽस्मिन् भ्रमते सदा ।  
ऊर्णनाभिर्यथा तन्तुपञ्जरान्तर्व्यवस्थितः ॥ ३२-२२ ॥  
  
सुषुम्नाया मध्यमरन्ध्रस्य कुण्डल्या पिधानम्  
  
प्। २९१) पञ्चरन्ध्र्याः सुषुम्नायाश्चत्वारो रक्तपूरिताः ।  
कुण्डल्या पिहितं शश्वद् ब्रह्मरन्ध्रं तु मध्यमम् ॥ ३२-२३ ॥  
  
नाडीनां परिमाणनिरूपणम्  
  
प्राच्यः पार्श्वः सुषुम्नाया ललाटान्तं समुच्छ्रितः ।  
प्रतीच्यः कन्धरान्तस्तु द्वौ पार्श्वौ सव्यदक्षिणौ ॥ ३२-२४ ॥  
  
आ पार्श्वशिरसः प्राप्तौ गुह्यमेतदुदाहृतम् ।  
अलम्बुसाख्या नाडी स्यादापादान्तं व्यवस्थिता ॥ ३२-२५ ॥  
  
आमेढ्रान्तं कुहूः प्राप्ता वारुणा विश्वदेहगा ।  
आदक्षिणपदाङ्गुष्ठं सम्प्राप्ताथ यशस्विनी ॥ ३२-२६ ॥  
  
प्राप्ता दक्षिणनासान्तं पिङ्गलाख्या तु नाडिका ।  
पूषा पयस्विनी चैव दक्षिणाक्षिश्रुती गते ॥ ३२-२७ ॥  
  
जिह्वामूलमभिप्राप्ता नाडी नाम्ना सरस्वती ।  
शङ्खिनी वामकर्णं च गान्धारी वामलोचनम् ॥ ३२-२८ ॥  
  
वामघ्राणं गता नाडी इडा नाम्नेति विश्रुता ।  
प्राप्ता वामपदाङ्गुष्ठं हस्तिजिह्वा तु नाडिका ॥ ३२-२९ ॥  
  
विश्वोदरोदरं प्राप्ता प्रोक्ता नाडीगतिर्मया ।  
  
इडापिङ्गलयोश्चन्द्रसूर्यावस्थितिः  
  
इडायां वर्तते चन्द्रः पिङ्गलायां प्रभाकरः ॥ ३२-३० ॥  
  
प्। २९२) द्वावेव कुरुतः कालं भुङ्क्ते तं ब्रह्मनाडिका ।  
  
शरीरवायुवृत्तान्तकथनम्  
  
श्रूयतां वायुवृत्तान्तः शरीरान्तरवस्थितः ॥ ३२-३१ ॥  
  
शरीरे दश वायवः  
  
प्राणापानसमानाश्चाप्युदानो व्यान एव च ।  
नागः कूर्मश्च कृकरो देवदत्तो धनञ्जयः ॥ ३२-३२ ॥  
  
प्राणादिवायूनां स्थाननिरूपणम्  
  
सदा निवसति प्राणो नाभिचक्रे समीरणः ।  
आस्यनासिकयोर्मध्ये हृदि प्राणः प्रकाशते ॥ ३२-३३ ॥  
  
अपानो वसति प्रायो गुदमेढ्रोरुजानुषु ।  
उदरे वृषणे कट्यां जङ्घानाभ्योः प्रदीपवत् ॥ ३२-३४ ॥  
  
गुदाग्न्यगारयोस्तिष्ठन् मध्येऽपानः प्रकाशते ।  
व्यानः श्रोत्राक्षिमध्ये च कृकाट्यां गुल्फयोरपि ॥ ३२-३५ ॥  
  
घ्राणे गले च स्फिग्देशे वसत्यत्र न संशयः ।  
उदानः सर्वसन्धिस्थः पादयोर्हस्तयोरपि ॥ ३२-३६ ॥  
  
समानः सर्वगात्रेषु सर्वं व्याप्य व्यवस्थितः ।  
  
प्राणादीनां वृत्तिनिरूपणम्  
  
निश्वासोच्छ्वासकादीनि प्राणकर्म इतीष्यते ॥ ३२-३७ ॥  
  
प्। २९३) हानोपादानकर्मैव व्यानकर्मेति चेष्यते ।  
उदानकर्म तत् प्रोक्तं देहस्योन्नयनादिकम् ॥ ३२-३८ ॥  
  
पोषणादि समानस्य शरीरे कर्म कीर्तितम् ।  
उद्गारादिगुणो यस्तु नागकर्मेति चेरितम् ॥ ३२-३९ ॥  
  
निमीलनादि कूर्मस्य क्षुतं कृकरकस्य च ।  
देवदत्तस्य देवर्षे तन्द्रीकर्मेति चेरितम् ॥ ३२-४० ॥  
  
धनञ्जयस्य शोफादि सर्वकर्म प्रकीर्तितम् ।  
एवं वायुगतिः सर्वा कर्म तेषां च कीर्तितम् ॥ ३२-४१ ॥  
  
नाडीशोधनविधिः  
  
ततश्च सर्वनाडीनां कुर्याच्छोधनमात्मवान् ।  
  
तच्छोधनप्रकारः  
  
इडया वायुमापूर्य बाह्यं षोडशमात्रकैः ॥ ३२-४२ ॥  
  
धारयन्नुदरे वायुं मात्रा द्वात्रिंशतं ततः ।  
स्मरेत् स्वमण्डले वह्निं तत्र रेफं सबिन्दुकम् ॥ ३२-४३ ॥  
  
नासाग्रे शशिनो बिम्बं स्मरेत् पीयूषवर्षिणम् ।  
स्मृत्वा चन्द्रे वकारं च सबिन्दुं रेचयेत् ततः ॥ ३२-४४ ॥  
  
पुनः पिङ्गलयापूर्य यथोक्तेनैव वर्त्मना ।  
धृत्वा च मातरिश्वानमिडया रेचयेत् पुनः ॥ ३२-४५ ॥  
  
एवं त्रिसन्ध्यां त्रिः कृत्वा कुर्यान्नित्यं समाहितः ।  
  
उक्तक्रमेण शोधयतो मासत्रयेण नाडीशुद्धिसिद्धिः  
  
प्। २९४) एवं नियमयुक्तस्य कुर्वतः सर्वनाडयः ॥ ३२-४६ ॥  
  
मासत्रयेण शुद्धाः स्युरिति योगविदो विदुः ।  
  
ततो वायुजयः  
  
ततश्च मरुतां कुर्युर्विजयं देहवर्तिनाम् ॥ ३२-४७ ॥  
  
वायुजयान्मनसः स्थैर्यम्  
  
ततश्च वायवो देहे यत्र यत्र वसन्ति वै ।  
तत्र तत्र मनःस्थैर्यं वह्निना सह नारद ॥ ३२-४८ ॥  
  
प्राणायामविधिः  
  
प्राणायामं ततः कुर्यात् सर्वपापप्रणाशनम् ।  
  
शिखादिस्थानेषु मनोः षडक्षरन्यासः  
  
शिखास्थाने नाभिचक्रे हृदयाम्बुरुहे ततः ॥ ३२-४९ ॥  
  
कण्ठकूपे भ्रुवोर्मध्ये जिह्वामूले तथैव च ।  
मनोः षडक्षराण्येषु क्रमेणैव विचिन्तयेत् ॥ ३२-५० ॥  
  
प्राणायामप्रकारः  
  
वायुं षोडशमात्राभिरिडयापूर्य चिन्तयेत् ।  
हृन्मध्ये परमात्मानं चक्ररूपिणमव्ययम् ॥ ३२-५१ ॥  
  
प्। २९५) यावच्छक्ति जपेन्मन्त्रमिमं सौदर्शनं स्मरन् ।  
पुनः षोडशमात्राभी रेचयेत् पिङ्गलाह्वया ॥ ३२-५२ ॥  
  
अनया पुनरारोप्य धृत्वा चेतरया त्यजेत् ।  
पूरणे कुम्भके चैव रेचने प्रणवं जपेत् ॥ ३२-५३ ॥  
  
दश पञ्चाशतं चैव चतुर्दश शतं क्रमात् ।  
गायत्रीं यदि वा जप्त्वा कुर्यादुक्तेन वर्त्मना ॥ ३२-५४ ॥  
  
एवं प्रतिदिनं कुर्यात् प्राणायामांस्तु षोडश ।  
एते पुनन्ति मासेन महापातकिनं नरम् ॥ ३२-५५ ॥  
  
प्रत्याहारनिरूपणम्  
  
प्रत्याहारं ततः कुर्यादङ्गैः पञ्चभिरन्वितम् ।  
स्वभावेनेन्द्रियार्थेषु प्रवृत्तं मानसं बुधैः ॥ ३२-५६ ॥  
  
तद्दोषदर्शनात् तेभ्यः समाहृत्य बलेन तु ।  
निवेशनं भगवति प्रत्याहार इति स्मृतः ॥ ३२-५७ ॥  
  
धारणानिरूपणम्  
  
विषयेषु च वैराग्यादभ्यासाद् गुणदर्शनात् ।  
परमात्मनि संरोधो मनसो धारणा स्मृता ॥ ३२-५८ ॥  
  
ध्याननिरूपणम्  
  
तदेवं धृतचित्तस्तु चक्ररूपं जनार्दनम् ।  
ध्यायीत नियतस्तस्मिन् युञ्जानः प्रथमं मनः ॥ ३२-५९ ॥  
  
वर्णाश्रमधर्माणां ध्यानेतिकर्तव्यतात्वम्  
  
प्। २९६) रमणीये शुचौ देशे विविक्ते सजले वने ।  
वर्णाश्रमोचिते धर्मे वर्तमानः प्रसन्नधीः ॥ ३२-६० ॥  
  
शान्तः सर्वगुणोपेतः सममासनमास्थितः ।  
ऋजुकायः स्वनासाग्रन्यस्तदृग् भक्तिमान् हरौ ॥ ३२-६१ ॥  
  
प्राणायामोत्थितेनैव वायुना साग्निना मुखम् ।  
कुण्डल्यास्तु विनिर्भिद्य सुषुम्नामध्यवर्तिना ॥ ३२-६२ ॥  
  
विकास्य हृदयाम्भोजे तदाकाशे शिखास्पदे ।  
स्फुरद्वह्निशिखामध्ये चिन्तयेदद्भुताकृतिम् ॥ ३२-६३ ॥  
  
ध्यानालम्बनभूतध्येयस्वरूपनिरूपणम्  
  
पिङ्गाक्षं पिङ्गकेशाढ्यं ज्वलज्ज्वलनतेजसम् ।  
दंष्ट्राकरालवदनं भ्रुकुटीभीमदर्शनम् ॥ ३२-६४ ॥  
  
विद्युत्पुञ्जप्रतीकाशैरूर्ध्वकेशैर्विराजितम् ।  
विचित्रानन्दमाणिक्यमुक्ताढ्यमुकुटोज्ज्वलम् ॥ ३२-६५ ॥  
  
पूर्णचन्द्रप्रतीकाशमणिताटङ्कमण्डितम् ।  
भुजाभिरष्टभिर्युक्तं रत्नाम्बरधरं विभुम् ॥ ३२-६६ ॥  
  
शङ्खचक्रगदाशार्ङ्गमुसलैः परमायुधैः ।  
प्। २९७) पाशाङ्कुशाम्बुजैरन्यैरुपेतं परदारुणैः ॥ ३२-६७ ॥  
  
दिव्यमाल्याम्बरधरं दिव्यचन्दनचर्चितम् ।  
हारकेयूरकटककाञ्चीमञ्जीरमण्डितम् ॥ ३२-६८ ॥  
  
अन्यैश्च विविधैश्चित्रैर्भूषणैरुपशोभितम् ।  
पद्मासनस्थं भक्तानां विश्वेषामभयप्रदम् ॥ ३२-६९ ॥  
  
एवं ध्यायन् विमुच्येत मुक्तः सकलकिल्बिषैः ।  
  
समाधिनिरूपणम्  
  
तदेवं स्मृतिसन्तानजनितोत्कर्षणं क्रमात् ॥ ३२-७० ॥  
  
अर्थमात्रावभासं तु समाधिं योगिनो विदुः ।  
  
समाधिनिष्ठस्य महिमानुवर्णनम्  
  
ततः समाधिमास्थाय तन्मयत्वमुपागतः ॥ ३२-७१ ॥  
  
तस्य प्रभावमखिलमश्नुते शक्तिशालिनः ।  
अणिमादिगुणाः सर्वे भवन्त्यस्य महात्मनः ॥ ३२-७२ ॥  
  
निःसहायः सपत्नानामनीकानि बहून्यपि ।  
हिनस्त्येष यथा चक्रं चक्रं दैतेयरक्षसाम् ॥ ३२-७३ ॥  
  
मनीषितानि सर्वानि स्वयमस्योपयान्ति वै ।  
सिद्धा विद्याधरा यक्षाः कैङ्कर्यं तस्य कुर्वते ॥ ३२-७४ ॥  
  
देवाश्च ऋषयः सर्वे गन्धर्वाप्सरसां गणाः ।  
प्। २९८) तदाज्ञाकारिणः सर्वे पिशाचोरगराक्षसाः ॥ ३२-७५ ॥  
  
निखिलभुवनजन्मस्थेमभङ्गैकहेतु-  
र्भवति सकलवेत्ता सर्वदृक् सर्वशक्तिः ।  
अभिमतबहुरूपो दैत्यरक्षांसि निघ्नन्  
परिहृतपरिवारो वर्तते पूर्णकामः ॥ ३२-७६ ॥  
  
इति पाञ्चरात्रे तन्त्ररहस्ये अहिर्बुध्न्यसंहितायाम्   
नाडीशुद्धिवायुजययोगाङ्गप्राणायामादिनिरूपणं नाम   
द्वात्रिंशोऽध्यायः ॥ ३२ ॥  
  
आदितः श्लोकाः १९४८  
  
  
  
मणिशेखरोपाख्यानवर्णनं नाम त्रयस्त्रिंशोऽध्यायः  
  
ध्यातं सकृद्भवानेककोट्यघौघं हरत्यरम् ।  
सुदर्शनस्य तद् दिव्यं भर्गो देवस्य धीमहि ॥  
  
उक्तार्थानुवादः  
  
नारदः   
  
भगवन् कथितं सर्वं स्वरूपं च गुणास्तथा ।  
परिवारास्तथा मन्त्राः शस्त्रैरस्त्रैश्च दैवतैः ॥ ३३-१ ॥  
  
शक्तिभिर्मण्डलैश्चित्रैः पद्मैर्बहुविधैरपि ।  
एतैर्विशिष्टमाख्यातं यन्त्ररूपमनुत्तमम् ॥ ३३-२ ॥  
  
सर्वेषामेव जन्तूनां वर्णानां परमेश्वर ।  
क्षत्रियस्य विशेषेण रक्षार्थं यन्त्रमीरितम् ॥ ३३-३ ॥  
  
सुदर्शनप्रभावविषयकस्त्रिधा प्रश्नः  
  
एतस्य यन्त्रराजस्य महिमा कथितः पुरा ।  
प्रभावश्चक्ररूपस्य देवस्य किमयं स्मृतः ॥ ३३-४ ॥  
  
सुदर्शननृसिंहस्य किमु किं परिवारजः ।  
तमिमं संशयं छिन्धि सर्वज्ञोऽसि यतः प्रभो ॥ ३३-५ ॥  
  
प्। ३००)		विस्तरेण तदुत्तरकथनारम्भः  
  
अहिर्बुध्न्यः   
  
सुदर्शनप्रभावोऽयं सङ्क्षेपात् कथितो मया ।  
विस्तारमस्य देवर्षे कथ्यमानमिमं शृणु ॥ ३३-६ ॥  
  
सा भूमानं प्रति प्रायो महतां परिवारता ।  
न चेद्भूमास्य नास्त्येव परिवायत्वसम्भवः ॥ ३३-७ ॥  
  
सर्वस्यापि सुदर्शनात्मकत्वम्  
  
ततश्चक्रमयं सर्वं जगत् स्थावरजङ्गमम् ।  
  
सुदर्शनस्यैव कालचक्रात्मकत्वम्  
  
चक्रात्मानमनाद्यन्तं कालं प्रथमतः शृणु ॥ ३३-८ ॥  
  
कालचक्रस्वरूपनिरूपणम्  
  
त्रिनाभियुक्तं षण्नेमि पञ्चारं चक्रमव्ययम् ।  
संवत्सरमयं यत् तत् कालचक्रमिति स्मृतम् ॥ ३३-९ ॥  
  
सर्वस्यापि कालचक्रवशवर्तित्वम्  
  
तद्वशे वर्तते विश्वं चेतनाचेतनात्मकम् ।  
  
परमात्मा कालचक्रप्रवर्तकः  
  
परिवर्तयते देवस्तदेतच्चक्ररूपधृत् ॥ ३३-१० ॥  
  
जगच्चक्रनिरूपणम्  
  
अव्यक्तादिविशेषान्ततत्त्वरूपैररैर्वृतम् ।  
प्। ३०१) चतुर्विंशतिसङ्ख्याकैः पुरुषात्मकनेमियुक् ॥ ३३-११ ॥  
  
परमात्मनस्तत्प्रेरकत्वम्  
  
जगच्चक्रमिति ख्यातं तच्च प्रेरयति स्वयम् ।  
  
परमात्मनो नाभिचक्रप्रेरकत्वम्  
  
स्थीयते द्वादशारेण नाभिचक्रेण देहिनः ॥ ३३-१२ ॥  
  
शरीरं तच्च तेनैव प्रेर्यते चक्ररूपिणा ।  
  
परमात्मनः सर्वप्रेरकत्वनिगमनम्  
  
अतः प्रेरयिता देवः समस्तस्य जनार्दनः ॥ ३३-१३ ॥  
  
सुदर्शनवपुः श्रीमाननादिप्रभवाप्ययः ।  
  
तस्यैव जगत्सर्गस्थितिसंहारहेतुत्वम्  
  
ज्ञानस्वरूपो भगवान् पूर्णषाङ्गुण्यविग्रहः ॥ ३३-१४ ॥  
  
स एव सर्वभूतानां स्रष्टा पालयितान्तकः ।  
  
तस्यैव शिवरूपधरस्य शैवैराराध्यत्वम्  
  
स एव शिवरूपेण शैवैराराध्यते प्रभुः ॥ ३३-१५ ॥  
  
तस्यैव ब्रह्मरूपेण जगत्स्रष्टृत्वम्  
  
स एव ब्रह्मरूपेण सृजत्येतच्चराचरम् ।  
  
तस्यैव स्वांशरूपेण जगत्पालकत्वम्  
  
स एव पालयत्येतद् विष्णुर्भूत्वा जनार्दनः ॥ ३३-१६ ॥  
  
तस्यैव रुद्ररूपेण संहर्तृत्वम्  
  
प्। ३०२) स एव रुद्ररूपेण संहरत्यखिलं जगत् ।  
  
तस्यैव बुद्धरूपत्वम्  
  
बुद्धात्मना च बौद्धानां स एव जगति स्थितः ॥ ३३-१७ ॥  
  
तस्यैव दिगम्बररूपत्वम्  
  
स एव शाम्बराणां च निरावरणरूपधृत् ।  
  
तस्यैव जिनरूपत्वम्  
  
स एव चार्वाकमते जिनेश्वरवपुर्धरः ॥ ३३-१८ ॥  
  
तस्यैव यज्ञपुरुषरूपत्वम्  
  
स एव याज्ञिकानां च यज्ञपूरुषसञ्ज्ञकः ।  
मीमांसकैः स एवायमुपास्यत्वेन चोद्यते ॥ ३३-१९ ॥  
  
कापिलमते तस्यैव पुरुषरूपत्वम्  
  
कापिलैः पुरुषत्वेन स एवाख्यायते विभुः ।  
  
सर्वस्वरूपत्वात् तस्यैव सर्वफलप्रदत्वम्  
  
उपास्यत्वेन ये प्राहुर्यं यं तत्तद्वपुर्धरः ॥ ३३-२० ॥  
  
तेषां मनीषितं सर्वं स एवाशु प्रयच्छति ।  
  
देवादिरूपधारणादपि चक्ररूपधारणं भगवतः   
प्रियतमम्  
  
प्। ३०३) एतेषामेव देवानां स्वतनूनां जनार्दनः ॥ ३३-२१ ॥  
  
परं प्रीणाति भगवांश्चक्ररूपधरो हरिः ।  
  
तत्र हेतुनिरूपणम्  
  
स्वसमाश्रितरक्षायां परेषां च निबर्हणे ॥ ३३-२२ ॥  
  
इदमेव वपुर्धत्ते सुदर्शनमयं हरिः ।  
रहस्यमेतत् कथितं भक्तोऽसीति तपोधन ॥ ३३-२३ ॥  
  
तत्रेतिहासोदाहरणम्  
  
पुरावृत्तं सुरमुने शृणुष्व गदतो मम ।  
दुर्धर्षो नाम राजर्षिर्धार्मिको दृढविक्रमः ॥ ३३-२४ ॥  
  
प्रमगन्दसुतः श्रीमान्नैचाशाखपुरे वसन् ।  
धर्मतः पालयामास सप्तद्वीपवतीं महीम् ॥ ३३-२५ ॥  
  
वत्सला नाम तस्याभून्महिषी वरवर्णिनी ।  
सा तस्य जनयामास मणिशेखरमात्मजम् ॥ ३३-२६ ॥  
  
सोऽप्यवस्थामतिक्रम्य प्रथमां मणिशेखरः ।  
रमणीयाकृतिः शूरः प्राप्तविद्यः परन्तपः ॥ ३३-२७ ॥  
  
सम्प्राप्तयौवनः श्रीमान् प्राचीं भार्यामविन्दत ।  
सर्वलोकाधिपत्यार्हमेनं दुर्धर्षणः सुतम् ॥ ३३-२८ ॥  
  
निधाय राज्ये तत्रैव जगाम तपसे वनम् ।  
प्। ३०४) पितेव पालयामास स समुद्रवतीं महीम् ॥ ३३-२९ ॥  
  
प्राच्यां पुत्रः समभवंस्तस्य सप्त महात्मनः ।  
पालयत्यवनीं तस्मिन् निखिलां मणिशेखरे ॥ ३३-३० ॥  
  
तस्मिन् काले समभवत् सर्वप्राणिभयङ्करः ।  
विकटाक्ष इति ख्यातो ब्रह्मदत्तवरो बली ॥ ३३-३१ ॥  
  
महासुरेण तेनैव पीडिता सकला मही ।  
तत्पुत्रैस्तस्य पौत्रैश्च प्रपौत्रैः पूरिता मही ॥ ३३-३२ ॥  
  
तेऽसुराः सर्वभूतानि पीडयन्ति स्म भीषणाः ।  
विकटाक्षसमाज्ञप्ता भीमरूपाः सहस्रशः ॥ ३३-३३ ॥  
  
कांश्चिद्विद्रावयन्ति स्म कांश्चिज्जघ्नुस्तरस्विनः ।  
द्विजातीनां मुनिश्रेष्ठ यज्ञव्यासेधमाचरन् ॥ ३३-३४ ॥  
  
सर्वेषामेव वर्णानां तत्तदाश्रमवासिनाम् ।  
अबाधिषत कर्माणि विहितानि यथातथम् ॥ ३३-३५ ॥  
  
पृथिव्यां यानि रत्नानि धनानि विपुलानि च ।  
स्वस्मै प्रदापयामास विकटाक्षो महासुरः ॥ ३३-३६ ॥  
  
ततः सम्पीडिताः सर्वाः प्रजास्तेन दुरात्मना ।  
व्यजिज्ञपंस्तद् वृत्तान्तं मणिशेखरभूभुजे ॥ ३३-३७ ॥  
  
क्रोधेन महताविष्टो राजा राजीवलोचनः ।  
प्। ३०५) अभियोद्धुं मनश्चक्रे विकटाक्षं महासुरम् ॥ ३३-३८ ॥  
  
समानीय ततः सर्वान् सैनिकान् समनह्यत ।  
तस्य सन्नाहमालोक्य मन्त्रिणस्तस्य सङ्गताः ॥ ३३-३९ ॥  
  
इदमूचुरवध्यत्वं तस्य सेनाभियोगतः ।  
पुरा दुरात्मावृणुत तपःअस्न्तोषिताद्विधेः ॥ ३३-४० ॥  
  
ये मामभिमुखायाताः शत्रवस्तैरवध्यताम् ।  
एवमस्त्विति तेनोक्ते विकटाक्षोऽतिदर्पितः ॥ ३३-४१ ॥  
  
ततः प्रभृत्यजय्योऽभूच्छत्रुभिः सम्मुखागतैः ।  
तस्मात् त्वमपि सन्नाहमुपसंहर तं प्रति ॥ ३३-४२ ॥  
  
ततः स शुश्रुवान् वाक्यं मन्त्रिभिः समुदीरितम् ।  
ततः सङ्ग्रामसन्नाहाद् विरराम महीपतिः ॥ ३३-४३ ॥  
  
ततः क्रतुं समाहूय पुरोधसमनागसम् ।  
मन्त्रयामास नृपतिस्तेन मन्त्रविदा समम् ॥ ३३-४४ ॥  
  
विकटाक्षस्य वृत्तान्तं सर्वमाख्याय तत्त्वतः ।  
परैरजय्यतां चास्य युद्धे सम्मुखवर्तिभिः ॥ ३३-४५ ॥  
  
येनोपायेन भगवन् जेष्यामस्तं दुरासदम् ।  
ब्रूहि तं सकलाः स्वस्था भवेयुर्मामिकाः प्रजाः ॥ ३३-४६ ॥  
  
एवमुक्तस्तदा तेन भूभुजा स पुरोहितः ।  
चिन्तयित्वा चिरायैतदुवाच मणिशेखरम् ॥ ३३-४७ ॥  
  
प्। ३०६) सत्यं न शक्यते जेतुं युद्धे स वरदर्पितः ।  
भगवन्तमृते विष्णुं शङ्खचक्रगदाधरम् ॥ ३३-४८ ॥  
  
नीलजीमूतसङ्काशं पुण्डरीकायतेक्षणम् ।  
अप्रमेयं जगन्नाथमाश्रितार्तिविनाशनम् ॥ ३३-४९ ॥  
  
उत्तुङ्गमङ्गलगुणं दैत्यचक्रप्रमर्दनम् ।  
नास्त्युपायान्तरं लोके तत्समं जगतीपते ॥ ३३-५० ॥  
  
अतस्तं शरणं गच्छ सर्वभावेन भूपते ।  
चक्ररूपधरं देवं भक्तरक्षणदीक्षितम् ॥ ३३-५१ ॥  
  
तत्प्राप्त्युपायं जानाति दुर्वासा मुनिसत्तमः ।  
तत्प्रासादात् तमसुरं संहर्तुं सकलं क्षमम् ॥ ३३-५२ ॥  
  
तमृषिं सर्वभूतानां भीषणं गच्छ साम्प्रतम् ।  
एवमेवेति निश्चित्य राजा परमधार्मिकः ॥ ३३-५३ ॥  
  
निर्जगाम पुरात् तस्मात् सार्धं तेन पुरोधसा ।  
हिमवच्छिखरे रम्ये तपस्यन्तं महामुनिम् ॥ ३३-५४ ॥  
  
वसानं वल्कले शुभ्रे शुभ्रयज्ञोपवीतिनम् ।  
जटाजिनधरं शान्तं ज्वलत्पावकसन्निभम् ॥ ३३-५५ ॥  
  
तं तथावस्थितं राजा जगाम सपुरोहितः ।  
स मुनिस्तौ मुनिश्रेष्ठो दृष्ट्वा राजपुरोहितौ ॥ ३३-५६ ॥  
  
तौ समभ्यर्च्य विधिना स्वागतं व्याजहार ह ।  
  
प्। ३०७) इमं देशमनुप्राप्तौ किमर्थं वनगोचरम् ॥ ३३-५७ ॥  
  
भवन्तौ लक्षये साक्षाद् ब्रह्मक्षत्रे सविग्रहे ।  
प्रमगन्दसुतं वीर जाने त्वां मणिशेखरम् ॥ ३३-५८ ॥  
  
सप्तद्वीपवती पृथ्वी तव वश्येति शुश्रुम् ।  
सर्वेष्वङ्गादिधर्मेषु भवतः किमनामयम् ॥ ३३-५९ ॥  
  
प्रजाः पालयसे सर्वाः स्वधर्मस्था महीपते ।  
क्रतुं पुरोहितं लब्ध्वा भवतः किं न सेत्स्यति ॥ ३३-६० ॥  
  
अनूचानो मुनिः श्रेयान् सर्वेषां च तपस्विनाम् ।  
शान्तो दान्तः शुचिः श्रीमान् सत्यवादी दृढव्रतः ॥ ३३-६१ ॥  
  
धर्मज्ञः सर्वशास्त्रज्ञः सर्वकर्मसु कोविदः ।  
कर्मठः शीलसम्पन्नो यायजूको निरामयः ॥ ३३-६२ ॥  
  
कृपानुरक्तः सर्वेषु समबुद्धिः समाधिमान् ।  
दैष्टिकः परमोदारो धृतिमान् राजसत्कृतः ॥ ३३-६३ ॥  
  
सर्वैरनुमतः शश्वद् भक्तिमान् पुरुषोत्तमे ।  
षण्णां समयधर्माणामभिज्ञो नयकोविदः ॥ ३३-६४ ॥  
  
दयालुरभिजातश्च साधकः सर्वमन्त्रवित् ।  
अन्यैश्च सद्गुणैर्युक्तः पुरोहित इति स्मृतः ॥ ३३-६५ ॥  
  
ईदृशोऽयं क्रतुः साक्षाद् बृहस्पतिरिवापरः ।  
अनेन सर्वकार्याणि कुरुष्व मणिशेखर ॥ ३३-६६ ॥  
  
प्। ३०८) तथापि कैश्चिदरिभिः परिभूत इवागतः ।  
आख्याहि सर्वं नृपते किमागमनकारणम् ॥ ३३-६७ ॥  
  
एवमुक्त्वा महातेजा विरराम तपोधनः ।  
अथ क्रतुर्मुनिश्रेष्ठः प्राह दुर्वाससं प्रति ॥ ३३-६८ ॥  
  
राजकार्यमशेषेण समागमनकारणम् ।  
स्वराज्यं विकटाक्षेण पीड्यमानं दुरात्मना ॥ ३३-६९ ॥  
  
बलं महासुरस्यास्य दुर्जयत्वमरातिभिः ।  
प्रजापतेर्वरप्राप्तिं तत्सन्ततिविजृम्भणम् ॥ ३३-७० ॥  
  
एवं बहुविधं तस्य चेष्टितं लोकगर्हितम् ।  
व्याहृत्य प्रणिपत्यैनमुवाच विनयान्वितः ॥ ३३-७१ ॥  
  
ब्रूहि तस्य जयोपायं त्वामयं शरणं गतः ।  
त्वमापदः परित्राहि राजानं धर्मवत्सलम् ॥ ३३-७२ ॥  
  
परित्रातान्यनेनैव भुवनानि तपोधन ।  
एवमुक्त्वा मुनिवरं प्रणिपत्य पुरः स्थितौ ॥ ३३-७३ ॥  
  
कृपया परया वीक्ष्य षड्वर्णं मन्त्रमुत्तमम् ।  
सौदर्शनं तयोः प्रादाच्चतुर्वर्गफलप्रदम् ॥ ३३-७४ ॥  
  
अनेन साधयाभीष्टमेतेनैव पुरोधसा ।  
पुरोधा एव राज्ञां हि दृष्टादृष्टार्थसाधकः ॥ ३३-७५ ॥  
  
विशेषेणास्य देवस्य प्रतिष्ठाराधनादिषु ।  
  
प्। ३०९) वैगुण्यमस्य तत् सर्वमपराधात् पुरोधसः ॥ ३३-७६ ॥  
  
तथा साद्गुण्यमस्यैव राज्ञः कार्येषु भूपते ।  
अन्यैः पौरोधसैः कार्यं कार्यमेतस्य तच्च वै ॥ ३३-७७ ॥  
  
इत्युक्त्वा तौ तदा प्राह पुरावृत्तं महामुनिः ।  
वाराहं रूपमास्थाय भगवान् पुरुषोत्तमः ॥ ३३-७८ ॥  
  
उज्जहार भुवं कल्पे वाराहे सलिलात् ततः ।  
तदाह परमप्रीता देवं देवी वसुन्धरा ॥ ३३-७९ ॥  
  
प्रियार्थमनुरक्तानां सदा भूमण्डले त्वया ।  
वर्तितव्यं जगन्नाथ प्रियां तनुमुपेयुषा ॥ ३३-८० ॥  
  
एवमुक्तस्तया देव्या तदा प्रभृति केशवः ।  
सालग्रामाह्वये पुण्ये न्यवसन्मण्डले भुवः ॥ ३३-८१ ॥  
  
सुदर्शनवपुः श्रीमान् भगवान् भक्तवत्सलः ।  
अद्यापि देशमाहात्म्याद् भक्तानामनुकम्पया ॥ ३३-८२ ॥  
  
भुवः प्रार्थनया तत्र नित्यं सन्निहितो हरिः ।  
अत्र तप्तं तपो यत् तत् सहस्रगुणितं भवेत् ॥ ३३-८३ ॥  
  
मनुष्याः पशवस्तत्र क्रिमयश्च पतत्रिणः ।  
ये मृताः शङ्खचक्राङ्कास्ते भवन्ति न संशयः ॥ ३३-८४ ॥  
  
भगवान् पुण्डरीकाक्षः सुदर्शनवपुर्धरः ।  
सन्निधत्ते सदा तत्र सन्मङ्गलगुणार्णवः ॥ ३३-८५ ॥  
  
तद्देशवासिनो मर्त्याः सुरास्तिर्यञ्च एव च ।  
  
प्। ३१०) तरवश्चाचलाः सर्वे चक्रमुद्राङ्कितास्तदा ॥ ३३-८६ ॥  
  
सरस्वत्यास्तटे पुण्ये सालग्रामे जनार्दनम् ।  
चक्ररूपं समाराध्य पूर्वोक्तेनैव वर्त्मना ॥ ३३-८७ ॥  
  
तत्प्रसादात् सपत्नांस्त्वं जहि दुष्टविचेष्टितान् ।  
ततो निष्कण्टकां भूमिं पालयैनां पुरा यथा ॥ ३३-८८ ॥  
  
एवमुक्त्वा मुनिश्रेष्ठो राजानं सपुरोहितम् ।  
उपारराम भगवान् दुर्वासा यमिनां वरः ॥ ३३-८९ ॥  
  
ततः प्रणम्य तं राजा पुरोधाश्चापि जग्मतुः ।  
जैत्रं विमानमारुह्य नैचाशाखपुरं प्रति ॥ ३३-९० ॥  
  
सालग्रामं ततो गत्वा भगवन्तं जनार्दनम् ।  
सम्भृत्य सर्वसम्भारांश्चक्ररूपं जगत्पतिम् ॥ ३३-९१ ॥  
  
पुरोधसैव नृपतिरर्चयामास मन्त्रतः ।  
अर्चनेन जपेनैव ध्यानेन च महीपतिः ॥ ३३-९२ ॥  
  
तोषयामास मासेन भक्त्या परमया हरिम् ।  
आविर्बभूव स तदा चक्ररूपी महीपतेः ॥ ३३-९३ ॥  
  
गदामुसलशङ्खारिधनुःपाशाङ्कुशाम्बुजान् ।  
अष्टाभिर्बाहुभिर्दिव्यैर्बिभ्रत् पिङ्गललोचनः ॥ ३३-९४ ॥  
  
ऊर्ध्वपिङ्गलकेशाढ्यो रक्तवर्णो महाद्युतिः ।  
दंष्ट्राकरालवदनः पङ्कजासनसंश्रितः ॥ ३३-९५ ॥  
  
प्। ३११) रक्ताम्बरधरो दृप्तः सर्वभूषणभूषितः ।  
दिव्यमालाधरोरस्कः सस्मितं समुदैक्षत ॥ ३३-९६ ॥  
  
समुदियाय ततो हरिवक्षसः  
प्रतिहताखिललोकविलोचनम् ।  
वलयिताचिररोचिरिवाम्बरात्  
परमचक्रमथैन्द्रमतिद्युति ॥ ३३-९७ ॥  
  
प्रथममेकमथो दश तच्छतं  
दशशतक्रमतो नियुतायुते ।  
भवदथो बहुधा सकलं नभः  
कलितचक्रमभूदतिभीषणम् ॥ ३३-९८ ॥  
  
युगपद् विकटाक्षदानवं विनिहत्याखिलबान्धवैः सह ।  
तदिहाविषयं व्यतिष्ठत क्षणमाप्लुत्य ययौ सुदर्शनः ॥ ३३-९९   
॥  
  
शशास पृथ्वीं ससमुद्रकाननां  
जिताखिलद्वीपवतीं सपत्तनाम् ।  
यथा शचीशस्त्रिदिवं सदैवतं  
पवित्रकीर्तिर्मणिशेखरस्तथा ॥ ३३-१०० ॥  
  
इति श्रीपाञ्चरात्रे तन्त्ररहस्ये अहिर्बुध्न्यसंहितायां   
मणिशेखरोपाख्यानवर्णनं नाम   
त्रयस्त्रिंशोऽध्यायः ॥ ३३ ॥  
  
आदितः श्लोकाः २०४८  
  
  
  
ब्रह्मास्त्रादिमन्त्रस्वरूपनिरूपणं नाम   
चतुस्त्रिंशोऽध्यायः  
  
ध्यातं सकृद्भवानेककोट्यघौघं हरत्यरम् ।  
सुदर्शनस्य तद् दिव्यं भर्गो देवस्य धीमहि ॥  
  
ब्रह्मास्त्रादिमन्त्रस्वरूपप्रश्नः  
  
नारदः   
  
भगवन् सर्वधर्मज्ञ सर्वलोकनमस्कृत ।  
उक्तं चक्राद्विनिष्क्रान्तमस्त्रजातमिह प्रभो ॥ ३४-१ ॥  
  
तेषां स्वरूपं मन्त्राणां सर्वेषां वक्तुमर्हसि ।  
विना त्वां न हि पश्यामि वेत्तारं कमपीश्वर ॥ ३४-२ ॥  
  
तदुत्तरकथनाय तेषां गुह्यतमत्वाख्यानम्  
  
अहिर्बुध्न्यः   
  
महर्षे यत् त्वया पृष्टमेतद् गुह्यतमं परम् ।  
सुदुर्लभमनाख्येयं कस्मैचित् सर्वसाधकम् ॥ ३४-३ ॥  
  
तथापि तव वक्ष्यामि भक्तोऽसीति महामुने ।  
त्वयाप्येतन्न दातव्यं सुरासुरसमर्चितम् ॥ ३४-४ ॥  
  
१  ब्रह्मास्त्रम्  
  
प्। ३१३) फान्तं वह्निसमायुक्तं व्योम हालासमन्वितम् ।  
मेषद्वयं दन्तयुतं हालाहलमतः परम् ॥ ३४-५ ॥  
  
घनाद्यं वायुपूर्वं च दन्तयुक्तमथान्तिमम् ।  
सरसं चर्क्षपर्यायं भान्तं भृगुमतः परम् ॥ ३४-६ ॥  
  
अम्बरं वायुसंयुक्तमरिमर्दनमप्यतः ।  
प्रदीप्तमथ वक्तव्यं परमं च पदं ततः ॥ ३४-७ ॥  
  
तत्ते पदे प्रयोक्तव्ये गायत्र्या मध्यमं ततः ।  
पदत्रयं प्रयोक्तव्यमेतद् ब्रह्मास्त्रमीरितम् ॥ ३४-८ ॥  
  
२  दण्डचक्रम्  
  
जीवः पञ्चमवर्गादिश्चतुर्थाद्योऽन्तिमान्वितः ।  
भृगुः सदीर्घो दण्डाद्यो मेषो यष्ट्यपराह्वयः ॥ ३४-९ ॥  
  
आत्मने च पदं तत्र चक्रायेति पदं ततः ।  
वर्मान्त एष मन्त्रस्तु दण्डचक्रमितीष्यते ॥ ३४-१० ॥  
  
३  कालचक्रम्  
  
वारुणं मायया युक्तं वान्तं वारुणसंयुतम् ।  
प्। ३१४) यूपान्तं वह्निना युक्तं मोऽथ साग्निरथात्रियुक् ॥ ३४-११ ॥  
  
धान्तं कालात्मनेत्येतच्चक्रायेति पदं ततः ।  
फडन्त एष मन्त्रस्तु कालचक्रः प्रकीर्तितः ॥ ३४-१२ ॥  
  
४  धर्मचक्रम्  
  
मोन यक्राच नेत्मर्मा तथा ध नमयेति च ।  
निलखीत्यपिचाकारो व्युत्क्रमेण प्रदृश्यते ॥ ३४-१३ ॥  
  
धर्मचक्रमिमं मन्त्रं विदुः पूर्वे महर्षयः ।  
  
५  विष्णुचक्रम्  
  
तारपूर्वं च हृदयं भगाद्यन्तौ वनादिमः ॥ ३४-१४ ॥  
  
चण्डीशयुक्त आषाढस्तीव्रतेजस इत्यपि ।  
पर्यायं लक्षसङ्ख्याया आरेति च पदं ततः ॥ ३४-१५ ॥  
  
परमत्र प्रयोक्तव्यं भिन्धीति च पदं ततः ।  
भीषयेत्यपि वक्तव्यं विष्णुचक्रमिदं विदुः ॥ ३४-१६ ॥  
  
६  इन्द्रचक्रम्  
  
यषशो कं तथा नीवानदा वन्नपिरूमहि ।  
मिन्नेलज्वेति तारं च इन्द्रचक्रमिदं स्मृतम् ॥ ३४-१७ ॥  
  
७  वज्रास्त्रम्  
  
तारं चतुर्मुखः स्वङ्गनाथवान् दीर्घसंयुतः ।  
प्। ३१५) पिनाकी दीर्घसंयुक्तो जलाद्यं मायि सोमराट् ॥ ३४-१८ ॥  
  
फलान्तं भीषणपदं दम्भोले इत्यपि क्रमात् ।  
वर्मास्त्रयुक्तं विज्ञेयं वज्रास्त्रमिदमुत्तमम् ॥ ३४-१९ ॥  
  
८  त्रिशूलम्  
  
हृत्पूर्वं वह्निमायायुगाषाढो मायया बकः ।  
वह्निर्भृगुः सचण्डीशः प्रयोक्तव्यस्ततः परम् ॥ ३४-२० ॥  
  
अथ शूलवरायेति भीमरूपपदं तथा ।  
दारयेति पदं तत्र मारयेति पदं ततः ॥ ३४-२१ ॥  
  
भीषयेति शिरोऽन्तं च त्रिशूलमिदमीरितम् ।  
  
९  ब्रह्मशिरोऽस्त्रम्  
  
क्रोधी दण्डी च चण्डीशवीरान्तं वृश्चिकादिमम् ॥ ३४-२२ ॥  
  
आषाढयुक् सचण्डीशो हुं फड् ब्रह्मशिरः स्मृतम् ।  
  
१०  ऐषीकास्त्रम्  
  
हास्वा पक्षि यवद्रावि न्यंसैरप मरेति च ॥ ३४-२३ ॥  
  
पकारं व्युत्क्रमेणेदमैषीकं परमं स्मृतम् ।  
  
११  मोदकी  
  
भृगुः क्रोधी पिनाकी च सानन्तो मित्र इत्यपि ॥ ३४-२४ ॥  
  
प्। ३१६) सन्तापनान्ते माया स्यान्मोदकान्ते च तां न्यसेत् ।  
कवचास्त्रयुतो मन्त्रो मोदकी स्याद् गदाह्वया ॥ ३४-२५ ॥  
  
१२  शिखरी  
  
लोहितश्च भुजङ्गेशो भृगुर्भौतिकसंयुतः ।  
मुण्डः सवाली खड्गीशो दीर्घयुक्तश्च पावकः ॥ ३४-२६ ॥  
  
उमेशो मायया युक्तः शिखरीति पदं ततः ।  
ततो भेदिनि फट् चैव शिखरी स्याद् गदाह्वया ॥ ३४-२७ ॥  
  
१३  धर्मपाशास्त्रम्  
  
वप्रान्तमाद्यं चण्डस्य मण्डपे मध्यमं ततः ।  
दुर्वृत्तेति पदं तत्र गजपर्यायमप्युत ॥ ३४-२८ ॥  
  
द्विरावृत्तं बन्धयेति धर्मपाशमिदं विदुः ।  
  
१४  कालपाशास्त्रम्  
  
अत्रिर्मायान्वितः श्वेतः ससोमेशोऽथ पावकः ॥ ३४-२९ ॥  
  
षष्ठस्वरसमायुक्तो लोहितश्च ततः क्रमात् ।  
विष्टम्भयेति च पदं द्विरावृत्तमतः परम् ॥ ३४-३० ॥  
  
वर्मान्त एष मन्त्रस्तु कालपाश इतीरितः ।  
  
१५  वरुणपाशास्त्रम्  
  
तुन्दिलेति पदं पूर्वं सर्वेति च पदं ततः ॥ ३४-३१ ॥  
  
प्। ३१७) वारणेति ततो घोररूपेति च पदं क्रमात् ।  
वर्म फट् चेति मन्त्रोऽयं वारुणं पाशमुत्तमम् ॥ ३४-३२ ॥  
  
१६  आद्योऽशनिः  
  
लोहितश्चैव वह्निश्च कूर्मः साषाढकं विषम् ।  
भारभूतियुतः क्रोधी ततश्च मतिपश्चिमः ॥ ३४-३३ ॥  
  
अथ हस्तापरं नाम शोषयेति द्विरुच्चरेत् ।  
अशनिद्वितयादाद्यमिमं मन्त्रं विदुर्बुधाः ॥ ३४-३४ ॥  
  
१७  अन्योऽशनिः  
  
यषभी णरदानोमरप इत्यपरोऽशनिः ।  
  
१८  पैनाकास्त्रम्  
  
अमरेशोऽथ खान्तोऽग्निसंयुक्तो दण्ड इत्यपि ॥ ३४-३५ ॥  
  
अङ्कुशो भिन्धि भिन्धीति पैनाकममितद्युति ।  
  
१९  नारायणास्त्रम्  
  
विष्णुर्दण्डी पुनश्चाद्यो भुजङ्गो दीर्घसंयुतः ॥ ३४-३६ ॥  
  
आषाढो मायया युक्तः सुदर्शनपराह्वयः ।  
दारणेति पदं तत्र विश्वमूर्ते इति क्रमात् ॥ ३४-३७ ॥  
  
वर्मास्त्रे च तथा ज्ञेये नारायणमिदं स्मृतम् ।  
  
२०  पाशुपतास्त्रम्  
  
सपिनाकी बको बिन्दुर्महामायासमन्वितः ॥ ३४-३८ ॥  
  
प्। ३१८) लोहितोऽथ बकश्चायं पञ्चमस्वरसंयुतः ।  
कवचास्त्रे प्रयोक्तव्ये एतत् पाशुपतं स्मृतम् ॥ ३४-३९ ॥  
  
२१  आग्नेयास्त्रम्  
  
तारं ततश्च हृदयं बहुवर्णाय चेत्यथ ।  
वृत्तपिङ्गलशब्दं च लोचनेति ततः क्रमात् ॥ ३४-४० ॥  
  
विश्वामित्रपदं चापि तथा प्रशमनेति च ।  
दहेति शोषयेत्येवं प्रयुञ्ज्याद् भीषयेति च ॥ ३४-४१ ॥  
  
एतदाग्नेयमत्युग्रं सुरासुरसुपूजितम् ।  
  
२२  दयितास्त्रम्  
  
बकश्च सूक्ष्मश्चण्डश्च भुजङ्गो दीर्घदण्डवान् ॥ ३४-४२ ॥  
  
व्योम खड्गीशसंयुक्तं वाली प्रक्षेपणेति च ।  
वर्मान्तमेतं मन्त्रं तु दयितं परिचक्षते ॥ ३४-४३ ॥  
  
२३  वायव्यास्त्रम्  
  
वालिनं दण्डसहितं त्रिरावृत्तं विनिर्दिशेत् ।  
यक्षरक्षःपदे चैव पिशाचादीनिति क्रमात् ॥ ३४-४४ ॥  
  
अमित्रांश्चेति च पदं ब्रूयाद् दूरमतः परम् ।  
द्विरावृत्तं ततः कुर्यादुत्सारयपदं क्रमात् ॥ ३४-४५ ॥  
  
वायव्यमेतद् विख्यातं त्रैलोक्ये सर्ववन्दितम् ।  
  
२४  हयशिरोऽस्त्रम्  
  
व्योम दण्डयुतं व्योम वाली शीताद्यमक्षरम् ॥ ३४-४६ ॥  
  
प्। ३१९) श्वेतो वह्नियुतो दीर्घो भुजङ्गो दीर्घसंयुतः ।  
आषाढोऽथ महामायासंयुतो मुण्डमण्डितः ॥ ३४-४७ ॥  
  
कबलीकुर्विति ब्रूयादयं हयशिरोमनुः ।  
  
२५  क्रौञ्चास्त्रम्  
  
नपन्तासरपेत्येष फडन्तः क्रौञ्च ईरितः ॥ ३४-४८ ॥  
  
२६  प्रथमा शक्तिः  
  
णिरदाविरप र्तेमूप्तदी व्युत्क्रमतो मनुः ।  
वर्मान्त एष शक्तिभ्यामाद्यः सर्वारिभीषणः ॥ ३४-४९ ॥  
  
२७  द्वितीया शक्तिः  
  
नेसेतप्रो र्णिककुशं र्तेमूज्रव इतीरितः ।  
व्युत्क्रेमेण हुमन्तोऽयं शक्तिभ्यामपरो मनुः ॥ ३४-५० ॥  
  
२८  कङ्कालास्त्रम्  
  
शिवोत्तमः सबिन्दुश्च क्रोधी दीर्घान्वितोऽनलः ।  
भान्तो दीर्घसमायुक्तो वाली पडिति चान्ततः ॥ ३४-५१ ॥  
  
कङ्काल एष कथितो मन्त्रः सर्वभयङ्करः ।  
  
२९  मुसलास्त्रम्  
  
चण्डाद्यन्तौ क्रमान्न्यस्य रूपाद्यन्तौ ततः परम् ॥ ३४-५२ ॥  
  
प्। ३२०) आवर्तयद् घातयेति तदेतन्मुसलं स्मृतम् ।  
  
३०  कापालास्त्रम्  
  
चण्डो भुजङ्गश्चात्रिश्च बको वह्निसमायुतः ॥ ३४-५३ ॥  
  
मुण्डो द्विगण्डो मायी मा मेषद्वयमतः परम् ।  
खड्गीशो भौतिकयुतो वह्निश्चण्डीशसंयुतः ॥ ३४-५४ ॥  
  
अस्त्रान्त एष मन्त्रः स्यात् कापालमतिभीषणम् ।  
  
३१  कङ्कणी  
  
अत्रिः सदीर्घो वह्निश्च मायया तु समन्वितः ॥ ३४-५५ ॥  
  
आषाढोऽनन्तसहितो वह्निर्दीर्घसमन्वितः ।  
आद्यश्चतुर्थवर्गस्य चण्डीशेन समन्वितः ॥ ३४-५६ ॥  
  
दमयेति द्विरावृत्त्या मनुरेष तु कङ्कणी ।  
  
३२  वैद्याधरास्त्रम्  
  
हृदयं प्रथमं न्यस्य भगेति च पदं ततः ॥ ३४-५७ ॥  
  
वतीत्येतदपि ब्रूयान्महामाये इति क्रमात् ।  
कवचास्त्रे प्रयोक्तव्ये एतद्वैद्याधरं परम् ॥ ३४-५८ ॥  
  
३३  असिरक्तास्त्रम्  
  
खण्डिताद्यरिपर्यायं पदं शक्ते इति क्रमात् ।  
वर्मान्तमसिरक्ताख्यमस्त्रमेतदुदाहृतम् ॥ ३४-५९ ॥  
  
३४ - गान्धर्वास्त्रम्  
  
प्। ३२१) क्रोधी पिनाकिसंयुक्तो दण्डभौतिकसंयुतः ।  
मोहयेति द्विरभ्यस्य मनुर्गान्धर्व इष्यते ॥ ३४-६० ॥  
  
३५  प्रस्थापनास्त्रम्  
  
पञ्चान्तकः सदण्डः स्यादथो गणपते अपि ।  
लोकेत्यनन्तरं ब्रूयादमित्रानित्यनन्तरम् ॥ ३४-६१ ॥  
  
प्रस्थापयेत्यथाभ्यस्य प्रस्थापनमुदाहृतम् ।  
  
३६  प्रशमनास्त्रम्  
  
लोहितः सानलो जीवो महामायासमन्वितः ॥ ३४-६२ ॥  
  
अत्रिर्द्विरण्डः पञ्चारिर्लान्तो मायी तलादिमः ।  
मायारूपिणि चेत्येतत् पदमन्ते प्रयोजयेत् ॥ ३४-६३ ॥  
  
एतत् प्रशमनं नाम सर्वशत्रुनिवारणम् ।  
  
३७  सौर्यास्त्रम्  
  
तारं ततश्च हृदयं परायेति पदं ततः ॥ ३४-६४ ॥  
  
परेति पदमुच्चार्य तेजः पदमनन्तरम् ।  
निबर्हणाय चेत्येतत् फडन्तं सौर्यमुच्यते ॥ ३४-६५ ॥  
  
३८  दर्पणास्त्रम्  
  
अत्रिर्दण्डी च खड्गीशो मायया च समन्वितः ।  
प्। ३२२) अत्रिः सदीर्घो वह्निश्च मायी चाषाढकः स्मृतः ॥ ३४-६६ ॥  
  
अत्रिर्लोहितयुक्तश्च वह्निर्वर्म च फट् ततः ।  
दर्पणास्त्रमिदं प्रोक्तं सर्वारिबलमर्दनम् ॥ ३४-६७ ॥  
  
३९  शोषणास्त्रम्  
  
बको दन्ती च शुक्राद्यो मायायुक्तस्तलादिमः ।  
वैरीति मानसेत्येतत् प्रयोज्यं वर्म चान्ततः ॥ ३४-६८ ॥  
  
एतच्छोषणमित्युक्तं विश्वारातिक्षयङ्करम् ।  
  
४० - सन्तापनास्त्रम्  
  
आषाढो दीर्घसंयुक्तो लोहितो माययान्वितः ॥ ३४-६९ ॥  
  
आषाढो लोहितो वह्निर्भृगुर्भौतिकसंयुतः ।  
मुण्डयुक्तं सवालि स्याद् भृगुराकाश एव च ॥ ३४-७० ॥  
  
स्रमूर्ते इति च न्यस्य सन्तापयपदं ततः ।  
आवर्तयेदिमं मन्त्रं सन्तापनमुदाहृतम् ॥ ३४-७१ ॥  
  
४१  विलापनास्त्रम्  
  
भृगुर्भौतिकसंयुक्तः सवह्निर्दण्डसंयुतः ।  
महाकालः सदीर्घः स्याद् वाली दीर्घान्वितस्ततः ॥ ३४-७२ ॥  
  
आत्मने तु पदं पश्चात् फडन्तः स्याद्विलापनम् ।  
  
४२  मदनास्त्रम्  
  
हुं येमाहामरर्वादु व्युत्क्रान्तं मदनं स्मृतम् ॥ ३४-७३ ॥  
  
४३  कन्दर्पदयितास्त्रम्  
  
प्। ३२३) चलगण्डमथो व्योम सामरधीश्वरं ततः ।  
महाकलः सदन्तः स्याद् व्योम मेषस्ततः परम् ॥ ३४-७४ ॥  
  
मायाविन्निति च ब्रूयादस्त्रायेति पदं ततः ।  
फडन्त एष मन्त्रस्तु कन्दर्पदयितं स्मृतम् ॥ ३४-७५ ॥  
  
४४  पैशाचास्त्रम्  
  
निहमोरप इत्येष व्युत्क्रान्तः सशिरोमनुः ।  
पैशाचमिदमाख्यातमखिलारिविमर्दनम् ॥ ३४-७६ ॥  
  
४५  तामसास्त्रम्  
  
अजेश्वरं त्रिरावृतं सदण्डं प्रथमं पठेत् ।  
तिमिरेति पदं ब्रूयाद्धस्तपर्यायमेव च ॥ ३४-७७ ॥  
  
प्रतिसैन्यं पदं पश्चात् संवृण्विति समभ्यसेत् ।  
एतत् तामसमित्युक्तमस्त्रं सर्वारिमोहनम् ॥ ३४-७८ ॥  
  
४६  सौमनास्त्रम्  
  
विष्णुर्दन्ती महाकालः शिवोत्तममतः परम् ।  
शक्ते इति पदं पश्चात् परस्तम्भन इत्यतः ॥ ३४-७९ ॥  
  
वर्मास्त्रे च ततो ब्रूयादेतत् सौमनमुच्यते ।  
  
४७  संवर्तास्त्रम्  
  
भुजङ्गो दण्डवान् पश्चाद्रिपूनिति पदं वदेत् ॥ ३४-८० ॥  
  
प्। २२४) क्षिपेति द्विः शिरोऽन्तं स्यात् संवर्तमिदमुत्तमम् ।  
  
४८  मौसलास्त्रम्  
  
तिग्मेति वृत्ते इति च पदे पूर्वं पठेत् क्रमात् ॥ ३४-८१ ॥  
  
भिन्धीति च द्विरभ्यस्तं शिरोऽन्तं मौसलं स्मृतम् ।  
  
४९  सत्यास्त्रम्  
  
तारं प्रणामपर्यायं परमार्थाय इत्यथ ॥ ३४-८२ ॥  
  
रिपूनिति पदं ब्रूयाज्जहीत्येतद् द्विरभ्यसेत् ।  
सत्यमस्त्रमिदं प्रोक्तं सर्वशत्रुनिबर्हणम् ॥ ३४-८३ ॥  
  
५०  मायाधरास्त्रम्  
  
तारं ततश्च हृदयं देवायेति पदं वदेत् ।  
मायात्मने इति पदं पठित्वा तदनन्तरम् ॥ ३४-८४ ॥  
  
फडन्त एष मन्त्रस्तु मायाधरमुदीरितम् ।  
  
५१  घोरास्त्रम्  
  
शिवोत्तमः सदण्डश्च पुनश्चायं सदन्तकः ॥ ३४-८५ ॥  
  
वह्निस्ततो भुजङ्गः स्यदङ्घ्रीशेन च संयुतः ।  
लोहितो दीर्घयुग्वाली चण्डायेति पदं वदेत् ॥ ३४-८६ ॥  
  
शिरोऽन्त एष मन्त्रस्तु घोरमस्त्रमुदीरितम् ।  
  
५२  रत्यस्त्रम्  
  
भृगुरौद्रद्विकं रेफं द्विः कृत्वा प्रादिकान् पुनः ॥ ३४-८७ ॥  
  
प्। ३२५) शिवोत्तमं ससत्यं च भुजङ्गेशस्ततः परम् ।  
आषाढोऽमरयुङ्मेषं रत्यस्त्रं च पवित्रकम् ॥ ३४-८८ ॥  
  
५३  अघोरास्त्रम्  
  
चटं वीप्स्य पुनः प्रादिं क्रोधीशं व्योम चाभ्यसेत् ।  
वारुणं च तथा कालं द्विर्वामनसबिन्दुकम् ॥ ३४-८९ ॥  
  
मीनमावृत्य मेषं च आषाढं लोहितं पुनः ।  
शक्त्याधिकमघोरास्त्रं वर्मास्त्रान्तमुदीरितम् ॥ ३४-९० ॥  
  
५४  सौमास्त्रम्  
  
भृगुं सानुग्रहाधीशं दण्डिनं प्रथमं पठेत् ।  
द्विषन्तं पदमुच्चार्य तत उद्वेजयेति च ॥ ३४-९१ ॥  
  
अन्त्यं द्विरभ्यसेदेतत् सौमास्त्रमिदमीरितम् ।  
  
५५  त्वाष्ट्रास्त्रम्  
  
प्रणवं हृदयं पूर्वं भृगुस्तेनैव संयुतः ॥ ३४-९२ ॥  
  
क्रोधी पिनाकी मेषश्च मायया च समन्वितः ।  
महाकालद्वयं साग्निदीर्घयुक्तं ततः परम् ॥ ३४-९३ ॥  
  
भारभूतियुगाषाढो मीनो दीर्घसमन्वितः ।  
धाम्ने इति पदं ब्रूयात् परायेति पदं ततः ॥ ३४-९४ ॥  
  
एतत् त्वाष्ट्रं समाख्यातं सर्वलोकनमस्कृतम् ।  
  
५६  दारुणास्त्रम्  
  
विष्णुर्दण्डी पुनश्चाद्यो भुजङ्गो दीर्घसंयुतः ॥ ३४-९५ ॥  
  
प्। ३२६) आषाढो मायया युक्तो ज्वलनो बिन्दुसंयुतः ।  
चतुर्मुखश्च क्रोधीशः फडन्तः स्यात्तु दारुणम् ॥ ३४-९६ ॥  
  
५७  भगास्त्रम्  
  
विपक्षादिममध्यान्तान् पठेद् विभजनेति च ।  
प्रवृत्तायेति च पदं भगेति तदनन्तरम् ॥ ३४-९७ ॥  
  
आत्मने इति निर्दिश्य भगास्त्रं तत् फडन्तिमम् ।  
  
५८  शीतेष्वस्त्रम्  
  
बकस्त्रिमूर्तिसहित आषाढश्च शिखी ततः ॥ ३४-९८ ॥  
  
पिनाकी खड्गिको मायी लोहितश्च तथोपरि ।  
संवर्तकः सदण्डश्च क्षिपेति द्विः पठेत् ततः ॥ ३४-९९ ॥  
  
शिरोऽन्त एष मन्त्रस्तु शीतेषुरभिधीयते ।  
  
५९  मानवास्त्रम्  
  
लोहितश्च भुजङ्गश्च दीर्घो वाल्यथ लोहितः ॥ ३४-१०० ॥  
  
अग्निर्भान्तश्च वाली च सवह्निर्दीर्घसंयुतः ।  
अत्रिर्दीर्घसमायुक्तो भेदिने इति च क्रमात् ।  
भीमरूपाय चेत्युक्त्वा नमोऽन्तं मानवं स्मृतम् ॥ ३४-१०१ ॥  
  
६०  रौद्रास्त्रम्  
  
दहेति द्विरभ्यस्य पूर्वं प्रचण्ड   
प्रयोगं विधायाथ रूपेति पश्चात् ।  
  
प्। ३२७) ततो रुद्रधाम्ने न्यस्य पश्चा   
च्छिरोवृत्तमेतत् परं रौद्रमाहुः ॥ ३४-१०२ ॥  
  
६१  प्रस्वापनास्त्रम्  
  
अत्रिस्त्रिमूर्तिसहितोऽथ शिवोत्तमश्च  
साग्निर्भृगुस्त्वमरनायकसप्रयुक्तः ।  
सुप्त्यन्तिमः करिपदं च ततः प्रयोज्यं  
मायात्मिके इति फडन्तमसौ मनुः स्यात् ॥ ३४-१०३ ॥  
  
प्रस्वापनं तदिदमाहुरशेषवैरि-  
सेनासमस्तपरिमोहनकारि मुख्यम् ।  
इत्थं समस्तपरमास्त्रसमुद्धृतिस्तु  
तत्त्वान्मया विरचिता परमेष्ठिसूनो ॥ ३४-१०४ ॥  
  
तारं सद्योजातमाषाढमन्ते  
खड्गेशानं भौतिकेनैव युक्तम् ।  
वह्निं मायासंवृतं तत्र चोक्त्वा  
हृत्पर्यायं वर्म फट् चान्ततः स्यात् ॥ ३४-१०५ ॥  
  
इति श्रीपाञ्चरात्रे तन्त्ररहस्ये अहिर्बुध्न्यसंहितायां   
ब्रह्मास्त्रादिमन्त्रस्वरूपनिरूपणं नाम   
चतुस्त्रिंशोऽध्यायः ॥ ३४ ॥  
  
आदितः श्लोकाः २१५३  
  
  
  
संहारास्त्रस्वरूपनिरूपणं नाम पञ्चत्रिंशोऽध्यायः  
  
ध्यातं स्कृद्भवानेककोट्यघौघं हरत्यरम् ।  
सुदर्शनस्य तद् दिव्यं भर्गोदेवस्य धीमहि ॥  
  
संहारास्त्रस्वरूपप्रश्नः  
  
नारदः   
  
भगवन् पूर्वमाख्यातं संहारास्त्राण्यशेषतः ।  
सुदर्शनस्यापराङ्गान्निर्जग्मुरिति चेश्वर ॥ ३५-१ ॥  
  
तेषां स्वरूपविज्ञाने वर्तते मे कुतूहलम् ।  
वक्तुमर्हस्यशेषेण यदि सानुग्रहो मयि ॥ ३५-२ ॥  
  
तदुत्तरकथनारम्भः  
  
अहिर्बुध्न्यः   
  
तदेतत् परमं गुह्यं पुरा नारायणेरितम् ।  
भक्तोऽसीति तव स्नेहाद् वक्ष्यामि शृणु नारद ॥ ३५-३ ॥  
  
१  सत्यवदस्त्रम्  
  
लोहितोऽग्निसमायुक्तः खड्गीशो भारभूतिमान् ।  
आषाढयुग्मं मुण्डश्च मायी स्यात् खड्गनायकः ॥ ३५-४ ॥  
  
प्। ३२९) साग्न्याषाढयुगं पश्चात् क्रोधीशं निर्दिशेत् ततः ।  
परमेष्ठिन्निति ब्रूयादथो ऋतमिति क्रमात् ॥ ३५-५ ॥  
  
पिबेति सशिरोमन्त्रः सत्यवानिति विश्रुतः ।  
  
२  सत्यकीर्त्यस्त्रम्  
  
तारं ततश्च हृदयं सत्यधाम्न इति क्रमात् ॥ ३५-६ ॥  
  
शमयेति द्विरावृत्तं सत्यकीर्तिरिति स्मृतम् ।  
  
३ - धृष्टास्त्रम्  
  
  
अत्रिः सामरनाथश्च साग्निः पञ्चान्तकः स्मृतः ॥ ३५-७ ॥  
  
महाकालश्च मज्जा च साग्निश्चोमापतिस्तथा ।  
प्रसादयेत्यथाभ्यस्तं धृष्टमस्त्रमिदं विदुः ॥ ३५-८ ॥  
  
४ - रभसास्त्रम्  
  
क्रोधी पिनाकी मायी स्यात् खड्गी मायासमन्वितः ।  
अत्रिः पिनाकी मुण्डश्च दीर्घयुक्तो रसस्तथा ॥ ३५-९ ॥  
  
अग्निर्द्विरण्डश्च भृगुर्दीर्घो वाली ततः परम् ।  
नमोऽन्त एष मन्त्रस्तु रभसः परिकीर्तितः ॥ ३५-१० ॥  
  
५  प्रतीहारतरास्त्रम्  
  
तारं शिरोयुतं मन्त्रं प्रतीहारतरं विदुः ।  
  
६  पराङ्मुखास्त्रम्  
  
प्। ३३०) लोहितो वह्निसंयुक्तः स्तुतेति च पदं ततः ॥ ३५-११ ॥  
  
स्तोभात्मने इति ब्रूयात् पराङ्मुख इति क्रमात् ।  
आयेति च हृदन्तं तु पराङ्मुखमुदाहृतम् ॥ ३५-१२ ॥  
  
७  अवाङ्मुखास्त्रम्  
  
अमरेशस्तथात्रिश्च सवाल्याषाढनायकः ।  
विद्रावणायेति पदमवेति तदनन्तरम् ॥ ३५-१३ ॥  
  
नतेति च प्रयोक्तव्यं फलाय तदनन्तरम् ।  
शिरोयुक्तमिमं मन्त्रं मन्त्रिणोऽवाङ्मुखं विदुः ॥ ३५-१४ ॥   
  
८  लक्षाक्षास्त्रम्  
  
नियुतापरपर्यायं भेदिने इत्यनन्तरम् ।  
निरासकेति चावृत्तं पदमायेति चेत्यथ ॥ ३५-१५ ॥  
  
हृदयान्तमिमं मन्त्रं लक्षाक्षं परिचक्षते ।  
  
९  विषमास्त्रम्  
  
खड्गीशो मायया युक्तः कूर्मो मायासमन्वितः ॥ ३५-१६ ॥   
  
आषाढो वह्निसहितो लोहितश्चाग्निसंयुतः ।  
भृगुः सदीर्घो वह्निश्च मर्षयेति द्विरभ्यसेत् ॥ ३५-१७ ॥  
  
एतद्विषममित्युक्तमस्त्रं परमदुर्जयम् ।  
  
१०  दृढनाभास्त्रम्  
  
शान्तिं पदं न्यसेत् पूर्वं कुर्वित्येतदतः परम् ॥ ३५-१८ ॥  
  
निबिडेति ततो न्यस्य गात्रशब्दं ततः परम् ।  
विष्कम्भेति शिरोऽन्तं च दृढनाभमुदाहृतम् ॥ ३५-१९ ॥  
  
११  संहारकास्त्रम्  
  
हास्वा यक्राचतसृवि मोन ॐ व्युत्क्रमो मनुः ।  
संहारकमिदं चास्त्रं विदुः पूर्वे महर्षयः ॥ ३५-२० ॥  
  
१२  दशाक्षास्त्रम्  
  
खड्गीशो मायया युक्तस्तेन युक्तो बकस्तथा ।  
वान्तो दीर्घसमायुक्त आषाढो मुण्ड एव च ॥ ३५-२१ ॥  
  
दीर्घी ख्ड्गेश्वरो वह्निरुमेशो दीर्घसंयुतः ।  
वाली हृदन्तो मन्त्रोऽयं दशाक्षः परिपठ्यते ॥ ३५-२२ ॥  
  
१३  दशशीर्षास्त्रम्  
  
तारपूर्वं च हृदयं चलगण्डं ततो न्यसेत् ।  
अम्बरं सामराधीशं वक्त्रायेति पदं ततः ॥ ३५-२३ ॥  
  
वज्रवारणशब्दौ च आयान्तं शतवक्त्रकम् ।  
शिवोत्तमः सदन्तः स्यादग्निर्दीर्घसमन्वितः ॥ ३५-२४ ॥  
  
भृगुराषाढवान् साग्निः कर्तनायेति विन्यसेत् ।  
  
प्। ३३२) दशेति च पदं पश्चाच्छीर्षायेति पदं ततः ॥ ३५-२५ ॥  
  
शिरोऽन्त एष मन्त्रस्तु दशशीर्षमुदाहृतम् ।  
  
१४  शतोदरास्त्रम्  
  
तारं प्रणामपर्यायं लुप्तास्त्रेति पदं ततः ॥ ३५-२६ ॥  
  
जालायेति प्रयोक्तव्यं बहूदरपदं ततः ।  
आयेत्यन्ते प्रयोक्तव्यं शतोदरमिदं विदुः ॥ ३५-२७ ॥  
  
१५  पद्मनाभास्त्रम्  
  
लोहितः पावकश्चैव नकुलीशस्ततः परम् ।  
आषाढो मायया युक्तः प्रवृत्त इति च क्रमात् ॥ ३५-२८ ॥  
  
नाशनायेत्यथाभ्यस्तं स्वस्त्यन्तं पद्मनाभकम् ।  
  
१६  महानाभास्त्रम्  
  
महाकालोऽम्बरं दीर्घं लोहितो दीर्घसंयुतः ॥ ३५-२९ ॥  
  
बकः खड्गीश्वरो मायी नाशनायेति च न्यसेत् ।  
चक्रात्मन इति ब्रूयात् स्वस्त्यन्तो मन्त्रनायकः ॥ ३५-३० ॥  
  
महानाभमिदं प्राज्ञा वदन्त्यखिलसाधकम् ।  
  
१७  दुन्दुनाभास्त्रम्  
  
बकश्चैव महाकालो मायी चाषाढनायकः ॥ ३५-३१ ॥  
  
शूलायेति प्रयोक्तव्यं चण्डनाभाय चेत्यतः ।  
स्वस्ति चैव द्विरभ्यस्तं दुन्दुनाभमिदं विदुः ॥ ३५-३२ ॥  
  
१८  धृतिमाल्यस्त्रम्  
  
प्। ३३३) मेषो मायी च साङ्घ्रीशो भृगुश्चैवात्रिरेव च ।  
मायायुक्तस्तथाषाढो दीर्घदण्डसमन्वितः ॥ ३५-३३ ॥  
  
क्रोधी  च सामरेशः स्याद् बको दीर्घसमन्वितः ।  
वाली दीर्घसमायुक्तो निवारितपदं ततः ॥ ३५-३४ ॥  
  
तेजसे इति च ब्रूयात् स्वस्त्यन्तोऽयं महामनुः ।  
धृतिमालीति विख्यातः सर्वलोकेषु पूजितः ॥ ३५-३५ ॥  
  
१९  रुचिरास्त्रम्  
  
संवर्तकः सामरेशो मीनो बिन्दुसमन्वितः ।  
मायी च क्षामयेत्येतदावृत्तं वृत्तिमान् मनुः ॥ ३५-३६ ॥  
  
द्विरावृत्तः प्रहरणं शं तनोतु पदं ततः ।  
शिरोऽन्त एष मन्त्रस्तु रुचिरः परिकीर्तितः ॥ ३५-३७ ॥  
  
२०  पितृसौमनसास्त्रम्  
  
लोहितो मायया युक्त आषाढो भारभूतिमान् ।  
देवसारेत्यतः पाठ्यं सर्वाभयपदं ततः ॥ ३५-३८ ॥  
  
प्रदेत्येतत् प्रयोक्तव्यं सर्वशान्तिकराय च ।  
शिरोऽन्त एष मन्त्रस्तु पितृसौमनसं स्मृतम् ॥ ३५-३९ ॥  
  
२१  विधूतास्त्रम्  
  
प्। ३३४) तारं तथा च हृदयं खड्गीशो मायया युतः ।  
मीनश्चाङ्घ्रीशसंयुक्त आषाढो दीर्घसंयुतः ॥ ३५-४० ॥  
  
चण्डो मायी पिनाकी चाप्याषाढो दीर्घसंयुतः ।  
लोहितश्च करायेति पदं तत उदीर्य च ॥ ३५-४१ ॥  
  
परमेत्यथ धाम्ने च विधूतमिदमुत्तमम् ।  
  
२२  मकरास्त्रम्  
  
नमस्त्रुटितशब्दौ च पठित्वा प्रथमं ततः ॥ ३५-४२ ॥  
  
शास्त्रास्त्रशब्दौ चोच्चार्य शक्तये इत्यनन्तरम् ।  
शक्तिशालिन इत्युक्त्वा मकरायेति च क्रमात् ॥ ३५-४३ ॥  
  
प्रवृत्तास्त्रपदे चैव महार्णवपदं ततः ।  
विभेदिन इति ब्रूयादेतन्मकरमुत्तमम् ॥ ३५-४४ ॥  
  
२३  करवीरसमास्त्रम्  
  
तारपूर्वं नमश्चोक्त्वा तिरस्कृतपदं ततः ।  
गदाशब्दं समुच्चार्य वीर्यायेति ततः पठेत् ॥ ३५-४५ ॥  
  
शिरोऽन्त एष मन्त्रस्तु करवीरसमं स्मृतम् ।  
  
२४  धनास्त्रम्  
  
तारं प्रणामपर्यायं लोहितं वह्निसंयुतम् ॥ ३५-४६ ॥  
  
आषाढोऽनन्तसंयुक्तो लोहितो मीन एव च ।  
  
प्। ३३५) मुण्डः शिवं कुरुपदं द्विरावृत्तं धनं स्मृतम् ॥ ३५-  
४७ ॥  
  
२५  धान्यास्त्रम्  
  
वेतवाजीर्तरापेति व्युत्क्रमेण समीरितम् ।  
शिरोऽन्त एष मन्त्रस्तु धान्यमित्युच्यते बुधैः ॥ ३५-४८ ॥  
  
२६  ज्यौतिषास्त्रम्  
  
लोहितो वह्निसंयुक्तश्चण्डाद्यन्तौ ततः क्रमात् ।  
बको मुण्डः समायी स्यात् सवह्निर्लोहितस्तथा ॥ ३५-४९ ॥  
  
बको विषं ततो मुण्डो मायी प्रकटितेति च ।  
अथ विश्वं पदं चोक्त्वा ततः प्रशमयेति च ॥ ३५-५० ॥  
  
द्विरभ्यस्तमिमं मन्त्रं ज्यौतिषं परिचक्षते ।  
  
२७  कृशनास्त्रम्  
  
क्रोधी पिनाकी मायी स्यादाषाढं च ततः परम् ॥ ३५-५१ ॥  
  
क्रोधी चानन्तसहितो बकयुग् दीर्घमग्निमत् ।  
मुण्डो वाली शिरोऽन्तश्च कृशनं समुदाहृतम् ॥ ३५-५२ ॥  
  
२८  नैराश्यास्त्रम्  
  
मायी खड्गी शिखी चैव महामायी पिनाकवान् ।  
कृतचक्रेति शब्दौ च चक्रायेति च निर्दिशेत् ॥ ३५-५३ ॥  
  
वषडन्तमिमं मन्त्रं नैराश्यं परिचक्षते ।  
  
२९  विमलास्त्रम्  
  
प्। ३३६) खड्गेशः प्रथमं मायी चाषाढो दीर्घवह्निमान् ॥ ३५-  
५४ ॥  
  
भृगुश्च मायासंयुक्त आषाढो दीर्घसंयुतः ।  
मायी चण्डः पिनाकी च सानन्तोऽतः परं क्रमात् ॥ ३५-५५ ॥  
  
भृगुः साषाढदीर्घाग्निर्वाली च तदनन्तरम् ।  
विमलायेति चोच्चार्य शिरोऽन्तं विमलं स्मृतम् ॥ ३५-५६ ॥  
  
३०  योगन्धरास्त्रम्  
  
भृगुर्लान्तः सवह्निश्च मायाशब्दं पठेत् ततः ।  
मयास्त्रायेति च पदं तमोबर्हण इत्यपि ॥ ३५-५७ ॥  
  
मूर्तये इति निर्दिश्य योगं चेति ततः पठेत् ।  
धरायेति पदं चापि महते इत्यनन्तरम् ॥ ३५-५८ ॥  
  
भीषणायेति च ब्रूयादभ्यस्तं हृदयं ततः ।  
योगन्धरमिदं प्रोक्तमस्त्रं निखिलवन्दितम् ॥ ३५-५९ ॥  
  
३१  विनिद्रास्त्रम्  
  
मुण्डो मायी तथाकाश आषाढश्च ततः परम् ।  
मेषो मायायुतोऽत्रिश्च सदीर्घाग्निस्ततः परम् ॥ ३५-६० ॥  
  
मुद्रायेति शिरोऽन्तोऽयं विनिद्रमभिधीयते ।  
  
३२  नैद्रास्त्रम्  
  
विषमग्न्यनिलोपेतं सषष्ठस्वरबिन्दुकम् ॥ ३५-६१ ॥  
  
प्। ३३७) पिण्डमेतच्छिरोऽन्तं च नैद्रमस्त्रविदो विदुः ।  
  
३३ - प्रमथनास्त्रम्  
  
प्रथमं तारमुच्चार्य हृदयं च ततः परम् ॥ ३५-६२ ॥  
  
विषं ततश्च दण्डीशं मायया च समन्वितम् ।  
आषाढं च बकं चैव पठित्वा तदनन्तरम् ॥ ३५-६३ ॥  
  
ततः क्रोधी च साषाढश्चण्डीशेन समन्वितः ।  
प्रसादयेत्यथावृत्तमस्त्रं प्रमथनं स्मृतम् ॥ ३५-६४ ॥  
  
३४  सार्चिर्माल्यस्त्रम्  
  
वरुणेन समायुक्तो दीर्घयुक्तश्चतुर्मुखः ।  
ततः पिनाकी सानन्तो लान्तो मायी ततः परम् ॥ ३५-६५ ॥  
  
ज्वालान्तो मायया युक्तः पिनाकी च ततः परम् ।  
आद्यं चतुर्थवर्गस्य महासीति पठेत् ततः ॥ ३५-६६ ॥  
  
शक्त इत्यपि वक्त्रव्यं महामहस इत्यपि ।  
मर्षयेति द्विरभ्यस्तं सार्चिर्मालिरयं मनुः ॥ ३५-६७ ॥  
  
३५  कामरूपास्त्रम्  
  
हास्वा नञ्जभरञ्चासरपत्तवृप्र इत्यपि ।  
रस्वा इति व्युत्क्रमेण कामरूपमिदं स्मृतम् ॥ ३५-६८ ॥  
  
३६  कामरुच्यस्त्रम्  
  
ॐ नमो इत्युपक्रम्य मुण्डो मायासमन्वितः ।  
प्। ३३८) तृतीयस्वरसंयुक्तश्चण्डो रान्तस्ततः परम् ॥ ३५-६९ ॥  
  
कबन्धेति पदं ब्रूयात् सन्धानायेति चान्ततः ।  
शिखान्तोऽयं कामरुचिर्मन्त्रः पूर्वैः समीरितः ॥ ३५-७० ॥  
  
३७  मोहनास्त्रम्  
  
भौतिकं दण्डसंयुक्तमङ्कुशं च ततो वदेत् ।  
मोहवारिणिशब्दं च शिरोऽन्तं मोह उच्यते ॥ ३५-७१ ॥  
  
३८  आवरणास्त्रम्  
  
खड्गीशो दीर्घसंयुक्तो वह्निर्मायासमन्वितः ।  
आषाढश्च महाकालो व्योम दीर्घान्वितं ततः ॥ ३५-७२ ॥  
  
महाकालश्च सानन्तो वाली चण्डीशसंयुतः ।  
शिरोऽन्तोऽयं महामन्त्रः प्रोक्तमावरणं बुधैः ॥ ३५-७३ ॥  
  
३९  जृम्भकास्त्रम्  
  
द्विरण्डौ द्वौ क्रमान्न्यस्य सदण्डौ चतुराननम् ।  
मुण्डमुच्चार्य परतः स्वस्तीति पदमुद्धरेत् ॥ ३५-७४ ॥  
  
शिरोऽन्तोऽयं महामन्त्रो जृम्भकः परिकीर्तितः ।  
  
४०  सर्वनाभकास्त्रम्  
  
चण्डोऽनन्तसमायुक्तो मायी चास्त्रिस्ततः परम् ॥ ३५-७५ ॥  
  
आद्यश्चतुर्थवर्गस्य सेनापदमनन्तरम् ।  
प्। ३३९) जीवातव इति ब्रूयाच्छिरोऽन्तं सर्वनाभकम् ॥ ३५-७६ ॥  
  
४१  भृशाश्वतनयास्त्रम्  
  
वेगाद्यन्तौ क्रमादुक्त्वा विश्वाद्यं च ततः परम् ।  
जितशब्दमथोच्चार्य वैनतेयाय इत्यपि ॥ ३५-७७ ॥  
  
शिरोऽन्तोऽयं मनुः प्रोक्तो भृशाश्वतनया इति ।  
  
४२  सन्धानास्त्रम्  
  
भृगुश्च वरुणः साग्निर्मुण्डो मायी ततः क्रमात् ॥ ३५-७८ ॥  
  
खड्गीशः साग्निदीर्घश्च लोहितोऽथ उमापतिः ।  
शं कुर्वीति द्विरभ्यस्तो मन्त्रः सन्धानमुच्यते ॥ ३५-७९ ॥  
  
४३  वारुणास्त्रम्  
  
भृगुर्लान्तोऽग्निसहितो दण्डेन च समन्वितः ।  
भृगुर्व्योमाथ जीवश्च वरुणेन समन्वितः ॥ ३५-८० ॥  
  
शिरोऽन्त एष मन्त्रस्तु वारुणं परिकीर्तितम् ।  
  
अस्त्राणां मूर्तत्वामूर्तत्वजिज्ञासया नारदेनाहिर्बुध्न्यस्तुतिः  
  
नारदः   
  
भगवन् देवदेवेश सर्वलोकनमस्कृत ॥ ३५-८१ ॥  
  
सर्वाध्यक्षाप्रमेयात्मन्नचिन्त्यज्ञानगोचर ।  
त्वामाश्रित्य सुराः सर्वे लभन्ते काङ्क्षितं फलम् ॥ ३५-८२ ॥  
  
प्। ३४०) त्वत्तः सर्वं समुद्भूतं जगत् स्थावरजङ्गमम् ।  
त्वयैव पालितं सर्वं संहृतं च महेश्वर ॥ ३५-८३ ॥  
  
त्वमादिः सर्वजगतामनादिस्त्वं जगन्मय ।  
पुरुषस्त्वं त्वमव्यक्तो व्यक्तस्त्वं विश्वभावन् ॥ ३५-८४ ॥  
  
यज्ञस्त्वमिज्यो यष्टा त्वमग्नयस्त्वं त्वमाहुतिः ।  
वषट्कारस्त्वम्ॐकारो वेदवेद्यस्तथा भवान् ॥ ३५-८५ ॥  
  
त्वत्त एव च भूतानि प्रवर्तन्ते महेश्वर ।  
करणं कारणं कर्ता कार्यं कर्म फलं विभो ॥ ३५-८६ ॥  
  
त्वमेव भूतं भव्यं च भवच्च परमेश्वर ।  
निर्गुणस्त्वं जगत्सृष्टौ जुषमाणो गुणानसि ॥ ३५-८७ ॥  
  
अणीयसामणीयांस्त्वं महांश्च त्वं महीयसाम् ।  
अनुरक्तस्त्वयीशान प्रयाति परमां गतिम् ॥ ३५-८८ ॥  
  
अपरक्तो व्रजत्येव निरयं विकृतिर्न ते ।  
कलाकाष्ठामुहूर्तादिकालश्च त्वं कलात्मकः ॥ ३५-८९ ॥  
  
सर्वदा सर्वभूतेषु निवसन्नपि शङ्कर ।  
न लिप्यसे तद्विकारैः पद्मपत्रमिवाम्भसा ॥ ३५-९० ॥  
  
करामलकवत् सर्वं सर्वदा कलयस्यतः ।  
प्रोक्तवानसि सर्वास्त्रस्वरूपं पृच्छतो मम ॥ ३५-९१ ॥  
  
अस्त्राणां मूर्तत्वामूर्तत्वप्रश्नः  
  
प्। ३४१) किमेषां मूर्तयः सन्ति किं वामूर्तान्यमूनि वै ।  
छेत्तुमर्हसि देवेश तमिमं संशयं विभो ॥ ३५-९२ ॥  
  
तेषां मूर्तत्वप्रतिपादनम्  
  
अहिर्भुध्न्यः   
  
तेषां भवन्ति गात्राणि भीमरूपाणि नारद ।  
वक्रभीषणदंष्ट्रोग्रमुखत्रस्तजनानि वै ॥ ३५-९३ ॥  
  
भीषिताघूर्णितारक्तवृत्तनेत्रयुतानि वै ।  
विद्युत्पुञ्जप्रतीकाशकेशभीमानि नारद ॥ ३५-९४ ॥  
  
कानिचिद्धूम्रवर्णानि भास्कराभानि कानिचित् ।  
कानिचिच्छुक्लवर्णानि वह्निकल्पानि कानिचित् ॥ ३५-९५ ॥  
  
महापरिघसङ्काशभीमरूपैः करैः परैः ।  
यथास्वं धृतशस्त्राणि महान्ति बलवन्ति च ॥ ३५-९६ ॥  
  
वेगवन्ति प्रमाथीनि वैरिदर्पद्रुहाणि च ।  
उपासितानि सततं सुरासुरवरैरपि ॥ ३५-९७ ॥  
  
एवम्भूतान्यधिष्ठाय गात्राण्यस्त्राणि नारद ।  
विचरन्ति यथाकाममकुतोभीतिमन्ति च ॥ ३५-९८ ॥  
  
प्। ३४२) अकलितमहिमानि भीषणानि  
ज्वलितवपूंषि समुद्यतायुधानि ।  
अविहतगमनानि चास्त्रमुख्या   
न्यनवरतं भुवनेषु सञ्चरन्ति ॥ ३५-९९ ॥  
  
इति श्रीपाञ्चरात्रे तन्त्ररहस्ये अहिर्बुध्न्यसंहितायां   
संहारास्त्रस्वरूपनिरूपणं नाम   
पञ्चत्रिंशोऽध्यायः ॥ ३५ ॥  
  
आदितः श्लोकाः २२५२  
  
  
  
राज्ञां सुदर्शनयन्त्राराधनविधानकेशवादिगुण-  
प्रधानभावव्यवस्थापनं नाम षट्त्रिंशोऽध्यायः  
  
ध्यातं स्कृद्भवानेककोट्यघौघं हरत्यरम् ।  
सुदर्शनस्य तद् दिव्यं भर्गोदेवस्य धीमहि ॥  
  
सौदर्शनयन्त्रस्य पूर्वापराङ्गध्यानार्चनप्रकारप्रश्नः  
  
नारदः   
  
भगवन् कथिताः सर्वे सर्वास्त्राणां महौजसाम् ।  
प्रवर्तकास्तथा मन्त्रास्तथैव च निवर्तकाः ॥ ३६-१ ॥  
  
एतच्च कथितं सर्वं सर्वज्ञेन त्वया पुरा ।  
सौदर्शनं महायन्त्रमर्चनीयं महात्मभिः ॥ ३६-२ ॥  
  
उक्तेनैव प्रकारेण चतुर्वर्गफलार्थिभिः ।  
राजा चेदर्चयेदेतत् सौदर्शनमुखं परम् ॥ ३६-३ ॥  
  
उभयं चास्य यन्त्रस्य मुखमाराधयेदिति ।  
कथमस्यापराङ्गं च ध्यायेत् कुर्याच्च वा कथम् ॥ ३६-४ ॥  
  
छेत्तुमर्हसि सन्देहमिमं मम महेश्वर ।  
  
प्। ३४४) 			तदुत्तरकथनम्  
  
अहिर्बुध्न्यः   
  
एवं ध्यात्वार्चयेद्राजा यन्त्रमेतन्महाद्युति ॥ ३६-५ ॥  
  
तत्र पूर्वाङ्गे यन्त्रमध्ये सुदर्शनध्यानम्  
  
यन्त्रमध्ये महात्मानं पुरुषं भीमलोचनम् ।  
ऊर्ध्वपिङ्गलकेशाढ्यं ज्वलद्दंष्ट्रोज्ज्वलाननम् ॥ ३६-६ ॥  
  
तिष्ठन्तमष्टभिर्युक्तं भुजैः परमशोभनैः ।  
चक्राब्जमध्ये तिष्ठन्तमवष्टभ्य महद्धनुः ॥ ३६-७ ॥  
  
समभङ्गमुदाराङ्गं रक्ताम्बरधरं विभुम् ।  
शङ्खचक्राब्जमुसलपाशाङ्कुशगाधरम् ॥ ३६-८ ॥  
  
सर्वाभरणसंयुक्तं पुष्पमालाविभूषितम् ।  
  
परितः केशवादिद्वादशमूर्तिध्यानम्  
  
सुदर्शनमिमं ध्यात्वा परितश्चिन्तयेत् ततः ॥ ३६-९ ॥  
  
तिष्ठतो यदि वासीनान् केशवादीन् सविग्रहान् ।  
उक्तेनैव प्रकारेण भूषणैरायुधैर्युतान् ॥ ३६-१० ॥  
  
प्रधानभूतान् परमान् यथाकामनिवेशितान् ।  
  
ततो विष्ण्वादिषोडशमूर्तिध्यानम्  
  
ततः षोडशभिर्देवैर्विष्ण्वाद्यैरायुधान्वितैः ॥ ३६-११ ॥  
  
मूर्तिमद्भिश्च सोद्योगैः सर्वाभरणसंयुतैः ।  
  
प्। ३४५) एतैः पञ्जरितं ध्यायेद्यन्त्रराजमनुत्तमम् ॥ ३६-१२ ॥  
  
परितो मूर्तिमत्संहारास्त्रध्यानम्  
  
परितस्तान्यपि ध्यायेन्मूर्तिमन्ति महान्ति च ।  
संहारास्त्राणि सर्वाणि साञ्जलीन्यद्भुतानि च ॥ ३६-१३ ॥  
  
अकुतोभयशालीनि शक्तिमन्ति समन्ततः ।  
  
ततो मूर्तिमत्प्रवर्तकास्त्रध्यानम्  
  
ततः प्रवर्तकान्येवं ध्यायीतास्त्राणि नारद ॥ ३६-१४ ॥  
  
मूर्तान्यत्तुमिवाशेषभुवनान्युज्ज्वलानि च ।  
  
ततो नारसिंहध्यानम्  
  
एवं चक्रक्रमेणैतदभिध्यायोपरि स्मरेत् ॥ ३६-१५ ॥  
  
दधानं नारसिंहस्य वपुर्नारायणं परम् ।  
मूलकोशं परं देवमधोभागेऽथ चिन्तयेत् ॥ ३६-१६ ॥  
  
यन्त्रं चक्राकृति श्रीमद् दीप्तनेमिसमन्वितम् ।  
नेमेरस्य चतुर्दिक्षु महाज्वालां विचिन्तयेत् ॥ ३६-१७ ॥  
  
चक्रकौमोदकीशार्ङ्गखड्गहस्तान् स्मरेत् क्रमात् ।  
एवमेकमुखं ध्यायेद्यन्त्रस्यास्य महाद्युतेः ॥ ३६-१८ ॥  
  
अपराङ्गध्यानम्  
  
अपराङ्गं महामन्त्रैः सर्वतः समलङ्कृतम् ।  
प्। २४६) अन्तस्तारं समारभ्य यदि वा विष्णुपञ्जरम् ॥ ३६-१९ ॥  
  
पूर्वोक्तं तद्विना मूर्तेस्तत्तन्मन्त्रसमुच्चयम् ।  
  
अपराङ्गे सर्वास्त्राणां मन्त्रमात्रध्यानम्  
  
यथास्थानं स्मरेत् तस्य पर्यन्ते चिन्तयेत् ततः ॥ ३६-२० ॥  
  
सर्वसंहरणास्त्राणां मन्त्रानेव च केवलम् ।  
तदनन्तरमन्येषामस्त्राणां च प्रवर्तकम् ॥ ३६-२१ ॥  
  
मन्त्रजालमभिध्याय सुनेमि सुरपूजितम् ।  
महायन्त्रं महाशक्ति चक्ररूपमनुत्तमम् ॥ ३६-२२ ॥  
  
उक्तैर्विशेषणैर्जुष्टं सर्वकामैकसाधनम् ।  
अस्य चक्रस्य मध्ये यद्वर्तते पुरुषः परः ॥ ३६-२३ ॥  
  
तस्मान्निगद्यते लोके चक्रवर्तीति सूरिभिः ।  
  
एतद्यन्त्राभ्यर्चनाद्राज्ञां चक्रवर्तित्वलाभः ।  
  
तस्मादभ्यर्चयेदेतद्यो राजा भक्तिसंयुतः ॥ ३६-२४ ॥  
  
सोऽचिरेणैव कालेन चक्रवर्तित्वमाप्नुयात् ।  
  
अन्यैरपि राजहितैषिभिरेतदर्चनं कार्यम्  
  
राजा वा राजभृत्या वा मन्त्रिणो वाथवा परे ॥ ३६-२५ ॥  
  
राज्ञां हितैषिणः सर्वे पूजयेयुरिदं परम् ।  
  
अन्येषामपि श्रीकामानामेतदभ्यर्चनम्  
  
अन्ये च ये तु विपुलां श्रियमिच्छन्ति मानवाः ॥ ३६-२६ ॥  
  
प्। २४७) तैर्नित्यमर्चनीयं स्यादिदं सर्वार्थसाधकम् ।  
राज्ञामेव विशेषेण यदेतत् समुदीरितम् ॥ ३६-२७ ॥  
  
तद्राजव्यतिरेकेण ये निर्दिष्टास्तु मानवाः ।  
तेषां विभूतिर्महती राज्ञा सम्पत्स्यते ध्रुवम् ॥ ३६-२८ ॥  
  
लोहैर्वा शिलया वापि यो हि निर्माय पूजयेत् ।  
विपुलां श्रियमाप्नोति दीर्घमायुश्च विन्दति ॥ ३६-२९ ॥  
  
आरोग्यं चाश्नुते सर्वे तद्वंश्या दीर्घजीविनः ।  
  
द्विमुखयन्त्रार्चने मन्त्रोपदेष्टुर्ब्राह्मणस्यैवाधिकारः  
  
परं मन्त्रोपदेष्टैव ब्राह्मणो द्विमुखं यजेत् ॥ ३६-३० ॥  
  
ज्ञानेन तपसा शक्त्या सोढुं तस्योभयात्मनः ।  
स एव शक्रुयात् तस्य प्रभावं परमं मुने ॥ ३६-३१ ॥  
  
आदित्यमण्डलाक्ष्यादिस्थानां पुरुषाणामभिन्नत्वम्  
  
योऽसावादित्यबिम्बस्थः पुरुषो दृश्यते परः ।  
हिरण्मयो य एवान्तरक्षिण्यपि च दृश्यते ॥ ३६-३२ ॥  
  
सोऽप्ययं नाभिचक्रस्य मध्ये यो वर्तते पुमान् ।  
  
तस्यैव कालचक्रादिप्रवर्तकत्वम्  
  
योऽयं कालाख्यचक्रस्य प्रेरकः पुरुषोऽव्ययः ॥ ३६-३३ ॥  
  
प्। ३४८) युगचक्रस्य नेतारमेनमेव विदुर्बुधाः ।  
एनं महर्षयोऽप्याहुर्जगच्चक्रप्रवर्तकम् ॥ ३६-३४ ॥  
  
विमाने संस्थाप्य तस्यैव   
समभ्यर्चनमैहिकामुष्मिकफलसाधकम्  
  
सर्वलोकैककर्तारं सर्वलोकैकसाक्षिणम् ।  
एनं विमाने संस्थाप्य चक्रवर्तिनमव्ययम् ॥ ३६-३५ ॥  
  
यः पूजयति तस्यायं लोकश्चामुष्मिको भवेत् ।  
  
विमानकरणारम्भस्यापि महाफलकत्वम्  
  
सुदर्शनविमानं यः प्रारभेत महामुने ॥ ३६-३६ ॥  
  
इह सर्वानवाप्यार्थान् विष्णुलोकं स यास्यति ।  
  
विमानकरणार्थस्य कर्षणस्यापि सर्वसम्पत्साधनत्वम्  
  
सुदर्शनविमानस्य कर्षणं यः करोति वै ॥ ३६-३७ ॥  
  
तस्यामित्रा विनश्यन्ति सन्ति सर्वाश्च सम्पदः ।  
  
आरब्धापरिसमाप्तस्यापि विमानकरणस्यान्ततो मुक्तिसाधनता  
  
आरभ्यायतनं मध्ये विच्छित्त्या विघ्नितो यदि ॥ ३६-३८ ॥  
  
स सार्वभौमः सकलान् भुक्त्वा भोगान् महीतले ।  
पुनश्च भक्तश्चक्रस्य शेषं निर्वर्तयिष्यति ॥ ३६-३९ ॥  
  
अन्ते वैकुण्ठमासाद्य विष्णुसायुज्यमाप्नुयात् ।  
  
साङ्गप्रतिष्ठादिकर्तुः फलपरम्परानिरूपणम्  
  
प्। ३४९) विमानं परमं कृत्वा प्रतिष्ठाप्य सुदर्शनम् ॥ ३६-४० ॥  
  
ब्राह्मणान् वेदविदुषो वैष्णवान् द्वादशावरान् ।  
तच्छेषभूतांस्तत्रैव प्रतिष्ठाप्य च शक्तितः ॥ ३६-४१ ॥  
  
पर्याप्तजीवनान् कृत्वा दत्त्वा भूमिमठादिकान् ।  
नित्यं योऽभ्यर्चयत्येनं देवं भूतिसमन्वितम् ॥ ३६-४२ ॥  
  
तस्य प्रतिदिनं भूतिरमर्यादा विवर्धते ।  
नीरोगता दीर्घमायुर्लभ्यते नात्र संशयः ॥ ३६-४३ ॥  
  
जन्मान्तरे सार्वभौमो जनित्वा सकलां भुवम् ।  
भुक्त्वा कालेन महता तदनन्तरजन्मनि ॥ ३६-४४ ॥  
  
त्रिविष्टपपतिर्भूत्वा भुङ्क्ते चैन्द्रपदं चिरम् ।  
ततः क्रमेण लब्ध्वायं तत्तल्लोकेशतां गतः ॥ ३६-४५ ॥  
  
तदन्ते परमं धाम वैष्णवं प्रतिपद्यते ।  
  
सुदर्शनपुरुषमनाराधयतो नृपत्वं दुर्लभम्  
  
देवमेनमनाराध्य न कश्चिज्जायते नृपः ॥ ३६-४६ ॥  
  
एतदाराधनतारतम्यात् फलतारतम्यम्  
  
एतदाराधनस्यैव तारतम्येन नारद ।  
भोगायुषोस्तारतम्यमश्नुते नृपतिर्ध्रुवम् ॥ ३६-४७ ॥  
  
तस्माद्राज्ञामन्येषां चैतदाराधनावश्यकता  
  
तस्मात् सर्वप्रयत्नेन राजैवैनं समर्चयेत् ।  
प्। ३५०) जात्यायुर्भोगकामाश्च ये चान्ये भुवि मानवाः ॥ ३६-४८ ॥  
  
तेऽप्येतत्पूजया सर्वं काङ्क्षितं प्राप्नुवन्ति च ।  
  
शेषिणः केशवादेः शेषभूतं सुदर्शनं प्रति   
परिवारतादिकथन्ताप्रश्नः  
  
नारदः   
  
सिद्धं सुदर्शनं विष्णोः शेषमायुधसञ्ज्ञितम् ॥ ३६-४९ ॥  
  
कथमस्य परीवाराः केशवाद्याः समीरिताः ।  
विष्ण्वाद्या मूर्तिभेदाश्च कथं वा पञ्जरीकृताः ॥ ३६-५० ॥  
  
कथं वा भगवन्मन्त्राः परिवारत्वमागताः ।  
इमं च संशयं देव च्छेत्तुमर्हसि साम्प्रतम् ॥ ३६-५१ ॥  
  
तदुत्तरकथनारम्भः  
  
अहिर्बुध्न्यः   
  
शृणु तात महाप्राज्ञ रहस्यमिदमुत्तमम् ।  
त्वदृते शक्नुयात् प्रष्टुमिममर्थं न कश्चन ॥ ३६-५२ ॥  
  
भगवत इव तत्सङ्कल्परूपस्य   
सुदर्शनस्याप्यनादित्वापरिच्छेद्यत्वे  
  
यथा नारायणो देवः पुरुषः पुष्करेक्षणः ।  
अनादिरपरिच्छेद्यस्तथायमपि नारद ॥ ३६-५३ ॥  
  
तदुपपादनाय परमात्मशक्तेर्द्वेधा विभागः  
  
द्वे शक्ती तस्य विद्येते विष्णोः सर्वार्थसाधने ।  
प्रधानभूते याभ्यां तु वहत्येष जगद्धुरम् ॥ ३६-५४ ॥  
  
प्। ३५१) एका त्विच्छात्मिका तस्य तथान्या तु क्रियात्मिका ।  
  
तत्रेच्छारूपिण्याः शक्तेर्लक्ष्मीरूपत्वम्  
  
प्रथमा परमा लक्ष्मीर्जगत्त्रातुः कुटुम्बिनी ॥ ३६-५५ ॥  
  
क्रियारूपायाः शक्तेः सुदर्शनरूपत्वम्  
  
तत्त्वविद्भिरिदं प्रोक्तं द्वितीयेह सुदर्शनम् ।  
  
ताभ्यां शक्तिभ्यां विना भगवतोऽप्यकिञ्चित्करत्वम्  
  
तस्माल्लक्ष्म्या विना देवः सङ्कल्पे न प्रभुर्हरिः ॥ ३६-५६ ॥  
  
अनेनापि विना कर्तुं किञ्चिन्नार्हति केशवः ।  
  
तस्य शक्तिद्वयस्य सृष्टिस्थितिसंहाराद्युपकरणत्वम्  
  
अनेन सर्वं सृजति देवोऽनेनैव पाति च ॥ ३६-५७ ॥  
  
अनेन संहृतिं देवो विश्वस्यान्ते करोति च ।  
अनेन दानवान् दैत्यान्निहन्ति मधुसूदनः ॥ ३६-५८ ॥  
  
क्रियतेऽनेन तत्कर्म सर्वं सर्वगतेन वै ।  
  
रक्षकं परमात्मानं प्रति शक्तिद्वयस्यापि   
रक्ष्यकोट्यन्तर्भावः  
  
तस्मात् सर्वात्मना चैनं स्वबुद्ध्या परिरक्षति ॥ ३६-५९ ॥  
  
विशिष्य लक्ष्म्या अपि रक्ष्यकोट्यन्तर्भावप्रतिपादनम्  
  
यथा स्वं स्वामिना रक्ष्यं रक्ष्यते स्वयमेव हि ।  
एवं सर्वस्य जननीं लक्ष्मीं लक्ष्मीधरः स्वयम् ॥ ३६-६० ॥  
  
चतुर्धा व्यूह्य चात्मानं स्वभूतां परिरक्षति ।  
  
अतः केशवादीनां परिवारत्वादिकल्पनाया युक्तत्वम्  
  
तत् केशवादिमूर्तीनां परिवारत्वकल्पना ॥ ३६-६१ ॥  
  
विष्ण्वादीनां च मूर्तीनां पञ्जरत्वं च युज्यते ।  
सर्वेषामपि मन्त्राणां रक्षकत्वं च साम्प्रतम् ॥ ३६-६२ ॥  
  
प्रकारान्तरेणापि गुणप्रधानभावोपपादनम्  
  
अथवा भगवानेव स्वयं चक्रस्वरूपधृत् ।  
अवस्थित इति प्राज्ञैः कथ्यते पुरुषोत्तमः ॥ ३६-६३ ॥  
  
प्रतित्रेतायुगं देवः साधुत्राणकृते हरिः ।  
रामलक्ष्मणशत्रुघ्नभरताद्यात्मना स्वयम् ॥ ३६-६४ ॥  
  
चतुर्धावस्थितस्तद्वच्चक्रत्मा हरिरेव हि ।  
गुणप्रधानभावस्तु रामादेरिव युज्यते ॥ ३६-६५ ॥  
  
तदात्मनैव चात्मानं रक्षत्येव जनार्दनः ।  
स्वमूर्तिरक्षणे स्वेन विनान्यन्न भवेद्यतः ॥ ३६-६६ ॥  
  
एतद्रहस्यश्रवणादेरपि क्रमशः परमपुरुषार्थसाधनत्वम्  
  
य इदं शृणुते परिपृच्छति वा  
पठति स्मरतीह नरः सततम् ।  
विपुलामिह भूतिमवाप्य परा-  
मथ याति पदं परमं स हरेः ॥ ३६-६७ ॥  
  
इति श्रीपाञ्चरात्रे तन्त्ररहस्ये अहिर्बुध्न्यसंहितायां राज्ञां   
सुदर्शनयन्त्राराधनविधानकेशवादिगुणप्रधानभावव्य-  
वस्थापनं नाम षट्त्रिंशोऽध्यायः ॥ ३६ ॥  
  
आदितः श्लोकाः २३१९  
  
  
मुक्तबोद्ह इन्दोलोगिचल् रेसेअर्च्ह् इन्स्तितुते©२०११ मुक्तबोध इन्दोलोगिचल् रेसेअर्छ् इन्स्तितुते  अल्ल् रिघ्त्स् रेसेर्वेद्।ए-तेxत्स् मय् बे विएwएद् ओन्ल्य् ओन्लिने ओर् दोwन्लोअदेद् ड़ोर् प्रिवते स्तुद्य्।ए-तेxत्स् मय् नोत्, उन्देर् अन्य् चिर्चुम्स्तन्चेस्, बे चोपिएद्, रेपुब्लिस्हेद्,रेप्रोदुचेद्, दिस्त्रिबुतेद् ओर् सोल्द्, एइथेर् इन् ओरिगिनल् ओर् अल्तेरेद् ड़ोर्म्, wइथोउत्थे एxप्रेस्स् पेर्मिस्सिओन् ओड़् मुक्तबोध इन्दोलोगिचल् रेसेअर्छ् इन्स्तितुते इन् wरितिन्ग्।दत-एन्तेरेद् ब्य् थे स्तड़्ड़् ओड़् मुक्तबोध उन्देर् थे दिरेच्तिओन् ओड़् मर्क् स्। ग्। द्य्च्ज़्कोwस्कि।          