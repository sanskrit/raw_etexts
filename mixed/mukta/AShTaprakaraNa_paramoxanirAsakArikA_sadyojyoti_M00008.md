---
Author:
- sadyojyoti
Catalog number: M00008
Commentator:
- rāmakaṇṭha
Description: E-text of the paramokṣanirāsakārikā from ratnatraya bhogakārikā nādakārikā
  mokṣakārikā paramokṣanirasakārikāḥ  in the devakottai series.
Editor:
- kṛṣṇa śāstrī
Main title: āṣṭaprakaraṇam paramokṣanirāsakārikā
Photographic facsimile: []
Publication city:
- devakottai
Publication country: India
Publication year:
- '1925'
Publisher:
- śivāgama siddhānta paripalana saṅgham
Secondary title:
- ratnatraya bhogakārikā nādakārikā mokṣakārikā paramokṣanirasakārikāḥ
Subjects:
- tantric / āgamic literature
- śaiva
- śaiva-siddhānta
- śaiva-siddhānta post  1100 AD
Uniform title: āṣṭaprakaraṇa paramokṣanirāsakārikā
author_iast: sadyojyoti
title: आष्टप्रकरण परमोक्षनिरासकारिका
title_iast: āṣṭaprakaraṇa paramokṣanirāsakārikā

---
  
  
  
     
       
     परमोक्षनिरासकारिका  
       
     सद्योज्योतिःशिवाचार्यप्रणीता   
     भट्टरामकण्ठकृतव्याख्यासहिता   
       
     यां साङ्ख्ययोगविद्वांसो गतिं मोहात् प्रपेदिरे ।  
     वेदान्तज्ञानविद्वांसो गतिमिच्छन्ति वैदिकीम् ॥  
     पाञ्चरात्ररता ये च ये च योगिमहेश्वराः ।  
     प्रमाणाग्नेयकर्तृत्वविशिखामलकारकाः ॥  
     प्रवदन्ति मलासिद्धा ये चान्ये मोक्षवादिनः ।  
       
     इति रौरवसूत्रम्  
       
     तदियता शिवहस्तस्य प्राधान्यं प्रतिपाद्याधुना दीक्षा-फलस्य प्रमाणस्य   
तावद् व्यतिरेकेण समानासमानतन्त्रान्तरगी-तानि फलानि दर्शयितुं यां   
साङ्ख्ययोगविद्वांस इत्यादेः सार्धसूत्रद्वयस्य कारिकाभिरर्थमाह   
       
     सत्संस्कारस्य यस्येदमङ्गजातं निरूपितम् ।  
     तत्फलव्यतिरेकाय यदुक्तं फलवर्णनम् ॥ १ ॥  
       
     यस्य शिवहस्तादीन्यङ्गानि दत्तपूर्वाणि, तस्य संस्कारस्या-  
योगान्ययोगव्यवच्छेदेनापवर्गकारणत्वतः सदिति विशेषितस्य दीक्षाख्यस्य यत्फलं   
वक्ष्यमाणमशेषबन्धनिवृत्तौ स्वगुणसर्वज्ञत्वाद्यभिव्यक्तिः, तद्भेदेन तन्त्रान्तरगीतानि   
फलानि वर्ण्यन्ते । फलभेदकथनप्रयोजनं वक्ष्यत्युपसंहारे  तत्साधनेषु (श्लो० ५९)   
इत्यादिना ॥ १ ॥  
       
     तत्र क्रमेण तानुद्दिशति   
       
     कैवल्यं सत्त्वसम्भोगो विलयः परमात्मनि ।  
     अव्याकृतादिष्वर्वाक्त्वं लय एव विकारिषु ॥ २ ॥  
       
     गुणत्रयलक्षणप्रकृतिसम्बन्धो ह्यकेवलताहेतुरात्मनः । स च न   
सम्बन्धमात्रम्, तयोर्व्यापकत्वादात्मनः कैवल्यावस्थाया-मपि तस्य भावात्   
तथात्वानुपपत्तेः । अपि तु भोक्तृभोग्यरूपोऽनादिस्-तदविवेकप्रतिपत्त्यात्मकः,   
प्रत्ययाविवेकरूपत्वाद् भोक्तृभावस्य । यदाहुः  प्रत्ययाविवेको भोगः इति ।   
प्रकृतिर्ह्यात्मानं भोग्यत्वेन समर्पयन्त्यपि   
पुंसस्तमःसामर्थ्योपार्जितक्लेशभूताविद्यास्मिता-दिशक्तियोगेन तथा समर्पयन्ती   
विदग्धवेश्यावन्न यथा तद्विकारशेषेषु तस्य हेयत्वबुद्धिरुपजायते, अन्यथा   
तदतिरिक्तबन्धासिद्धेर्भोगायोगात् ।  
       
     संस्काराभावप्रसङ्गात् । स एव च संस्कारः कैवल्यप्रति-पक्षभूतः प्रोच्यते ।   
यदा त्वात्मज्ञानाद् योगाद्वा तस्मात् पुंसः स्वरूपेण भास्वरेणानन्यरूषितेन   
विवेकः प्रकाशते, तदानीं तेनाविवेकस्य प्रतिपक्षतयैवापध्वंसितत्वात् तदात्मकस्यापि   
प्रसारस्य तं प्रत्यनुदयात् सर्वात्मना प्रकृतेर्भोग्यत्वनिवृत्तौ तस्य परं कैवल्यं   
मुक्तिरिति तच्छास्त्रवित्प्रवराः ।  
     फलान्तरमाह  सत्त्वसम्भोग इत्यादिना । अनादिरेव प्रकृति-सम्बन्धः । पुरुषो   
भोक्तृतया सर्वैरभ्युपगतः । न च तद्भोक्तृत्व-मौपाधिकम्, तस्य तथात्वे हि तस्य न तत्   
स्यात्, अन्यकृतस्य धर्मस्य नित्यकर्मव्यतिकरायोगात्, व्यतिकरे वा नासौ भोक्तेति कस्य बन्धो   
मोक्षो वेति भोक्तृत्वं स्वभावात्मकमेष्टव्यम् । न चानादेर्नित्य-स्वभावस्य विनाशो   
युक्तः, केवले पुरुषेऽपि तथाभावप्रसङ्गतो वैनाशिकत्वप्राप्तेः ।   
तद्विनाशासम्भवादेव च मुक्तावपि भोक्तृ-भोग्यसम्बन्धः पुम्प्रकृत्योरेष्टव्यः ।   
केवलं चानादिकर्म-दौरात्म्यतः प्राग् दुःखमोहान्तरितसुखलयरूपिका प्रकृतिस्तस्य   
भोग्याऽभूत् । यत्पुनस्तत्कारणभूतसर्वकर्मप्रत्यस्तत्वम्, यतो मुक्तौ   
शुद्धनिरन्तरानतिशयानवच्छिन्नसत्त्वात्मसुखरूपोऽसौ भोग्य इति तत्प्राप्ताः किल   
सत्त्वभुजः प्रोच्यन्त इति तदागमविदां पीठबन्धः ।  
     विलयः परमात्मनीति शास्त्रान्तरफलम् । सर्वं खल्विदं ब्रह्म (छा० उ० ३ । १४   
। १)नेह नानास्ति किञ्चन (कठो० ४ । १६; बृ० उ० ४ । ४ । १९) इति श्रुतिलक्षणात्   
सिद्धार्थविषयलब्धप्रामाण्यादपौरुषेय-तया तदन्यागमेभ्यः प्रबलतररूपादागमात्   
प्रतिपन्नस्य परमानन्दाद्यनेकतदागमगीतगुणस्वभावस्य प्रमाणान्तरा-  
गोचरानवच्छिन्नचिद्ब्रह्मणः सत्यतया तदन्येषां च भेदरूपा-  
णामविद्यादिनिर्माणैकसारत्वेनासत्यतयाऽवगतिः । तत एव त आहुः आत्मा यतः   
प्रसिद्धं च कवयोऽस्य प्रचक्षते इति । न चास्यावगमस्य   
भेदसत्ताप्रमाणभूतप्रत्यक्षादिबाधे अग्निना सिञ्चेदित्यादेरिवाप्रामाण्यमाशङ्कनीयम्,   
भेदस्येतरेतराभाव-प्रसिद्धिव्यपेक्षत्वेन वस्तुमात्रग्राहिप्रत्यक्षविषयत्वासिद्धेः,   
शशविषाणवदविद्यामात्रकल्पितत्वेनासत्यत्वात् । तदुक्तम्  आहुर्विधातृ प्रत्यक्षम् (ब्र० सि०   
२ ।१) इति । एवं च सति जीवात्मनामपि   
स्वतःप्रमाणसिद्धप्रोक्तसत्यभूतपरमात्मसारत्वेऽप्यविद्या-कलुषितत्वेन भ्रान्तत्वात्   
प्रसुप्तपुरुषसाधारणानामिव स्वप्नानु-भववृत्तीनां   
तात्त्विकप्रबोधानुदयतस्तद्रूपानुपज्ञातबोधकः संसाराभिधानभेदकप्रपञ्चः   
स्वरूपतोअनिदम्प्रथमः । कदाचित्तु आत्मा ज्ञातव्यः इत्यादिशास्त्रगीतक्रमेण प्रोद्बलतर-  
ज्ञानप्राप्तितस्तत्प्रतिपक्षभूतभ्रान्तिकारणप्रोन्मूलनेन तिरस्कृताखिलभ्रान्तिः   
परमात्मबोधः सुप्तप्रबुद्धस्येव स्वरूप-मात्रप्रतिष्ठो जीवात्मनः   
पूर्वप्रवाहविलयरूपो भवतीति । सैव परा मुक्तिरिति केषाञ्चिद् ग्रहः ।  
     नन्वत्र वृत्तिकर्तुः परिणतिवेदान्तमतिरेवोद्देश्यतयाऽभिमता न मायावादमतिः ।   
सैव उपादानत्वसंसिद्धिः (श्लो० ४९) इति वक्ष्यमाणदूषणानुसारिणी । सत्यं   
तदनुसारिणी । किन्तु नैषा वेदान्तेष्वध्यात्मवित्प्रवरैर्मुख्यत्वेन गीयते । न चात्र   
श्रुतयोऽनु-रूपाः । सैव च यथा दूषणानुसारिणी तथात्रैव वक्ष्यमः ।  
     अव्याकृतादिष्वित्यागमान्तरफलोद्देशः । यत्र तिष्ठन्त्यणी-यांसः क्षेत्रज्ञाः   
कर्मभिः सह । तदव्याकृतमुच्यते । कुत्र तिष्ठन्ति ? अत्र केचिदाहुः  इह यथा   
मृदन्वितेषु   
       
     घटादिषु मृत्कार्यत्वदर्शनाद् भवद्भिः सुखाद्यन्वितेष्वपि कार्यकारणादिषु   
सुखादिरूपप्रधानकारणत्वमिष्यते, तथैवात्-मनां प्रधानस्य च   
भेदेऽप्येकसदन्वयसम्भवादेककारणत्व-मिष्यताम् । अत्र वा तन्मा भूदिति   
विशेषाभावात् तेषां यत्कारणं सा परा प्रकृतिर्महाविभूत्यभिधाना, जडा   
जडकारणत्वात् । सैव साक्षादीश्वरलक्षणेन चातुरात्म्येनानीश्वरक्षेत्रज्ञात्मना   
जडात्मकाऽविद्यारूपेण च परिणमते । विद्या तु बुद्धिमनोभूता अविशेषात् तन्मात्रतया   
भूताविशेषाच्च भूततया भूतानीन्द्रि-यत्वेनेत्येवङ्क्रमेण सैव तथा तथा परिणमत   
इति परत्वं तस्याः । तदाहुः भगवान् वासुदेवः परा प्रकृतिर्ज्यायसी विभूतिर्भूतिरेव   
च । स स्वयं भवति भूतो भावीत्येवमणीयस्तया अव्यापकव्याप-कत्वेन तत्रैव   
कार्यत्वात् क्षेत्रज्ञास्तिष्ठन्तीति तत एवोपादानकार-णाद्   
विकृतिधर्मकादविद्याकर्मानुबन्धेन जीवात्मनां सम्भवात् । तत्क्षयतः   
समुपशान्तकार्यभेदरूपे तस्मिन् परमकारणात्मनि तेषां विलयः परं श्रेय इति   
केषाञ्चिद् दुरभ्युपगमः । अव्याकृता-दिष्वित्यादिग्रहणात् प्रकृतिलयवादिनोऽर्वाक्त्वतो   
येऽवस्थितास्त्वहङ्-कारादिलयवादिनस्तौष्टिकाः । तदुक्तम्  आध्यात्मिक्यश्चतस्रः   
प्रकृत्युपादानकालभाग्याख्याः । बाह्या विषयोपरमात् पञ्च नव तुष्टयोऽभिहिताः ॥   
(सां० का० ५०) इति ॥ २ ॥  
       
     महागणो महेशस्य त्वकर्ता सर्ववेद्यवित् ।  
     कर्तृत्वेऽपि प्रयोज्यत्वं समत्वं तेजसान्निधेः ॥ ३ ॥  
       
     फलान्तरं सालोक्यसामीप्यादिप्राप्तिः । यदुक्तं पौष्करे  अन्याभिरिह   
दीक्षाभिर्ननिर्वाणमवाप्यते । गाणपत्यपदं ताभिः इति । एतदेव च योगिपदेन सूत्रकृता   
निर्दिष्टम् । अकर्ता सर्ववेद्यविदिति दर्शनान्तरफलम् । परमेश्वरे तावत् कर्मकर्तृत्वं   
तनुकरण-भुवनादिकार्यान्यथानुपपत्त्या प्रतिपादितम् । एतस्मिन्नवस्थिते-ऽधुना   
मुक्तपुरुषे कर्तृत्वसिद्धौ न कार्यान्यथानुपपत्तिर्भवति । अथ ईश्वरवन्मुक्तत्वेन   
कर्तृत्वसिद्धिः, तदयुक्तम्, ईश्वरस्य मुक्त-त्वासिद्धेरदृष्टान्तत्वात् । बद्धो हि मुच्यत इति   
ईश्वरसिद्धयोरने-नांशेनात्यन्तवैसादृश्यम् । यथाह व्यासाक्षिण्यां तत्रभवान-  
वधूतः  परमशिवः सिद्धान् प्रत्युपरताधिकारोऽप्यन्येष्वनुप-रताधिकारः । सिद्धः   
पुनरेकान्तेन सर्वत् एवोपरताधिकार इति भेदः इति । न च प्रागपि पुंसः कर्तृत्वमित्याहुः,   
किन्तु प्रकृतेरेव तत् साङ्ख्यपक्षवदिति मुक्तौ कर्तृत्वस्य प्रमाणाभावादकर्तृत्वमेव ।   
ज्ञानं तु पुंसः स्वाभाविकं प्रागनुभवतः सिद्धम् । तत्तु मुक्तावावरणाभावेन   
सर्वविषयं भवतीत्यकर्ता सर्ववेद्यविन्-मुक्त इति तदागमविदः । त एव   
हृदयप्रमाणादिग्रन्थकर्तृत्वेनात्र सूत्रकृता प्रमाणकर्तृत्वपदेनोपक्षिप्ताः ।  
     कर्तृत्वेऽपि प्रयोज्यत्वमित्यागमान्तरम् । अयमर्थः  ज्ञातृत्व-वत् कर्तृत्वमपि पुंसः   
स्वभाव एव । न तु प्रकृतेः कर्तृत्वं युक्तम्, कारणत्वात् तस्याः । अन्यद्धि कारणत्वं   
स्वरूपान्यथाभाव-रूपं जडवस्तुषु स्वभावतयैव परिणामित्वाद्यव्यभिचारि क्षीर-  
दध्यादिष्वध्यक्षसिद्धम् । अन्यच्च कर्तृत्वं हिताहितप्राप्तित्याग-फललिप्सया   
सर्वान्यकारकप्रवृत्तिनिवृत्तिकारणत्वेन स्वातन्त्र्यात्म-कं शिवत्वाव्यभिचारि   
स्वसंवेदनसिद्धमिति वक्ष्यामो मन्त्रवार्त्ति-के । अनुमानेनाप्यात्मनां कर्तृत्वं   
साधितमेव तत्त्वसङ्ग्रहादौ वृत्तिकृता । ननु कर्तृत्वे सत्यात्मनां स्पन्दात्मकत्वेन   
परिणामिता ? न, कर्तृत्वस्य स्पन्दात्मकत्वासिद्धेः । क्रिया हि स्पन्दः ।   
       
     न च क्रियारूपत्वं कर्तुः कर्तृत्वम्, कर्त्रन्तरकल्पनायाम-नवस्थाप्रसङ्गात् । अपि   
तु तत्र हेतुतयैव, तत्सामर्थ्येनैव कार्यकरणस्पन्ददृष्टेरिति ।   
जडव्यापकक्रियात्मकस्पन्दः कथं चैतन्यव्यापकत्वाव्यभिचारिणि कर्तरि भवेत् । न च   
स्पन्दात्मकतैव कारकत्वम्, अपि तु विशिष्टशक्तियोगः, अयस्कान्तादीनामिवेत्युक्त-  
मस्माभिरन्यत्र । जडस्पन्दक्रियायां या शक्तिः सा कर्तृता चितो व्याप्ते स्पन्दरूपेण   
सिद्धाऽयस्कान्तवत् स्वत इति । तच्च कर्तृत्वं तेषामनाद्येवेश्वरप्रयोज्यतया सिद्धम् ।   
अनादेश्च विनाशो न सम्भवतीति मुक्ताः शिवाः सर्वज्ञाः सर्वकर्तारः परमशिवेन   
प्रयोज्या एवेति तन्नीतिज्ञाः ।  
     समत्वं तेजसान्निधेरिति दर्शनान्तरफलम् । आदित्याग्न्यादिस-मता तत्तदागमेषु   
महोपनिषदादिषु श्रूयते यतः, आग्नेयकर्तृत्वेन चैते सूत्रकृता निर्दिष्टाः ॥ ३ ॥  
       
     आधिक्यं परमेशानान्निर्मलत्वं च केवलम् ।  
     सिद्ध एव हि कर्तृत्वमौदासीन्यं महेश्वरे ॥ ४ ॥  
       
     फलान्तरम्  परमेशस्य लयाधिकाराभ्युपगमेनाधिकारा-दिबन्धयोगतः   
पशुत्वस्यानपायात् । यदाहुः  अनुग्रहतिरोभावौ द्वौ पाशौ तु सदाशिवे इति,   
पशूराद्यः सदाशिवः इति च  । विनिवृत्त-समस्तबन्धनात् तिरस्कृतलयाद्यवस्थाधिकारात्   
सर्वथैवानुपाधेः सिद्धात्मनः प्रकृष्टतरो न्यूनभाव इति । अन्ये तु पातञ्जलमुक्तिरुप-  
क्षिप्तेति कथयन्ति । तेषां पूर्वमेव कैवल्यपदेन साङ्ख्यमुक्तिवत् साप्युपात्तेति   
पौनरुक्त्यमनिवार्यम् । न हि तयोर्मुक्तौ भेदः, प्रकृतिवियोगरूपत्वादुभयत्रापि तस्याः ।   
अत एवाहूः  एकं साङ्ख्यं च योगं च (भ० गी० ५ । ५) इति । किन्तुपायभेदः  एकत्र   
हि ज्ञानं तदुपायः, अपरत्र त्वभ्यास इत्यलं विस्तरेणेति । एतदेव चाधिक्यं सूत्रकृता   
महेश्वरपदेनोक्तम् । निर्मलत्वं च केवलमिति मलनिवृत्तिमात्रमेव मोक्षः, न तु   
सर्वज्ञत्वाद्यभिव्यक्तिरपि, प्रागनभिव्यक्ततत्सद्भावे प्रमाणाभावात् । सतो   
ह्यभिव्यक्तिरित्या-शयः । सिद्ध एव हि कर्तृत्वमौदासीन्यं महेश्वर इति । यदाह सूत्रकृत्    
विशिखामलकारकाः इति । परमेश्वरो हि पारार्थ्येन जगत्करणाय प्रवृत्तः ।   
सर्वकर्तृत्वपदप्राप्तावस्थं स्वात्म-तुल्यं सिद्धमवलोक्य तत्कालमेवात्मनः कर्तृत्वं   
विभिन्नमित्य-नेककर्तृसम्भवेन समस्तकृत्यानियमप्रसङ्गदोषतः प्रत्युत   
परार्थानिर्वाहकारणमेवावगम्य तदुपसंहृत्योदासीनः स्वात्मना भवति । सिद्धः   
पुनः परार्थनिर्वाहमनास्थयेश्वरे-णोक्तमवबुध्य सर्वकर्त्रा च विना   
सर्वपरार्थसम्पत्तिमाकलय्य करुणयैव सर्वकर्तृत्वपदमवलम्बत इति   
प्रवाहनित्येश्वरवादिनः ॥ ४ ॥  
       
     सत्कार्यकरणोपेतस्तारकाभुवने स्थितः ।  
     ज्ञानकर्तृत्वयोर्नाशः सर्वनाशस्तथापरः ॥ ५ ॥  
       
     अनादिरेव पुरुषः कार्यकरणैः प्रवाहतः संसरति सम्बद्धः ।   
तत्रानादेर्विनाशायोगेन मुक्तौ कार्यकरणाभावे प्रमाणासम्भवात् केवलं   
संसारपरिदृष्टकर्मनिबन्धन-दुःखशरीरेन्द्रियनिवृत्तौ   
प्रकृष्टतरकार्यकरणलाभतस्तारका-भुवने नक्षत्रमार्गेऽवस्थानमात्मनां मोक्ष इति   
केषाञ्चिद् दुरभिसन्धिः । ज्ञानकर्तृत्वयोर्नाश इति । मुक्तौ बुद्धेरभावादि-  
च्छाप्रयत्नयोरभावे कर्तृत्वनाशः, बुद्ध्यादीनां(नाम)भा-वश्च   
नवानामात्मगुणानां(नाम)भावात् ।  
       
     यदाहुः  बुद्धिसुखदुःखेच्छाद्वेषप्रयत्नसंस्कार-धर्माधर्माणां   
नवानामत्यन्तं विमोक्षोऽपवर्गः इति । सर्वनाशस्तथापर इति   
ग्राहकैकरूपत्वाच्चैतन्यस्य ग्राहकत्वस्य च ग्राह्यापेक्षयाऽवस्तितेर्ग्राह्यस्य   
चाणुस्थूलादिविकल्पैः सर्वथा सम्भवाभावेनावस्तुरूपत्वात् तदपेक्षस्यापि   
ग्राहकत्वस्य भ्रान्तत्वे सति बाधज्ञानोदयमात्रेणैव ध्वंस इति प्रदीपनीर्वाणवादिन   
इति । अन्यैस्तु भूतेभ्य एव विज्ञानमुत्पद्यते, तान्येवानुविनश्यतीति शरीरविनाशादेव   
सर्वनाश इत्येवमयं पक्षोऽभ्युपगतो जाड्यादिति ॥ ५ ॥  
       
     एवं च तन्त्रान्तरप्रसिद्धं फलं प्रदर्श्योपसंहरति   
       
     स्वमतैर्वादिभिस्त्वेवं विमुक्तिः परिकल्पिता ।   
     दृष्टा नैव हि मोहान्धैः सदीश्वरसमानता ॥ ६ ॥  
       
     तैस्तैर्मोहान्धैरविद्याक्रान्तचिन्नयनैः सत्यभूतपरमे-श्वरसमतालक्षणं   
पतिशास्त्रैकगम्यमुक्तिलक्षणं फलं न दृष्टम् । अतस्तैरेवं विधा मुक्तिः   
स्वकल्पनाभिः कल्पितेति ॥ ६ ॥  
       
     इदानीं समानतान्त्रिकान् प्रत्याह   
       
     समता च समुत्पत्तिसङ्क्रान्त्यावेशपक्षतः ।  
     अभिव्यक्तिः परा गीता बुद्धिवाचामगोचरा ॥ ७ ॥  
       
     सर्वज्ञत्वादिगुणाभिव्यक्तिरूपपरमेश्वरसमता परा प्रकृष्टा गीता । कुतः   
परेत्याह समुत्पत्तिसङ्क्रान्तावेशपक्षत इति । पश्ववस्थायां   
सर्वज्ञत्वादिधर्मासत्त्वान्मुक्तौ च परमेश्वर-समत्वश्रुत्यन्यथानुपपत्त्या   
पश्वात्मन्यपूर्व एव तदा सर्वज्ञत्वादिगुणः परमेश्वरसम उत्पद्यत   
इत्युत्पत्तिसमतापक्षः कैश्चिदभ्युपगतः । तथा परैरपि पटादौ कस्तूरिकामोदवत्तत्र   
परमेश्वरगुणः सङ्क्रामति मुक्ताविति समस्तसङ्क्रान्तिपक्षः प्रतिपन्नः । एतेन   
शिखासङ्क्रान्तिवादिनः पाशुपताः सूत्रकृता विशिखाकारकत्वेनोक्ताः । अन्यैस्तु तदा   
परमेश्वरगुणैः स्वाश्रयस्-थैरेव सिद्धः समाविश्यते ग्रहैरिव पुरुष इत्यावेशपक्षः ।   
एतेभ्य ईश्वरसमतापक्षान्तरेभ्य इयमभिव्यक्तिसमता वक्ष्यमाणा   
बुद्धिवाचामगोचरत्वात् परा ॥ ७ ॥  
       
     एवं तन्त्रान्तरफलानि निर्दिश्यार्थक्रमेण प्रतिक्षिपति   
       
     सत्त्वभुक् तारकावासी द्वयमेतद् विनश्वरम् ।  
     भोक्ता भुवनवासी च दृष्टो लोके विनश्वरः ॥ ८ ॥  
       
     सत्त्वभुक् तारकावासीत्येतद्द्वयमपि फलं विनश्वरम्, भोक्तुर्भुवनवासिनश्च   
देवदत्तादेर्विनाशो दृष्टः । ननु भोक्तृत्वं ज्ञातृत्वमेव पुरुषस्वभावोऽत्राकर्मफलं   
कथं विनश्यतीत्युक्तम् ? यद्येवं सर्वज्ञ एव तदा पुरुषो भवेत्, न सत्त्वमात्रज्ञः,   
विशेषहेत्वाभावादित्यस्मद्दर्शनमेव भवतु । नन्वस्त्वेवम्, भुवनवासिनस्तु   
प्रवाहानादिभिर्भुवनादिभिः सम्बन्धः कथं निवर्तते । अत एव प्रवाहानादित्वात्   
कर्मभिस्तत्तत्-फलैर्वा दूटस्थनित्यस्वभावोऽनिवर्त्य इति परमार्थः ॥ ८ ॥  
       
     गणेन्द्राग्निसमौ प्रेर्यावसम्पूर्णमनोरथौ ।  
     अकर्ता चाकृतार्थो हि तद्वन्नेशे समो यतः ॥ ९ ॥  
       
     अत्र महागणो महेशस्य, समत्वं तेजसान्निधेः (श्लो० ३) इत्येतयोः पक्षयोः   
पराकृतिः । गणेन्द्रसमस्य तावदुपरितनपद-सद्भावेनैव   
तत्प्राप्तिकामनान्तरयोगतोऽसम्पूर्णमनोरथतेति कथं मुक्तिः । एवमग्न्यादित्यसमत्वयोरपि   
द्रष्टव्यम् । अथास्म-दाद्यप्रत्यक्षोऽन्य एव सर्वज्ञः सर्वकर्ता च वह्न्यादित्यादिरुच्यते,   
यद्येवं तत्समत्वं मुक्तिरित्यस्मद्दर्शनमेवेत्यदोषः । अकर्ता चेत्यनेन अकर्ता   
सर्ववेद्यवित्, कर्तृत्वेऽपि प्रयोज्यत्वम् (श्लो० ३) इत्येतौ पक्षावपोद्येते । तद्वदिति । यद्वद्   
गणेन्द्राग्निसमावपरिपूर्णमनो-रथावुक्तौ, तद्वदेतावपि   
परमेश्वरसमकर्तृकत्वपदाप्राप्तिहेतोस्-तदभिलाषयोगादपरिपूर्णमनोरथत्वात्   
सर्वज्ञावप्यमुक्तौ । स्वरूपावप्तिरेव हि मोक्षः । कर्तृत्वमपि ज्ञातृत्ववत् पुंसः   
स्वभाव एवेत्युक्तम्, अतस्तदनवाप्तौ कथं मुक्तिः । अस्त्वेवम्,   
मन्त्रेश्वरप्रयोज्यत्वमनाद्यात्मनां कथं कदा व्यावर्तते बन्धनिमित्तत्वात् कलादिवदिति   
तदनिवृत्तेस्त्वसावपि विद्येश्वरवत् प्रेर्यत्वादमुक्त एवेति ॥ ९ ॥  
       
     आधिक्यं परमेशानात् (श्लो० ४ ) इति पक्षमाभासयति   
       
     आधिक्ये साधनासत्त्वमसंस्था च द्विमार्गतः ।  
     प्रर्यत्वं परमेशाने निर्?निमित्तमथाऽऽपतेत् ॥ १० ॥  
       
     साधनासत्त्वं प्रमाणाभावः । नहि सर्वज्ञत्वसर्वकर्तृत्व-  
रूपनिर्मलप्रकृष्टतरस्वगुणव्यक्तिप्रतिलम्भतः कदाचिदात्मना-मधिकावस्था   
प्रमाणैरूपपद्यते, यत्प्राप्तावीश्वराधिक्यं मुक्तौ वर्ण्यते । ननूक्तमीश्वरस्य   
लयाद्यवस्थासमावेशेन सिद्धं न्यूनत्वमिति । अथ कोऽयमवस्थासमावेशः ? यदि   
वस्त्वन्तरम्, तन्नेष्यते, एकत्वाद् देवतायाः । कथम् ? धर्मपरिणति-स्थाप्याचैतन्यदोषेण   
पूर्वं निषिद्धा निषेत्स्यते च । अथ विवर्तः, सोऽपि न , असत्यत्वात् । तद्रूपतास्य कुतः ।   
केवलं क्रियाशक्तिः कर्तर्यव्यतिरेकेण कर्तर्यवावस्थिता शिवपदं समुद्दीपयन्ती   
लयादिपदवाच्यत्वोपाधिभावं तत्र प्रतिपद्यते । सैव यदा   
कार्यसम्पादनप्रवृत्ताऽनवाप्त कार्यविकृतिस्तदा सदाशिवपदप्र-काशिका   
भोगादिशब्दवाच्यतायां कारणीभवति । यदा खल्ववाप्तकार्यग्रामा   
अधिकारपदप्रबोध्का, तदेश्वरादिपदप्र-वृत्तौ हेतुतां भजतीति क्रियाशक्तेरेव   
तत्तत्कार्योपाधिभेदालम्बन-मात्रेणैवात्र भेदव्यवहारः । न वस्तुभेदः,   
विवर्तपरिणाम-पक्षयोरत्यन्तासम्भवादिति गुरवः सच्छास्त्रविवेकनिपुणाः । यदाहुः    
मूर्तिस्तद्वांश्चेति हि लेशादुक्तिश्च शक्तिशक्तिमतोः (त० सं० ५०) । अत एव   
पञ्चस्रोतसोऽप्यस्य शास्त्रस्यैकत्वान्न देवताया भेदः, अपि तु   
सृष्टिस्थित्यादिपञ्चकृत्यभेदेनोपास्यमानस्य तदाकारमात्रस्यैव । अन्यथा   
कौलमहाव्रतादेरिवात्र शास्त्रभेदप्रसङ्गादेकत्वश्रुतिभिर्विरोधः  । एवं च सिद्धस्य   
प्रोक्तलयाद्यवस्थानाभ्युपगमे कर्तृत्वादृष्टेः प्रत्युत ईश्वरान्न्यूनत्वमभिहितं   
स्यान्नाधिक्यम् ।  
     अथेश्वरस्यापि यत्परमेश्वरत्वं निरुपाधिज्योतीरूपा सर्वज्ञत्वादिशक्तिः यदाहुः    
यया विना न सर्वज्ञः सोऽपि तस्यै नमोऽस्तु ते इति, तत्प्रकृष्टतरं परमेश्वरस्थानात्   
       
     सिद्धप्राप्यमभ्युपगम्यत इति, तदयुक्तम्, शक्तिशक्तिमतोर्भे-दासिद्धेर्व्यपदेशस्य   
भेदस्य कल्पितत्वात् । सर्वज्ञत्वादिशक्तेरिवे-श्वरत्वस्यापि तद्रूपत्वान्नान्योन्यता   
युक्तेत्यभिन्नस्वभावः शाब्दस्तु भेदो न बाध्यते । तेन च ततोऽर्थस्थितिः । शक्तेरपि   
यच्छक्त-त्वं तस्यापि यः प्रकर्षः, तस्यापि प्रकृष्टतरावस्था मुक्तिरित्येवं   
तरतमादिप्रतिपाद्यप्रकर्षभेदाव्यवस्थितेरनवस्थितिरेव मुक्तौ भवेत् ।   
कल्पितव्यपदेशमात्रभेदस्य न कचिदप्यप्रसृतिः । तस्मादी-श्वरसमतैव   
मुक्तावभ्युपगन्तव्या, न त्वाधिक्यम् । अनुग्रहतिरो-भावकर्तृत्वं कर्तृत्वविशेषात्मकत्वान्न   
पाशात्मकम्, अनौपाधि-कत्वात् । यदपि पशुत्वमुक्तं भवता,   
तदाभिमानिकभेदकल्पनया शक्त्यन्तरप्रकाशप्रतिपादनफलं योगपीठसंस्थितायेति   
मन्त्र-भाष्यप्रतिपादितभगवत्सदाशिवपीठभाववत् सकलशास्त्रपर्या-लोचनयोपचारदृशा   
व्याख्येयम्, न तु पदमात्रार्थप्रतिपत्तौ ग्रहो बलवद्विधेयः । इत्यलमनुपासितगुरुभिः   
स्वकल्पनोत्थापितशास्त्रार्थशालिभिः सह विवादेन ।  
     यद्वा पशुराद्यः सदाशिव इति संस्कार्यसदाशिवाभिप्राये-णानुपचारत एव ।   
तथा हि  दीक्षायां विद्यातत्त्वादुद्धृतस्य क्रमेण मलक्षपणपूर्वं   
क्रियाशक्त्यात्मशिवत्वाभिव्यक्तिः स्थूलसूक्ष्मपरभेदेन   
क्रियमाणाऽनेकविद्येश्वरावस्थास्वरू-पाभिव्यक्तिर्वस्तुतो भिन्ना   
भिन्नस्येश्वरसदाशिवशिवरूपस्य तत्त्व-त्रयस्य प्राप्तिहेतुर्भवतीति तस्मिन् सदाशिवे   
प्रेर्यत्वानिवृत्तेः संस्कारमात्रविशेषत्वेन मलसद्भावात् पशुत्वमव्यावृत्तमेवेत्य-  
नुपचारात् पशुशब्दप्रवृत्तेरिति । एतच्च वक्ष्यति वृत्तिकारः-दीक्षयान्ते हि क्व   
सम्भवन्तीत्यादिना । संस्कारके तु सादाशिवे परमार्थतः शिवाद् भेदासम्भवेन   
तथात्वमित्युपचारः प्रोक्तः । दोषान्तरमप्यस्मिन् पक्ष इत्याह  असंस्था च द्विमार्गत   
इति । मार्गद्वयेनात्रानवस्थाप्रसङ्गश्च । तत्रैकेन मार्गेणाह-प्रर्यत्वमिति । अथ तावत्   
परमेश्वरस्य कारणं विनैव सिद्धप्रेर्य-त्वं परमेश्वरत्व मापततीति सिद्धस्यैव   
तदाधिक्येन तदा परमे-श्वरत्वात्, अन्यथा तदाधिक्याभिधानं निष्फलमेव सिद्धस्य   
स्यात्, यतस्तस्यापि च सिद्धेश्वरस्य सिद्धान्तरप्राप्तावनीश्वरता, तस्य   
तस्यापीत्येवमनवस्थितिः परमेश्वरस्येत्यर्थः ॥ १० ॥  
       
     द्वितीयेन मार्गेणाह   
       
     व्यर्था च भविनां चेयं निमित्तपरिकल्पना ।  
     वैमल्यमात्रेण पशुर्न पतिः किमसौ भवेत् ॥ ११ ॥   
       
     येयं मुमुक्षूणां भविनामीश्वरोऽहं स्यामिति निमित्तत्वे-  
नेश्वरत्वेनात्मनःपरिकल्पना सङ्कल्पः फलपर्यन्तः, सा व्यर्था विगतप्रयोजना   
अनवस्थिता भवेत् । न कश्चित् संसारमुक्त्यर्थं यतेतेति यावत् । अधुना निर्मलत्वं च   
केवलम् (श्लो० ४ ) इति पक्षं दूषयति  वैमल्यमात्रेणेति । पशोः किञ्चिज्ज्ञत्वात् पत्युश्च   
सर्वज्ञत्वादु-भयविवेकेन निर्मलस्य निर्मलत्वेनाननुभूतज्ञानशक्तितया चाभ्युपगमात्   
किमसावपुरुषार्थरूपो मोक्षः पाषाणप्रख्यो न किञ्चित् । अयमाशयः    
वक्ष्यमाणवज्ज्ञातृस्वभावत्वादेवात्मनस्-तदनभ्युपगमे तन्नाशदोष एव, यद्वक्ष्यति    
मूढानां ज्येष्ठमल्लास्ते येषां स्वात्मा विनश्यति (श्लो० ५७) इति ॥ ११ ॥  
       
     सिद्ध एव हि कर्तृत्वम् (श्लो० ४)  इत्यादिपक्षं प्रतिक्षिपति   
       
     किमित्यकारको देवः कारणानीकभीतितः ।  
     बहूनां युगपन्मुक्तेर्दुर्निवारा स्थितैव सा ॥ १२ ॥  
       
     कारकत्वं हि प्राक् सिद्धाद् भगवतोऽभूत् । तत्किमिति केन कारणेन   
पुरुषान्तरसिद्धौ नेष्यते । पूर्वपक्षवादी कारणमाह- कारणानीकभीतित इति ।   
कारणानामनीकः समूहोऽनेकत्वम्, तस्माद्-भयं ततः । तथाहि  सिद्धस्य तावत्   
तदानीं लब्धचरितार्थसर्व-कर्तृत्वतो यदा कर्तृत्वं परमेश्वरस्यापि तदा कर्तृत्वं   
विभिन्न-मित्यनेककर्तृसम्भवेन नवमिदमस्तु पुराणमिदमस्त्विति सर्गनिर्-माणादौ वैशसं   
स्यात्, तद्भीतेनष्यते । एतत्सिद्धान्तवाद्याह बहूनामिति । अचिन्त्यत्वात् कारणसामर्थ्यस्य   
यदा युगपद् बहवो मुच्यन्ते पुरुषाः, तदा तेषां प्रत्येकं चरितार्थसर्वकर्तृत्वयोगेन   
तुल्यतया कर्तृत्वादविकल्पः स्यात् । अन्यतरव्यवस्थायाश्चासम्भवात् समुच्चयेन कर्तृत्वे   
स्थितैव सा सर्गनिर्माणादिवैशस्यदायिका । कारणानेकत्वतो भीतिः । अथायं वादी   
लोभरागादिकारणत्वात् पुंसां मत्यन्यथाभावस्य तन्निश्चित्य मुक्तौ रागाद्यभावेना-  
नेकसिद्धियोगेनापि मत्यन्यथाभावेन सर्गनिर्माणादिवैशसं परिहरिष्यति,   
तदस्मन्मतमेव प्रत्यवेक्ष्यतीत्याशयशेषः ॥ १२ ॥  
       
     इदानीं समानतान्त्रिकफलानि दूषयति   
       
     अथोत्पत्तावनित्यत्वमावेशेनास्वतन्त्रता ।   
     नोदाहरणसद्भावो गुणसङ्क्रान्तिसाधने ॥ १३ ॥  
       
     यैर्मुक्ताविश्वरसमता सर्वज्ञत्वादिगुणसाम्यमुत्पद्यते पुंस इतीष्यते, तन्मते   
उत्पत्तिमदनित्यत्वादनित्यत्वं मुक्तेरिति । आवेश इति ईश्वरगुणावेशान्मुक्तिः । साम्यपक्षेऽपि   
भूताविष्टस्येव पुंसो मुक्तावस्वातन्त्र्यमेवेश्वरसमतेति । सङ्क्रान्तिसमतापक्षं   
पराकरोति- नोदाहरणसद्भाव इति । ईश्वरगुणा मुक्तौ सङ्क्रमन्त इति   
गुणसङ्क्रान्तिर्नैषा भवतां न तावत् प्रत्यक्षसिद्धा, अतीन्द्रिय-त्वात् तेषाम् ।   
अथानुमानादित्युच्यते, तदयुक्तम् । गुणसङ्क्रान्ति-साधनेऽनुमाने नोदाहरणस्य   
दृष्टान्तस्य सद्भावोऽस्ति यतः । न चादृष्टान्तमनुमानं प्रवर्तते, व्याप्त्यसम्भवात्   
॥ १३ ॥  
       
     अत्र सङ्क्रान्तिवादी दृष्टान्तमाह   
       
     ननु स्वबोधसङ्क्रान्तौ दृष्टं शब्दोपदेशनम् ।  
     शास्त्रे विज्ञानसङ्क्रान्तिर्विहिता साधकं भवेत् ॥ १४ ॥  
       
     स्वबोधसङ्क्रान्तिनिमित्तं गुरूणां शिष्यस्य विषय उपदेशेन दृष्टः ।   
शास्त्रेऽप्यस्मिन् स्वायम्भुवादावाचार्याभिषेके ज्ञानसङ्क्रान्तिः श्रूयते  अद्य   
सङ्क्रामितो योऽयमधिकारो मया त्वयि । स कर्तव्यस्त्वया तावद् यावत् सङ्क्रमितोऽन्यतः ॥   
(स्वा० २४ । २१) इति । सा तु गुणसङ्क्रान्त्यनभ्युपगमे कथमुपपद्यत इति   
युष्मदागमप्रत्यक्षाभ्यामत्र दृष्टान्तः सिद्ध इति ॥ १४ ॥  
       
     सिद्धान्तवाद्याह   
       
     विज्ञानमुपदेशात्तु तादृगन्यत् प्रजायते ।  
     सङ्क्रान्तिशब्दसादृश्ये तद्गुरोर्यन्न हीयते ॥ १५ ॥  
       
     उपदेशान्निमित्ताच्छिष्यबुद्धौ विज्ञानान्तरमन्यदेवात्यन्त-सदृशत्वात्   
सङ्क्रान्तमिवोत्पद्यते, न तु तस्यैव सङ्क्रान्तिः । कुत इत्याह  तदिति । तज्ज्ञानं   
यद्यस्माद् गुरोर्न हीयते । सङ्क्रान्तिपक्षे हि शिष्य एव ज्ञानस्य सङ्क्रान्तेर्गुरावभावः   
स्यात् ॥ १५ ॥  
     शास्त्रेऽपि गुरुनियोगाद् गुरुवद् व्याख्यानादौ स्वातन्त्र्यमेव सङ्क्रान्तिपदस्यार्थः   
। तथैवाचार्याभिषेकप्रकरणे गुरुणा स्वायम्भुवादौ प्रतिपादित इति नात्र सङ्क्रान्तिः   
सिद्धेत्याह   
       
     गुरोर्नियोगतः शास्त्रे स्वातन्त्र्यं गुरुवद् भवेत् ।  
     सङ्क्रान्तिवचनस्यार्थस्तत्रैव गुरुणोदितः ॥ १६ ॥  
       
     अथ कदाचिच्छ्रुतिस्मृतिसिद्धदृष्टान्तदार्ष्टान्तिकभ्रान्त्या सङ्क्रान्तिवादी   
प्रत्यवतिष्ठेत्, तदपि दृष्टान्तन्यायातिदेशेन निवर्तयितुमाह   
       
     तद्वत् साधुसमाक्रोशात् पापं पुण्यं प्रजायते ।  
     क्षीयते च स्वकं पुण्यं विपर्यस्तौ क्षमावति ॥ १७ ॥  
       
     तथा च स्मृतिः  निन्दनाद् द्विजसाधूनां पापानामथ सेवनात् । पापं   
सङ्क्रमते पुंसां स्वपुण्यमपयाति च ॥ इति । तथा  क्षमावति त्वनाक्रोशात्   
पुण्यवद्भिः सह स्थितेः । पुण्यं सङ्क्रमते पुंसां पापं याति ततोऽन्यतः ॥   
इत्यादिदृष्टान्तः पूर्ववत् प्रतिक्षिप्तः ॥ १७ ॥  
     यतोऽत्राप्यपूर्वयोः पुण्यपापयोरुत्पत्तिरेव सङ्क्रान्तिरित्युच्य-ते, न तु तयोरेव   
सङ्क्रमः, पुण्यार्जनविधीनां सहस्थितिमात्रे-णैव फलापहारतो वैयर्थ्यप्रसङ्गात्,   
प्रायश्चित्तोपदेशानर्थक्या-च्चेत्याह-  
       
     पापीयसां च संसर्गात् पापमन्यत् प्रजायते ।  
     तथा पुण्यवतां पुण्यं नान्यथा तदुदीरितम् ॥ १८ ॥  
       
     ननु प्रदीपो वर्त्यन्तरादौ दाह्ये सङ्क्रमन् दृश्यत् इति सङ्क्रान्तिवादी   
दृष्टान्ताशङ्कां निवर्तयति   
       
     दीपान्तरसमुत्पत्तिः प्रदीपादिन्धनान्तरे ।  
     सङ्क्रान्तिस्तस्य नैवेष्टा बुद्धवैशेषिकादिभिः ॥ १९ ॥  
       
     अत्रापि प्रदीपशिखामात्रादतिमहतो वह्नेर्वनदाहादावुत्पत्ति-दर्शनादपूर्वोत्पत्तिरेव   
बौद्धाद्युपलक्षितसर्ववादिसिद्धा, न तु तस्य तावन्मात्रस्य तदेकदेशस्य वा   
सङ्क्रान्तिरुपपद्यते । एतेन कस्तूरिकामोदादेः पटादौ सङ्क्रान्तिभ्रमः पराकार्यः ॥   
१९ ॥  
       
     सङ्क्रान्तिवादी दृष्टान्तान्तरमाह   
       
     गोत्वादेर्ननु सङ्क्रान्तिर्व्यक्त्यन्तरविसर्पिणी ।   
     सादृश्यं यस्य गोत्वादि तं प्रत्येतन्न शोभते ॥ २० ॥  
       
     तत्क्षणजातायां गोव्यक्तौ तत्सामान्यस्य तत्कालमेवोप-लब्धेस्तत्क्षणात्   
प्रागनुपलब्धितस्तत्रासत्त्वाद् व्यक्त्यन्तरात् सङ्क्रान्त्यनभ्युपगमे   
तत्सम्बन्धानुपपत्तेस्त्ववश्यं सङ्क्रान्तिरेष्टव्येति सिद्धान्तवादी प्रतिक्षिपति सादश्यं   
यस्येति । नास्माकं सामान्यसङ्क्रान्तिः सिद्धा, व्यक्तिव्यतिरिक्तसामान्यस्या-नभ्युपगमात्   
साङ्ख्यवद् व्यक्तित्वेनैकावयसादृश्यस्य सामान्य-रूपत्वात्, तत्क्षणजातगोपिण्डस्य   
सङ्क्रान्त्याशङ्कासम्भवात्, अत्र व्यक्तितः पिण्डान्तरस्य सादृश्यस्य जातत्वेन   
तथात्वाऽयोगात् ॥ २० ॥  
       
     सामान्यान्तरासत्तयैव संसृतिरित्युक्तम्, तं प्रत्येतदुच्य-मानं न शोभत इति   
व्यक्तिव्यतिरिक्तसामान्यवाद्यभिप्रायेणाह   
       
     स्वाश्रयव्यापकं भेदेऽप्याश्रये व्यज्यते हि तत् ।  
     विसर्पणं न यस्येष्टं तस्य सङ्क्रमणं कुतः ॥ २१ ॥  
       
     सर्वगतसामान्यपक्षे सङ्क्रान्त्याशङ्कासम्भवादत्र   
व्यक्तिगतसामान्यमेवाश्रित्याह  भेदेऽपीति । तत्क्षणे जाते भिन्ने-ऽप्याश्रये व्यज्यते ।   
तद्व्यक्तिव्यज्यत्वात् सामान्यस्य व्यक्तीनां च तद्व्यञ्जकैकस्वभावत्वान्न त्वन्यतस्तस्य   
सङ्क्रान्तिः । हेत्वन्तरमाह  विसर्पणमिति ॥ २१ ॥  
       
     अमूर्तस्य च सङ्क्रान्तौ न लोको न परीक्षकः ।  
       
     निष्क्रियत्वेनामूर्तत्वेन च सामान्यस्य तैरभ्युपगमात् कुतः सङ्क्रमणयोग्यता ?   
नह्येतल्लोकसिद्धं विद्वत्सिद्धं वेति ॥   
       
     अधुना प्रदीपसामान्ययोः सङ्क्रान्तिमभ्युपगम्याह   
       
     गुणत्वं न च सामान्ये न दीपे तद् वृथोदितम् ॥ २२ ॥  
       
     अयमर्थः  सङ्क्रान्तिवादिना तत्सिद्ध्यर्थं गुणसङ्क्रान्ति-दृष्टान्ताय प्रयतनीयम्   
। सामान्यस्य दीपस्य च सङ्क्रान्तिसिद्धा-वपि तयोरगुणरूपत्वात् तत्रादृष्टान्ततेति   
तद्वर्णनमतिनिष्फलमेव ॥ २२ ॥   
       
     दृष्टान्तान्तरं प्रतिक्षिपति   
       
     केदारवारिसङ्क्रान्तिर्द्रव्यत्वादुपपद्यते ।  
     द्रव्य एव हि सा शक्तिरुक्ता सिद्धकृपाणवत् ॥ २३ ॥  
       
     केदाराभिधानस्य तीर्थपानीयस्य तदुपयोक्तृपुरुषसहभुजि पुरुषान्तरे द्रव्यत्वात्   
सङ्क्रान्तिरभ्युगम्यत एव । निदर्शनमाह  सिद्धकृपाणवदिति । सिद्धखङ्गो हि   
सिद्धादतिदूरदेशस्थितोऽपि तदभोयोगात् तद्धस्तमेव सङ्क्रामति, अचिन्त्या द्रव्यशक्तयो यत   
इत्यर्थः ।  
       
     अत एव चात्यद्भुतदृष्टान्तसिद्धशक्त्यनुमानतः सङ्क्रान्तिसाधनान्न केदारवारि   
क्षेत्रपानीयमत्र व्याख्येयम्, तत्सं-क्रान्तेः । प्रत्यक्षेण हि सिद्धेऽर्थे नानुमानं   
प्रवर्तते इति ॥ २३ ॥  
       
     तदियता सङ्क्रान्तिवादिनो दृष्टान्तासम्भवे प्रतिपादिते सम्प्रति सङ्क्रान्तिवादी   
सिद्धान्तसिद्धमेव वस्तु दृष्टान्तीकृत्य प्रत्यवतिष्ठते   
       
     चितोऽचिद्वस्तुवृत्तित्वं गुणत्वे हि समीहितम् ।  
     नान्यथा वस्तुनः कृत्ये प्रवृत्तिरुपपद्यते ॥ २४ ॥  
       
     चितेश्चेतनाशक्तेश्च गुणत्वेऽप्यचिद्वस्तुवृत्तित्वमभिमतं भवताम् । कुतः ? इत्याह    
नान्यथेति । अन्यथा तदविषयत्वे तस्य वस्तुनोऽचेतनस्य करणीयफलविषया प्रवृत्तिर्न   
घटते । एतदुक्तं भवति  कर्तरि कर्मण्यपि ज्ञानक्रिययोरवस्थितिरेष्टव्या, चिदनन्वित-  
स्याचितः प्रवृत्त्यशक्तेः । सर्ववस्तूनां च स्वात्ममात्रायामेवा-वस्थितेः   
परस्परसंसर्गाधिष्ठानासम्भवेन तत्र ज्ञेयत्वेऽपि कार्यत्वाद्यात्मको विशेषो न   
भवेदेव । दृश्यते च कुम्भकारादि-शक्त्याघ्रातस्य मृदादेरचेतनस्यापि कारणवस्तुनः   
प्रोक्तो विशेष इति तत्र चिच्छक्तेरवस्थितिरवश्यमभ्युपगन्तव्या ॥ २४ ॥  
       
     ततः किमित्याह   
       
     इष्यतामिति सिद्धेऽपि परमेशगुणोदयः ।  
     प्रागसत्त्वादिदानीं तु महाविभवदर्शनात् ॥ २५ ॥  
       
     अनयैव युक्त्या सिद्धेऽपीष्यतां परमेश्वरसम्बन्धिनो गुणस्यावस्थितिः । न तु   
सिद्धस्य प्रागपि स्वतस्तादृशो गुणो दृश्यत इत्याह  प्रागसत्त्वादिति । प्राक्   
पश्ववस्थायां परिमितं ज्ञत्वकर्तृत्वादिगुणजातं तस्याभूत्, इदानीं तु   
सिद्धावस्थायां तदीश्वरसमयपरिमितं श्रूयते । न च परिमितमेव तदपरिमिती-भूतमिति   
युज्यते वक्तुम्, विरोधात्, परिणामिताप्रसक्तेश्च । न च तदानीमसतस्तस्योद्भवो युक्तः,   
अविनाशित्वेनास्योक्तत्वात् । तत्पारिशेष्यादीश्वरगुणस्यैव तथाभूतस्य तत्र तदा   
सङ्क्रान्तिरिति पाशुपताः ॥ २५ ॥  
       
     इयत्परवचनमाशङ्क्य पराकरोति   
       
     वस्त्वन्तरे न वृत्तिस्तु केवलस्य गुणस्य हि ।  
     स्वगुणिन्यधिरूढस्य तस्य स्यादुपचारतः ॥ २६ ॥  
       
     स्वगुणिनं परित्यज्य न केवलस्यास्य ज्ञानक्रियात्मनश्चिद्-गुणस्य वस्त्वन्तरे   
ग्राह्यतामापन्ने चिच्छून्ये स्थितिर्युज्यते वक्तुम् । तथात्वे हि तस्यापि ज्ञातृत्वं कर्तृता च   
स्यादिति सर्व एव चेतनाः स्युः सर्व सर्वेश्वराश्च, ईश्वरेण सर्वस्य संवेदनात् । किन्तु   
स्वगुणिस्थस्यैव तस्य तत्राश्रयान्तरे विकारवत्यवस्तितिं विनापि   
विकारहेतुत्वादवस्थानमुपचाराद् दृश्यते, न मुख्यतः । शक्तत्व-मेव कारणत्वम् ।   
शक्तता चान्वयव्यतिरेकाभ्यां कर्तुः कर्मणि सिद्धेति तत्र तच्छक्त्यवस्तितिकल्पनं   
निष्फलमेव । नापि कर्तृक्रिया कर्मस्था युज्यत्, प्रोक्तन्यायविरोधात् । अपि तु तद्वलात् तत्रापि   
स्पन्दोद्भतेस्तथात्वमुपचर्यत इति ॥ ३६ ॥   
       
     दृष्टान्तमाह   
       
     यथोष्णतागुणो वह्नेरम्भस्युच्चैर्विजृम्भते ।   
     वह्निसंस्थस्तथेशानगुणस्तस्यैव जृम्भते ॥ २७ ॥  
       
     औष्ण्यं वह्नेर्विशेषगुणः । न जलस्य युक्तः, भूतानां साङ्कर्यप्रसङ्गात् ।   
पृथिव्यादीनि हि परस्परं धृतिसङ्ग्रहपाकादि-हेतुभिर्विभिद्यन्त इति नोदकस्योष्णता   
गुणोऽग्निसंयोगात्परिगृहीतः, अपि तु वह्निसंस्थ इति । तत्रोदकेऽनुद्भूतरूपो   
वह्निरूपलभ्यमानः स्वगुणस्पर्शस्थित्या स्वकार्यं दाहादिकं करोति यथा,   
दार्ष्टान्तिकमाह  तथेति । तद्वत् परमेश्वरसम्बन्ध्यपि गुणः स्वाश्रयस्थ   
एवाऽश्रयान्तरे नानाविकारकारित्वेन प्रभविष्यतीति न तत्रावस्थितिकल्पनायां हेतुरस्ति ॥ २७   
॥  
       
     एवं चावेशपक्षो वा त्वधिष्ठातृत्वमेव वा ।  
     पक्षो हि गुणसङ्क्रान्तेरजातो हि मृतस्तथा ॥ २८ ॥  
       
     परमावेशपक्षोऽधिष्ठातृपक्षो वा यः कर्तृत्वेऽपि प्रयोज्य-त्वम् (श्लो० ३)   
इत्यत्रोद्दिष्टः, तयोर्न तथा, यथा सङ्क्रान्तिपक्ष इत्याह  पक्षो हीति । उत्पन्न एव मृतः ॥   
२८ ॥  
       
     कुतः ? इत्याह   
       
     शम्भुरेव हि तत्रापि सर्वं वेत्ति करोति च ।  
     स्वगुणेन न सिद्धस्तु परत्वेनास्य दर्शनात् ॥ २९ ॥  
       
     न केवलमावेशपक्ष एव यावत्,  तत्रापि सङ्क्रान्तिपक्षेऽपि स्वगुणेन   
सिद्धगतोऽपीश्वरः सर्वं वेत्ति सर्वं च विधत्ते, न तु सिद्धः । नहि पारक्येन   
परकर्मणाऽन्यो जानन् कुर्वन् वा दृष्टः ॥ २९ ॥  
       
     तत्सम्पर्काच्च सिद्धोऽपि सर्वकृत् सर्वविद् यदि ।  
     अचिद्वतामपि प्राप्तं तर्हि सर्वार्थदर्शनम् ॥ ३० ॥  
       
     तत्सम्पर्कादिति पराशङ्का । शम्भुगुणसम्पर्कात् सिद्धोऽपि तथाभूतश्चेत् ? परा   
करोति  अचिद्वतामपि । अचिद्वतामपि मायादीनामपि, ईश्वरज्ञेयत्वेन तत्सम्पर्कस्याविशेषाद्   
भवेत् तदिति तेषां सर्वज्ञत्वप्रसङ्गः ॥ ३० ॥  
       
     प्रागसत्त्वमसिद्धं च दृष्टं ज्ञानक्रियाबलम् ।  
     उत्कृष्यमाणमुत्कर्षाद् व्यञ्जकस्थानतः स्फुटम् ॥ ३१ ॥  
       
     प्रागसत्त्वमितिपरोपन्यस्तयुक्तिनिरासः । यदुक्तं प्राग्भवा-वस्थायामात्मनः   
सर्वज्ञत्वादिसामर्थ्यस्यासत्त्वमिति, तदसत्त्वम-सिद्धम्, यतस्तेषां प्रागपि   
ज्ञानक्रियाबलं स्वव्यञ्जककार्य-करणादिस्थानतो दृष्टमिति यथैवात्मनो यत्र   
स्वव्यञ्जकं शरीरं तत्र   
       
     तत्रात्मप्रतिपत्तितो व्यापकत्वं प्रतीयते, तथैव तद्गुणानां सत्त्वं व्यापकत्वं   
च सिद्धमिति भावः । यथैव प्राक् सिद्धं तथैव व्यञ्जकस्यालोकादेर्विषयाभिव्यक्तिं   
निर्वर्तयतः, सिद्धा-ञ्जनादेर्बुद्धीन्द्रियशक्तिमुत्तेजयतः, शिल्पवेदनादेः कर्मेन्द्रिय-कौशलं   
कुर्वतः, योगाभ्यासादेश्चित्तं जयतो यथायथमुत्-कर्षेण ज्ञत्वकर्तृत्वात्मकं   
स्वबलमुत्कृष्यमाणं दृष्टम् ॥ ३१ ॥  
       
     किमितीत्याह   
       
मोक्षे हि व्यञ्जकं दृष्टं सर्वार्थं शाम्भवं बलम् ।  
तत्समत्वमतस्तस्य भवत् केन निवार्यते ॥ ३२ ॥  
       
     मुक्तावीश्वरलक्षणस्य व्यञ्जकस्योत्कृष्टतरस्य योगाद् व्यङ्ग्यस्यापि   
तथाभावसिद्धौ तस्येश्वरसमगुणाभिव्यक्तेरीश्वर-समत्वं भवत् केन निवारयितुं   
पार्यते । अभिव्यक्त्यनभिव्यक्ती चाऽऽवरणभावाभावकृते तस्य, न तु   
स्वरूपान्यथात्वकृते, परिणामित्वापादकेन पराहतत्वात् ॥ ३२ ॥   
       
     एवं स्वपक्षे दूषणमुद्धृत्य परस्य दोषान्तरमाह   
       
     आश्रयान्तरसङ्क्रान्तिः पूर्वाश्रयविवर्जनम् ।  
     विना नैव प्रसिद्धा स्यात् त्यागे पूर्वस्तु निर्गुणः ॥ ३३ ॥  
       
     सङ्क्रान्तिर्हि पूर्वाश्रयत्यागेनाश्रयान्तरे सूर्यादीनां दृष्टा । तद्वदत्रापि   
पूर्वाश्रयत्यागाभ्युपगमे स पूर्वः परः शिवः सर्वगुणरहितो भवेत् सिद्ध एव   
तद्गुणसङ्क्रान्तेरिति ॥  
       
     ननु स्वाश्रये भवतस्तत्र वाश्रयान्तरे सङ्क्रान्तिः प्रदीपप्रकाशस्येव तस्य   
भविष्यतीत्याह   
       
     गच्छतस्तं परित्यज्य गीतं प्रसरणं हि तत् ।  
     ततश्चापरिणामित्वाद् दोषानीकं समापतेत् ॥ ३४ ॥  
       
     प्रदीपप्रकाशस्य हि प्रदीपोत्पत्तौ कृतायां स्वविरुद्धतमो-निवर्तनेन तत्र तत्र   
देशे प्रसरणं मतम्, अम्भःप्रवाहस्येव परिणतिधर्मत्वाद्युज्यते । परमेश्वरगुणस्य   
च यद्रूपं परिणामि तदचेतनं मृदादि दृष्टमित्यचैतन्यादिवक्ष्यमाणदोषव्रात-  
प्रसङ्गः ॥ ३४ ॥  
       
     यथा कथञ्चित् सङ्क्रान्तौ व्यवस्था द्रव्यवर्तिनी ।  
     सर्वमानप्रसिद्धा सा विरुद्धा गुणकारिता ॥ ३५ ॥  
       
     अथ्वा पराहतयुक्तिकोऽपि सङ्क्रान्तिवादी सङ्क्रान्त्याक्रान्ताप-स्मारेण मुच्यत इति   
सङ्क्रान्त्याग्रहादिच्छेदात्, एवमपि गुणकारिता गुणैश्वर्यादिप्रवर्तिता सङ्क्रान्तिः सा   
विरुद्धा । द्रव्यसङ्क्रान्ति-रत्र युज्यते । द्रव्याणां हि सङ्क्रान्तिः प्रसिद्धा न   
गुणानां यतः । ततश्च द्रव्यत्वमीश्वरगुणानां प्रसज्यत इति यावत् ॥ ३५ ॥  
       
     जातित्वे नैष दोषश्चेन्न ज्ञानादिगुणा हि सा ।  
     द्रव्यत्वे गौरवं कॢप्ते ज्ञानाद्याश्रयतो भवेत् ॥ ३६ ॥  
       
     अस्तु तर्हि सर्वज्ञत्वादीनां धर्माणां सिद्धेश्वरानेकगुण-व्यक्तिगतत्वेन   
गुणजातित्वम् । तस्मिन् सति तस्याः प्राप्तसिद्धभावे पुमन्तरेऽपि नवमालतीशौक्ल्यवत्   
सङ्क्रान्तिर्भविष्यतीत्येवं सङ्क्रान्तिसिद्धौ न दोषः कश्चिदिति पर्माशङ्य निवर्तयति न   
ज्ञानादिगुणा हि सा । न तेषां सङ्क्रान्तिः सिद्धेति न किञ्चिदेतत् ।   
मालत्यादिगुणानामपि तदोत्पत्तिरेव यतः । अथायं वादी सर्वज्~त्वा-  
दिगुणाश्रयस्येश्वरद्रव्यैकदेशस्य सङ्क्रान्तिमिच्छेत्, तथाप्य-युक्तमित्याह  द्रव्यत्व इति ।   
एवं द्रव्यत्वेऽभ्युपगम्यमाने ज्ञानाद्याश्रय्त्वेन या कल्पना तस्या गौरवं   
गरीयष्ट्वं प्रमाणमभ्युपगतं भवेत् । तथाहि  अनेकधाऽनेकद्रव्यसमू-  
हरूपत्वमीश्वरस्य तस्य च द्रव्यस्य तत्तत्सिद्धप्राप्तौ ततः सङ्क्रान्तिस्तस्य च    
ज्ञानाद्याश्रयत्वकल्पनमप्रमाणकमनन्तं कल्पितं स्यात् ॥ ३६ ॥  
       
     सङ्क्रान्तिवादी सिद्धान्तवादिमोक्षे दोषमाह   
       
नन्वेवं पौरुषो मोक्षस्त्वभिव्यक्तौ न शाम्भवः ।  
नन्वेवं शाम्भवो मोक्षः सङ्क्रान्तौ नहि पौरुषः ॥ ३७ ॥  
       
     नन्वेवं यदि गुणास्त एव मुक्तौ पुंसो व्यज्यन्ते, तदा आत्मा ज्ञातव्यः इत्यादिवत्   
पुरुषकर्तृक एव मोक्षो भवतामपि प्रसक्तः, न त्वीश्वरकर्तृकः, तच्छक्त्यसंस्पर्शेन   
तस्य तत्र कर्तृत्वायोगात् । संस्पर्शे हि सङ्क्रान्तिरेव स्यात् । सिद्धान्तवादी तं प्रत्याह   
नन्वेवं शाम्भव इति ॥ ३७ ॥  
       
     त्वत्पक्षेऽपि न कश्चिन्मुक्तः, परमेश्वरगुणस्य प्राक्स्थस्यैव तर   
सङ्क्रान्तेरपुरुषसम्बन्धितया मोक्षस्य । मत्पक्षे तु द्वयमपि युज्यत इत्याह   
       
     पौरुषः पुरुषाधारः शाम्भवः शम्भुनिर्मितः ।  
     द्वयं सम्पूजितं व्यक्तौ सङ्क्रान्तावेव काविति ॥ ३८ ॥  
       
     पुरुषे कर्मणि समवेतः, परमेश्वरकर्तृकश्चेति कर्तृकर्मलक्षणकारकद्वययोगतो   
भेदेन व्यपदिश्यते मोक्षः । ओदनस्य पाको देवदत्तस्य पाको वेतिवत् । न च सङ्क्रान्तिं   
विना कर्तृत्वं नोपपद्यत इति युक्तम् ॥ ३८ ॥  
       
     सिद्धान्तवाद्येव स्वपक्षे स्वसाध्यतामाह   
       
     व्यक्तिरेवेष्यतां सा हि प्रसिद्धा व्यञ्जकैः सह ।  
     तस्यामपूर्वं दृष्टं वा न किञ्चित् परिकल्प्यते ॥ ३९ ॥  
       
     व्यक्तिर्ह्यात्मगुणानां व्यञ्जकैः सह सुसिद्धेत्युक्तम् । सैव मोक्षेऽपीष्यताम् ।   
ममैव दृष्टान्तानुसारिणी कल्पना भवति । न च त्वत्पक्ष इव   
दृष्टान्तपर्येषणादिकमत्र प्रसज्यत इति ॥ ३९ ॥  
       
     सङ्क्रान्तिवाद्याह   
       
     नेष्यते येन पूर्वत्र दृष्टोऽशुद्धो हि पुङ्गुणः ।  
     पुमानपि तथाभूतः प्रकृष्टः स किमीप्सितः ॥ ४० ॥  
       
     सतो ह्यभिव्यक्तिस्तद्रूपप्रत्यभिज्ञया घटादेरिव दीपादिना । इह तु सिद्धावस्थातः   
पूर्वमशुद्धः किञ्चिद्विषयः पुंसां गुणः सिद्धः । मुक्तौ तद्विलक्षणो   
ह्यत्यन्तशुद्धः परमेश्वर-समः श्रूयत इति तयोर्भेदात् पूर्वं   
प्रत्यभिज्ञानासम्भवतो मुक्तावभिव्यक्तिर्नेष्यतेऽस्माभिः । सिद्धान्तवाद्याह पुमानपीति   
। भवद्दृष्ट्यापि पुमानशुद्धः, येनेदानीं हि परमेश्वरगुणसङ्क्रान्तिपात्रीभूतः ॥   
४० ॥  
       
     अत्र पराभिप्रायः   
       
     स चेच्छोधनसंसिद्धो गुणा नैवं किमीप्सिताः ।  
     अणुस्तादृग्गुणोऽद्यापि कथं शुद्धः स सर्वथा ॥ ४१ ॥  
       
     अथाशुद्धोऽप्यसौ तदानीमीश्वरव्यापारेण दीक्षादिना शोधकेन शुद्धो   
भवद्भिरिष्यते, यद्येवं तद्गुणाः कथमेवं शुद्धाः सर्वविषया नेत्याह  गुणा इति   
। न च तद्गुणाः प्राग् न सन्तीत्युक्तम् । सतां तेषामज्ञानलक्षणावृतस्य तमस इव   
निवृत्त्या अभिव्यक्तौ सकलाकलनिवृत्तिकृते शुद्ध्यशुद्धी परगतत्वान्नाभेद-बाधिके इति   
नाभिव्यक्तिमोक्षप्रतिक्षेपो युक्तः । न च सङ्क्रान्तिपक्षे कदाचिदपि पुंसः   
शुद्धिरस्तीत्याह  अणुरिति । यादृग्गुण एव पूर्वं पश्ववस्थायामणुरात्माऽभूत्   
तादृगशुद्धस्वगुण एवाद्यापि । मोक्षे तद्गुणानामतिशयो भवद्भिरभ्युपगम्यत इति   
कथं शुद्धः सर्वथा ? नैवेत्यर्थः ॥ ४१ ॥  
       
     तस्य तदात्मगुणानां शुद्ध्यनभ्युपगमेऽपीश्वरगुण-सङ्क्रान्त्यधिकरणस्य   
द्रव्यमात्रस्यैव शुद्धिरस्माभिरिष्यत एवेत्यत्र सोपहासमाह   
       
     द्रव्यप्रिया भवन्तो वै ज्ञाता नैव गुणप्रियाः ।   
     क्षणं वा वैदुषी येन कॢप्तः शाम्भवः पुमान् ॥ ४२ ॥  
       
     अयमत्र भावः परमेश्वरगुणसङ्क्रान्तावप्यात्मदृष्टस्य द्रव्यस्य तदा   
किमशुद्धास्ते गुणाः सन्ति वा न वा ? न तावन्न सन्ति, ज्ञानक्रियानाशपक्षस्य   
निषेत्स्यमानत्वात् । सन्ति चेत्, किं पूर्ववद-सर्वविषयाः सर्वविषया वा ?   
यद्यसर्वविषयास्तदाऽपि पशुरेवा-सावशुद्ध इत्युक्तम् । अथेश्वरगुणसङ्क्रान्तौ   
सर्वविषयाः, यद्येवमस्मद्दर्शनगुणशुद्धिरेवेति कथमात्मद्रव्यमात्रशुद्धि-प्रियता   
गुणशुद्ध्यप्रियता च भवतामुपपद्यते । गुणपक्षपातश्च महतां युक्त इत्युपहासः   
। दोषान्तरं सङ्क्रान्तिवादिनामाह  क्षणं वेति । विस्मृतं   
चैतद्भवतामीश्वरद्वैतानाश्रयणम्, येन शम्भुसम्बन्धी तत्परिणतिः पुमान्न कल्पितः   
। मुक्तौ तावत् तद्गुणत्वेन तदद्वैतमभ्युपगतप्रायमिति भावः ॥ ४२ ॥  
       
     तदियता सङ्क्रान्तिपक्षप्रतिक्षेपं विधायाऽधुना सर्वनाशपक्षं तिरस्करोति   
       
     बालत्वे यौवने दृष्टान् वृद्धोऽर्थान् संस्मरेद् दृढम् ।  
     जन्मप्रमाणयोरन्तः स्थैर्यं पुंसस्ततो भवेत् ॥ ४३ ॥  
       
     यतो बाल्याद्यवस्थानुभूत्या तान् संस्मर्तुं शक्तो दृष्टस्तदा   
स्मृतिदर्शनादात्मनः स्थैर्यमभ्युपगम्यते । यदि हि प्रतिक्षणमन्योन्यश्च   
द्रष्टऽनुभवेत्, तदान्येनानुभूतेऽर्थे स्मृति  
       
     रन्यस्य न भवेत्, चैत्रमैत्रयोरिव । दृश्यते चात्र कालान्तरानु-भूतार्थस्मरणं   
कालान्तरे, इत्यतः स्थैर्यम् । नन्वनुभवस्म-रणयोस्तावत् स्थिरात्मानुभववादिनापि त्वया   
भेदोऽभ्युपगतः । नहि त्वापि स्मरणमेवानुभवः, सर्वचित्तवृत्तीनामभेदप्रसङ्गात्   
भेदेऽपि तयोरतीतानुभववृत्तिकृतचित्तसंस्कारेणेदानीं वृद्धस्य स्मृतिस्तदनुभवविषया   
तदनुभूतार्थविषया वा भवताऽपीष्टै-व, आत्मनि विकारित्वप्रसङ्गतः   
संस्किआरानभ्युपगमात् । चैत्रमै-त्रचित्तप्रवाहयोस्तु परस्परं   
संस्कारजननकारणत्वाभावादेक-चित्तप्रवाहपतितस्यैवानुभवस्य संस्कारसाधनेन   
स्मृतेरुत्पत्तिस्त्वयाऽभ्युपगतेति कथमत्राभेदः प्रतिपद्यते ।  
       
     अथ चित्तवृत्तिव्यतिरिक्तस्यात्मनोऽत्राभेदः साध्यते, तदयुक्तम्, चित्तवृत्तिव्यतिरेकेण   
तस्यानुपलम्भात् । एकमेवेदं संवेदनं हर्षविषादाद्यनेकरूपं दृश्यते यतः   
अथासंवेदनस्यात्मनो-ऽनुमेयस्यात्र भेदः प्रतिपाद्यते, तदपि तेनादृश्येन सह   
कस्यचिदपि व्याप्त्यसिद्धेरयुक्ततरम् । न च कार्यान्यथानुपपत्त्याऽनुमीयते, तत्कार्यस्य   
स्मृत्यादेः प्रोक्तवदुपपत्तेः । कश्च तस्यानुमातेत्यपि वक्तव्यम् ? न चित्तम्, अचेतनत्वेन   
तस्याभ्युपगमात् । अथाचेतनस्यापि तस्य तत्सम्पर्माच्चैतन्यमित्युच्यते, तदयुक्तम्,   
चेतनसम्पर्काद्ध्य-चेतनस्य चेतना भवतीति न चिद्रूपता । चिदरूपत्वे तु स एवात्मा   
प्रकाशक्त्वादिति किमनेन । न च तस्याप्यनुमितस्यात्मता युक्ता, प्रकाशवत्   
प्रकाश्ययोरात्मपररूपत्वात् । यो हि स्वयमाभासते स एव्गात्मा, यस्तु तेन प्रकाश्यते   
स एव तस्य प्रकाश्योऽपर इत्यसङ्-करः । आत्मपरयोरिव रूपं न सङ्कीर्यते, सर्वस्य   
परस्यापरस्य चात्मत्वात् । न च प्रकाशसिद्धौ प्रकाश्यसिद्धिरस्ति, येनात्मनः   
परोक्षत्वेऽपि न चित्तप्रकाशोऽभ्युपगम्यत इति । एवमायातमान्ध्य-मशेषस्य जगतः ।   
अथात्मनोऽसिद्धावपि चित्तप्रकाशोऽभ्युप-गम्यते, तर्हि प्रकाशात्मिका   
चित्तवृत्तिरुदयव्ययवत्येवात्मत्वेनेष्य-ताम्, किं तद्व्यतिरिक्तस्यात्मनोऽत्यन्तासिद्धस्यात्र   
नित्यत्वसाधनेनेति ।   
     सत्यमनुभवो न स्मरणम्, सत्यं चैकप्रवाहपतितादनु-  
भवादिवृत्तिसामर्थ्याहिताच्चित्तसंस्कारात् स्मृतिसम्भवः, न प्रवाहान्तरस्थात् । इदं च   
सत्यमेव यच्चित्तव्यतिरेकेणात्मनः स्वसाक्षिकस्याभावाभिधानम् ।   
नह्यनुभवमपह्नत्याननुभव-व्यवस्थापकानां व्यवस्था युक्तिमती । स एव   
व्यवस्थापको यदपह्नवे च न किञ्चिन्नापह्नतं नाम तत् । स एवानपह्नवनीयस्व-  
भावो निरूप्यताम् । किं प्रतिक्षणं पूर्वः पूर्वः पूर्वोत्तरक्ष-णाभ्यां भिन्नः   
क्षणमात्ररूपावभासो ग्राहकः प्रकाशते, अथ सर्वदैव । भिन्न इति तत्रायं   
स्थिररूपः प्रकाशः सर्वदैव ग्राह्योपाधिभेदेऽप्यनास्वादितात्मभेदः कालत्रयेऽपि   
तिरस्कृतस्व-प्रागभावप्रध्वंसाभावो नानाविधप्रमाणादनेकचित्तवृत्त्यु-  
दयव्ययसंवेदनेऽप्येकमपि तद्ग्राहकस्थैर्यवेदनो वृत्त्यन्तरेष्व-प्यविलुप्तज्योतिः   
सुषुप्त्यादावप्यखण्डितस्वसंवित् सततमेव स्वप्रकाशत्वेन गम्यत्वादात्मपदप्रतिपाद्यः   
प्रतिपुरुषं स्वसं-वेनसिद्ध इति । किमत्रान्येन साधनेन । तामेवात्मसंविदमभिन्ना-  
मनपायिनीं चाश्रित्य सर्वैः कालान्तरफलानि कर्माण्यारभ्यन्ते । क्षणिकत्वे तु तस्याः   
सर्वव्यवहारप्रत्यस्तमयं सर्व-ज्ञानानां क्षणमात्रवेदनोत्तरध्वंसतः क्षणान्तरे   
सम्भवाभावात् कः प्रवर्तेत्, कुत्र किमर्थं वा ? यतो नहि क्षणात्मवादिनो नाहं न   
ममेति पश्यतः प्रवृत्तिर्घटत इति निरीहं स्वरूपनिष्ठं प्रकाश-मात्रं   
हेयोपादेयबुद्धिविकलं मिथ्याज्ञानविचारबोधाद्यनेक-ज्ञानशून्यं जगद् भवेत् ।   
स्थिरग्राहक्प्रकाशपूर्वत्वादेव-  
       
     मादेः सर्वस्येत्यनपह्नवनीयोऽयं प्रकाशो व्यवहारहेतु-भूतः   
कालान्तरभाविफलप्रवृत्तिकारणं सवदैव स्यात् ।  
     सत्यं ग्राहकोऽप्ययं एकरूपः स्थिरग्राहकप्रकाशः सर्व-  
व्यवहारसम्पादनक्षमोऽनपह्नवनीय एव । स पुनर्न स्वसंवे-द्यः, अपि तु   
ग्राहकक्षणप्रवाह एवानुभूयमाने तत्सादृश्यदर्श-नभ्रान्तैर्विकल्पेनारोप्य   
प्रकाश्ययः । ततः प्रवाहस्यैवैक्यमिति न पुनर्भ्रम एव, विषय वैलक्षण्येन कर्मतया   
तदैक्यस्य संवेदनात् । यदि ह्येतदारोपितं स्यात्, तदारोपिकाभिमतस्य स्वतः क्षणमात्र-  
ध्वंसित्वेनाप्रतिभासनात्, तत्प्रतिभासित्वे ह्यात्मत्वोपपत्तेः, आरोपस्य पूर्वापरपरामर्श-  
रूपत्वेन स्थिरबोधनिवर्त्यत्वात् । न च क्षणात्मनोऽपि   
युगपत्पूर्वापरयुक्तदीर्घविषयत्वतः समारोप-कत्वम्,   
अयोजनात्मकत्वेनाविकल्पकत्वादलातचक्रादिप्रतिभासवत् । अत एव युगपत् सर्वार्थविषयत्वेऽपि   
योगिज्ञानमविकल्पककल्पमित्युक्तम् । योजितविषयं तदिति चेत् सर्वेषां क्षणिकत्वेन   
योजनानुपपत्तेर्न किञ्चिदेतत् । अत एवानेकेषामपि क्रमभाविनां विकल्पक्षणानां   
नारोपकत्वमित्यारोपासम्भवात् तदङ्गताविकल्पनात् । न च ग्राह-कात्मन्येव वक्तुं   
शक्यते, येन स्वात्मन्यविकल्पको विकल्पः । अत एवास्याहं प्रत्ययविषयताऽपि न सम्भवति,   
अपि त्वहम्प्रत्यय-प्रकाशरूपतैव, तदापि तेन रूपेण स्थिरतयैवाहमवभासनात् । न हि   
कालत्रयेऽपि ग्राहकात्मनो ध्वंसः संवेद्यत इत्युक्तम् । यस्य हि प्रागभावः   
सौत्पन्नः, यस्य हि पुंस उत्पत्तिः स नष्टः ।  
     अहम्प्रत्ययस्य पुनः पूर्वोत्तरयोः कोट्योर्नस्त्यभावः । संवित् प्रतिक्षणमुत्पन्ना   
निरूढा भवेदिति न शक्यते वक्तुम्, न वा स्वसंवेद्यः संविद्धर्मो भवतीति   
वक्ष्यामः । तत्स्थूलसूक्ष्म्यो-रिव स्थिरक्षणिकयोः परस्परविरुद्धरूपत्वाद् विद्युदादौ   
क्षणि-कत्वं प्रमाणसिद्धं सदक्षणिकत्वं व्यावर्तयति । यथैवमत्र   
स्वात्मारोपासम्भवेन स्थैर्यमवभासमानमसंशयं क्षणिकत्वं व्यवच्छिनत्तीति   
युक्तम् । न च स्वसंवेदनस्य बाधः सम्भवति, येन भ्रान्तता भवेदिति वक्ष्यमः ।   
न च प्रमाणसिद्ध-स्य बाधकं विनाऽन्यथाभ्युपगमो मतिमावर्जयति विपश्चिताम्   
स्थिरस्यार्थक्रियानुपपत्तिरेव बाधिकेति चेन्न, तदनुपपत्तेस्तत्र निषेत्स्यमानत्वनाबाधकत्वात्   
। तदत्र प्रकाशे स्वचित्तव्ययोदय-साक्षिणि स्थिररूपे ह्यात्मनि ग्राहके स्वसंवेदनात्   
स्वकर्तृत्वं प्रोक्तवदात्मसंवित्तिप्रोद्धारफलं पराभिहिततदभावसाधन-  
हेतुव्राततिरश्चीनतया हेतुकृतम्, न तु स्मृतिः । सा ह्यतीतादनु-भवाद् भिन्नैव । स्मर्ता तु   
न भिद्यते, तस्यैव पूर्वानुभवितृत्वेन तदा स्वसंवेदनादिति तदभेदात् तत्राहेदोपचारः,   
न वस्तुतोऽभेद इत्यलमतिसूक्ष्मानुभवविचारेण मुग्धमतितपस्विजनमनःखेदजनकेन ॥   
४३ ॥  
       
     एवं जन्ममरणयोर्मध्ये पुंसः स्थैर्यं प्रतिपाद्याधुना यैर्भूतेभ्य एव   
ज्ञानस्योत्पत्तिरित्युक्तं तान् प्रति जन्मनः पूर्वं साधयितुमाह -  
       
     जन्मान्तरानुभूतेऽर्थे स्मृतिरन्यस्य सम्भवेत् ।  
     अशनाय भवेत् सा च स्तन्यं प्रत्युपसर्पणात् ॥ ४४ ॥  
       
     यदि हि शरीरेण सह चैतन्यमुत्पद्यते, तदा तदहर्जातस्य बालकस्य   
बुभुक्षितस्याशनाय भोजनार्थं स्तन्यं प्रति क्षीरप्राप्तये प्रवृत्तिर्निगरणात्मको   
व्यापारो न स्यात् ।  
       
     एतच्चोपलक्षणमन्येषां स्थानकरणाभिघातादीनाम् । यदाहुः - आद्यः   
करणविन्यासः प्राणस्योर्ध्वं समीरणम् । स्थानानामभिघातश्च न विना (न विना   
शब्दभावनामिति तत्रत्यः पाठः) पूर्ववेदनाम् ॥ (वा० प० १ । ११४) इति । दृश्यते च   
प्रवृत्तिः । सा जन्मान्तरपूर्विकां स्मृतिं तदा गमयति । ननु यथा जृम्भाद्युद्-भवो   
बालस्य जातिधर्मतया वस्तुशक्तित एव भवति, एवमेतदपि भविष्यतीत्यसमञ्जसमेतत् ।   
अवगमपूर्वकत्वादस्य सर्वस्य ह्यवगमं विना नोद्भवः । केशनखादेरिव तस्य   
जृम्भादेर्जाति-धर्मता युक्ता । क्षीरनिगरणस्य त्विच्छाजन्यप्रयत्नविशेषसाध्य-त्वेन   
दृष्टत्वान्न जातिधर्मता । क्षीरं हि तत्क्षणजातेनापि बालेनार्थितया स्तनात्पूर्वं   
प्रयत्नविशेषेणाकर्षणात् । आकृष्यते च तेन मुखमापूर्य न तद्वमति, अपि तु   
तृप्तिलक्षणफलावधि निगरन्नपि तथा तथा निगरन् दृश्यते । न च यथा यथा   
प्राणाख्य-वायुरोधस्तस्य जायत् इत्येवमादिहिताहितप्राप्तित्यागनिमित्तस्य प्रयत्नविशेषेकार्यस्य   
दर्शनाद् बालानां हिताहितबुद्धिं ज्ञात्वाऽनुमितपूर्वानुभूतहिताहितस्मृतिसिद्धिः ॥ ४४ ॥  
       
     अत्रैवाभुच्चयमाह -  
       
     जातिस्मराश्च दृश्यन्ते कुर्वन्तः प्रत्ययं जनाः ।  
     न चान्येनानुभूतेऽर्थे स्मृतिरन्यस्य सम्भवेत् ॥ ४५ ॥  
       
     भूतपूर्वजन्मस्मर्तारो जातिस्मराः प्रत्यक्षा एव । यदि नाम   
स्मृतिर्जन्मान्तरविषया दृष्टा वा अनुमिता वा, ततः किमित्याह् - न चान्येनेति ।   
अनुभवस्मरणयोरैकाधिकाण्यं पूर्वमेव प्रतिपादितमिति जन्मनः प्रागपि   
सत्तासिद्धिरनुभवितुः ॥ ४५ ॥  
       
     ततोऽनेनापि सिद्धेन किमित्याह -  
       
     एवं चानादिका पुंसामुन्नेया जन्मपद्धतिः ।  
     अनादेर्वस्तुनो मानं विनाशित्वे न सम्भवेत् ॥ ४६ ॥  
       
     प्रतिजन्म पूर्वव्यतीतजन्मसंस्कारपूर्वकव्यवहारदर्शा-नाज्जन्मप्रतिबन्धः   
पुंसः सिद्ध इत्यनादित्वं तेषां सिद्ध्यति । न तु भूतेभ्य एवोत्पादित इति ।   
ततश्चानादित्वात् सिद्धात् सर्वनाशपक्ष-निषेध इत्याह - अनादेरित्यादि । विनाशित्वे   
विनाशित्वनिमित्तमानादेर्-वस्तुनः प्रमाणं न सम्भवेत् । प्रमाणाभावेनार विनाशा-  
सम्भवो लक्ष्यते । तेनानादेर्वस्तुनो विनाशित्वं न सम्भाव्यत इत्यर्थः । उत्पत्तिमतां   
ह्यनित्यत्वं सिद्धव्याप्तिकत्वात् सिद्ध्यति, नानुत्पत्तिमतां यतः । अनुत्पत्तिधर्मा   
चात्मेत्युक्तम् ।  
       
     स्यादेतत् । अनादेरात्मनो विनाशित्वे प्रमाणमस्ति अर्थक्रियाकर्-तृत्वम् । तथाहि -   
नित्यस्यार्थक्रियाकर्तृत्वं स्वभावः, तदभावत्वे-ऽवस्तुत्वप्रसङ्गात् । स च   
स्वभावस्तस्यैक एव, नानास्वभावत्वे हि तस्यापि नानात्वं स्वभावभेदलक्षणत्वात् ।   
भावभेदस्यैकस्व-भावत्वे च सर्वदैव स्वनिवृत्त्या सर्वार्थक्रियाकर्तृत्वस्वभावत्वा-  
देकस्मिन्नपि क्षणे सर्वस्वकार्यकरणप्रसङ्गात् कार्ययौगपद्यं भवेत्, तत्स्वभावस्य   
तदाऽपि भावादिति क्रमेण कार्योत्पादाभावः ।  
       
     नच क्रियाकालनियमो भवेत् । द्वितीयस्मिन्नपि क्षणे तत्स्वभावत्वे तथैव कुर्यात् ।   
द्वितीयक्षणकृताश्चार्थक्रियाः पूर्वमेव कुर्यात्, पूर्वक्षणकृताश्च पुनर्द्वितीयस्मिन् क्षणे   
इत्याद्यनवस्थितेरेकस्व-भावस्य युगपदपि कार्योत्पादानुपपत्तिरिति सा तत्रानुपपद्यमाना   
प्रकारान्तरा-भावद्वस्तुधर्मत्वेन तत्प्रतिपक्षेषु क्षणमात्र-ध्वंसिष्वभावेषु   
विश्राम्यतीति क्षणिकत्वं भावानाम् । क्षणि-कत्वे तु स पूर्वः पूर्वार्थक्रियाकर्ता   
ध्वस्तोऽन्यश्चापूर्वोऽपूर्-वार्थक्रियाकर्ता । समुत्पद्यत इति न क्रमेणानुभूयमानाया   
अर्थक्रियायाः कदाचिदनुपपत्तिरिति न दोषः । ततश्चात्मनोऽप्यर्थ-क्रियालक्षणत्वमेव   
विनाशित्वे प्रमाणमिति विनश्वर आत्मेति सिद्धम् ।  
	तदेतदयुक्तम्, स्वात्मनो ग्राहकस्य स्थिरत्वेनैव संवेदनात् । न च तस्मिंश्च   
क्षणिके स्वभावनिवृत्त्यादेः क्षणविचारस्याप्यत्रा-सम्भव इत्यप्ययुक्तमेव । न च   
भ्रान्तिघटितात् स्थैर्याद् भविष्यतीति वाच्यम्, स्वसंवित्तौ भ्रमाभावात् । ततश्च   
ग्राहकस्थैर्यावभासो विचारदर्शनान्यथानुपपत्तिलक्षणेन चैक्यानुमानेन स्वसंवादो-  
ऽर्थक्रियानुपपत्तिघटितस्य क्षणिकत्वस्य बाधकं प्रमाणम् । ननु स्थिरस्यार्थक्रिया   
नोपपद्यत इत्युक्तम्, तदप्ययुक्तम्, तस्य ह्येकस्व-भावत्वेऽपि विशिष्टसहकारिसन्निधौ   
कार्यकरणैकस्वभावत्वात् तत्सन्निधान एव करोति न प्राक् तत्सन्निधानाभावादिति न   
क्रमेण कार्यानुपपत्तिः । अथ कुशूलस्थस्य बीजस्य क्षित्यादिसहकारिसन्नि-  
धावङ्कुरजनकस्वभावस्य सामर्थ्ये सत्यसति वा तज्जननं सामर्थ्ये सत्यसति च   
सहकारिणि तज्जननसामर्थ्ये वा सहकारिसन्नि-धौ कार्यकरणैकस्वभावत्वात्   
तत्सन्निधानेऽयसामर्थ्यमेक-स्वभावत्वात् सहकारिभ्यः सामर्थ्यलाभे वा   
पूर्वमसमर्थः पश्चात्समर्थ इति स्वभावभेदाद् भेद एव तस्येति नैकता ।  
	अत्रोच्यते - समर्थोऽप्यसौ तत्सन्निधान एव कार्यं करोति, तथा   
स्वभावत्वान्नान्यदा । ननु समर्थश्चेत् किमिति सन्निधानमपेक्षते ? तथा   
स्वभावत्वादित्युक्तम् । स्वहेतुभिः स्वभावाद्वा स तथाभूत-स्वभाव एव भावो भवति,   
यः समर्थोऽपि तथाविधसहकारिकारि-सन्निधौ कार्यं करोति, नान्यदेत्यत्रान्वय-व्यतिरेकावे   
स्थिरवस्तुनि विषये प्रमाणम् । न च स्वभावा भावानां पर्यनुयोगमर्हन्ति । नहि   
किमर्थं वह्निर्दहति न जलमित्यत्र पर्यनुयोगः शक्यते कर्तुम् । अथ सहकारिसन्निधौ   
जनकाद्भिन्नस्तस्य स्वभावो जननाभावा-देवेत्युच्यते, तदाऽपि   
सहकारिसन्निधिकार्यकरणैकस्वभावत्वात् तत्सन्निधौ तु स एवेति न भेदः । नह्यस्मात्   
स्वभावात् कालत्रयेऽपि प्रच्यवते भावः । सहकार्यसन्निधानात्तु न तदा तत्कार्योद्भव   
इति तत्सन्निध्यसन्निधी परं भिद्येते, न तु वस्तुभेदः ।  
	ननु यदि सहकारिगतौ सन्निध्यसन्निधी, तर्हि सहकारिणो भेदं कुरुतः,   
विरुद्धस्वभावत्वात् । न तत्राऽपि विरोधः, तस्याऽपि सन्निधायकः । तस्य सहकारिणि   
सन्निधिस्वभावत्वात् तस्याप्यन्यसह-कारिसन्निधाविति नानियमः । स्वभावनियमत्वाद्   
भावानां वचित्र्यस्येति सहाकारिणामपि क्षित्यादीनां बीजादिकारणसन्निधौ   
तत्कार्यकरणस्त्वसौ तत्सदृश एव स्वभावः । येन तत्सन्निधान एव कार्यं   
कुर्वन्नान्यदेति सर्वेषां तत्कारकत्वस्वभावः परस्पर-सन्निधानापेक्ष इति सर्वे   
कारकाः सहकारिपदवाच्या नैकैकः । न च तेषां स्वभावभेदः । सर्वेषां च   
सामर्थ्येऽपि न कार्यानेक-प्रसङ्गः । परस्परसन्निधौ च   
तदेककार्यनिवर्तनस्वभावत्वात् क्रमेण नानाभू-तार्थक्रियाकरणेऽपि   
नानाभूततत्सहकारिसन्निधौ  
  
     नानाभूतानेककार्यकर्त्रेकत्वस्वभावत्वात् क्रमेण नानाभूतार्थक्रियाकरणेऽपि   
न स्वभावभेदः । यथिकस्यैव चैत्रस्य लवनपचनभोजनाद्यनेककार्यकर्तुश्च   
तत्तद्दात्रादिसह-कारिसन्निधौ तल्लवनादिकार्यकर्तृस्वभावत्वात् क्रमेण लवनादि-भेदेऽपि न   
स्वभावभेदः, तथाभूतस्वभावस्य तत्र क्रमेणैव भावात् ।  
	प्रदीपस्य ह्येकस्यैव वर्तिदहनतैलक्षपणस्वज्ञापनाद्य-  
नेककार्यनिर्वर्तकैकस्वभावोऽभ्युपगतो भवद्भिः । न तु कार्य-भेदेन स्वभावभेदः ।   
एकस्यैव विशिष्टस्वभावस्यानेककार्यनिर्-वर्तनविरोधाभावात् । तद्वदत्राभ्युपगन्तव्यम् ।   
तत्तत्सहकारिसन्नि-धौ तत्तदनेककार्यकरणस्वभावावियोगात् सर्वदैव स्थिरस्याऽपि भावस्य   
सहकारिसन्निधानस्य पूर्ववत् क्रमिकत्वात् क्रमेणानेक-कार्यनिर्वर्तनेऽपि न भेदस्वभावो   
भेदादिति स्थिरस्यार्थक्रियाकर्तृ-त्वं क्रमेण युज्यत इति नार्थक्रियासम्भवस्यात्र   
बाधकत्वम्, तस्याः स्थिरेषु भावेषु सम्भवात् । यथा च क्षणिकस्यार्थक्रिया न   
सम्भवति, तथा विवेचितमस्माभिरागमविवेक इति तत एवावगन्तव्यम् ।  
	तत्र बाधकाभावात् स्थैर्यं भावानां प्रत्यक्षसिद्धम-बाधितमेव ।   
तत्रैषां हेतुः प्रमाणेन सिद्धः । ते विनश्वरास्त-दन्ये त्वविनश्वरा   
एवेत्यात्मनोऽर्थक्रियाकर्तृत्वेऽप्यविनाशः सिद्धः, हेत्वभावात् । एतेन   
ज्ञत्वविरोधोऽप्यात्मनः प्रागुक्तस्तत्तद्-विषयसन्निधौ तत्तद्ग्राहकैकस्वभावत्वेन पूर्ववद्   
भावभेदा-भावाद् घटग्रहणात् पूर्वं तु तत्स्वभावभ्रान्तधिया स्वभाव-भेदेन   
तद्विरोधभ्रमो भवेदित्येवं निरस्तः । ततश्च ग्राहकस्या-विनाशित्वाद् ग्राह्यस्य च   
वस्तुनोऽभावान्न मुक्तौ तयोर्विनाशः, अपि तु सर्वज्ञत्वमेव युक्तम् । आवृतिस्वभावानां   
मलकर्ममाया-ख्यानामविद्यादीनां तदानिं निवृत्तत्वादनावृतस्य ग्राहकस्या-वस्थितेः ।   
यदाहुः - प्रभास्वरमिदं चित्तं प्रकृत्यागन्तवो मलाः । तेषामभावे सर्वार्थं   
तज्ज्योतिरविनश्वरम् ॥ इति ४६ ॥  
	एवं सर्वनाशपक्षमाभास्येदानीं ज्ञानकर्तृत्वनाशपक्षं निरसितुमाह  
       
     न च ज्ञानक्रियानाशः सर्वागमविरोधतः ।  
     सदीशे युक्तिबाधा च तयोर्नित्यत्वदर्शनात् ॥ ४७ ॥  
	  
     नहि द्रष्टुर्दृष्टेर्मन्तुर्मतेर्विपरिलोपो विद्यते (बृ० उ० ४।३।२३) इति श्रुत्यगमनिरस्तोऽयं   
मुक्तौ ज्ञानक्रियानभ्युपगमपक्षः । न च सर्वागमविरुद्धं वस्त्वभ्युपगन्तुमुचितम् ।   
यदाहुः - एकस्य प्रतिभानं तु कुतकान्त विशिष्यते इति । अथ सन्तमप्यर्थं निर्मला न   
पश्यन्तीति मुक्तौ युक्तिबलेन तद्विरुद्धमपि वस्त्वभ्युपगमयत इति , तत्राह - सदीश इति ।   
सच्चासौ प्रमाणसिद्धत्वादीश्वरश्च, तस्मिन् ज्ञानक्रिययोर्नित्यत्वदर्शनादुक्तानु-मानेन   
बाधाऽस्य पक्षस्य । अयमर्थः - पदार्थसङ्ग्रहवादिना तावदीश्वरस्य द्रव्यपदार्थ   
एव, तत्रापि चात्मपदार्थ एव सङ्ग्रहो वाच्यो नान्यत्र, अत्यन्तविल-क्षणत्वेन तदयोगात् ।   
तदनन्तर्भावे हि तस्य पदार्थन्तरत्वं द्रव्यान्तर्वं वा भवेदिति पदार्थानां   
षट्सङ्ख्या द्रव्याणां वा नव सङ्ख्येत्यभ्युपगमविरोधः । अस्तु तदन्तर्भावः,   
किमतः ? अतश्च विमत्यधिकरणभावापन्ना मुक्तात्मानः सर्वज्ञाः सर्व-कर्तारश्च,   
आत्मत्वे सति धर्माधर्मशून्यत्वादीश्वरवदिति युक्त्याऽपि ज्ञानक्रियानाशपक्षः   
प्रतिक्षिप्तः । धर्माधर्मशून्यत्वं हि सर्वज्ञत्वसर्वकर्तृत्वाभ्यां  
  
     व्याप्तमीश्वरे सिद्धं सदात्मनां भवत् तत्तद्रूपतां तदा प्रतिपादयतीत्येवं   
सर्व एवेश्वरसमा मुक्ता भवन्तीति नमुक्तौ ज्ञानक्रियाकर्तृत्वनाशो युक्त इति ॥ ४७ ॥  
	इदानीम् अव्याकृतादिषु (श्लो २) इत्यादिना पूर्वोद्दिष्टान् पक्षान् प्रतिक्षिपति -  
  
     उपादानेषु लीनानां पुनरावर्तनं यतः ।  
     यत्कारणाधिकारेऽतिविपर्यस्ता लयं गताः ॥ ४८ ॥  
  
	भवतु जीवात्मनां कार्यत्वेन तदा तत्र परस्मिन्नकार्यात्मनि   
महाविभूत्यभिधाने घटादीनामिव मृदि लयो मोक्षः, किन्तु तस्मात् स्थानात् पुनः   
प्रलयोत्तरं सर्गारम्भ आवर्तनं परावृत्तिः संसारप्राप्तिस्तेषां भवेदित्यर्थः ।   
हेतुमाह - यत इति । कारणस्या-धिकारः पुनः कार्यात्मना परावृत्तियोग्यता,   
परिणतिधर्मत्वादेव तेन रूपेण तस्याधिक्रियमाणत्वात् । तस्मिन् तथाभूते यतो लीनास्ततः   
पुनरपि मुक्ता जीववत् परावृत्तौ परिवर्तन्त इति व्यर्थोऽत्र मुक्त्यर्थः   
प्रयासस्तल्लयवादिनामिति । स्यादेतत् । यद्यपि प्रलये तत्र सर्व एव जीवात्मानो बद्धा   
अबद्धाश्च लीनाः, तथाऽपि प्रतिसर्गमविद्यादि-वासनायुक्तेन बद्धजीवात्मरूपेणैवासौ   
बद्धः परावर्तते न त्वबद्धेन, परावृत्तिहेतोरविद्यादेस्तत्राभावादिति । तदयुक्तम्, तस्या-  
मवस्थायां विभागाभावावादविभागावस्थैव कारणत्वं । तत्राऽपि   
बद्धाबद्धयोर्विभागे विभागस्याविभागपूर्वकत्वात् तत्प्रकृत्यनुमानं स्फुटमेवेति ततो   
न परत्वं तस्याः प्रकृतेः, तत्प्रकृत्यन्तरसद्भावात् । प्रकृत्यन्तरे   
चाऽऽक्षेपप्रतिसमाधाने पूर्वोक्ते एवेत्यनवस्थानात्त्वविभागरूपा, अविभागरूपत्वेऽपि   
परमकारणस्य प्रागपि तथाभूतस्यैव च स्वरूपापरिमितत्वेन भावाद् जीवात्मलयेऽपि   
तस्याधिक्यासम्भवात्, तत्र च जीवात्मनो-ऽनुपलम्भनात् । यदि परं स जीवात्मा   
प्रागुपलब्धोऽर्थक्रियाकर्ता स्वरूपेणानुपलम्भ्यमानो ध्वस्त एव भवेदित्यात्मनाश एव   
मुक्तौ प्रसक्तः । अयमपरोऽस्य दोषोऽस्तीति वक्ष्यति - मुढानां ज्येष्ठमल्लास्ते येषां   
स्वात्मा विनश्यति (श्लो० ५७) इति । न त्वेतावता प्रोक्तदोषासम्भवोऽत्र ।  
	स्यादेतत् । किं कुर्मः, प्रमाणवत्त्वादायातः प्रसङ्गः केन वार्यत इत्याह -   
विपर्यस्ता इति । न प्रमाणवदेव तत्, अपि तु विपर्यासो मिथ्याज्ञानमत्र मलः । तथाहि -   
नैकस्माद् बोधरूपादुपादान-कारणाच्चेतनविरुद्धकार्य-द्वयोत्पत्तिर्युज्यते,   
विरुद्धयोरेकोपादा-नत्वायोगाद् भावाभावयोरिव । किञ्च, प्रत्ययाप्रत्ययान्वयित्वात्   
तद्विकाराणां परमकारणमपि चेतनाम्चेतनात्मकं स्यात्, न   
चैतन्मातुवन्न्ध्यात्वमिव ब्रह्मणापि शक्यमवस्थापयितुम् । अथ कश्चिद्भागस्तस्य   
चेतनः कश्चिन्नेत्युच्यते । यद्येवं सभागत्वेन घटवत् कार्यत्वासिद्धौ   
पूर्वोक्तदोषतादवस्थ्यम् । किञ्च, जीवात्मनां कार्यत्वसिद्धौ तत्कारणं परा प्रकृतिः   
सिद्ध्यतीति तेषां च चेतनत्वान्न कार्यत्वम् । यच्चोक्तमन्वयात् कार्यत्वमिति, तदप्ययुक्तम्,   
सिद्धत्वादात्मनां समन्वयस्य । समन्वयो हि ग्राह्यस्य कर्मतामापन्नस्य ग्रहीतुं   
युज्यते । न चात्मा स्वात्मन एव ग्राह्यो भवति, तत्र तस्य व्यापारविरोधात् । स हि   
ग्राहकत्वेन प्रत्यग्रूपतया सर्वदा प्रतिभासत इत्युक्तं प्राक् ।  
  
     स्यादेतत् । ग्राह्यसमन्वयो ग्राह्यापन्नस्यैव गृह्यते । यस्तु ग्राहकसमन्वयो   
ग्राहकरूपेणैव तस्मिन्नात्मनि भासमाने भासत इति । तदुत्तरं ग्राहकान्वयो   
ह्यनेकग्राहकप्रकाशपूर्वकः । न चैकात्मस्वभावग्राहकस्वसंवेदनं   
ग्राहकान्तरसंवेदन-मस्ति, तस्य ततोऽन्यत्वेन घटादिवत् परत्वात् । नह्यात्मानः स्वयं   
वेदनमात्राः परस्परं कीर्त्यन्ते, सर्वज्ञत्वस्य सर्वदा प्रसङ्गा-दिति । प्रयेकं   
स्वात्मसवेदने कस्य कुत्रान्वयः । यद्येवं सर्व एवात्मानः सर्वज्ञस्य   
ग्राह्यत्वमनतिक्रान्ताः, तत्सर्व एव तेष्वग्राह्येष्वन्वयं ग्रहीष्यन्तीति । तदयुक्तम्,   
सर्वज्ञात्मनैव व्यभिचारात् । सोऽपि हि स्वसंवेदनेन परमात्मभ्योऽभेदे नैतद्   
ग्रहीतृतया भासते । न चागृहीतस्यान्वयः सम्भवतीत्युक्तम्, न च तस्य सर्वज्ञत्वाद्   
विपरीतग्रहणमुपपद्यते ।  
	तद्यथा - तेनात्मान्तरेभ्यः स्वात्मात्यन्तानन्वितरूपोऽसं-भवाद् भ्रमेण   
स्वानुभवेन गृहीतः, तथैव परात्मनः परस्परं भिन्नाः   
समन्वयविषयभावमतिक्रम्य वर्तमानास्तेन साक्षात्क्रियन्त इत्यदोषः । अत एव   
नानुमेयः, न मातुरनुमातृतया वैसादृश्येन भासनात् स्वात्मवत्   
परात्मनामपीत्यन्तविसदृशतयि-वानुमानात् । यद्येवमसन्नात्माऽश्व-विषाणवत्   
सत्तयाऽनन्वितत्-त्वादिति नेह सत्तान्वयात् सत्त्वमात्मनाम्, अपि तु स्वरूपसत्त्वात् सत्तावत्   
परमकारणवद्धा । तस्यापि हि न सत्तायोगात् सत्त्वं भवद्भिरेष्ट-व्यम्,   
कार्यत्वप्रसङ्गात् । अपि तु स्वरूपं सत्त्वमेवेति नाश्वविषाण-तुल्यता । कथं   
तस्यान्वयाभावे सर्वेषामनात्मनां च सदित्येक-पदव्यक्तिरात्मपदप्राप्तिः । अपि   
चात्मनां कथं सापि विचार्यतामिति चेत्तर्हि सत्तान्वयप्रदाने को ग्रहो यिक्तिर्विदग्धस्य ।   
न चैकान्वयनिबन्-धनैव सर्वत्रैकपदप्रवृत्तिः, वृक्षादिशब्दानामनेकरूपात्मके-  
ऽप्यभिधेये प्रयोगदृष्टेः । पाचकादिशब्दानां योगबलेन प्रवृत्ति-रित्येवमत्रापि   
सम्भवाददोषः । यद्वा उक्तवदन्वयासम्भवेऽ-प्यात्मनां   
सादृश्यनिबन्धनैवैकपदप्रवृत्तिः, घटानामिव घटशब्दस्य । तथा   
सन्निवेशविशेषात्मनो घटशब्दवाच्यत्वात् तस्य घटान्तरेऽप्यविशेषात् ।  
	नन्वस्ति घटानां घटत्वेनान्वयः । यद्येवं घटत्वादुत्-पत्तिस्तदन्वयाद्   
घटानां प्रसज्यते । तेन च घटानां न घटत्वा-दुत्पत्तिः, अपि तु मृदः ।   
तस्मादन्यत् सादृश्यम्, अन्योऽन्वयः । सादृश्यं हि सामान्यमिहोच्यते   
तदेकपदाभिलभ्यत्वे हेतुः । यथाऽयमपि घटोऽयमपीति । तच्च न तदवयवे भवति ।   
यन्न कण्ठे बुध्ने वा घटबुद्धिः, नापि तत्कार्ये कर्परादौ तद्दृष्टम्, कर्पराणां   
वैसादृश्येनैव घटविषयत्वात् । यस्य त्वर्थस्य कार्य प्रत्यवयवं च सिद्धसदृशतरेऽपि   
वस्तुनि तेन रूपेण सर्वत्रैवानु-वृत्तिः सोऽन्वय उच्यते । स एव च एककारणत्वकल्पने   
भवति । तथा दृष्टत्वाद् घटाशरावादिषु हि विसदृशतरेष्वपि तदवयवेषु च   
कण्ठादिषु तत्कार्येषु च कर्परादिषु सर्वत्र मृदन्वयदृष्टेर्मृत्-कार्यत्वाविनाभावसिद्धिरिति   
भेदः । सादृश्यसमन्वययोस्तदन्य-त्रान्व्याभावेऽपि सादृश्यनिबन्धनैवैकपद-  
प्रवृत्तिर्घटत इत्यदोषः । अत एव तत्र वृत्तिकार आह - शिवश्चात्मनः समानजातीयः इति,   
सादृश्यमेव चेतनानामिह स्थितिः इति ।  
	ननु सादृश्यमप्यग्राह्यात्मनोऽस्य नैव ग्रहीतुं शक्यम् ? सत्यम्,   
आत्मपदाभिधेयत्ववददूरविप्रकर्षेण व्यवहारार्थं वैसादृश्यपरिचारमात्रेण   
कथञ्चिदत्रोपचर्यते, न वस्तुतः । यदाहुः- नेति नेतीत्यात्मगतिः । इति सर्वमनवद्यम् ।   
इत्थं चेतनोपादानात्मकपरमकारणसम्भवेऽपि  
  
मुक्तिं तत्प्राप्तिरूपां प्रति पुनः पुनरावृत्तिदोष उक्तः । अनेनैवान्येऽपि   
प्राणाहङ्कारादिलयवादिनः पूर्वोद्दिष्टाः प्रतिक्षिप्ताः- उपादानेषु लीनानां   
पुनरावर्तनं यत इति ॥ ४८ ॥  
  
	इदानीं विलयः परमात्मनि (श्लो० २) इति पक्षं प्रतिक्षिपति -  
       
     उपादानत्वसंसिद्धिर्वेदान्ते परमात्मनः ।  
     उपादाने प्रलीनस्य ध्रुवं प्राग्वन्निवर्तनम् ॥ ४९ ॥  
       
	समस्तजगदुपादानकारणत्वं परमात्मनो वेदान्तागमेषु प्रसिद्धमेव ।   
तस्मिन्नुपादाने लीनानामुपविष्टानामपि प्राग्वद-वश्यं तत्स्वभावान्निवृत्तिः पुनः   
परावृत्तिरित्यर्थः । ननु पूर्वोप-न्यस्तवेदान्तदृशाऽस्य समस्तस्य भेदात्मनो जगतो   
विद्याविलसितत्वे-नाऽसत्यतया कार्यत्वासम्भवेन कथं ब्रह्मणस्तदुपादान-  
कारणत्वमत्र दोषहेतुत्वेन गृह्यत इत्युच्यते । कथमसत्यता तस्य जगतः ? किं लक्षणं   
वा सत्यमुच्यते ? अत्राहुः - बोधरूपत्वमेव सत्यलक्षणम् । तदभावाद्   
घटादेरसत्यता । बोधास्ते न बोद्ध्यात्-मका यत इति । यदाहुः - परेण वेदनं यस्य   
न संविद्यत एव, वैचित्र्यमात्रेण सदसद्व्यवस्था सतां समुचिता, वैपरीत्यस्याऽपि   
सम्भवात् । असत्त्वे तु कारणं सन्नबाधकं वक्तव्यम् । बाधक-मन्तरेण   
सर्वभावानां सत्त्वमनुभवसिद्धं प्रेक्षावतां न त्यक्तुमुचितं यतः ।  
	स्यादेतत् । परविज्ञेयानां सर्वथा परमाणुरूपतया स्थूलाद्यात्मकतयाऽपि   
विचारयितुमशक्यत्वादवस्तुत्वेन स्वप्नवदविद्यारूपत्वं स्वनिरूपणाक्षमत्वं   
वाऽविद्यायाः स्वरूपम्, स्वनिरूपणक्षमत्वमेव विद्यायाः स्वरूपं यतः ।   
बोधात्मवस्तुनस्तु तदैकस्वभावतया तद्व्यवस्थापकत्वेन स्वतः सिद्धेर्न   
तथात्वमिदमसत्त्वकारणं सत्ताबाधकमिति ।  
	तत्र विचारः- पुरुषप्रतिभात्मजन्मकः प्रमाणविशेषः । यदि च   
पुरुषप्रमाणमविद्याऽपस्माराक्रान्ततया प्रतिभावैकल्येन   
भावस्वभावनिरूपणासामर्थ्ययुक्तम्, किमेतावता भावैरपराद्धम्, येन तेनाभावा   
असन्तः कथिताः । नह्येष स्थाणोरपराधो यदेनमन्धो न पश्यतीति, पुरुषापराधस्तु   
भवति । विचारयितुमशक्यत्वेन च भावानां तद्विषयः संशयो युक्तः,   
तत्साधकबाधकप्रमाणाभावेन तस्य न्यायप्राप्तत्वात् । न त्वसत्तानिश्चय इति   
भावस्वभावविचारेण प्रवृत्तेः साधु तद्विचारः कृतः । संशयस्यैव   
गोपालाङ्गनाबालस्थविरस्थस्येत्थं सिद्धान्तितत्वात् । न च विचारयितुं शक्यत्वमेव   
भावानाम्, पूर्वं ज्ञानकाण्ड एव विस्तरेण विचारितत्वादिति नातोऽपि तेषामसत्यत्वम् ।  
	ननूक्तं प्राक्, ब्रह्मैव सत्यम्, असत्यास्तु भेदा इति । सिद्धार्थ-प्रतिपादकत्वेनापि   
श्रुतेः प्रमाणत्वात् श्रुतितः सदसद्व्यवस्थेति । यद्येवं प्रमाणत्वादत्र   
श्रुतिवाक्यानामपि सत्यत्वे ब्रह्मैव सत्यमित्यद्वैतविरोधः,   
प्रमाणप्रमेयादिसत्तानिबन्धनत्वादद्वै-तस्य । अथैतान्यपि श्रुतिवाक्यान्यसत्यान्येवेष्यते,   
यद्येवमप्रमाण-त्वादित्थमेषां ब्रह्मसत्यत्वसिद्धौ भेदासत्यत्वे च प्रमाणान्-तरं   
वक्तव्यम् । नह्यसत्यं प्रमाणं बन्ध्यासुतज्ञानमिव भवति यतः । प्रमाणान्तरे   
चाक्षेपप्रतिसमाधाने पूर्वोक्ते एवेत्य-नवस्थितेर्न सत्याद्वैतसिद्धिः । परमार्थतो   
भेदोऽस्त्येवेति कथमित्थ-मद्वैतस्वभावान्येव तानीति कस्य क्व प्रमाणानि,   
द्वैतनिबन्धनत्वात्  
  
     प्रमाणप्रमेयव्यवस्थितेः । सत्यमेतत्परमार्थतोऽयमविद्यारूप एव   
प्रमाणादिव्यवहार इति चेत् । ननु स एवायं विचार्यते । प्रमाणा-नामसत्यत्वादेषोऽपि   
निश्चयो भवतोऽप्रमा । एतच्च यदवगतं तदसत्यमेव द्विचन्द्रादिवदिति ।   
ब्रह्मणोऽप्यसत्यत्वात् सर्वाभावो वेदार्थः साधु निरूपितः प्रज्ञाशालिभिः ।  
	नन्वविद्यारूपाण्यपि श्रुतिवाक्यानि विद्योपायभूतान्येवेति, इदं   
मुग्धश्रोत्रियप्रतारकमुच्यते । प्रमाणानामसत्यत्वे सर्व-मेतन्मनोराज्यतुल्यम् । सत्यत्वे   
वा द्वैतपक्ष एव प्रकाशते । तदभेदे हि सर्वमेवेदं ब्रह्मेति कस्तत्र कस्य किं   
कुर्यादित्यसङ्गतम् । बिम्ब-स्य न तत्र भ्रान्तिः सम्भवति । भ्रान्तिमपि स्वप्नादिविज्ञानं   
सर्व-मालम्बते भ्रान्तं न स्वात्मनि । आलम्बनं च बहिस्थितमन्यथा प्रतीयमानं   
भ्रमविषयतामापादयति । युत्पुनर्बोधैकस्वभा-वं वस्तु तद्यथैव चाक्स्ति तथैव ततः   
स्वसंवेद्यस्य तत्स्वभावत्-वायोगात् । तत्स्वभावत्वे वा स्वसंवेद्यमेवेति स्वसंवेदने   
भ्रान्त्य-सम्भवादात्मभेदः प्रत्येकं परात्मानुमातृतया स्वसंवेद-नेन सिद्धः   
सत्य एव । श्रुतिरप्याह तमेव भान्तमनुभाति सर्वं तस्य भासा सर्वमिदं विभाति   
(कठो० ५।१५; श्वे० उ० ६।१४; मु० उ० २।२।१०) इति ।  
	नन्वितरेतराभावसिद्ध्यपेक्षत्वाद् भेदस्य भावविषयत्वाच्च प्रत्यक्षस्य कथं   
भेदः प्रत्यक्षः ? तदुक्तम् - आहुर्विधातृ प्रत्यक्षम् (ब्र० सि० २।१) इति ।   
नेतरेतराभावसिद्ध्यपेक्षा भेदैक्यम्, तर्हि सिद्धे भेदे तदितरेतराभावप्रतिपत्तिः,   
सर्वैक्ये हि न कस्यचित् कुतश्चिदभाव इति घटार्थी पटदर्शनात् किमिति निवर्तते । प्रमाणा-  
प्रमाणतदविभागश्च न स्यात्, सत्तामात्राव्यभिचारात् । सर्वज्ञा-नामप्रत्यक्षसिद्धो   
भेद एवेति कथमसत्यत्वं पाठमात्रेण साध्यते । भवतु सत्यम् । तथाऽपि   
ब्रह्मोपादानं ह्येतदिति श्रुतितस्-तदुपादानं ब्रह्म भविष्यतीति । तर्ह्येतदेवात्रोक्तं   
वृत्तिकृता- किमर्थमाक्षेपः ? उपादानेषु लीनानां पुनरावर्तनम् इति । अत्र चोक्तो दोष   
इत्याह - उपादानेति ॥ ४९ ॥  
	ननु च आनन्दं ब्रह्मणो रूपम् इति श्रूयते, तेन च रूपेण परावृत्त्ययोगात् ।   
स्थूलरूपपरावर्तनेऽपि न तल्लीनानां भविष्यति परावृत्तिदोष इत्याह -  
  
     विज्ञानमात्रमानन्दं वस्तु सत्यं न तत्र हि ।  
     नैवंविधमुपादानं दृष्टं तन्त्वादि सूरयः ॥  
	  
     हे सूरयः पण्डिताः ! तत्र ब्रह्मणि विज्ञानं परमार्थतो नास्ति,   
पटाद्युपादानानं तन्त्वादीनामिवोपादानकारणत्वात् ॥ ५० ॥  
	  
     कथं तर्ह्येताः श्रुतय इत्याह -  
       
     भुवनत्वे निविष्टस्य तत्स्थितस्योपपद्यते ।  
     गुणतस्तत्र संस्थानां भोगिनां मुख्यलक्षणम् ॥  
	  
     तद्विज्ञानरूपत्वं तस्य ब्रह्मणो भुवननिमित्तं भोगदातृतया परिणतस्य गुणत   
उपचारतः कथ्यते न मुख्यतः, भुवनस्थभोक्तृविज्ञानयोगात् । मञ्चाः क्रोशन्तीतिवद्  
  
     विज्ञानं ब्रह्मणो रूपमित्युपचारेण श्रुतयो व्याख्येया इत्यर्थः । यदाहुः -   
तत्रेति । तत्र भुवनस्थितानां भोगिनामात्मनामेतन्मुख्यरूपं न ब्रह्मण इति ॥ ५१ ॥  
  
	तर्हि तथाभूतभुवनप्राप्तिरूपोऽस्माकं मोक्षो भविष्यतीत्याह -  
  
     भुवनस्य विनाशित्वं दृष्टत्वात् तद्विनाशने ।  
     तद्भोक्तॄणामपि भवेत् तेनैषा न ध्रुवा गतिः ॥ ५२ ॥  
  
     भुवनविनाशाद् दृष्टो भोक्तृविनाश इति सोऽप्यध्रुवो मोक्षः ॥ ५२ ॥  
  
तदियता परमात्मलयपक्षं प्रतिक्षिप्याधुना कैवल्यमोक्षं  
प्रतिक्षिपति -  
  
     गुणतत्त्वोर्ध्वभोग्यस्य कर्मणोऽनुपलब्धितः ।  
     कैवल्यमपि साङ्ख्यानां नैव युक्तमसङ्क्षयात् ॥ ५३ ॥  
	  
     साङ्ख्यानां मुक्तौ कर्मक्षयतो भोक्तृत्वनिवृत्त्यात्मकं यत् कैवल्यं तदयुक्तम् ।   
कुतः ? इत्यत्राह - असङ्क्षयादिति । गुणतत्त्वोर्-ध्वभोग्यस्य कर्मण इति सम्बन्धः ।   
यद्यपि गुणभोक्तृत्वं निवृत्तं साङ्ख्यमुक्तानाम्, तथापि गुणतत्त्वादुपरि साङ्ख्यापरि-  
दृष्टरागविद्यादितत्त्वविषयाणि कर्माण्यक्षीणानीति तद्भोक्तृत्वम-निवृत्तमेव यतः । कथं   
तेषां कर्मणां तदा न क्षय इत्याह- अनुपलब्धित इति । उपलब्धिर्भोगः । यदुक्तम्-   
भोगोऽस्य वेदना पुंसः इति । तदभावोऽनुपलब्धिः । ततः क्रमेणोपर्युपरि   
स्थिततत्त्वविषयाणि कर्माणि भोक्तव्यानीति । न तावत् तस्तानि भुक्तानि यत इत्यर्थः ।  
	ननु ज्ञानाग्निः सर्वकर्माणि भस्मसात् कुरुतेऽर्जुन ( भ० गी० ४।७) इति   
साङ्ख्यज्ञानात् कथमक्षीणानि तान्युच्यन्ते, गुणपुरुषान्-तरख्यातिमात्रफलं   
साङ्ख्यज्ञानमिति तदुपरि कर्मक्षयस्य कः प्रसङ्गः । ननु गुणनिवृत्त्यैव   
बुद्ध्यादिकरणानामपि निवृत्तेः कथं ते।आं करणौर्विनोपभोगः । न तु गुणप्रवृत्तिः   
करणसं-बन्धहेतुरात्मनाम्, अपि तु समत्वे सति कर्माणि । यदुक्तम्- कर्मतश्च शरीराणि   
विषयाः कारणानि च (स्वा० ३२।१३) इति । कर्माणि चोक्तानि तावत् तेषां सन्तीति   
कारणानामप्यनिवृत्तेः । तत्र भोक्तृत्वे शङ्का - केवलतैवेति । किं तर्हि साङ्ख्यज्ञानात्   
तेषां निवृतम् ? किमन्यन्निवर्त्यतां गुण भोक्तृत्वनिवृत्तिरेवेति ॥ ५३ ॥  
  
	अत्र साङ्ख्यविशेषदृष्ट्या परः सर्वकर्मक्षयं तेषां भोगेन दर्शयति -  
  
     कर्मैकं जन्मकृत् सर्वं नोपादानलयश्रुतेः ।  
     इन्द्रत्वादिफलं वेदेऽप्युच्यते तत् पृथक् पृथक् ॥ ५४ ॥  
	  
     इह जन्मप्रयाणमध्ये यत्कृतं शुभाशुभकर्मजातं तत्सर्वं   
प्रधानोपसर्जनभावेनावस्थितं प्रयाणाभिव्यक्तं युगपदेव समुच्छ्रितमेकमेव जन्म   
करोति । न तु जन्मान्तरे फलदा-नायावशिष्टं भवति प्रतिपालयति । क्रियारूपत्वात्   
कर्मण आरब्ध-कार्यस्यानुपपत्तिरित्येक-भविककर्मवादिनः । ततश्च प्रकृतजन्म-नैव   
तेषां प्राक्तनसर्वकर्म-क्षयोऽनुमितोऽभिनवकर्मक्षयश्च ज्ञानादिना जातः ।   
तदुद्भूतो गुणतत्त्वोर्ध्वभोग्यकर्मसन्ततिः । एतन्निराकरोति- नेति । नैष  
  
     नियमः, किन्तु कानिचित् कर्माणि द्वितीयादिजन्मकर्तृण्यपि सन्ति । कुत इत्याह- उपादान   
इति । उपादाने प्रकृतौ कर्मणां लयः संस्कार-रूपेणावस्थानं श्रूयते यतः ।   
प्रकृतौ कर्मसंस्कार स्थितः सर्व इति । ततस्तु तत्पाककालमासाद्य पुनर्भोगाय प्रवर्तत   
इति । न केवलमिहैव कर्म श्रूयते, यावद्वेदेऽपीत्याह - इन्द्रत्वादिफलमिति । वाजपेयेन   
स्वाराज्यकामो यजेत (आप० श्रौ० १८।१।१) इति स्वराज्यमिन्द्र-त्वं तत्फलं कर्म,   
आदिग्रहणात् स्वर्गादिफलं निषिद्धब्रह्मह-त्यादि नरकफलं च श्रूयते । तत् पृथक्   
पृथगिति । जन्म करोतीति सम्बन्धः, परस्परविरुद्धफलानां युगपदेकजन्मकरणासं-  
भवात् । न च नाशोऽपि कर्मण इत्यवश्यं जन्मान्तरफलदानाय तानि   
प्रतिपादयन्तीत्यभ्युपगन्तव्यमित्यसम्भव एवैभविककर्म-वादस्य । तदुक्तम् - फलति यदि   
न सर्वं तत् कदाचित् तदैव धुरुवम-परमभुक्तं कर्मशास्त्रीयमास्ते (श्लो० वा०, चित्रा०   
२६) इति ।  
	नन्वेतावताऽऽरब्धकार्यं कर्मैव न सम्भवतीत्युक्तम्, कोऽन्यथा एतदाह, किन्तु   
सर्वेण धर्माधर्मात्मकेन पुरुषकर्-मणा स्वफलानुग्राहिणा प्रकृतिसंस्कार एव   
कार्यः, तथा दृष्ट-त्वात् कृष्यादेरपि पुरुषव्यापारस्य । सतु तेनाप्यारब्ध एव ।   
संस्का-रस्त्वसौ स्वपरिपाकापेक्षः प्रतिबन्धकतीव्रकर्मफलभोगक्षया-पेक्षया क्वचिद्   
विशिष्टभुवनभोगक्षयापेक्षया विरुद्धकर्मफल-सहकारिसहायः केवलो वा   
कस्मिश्चिज्जन्मनि कदाचित् तफलं निक्षेप-मिव पुरुषाय दास्यतीत्यसर्वज्ञैः   
कर्मविपाकवैचित्र्यं नावधा-रयितुं शक्यत इति जन्मान्तरफलदकर्मसम्भवादुक्तवदेव   
केवलितैव साङ्ख्यमुक्तानामिति ॥ ५४ ॥  
  
	ननु युष्मदागमेऽपि केवलित्वमात्मनः श्रूयते, कथमित्याह-  
  
     अङ्गुष्ठमात्रभुवने कैवल्यं सम्भवेत् पशोः ।	विज्ञानयोगसन्न्यासैर्भोगाद्वा   
कर्मणः क्षयात् ॥ ५५ ॥  
  
	अङ्गुष्ठमात्रादिसञ्ज्ञकनिवासस्थाने कलाभुवने विज्ञा-नेन   
मायापुरुषविवेकविषयेण, योगेन प्रत्याहराद्यङ्गोपकृतेन चित्तजयात्मना,   
मायाविवेकफलेन सन्न्यासेन वा कर्मणः सर्व-  
मीश्वरायैतदितीश्वरार्पितसर्वकर्मणस्तत्फलविषयेण भोगेनैव वा सर्वकर्मक्षयात्   
सर्वथा भोक्तृत्वनिवृत्तिनिमित्तं कैवल्यं सम्भवति तत्रैव, न तु भवदुक्ताविति ॥ ५५ ॥  
  
	ननु तदेव कैवल्यमस्माकं मोक्षो भविष्यतीत्याह-  
  
     जातं मुक्त्यर्थमात्मायमित्थमात्मलयः फलम् ।  
     उपादाने लयस्यैव दृक्क्रियागुणसङ्क्षयात् ॥ ५६ ॥  
  
	यत्तदपि कैवल्यं मुक्तिरिष्टा, तदपि हि मलसद्भावादात्मनः प्रत्युत   
अकलावस्थावत् किञ्चिज्ज्ञत्वकर्तृत्वयोरप्यभावात् फलमात्-मनाश एव भवतामपि   
गुणोपादानाव्यक्तलयो मोक्षो यतः ॥ ५६ ॥  
  
	एवं साङ्ख्यपक्षमप्याभास्योपसंहर्तुं सर्वान् प्रत्याह-  
  
मूढानां ज्येष्ठमल्लास्ते येषां स्वात्माऽपि नश्यति ।  
ज्ञातॄणां पण्डितम्मन्याः शिखासङ्क्रान्तिवादिनः ॥ ५७ ॥  
  
     त एते सर्ववादिनो मूढप्रधानाः श्रेयोर्ऽर्थिभिर्दूरतरं परिहार्याः,   
येषामश्रेयस्येवात्मनाशे तत्सदृशे वा परश्रेयो-बुद्धिः, अपुरुषार्थभूतः सर्वेषां   
मोक्ष इत्यर्थः । तथाहि - ज्ञातुर्ज्ञेयस्य (मतङ्गपारमेश्वरवृत्तौ (वि० ५।६०-६१)   
अस्माभिरन्यत्र इत्युक्त्वोद्धृतमेतद्वचनं शिवयोगसारे (पृ० ३३) तदुक्तं   
मन्त्रवार्त्तिकटीकायामित्येवं स्मर्यत इति तत्रस्था (पृ० १२५) १९ सङ्ख्याका टिप्पणी   
द्रष्टव्या ।) वा ज्ञप्तेरभावात् सर्ववादि-नाम् । आत्मनाशसमो मोक्षो ज्ञत्वव्यक्तौ   
परत्र तु ॥ इति । ननु सङ्क्रान्तिवादिनां नात्मनाशो विमुक्तावित्याह- ज्ञातृणां   
पण्डितम्मन्या इति शिखा शक्तिः, तत्सङ्क्रान्तिवादिनो मुक्ताव-पण्डिता एव, यतो नास्मात्   
प्रसङ्गान्मुच्यत इत्युक्तम्- शम्भुरेव हि तत्रापि सर्वं वेति करोति च (श्लो० २९) इति ॥ ५७ ॥  
       
     यद्येवं सर्वेषामेव मोक्षशास्त्राणां मुक्तवद् बाधितत्वात् परस्परविरोधाच्च   
किं प्रामाण्यम् ? एवं नेत्याह -  
       
     वस्तुन्यूनत्वमन्येषां रागादूर्ध्वमभाषणात् ।  
     तेन मायानतीतत्वाज्ज्ञातारः सद्मसु स्थिताः ॥ ५८ ॥  
       
	नहि सर्वेण प्रमाणेन सर्वार्थेन भवितव्यमित्यल्पार्थप्रका-शकत्वेन   
प्रत्यक्षादिवदेवान्यान्यपि प्रमाणान्येव । कथं स्वल्पार्थदर्शित्वमेषामित्याह-   
रागादूर्ध्वमभाषणादिति । रागविद्यादितत्त्वजातं च तदूर्ध्वप्रक्रिया   
गुणादिभ्यस्तदूर्ध्वं चितः । ऊर्ध्वशब्दसमानार्थोऽयमूर्ध्वशब्दः । तस्य   
रागादूर्ध्वं समस्ततत्त्वजातस्यानुक्तेर्न्यूनदर्शित्वं तेषाम् । यद्येवमागमान्तरैः   
किं प्राप्यत इत्याह - तेन मायानतीतत्वादिति । येन रागादूर्ध्वं तैर्न दृष्टं तेन   
मायातत्वादधस्ते ज्ञातारो दर्शनान्तरमुक्तास्तत्त्वभुवनस्कन्धेषु लीनाः । कस्य कस्मिन्   
लय इति चेत्, तदेतद् दर्शितमागमप्रामाण्योपन्यासे ॥ ५८ ॥  
	  
     स्वेन ज्ञानकाण्डे उपसंहर्तुमाह -  
       
     इत्येवं वादिगीतानि फलान्युक्तानि लेशतः ।  
     तत्साधनेषु शिष्याणामप्रवृत्तिफलं प्रति ॥ ५१ ॥  
  
इति सद्योज्योतिःशिवाचार्यकृता परमोक्षनिरासकारिका  
  
समाप्ता ॥  
  
	सर्ववादिसिद्धानि फलानि मुक्तिलक्षणान्येव सङ्क्षेपेणोक्तानि । किमर्थं प्रत्युक्तमिति   
चेदेतदुक्तम् । फलसाधनं शास्त्रमनव-धार्य निकृष्टफले प्रवर्तन्त इति   
श्रेयोऽर्थिभिरेवाऽयोगव्यवच्छेदे-नात्रैव प्रवर्तनीयम् । अस्माद्धि पररूपं निःश्रेयसं   
सम्पाद्यत इति ।  
  
     एतद्रौरववृत्तिकृन्मतधिया दीक्षाक्रमात् कारिकाः   
सर्वान्यागममोक्षदूषणगता गाम्भीर्यतो नैव याः ॥  
स्वल्पज्ञैरवगाहिताः किल यतस्तद्रामकण्ठस्त्विमं   
तन्नारायणकण्ठसूनुरकरोदासां विवेकं स्फुटम् ॥  
  
इतिश्रीमद्भट्टनारायणकण्ठात्मजश्रीभट्टरामकण्ठ-विरचिता   
परमोक्षनिरासकारिकावृत्तिः समाप्ता ॥  
  
  
मुक्तबोद्ह इन्दोलोगिचल् रेसेअर्च्ह् इन्स्तितुते©२०११ मुक्तबोध इन्दोलोगिचल् रेसेअर्छ् इन्स्तितुते  अल्ल् रिघ्त्स् रेसेर्वेद्।ए-तेxत्स् मय् बे विएwएद् ओन्ल्य् ओन्लिने ओर् दोwन्लोअदेद् ड़ोर् प्रिवते स्तुद्य्।ए-तेxत्स् मय् नोत्, उन्देर् अन्य् चिर्चुम्स्तन्चेस्, बे चोपिएद्, रेपुब्लिस्हेद्,रेप्रोदुचेद्, दिस्त्रिबुतेद् ओर् सोल्द्, एइथेर् इन् ओरिगिनल् ओर् अल्तेरेद् ड़ोर्म्, wइथोउत्थे एxप्रेस्स् पेर्मिस्सिओन् ओड़् मुक्तबोध इन्दोलोगिचल् रेसेअर्छ् इन्स्तितुते इन् wरितिन्ग्।दत-एन्तेरेद् ब्य् थे स्तड़्ड़् ओड़् मुक्तबोध उन्देर् थे दिरेच्तिओन् ओड़् मर्क् स्। ग्। द्य्च्ज़्कोwस्कि।          