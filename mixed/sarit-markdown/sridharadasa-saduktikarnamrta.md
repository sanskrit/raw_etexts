प्रज्ञां काम् अपि सम्पदं च कुरुते यत्पादसंवाहनं  
नित्यं शाम्यति विष्वगन्धतमसं यच्चक्षुर् उन्मीलनात् ।  
यत्पादार्घ्यपयो विधूय दुरितं निःश्रेयसं यच्छति  
स्वान्ते नः स वसत्व् अनारतम् अनाख्येयस्वरूपो हरिः ॥१॥  

प्रस्तावः
शौर्याणीव तपांसि बिभ्रति भयं यस्मिन् न यस्यावधिर्  
ज्ञाने दान इव द्विषाम् इव जयो येनेन्द्रियाणां कृतः ।  
सम्राजाम् इव योगिनाम् अपि गुरुर् यश् च क्षमामण्डले  
स श्रीललक्ष्मणसेन एकनृपतिर् मुक्तश् च जीवन्न् अभूत् ॥१॥  


तस्यासीत् प्रतिराजतद्वृतमहासामन्तचूडामणिर्  
नाम्ना श्रीबटुदास इत्य् अनुपमप्रेमैकपात्रं सखा ।  
तापं सन्तमसं हरन्न् अहरहः कीर्तिं दधत् कौमुदीं  
साक्षाद् अक्षयसूनृतामृतमयः पूर्णः कलानां निधिः ॥२॥  


श्रीमान् श्रीधरदास इत्य् अधिगुणाधारः स तस्माद् अभूद्  
आकौमारपारपौरुषपराधीनस्य यस्यानिशम् ।  
लक्ष्मीर् वेदविदां गृहेषु गुणिता गोष्ठीषु विद्यावतां  
भक्तिः श्रीपतिपादओपल्लवनखज्योत्स्नासु विश्राम्यति ॥३॥  


प्रत्येकं विषयेषु पञ्चकमितैः श्लोकैः कवीनाम् इदं  
तेनाकारणबान्धवेन विदधे श्रीसूक्तिकर्णामृतम् ।  
प्रीतिं पल्लवयन्तु कर्णकलसीमापूरयन्तश् चिरं  
मज्जन्तः परिशीलयन्तु रसिकाः पञ्च प्रवाहान् इह ॥४॥  


अमराः शृङ्गारचटू अपदेशोच्चावचे क्रमशः ।  

इति पञ्चभिः प्रवाहैः सदुक्तिकर्णामृतं क्रियते ॥५॥  



अमरप्रवाहवीचयः  


अथ धाता रविर् ईशप्रणतिमहादेवशिवहरक्रीडाः ।  
प्रश्नोत्तराट्टहासाव् अमुष्य मूर्धीत्तमाङ्गगङ्गा च ॥१॥  
मौलिशशी कोटीरो मुण्डावलिर् अक्षि पुरभिदारम्भः ।  
बाणानलोष्टमूर्तिर् भैरवहरताण्डवारम्भौ ॥२॥  
नृत्यं हरप्रसादनम् अथ गौरी परिणयस्थगौरी च ।  
शृङ्गारो गिरिदुहितुर् दुर्गा काली तथार्धनारीशः ॥३॥  
शृङ्गारी च गजाननशरसम्भवभृङ्गिणः प्रमथाः ।  
अथ हरिहरौ सकान्तौ सुरसिन्धुर् जह्न्कन्यकाशंसा ॥४॥  
मत्स्यकमठसूकरकेशरिनृसिंहपाणिजन्मानः ।  
शृङ्गारी च नृसिंहो वामनमूर्तिस् त्रिविक्रमो भृगुजः ॥५॥  
दाशरथिर् एष विरही हलधरजिनकल्किनो’थ कृष्णस्य ।  
शिशुताकुमारभावौ स्वप्नायितयौवनक्रीडाः ॥६॥  
प्रश्नोत्तरं च वेणुध्वननं गीतं भुजश् च गिरिधरणम् ।  
उत्कण्ठा गोपवधूसन्देशो हरिर् अमुष्य भक्तिश् च ॥७॥  
उदधिमथनहरिर् अम्बुधिमथनोत्थश्रीः स्वयंवरो लक्ष्म्याः ।  
श्री शृङ्गारः कमलाकमलोपालभवाक् प्रशस्तेन्दुः ॥८॥  
चन्द्रकला शशिबिम्बं प्रौढविधुः सरुचिचन्द्रमा रश्मिः ।  
ज्योत्स्ना कलङ्कतमौडुकैरवसहितेन्दुभावश् च ॥९॥  
मिश्रबहुरूपकास्तङ्गतबहुविषयेन्दवो’थ गन्धवहः ।  
दक्षिणनदीसमुद्रप्रभातभिन्नश् च पुष्पधन्वा च ॥१०॥  
स्मरशौर्यम् अथोच्चावचम् इति पञ्चोपेतनवतिवीचिभिः ।  
श्रीधरदासेन कृतः कृतिना देवप्रवाहो’यम् ॥११॥  


देवप्रवाहः  
१। अथ ब्रह्मवीचिः  


शम्भोः साक्षात् सखैकः सुरपतिपरो धर्मराजस् तथान्यः  
प्राणा विश्वस्य कस्य प्रथमतरमतः को’नु सम्भाषणीयः ।  
कार्यायातान् विदित्वा मुहुर् इति चतुरो लोकपालांश् चतुर्भिर्  
वक्त्रैर् आभाषमाणः समम् उदितरवः पातु पद्मोद्भवो वः ॥१॥  


पालितस्य ।  


आगस्कारिणि कालनेमिदलने तत्ताडनार्थं रुषा  
नाभीपङ्कजम् अस्त्रतां गमयितुं जाने प्रयत्ने श्रियः ।  
आवासोन्मथनोपपादितभयभ्रान्तात्मनः सम्भ्रमाद्  
अब्रह्मण्यपराः पुरातनमुनेर् वाचः प्रसीदन्तु वः ॥२॥  


भट्टश्रीनिवासस्य । (सू।मु। २।१०८)  


पायाद् वो मधुकैटभासुरवधे विष्णुप्रबोधोद्धुरो  
धाता वक्त्रचतुष्टयं तु युगपद् यस्याभवत्सार्थकम् ।  
एकं स्तौति मुखं शिवाम् इतरद् अप्य् आर्तं वरान् याचते   
दैत्यौ प्रत्य् अपरं वितर्जति हरत्य् अन्यच् छ्रियः सम्भ्रमम् ॥३॥  


वसन्तदेवस्य ।  


यन् न क्षुण्णं कदाचित् तुहिनकणचयस्यन्दिभिश् चन्द्रपादैर्  
नापि व्यालीनमुस्रैर् नवनलिनसरोबन्धुभिर् भानवीयैः ।  
तत्कल्पान्तानुषङ्गि द्रुतम् अतनुतमः पाटयन्त्यः समन्ताद्  
आद्याधीतौ विधातुर् मुखशशिविसृताः पान्तु वो दन्तभासः ॥४॥  


बीजकस्य ।  


जातस् ते’धरखण्डनात् परिभवः कापालिकाद्यो’भवत्  
स ब्रह्मादिषु कथ्यताम् इति मुहुर् बाल्याद् गुहे जल्पति ।  
गौरीं हस्तयुगेन षण्मुखवचो रोद्धुं निरीक्ष्याक्षमां  
वैलक्ष्याच् चतुरास्यनिष्फलपरावृत्तिश् चिरं पातु वः ॥५॥  


(सु।र। १०१, सू।मु। २।१०५)  
२। सूर्यः  


तुङ्गोदयाद्रिभुजगेन्द्रफणोपलाय  
व्योमेन्द्रनीलतरुकाञ्चनपल्लवाय ।  
संसारसागरसमुत्क्रमियोगिसार्थ  
प्रस्थानपूर्णकलसाय नमः सवित्रे ॥६॥  


वराहमिहिरस्य । (सु।र। १५०)  


विष्वग्विसारितिमिरप्रकरावरुद्ध  
त्रैलोक्यनेत्रपुटसिद्धरसायनाय ।  
तुभ्यं नमः कमलषण्डविषादनिद्रा  
विद्रावणोद्यतकराय दिवाकराय ॥७॥  


श्रीकण्ठस्य ।  


शुकतुण्डच्छवि सवितुश् चण्डरुचः पुण्डरीकवनबन्धोः ।  
मण्डलम् उदितं वन्दे कुण्डलम् आखण्डलाशायाः ॥८॥  


विद्यायाः । (सु।र। १४९, शा।प। ८६)  


जीयाद् एकफलं नभस्तलतरोर् अभ्रंशि सिन्दूरिणी  
मुद्रा कैरवकाननस्य तिमिरस्तेयाय सन्धिर् दिवः ।  
मन्दारस्तवकोन्तरीक्षकवरीभारस्य गौरीपतेः  
कम्पिल्लच्छदपाटलच्छवि कुलच्छत्रं रघूणां रविः ॥९॥  


हरेः ।   


आद्यूनस् तमसां चकोररमणीरागाब्धिमन्थाचलो  
जीवातुर् जलजस्य वासवदिशाशैलेन्द्रचूडामणिः ।  
आदेष्टा श्रुतिकर्मणां कुमुदिनीशोकाग्निपूर्णाहुतिर्  
देवः सोमरसायनं विजयते विश्वस्य बीजं रविः ॥१०॥  


विभाकरस्य ।  


३। ईशप्रणतिः  


मौलौ वेगाद् उदञ्चत्य् अपि चरणभरन्यञ्चदुर्वीतलत्वाद्  
अक्षुण्णस्वर्गलोकस्थितिमुदितसुरश्रेष्ठगोष्ठीस्तुताय ।  
सन्त्रासान् निःसरनत्य् अविरतविषजद्दक्षिणार्धाङ्ग  
बन्धाद् अत्यक्तायाद्रिपुत्र्या तिर्पुरहरजगत्क्लेशहन्त्रे नमस् ते ॥११॥  


बाणस्य । (सु।र। ५६)  


नमस् तुङ्गशिरश् चुम्बिचन्द्रचामरचारवे ।  
त्रैलोक्यनगरारम्भमूलस्तम्भाय शम्भवे ॥१२॥  


(सु।र। ४८)  


तादृक्सप्तसमुद्रमुद्रितमहीभूभृद्भिर् अभ्रङ्कषैस्  
तावद्भिः परिवारिता पृथुद्वीपैः समन्ताद् इयम् ।  
यस्य स्फारफणामणौ निलयनात् तिर्यक्कलङ्काकृतिः  
शेषः सो’प्य् अगमद् यदङ्गदपदं तस्मै नमः शम्भवे ॥१३॥  


बल्लणस्य । (सु।र। ३८)  


नमस् तस्मै कस्मैचन वचनवित्तेन्द्रिययमी  
यम् ईशानं ज्योतिर्मयम् अयम् उपास्ते मुनिजनः ।  
गुरूपज्ञप्रज्ञामुकुरनिकुरम्बप्रतिफलन्  
निजानन्दज्योत्स्नाभ्युदयभिदुराज्ञानतिमिरः ॥१४॥  


हरेः ।  


वृषधन धनदप्रिय प्रियार्ध  
ग्रथनविदग्ध विदग्धचित्तयोने ।  
पुरहर हरिणाङ्कचूड चूडा  
भुजगभयङ्कर धूर्जटे नमस् ते ॥१५॥  


भोजदेवस्य ।  


४। महादेवः  


शिल्पं त्रीणि जगन्ति यस्य कविता यस्य त्रिवेदी गुरोर्  
यश् चक्रे त्रिपुरव्ययं त्रिपथगा यन्मूर्ध्नि माल्यायते ।  
त्रीन् कालान् इव वीक्षितुं वहति यो विस्फूर्जदक्ष्णां त्रयं   
स त्रैगुण्यपरिच्छेदो विजयते देवस् त्रिशूलायुधः ॥१६॥  


वसुकल्पदत्तस्य । (सु।र। ३०)  


अर्वाञ्चत्पञ्चशाखः स्फुरदुपरिजटामण्डलः संश्रितानां  
नित्यापर्णो’पि तापत्रितयम् अपनयन् स्थाणुर् अव्याद् अपूर्वः ।  
यः प्रोन्मीलत्कपर्दैः शिरसि विरचिताबालबन्धे द्युसिन्धोः  
पाथोभिर् लब्धसेकः फलति फलशतं वाञ्छितं भक्तिभाजाम् ॥१७॥  


जह्नोः ।  


कामं मा कामयध्वं वृषम् अपि च भृशं माद्रियध्वं न वित्ते  
चित्तं दत्त श्रयध्वं परम् अमृतफला या कला ताम् इहैकाम् ।  
इत्थं देवः स्मरारिर् वृषम् अधरचरीकृत्य मूर्त्यैव दित्सन्  
निःस्वो विश्वोपदेशानमृतकरकलाशेखरस् त्रायतां वः ॥१८॥  


कविपण्डितश्रीहर्षस्य ।  


भूतिव्याजेन भूमीम् अमरपुरसरित्कैतवाद् अम्बु बिभ्रल्  
लालाटाक्षिच्छलेन ज्वलनम् अहिपतिश्वासलक्ष्यं समीरम् ।  
विस्तीर्णाघोरवक्त्रोदरकुहरनिभेनाम्बरं पञ्चभूतैर्  
विश्वं शश्वद् वितन्वन् वितरतु भवतः सम्पदं चन्द्रमौलिः ॥१९॥  


जयदेवस्य ।  


पीयूषेण विषेण तुल्यम् अशनं स्वर्गे श्मशाने स्थितिर्  
निर्भेदाः पयसो’नलस्य वहने यस्याविशेषग्रहः ।  
ऐश्वर्येण च भिक्षया च गमयन् कालं समः सर्वतो  
देवः स्वात्मनि कौतुकी हरतु वः संसारपाशं हरः ॥२०॥  


वैद्यगदाधरस्य ।  
५। शिवः  


वेदान्तेषु यम् आहुर् एकपुरुषं व्याप्य स्थितं रोदसी  
यस्मिन्न् ईश्वर इत्य् अनन्यविषयः शब्दो यथार्थाक्षरः ।  
अन्तर्यश् च मुमुक्षुभिर् नियमितप्राणादिभिर् मृग्यते   
स स्थाणुः स्थिरभक्तियोगसुलभो निःश्रेयसायास्तु वः ॥२१॥  


कालिदासस्य । (विक्। १।१)  


कण्ठच्छायमिषेण कल्परजनीम् उत्तंसमन्दाकिनी  
रूपेण प्रलयाब्धिम् ऊर्ध्वनयनव्याजेन कल्पाजलम् ।  
भूषापन्नगकेलिपानकपटाद् एकोनपञ्चाशतं  
वातान् अप्य् उपसंहरन्न् अवतु वः कल्पान्तशान्तौ शिवः ॥२२॥  


चित्तपस्य ।  


क्वाप्य् अग्निः क्वचिद् अद्रिभूर् नरशिरःकीर्णा क्वचिन् निम्नगा  
रूक्षा क्वापि जटा क्वचिद् विषधरा रौद्रं विषं कुत्रचित् ।  
तादृग् भूतगणैर् वृतो मम चिताभस्मोर्मिकिर्मीरितः  
संसारं प्रतिमुच्य यातुर् अपुनर्योगाय पन्थाः शिवः ॥२३॥  


बिल्हणस्य ।  


निर्माता जगदर्थम् एव वचसां वाचं यमो यः स्वयं  
भोगान् विश्वकृते तनोति विषयव्यावर्तितात्मेन्द्रियः ।  
धत्ते’स्त्राणि जगन्ति रक्षितुम् उदासीनः स्वदेहग्रहे   
योगीन्द्रो’स्तु सदाशिवः स भवतां भूत्यै परार्थव्रती ॥२४॥  


वैद्यगदाधरस्य ।  


दूरोन्मुक्तखगेश्वरे मुरभिदि व्याक्षिप्तबाहौ ग्रह  
व्यूहे वारितमातरिश्वनि नमत्य् आशापतीनां गणे ।  
निष्कम्पोरगहारवल्लिर् अचलच्चूडेन्दुर् अव्याकुल  
स्वःसिन्धुः स्थिरयोगनिर्वृतमनाः पायात् त्रिलोकीं शिवः ॥२५॥  


तस्यैव ।  


६। हरशृङ्गारः  


एवं स्थापय सुभ्रु बाहुलतिकाम् एवं कुरु स्थानकं  
नात्युच्चैर् नम कुञ्चिताग्रचरणं मां पश्य तावत् क्षणम् ।  
गौरीं नर्तयतः स्ववक्त्रमुरजेनाम्भोधरध्वानिना  
शम्भोर् वः सुखयन्तु लम्भितलयच्छेदाहतास् तालिकाः ॥२६॥  


योगेश्वरस्य । (सु।र। ६०)  


तस्या नाम मया कथं कथम् अपि भ्रान्त्या समुच्चारितं  
जानास्य् एव ममाशयं तव कृते गौरि प्रसन्ना भव ।  
क्षान्तिः स्वीक्रियतां दयावति मयि क्रोधः परित्यज्यता  
मित्येवं बहु जल्पतः स्मररिपोः प्रेमाञ्जलिः पातु वः ॥२७॥  


चक्रपाणेः ।  


बालः सुन्दरि चन्द्रमाः स्रुतसुधाधाराभिराप्यायितो  
निद्राम् एति फणीश्वरः सुरधुनी रुद्धा जटावल्लिभिः ।  
इत्थं मन्मथकेलिकौतुकविधौ व्रीडावतीं पार्वतीं  
पायाद् वः प्रतिबोधयन् नववधूं चन्द्रार्धचूडामणिः ॥२८॥  


कक्कोलस्य ।   


श्रुतिः सक्ता मुग्धे वचसि वदनेन्दौ निपतिता  
दृशः स्वादौ बिम्बाधरमधुनि मग्नैव रसना ।  
निषण्णाभून् नासा निजपरिमले शैलदुहितु  
र्घनाश्लेषानन्दे वपुर् अपि विलीनं पुरभिदः ॥२९॥  


उमापतिधरस्य ।  


दूरे दारुवनाभिसारक मृषा चाटूनि मुञ्चाधुना  
भूयस् त्वं पुनर् अप्य् अहं यदि तदा चन्द्रः क्षितिं यास्यति ।  
इत्य् उक्तः शशिमौलिर् अद्रिसुतया चूडेन्दुभूलम्भन  
व्याजव्यञ्जितपादपद्मपतनप्रीतप्रियः पातु वः ॥३०॥  


कविपण्डितश्रीहर्षस्य । (सू।मु। २।८)  


७। शिवयोः प्रश्नोत्तरम्  


कस्मात् पार्वति निष्ठुरासि सहज शैलीद्भवानाम् इदं  
निःस्नेहासि कुतो न भस्मपरुषः स्नेहं क्वचिन् निन्दति ।  
कोपस् ते मयि निष्फलः प्रियतमे स्थाणौ फलं किं भवेद्  
इत्थं निर्वचनीकृतो दयितया शम्भुः शिवायास् तु वः ॥३१॥  


भोजदेवस्य । (सु।र। ३५)  


किं गौरि मां प्रति रुषा ननु गौः किम् अस्मि  
कुप्यामि कं प्रति मयीत्य् अनुमानतो’हम् ।  
जानामि सत्यम् औनामनत एव स त्वम्  
इत्थं गिरो गिरिभुवः कुटिला जयन्ति ॥३२॥  


रुद्रटस्य । (काव्यालङ्कार २।१५, सू।मु। ९९।६)  


केयं मूर्ध्न्य् अन्धकारे तिमिरम् इह कुतः सुभ्रु कान्तेन्दुयुक्ते  
कान्ताप्य् अत्रैव कामिन् ननु जलम् उमया पृष्टम् एतावद् एव ।  
नाहं द्वन्द्वं करोमि व्यपनय शिरसस् तूर्णम् एनाम् इदानीम्  
एवं प्रोक्तं भवान् या प्रतिवचनजडः पातु वो मन्मथारिः ॥३३॥  


कस्यचित् ॥  


एषा ते हर का सुगात्रि कतमा मूर्ध्नि स्थिता किं जटा  
हंसः किं भजते जटां न हि शशी चन्द्रो जलं सेवते ।  
मुग्धे भूतिर् इयं कुतो’त्र सलिलं भूतिस् तरङ्गायते  
इत्थं यो विनिगूहते त्रिपथगां पायान् स वः शृङ्गारः ॥३४॥  


कस्यचित् । (स्व् ६७)  


धन्या केयं स्थिता ते शिरसि शशिकला किं नु नामैतद् अस्या  
नामैवास्यास् तद् एतत् परिचितम् अपि ते विस्मृतं कस्य हेतोः ।  
नारीं पृच्छामि नेन्दुं कथयतु विजया न प्रमाणं यदीन्दुर्  
देव्या निह्नोतुम् इच्छोर् इति सुरसरितं शाठ्यम् अव्याद् विभोर् वः ॥३५॥  


विशाखदत्तस्य । (मुद्राराक्षस् १।१, सू।मु। ९९।१)  


८। हरहास्यम्  


पाणौ कङ्कणम् उत्फणः फणिपतिर् नेत्रं ज्वलत्पावकं  
कण्ठः कुण्ठितकालकूटकुटिलो वस्त्रं गजेन्द्राजिनम् ।  
गौरीलोचनलोभनाय सुभगो वेषो वरस्येति मे  
गण्डोल्लासविभावितः पशुपतेर् हासोद्गमः पातु वः ॥३६॥  


रुद्रटस्य । (शृ।ति। ३।२अ)  


उद्दामदन्तरुचिपल्लवितार्धचन्द्र  
ज्योत्स्नानिपीततिमिरप्रकरावरोधः ।  
श्रेयांसि वो दिशतु ताण्डवितस्य शम्भोर्  
अम्भोधरावलिघनध्वनिर् अट्टहासः ॥३७॥  


सङ्घमित्रस्य । (सु।र। ४१)  


मातर् ब्रूहि किम् एतद् अञ्जलिपुटे तातेन गोपायितं  
वत्स स्वादुफलं प्रयच्छति न मे गत्वा गृहाण स्वयम् ।  
मात्रैवं प्रहिते गुहे विघटयत्य् आकृष्य सन्ध्याञ्जलिं  
शम्भोर् भग्नसमाधिरुद्धमनसो हास्योद्गमः पातु वः ॥३८॥  


योगेश्वरस्य । (सु।र। ५९)  


निर्विघ्नं घनसारसारविशदस्वर्लोककल्लोलिनी  
कल्लोलप्रतिमल्लबाहुचलनैर् व्याप्तान्तरालश्रियः ।  
शम्भोः सम्भवदङ्गहारतरलोत्तंसामृतांशुद्रव  
प्राणात् प्राणिकपालचापलदृशो हासोर्मयः पान्तु वः ॥३९॥  


वाचस्पतेः ॥  


भृङ्गी कस् तव चर्चिके गुह न को’प्य् आकार एकस् तु नौ  
सत्यं भृङ्गरिटे सुसत्यम् अनृतं लोकं तु मोटिर् वदेत् ।  
नग्नं पृच्छतम् अस्तु वां परिणयैकात्मत्वम् इत्य् उद्भट  
स्ताव् उत्सृज्य सपर्षदः पशुपतेर् हास्योद्गमः पातु वः ॥४०॥  
९। हरशिरः  


त्वङ्गद्गङ्गम् उदञ्चदिन्दुशकलं भ्रश्यत्कपालावलि  
क्रोडभ्राम्यदमन्दमारुतचयस्फारीभवद्भाङ्कृति ।  
पायाद् वो घनताण्डवव्यतिकरप्राग्भारखेदस्खल  
द्भोगीन्द्रश्लथपिङ्गलोत्कटजटाजूटं शिरो धूर्जटेः ॥४१॥  


वीर्यमित्रस्य । (सु।र। ४२)  


सन्ध्याताण्डवितस्य खण्डपरशोर् अव्याज् जगन्ति ज्वलल्  
लालाटाक्षिपुटोद्भवानलशिखालीढेन्दुलेखं शिरः ।  
भ्रश्यत्कृत्ति चलन्महाहिविगलद्व्योमापगाम्बुस्खलत्  
खण्डेन्दूच्छलभूतिचटुलभ्राम्यज्जटासन्तति ॥४२॥  


योगेश्वरस्य ।  


धूमोद्भेदानभिज्ञस्फुरदन,अम् अनाघ्रातपङ्काधिकार  
प्रेङ्खत्कल्लोलवारिव्यतिकरम् अनघस्पर्शजाग्रत्कपालम् ।  
अज्ञातास्तत्रियामादयितम् अविदितप्राणिहिंसोरगस्रग्  
भूतेशस्य प्रभूताद्भुतम् अवतु शिरः श्रेयसां सन्ततिं वः ॥४३॥  


वैद्यगदाधरस्य ।  


नाट्यावेगविनिःसृतत्रिपथगावारिप्रवाहाकुलः  
शीघ्रभ्रान्तिवशाल् ललाटनयनज्वालातडिद्भीषणः ।  
मुण्डालीकुहरप्रसर्पदनिलास्फालप्रयुक्तध्वनिः  
प्रावृट्काल इवोदितः शिवशिरोमेघः शिवायास् तु वः ॥४४॥  


कस्यचित् ।  


अन्तःस्वीकृतजाह्नवीजलम् अतिस्वच्छन्दरत्नाङ्कुर  
श्रेणीशोणभुजङ्गनायकफणाचक्रील् लसत्पल्लवम् ।  
भूयाद् अभुयदाय मोक्षनगरप्रस्थानभाजम् इतः  
प्रत्यूहप्रशमैकपूर्णकलशप्रायं शिरो धूर्जटेः ॥४५॥  


जलचन्द्रस्य ।  
१०। हरशिरोगङ्गा   


कपाले गम्भीरः कुहरिणि जटासन्धिषु कृशः  
समुत्तानश् चूडाभुजगमणिबन्धव्यतिकरे ।  
मृदुर् लेखाकोणे रयवशविलोलस्य शशिनः   
पुनीताद् दीर्घं वो हरशिरसि गङ्गाकलकलः ॥४६॥  


योगेश्वरस्य । (सु।र। ५३)  


स जयति गाङ्गजलौघः शम्भोर् उत्तुङ्गमौलिविनिविष्टः ।  
मज्जति पुनर् उन्मज्जति चन्द्रकला यत्र शफरीव ॥४७॥  


कस्यचित् । (सु।र। ४५)  


यच्चन्द्रकोटिकरकोरकभावभाजि   
बभ्राम बभ्रुणि जटापटले हरस्य ।  
तद् वः पुनातु हिमशैलशिलानिकुञ्ज  
सात्कारडम्बरविरावि सुरापगाम्भः ॥४८॥  


कस्यचित् । (स।क।आ। १।७७)  


गौरीविभज्यमानार्धसङ्कीर्णे हरमूर्धनि ।  
अम्ब द्विगुणगम्भीरे भागीरथि नमो’स्तु ते ॥४९॥  


कस्यचित् । (सु।र। ७८, सू।मु। १।२४)  


मुक्ताभा नृकपालशुक्तिषु जटावल्लीषु मल्लीनिभा  
बह्वौ लाजनिभा दृशोर् मणिनिभा भोगोत्करे भोगिनः ।  
नृत्यावर्तपरम्परेरितपयः मूर्च्छनोच्छालिताः  
खेलन्तो हरमूर्ध्नि पान्तु भवतो गङ्गापयोबिन्दवः ॥५०॥  


नडगाङ्गोकस्य ॥ शा।प। १०६, सू।मु। २।५३)  
११। हरशिरश्चन्द्रः  


स वः पायाद् इन्दुर् नवविसलताकोटिकुटिलः  
स्मरारेर् यो मूर्ध्नि ज्वलनकपिशे भाति निहितः ।  
स्रवन्मन्दाकिन्याः प्रतिदिवससिक्तेन पयसा   
कपालेनोन्मुक्तः स्फटिकधवलेनाङ्कुर इव ॥५१॥  


राजशेखरस्य । (सु।र। ४६)  


व्यलीके पार्वत्याः परिलघुलवैर् अञ्जनजुषः   
पतद्भिर् बाष्पस्य क्रमलिखितलक्ष्म्या विजयते ।  
लसल्लीलाचन्द्रश् चरणगतमौलेः स्मरजितः  
किरद्भिः स्वज्योत्स्नानखमणिभिर् आपूरितकणः ॥५२॥  


वामनस्य ।  


शम्भोर् इन्दुकला शिवं विशतु वो यस्याः प्रतिच्छायिकां  
त्रिस्रोतःपतिताम् अनेककुटिलीभावं गतां वीचिभिः ।  
सेनानीर् अवलोकते ध्वजपटाकूतेन कात्यायनी   
मल्लीदामस्मीहया निजवधूबोधेन नागाधिपः ॥५३॥  


उमापतेः ।  


अमुद्रकुमुदत्विषः स्फुरितफेनलक्षीस्पृशो  
मरालकुलविभ्रमाः शफरफाललीलाभृतः ।  
जयन्ति गिरिजापतेस् तरलमौलिमन्दाकिनी  
तरङ्गचयचुम्बिनस् तुहिनदीधितेर् अंशवः ॥५४॥  


उमापतिधरस्य ।   


च्युताम् इन्दोर् लेखां रतिकलहभग्नं च वलयं  
द्वयं चक्रीकृत्य प्रहसितमुखी शैलतनया ।  
अवोचद् यं पश्येद्त्य् अवतु स शिवः सा च गिरिजा  
स च क्रीडाचन्द्रो दशनकिरणापूरितकलः ॥५५॥  


वररुचेः । (सु।र। ४७, स्व् ६६, शा।प। ९६)  


१२। हरजटा  


ज्वालेवोर्ध्वविसर्पिणी परिणतस्यान्तस् तपस् तेजसो  
गङ्गातोयतरङ्गसर्पवसतिर् वल्मीकलक्ष्मीर् इव ।  
सन्द्येवार्द्रमृणालकोमलतनोर् इन्दोः सहस्थायिनी  
पायाद् वस् तरुणांशुकपिला शम्भोर् जटासंहतिः ॥५६॥  


रविनागस्य । (सु।र। ५५)  


चूडापीडनिबद्धवासुकिफणाफूत्कारनिर्यद्विष  
ज्वालाजृम्भितमत्स्यकच्चपवधूलीढेन्दुलेखामृतम् ।  
अव्याद् वः स्मरसूदनस्य मदनक्रीडाकचाकर्षणश्  
च्योतन्नाकसरित्सरोषगिरिजादृष्टं जटामण्डलम् ॥५७॥  


भवभूतेः ।  


क्वचिद् अमरसरित् क्वचित् कपालं  
क्वचिद् उरगाः क्वचिद् ऐन्दवी च लेखा ।  
इति विषमविभूषणैर् उपेता   
प्रमथपतेर् अवताज् जटाटवी ॥५८॥  


दण्डिनः ।  


उत्पत्रेव दृशोर्चिषा कुसुमितेवेन्दोः करैर् भोगिभिः   
सारोहेव जटाटवी फलतु वः श्रेयो भवानीपतेः ।  
यत्पर्यन्तविवर्तिनः सुरसरित्पूरस्य भूरिस्फुरत्  
फेनेण्डूकविलासम् अञ्चति विधेर् जीर्णा कपालावली ॥५९॥  


उमापतिधरस्य ।  


मूलावनद्धभुजगेन्द्रकृतालवाल  
बन्धाः स्खलत्त्रिदशसिन्धुजलौघसिक्ताः ।  
उन्मुक्तचन्द्रकुसुमा जगतां हिताय  
शम्भोर् जटाः कनककल्पलताः फलन्तु ॥६०॥  


दङ्कस्य ।  


१३। हरकपालः  


शान्त्यै वो’स्तु कपालदाम जगतां पतुर् यदीयां लिपिं  
क्वापि क्वापि गणाः पठन्ति पदशो नातिप्रसिद्धाक्षरम् ।  
विश्वं स्रक्ष्यति वक्ष्यति क्षितिम् अपाम् ईशिष्यते शिष्यते  
नागान् रागिषु रंस्यते स्यति जगन् निर्वेक्ष्यति द्याम् इति ॥६१॥  


कस्यचित् । (सु।र। ५४)  


गाढग्रन्थिप्रफुल्लद्गलविकलफणापीठनिर्यद्विषाग्नि  
ज्वालानिष्टप्तचन्द्रद्रवदमृतरसप्रोषितप्रेतभावाः ।  
उज्जृम्भा बभ्रुनेत्रद्युइत्म् असकृदसृक्तृष्णयालोकयन्त्यः  
पान्तु त्वां नागनालग्रथितशवशिरःश्रेणयो भैरवस्य ॥६२॥  


भवभूतेः । (सु।र। ३९)  


जयति भुजगरज्जुग्रन्थिनिष्पीडितेन्दु  
स्रवदमृतनिवृत्तप्रेतभावैः कपालैः ।  
विरचितनुतिबन्धो मूर्ध्नि सद्यः पुरारेः  
परिणतबहुकल्पब्रह्मणां ब्रह्मघोषः ॥६३॥  


कस्यचित् । (स।क।आ। १।८४)  


लिप्ता लालाटनेत्रस्फुरदुरुदहनज्वालजालप्रतापोत्  
ताम्यत्कोटीर् अभारस्थिरशशिशकलप्रस्रुताभिः सुधाभिः ।  
अन्तर्नृत्यप्रमोदप्रचलितशिरश् चन्द्रमौलेः कपालाः  
कल्याणं वः क्रियासुः स्तुतिम् अभिधतस् ताण्डवाडम्बरेषु ॥६४॥  


नरसिंहस्य ।  


पायाद् वः स शिरांसि ताण्डवविधौ यन् मूर्ध्नि खिन्नोरग  
श्वासाग्निद्रुतचूडचन्द्रसुधया प्राणन्त्य् अकस्माद् विधेः ।  
ऋक्सामे कतिचित् पठन्ति कतिचिन् मज्जन्ति गङ्गाजले  
स्वात्मानं कतिचिन् मनन्ति कतिचिन् नेत्रानले जुह्वति ॥६५॥  


वामदेवस्य ।  


१४। हरनयनम्  


धूमश्यामककुम्भि भूधरतटत्रुय्द्यद्दृषन्ति स्फुटा  
टोपोल्लुण्ठितसागराम्पि विकलव्यालोकभास्वन्ति च ।  
दृप्यत्तूर्णमरुन्ति कातरतरभ्रश्यज्जगन्ति प्रभोर्  
उद्यन्ति त्रिपुरान्तकृन्ति नयनाद् अर्चींषि पुष्यन्तु वः ॥६६॥  


कस्यचित् ।  


यज्ज्योतिर् द्वादशार्कं हिमगिरिदुहितुर् यन् निशाकेलिदीपो  
यत् कन्दर्पास्थिभस्मीकरणतरुणिताभ्यन्तरज्वाललेखम् ।  
कल्पान्ते जुह्वतो यत् त्रिभुवनसमिधं वेधसः पुण्यवह्निर्  
बिभ्राणं बभ्रुकान्तिं त्रिनयननयनज्योतिर् अस्तु श्रिये वः ॥६७॥  


अंशुधरस्य ।  


आनन्दस्तिमिताः समाधिषु मुखे गौर् या विलासालसाः  
सम्भ्रान्ताः क्षणम् अद्भुताः क्षणम् अथ स्मेरा निजे वैकृते ।  
क्रूराः कृष्टशरासने मनसिजे दग्धे घृणाकूणितास्  
तत्कान्तारुदितेश्रुपूरतरलाः शम्भोर् दृशः पान्तु वः ॥६८॥  


कस्यचित् ।  


पक्ष्मालीपिङ्गलिम्नः कण इव तडितां यस्य कृत्स्नः समूहो  
यस्मिन् ब्रह्माण्डमीषद्विघटितमुकुले कालयज्वा जुहाव ।  
अर्चिर् निष्टप्तचूडाशशिगलितसुधाघोरझाङ्कारिकोणं  
तार्तीयोकं पुरारेर् तद् अवतु मदनप्लीषणं लोचनं वः ॥६९॥  


भवभूतेः । (म्म् १, अड़्तेर् ५।२; शा।प। ९९)  


एकं योगनियोजनान् मुकुलितं चक्षुर् द्वितीयं पुनः  
पार्वत्या जघनस्थले स्तनतटे शृङ्गारभावालसम् ।  
अन्यद् दूरविकृष्टचापमदनक्रोधानलोद्दीपितं  
शम्भोर् भिन्नरसं समाधिसमये नेत्रत्रयं पातु वः ॥७०॥  


श्रीहर्षदेवस्य ।  
१५। त्रिपुरदाहारम्भः  


संरब्धाङ्घ्रिनिवेशनाद् अनिभृतं सर्वंसहाविग्रहे  
वीतालम्बनम् आरसातलम् अधोविस्त्रंसिनि स्यन्दने ।  
याते दृक्पथदूरतां मयपुरे देवस्य भूतप्रभोर्  
द्राग्विश्वम्भरबाणमोक्षविषयो यत्नः शिवायास्तु वः ॥७१॥  


वैद्यगदाधरस्य ।  


चापोत्क्षेपापसर्पद्वलयफणिगुणोत्तंसितापाङ्गभित्ति  
प्रत्यालीढानुबन्धोच्छलितजलनिधिव्याप्तवेलोपकण्ठम् ।  
उन्मीलद्भालवह्नि क्रमशिथिलजटालम्बिगङ्गेन्दुलेखं  
भूयाद् वश् चन्द्रमौलेर् मयनगरभिदः सौष्ठवं मङ्गलाय ॥७२॥  


जलचन्द्रस्य ।  


सङ्व्यानांशुकपल्लवेषु तरलं वेणीगुणेषु स्थितं  
मन्दं कञ्चुकसन्धिषु स्तनतटोत्सङ्गेषु दीप्तार्चिषम् ।  
आलोक्य त्रिपुरावरोधनवधूवर्गस्य धूमध्वजं  
हस्तस्रस्तशरासनो विजयते देवो दयार्द्रेक्षणः ॥७३॥  


मयूरस्य । (सु।र। ६१)  


वाणीभूतपुराणपूरुषधृतिप्रत्याशया धाविते  
निद्रातीक्षणजाशुशुक्षणिकणक्लान्ते शकुन्तेश्वरे ।  
नम्रोन्नम्रभुजङ्गपुङ्गवगुणव्याकृष्टबाणासन  
क्षिप्तास्त्रस्य पुरद्रुहो विजयते सन्धानसीमाश्रमः ॥७४॥  


मुरारेः । (अर् ७।११४, सु।र। ३१)  


दृष्टः सप्रेम देव्या किम् इदम् इति भयात् सम्भ्रमाच् चासुरीभिः  
शान्तान्तस्तत्त्वसारैः सकरुणम् ऋषिभिर् विष्णुना सस्मितेन ।  
आकृष्यास्त्रं सगर्वैर् उपशमितबन्धुसम्भ्रमैर् दैत्यवीरैः  
सानन्दं देवताभिर् मयपुरदहने धूर्जटिः पातु युष्मान् ॥७५॥  


भट्टनारायणस्य । (व्स् १।३)  
१६। हरबाणः  


क्षिप्तो हस्तावलग्नः प्रसभम् अभिहतो’प्य् आददानो’ंशुकान्तं  
गृह्णन् केशेष्व् अपास्तश् चरणनिपतितो नेक्षितः सम्भ्रमेण ।  
आलिङ्गन् यो’वधूतस् त्रिपुरयुवतिभिः साश्रुनेत्रोत्पलाभिः  
कामीवार्द्रापराधः स दहतु दुरितं शाम्भवो वः शराग्निः ॥७६॥  


अमरोः । (अमरु २; सु।र। ४९)  


सिन्दूरश्रीर् ललाटे कनकरसमयः कर्णपाशावतंसो  
वक्त्रे ताम्बूलरागः पृथुकुचकलसे कुङ्कुमस्यानुलेपः ।  
दैत्याधीशाङ्गनानां जघनपरिसरे लाक्षिकक्षौमलक्ष्मी  
रश्रेयांसि क्षिणोतु त्रिपुरहरशरोद्गारजन्मानलो वः ॥७७॥  


मङ्गलस्य । (सु।र। ६७)  


विष्वग् व्याधूय धूमप्रचययवनिकां स्फायमानस्फुलिङ्ग  
व्याजाद् अवकीर्य पुष्पाञ्जलिम् उपरि पदं न्यस्यतो मन्दिराणाम् ।  
स्वच्छन्दाभोगसीमा महति मयपुरे दत्तरौद्राङ्गराग  
व्याप्ताशेषस्य विश्वेश्वरशरशिखिनस् ताण्डवं नः पुनातु ॥७८॥  


वैद्यगदाधरस्य ।  


बाष्पैर् वीताङ्गरागच्छविषु विरचयन्न् अच्छधूमच्छटाभिः   
कस्तूरीपत्रमायां मयनगरवधूवर्गवक्षोरुहेषु ।  
आसाम्लानपुष्पस्तवकनवकलाम् अंशुभिः कुन्तलेषु   
व्याकुर्वन्न् अन्धकारं हरतु हरशरोद्गारजन्मानलो वः ॥७९॥  


जलचन्द्रस्य ।  


चापं मुष्टिर् भवान्याः सरसिजमुकुलश्रीः कथं वा विधत्ते  
प्रत्यालीढं कथं वा रचयतु मणिमन् नूपुरो वामपादः ।  
इत्थं यावद् वितर्कं विदधति विबुधास् तावद् अग्रे य आसीद्  
वाणाग्निः प्लुष्टदैत्यो मयपुरमथने धूर्जटेः सो’वताद् नः ॥८०॥  
१७। अष्टमूर्तिः  


पयोदानां पन्थाः कवलविषयो वा परिमलं  
वहन् बिभ्राणो वा सुहृदपसुहृद् वा जलरुहाम् ।  
ददद् गृह्णानो वा हविर् इति मुहुर् यस्य विबुधाः   
स्तुवन्त्य् अष्टौ मूर्तीः स जगद् अवताद् अन्धकरिपुः ॥८१॥  


श्रीहनूमतः ।  


दिक्कालात्मसमैव यस्य विभुता यस् तत्र विद्योतते  
यत्रामुष्य सुधीभवन्ति किरणा राशेः स यासाम् अभूत् ।  
यस् तत्पित्तम् उषःसु यो’स्य विधये यस् तस्य जीवातवे  
वोढा यद् गणम् एष मन्मथरिपोस् ताः पान्तु वो मूर्तयः ॥८२॥  


चित्तपस्य । (कुवल्। १०५६)  


मौलिं नेनोक्ति भालं तिलकयति तनोर् अङ्गरागं विधत्ते  
धम्मिल्लं सन्दधाति प्रथयति शिरसि व्यक्तम् उत्तंसलक्ष्मीम् ।  
सम्प्रीणीते भुजङ्गान् अपनयति रसं वेत्ति सम्मोदमुद्रां  
याभिः शृङ्गारबन्धस् तनुभिर् इव शिवस् ताभिर् अस्तु श्रिये वः ॥८३॥  


जलचन्द्रस्य ।  


यां धम्मिल्लपदे’भिषिञ्चति यया सन्ध्यासु बद्धाञ्जलिर्  
याम् आयम्य यदात्मकानि नयनान्य् आमील्य यां ध्यायति ।  
यां च स्यन्दनतां निनाय सहितस् ताभिः स्वयं मूर्तिभिर्  
देवो विश्वतनुः पुनातु स जगच्चन्द्रार्धचूडामणिः ॥८४॥  


सुधाकरस्य ।  


या सृष्टिः स्रष्टुर् आद्या वहति विधिहुतं या हविर् या च होत्री  
ये द्वे कालं विधत्तः श्रुतिविष्यगुणा या स्थिता व्याप्य विश्वम् ।  
याम् आहुः सर्वबीजप्रकृतिर् इति यया प्राणिनः प्राणवन्तः  
प्रत्यक्षाभिः प्रपन्नस् तनुभिर् अवतु वस् ताभिर् अष्टाभिर् ईशः ॥८५॥  


कालिदासस्य । (Çअक् १।१)  
१८। भैरवः  


खट्वाङ्गीकृतधूमकेतुधटितप्रेताधिराट्पञ्जर  
प्रोतब्रह्मशिरः कपालवलयं बिभ्रज्जटामण्डलम् ।  
कण्ठे सप्तमहर्षिवक्त्ररचिताम् एकावलीम् उद्वहन्  
पायाद् वः सुलभव्रतोपकरणः कल्पान्तकापालिकः ॥८६॥  


कस्यचित् ।  


सद्यः प्रध्वस्तदेवासुरसरसशिरःश्रेणिशोणारविन्द  
स्रग्दामानद्धमूर्तेर् घनरुधिरकणक्लिन्नचर्मांशुकस्य ।  
निष्पर्यायत्रिलोकीभवकवलरसव्यात्तवक्त्रस्य जीयाद्  
आनन्दः कालरात्रीकुचकलसपरीरम्भिणो भैरवस्य ॥८७॥  


उमापतिधरस्य ।  


वैकुण्ठस्य करङ्कम् अङ्कनिहितं स्रष्टुः कपालं करे  
प्रत्यङ्गं च विभूषणं विरचितं नाकौकसां कीकसैः ।  
भस्म स्थावरजङ्गमस्य जगतः शुभ्रं तनौ बिभ्रतः   
कल्पान्तेषु कपालिनो विजयते रौद्रं कपालव्रतम् ॥८८॥  


भवभूतेः ।  


एकाम्भोधीकृतायां भुवि जगद् अखिलं निर्जनीकृत्य खेलन्   
देवः कालीसहायः प्रसभविहरणोन्मुक्तलीलाट्टहासः ।  
सद्यो दंष्ट्रांशुभिन्ने तमसि निजवपुर्बिम्बम् आलोक्य कस् त्वं  
कस् त्वं ब्रूहीति कोपाद् अभिदधद् अभयं भैरवश् चेष्टतां वः ॥८९॥  


वैद्यगदाधरस्य ।  


कल्पान्ते शयितत्रिविक्रममहाकङ्कालदन्ती स्फुरच्  
छेषस्यूतनृसिंहपाणिनखरप्रोतादिकोलामिषः ।  
विश्वैकार्णवतानितान्तम् उदितौ तौ मत्स्यकूर्माव् उभौ  
कर्षन् धीवरतां गतो’स्य तु महामोहं महाभैरवः ॥९०॥  


चित्तपस्य । (सू।मु। २।२४)  
१९। हरनृत्यारम्भः   


आर्द्रां कण्ठे मुखाब्जस्रजम् अवनमयत्य् अम्बिका जानुलम्बां  
स्थाने क्ट्वेन्दुलेखां निविडयति जटापन्नगेन्द्रेण नन्दी ।  
कालः कृत्तिं निबध्नात्य् उपनयति करे कालरात्रिः कपालं  
शम्भोर् नृत्यावतारे परिषद् इति पृथग् व्यापृता वः पुनातु ॥९१॥  


शतानन्दस्य । (सु।र। ७६, सू।मु। २।२९)  


नन्दिन् खञ्जनमञ्जुनादम् उरजं सङ्गृह्य सज्जीभव  
कुष्माण्डानय भस्मभाजनम् इतो लम्बोदरागम्यताम् ।  
स्कन्दं नन्दय मन्दिरोदरगतं देवीति रङ्गाङ्गणे  
शम्भोस् ताण्डवमण्डनैर्कमनसः सञ्जल्पितं पातु वः ॥९२॥  


योगेश्वरस्य ।  


भो भो दिक्पतयः प्रयात परतः खं मुञ्चताम्भोमुचः  
पातालं व्रज मेदिनि प्रविशत क्षोणीतलं क्ष्माभृतः ।  
ब्रह्मन्न् उन्नय दूरम् आत्मसदनं देवस्य नो नृत्यतः   
शम्भोः सङ्कटम् एतद् इत्य् अवतु वः प्रोत्सारणा नन्दिनः ॥९३॥  


तस्यैव । (सु।र। ७४, सू।मु। २।३०)  


अस्थीन्य् अस्थीन्य् अजिनम् अजिनं भस्म भस्मेन्दुर् इन्दुर्  
गङ्गा गङ्गोरग उरग इत्य् आकुलाः सम्भ्रमेण ।  
भूषाद् आनोपकरणगणप्रापणव्यापृतानां  
नृत्यारम्भप्रणयिनि शिवे पान्तु वाचो गणानाम् ॥९४॥  


धनपालस्य । (स।क।आ। २।२३५, सू।मु। २।२७)  


क्षोणि क्षोभं क्षमस्व त्वम् अपि कुरु महाकूर्म कर्म स्वकीयं  
भो भोः कैलासमेरुप्रभृतिकुलधराधारिणो गच्छताधः ।  
ब्रह्मन्न् उद्गच्छ दूरं कुरुत जलधयः स्थैर्यम् इत्य् अष्टमूर्तेर्  
भर्तुर् नृत्यावतारे सरभसगदिताः पान्तु वो नन्दिवाचः ॥९५॥  


द्वैपायनस्य ।  


२०। हरनृत्यम्   


भ्राम्यद्विश्वम्भराणि भ्रमिचलननमत्कूर्मकुम्भीनसानि  
त्रुष्ट्यत्ताराणि रिङ्गद्धरिणधरशिरःश्रेणीशीर्यद्दृषन्ति ।  
दिक्कीरेओदञ्चद् अम्पि द्रवदमरचमूचक्रचञ्चद्वियन्ति   
व्यस्यन्तु व्यापदं वस् त्रिपुरविजयिनस् ताण्डवारम्भणानि ॥९६॥  


राजशेखरस्य ।  


हेलापाद्रप्रतापान् नमदवनिभराक्रान्तकूर्मेशशेष  
प्रोद्भूतश्वासवातोच्छलदुदधिपयोधौतसूर्येन्दुतारम् ।  
भ्राम्यद्दोःसङ्घवेगापतदचलकुलध्वानसन्त्रस्तविश्वं  
त्रैलोक्यैश्वर्यकारि द्यतु तव दुरितं ताण्डवं चन्द्रमौलेः ॥९७॥  


वाच्छोकस्य ।  


उत्तानाः कति वेल्लिताः कति रयाद् आभुग्नमध्याः कति   
क्षिप्तोत्क्षिप्तविकुञ्चिताः कति भुजास् तौर्यत्रिकानुक्रमात् ।  
कल्पान्तेषु महानटस्य झटिति प्रक्रान्तचक्रभ्रमि   
भ्रान्तौ केवलम् अग्निहासगरलैर् लेखात्रयं पातु वः ॥९८॥  


सागरधरस्य ।  


पायाद् वः सुरदीर्घिकाजलरयभ्राम्यज्जटामण्डली  
वेगव्याकुलनागनायकफणाफूत्कारवातोच्छलम् ।  
सप्ताम्भोनिधिजन्मचण्डलहरीमज्जन्नभोमण्डल  
ग्रासत्रस्तसुराङ्गनाकलकलक्रीडाविलक्षो हरः ॥९९॥  


ब्रह्महरेः । (सु।र। ६८, कर्कराजस्य)  


सन्ध्याताण्डवडम्बरव्यसनिनो भीमस्य चण्डभ्रमि  
व्यानृत्यद्भुजदण्डमण्डलभुवो झञ्झानिलाः पान्तु वः ।  
येषाम् उच्छलतां जवेन झगिति व्यूहेषु भूमीभृताम्  
उड्डीनेषु विडौजसा पुनर् असौ दम्भोलिर् आलोकितः ॥१००॥  


कस्यचित् । (सु।र। ५०, सू।मु। २।३१)  


२१। हरप्रसादनम्  


निःशङ्कं शङ्कर करग्रथिताहिभोग  
भोगप्रद प्रदलितामरवैरिवृन्द ।  
वृन्दारकार्चित चिताभसिताङ्गराग  
रागातिदूर दुरितापहर प्रसीद ॥१०१॥  


बाणस्य ।  


करकलितपिनाक नाकनाथ  
द्विषदुरुमानसशूल शूलपाणे ।  
भव वृषभविमान मानशौण्ड  
त्रिजगदकारणतारक प्रसीद ॥१०२॥  


सञ्चाधरस्य ।  


कटुविशिखशिखिप्रपञ्च पञ्चा  
नन धनदप्रियमित्र मित्रनेत्र ।  
धृतसकलविकल्प कल्पशेष  
प्रकटमहानट नाटय प्रसादम् ॥१०३॥  


तस्यैव ।  


भव शिव शवभस्मगौर गौरी  
ग्रथितशरीर सरीसृपोत्तरीय ।  
स्मरहर हर भीम भीमभूत  
प्रकरभयङ्कर शङ्कर प्रसीद ॥१०४॥  


तस्यैव ।  


धृतनिधनधनुः प्रचण्ड चण्डी  
मुखकमलभ्रमरामराधिनाथ ।  
हर रणरणकान्त कान्तमूर्ते  
गगनदुकूल विकूलयापदं नः ॥१०५॥  


तस्यैव ।  


२२। गौरी  


यान् उद्धूलयतीश्वरः सिकतिला यैर् मौलिमन्दाकिनी  
यैर् बालेन्दुकणार्द्रकेतकदलोत्सङ्गे परागायितम् ।  
यैः कैलासविलासकाननतटीकङ्केल्लिपुष्पोद्गम  
क्रीडाकार्मणम् अद्रिजाचरणयोस् ते रेणवः पान्तु वः ॥१०६॥  


उमापतिधरस्य ।  


लाक्षारागं हरति शिखराज् जाह्नवीवारि येषां  
ये तत्वन्ति स्रजम् अधिजटामण्डलं मालतीनाम् ।  
प्रत्युत्सर्पद्विमलकिरणैर् यैस् तिरोधानम् इन्दोर्  
देव्याः स्थाणौ चरणपतिते ते नखाः पान्तु विश्वम् ॥१०७॥  


कस्यचित् । (सु।र। ८१, दक्षस्य)  


भवजलधिजलावलम्बयष्टिर्   
महिषमहासुरशैलवज्रधारा ।  
हरहृदयतडागराजहंसी   
दिशतु शिवं भवतश् चिरम् ॥१०८॥  


भगीरथदत्तस्य । (सु।र। ८६)  


कां तपस्वी गतो’वस्थाम् इति स्मेराव् इव स्तनौ ।  
वन्दे गौरीघनाश्लेषभवभूतिसिताननौ ॥१०९॥  


भवभूतेः ।  


अभिमतफलसिद्धिसिद्धमन्त्रा  
वलि बलिजित्परमेष्टिनोर् उपास्ये ।  
भगवति मदनारिनारि वन्दे  
निखिलनगाधिपभर्तृदारिके त्वाम् ॥११०॥  


वामदेवस्य ।  


२३। विवाहसमयगौरी  


गोनासाय वियोजितागदरजाः सर्पाय बद्धौषधिः  
कण्ठस्थाय विषाय वीर्यमहतः पाणौ मणीन् बिभ्रती ।  
भर्तुर् भूतगणाय गोत्रजरतीनिर्दिष्टमन्त्राक्षरा  
रक्षत्व् अद्रिसुता विवाहसमये प्रीता च भीता च वः ॥१११॥  


राजशेखरस्य । (वि।शा।भ। १।३, सु।र। १०२, सू।मु। २।३६)  


प्रत्यासन्नविवाहमङ्गलविधौ देवार्चनव्यस्तया  
दृष्ट्वाग्रे परिणेतुर् एव लिखितां गङ्गाधरस्याकृतिम् ।  
उन्मादस्मितरोषलज्जितरसैर् गौर्या कथञ्चिच् चिराद्  
वृद्धस्त्रीवचनात् प्रिये विनिहितः पुष्पाञ्जलिः पातु वः ॥११२॥  


भासस्य । (सु।र। ८८, शा।प। १०२, सू।मु। २।३७)  


ब्रह्मायं विष्णुर् एष त्रिदशपतिर् असौ लोकपालास् तथैते  
जामाता को’त्र यो’सौ भुजगपरिवृतो भस्मरूक्षः कपाली ।  
हा वत्से वञ्चितासीत्य् अनभिमतवरप्रार्थनाव्रीडिताभिर्  
देवीभिः शोच्यमानाप्य् उपचितपुलका श्रेयसे वो’स्तु गौरी ॥११३॥  


कस्यचित् ।  


धूमव्याकुलदृष्टिर् इन्दुकिरणैर् आह्लादिताक्षी पुनः  
पश्यन्ती वरम् उत्सुका नतमुखी भूयो ह्रिया ब्रह्मणः ।  
सेर्ष्या पादनखाच्छदर्पणगतां गङ्गां दधाने हरे  
स्पर्शाद् उत्पुलका करग्रहविधौ गौरी शिवायास्तु वः ॥११४॥  


श्रीहर्षदेवस्य । (प्रियदर्शिका १।१)  


पादाग्रे स्थितया मुहुः स्तनभरेणानीतया नम्रतां  
शम्भोः सस्प्रृहलोचनत्रयपथं यान्त्या तदाराधने ।  
ह्रीमत्या शिरसीहितः सपुलकस्वेदोद्गमोत्कम्पया   
विश्लिष्यन् कुसुमाञ्जलिर् गिरिजया क्षिप्तो’न्तरे पातु वः ॥११५॥  


तस्यैव । (रत्नावलि १, सू।मु। २।३८)  


२४। गौरीशृङ्गारः  


स्वेदस् ते कथम् ईदृशः प्रियतमे त्वन्नेत्रवह्नेर् विभो  
कस्मात् कम्पितम् एतद् इन्दुवदने भोगीन्द्रभीतेर् भव ।  
रोमाञ्चः कथम् एष देवि भगवन् गङ्गाम्भसां शीकर  
इत्थं भर्तरि भावगोपनपरा गौरी चिरं पातु वः ॥११६॥  


लक्ष्मीधरस्य । (सु।र। ७५, शा।प। १०४)  


शम्भो सत्यम् इदं पयोधिमथने लक्ष्म्या वृते केशवे  
वैलक्ष्यात् किल काककूटम् अशितं पीतं विषं यत् त्वया ।  
सत्यं पार्वति नास्ति नः सुभगता साक्षी तथा च स्मरो  
देवेनेति कृतस्मृतिः स्मितमुखी गौरी चिरं पातु वः ॥११७॥  


श्रीहर्षदेवस्य ।  


चर्मालम्बिदुकूलवल्लरिचिताभस्मावधूतस्तनो  
न्मीलच्चन्दनम् उत्तरीयभुजगव्यासक्तमुक्तावलि ।  
मुग्धाया अपि शैलराजदुहितुर् गङ्गाधारालिङ्गनं  
गाढप्रेमरसानुबन्धनिकषग्रावा शिवायास् तु वः ॥११८॥  


जलचन्द्रस्य ।  


शिरसि कुटिला सिन्धुर् दोषाकरस् तव भूषणं  
सह विषधरैः प्रत्यासन्ना पिशाचपरम्परा ।  
हरसि न हर प्राणान् एव न वेद कथं न्व् इति  
प्रणयकुपितक्ष्माभृत्पुत्रीवचांसि पुनन्तु वः ॥११९॥  


भगवद्गोविन्दस्य ।  


नादत्ते फणिकङ्कणप्रणयिनं नीईवीनिवेशे करं  
नो चूणैर् उपहन्ति भालनयनज्योतिर्मयीं दीपिकाम् ।  
धत्ते चर्म हरेण मुक्तम् अपि न द्वैपं भयाद् इत्य् असौ  
पायाद् वो नवमोहनव्यतिकरव्रीडावती पार्वती ॥१२०॥  


आचार्यगोपीकस्य ।  


२५। दुर्गा  


एकं महिषशिरःस्थितम्  
अपरं सानन्दसुरगणप्रणतम् ।  
गिरिदुहितुः पदयुगलं  
शोणितमणिरागरञ्जितं जयति ॥१२१॥  


जलचन्द्रस्य ।  


त्रिभुवनशुभपञ्जिकाञ्जिकेव  
स्फुरति भवानि तवाङ्कुशः कराग्रे ।  
डमरुर् अपि बिभर्ति देवि तत् तद्  
विपदवसानविसर्जनीयलक्ष्मीम् ॥१२२॥  


हरेः ।  


ज्याकृष्टिबद्धखटकामुखपाणिपृष्ठ  
प्रेङ्खन्नखांशुचयसंवलितो’म्बिकायाः ।  
त्वां पातु मञ्जरितपल्लवकर्णपूर  
लोभभ्रमद्भ्रमरविभ्रमभृत्कटाक्षः ॥१२३॥  


अमरोः । (अमरु १; सु।र। १००)  


पादावष्टम्भनम्रीकृतमहिषतनोर् उल्लसद्बाहुमूलं  
शूलं प्रोल्लासयन्त्याः सरलितवपुषो मध्यभागस्य देव्याः ।  
विश्लिष्टस्पष्टदृष्टोन्नतविरलबहुव्यक्तगौरान्तरालास्  
तिस्रो वः पान्तु रेखाः क्रमवशविकसत्कञ्चुकप्रान्तमुक्ताः ॥१२४॥  


बाणस्य ।  


विद्राणे रुद्रवृन्दे सवितरि तरले वज्रिणि ध्वस्तवज्रे  
जाताशङ्के शशाङ्के विरमति मरुति त्यक्तवैरे कुबेरे ।  
वैकुण्ठे कुण्ठितास् ते महिषम् अतिरुषं पौरुषोपघ्निविघ्नं  
निर्विघ्नं निघ्नती वः शमयतु दुरितं भूरिभावा भवानी ॥१२५॥  


तस्यैव ।  


२६। काली  


यद्वक्त्राकाशशेषो नभसि न सुलभो यद्भुजानां सहस्रैः  
प्रेङ्खद्भिः कीर्यमाणास्वनुर् अपि विदितो नावकाशो दिशासु ।  
पञ्च ग्रासा न यस्यास् त्रिभुवनम् अभवत् पूरणार्थंअ समस्तं  
क्ष्ण्ड्त्क्षामाकाण्डचण्डी चिरम् अवतुतरां भैरवी कालरात्रिः ॥१२६॥  


भासोकस्य ।  


शिखण्डे खण्डेन्दुः शशिदिनकरौ कर्णयुगले  
गले ताराहारस्तरलम् उडुचक्रं च कुचयोः ।  
तडित्काञ्ची सन्ध्यासिचयरचिता कालि तद् अयं  
तवाकल्पः कल्पव्युपरमविधेयो विजयते ॥१२७॥  


कस्यचित् ।  


निर्मांसप्रकटास्थिजालविकटां पातालनिम्नोदरीं  
कूपक्रोडगभीरनेत्रकुहराम् उन्नद्धजूटाटवीम् ।  
दन्तान्तर्गतदैत्यकीकसकणव्याकर्षणव्यापृत  
क्रूरैकाग्रनखाम् अखण्डितरुचं त्वां चण्डि वन्दामहे ॥१२८॥  


कस्यचित् ।  


तारान्तर्ज्वलदग्निलक्षनयनश्वभ्रान्तकृपान्तरां  
क्रुद्दागस्त्यनिरस्तवारिधिपयःपातालनिम्नोदरीम् ।  
वन्दे त्वाम् अजितावृतोत्कटसिरापृष्ठास्थिसाराकृतिं  
दंष्ट्राकोटितटोत्पतिष्णुदितिजासृक्चर्चितां चर्चिकाम् ॥१२९॥  


उमापतिधरस्य ।  


जयति तव कूणितेक्षणम् अश्नत्या दशनपेषम् असुरास्थि ।  
कल्पशिखिस्फुटदद्रिक्वाणकरालः कडत्कारः ॥१३०॥  


शतानन्दस्य ।  


२७। अर्धनारीशः   


स जयति गिरिकन्यामिश्रिताश्चर्य्मूर्तिस्  
त्रिपुरयुवतिलीलाविभ्रमभ्रंशहेतुः ।  
उपचयवति यस्य प्रोन्नतैकस्तनत्वाद्  
उपरि भुजगहारः स्थानवैषम्यम् एति ॥१३१॥  


माघस्य ।  


आश्लेषाधरबिम्बचुम्बनसुखालापस्मितान्यासतां  
दूरे तावद् इदं मिथो न सुलभं जातं मुखालोकनम् ।  
इत्थं व्यर्थकृतैकदेहघटनाविन्यासयोर् आवयोः   
केयं प्रीतिविदम्बनेत्य् अवतु वः स्मेरो’र्धनारीश्वरः ॥१३२॥  


कस्यचित् । (स्व् ६८)  


चन्द्रालोकय पश्य पन्नगपते वीक्षध्वम् एतद्गणाः  
कामारेः स्तनभारमन्थरम् उरो लाक्षारुणाङ्घ्रिश्रियः ।  
आकर्ण्य त्रिदशापगागिरम् इमां सोल्लासम् आभाषितां  
व्रीडास्मेरनताननो विजयते कान्तार्धनारीश्वरः ॥१३३॥  


योगेश्वरस्य ।  


स्वच्छन्दैकस्तनश्रीरुभयगतमिलन्मौलिचन्द्रः फणीन्द्र  
प्राचीनावीतवाही सुखयतु भगवान् अर्धनारीश्वरो वः ।  
यस्यार्धे विश्वदाहव्यसनविसृमरज्योतिर् अर्धं कृपोद्यद्  
बाष्पं चान्योन्यवेगप्रहतिसिमसिमाकारि चक्ष्ण्ड्स्मृतीयम् ॥१३४॥  


मुरारेः । (अर् ७।३८, सू।मु। २।२१)  


धम्मिल्लं च जटां च मौक्तिकसरं चाहिं च रत्नानि च  
ब्रह्मास्थीनि च कुङ्कुमं च नृशिरश् चूर्णोत्तरं भस्म च ।  
क्षौमं च द्विपचर्म चैकवपुषा बिभ्रद्दिशन्न् एकतां  
भावानाम् इव योगिनां दिशतु वः श्रेयो’र्धनारीश्वरः ॥१३५॥  


शङ्करदेवस्य ।  


२८। शृङ्गारात्मकार्धनारीश्वरः  


अर्धं दन्तच्छदस्य स्फुरति जपवशाद् अर्धम् अप्य् उत्प्रकोपाद्   
एकः पाणिः प्रणन्तुं शिरसि कृतपदः क्षेप्तुम् अन्यस् तम् एव ।  
एकं ध्यानान् निमीलत्य् अपरम् अविकसद् वीक्षते नेत्रम् इत्थं   
तुल्यान् इच्छाविधित्सा तनुर् अवतु स वो यस्य सन्ध्याविधाने ॥१३६॥  


कस्यचित् ।  


अच्छिन्नमेखलम् अलब्धदृढोपगूढम्   
अप्राप्तचुम्बनम् अवीक्षितवक्त्रकान्ति ।  
कान्ताविमिश्रवपुषः कृतविप्रलम्भ  
सम्भोगसख्यम् इव पातु वपुः स्मरारेः ॥१३७॥  


छित्तिपस्य ।  


प्रौढप्रेमरसाद् अभेदघटिताम् अङ्गे दधानः प्रियां  
देवः पातु जगन्ति केलिकलहे तस्याः प्रसादाय यः ।  
व्याहर्तुं प्रणयोचितं नमयितुं मूर्धानम् अप्य् अक्षमो  
धत्ते केवलम् एव वामचरणाम्भोजे करं दक्षिणम् ॥१३८॥  


गदाधरस्य ।  


मिश्रीभूतां तव तनुलतां बिभ्रतो गौरि कामं  
देवस्य स्याद् अविरलपरीरम्भजन्मा प्रमोदः ।  
किन्तु प्रेमस्तिमितमधुरस्निग्धमुग्धा न दृष्टिर्  
दृष्टेत्य् अन्तःकरणम् असकृत् ताम्यति त्र्यम्बकस्य ॥१३९॥  


भगीरथस्य । (सु।र। ८२)  


अन्यस्यै सम्प्रतीयं कुरु मदनरिपो स्वाङ्गदानप्रसादं   
नाहं सोढुं समर्था शिरसि सुरनदीं नापि सन्ध्यां प्रणन्तुम् ।  
इत्य् उक्त्वा कोपबिद्धां विघटयितुम् उमाम् आत्मदेहं प्रवृत्तां   
रुन्धानः पातु शम्भोः कुचकलसहठस्पर्शकृष्टो भुजो वः ॥१४०॥  


मयूरस्य ।   


२९। गणेशः   


एकः स एव परिपालयताज् जगन्ति  
गौरीगिरीशचरितानुकृतिं दधानः ।  
आभाति यो दशनशून्यमुखैकदेश  
देहार्धहारितवधूक इवकदन्तः ॥१४१॥  


वसुकल्पस्य । (सु।र। ९४)  


कपोलाद् उड्डीनैर् भयवशविलोलैर् मधुकरैर्   
मदाम्भःसंलोभाद् उपरि पतितुं बद्धपटलैः ।  
चलद्बर्हच्छत्रश्रियम् इव दधानो’तिरुचिराम्  
अविघ्नं हेरम्बो जगदघविघ्âतं घटयतु ॥१४२॥  


तस्यैव । (सु।र। ९३)  


सन्ध्यासिन्दूररागारुणगगनतलासङ्गिगङ्गोत्तमाङ्ग  
त्वङ्गन्नक्षत्रमालाकृतरुचिररुचिः कर्णशङ्खीकृतेन्दुः ।  
निस्तोयआम्भोदवृन्दैः श्रुतियुगलचलच्चामराडम्बरश्रीर्  
अव्याजालङ्कृतिर् वः प्रवितरतु गणग्रामणीर् मङ्गलानि ॥१४३॥  


दङ्कस्य ।  


गर्जद्गभीरघनघर्घरघोरघोष  
दिग्दन्तिभीतिजननोद्गतकण्ठनादः ।  
धुन्वन् मुखं तव निरस्यतु सर्वविघ्नं  
लम्बोदरः सहजनाठ्यरसप्रवृत्तः ॥१४४॥  


पापाकस्य ।  


देवेन्द्रमौलिमन्दारमकरन्दकणारुणाः ।  
विघ्नं हरन्तु हेरम्बचरणाम्बुजरेणवः ॥१४५॥  


उमापतिधरस्य ॥  
३०। कार्त्तिकेयः  


स्वेच्छारम्यं लुठित्वा पितुर् उरसि चिरं भस्मधूलीचिताङ्गो  
गङ्गावारिण्य् अगाधे झटिति हरजटाजूटतो दत्तझम्पः ।  
सद्यः सीत्कारकारी जलजडिमरणहन्तपङ्क्तिर् गुहो वः  
कम्पी पायाद् अपायाज् ज्वलितशिखिशिखे चक्षुषि न्यस्तहस्तः ॥१४६॥  


बाणस्य । (सु।र। ९१, सू।मु। २।४३)  


अर्चिष्मन्ति विदार्य वक्त्रकुहराण्य् आसृक्कतो वासुकेस्  
तर्जन्या विषकर्बुरान् गणयतः संस्पृश्य दन्ताङ्कुरान् ।  
एकं त्रीणि नवाष्ट सप्त षडतिव्यस्तास्तसङ्ख्याक्रमा  
वाचः शक्तिधरस्य शैशवकलाः कुर्वन्तु वो मङ्गलम् ॥१४७॥  


कस्यचित् । (सु।र। ९५, शा।प। १०५)  


सुप्तं पक्षपुटे निलीनशिरसं सृष्ट्वा मयूरं पुरः  
कृत्तं केन शिरो’स्य तात कथम् इत्य् आक्रन्दतः शैशवात् ।  
अन्तर्हासपिनाकिपाणियुगलस्फालोल्लसच्चेतसस्  
तन्मूर्धेक्षणहर्षितस्य हसितं पायात् कुमारस्य वः ॥१४८॥  


कस्यचित् । (सु।र। ९६)  


हंसश्रेणिकुतूहलेन कलयन् भूषाकपालावलीं  
बालाम् इन्दुकलां मृणालरभसाद् आन्दोलयन् पाणिना ।  
रक्ताम्भोजधिया च लोचनपुटं लालाटम् उद्घाटयन्  
पायाद् वः पितुर् अङ्कभाक् शिशुजनक्रीडोन्मुखः षण्मुखः ॥१४९॥  


बलभद्रस्य । (सु।र। ९२)  


नालैर् नीलोत्पलानां रचितगुरुजटाजूटविन्यासशोभः  
कृत्वा सम्भुग्नकोटिद्वयम् अथ विसिनीकन्दम् इन्दोः प्रदेशे ।  
मातुश् चित्रांशुकेन त्वचम् उचितपदे पौण्डरीकीं विधाय  
क्रीडारुद्रायमाणो जगद् अवतु गुहो वीक्ष्यमाणः पितृभ्याम् ॥१५०॥  


हलायुधस्य ।  


३१। भृङ्गी  


दिग्वासा यदि तत् किम् अस्य धनुषा सास्त्रस्य किं भस्मना  
भस्माथास्य किम् अङ्गना यदि च सा कामं परिद्वेष्टि किम् ।  
इत्य् अन्योन्यविरुद्धचेष्टितम् इदं पश्यन् निजस्वामिनो  
भृङ्गी सान्द्रशिरावनद्धपरुषं धत्ते’स्थिशेषं वपुः ॥१५१॥  


योगेश्वरस्य (सु।र। १०३, स्व् २३९९)  


कस्मात् त्वं तात गेहाद् अपरम् अभिनवा ब्रूहि का तत्र वार्ता   
देव्या देवो जितः किं वृषडमरुचिताभस्मभोगीन्द्रचन्द्रान् ।  
इत्य् एवं बर्हिनाथे कथयति सहसा भर्तृभिक्षा विभूषा  
वैगुण्योद्वेगजन्मा जगद् अवतु चिरं हारवो भृङ्गिरीटेः ॥१५२॥  


तुङ्गोकस्य । (सु।र। ९८)  


चर्चेयं क्षुधिता सदैव गृहिणी पुत्रो’प्य् अयं षण्मुखो  
दुष्पूरोदरभारमन्थरवपुर्लम्बोदरो’पि स्वयम् ।  
इत्य् एवं स्वकुटुम्बम् एकवृषभो देवः कथं पोक्षतीत्य्  
आलोक्येव विशुष्कपञ्जरतनुर् भृङ्गी चिरं पातु वः ॥१५३॥  


नीलाङ्गस्य ।  


भिक्षाभोजिनि कृत्तिवाससि वसुप्राप्तिः कुतः स्याद् इति   
प्राग् अर्धं वपुषः स्वयं व्यसनिनो यस्याहरत् पार्वती ।  
तस्यार्धं कुपिता हठाद् यदि हरेन् मूर्ध्नि स्थिता जाह्नवी  
हा नाथ क्व तदेति दुःस्थहृदयो भृङ्गी भृशं शुष्यति ॥१५४॥  


भवानन्दस्य ।  


सेवां नो कुरुते करोति न कृषिं वाणिज्यम् अस्यास्ति नो  
पैत्र्यं नास्ति धनं न बान्धवबलं नैवास्ति कश्चिद् गणः ।  
द्यूतस्त्रीव्यसनं न मुञ्चति तथापीशस् तद् अस्मात् फलं  
किं मे स्याद् इति चिन्तयन्न् इव कृशो भ्ङ्गी चिरं पातु वः ॥१५५॥  


कस्यचित् ।  


३२। गणोच्चावचम्  


स्थूलो दूरमयं न यास्यति कृशो नैष प्रयाणक्षमस्  
तेनैकस्य ममैव तत्र कशिपुप्राप्तिः परं दृश्यते ।  
इत्य् आदौ परिचिन्तितं प्रतिमुहुस् तद्भृङ्गिकूष्माण्डयोर्  
अन्योन्यप्रतिकूलम् ईशशिवयोः पाणिग्रहे पातु वः ॥१५६॥  


कस्यचित् । (सु।र। ९९)  


चर्चायाः कथम् एव रक्षति सदा सद्यो नृमुण्डस्रजं  
चण्डीकेशरिणो वृषं च भुजगान् सूनोर् मयूराद् अपि ।  
इत्य् अन्तःपरिभावयन् भगवतो दीर्घं धियः कौशलं  
कूष्माण्डो धृतिसम्भृताम् अनुदिनं पुष्णाति तुन्दश्रियम् ॥१५७॥  


कस्यचित् । (सु।र। ९७)  


देवी सूनुम् असूत नृत्यत गणाः किं तिष्ठतेत्य् उद्भुजे  
हर्षाद् भृङ्गरिटावयाचितगिरा चामुण्डयालिङ्गिते ।  
अव्याद् वो हतदुन्दुभिस्वनघनध्वानातिरिक्तस् तयोर्  
अन्योन्यप्रचलास्थित्पञ्जररणत्कङ्कालजन्मा रवः ॥१५८॥  


योगेश्वरस्य । (सु।र। ७१, सू।मु। २।५५)  


शृङ्गं भृङ्गिन् विमुञ्च त्यज गजवदन त्वं च लाङ्गूलमूलं  
मन्दानन्दो’सि नन्दिन्न् अलम् अबल महाकाल कण्ठग्रहेण ।  
इत्य् उक्त्वा नीयमानः सुखयतु वृषभः पार्वतीपादमूले  
पश्यन्न् अक्षैर् विलक्षं वलितगलचलत्कम्बलं त्र्यम्बकं वः ॥१५९॥  


अभिनन्दस्य । (सु।र। ७७)  


दिग्वासा वृषवाहनो नरशिरोधारी दधानो’जिनं  
भिक्षुर् भस्मभुजङ्गभूषिततनुर् भूतैर् भ्रमन् काननम् ।  
स्मर्त्ट्णां शिवकृत् तथापि जगति ज्येष्ठो’स्मदीयः प्रभुर्  
धन्यो’स्मीत्य् अतितोषपुष्टजठरः कूष्माण्डको’व्याज् जगत् ॥१६०॥  


महानिधेः ।  


३३। हरिहरौ   


यद् बद्धार्धजटं यदर्धमुकुटं यच्चन्द्रमन्दारयोर्  
धत्ते धाम च दाम च स्मितलसत्कुन्देन्द्रनीलश्रियोः ।  
तत् खट्वाङ्गरथाङ्गसङ्गविकटं श्रीकण्ठवैकुण्ठयोर्  
वन्दे नन्दिमहोक्षतार्क्ष्यपरिषन्नामाङ्कम् एकं वपुः ॥१६१॥  


राजशेखरस्य । (सु।र। १६३९)  


नियमितजटावल्लीलीलाप्रसुप्तमहोरगं  
चरणकमलप्रान्ते मुक्तस्वविक्रमगोवृषम् ।  
विततफणिभुक्पत्रच्छत्रं गदालगुडश्रियं  
हरिहरवपुर्ब्रह्मोपास्यं पुनातु जगत् त्रयम् ॥१६२॥  


भवानन्दस्य ।  


येन ध्वस्तमनोभवेन बलिजित्कायः पुरास्त्रीकृतो  
यो गङ्गां च दधे’न्धकक्षयकरो यो बर्हिपत्रप्रियः ।  
यस्याहुः शशिमच्छिरो हर इति स्तुत्यं च नामामराः   
सो’व्याद् इष्टभुजङ्गहारवलयस् तां सर्वदो माधवः ॥१६३॥  


भारवेः । (स्व् ४४, सू।मु। २।१०४, साह्।द्। १०।१२)  


एकावस्थितिर् अस्तु वः पुरमुरप्रद्वेषिणोर् देवयोः   
प्रालेयाञ्जनशैलशृङ्गसुभगच्छायाङ्गयोः श्रेयसे ।  
तार्क्ष्यत्रासविहस्तपन्नगफटा यस्यां जटापालयो   
बालेन्दुद्युतिकोशसुप्तजलजो यस्यां च नाभीह्रदः ॥१६४॥  


तुङ्गोकस्य ।  


यज्जम्बूकम्बुरोचिः फणधरपरिषद्भोजिभोगीन्द्रकान्तं  
नन्दच्चन्द्रारविन्दद्युतिचरणशिरःस्यन्दिमन्दाकिनीकम् ।  
रक्षासंहारदक्षं मदनसमुदयोद्दीपनं शश्वद् अव्याद्  
अव्याघातं विबोधे’प्य् उदधिगिरिसुताकान्तयोर् देहम् एकम् ॥१६५॥  


जलचन्द्रस्य ।  


३४। कान्तासहितहरिहरौ  


सम्भोगस्पृहयालुमन्मथपुनर्जन्मास्पदं भूर् भुवः  
स्वः पायात् पुरुषोत्तमक्रतुभिदोर् अर्धार्धपूर्णं वपुः ।  
यल्लक्ष्मीगिरिजाकटाक्षकुटिलक्रीडाहठाकृष्टिभिः  
स्याद् एव त्रुटितं परस्परगुणस्यूतं न चेद् अन्तरा ॥१६६॥  


त्रिपुरारिपालस्य ।  


वपुर् अवतु जटाकिरीटमिश्रं  
पुरमुरसूदनयोर् विमिश्रितं वः ।  
गिरिजलघिसुतास्वभर्तृकण्ठ  
ग्रहचलिताहृतबाहुवल्लरीकम् ॥१६७॥  


तस्यैव ।  


स्फटिकमरकतश्रीहारिणोः प्रीतियोगात्  
तद् अवतु वपुर् एकं कामकंसद्विषोर् वः ।  
न विरमति भवान्याः सार्धम् अब्धेर् दुहित्रा  
सदृशमहसि कण्ठे यत्र सीमाविवादः ॥१६८॥  


योगेश्वरस्य । (शा।प। ११०, सू।मु। २।१०३)  


देवस्यैकतमालपत्रमुकुटस्यार्धं पुरद्वेषिणो  
देहार्धेन समस्यमानम् असमं श्वःश्रेयसायास् तु वः ।  
यस्मिन् भूधरकन्यकाब्धिसुतयोर् अप्राप्तसम्भोगयोर्  
अन्योन्यप्रतिकर्मनर्मभिदुरो भूयान् अनङ्गज्वरः ॥१६९॥  


हरेः ।  


धात्रा सौहृदसीमविस्मितमुखं भेदभ्रमापासनात्  
सानन्दं मुनिभिः सनिर्वृति सुरैर् एकत्र सेवासुखात् ।  
पार्वत्या स्वपदावकृष्टिकुटिलभ्रूभङ्गम् आलोकितः   
पायाद् वो भगवांश् चराचरगुरुर् देहार्धहारी हरः ॥१७०॥  


आर्याविलासस्य ।  


३५। गङ्गा  


ब्राह्मं तेजो द्विजानां ज्वलयति जडिमप्रक्रमं हन्ति बुद्धेर्  
वृद्धिं सेकेन सद्यः शमयति वलिनो दुष्कृतानोकहस्य ।  
ऊर्ध्वं चैवात्र लोकाद् अपि नयतितरां जन्मिनो मग्नमूर्तींस्  
त्वद्धारावारि काशीप्रणयिनि परितः प्रक्रिया कीदृशीयम् ॥१७१॥  


कोलाहलस्य ।  


दुर्वारदोषतिमिरागमवासरश्रीः   
कैवल्यकैरवविकाससितांशुलेखा ।  
जीयात् त्रिविष्टपधुनी कलिकालभग्न  
गीर्वाणराजनगराकरवैजयन्ती ॥१७२॥  


ग्रहेश्वरस्य ।  


तीर्थाटनैः किम् अधिकं क्षणम् ईक्षिता चेत्  
पीतं त्वदम्बु यदि देवि मुधा सुधापि ।  
स्नातं यदि त्वयि विरिञ्चिपदं न दूरे  
मुक्तिः करे यदि च सा समुपासितासि ॥१७३॥  


विरिञ्चेः ।  


तीरं तवावतरतीह यथा यथैव  
देहेन देवि जरता मुनजो मुमूर्षुः ।  
अम्ब स्वयंवरवशंवदनाकनारी   
दोर्वल्लिपल्लवि नभो’पि तथा तथैव ॥१७४॥  


तस्यैव ।  


तप्तं यन् न तपो हुतं च न हविर् यज् जातवेदो मुखे  
दत्तं यच् च न किञ्चिद् एव न कृतो यत् तीर्थयात्रादरः ।  
काकेनेव शुनेव केवलम् अयं यत् पूरितः पुद्गलो  
मातस् त्वां परिरभ्य जाह्नवि स मे शान्तो’यम् अन्तर्ज्वरः ॥१७५॥  


सेन्तुतस्य ।  


३६। गङ्गाप्रशंसा   


धर्मस्योत्सववैजयन्तिमुकुटस्रग्वेणिगौरीपतेस्  
त्वां रत्नाकरपत्नि जह्नुतनये भागीरथि प्रार्थये ।  
त्वत्तोयान्तशिलानिषण्णवपुषस् त्वद्वीचिभिः प्रेङ्खतस्  
त्वन्नाम स्मरतस् तदर्पितदृशः प्राणाः प्रयास्यन्ति मे ॥१७६॥  


लक्ष्मीधरस्य । (सु।र। १६१३, स।क।आ। ४।१८३)  


शत्रौ मे सुहृदीव काप्य् उपकृतिर् भूयाद् असूया न तु  
स्वाच्छ्यं सत्सु मतिर् जनेषु करुणा हीना न दीनात्मसु ।  
प्रक्षीणा कलिकल्मषक्षयकरी तृष्णा न कृष्णार्चने  
देवि श्रद्दधतां गतिस् त्वयि मुदा मन्दा न मन्दाकिनि ॥१७७॥  


तस्यैव ।  


प्रसीद श्रीगङ्गे मृडमुकुटचूडाग्रसुभगे  
तवोल्लोलोन्मूलः स्खलतु मम संसारविटपी ।  
अथोत्पत्स्ये भूयस् त्रिजगद् अधिराजो’पि न तदा  
श्वपाकः काको वा भगवति भवेयं तव तटे ॥१७८॥  


पादुकस्य ।  


कदा ते सानन्दं विततनवदूर्वाञ्चिततटी  
कुटीरे तीरे वा सवनम् अनु मन्वादिकथितैः ।  
कथाबन्धैर् अन्धङ्करणकरणग्रामनियमाद्  
यमाद् उज्झन् भीतिं भगवति भवेयं प्रमुदितः ॥१७९॥  


गोपीचन्द्रस्य ।  


बद्धाञ्जलिर् नौमि कुरु प्रसादम्  
अपूर्वमाता भव देवि गङ्गे ।  
अन्ते वयस्य् अङ्गगताय मह्यम्  
अदेहबन्धाय पयः प्रयच्छ ॥१८०॥  


केवट्टपपीपस्य ।  
३७। हरेर् मत्स्यावतारः  


मत्स्यः पुनातु जगदोङ्कृतिकुञ्चितास्यो  
ब्रह्माद्वयप्रणयपीवरमध्यभागः ।  
क्रीडन्न् असौ जलधिवीचिभिर् एव नेति  
नेत्य् आदराद् इव विभावितपुच्छकम्पः ॥१८१॥  


आवन्त्यकृष्णस्य ।  


देव्याः श्रुतेर् दनुजदुर्णयदूषिताया  
भूयःसमुद्गमविधाववलम्बभूमिः ।  
एकार्णवीभवदशेषपयोधिमध्य  
द्वीपं वपुर् जयति मीनतनोर् मुरारेः ॥१८२॥  


उमापतिधरस्य ।  


ब्रह्माण्डोदरदर्पणे भ्रमिरयोत्क्षिप्ताम्बुधिक्षालिते  
सङ्क्रान्ताम् अनिमेषलोचनयुगेनोत्पश्यतः स्वां तनुम् ।  
शौरेर् मीनतनोः कृशानुकपिशं पार्श्वद्वयं प्रोल्लसच्  
चन्द्रार्काङ्कितकाञ्चनाद्रिशिखराकारं शिरः पातु वः ॥१८३॥  


वसन्तदेवस्य ।  


पातु त्रीणि जगन्ति पार्श्वकषणप्रक्षुण्णदिङ्मण्डलो  
नैकाब्धिस्तिमितोदरः स भगवान् क्रीडाझषः केशवः ।  
त्वङ्गन्निष्ठुरपृष्ठरोमखचितब्रह्माण्डभाण्डावधेर्  
यस्योत्फालकुतूहलेन कथम् अप्य् अङ्गेषु जीर्णायितम् ॥१८४॥  


रघुनन्दस्य । (सु।र। १३५)  


मत्स्यः पुच्छाभिघातेन तुच्छीकृतमहोदधिः ।  
अपर्याप्तजलक्रीडारसो दिशतु वः शिवम् ॥१८५॥  


कस्यचित् ।   


३८। कूर्मः  


पृष्ठभ्राम्यद् अमन्दमन्दरगिरिग्रावाग्रकण्डूयनान्  
निद्रालोः कमठाकृतेर् भगवतः श्वासानिलाः पान्तु वः ।  
यत्संस्कारकलानुवर्तनवशाद् वेलाछलेनाम्भसां  
यातायातम् अयन्त्रितं जलनिधेर् नाद्यापि विश्राम्यति ॥१८६॥  


केशटाचार्यस्य । (भ्प् १२।१३।२; सु।र। १०५, वाक्पतिराजस्य; स्व् ३६)  


क्षीराब्धौ मथ्यमाने त्रिदशदनुसुतोन्मुक्तकोलाहलौघे  
ब्रह्माण्डकाण्डचण्डस्फुटनगुरुरवभ्रान्तिभाजित्रिलोक्याम् ।  
सद्यो निर्दावबोधाद् उपरि रयवशक्षिप्तदीर्घक्षितिधा  
लग्नग्रीवाप्रकाण्डो जयति कमठराट् चण्डविष्कम्भतुल्यः ॥१८७॥  


वसुसेनस्य ।  


पायाद् वो मन्दराद्रिभ्रमणनिकषणाकृष्टपृष्ठाग्रकण्डू  
लीनानिद्रालुर् अब्धेः क्षुभितम् अगणयन्न् अद्भुतः कूर्मराजः ।  
यस्याङ्गमर्दहेलावशचलितमहाशैलकीला धरित्री  
त्वङ्गत्कल्लोलरत्नाकरवलयचलन्मेखला नृत्यतीव ॥१८८॥  


सूरेः ।  


पार्श्वास्फालातिवेगाज् झगिति च विरहाद् उच्छलद्भिः पतद्भिर्  
भूयो भूयः समुद्रैर् मिहिरमतिरयाद् आपिबद्भिर् वमद्भिः ।  
कोटीरस् तोयदानां क्षणम् इव गगने दर्शयन् वः पुनीताद्  
प्षद् गात्रावहेलाचलितवसुमतीमण्डलः कूर्मराजः ॥१८९॥  


धरणीधरस्य ।  


कुर्मः कूर्माकृतये हरये मुक्तावलम्बनाय नमः ।  
पृष्ठे यस्य निषण्णं शैवलवल्लीसमं विश्वम् ॥१९०॥  


भवानन्दस्य ।  
३९। वराहः  


दंष्ट्रापिष्टेषु सद्यः शिखरिषु न कृतः स्कन्धकण्डूविनोदः  
सिन्धुष्व् अङ्गावगाहः खुरकुहरविशत्तोयतुच्छेषु नाप्तः ।  
प्राप्ताः पातालपङ्के न लुठनरतयः पोत्रमात्रोपयुक्ते  
येनोद्धारे धरित्र्याः स जयति विभुताबृंहितेच्छो वराहः ॥१९१॥  


वराहमिहिरस्य । (सु।र। १३४)  


अस्ति श्रीस्तनपत्रभङ्गम् अकरीमुद्राङ्कितोरःस्थली  
देवः सर्वजगत्पतिर् मधुवधूवक्त्राब्जचन्द्रोदयः ।  
क्रीडाक्रोडतनोर् नवेन्दुविशदे दंष्ट्राङ्कुरे यस्य भूर्  
भाति स्म प्रलयाब्धिपल्वलतलोत्खातैकमुस्ताकृतिः ॥१९२॥  


नग्नस्य । (सु।र। १०४)  


सेयं चन्द्रकलेति नागवन्तिआनेत्रोत्पलैर् अर्चिता  
मद्भारापगमक्षमेति फणिना सानन्दम् आलोकिता ।  
दिङ्नागैः सरलीकृतायतकरैः स्पृष्टा मृणालाशया  
भित्त्वोर्वीम् अभिनिःसृता मधुरिपोर् दंष्ट्रा चिरं पातु वः ॥१९३॥  


केशवस्य ।  


घोणाघोराभिधातोच्छलदुदधिजलासारसिक्ताग्ररोमा  
रोमाग्रप्रोततारानिकर इति सुरैर् धीरम् आलोकितो वः ।  
श्वासाकृष्टावकृष्टप्रविशद् अपसरद् बुध्नबिम्बानुबन्धाद्  
आविर् नक्तं दिनश्रीः स दिशतु दुरितध्वंसम् आद्यो वराहः ॥१९४॥  


नरसिंहस्य ।  


येनाधोमुखपद्मिनीदलधिया कूर्मश् चिरं वीक्षितो  
घ्रातो येन मृणालमुग्धलतिकाबुद्ध्या फणिग्रामणीः ।  
यः शालूकम् इवोद्दधार धरणीबिम्बं पुनीताद् असौ  
त्वाम् एकार्णवपल्वलैकरसिकः क्रीडावराहो हरिः ॥१९५॥  


कस्यचित् ।  


४०। नरसिंहः  


सोमार्धायितनिष्पिधानदशनः सन्ध्यायितान्तर्मुखो  
बालार्कायितलोचनः सुरधनुर् लेखायितभ्रूलतः ।  
अन्तर्नादगभीरपल्वलगलत्वग्रूपनिर्यत्तडित्  
तारस्फारसटावरुद्धगगनः पायान् नृसिंहो जगत् ॥१९६॥  


मुरारेः ।  


चटच्चटिनि चर्मणि च्छम् इति चोच्छलच्छोणिते  
धगद्धग् इति मेदसि स्फुटतरो’स्थिषु ष्ठाद् इति ।  
पुनातु भवतो हरेर् अमरवैरिनाथोरसि  
क्वणत्करजपञ्जरक्रकचकाषजन्मा रवः ॥१९७॥  


वाक्पतिराजस्य । (सु।र। ११६, शा।प। १२६, सू।मु। २।७७)  


प्रेङ्खद्भास्वरकेशरौघरचितत्रैलोक्यसन्ध्यातपो  
ब्रह्माण्डोदररोधिघर्घरसघूत्कारप्रचण्डध्वनिः ।  
स्फूर्जद्वज्रकठोरनखरक्षुण्णासुरोरःस्थली  
रक्तास्वादविदीर्णदीर्घरसनः पायान् नृसिंहो जगत् ॥१९८॥  


तस्यैव ।  


चक्र ब्रूहि विभो गदे जय हरे कम्बो समाज्ञापय  
भो भो नन्दक जीव पन्नगरिपो किं नाथ भिन्नो मया ।  
को दैत्यः कतमो हिरण्यकशिपुः सत्यं भवद्भ्यः शपे  
केनास्त्रेण नखैर् इति प्रवदतः शौरेर् गिरः पान्तु वः ॥१९९॥  


केशटस्य ।  


किं किं सिंहस् ततः किं नरसदृशवपुर् देव चित्रं गृहीतो  
नैवं धिक् को’त्र जीव द्रुतम् उपनय तं सो’पि सम्प्राप्त एव ।  
चापं चापं न खड्गं झटिति हहहहा कर्कशत्वं नखानाम्  
इत्य् एवं दैत्यराजं निजनखकुलिशैर् जघ्निवान् सो’वताद् वः ॥२००॥  


श्रीव्यासपादानाम् । (सु।र। १२८, सू।मु। २।७६)  


४१। नरसिंहनखाः  


दंष्ट्रासङ्कटवक्त्रघर्घरललज्जिह्वाभृतो हव्यभुग्  
ज्वालाभास्वरभूरिकेशरसटाभारस्य दैत्यद्रुहः ।  
व्यावल्गद् बलवद् धिरण्यकशिपुक्रोडस्थलीपाटन  
स्पष्टप्रस्फुटदस्थिपञ्जररवक्रूरा नखाः पान्तु वः ॥२०१॥  


दक्षस्य । (सु।र। १४१)  


ये बालेन्दुकलार्धविभ्रमभृतो मायानृसिंहाकृतेर्  
निर्याता इव ये सिरासरणिभिर् नाभ्यब्जकन्दाङ्कुराः ।  
ते वक्षःस्थलदारितासुरसरित्कीलालधारारुणाः  
पायासुर् नवकिंशुकाम्रमुकुलश्रीसाक्षिणः पाणिजाः ॥२०२॥  


वराहस्य ।  


अस्रस्रोतस् तरङ्गभ्रमिषु तरलिता मांसपङ्क्ते लुठन्तः  
स्थूलास्थिभङ्गैर् धवलविसलताग्रासम् आकल्पयन्तः ।  
मायासिंहस्य शौरेः स्फुरदरुणहृदम्भोजसंश्लेषभाजः  
पायासुर् दैत्यवक्षःस्थलकुहरसरोराजहंसा नखा वः ॥२०३॥  


मयूरस्य ।  


पुनन्तु भुवनत्रयं दलितदैत्यवक्षःस्थल  
प्रसर्पिरुधिरच्छटाच्छुरणबालसूर्यत्विषः ।  
दृढास्थिचयचूर्णनाघटितशब्दसारा हरेर्  
नृसिंहवपुषश् चिरं पिशितपिण्डगर्भा नखाः ॥२०४॥  


धूर्जटिराजस्य ।  


जयन्ति निर्दारितदैत्यवक्षसो  
नृसिंहरूपस्य हरेर् नखाङ्कुराः ।  
विचिन्त्य येषां चरितं सुरारयः   
प्रियानखेभ्यो’पि रतेषु बिभ्यति ॥२०५॥  


कस्यचित् (सु।र। १३०)  


४२। शृङ्गारिनरसिंहः  


लक्ष्मीम् उरःपरिसरे वहतः सलीलं  
योगासनं च चरतो नृहरेर् जयन्ति ।  
एकक्षणोपनतमान्मथभावमुग्ध  
स्वात्मावबोधम् असृणानि विलोकितानि ॥२०६॥  


कस्यचित् ।  


न्यञ्चत्केसरम् उत्तरङ्गपुलकस्रङ्नद्धमर्धस्खलद्  
द्वन्द्वालापम् अपास्तगर्जनम् अटद्भ्रूभङ्गम् आर्द्रेक्षणम् ।  
स्विद्यत्पाणि विनीतदृप्तिकरजं पायान् नृसिंहाकृतेर्  
देवस्य श्रियम् अङ्कसीम्नि दधतो विश्रान्तरौद्रं वपुः ॥२०७॥  


वैद्यगदाधरस्य ।  


स्वच्छन्दं वैरिवक्षःस्थलकुलिशभिदो वीक्ष्य कन्दर्पचाप  
क्रीडाभाजो नखाग्रान् समसमयभयानन्दलोलायताक्ष्याः ।  
लक्ष्म्या वक्षोजकुम्भं करिकलभशिरःशङ्कया वीक्ष्यमाणः  
स्वैरं शान्ताक्षिरागो जयति नरहरिर् जातचित्तानुरागः ॥२०८॥  


जलचन्द्रस्य ।  


अव्याद् वो वज्रसारस्फुरदुरुनखरक्रूरचक्रक्रमाग्र  
प्रोद्भिन्नेन्द्रारिवक्षःस्थलगलदसृगासारकाश्मीरगौरः ।  
प्रस्फूर्जत्केशराग्रग्रथितजलधरश्रेणिनीलाब्जमाल्यः   
सूर्याचन्द्रावतंसो नरहरिर् असमाबद्धशृङ्गारलीलः ॥२०९॥  


प्रजापतेः ।  


आनन्दमुग्धनयनां श्रियम् अङ्कभित्तौ   
बिभ्रत् पुनातु भवतो भगवान् नृसिंहः ।  
यस्यावलोकनविलासवशाद् इवासीद्   
उत्सन्नलाञ्छनमृगः कमलामुखेन्दुः ॥२१०॥  


उमापतिधरस्य ।  


४३। वामनः  


इदं प्रायो लोके न परिचितपूर्वं नयनयोर्  
न याच्ञा यत् पुंसः सुगुणपरिमाणं लघयति ।  
विशद्भिर् विश्वात्मा स्ववपुषि बलिप्रार्थनकृते  
त्रपालीनैर् अङ्गैर् यद् अयम् अभवद् वामनतनुः ॥२११॥  


वङ्कस्य ।  


अपसर पृथिवि समुद्राः संवृणुताम्बूनि भूभृतो नमत ।  
वामनहरिलघुतुन्दे जगतीकलहः स वः पातु ॥२१२॥  


भवानन्दस्य ।  


कुतस् त्वम् अणुकः स्वतः स्वम् इति किं न यत् कस्यचित्  
किम् इच्छसि पदत्रयं ननु भुवा किम् इत्य् अल्पया ।  
द्विजस्य शमिनो मम त्रिभुवनं तद् इत्य् आशयो  
हरेर् जयति निह्नुतः प्रकटितश् च वक्रोक्तिभिः ॥२१३॥  


वाक्पतेः । (सु।र। ११४)  


पूज्यो ब्रह्मविदां त्वम् एव विमलज्ञानैकपात्रं भवान्  
मद्भाग्येन गतो’तिथित्वम् अधुना किं ते त्रिभिर् भूपदैः ।  
त्रैलोक्यं भवतं स्वम् इत्य् उपगतो दैत्येश्वरेणादराज्  
ज्ञातो’स्मीति सलज्जनम्रवदनः पायाज् जगद् वामनः ॥२१४॥  


वसुसेनस्य ।  


लक्ष्मीपयोधरोत्सङ्गकुङ्कुमारुणितो हरेः ।  
बलिर् एष स येनास्य भिक्षापात्रीकृतः करः ॥२१५॥  


गणाध्यक्षस्य । (शा।प। २७८)  


४४। त्रिविक्रमः  


किं छत्रं किं नु रत्नं तिलकम् अथ तथा कुण्डलं कौस्तुभो वा  
चक्रं वा वारिजं वेत्य् अमरयुवतिभिर् यद् बलिध्वंसि देहे ।  
ऊर्ध्वं मौलौ ललाटे श्रवसि हृदि करे नाभिदेशे च दृष्टं  
पायात् तद् वो’र्कबिम्बं स च दनुजरिपुर् वर्धमानः क्रमेण ॥२१६॥  


श्रीहनूमतः ।  


ज्योतिश् चक्राक्षदण्डः क्षरदमरसरित्पट्टिका केतुदण्डः  
क्षोणीनौकूपदण्डः शतधृतिभवनाम्भोरुहो नालदण्डः ।  
ब्रह्माण्डच्छत्र दण्डस् त्रिभुवनस्तम्भदण्डोङ्घ्रिदण्डः  
श्रेयस् त्रिविक्रमस् ते वितरतु विबुधद्वेषिणां कालदण्डः ॥२१७॥  


दण्डिनः ।  


चञ्चत्पादनखाग्रमण्डलरुचिप्रस्यनिगङ्गाजलो  
विस्फूर्जद्बलिराज्यनाशपिशुनोत्पाताम्बुवाहद्युतिः ।  
पातु त्वां चरणो हरेः क्रमविधौ यस्याधिकं द्योतते  
दूराद् अङ्गुलिमुद्रिकामणिर् इव स्फाराङ्कुशजालो रविः ॥२१८॥  


विक्रमादित्यस्य ।  


यत् काण्डं गगनद्रुमस्य यद् अपि क्षोणीतडागोदरे  
देवस्यैव यशो’म्बुशोभिनि महायष्टिः प्रतिष्ठाकरी ।  
तद् विष्णोः पदम् अन्तरालजलधेर् आधारतो भूतलात्  
पारं द्यामुपगन्तुम् उद्यमवतां सेतूभवत् पातु वः ॥२१९॥  


चक्रपाणेः ।  


खर्वग्रन्थिविमुक्तसन्धिविकसद्वक्षःस्फुरत्कौस्तुभं  
निर्यन् नाभिसरोजकुड्मलकुटीगम्भीरसामएध्वनि ।  
पात्रावाप्तिसमुत्सुकेन बलिना सानन्दम् आलोकितं  
पायाद् वः क्रमवर्धमानमहिमाश्चर्यं मुरारेर् वपुः ॥२२०॥  


वाक्पतिराजस्य । (सु।र। १२४)  


४५। परशुरामः   


दिङ्मातङ्गघटाविभक्तचतुराघाटा मही साध्यते  
सिद्धा सापि वदन्त एव हि वयं रोमाञ्चिताः पश्यत ।  
विप्राय प्रतिपाद्यते किम् अपरं रामाय तस्मै नमो  
यत्रैवाविरभूत् कथाद्भुतम् इदं यत्रैव चास्तङ्गतम् ॥२२१॥  


केशटस्य ।  


हा तातेति न जल्पितं न रुदितं न स्वीकृतं तद् धनं  
न स्नातं न च वीक्षितः परिजनः पित्रे न दत्तं जलम् ।  
यावन् न क्रकचाभिघातविगलद्दाम्नाम् अरीणाम् असृग्  
गण्डूषैर् घनघोरघर्घररवाः सन्तर्पिताः फेरवः ॥२२२॥  


तस्यैव ।  


शौर्यं शत्रुकुलक्षयावधि यशो ब्रह्माण्डखण्डावधि  
त्यागः सप्तसमुद्रमुद्रितमहीनिर्वाजदानावधिः ।  
व्र्यं यन्तु गिरां न तत् पथि ननु व्यक्तं हि तत्कर्मभिः   
सत्यं ब्रह्मतपोनिधेर् भगवतः किं किं न लोकोत्तरम् ॥२२३॥  


भवभूतेः ।  


गोत्राचारविशेषपारगतया वृद्धाभिर् आदिष्टया  
मात्रा वस्तुषु तेषु तेषु विशदन्यस्तेषु दृष्टेः पुरः ।  
अन्नप्राशनवासरे सरभसं वक्षोभरोत्सर्पिणा   
येनात्तं धनुर् ईक्षिताश् च झटिति क्षत्रावतंसा दिशः ॥२२४॥  


केशटस्य ।  


त्रिःसप्तावधि वाधिता क्षितिभुजाम् आजन्म वैखानसः   
कर्ता मातृवधैनसः स सकलश्रुत्यर्थवीथीगुरुः ।  
विश्वस्याश् च भुवः क्रतौ वितरिता श्यामकमुष्टिम्पचो  
रामः सो’यम् उदग्रगेयमहिमा कासां गिरां गोचरः ॥२२५॥  


कस्यचित् ।  


४६। श्रीरामः  


शौर्योत्कर्षतृणीकृतत्रिभुवनो लङ्कापतिः सो’भवत्  
कारायाम् उपवासयन् विजयते तं हेलया हैहयः ।  
लीलालूनविशालतद्भुजवनो’भूज् जामदग्न्यस् ततस्  
तज्जेता जनकात्मजापरिवृढो रामः कथं वर्ण्यताम् ॥२२६॥  


सुरभेः ।  


रामः कस्य न विस्मयाय मनसो निःशङ्कलङ्केश्वर  
त्रुट्यन्मौलिसिरासमुच्छलदसृग्धारानुबन्धेन यः ।  
तद्दोर्विक्रमविद्रुता दशदिशो भोगाय भूमण्डले  
सम्यग् वासयितुं प्रवालघटिता यष्टीर् उदस्तम्भयन् ॥२२७॥  


दङ्कस्य ।  


मार्तण्डैककुलप्रकाण्डतिलकस् त्रैलोक्यरक्षामणिर्  
विश्वामित्रमहामुनेर् निरुपधिः शिष्यो रघुग्रामणीः ।  
रामस् ताडितताडकः किम् अपरं प्रत्यक्षनारायणः   
कौशयानयनोत्सवो विजयते भूकश्यपस्यात्मजः ॥२२८॥  


राजशेखरस्य ।  


रामो नूनम् अयं निशाचरचमूकालाग्निरुद्रोपमो  
निःसन्देहम् अयं च विक्रमनिधिः सौमित्रिर् अस्यानुजः ।  
वारं वारम् अपाङ्गभागचलितैर् यद् दृष्टिपातैर् इयं  
लङ्काभर्तुर् अनीकिनी पितृपतेः पाशैर् इवावध्यते ॥२२९॥  


श्रीमित्रस्य ।  


रामो’सौ भुवनेषु विक्रमगुणैर् यातः प्रसिद्धिं पराम्  
अस्मद्भाग्यविपर्ययाद् यदि पुनः देवो न जानाति तम् ।  
वन्दीवैष यशांसि गायति मरुद् यस्यैकबाणाहति  
श्रीएणीभूतविशालसालविवरोद्गीर्णैः शरैः सप्तभिः ॥२३०॥  


विशाखदत्तस्य ।  


४७। विरहिश्रीरामः  


सरसि विरसः प्रस्थे दुःस्थो लतासु गतादरः  
प्रति परिसरं भ्रान्तोद्भ्रान्तः सरित्सु निरुत्सुकः ।  
ददद् अपि दृशौ कुब्जे कुब्जे रुदन्न् उपनिर्झरं  
सुचिरविरहक्षामो रामो न करि अनुरुद्यते ॥२३१॥  


वासुदेवज्योतिषः ।  


निष्पन्दं गिरिकन्दरेषु विपिनच्छायासु मूर्च्छालसं  
सास्रं पञ्चवटीतटीषु तटिनीतीरेषु तीव्रव्यथम् ।  
काकुत्स्थं तदवस्थम् आधिविधुरं दृष्ट्वा तडिद्व्याजतो  
मन्ये मन्युभरैर् अभेदि हृदयं गाढं घनानाम् अपि ॥२३२॥  


वसुरथस्य ।  


अनुवनम् अनुशैलं ताम् अनालोक्य सीतां  
प्रतिदिनम् अतिदीनं वीक्ष्य रामं विरामम् ।  
गिरिर् अशनिमयो’यं यस् तदा न द्विधाभूत्  
क्षितिर् अपि न विदीर्णा सापि सर्वंसहैव ॥२३३॥  


शोभाकस्य ।  


को’हं वत्स स आर्य एव भगवान् आर्यः स को राघवः   
के यूयं बत नाथ नाथ किम् इदं भृत्यो’स्मि ते लक्ष्मणः ।  
कान्तारे किम् इहास्महे बत वृथा देव्या गतिर् मृग्यते  
का देवी जनकाधिराजतनया हा जानकि क्वासि मे ॥२३४॥  


कस्यचित् ।  


कूजन् कुञ्जे किम् अपि करुणं कन्दरे कान्दिशीकः  
सानौ शून्यप्रणिहितमनाः कानने ध्याननेत्रः ।  
गच्छन् मूर्च्छां कुसुमशयने वीतरागस् तडागे  
जीयाज् जायाविरहविदुषां ग्रामणीः रामभद्रः ॥२३५॥  
   
आचार्यगोपीकस्य ।  
४८। हलधरः   


सुरापीतो गोत्रस्खलनपरिवृद्धाधिकरुषः  
प्रसादं रेवत्या जनयितुम् अनीशः कथम् अपि ।  
विचुम्बन् संश्लिष्यन् स्तनवसनम् अस्यन्न् अविरतं  
मधून् मादाविष्टः स किल बलभद्रो विजयते ॥२३६॥  


लक्ष्मीधरस्य ।  


आघूर्णद्वपुषः स्खलन्मृदुगिरः किञ्चिल्लसद्वाससो  
रेवत्यं सनिषण्णनिःसहभुजस्याताम्रनेत्रद्युतेः ।  
श्वासामोदमदान्धषट्पदकुलव्यादष्टकण्ठस्रजः  
पायासुः परिमन्थराणि हलिनो मत्तस्य यातानि वः ॥२३७॥  


कोकस्य ।  


भभभ्रमति मेदिनी लललन्दते चन्द्रमाः  
कृकृष्ण ववद द्रुतं हहहसन्ति किं वृष्णयः ।  
सिसीधु मुमुमुञ्च मे पपपपानपात्रे स्थितः  
मदस्खलितम् आलपन् हलधरः श्रियः वः क्रियात् ॥२३८॥  


पुरुषोत्तमदेवस्य । (सु।र। १२७; बा।रा।स् २।४।३७)  


रेवतीदशनोच्छिष्टपरिपूतपुटे दृशौ ।  
वहन् हली मदक्षीवः पानगोष्ठ्यां पुनातु वः ॥२३९॥  


माघभोजदेवयोः । (स।क।आ। २।६१)  


भ्रमति धरणीचक्रं चक्रे नभस्तलयन्त्रणात्  
प्रभवति न मे गात्रं किञ्चित् क्रियासु विधूर्णते ।  
जलधिसलिले मग्नं विश्वं विलोक्य रेवति  
त्रिजगद् अवताज् जल्पन्न् एवं हली मदविह्वलः ॥२४०॥  


माधवस्य ।  


४९। बुद्धः  


कामक्रोधौ द्वयम् अपि यदि प्रत्यनीकं प्रसिद्धं  
हत्वानङ्गं किम् इव हि रुषा साधितं त्र्यम्बकेन ।  
यस् तु क्षान्त्या शमयति शतं मन्मथादीनरातीन्  
कल्याणं वो दिशतु स मुनिग्रामणीर् अर्कबन्धुः ॥२४१॥  


सङ्घश्रियः । (सु।र। ४)   


पादाम्भोजसमीपसन्निपतितस्वर्णाथदेहस्फुरन्  
नेत्रस्तोमतया परिस्फुटमिलन्नीलाब्जपूजाविधिः ।  
वन्दारुत्रिदशौधरत्रमुकुटोत्सर्पत्प्रभापल्लव  
प्रत्युन्मीलदपूर्वचीवरपटः शाक्यो मुनिः पातु वः ॥२४२॥  


वसुकल्पस्य । (सु।र। १५)  


कारुण्यामृतकन्दलीसुमनसः प्रज्ञावधूमौक्तिक  
ग्रीवालङ्करणश्रियः शमसरित्पूरोच्छलच्छीकराः ।  
ते मौलौ भवतां मिलन्तु जगतीराज्याभिषेकोचित  
स्रग्भेदा अभयप्रदानचरणप्रेङ्खन्नखाग्रांशवः ॥२४३॥  


श्रीधरनन्दिनः । (सु।र। ७)  


शीलाम्भःपरिषेकशीतलदृढध्यानालवालस्फुरद्  
दानस्कन्धमहोन्नतिः पृथुतरप्रज्ञोल्लसत्पल्लवः ।  
देयात् तुभ्यं अवार्थवीर्यविटपः क्षान्तिप्रसूनोद्गमः  
सुच्छायः षडभिज्ञकल्पविटपीसम्बोधबीजं फलम् ॥२४४॥  


तस्यैव । (सु।र। ८)  


यदाख्यानासङ्गाद् उषसि पुनते वाचम् ऋषयो  
यदीयः सङ्कल्पो हृदि सुकृतिनामेव रमते ।  
स सार्वः सर्वज्ञः पथि निरपवादे कृतपदो  
जिनो जन्तून् उच्चैर् दमयतु भवावर्तपतितान् ॥२४५॥  


मङ्गलस्य ।  


५०। कल्की  


भ्रान्त्वा महीं तत इतस् तुरगाधिरूढो  
वेदद्विषो विदलयन् दलिताखिलाशः ।  
देवो निवर्तितकलिः कृतमार्गदर्शी  
कल्कं स ते हरतु कल्किकुले भविष्यन् ॥२४६॥  


कस्यचित् ।  


वामनाद् अणुतमाद् अनु जीयास्  
त्वं त्रिविक्रम तनूभृतदिक्कः ।  
वीतहिंसनपथाद् अथ बुद्धात्  
कल्किताहतसमस्त नमस्ते ॥२४७॥  


श्रीहर्षस्य । (न्च् २१।९६)  


कल्की कल्कं हरतु जगतः स्फूर्जदूर्जस्वितेजा  
वेदोच्छेदस्फुरितदुरितध्वंसने धूमकेतुः ।  
येनोत्क्षिप्य क्षणम् असिलतां धूमवत् कल्मषेच्छान्  
म्लेच्छान् हत्वा दलितकलिनाकारि सत्यावतारः ॥२४८॥  


जयदेवस्य ।   


आघ्राणश्रवणावलोकनरसास्वादादयश् चुम्बन  
श्रद्धा वाग् विषवर्षणं च शिरसो दोषा इमे यैर् जनः ।  
मूढो लङ्घितसत्पथो’यम् इति सङ्क्रुद्धः शठानां हठाद् यः  
शीर्षाणि कृपाणपाणिर् अलुनात् तस्मै नमः कल्किने ॥२४९॥  


कुलदेवस्य ।   


तीर्थानां शतम् अस्ति किन्तु फलति श्रद्धाभरादित्य् असेर्  
धारातीर्ह्तम् अपूर्वम् एव कलयन् कल्की शिवायास्तु वः ।  
यत् प्राप्याखिलवेदभेदकधियः श्रद्धातिरस्कारिणः  
शक्रस्यातिथयो भवन्ति भवएन्ष्व् एनस्विनो जन्तवः ॥२५०॥  


कस्यचित् ।  
५१। कृष्णशैशवम्  


कृष्णेनाद्य गतेन रन्तुमनसा मृद्भक्षिता स्वेच्छया  
सत्यं कृष्ण क एवम् आह मुसली मिथ्याम्ब पश्याननम् ।  
व्यादेहीति विदारिते शिशुमुखे दृष्ट्वा समस्तं जगन्  
माता यस्य जगाम विस्मयपदं पायात् स वः केशव ॥२५१॥  


कस्यचित् । (स।क।आ।व् २३, शा।प। ४०१६)  


लीलोत्तानशयो’पि गोपनिवहैर् उद्गीयमानेष्व् अति  
प्रौढप्रौढमुरारिविक्रमकथागीतेषु दत्तश्रवाः ।  
कस्मिंश्चित् क्षुभितः कुतो’पि चलितः कुत्रापि रोमाञ्चितः  
क्वापि प्रस्फुरितः कुतो’पि हसितः प्राप्तो हरिः पातु वः ॥२५२॥  


महीधरस्य ।  


न्यञ्चन्न् उदञ्चन् बहुशः कथञ्चिद्  
उदञ्चितो वेफथुमान् हरिर् वः ।  
देवो’सि देवो’सि सपाणितालं  
यशोदयोक्तः प्रहसन् पुनातु ॥२५३॥  


कस्यचित् ।  


अधरमधुरे कण्ठं कण्ठे सचाटु दृशौ दृशोर्   
अलिकम् अलिके कृत्वा गोपीजनेन ससम्भ्रमम् ।  
शिशुर् इति रुदन् कृष्णो वक्षःस्थले निहितश् चिरान्  
निभृतपुलकः स्मेरः पायात् स्मरालसविग्रहः ॥२५४॥  


दिवाकरदत्त्स्य । (पद्या। १३५; बा।रा।क् ५।१७५१)  


ब्रूमस् त्वच्चरितं तवाधिजननि च्छद्मातिबाल्याकृते  
त्वं यादृग् गिरिकन्दरेषु नयनानन्दः कुरङ्गीदृशाम् ।  
इत्य् उक्तः परिलेहनच्छलतया न्यस्ताङ्गुलिः स्वानने  
गोपीभिः पुरतः पुनातु जगतीम् उत्तानसुप्तो हरिः ॥२५५॥  


वनमालिनः । (पद्या। १३५)  


५२। कृष्णकौमारम्  


वत्स स्थवरकन्दरेषु विचरन् दूरप्रचारे गवां  
हिंस्रान् वीक्ष्य पुरः पुराणपुरुषं नारायणं ध्यास्यसि ।  
इत्य् उक्तस्य यशोदया मुरारिपोर् अव्याज् जगन्ति स्फुरद्  
बिम्बोष्ठद्वयगाढपीडनवशाद् अव्यक्तभावं स्मितम् ॥२५६॥  


अभिनन्दस्य । (सु।र। १४४, पद्या। १४९)  


श्यामोच्चन्द्रा स्वपिति न शिशो नैति माम् अम्ब निद्रा  
निद्राहेतोः शृणु कथां काम् अपूर्वां कुरुष्व ।  
व्यक्तः स्तम्भान् नरहरिर् अभूद् दानवं दारयिष्यन्न्  
इत्य् उक्तस्य स्मितम् उदयते देवकीनन्दनस्य ॥२५७॥  


शतानन्दस्य । (सु।र। १२३; प्क् १५१ सर्वानन्दस्य; बा।रा।क् ५।१७६१)  


मा दूरं व्रज वत्स तिष्ठति पुरस् ते लूनकर्णो वृकः  
पोतान् अत्ति इति प्रपञ्चचतुरोदारा यशोदागिरः ।  
आकर्ण्योच्छलदच्छहासविकसद्बिम्बाभदन्तच्छद  
द्वन्द्वोदीरितदन्तमौक्तिकमणिः कृष्णः स पुष्णातु वः ॥२५८॥  


कस्यचित् ।   


कालिन्दीपुलिने मया न न मया शीलोपशल्ये न न  
न्यग्रोधस्य तले मया न न मया राधापितुः प्राङ्गने ।  
दृष्टः कृष्ण इतीरिते सनियमं गोपैर् यशोदापतेर्  
विस्मेरस्य पुरो हसन् निजगृहान् निर्यन् हरिः पातु वः ॥२५९॥  


उमापतिधरस्य । (पद्या। १४८)  


मन्थानम् उज्झ मथितुं दधि न क्षमस् त्वं  
बालो’सि वत्स विरमेति यशोदयोक्तः ।  
क्षीराब्धिमन्थनविधिस्मृतिजातहासो  
वाञ्छास्पदं दिशतु वो वासुदेवसूनुः ॥२६०॥  


कस्यचित् ।  


५३। कृष्णस्वप्नायितम्  


शम्भो स्वागतम् आस्यताम् इत इतो वामेन पद्मोद्भव  
क्रौञ्चारे कुशलं सुखं सुरपते वित्तेश नो दृश्यते ।  
इत्थं स्वप्नगतस्य कैटभरिपोः श्रुत्वा जनन्या गिरः   
किं किं बालक जल्पसीत्य् अनुचितं थूथूत्कृतं पातु वः ॥२६१॥  


मयूरस्य (क्क २।५९, पद्या। १४६; बा।रा।क् ५।१७५८)  


धीरा धरित्रि भाव भारम् अवेहि शान्तं  
नन्व् एष कंसहतकं विनिपातयामि ।  
इत्य् अद्भुतस्तिमितगोपवधूश्रुतानि  
स्वप्नायितानि वसुदेवशिशोर् जयन्ति ॥२६२॥  


अभिनन्दस्य । (पद्या। १४७)  


एते लक्ष्मण जानकीविरहिणं मां खेदयन्त्य् अम्बुदा  
मर्माणीव च घट्टयन्त्य् अलम् अमी क्रूराः कदम्बानिलाः ।  
इत्थं व्याहृतपूर्वजन्मविरहो यो राधया वीक्षितः   
सेर्ष्यं शङ्कितया स वः सुखयतु स्वप्नायमानो हरिः ॥२६३॥  


शुभाङ्कस्य । (क्क् २।६९(७०); सु।र। १३१, पद्या। २५२)  


कालिन्दीपुलिनान्तवञ्जुललता कुञ्ज कुतश्चित् क्रमात्  
सुप्तस्यैव मिथः कथाजुषि शनैः संवाहिकामण्डले ।  
वैदेहीं दशकन्धरो’पहरतीत्य् आकर्ण्य कंसद्विषो  
हुं हुं वत्स धनुर् धनुर् इति व्यग्रा गिरः पान्तु वः ॥२६४॥  


विरिञ्चेः ।  


निर्मग्नेन मयाम्भसि स्मरभयाद् आली समालिङ्गिता  
केनालीकम् इदं तवाद्य कथितं राधे मुधा ताम्यसि ।  
इत्थं स्वप्नपरम्परासु शयने श्रुत्वा गिरं शार्ङ्गिणः   
सव्याजं शिथिलीकृतः कमलया कण्ठग्रहः पातु वः ॥२६५॥  


कस्यचित् । (द।रू। उन्देर् ४।६०, पद्या। ३७२)  


५४। कृष्णयौवनम्  


सोत्तापं जरतीत्भिर् अफुटरसं बालाभिर् उन्मीलित  
श्वासं वेश्म सुवासिनीभिर् अधिकाकृतं भुजिष्याजनैः ।  
प्रत्यग्रप्रकटीकृतार्ति कुलटासार्थेन दृष्टं हरेर्  
अव्याद् वो नवयौवनोत्सवदशानिर्व्याजमुग्धं वपुः ॥२६६॥  


भट्टशालीयपीताम्बरस्य ।  


राधायाम् अनुबद्धनर्मनिभृताकारं यशोदाभयाद्  
अभ्यर्णेष्व् अतिनिर्जनेषु यमुनारोधोलतावेश्मसु ।  
मन्दाक्षश्लथवल्लवानुकरणक्रीडस्य कंसद्विषो  
लब्धं यौवनमात्रया विजयते गम्भीरशोभं वपुः ॥२६७॥  


अभिनन्दस्य ।  


वत्स त्वं नवयौवनो’सि चपलाः प्रायेण गोपस्त्रियः  
कंसो भूपतिर् अब्जनालभिदुरग्रीवा वयं गोदुहः ।  
सैषानर्थपरम्परेति भगवत्य् आशङ्क्तातिक्रमे  
कृष्णे तद्विनयाय नन्दगृहिणीशिक्षोक्तयः पान्तु वः ॥२६८॥  


वर्धमानस्य ।  


आरूढान्तरयौवनस्य परितो गोष्ठीर् अनुभ्राम्यतस्  
तत् तत् तासु मनोगतं सुनिभृतं संव्याचिकीर्षोर् हरेः ।  
वेगाद् उच्छलितास्फुटाक्षरदशा गर्भास्त्रपागौरवात्  
प्रत्यञ्चो वलिता भवन्तु भवतां कृत्याय वागूर्मयः ॥२६९॥  


चक्रपाणेः ।  


आहूताद्य मयोत्सवे निशि गृहं शून्यं विमुच्यागता  
क्षीवः प्रेष्यजनः कथं कुलवधूर् एकाकिनी यास्यति ।  
वत्स त्वं तद् इमां नयालयम् इति श्रुत्वा यशोदागिरो  
राधामाधवयोर् जयन्ति मधुरस्मेरालसा दृष्टयः ॥२७०॥  


श्रीमत्केशवसेनदेवस्य । (पद्या। २०६)  


५५। हरिक्रीडा  


इह निचुलनिकुञ्जे मध्यमध्यास्य रन्तुर्  
विजनम् अजनि शय्या कस्य बालप्रवालैः ।  
इति निगदति वृन्दे योषितां पान्तु युष्मान्  
स्मितशवलितराधामाधवालोकितानि ॥२७१॥  


(पद्या। २०१)  


कृष्ण त्वद्वनमालया सह कृतं केनापि कुञ्जान्तरे  
गोपीकुन्तलबर्हदाम तद् इदं प्राप्तं मया गृह्यताम् ।  
इत्थं दुग्धमुखेन गोपशिशुनाख्याने त्रपानम्रयो  
राधामाधवयोर् जयन्ति बलितस्मेरालसा दृष्टयः ॥२७२॥  


लक्ष्मणसेनदेवस्य । (पद्या। २०२)  


भ्रूवल्लीचलनैः कयापि नयनोन्मेषैः कयापि स्मित  
ज्योत्स्नाविच्छुरितैः कयापि निभृतं सम्भावितस्याध्वनि ।  
गर्वाद् भेदकृतावहेलविनयश्रीभाजि राधानने  
सातङ्कानुनयं जयन्ति पतिताः कंसद्विषः दृष्टयः ॥२७३॥  


उमापतिधरस्य । (पद्या। २५९, र्कद् १२९)  


व्यालाः सन्ति तमालवल्लिषु वृतं वृन्दावनं वानरैर्  
उन्नक्रं यमुनाम्बु घोरवदनव्याघ्रा गिरेः सन्धयः ।  
इत्थं गोपकुमारकेषु वदतः कृष्णस्य तृष्णोत्तर  
स्मेराभीरवधूनिडेधिनयनस्याकुञ्चनं पातु वः ॥२७४॥  


आचार्यगोपीकस्य ।  


सङ्केतीकृतकोकिलादिनिनदं कंसद्विषः कुर्वतो  
द्वारोन्मोचनलोलशङ्खवलयक्वाणं मुहुः शृण्वतः ।  
केयं केयम् इति प्रगल्भजरतीवाक्येन दूनात्मनो  
राधाप्राङ्गणकोणकोलिविटपिक्रोडे गता शर्वरी ॥२७५॥  


आचार्य गोपीकस्य (पद्या। २०५; बा।रा।क् ५।११५९)  


५६। प्रश्नोत्तरम्  


राधे त्वं कुपिता त्वम् एव कुपिता रुष्टासि भूमेर् यतो  
माता त्वं जगतां त्वम् एव जगतां माता न विज्ञो’परः ।  
देवि त्वं परिहासकेलिकलहे’नन्ता त्वम् एवेत्य् असौ  
स्मेरो वल्लवसुन्दरीम् अवनमच् छौरिः श्रियः वः क्रियात् ॥२७६॥  


वाक्पतेः । (सु।र। १०८; पद्या। २८४)  


को’यं द्वारि हरिः प्रयाह्य् उपवनं शाखामृगेणात्र किं  
कृष्णो’हं दयिते बिभेमि सुतरां कृष्णः कथं वानरः ।  
मुग्धे’हं मधुसूदनो व्रज लतां ताम् एव पुष्पान्विताम्  
इत्थं निर्वचनीकृतो दयितया ह्रीणो हरिः पातु वः ॥२७७॥  


शुभङ्करस्य । (सु।र। १०९, स्व्। १०४, शा।प। १२२)  


कस् त्वं भो निशि केशवः शिरसिजै :य् किं नाम गर्वायसे  
भद्रे शौरिर् अहं गुणैः पितृगतैः पुत्रस्य किं स्याद् इह ।  
चक्री चन्द्रमुखि प्रयच्छसि न मे कुण्डीं घटीं दोहनीम्  
इत्थं गोपवधूजितोत्तरतया ह्रीणो हरिः पातु वः ॥२७८॥  


कस्यचित् । (पद्या। २८२)  


वासः सम्प्रति केशव क्व भवतो मुग्धेक्षणे नन्व् इदं  
वासं ब्रूहि शठ प्रकामसुभगे त्वद्गात्रसंसर्गतः ।  
यामिन्याम् उषितः क्व धूर्त वितनुर् मुष्णाति किं यामिनी  
शौरिर् गोपवधूं छलैः परिहसन्न् एवंविधैः पातु वः ॥२७९॥  


कस्यचित् । (पद्या। २८३; भ।र।सि। २।१।८३)  


कुशलं राधे सुखितो’सि कंस कं स क्व नु सा राधा ।  
इति पालीप्रतिवचनैर् विलक्षहासो हरिर् जयति ॥२८०॥  


कस्यचित् । (स।क।आ। २।३५१)  
५७। वेणुनादः  


कृष्णः पातु स यस्य संसदि गवां वेणुप्रणादोर् मयो  
गोपीनाम् अनुवासरं नवनवा घूर्णन्ति कर्णोदरे ।  
तद्वक्त्रासववासिता इव तदाकूतिप्रपञ्चा इव   
भ्राम्यत्तत्करपल्लवाङ्गुलिगलल्लावण्यलिप्ता इव ॥२८१॥  


लक्ष्मीधरस्य ।  


तिर्यक्कन्धरम् अंसदेशमिलितश्रोत्रावतंसं स्फुरद्  
बर्होत्तम्भितकेशपाशम् अनृजुभ्रूवल्लरीविभ्रमम् ।  
गुञ्जद्वेणुनिवेशिताधरपुटं साकूतराधानन  
न्यस्तामीलितदृष्टि गोपवपुषो विष्णोर् मुखं पातु वः ॥२८२॥  


लक्ष्मणसेनदेवस्य । (पद्या। २६०)  


सायं व्यावर्तमानखिलसुरभिकुलाह्वानसङ्केतनामान्य्  
अभीरीवृन्दचेतो हठहरणकलासिद्धमन्त्राक्षराणि ।  
सौभाग्यं वः समन्ताद् दधतु मधुभिदः केलिगोपालमूर्तेः  
सानन्दकृष्टवृन्दावनरसिकमृगश्रेणयो वेणुनादाः ॥२८३॥  


उमापतिधरस्य । (पद्या। ५)  


मन्द्रक्वाणितवेणुर् अह्नि शिथिले व्यावर्तयन् गोकुलं  
बर्हापीडकम् उत्तमाङ्गरचितं गोधूलिधुम्रं दधत् ।  
म्लायन्त्या वनमालया परिगतः श्रान्तो’पि रम्याकृतिर्  
गोपस्त्रीनयनोत्सवो वितरतु श्रेयांसि वः केशवः ॥२८४॥  


कस्यचित् । (क्व्स् २२, स्क्म् १।५७।४, सु।र। ११०, पद्या। २५६)  


अंसासक्तकपोलवंशवदनव्यासक्तबिम्बाधर  
द्वन्द्वोदीरितमन्दमन्दपवनप्रारब्धमुग्धध्वनिः ।  
ईषद्वक्रिमलोलहारनिकरः प्रत्येकरोकानन  
न्यञ्चच्चञ्चदुदञ्चदङ्गुलिचयस् त्वां पातु राधाधवः ॥२८५॥  


केशरकीलीयनाथोकस्य । (पद्या। २६१, नाथोकस्य)  


५८। गीतम्  


सञ्जाते विरहे कयापि हृदये सन्दानिते चिन्तया  
कालिन्दीतटवेतसीवनघनच्छायानिषण्णात्मनः ।  
पायासुः कलकण्ठकूजितकला गोपस्य कंसद्विषो  
जिह्वावर्जिततालुमूर्च्छितमरुद्विस्फारिता गीतयः ॥२८६॥  


कस्यचित् । (पद्या। २४०)  
   
कालिन्दीजलकुञ्जवञ्जुलवनच्छायानिषण्णात्मनो  
राधाबद्धनवानुरागरसिकस्योत्कण्ठितं गायतः ।  
तत् पायाद् अपरिस्खलज्जलरुहापीडं कलस्पृङ्नत  
ग्रीवोत्तानितकर्णतर्णककुलैर् आकर्ण्यमानं हरेः ॥२८७॥  


उद्भटस्य ।   


देवस् त्वाम् एकजङ्घावलयितगुडीमूर्ध्नि विन्यस्तबाहुर्  
गायन् गोयुद्धगीतिर् उपरचितशिरःशेखरः प्रग्रहेण ।  
दर्पस्फूर्जन् महोक्षद्वयसमरकलाबद्धदीर्घानुबन्धः  
क्रीडागोपालमूर्तिर् मुररिपुर् अवताद् आत्तगोरक्षलीलः ॥२८८॥  


योगेश्वरस्य । (सु।र। १२९, सोन्नोकस्य; पद्या। १५२)   


याते द्वारवतीपुरं मुररिपौ तद्वस्त्रसंव्यानया  
कालिन्दीतटकुञ्जवञ्जुललताम् आलाम्ब्य सोत्कण्ठया ।  
उद्गीतं गुरुबाष्पगद्गदगलत्तारस्वरं राधया  
येनान्तर्जलचारिभिर् जलचरैर् अप्य् उत्कम् उत्कूजितम् ॥२८९॥  


कस्यचित् । (ध्व्, वक् २।५९; एत्च्।; पद्या। ३७३ अपराजितस्य, उ।नी। १४।१८८)  


यानि तच्चरितामृतानि रसनालेह्यानि धन्यात्मनां  
ये वा शैशवचापल्यव्यतिकरा राधावरोधोन्मुखाः ।  
या वा भावितवेणुगीतगतयो लीलामुखाम्भोरुहे  
धारावाहिकया वहन्तु हृदये तान्य् एव तान्य् एव मे ॥२९०॥  


कस्यचित् । (क्क १।१०६)  


५९। कृष्णभुजः  


भ्राम्यद्भास्वरमन्दराद्रिशिखरव्याघट्टनाद् विस्फुरत्  
केयूराः पुरुहूतकुञ्जरकरप्राग्भारसंवर्धिनः ।  
दैत्येन्द्रप्रमदाकपोलविलसत्पत्राङ्कुरच्छेदिनो  
दोर्दण्डाः कलिल्कालकल्मषमुषः कंसद्विषो पातु वः ॥२९१॥  


कस्यचित् । (पद्या। ३८६)  


लक्ष्म्याः केशप्रसवरजसां बिन्दुभिः सान्द्रपातैर्  
उद्वर्णश्रीर् घननिधुवनक्लान्तिनिद्रान्तरेषु ।  
दोर्दण्डो’सौ जयति जयिनः शार्ङ्गिणो मन्दराद्रि  
ग्रावश्रेणिकषमसृणक्षुण्णुकेयूरपत्रः ॥२९२॥  


भगीरथस्य । (सु।र। १४२)  


ये गोवर्धनमूलकर्दमरसव्यादष्टबर्हच्छदा  
ये वृन्दावनकुक्षिषु व्रजवधूलीलोपधानानि च ।  
ये चाभ्यङ्गसुगन्धयः कुवलयापीडस्य दानाम्भसा  
ते वो मङ्गलम् आदिशन्तु सततं कंसद्विषो बाहवः ॥२९३॥  


शुभाङ्कस्य । (पद्या। ४)  


जयश्रीविन्यस्तैर् महित इव मन्दारकुसुमैः   
स्वयं सिन्दूरेण द्विपरणमुदा मुद्रित इव ।   
भुजापीडक्रीडाहतकुवलयापीडकरिणः  
प्रकीर्णासृग्बिन्दुर् जयति भुजदण्डो मुरजितः ॥२९४॥  


जयदेवस्य । (ग्ग् ११।३५)  


पान्तु वो जलदश्यामाः  
शार्ङ्गज्याघातकर्कशाः ।  
त्रैलोक्यनगरस्तम्भाश्  
चत्वारो हरिबाहवः ॥२९५॥  


श्रीव्यासपादानाम् । (शा।प। ११३)  
६०। गोवर्धनोद्धारः   


सत्रासर्ति यशोदया प्रियगुणप्रीतेक्षणं राधया  
लग्नैर् वल्लवसूनुभिः सरभसं सम्भावितात्मोर्जितैः ।  
भीतानन्दितविस्मितेन विषमं नन्देन चालोकितः   
पायाद् वः करपद्मसुस्थितमहाशैलः सलीलो हरिः ॥२९६॥  


सोल्लोकस्य । (सु।र। १४० सोन्नोकस्य; पद्या। २६४ सोह्नोकस्य)  


एकेनैव चिराय कृष्ण भवता गोवर्धनो’यं धृतः   
श्रान्तो’सि क्षणम् आस्स्व साम्प्रतम् अमी सर्वे वयं दध्महे ।  
इत्य् उल्लासितदोष्णि गोपनिवहे किञ्चिद् भुजाकुञ्चन  
न्यञ्चच्छैलभरार्दिते विरुवति स्मेरो हरिः पातु वः ॥२९७॥  


शरणस्य । (पद्या। २६५)  


स्नेहाद् अंसतटे’वलम्ब्य चरणाव् आरोप्य तत्पादयोर्  
दूराद् अस्तमहीधरस्य तनुताम् आशङ्क्य दोष्णो हरेः ।  
शैलोद्धारसहायतां जिगमिषोर् अप्राप्तगोवर्धना  
राधायाः सुचिरं जयन्ति गगने बन्ध्याः करभ्रान्तयः ॥२९८॥  


शतानन्दस्य ॥  


दूरं दृष्टिपथात् तिरोभव हरेर् गोवर्धनं विभ्रतस्  
त्वय्य् आसक्तदृशः कृशोदरि करस्रस्तो’स्य मा भूद् अयम् ।  
गोपीनाम् इति जल्पितं कलयतो राधानिरोधाश्रयं  
श्वासाः शैलभरश्रमभ्रमकराः कंसद्विषः पान्तु वः ॥२९९॥  


शुभाङ्कस्य । (पद्या। २६७)  


मुग्धे नाथ किम् आत्थ तन्वि शिखरिप्राग्भारभुग्नो भुजः  
साहाय्यं प्रिय किं भजामि सुभगे दोर्वल्लिम् आयासय ।  
इत्य् उल्लासितबाहुमूलविचलच्चेलाञ्चलव्यक्तयो  
राधायाः कुचयोर् जयन्ति चलिताः कंसद्विषो दृष्टयः ॥३००॥  


शङ्करस्य ।   
६१। उत्कण्ठा  


रत्नच्छायाच्छुरितजलधौ मन्दिरे द्वारकाया  
रुक्मिण्यापि प्रबलपुलकोद्भेदम् आलिङ्गितस्य ।  
विश्वं पायान् मसृणयमुनातीरवानीरकुञ्जे  
राधाकेलीपरिमलभरध्यानमूर्च्छा मुरारेः ॥३०१॥  


उमापतिधरस्य । (पद्या। ३७१, उ।नी। १४।१८४; जीव अन्द् व्च्त् तो भ।र।सि। २।४।१७८)  


कलिन्दीम् अनुकूलकोमलरयाम् इन्दीवरश्यामलाः   
शैलोपान्तभुवः कदम्बकुसुमैर् आमोदिनः कन्दरात् ।  
राधां च प्रथमाभिसारमधुरां जातानुतापः स्मरन्न्  
अस्तु द्वारवतीपतिस् त्रिभुवनामोदाय दामोदरः ॥३०२॥  


शरणस्य । (पद्या। ३६९)  


कामं कामयते न केलिनलिनीं नामोदते कौमुदी  
निस्यन्दैर् न समीहते मृगदृशाम् आलापलीलाम् अपि ।  
सीदन्न् एष निशासु निःसहतनुर् भोगाभिलाषालसैर्  
अङ्गैस् ताम्यति चेतसि व्रजवधूम् आधाय मुग्धो हरिः ॥३०३॥  


तस्यैव । (पद्या। ३७०)  


प्रत्यग्रोज्झितगोकुलस्य शयनाद् उत्स्वप्नमूढस्य मां  
मा गोत्रस्खलिताद् उपैतु च दिवा राधेति भीरोर् अति ।  
रात्राव् अस्वपतो दिवा च विजने लक्ष्मीति चाभ्यस्यतो  
राधां संस्मरतः श्रियं रमयतः खेदो हरेः पातु वः ॥३०४॥  


कस्यचित् । (स।क।आ।व् ४४८)  


तल्पीकृतस्य भुजगाधिपतेः फणायां  
रत्नेषु संवलितबिम्बतस्याचलायाः ।  
कृष्णावतारकृतगोपवधूसहस्र  
सङ्गस्मृतिर् जयति सोत्कलिकस्य विष्णोः ॥३०५॥  


कस्यचित् ।  


६२। गोपीसन्देशः  


ते गोवर्धनकन्दराः स यमुनाकच्छः स चेष्टारसो  
भाण्डीरः स वमस्पतिः सहचरास् ते तच् च गोष्ठाङ्गनम् ।  
किं द्वारवतीभुजङ्ग हृदयं नायाति दोषैर् अपीत्य्  
अव्याद् वो हृदि दुःसहं व्रजवधूसन्देशशल्यं हरेः ॥३०६॥  


नीलस्य । (पद्या। ३७५)  


पान्थ द्वारवतीं प्रयासि यदि हे तद् देवकीनन्दनो  
वक्तव्यः स्मरमोहमन्त्रविवशो गोप्यो’पि नामोज्झिताः ।  
एताः केलिकदम्बधूलिपटलैर् आलोकशून्या दिशः   
कालिन्दीतटभूमयो भवतो नायान्ति चित्तास्पदम् ॥३०७॥  


गोवर्धनाचार्यस्य । (पद्या। ३७४; Çऋङ्गारप्रकाश, छेच्क् सु।र।)  


उपनय मसिं पत्रं चेदं लिखामि किम् अत्र वा  
त्वम् इति विनयभ्रंशो यूयं त्विति प्रणयक्षतिः ।  
सुहृद् इति मृषा नाथेत्य् ऊनं नृपेति तटस्थता   
कथम् इति ततः सन्देष्टव्यो मया यदुनन्दनः ॥३०८॥  


पुंसोकस्य ॥  


कालिन्द्याः पुलिनं प्रदोषमरुतो रम्याः शशङ्कांशवः   
सन्तापं न हरन्तु नाम नितरां कुर्वन्ति कस्मात् पुनः ।  
सन्दिष्टं व्रजयोषिताम् इति हरेः संशृण्वतो’न्तःपुरे   
निःश्वासाः प्रसृता जयन्ति रमणीसौभाग्यगर्वच्छिदः ॥३०९॥  


पञ्चतन्त्रकृतः । (पद्या। ३७६, उ।नी। १५।१६४)  


मथुरापथिक मुरारेर्   
उपगेयं द्वारि वल्लवीवचनम् ।  
पुनर् अपि यमुनासलिले   
कालियगरलानलो ज्वलति ॥३१०॥  


वीरसरस्वत्याः । (पद्या। ३६८; उ।नी। १०।९८)  


६३। सामान्यहरिः   


सेयं द्योस् तद् इदं शशाङ्कदिनकृच्चिह्नं नभः सा क्षितिस्  
तत्पातालतलं त एव गिरयस् ते’म्भोधरास् ता दिशः ।  
इत्थं नाभिविनिर्गतेन सशिरःकम्पाद्भुतं वेधसा  
यस्यान्तश् च बहिश् च दृष्टम् अखिलं त्रैलोक्यम् अव्यात् स वः ॥३११॥  


वाक्पतिराजस्य । (सु।र॥ १३७)  


लक्ष्मीं यत् परिचारिकेति नयनं यस्येति यासां पतिं  
यत्पादार्धभवेति नाकसरितं येनोद्धृतेति श्रुतिम् ।  
ईशं यत् तनुभागभाग् इति जनः शुश्रूषते सादरं  
भूयाद् विश्वनमस्यमानमहिमा भूत्यै स वः केशवः ॥३१२॥  


समन्तभद्रस्य ।  


संसारार्तिपरिश्रमाध्वविटपी क्षीरोदवापीपयः  
क्रीडानाटकनायको विजयते सत्कर्मबीजाङ्कुरः ।  
दैत्यस्त्रीस्तनपालिपाणिजपदव्यालोपिशिल्पीत् तरी  
देवः श्रीवदनेन्दुबिम्बलडहज्योत्स्नाचकोरो हरिः ॥३१३॥  


भानीः ॥  


बीजं ब्रह्मैव देवो मधुजलनिधयः कर्णिका स्वर्णशैलः  
कन्दो नागाधिराजो वियद् अपि विपुलः पत्रकोशावकाशः ।  
द्वीपाः पत्राणि मेघा मधुपकुलम् अभूत् तारकागर्भधूलिर्  
यस्यैतन्नाभिपद्मं भुवनम् इति स वः शर्म देवो दधातु ॥३१४॥  


हलायुधस्य । (सु।र। १४६)  


यं लक्ष्मीर् उपजीवति स्म भजते यं भारती सम्भ्रमा  
देतस्मै किम् उ कीयतां कथम् असाव् अस्मादृशैः स्तूयताम् ।  
सेव्यो वा कथम् एष यस्य शिरसा धत्ते पदार्घ्यं शिव  
स्तस्मात् कृत्यम् अजानतो मम मनोवृत्तेः प्रमाणं हरिः ॥३१५॥  


तिलचन्द्रस्य ।   


६४। हरिभक्तिः  


बद्धेनाञ्जलिना नतेन शिरसा गात्रैः सरोमोद्गमैः  
कण्ठेन स्वरगद्गदेन नयनेनोद्गीर्णबाष्पाम्बुना ।  
नित्यं त्वच्चरणारविन्दयुगलध्यानामृतास्वादिनाम्  
अस्माकं सरसीरुहाक्ष सततं सम्पद्यतां जीवितम् ॥३१६॥  


श्रीकुलशेखरस्य । (मुकुन्दमाला २५)  


नास्था धर्मे न वसुनिचये नैव कामोपभोगे  
यद् भाव्यं तद् भवतु भगवन् पूर्वकर्मानुरूपं ।  
एतत् प्रार्थ्यं मम बहु मतं जन्मजन्मान्तरे’पि  
त्वत्पादाम्भोरुहयुगगता निश्चला भक्तिर् अस्तु ॥३१७॥  


तस्यैव । (मुकुन्दमाला ७)  


मज्जन्मनः फलं इदं मधुकैतभारे  
मत्प्रार्थनीयमदनुग्रह एष एव ।  
त्वद्भृत्यभृत्यपरिचारकभृत्यभृत्य  
भृत्यस्य भृत्य इति मां स्मर लोकनाथ ॥३१८॥  


तस्यैव । (मुकुन्दमाला ३२)  


नाहं वन्दे तव चरणयोर् द्वन्द्वम् अद्वन्द्वहेतोः  
कुम्भीपाकं गुरुम् अपि हरे नारकं नापनेतुं ।  
रम्यारामामृदुतनुलता नन्दने नापि रन्तुं  
भावे भावे हृदयभवने भावयेयं भवन्तं ॥३१९॥  


तस्यैव । (मुकुन्दमाला ६)  


मुकुन्द मूर्ध्ना प्रणिपत्य याचे  
भवन्तं एकान्तं इयन्तम् अर्थं ।  
अविस्मृतिस् त्वच्चरणारविन्दे  
भवे भवे मे’स्तु भवत्प्रसादात् ॥३२०॥  


तस्यैव । (मुकुन्दमाला ४)  


६५। समुद्रमथने हरिः   


श्रेयो’स्याश् चिरम् अस्तु मन्दरगिरेर् माघानि पाश्र्वैर् इय  
मावष्टम्भि महोर्मिभिः फणिपतेर् माले’पि लालाविषैः ।  
इत्य् आकूतजुषः श्रियं जलनिधेर् अर्धोत्थितां पश्यतो  
वाचोन्तःस्फुरिता बहिर् विकृतिभिर् व्यक्ता हरेः पातु वः ॥३२१॥  


वाक्पतिराजस्य । (सु।र। ११५)  


पाण्डुलक्ष्मीकुचाभोगे नर्तिता हरिणा दृशः ।  
औत्सुक्याद् इव तेनादौ निहिता वरणस्रजः ॥३२२॥  


श्रीमत्केशवसेनदेवस्य ।  


पातु त्रिलोकीं हरिर् अम्बुराशौ  
प्रमथ्यमाने कमलां विलोक्य ।  
अज्ञातहस्तच्युतभोगिनेत्रः  
कुर्वन् वृथा बाहुगतागतानि ॥३२३॥  


त्रिभुवनसरस्वत्याः ।  


ग्राव्णा नासि गिरेः क्षता न पयसाप्य् आर्तासि न म्लापिता  
निःश्वासैः फणिनो’सि न त्वअनुगा नायासिता कापि न ।  
स्वं वेश्म प्रतिगच्छतोर् इतो मुहुः श्रीशार्ङ्गिणोः सस्पृहं  
सा पर्श्नोत्तरयुग्मपङ्क्तिर् उभयोर् अत्यायता पातु वः ॥३२४॥  


कस्यचित् । (स।क।आ। १।९६)  


पाथोधेः पर्मथ्यमानसलिलाद् अर्धोत्थितायाः श्रियः  
सानन्दोल्लसितभुवः कुटिलया दृष्ट्यैव पीताननः ।  
अज्ञातस्वकरद्वयीविगलितव्यालोलमन्थोरगः   
शून्ये बाहुगतागतानि रचयन् नारायणः पातु वः ॥३२५॥  


सागरस्य ।  


६६। समुद्रोत्थितलक्ष्मीः  


सम्पूर्णः पुनर् अभ्युदेति किरणैर् इन्दुस् ततो दन्तिनः  
कुम्भद्वन्द्वम् इदं पुनः सुरतरोर् अग्रोल्लसन्मञ्जरी ।  
इत्थं यद्वदनस्तनद्वयवलद्रोमावलीषु भ्रमः  
क्षीराब्धेर् मथने भवद्दिविषदां अलक्ष्मीर् असाव् अस्तु वः ॥३२६॥  


कस्यचित् । (सु।र। १२६)  


सानन्दं त्रिदशैः सविस्मयम् अविश्वस्तैः सुरद्वेषिभिः  
साश्चर्यं सुरसुन्दरीपरिजनैः सेर्ष्यं च रम्भादिभिः ।  
साकूतं च सकौतुकं च समनोह्लादं च कंसद्विषा  
दृष्टा दुग्धमहोदधिप्रमथने लक्ष्मीः शिवायास्तु वः ॥३२७॥  


शङ्करसेवस्य ।   


जयति महोदधिमथने मुररिपुपरिरम्भसम्भृता लक्ष्मीः ।  
सत्वरसत्रपसरभससपुलकसोत्कम्पसस्वेदा ॥३२८॥  


कस्यचित् ।  


मन्थानोल्लासलीलाचलचिकुरमिलत्कुण्डलां कर्णपालिं  
मिथ्यैवोन्मोचयन्त्याः कृतकपटपरावृत्तयस् ते कटाक्षाः ।  
लक्ष्म्याः पायासुरन्तः स्मरभरविकसत्स्मेरगण्डस्थलाया  
लज्जालोलं वलन्तो मधुरिपुवदनाम्भोजभृङ्गाश् चिरं वः ॥३२९॥  


भोजदेवस्य ।  


श्रियः क्षीराम्भोधेर् निजविनयनम्रेण वपुषा  
शनैर् उत्तिष्ठन्त्याः पवनचलितेन्दीवरदृशः ।  
कटाक्षो मन्दाक्षस्तिमितलुलितभ्रूर् हरिम् अनु  
प्रकीर्णः कालिन्दीलघुलहरिवृत्तिर् विजयते ॥३३०॥  


कस्यचित् ।  


६७। लक्ष्मीस्वयंवरः  


सोद्वेगं करिकृत्तिवाससि भवद्व्रीडान्वितं ब्रह्मणि   
त्रैलोक्यैकगुआव् अनादरवलत्तारं शचीभर्तरि ।  
त्रासामीलितपक्ष्म भास्वति लसत्प्रेमप्रसन्नं हरौ  
क्षीरोदोत्थितया श्रिया विनिहितं चक्ष्ण्ड्ः शिवायास्तु वः ॥३३१॥  


समुद्रमथनव्यग्रसुरसन्दोहनिस्पृहाः ।  
लग्नाः कृष्णस्य वक्त्रेन्दौ पान्तु नो दृष्टयः ॥३३२॥  


उमापतिधरस्य ।  


सोत्साहं दधति स्वयंवरमहारङ्गे मिथः स्पर्धया  
नेपथ्यप्रतिपन्नचित्तकलनाश्चर्यं सुराणां गणे ।  
उद्यान्त्या मकरालयात् कमलया सम्भावितः केन  
चिद् दृक्पातेन विरूढगूढहसितानन्दो हरिः पातु वः ॥३३३॥  


महादेवस्य ।  


आख्याते हसितं पितामह इति त्रस्तं कपालीति च   
व्यावृत्तं गुरुर् इत्य् असौ दहन इत्य् आविष्कृता भीरुता ।  
पौलोमीपतिर् इत्य् असूयितम् अथ व्रीडावनम्रं श्रिया   
पायाद् वः पुरुषोत्तमो’यम् इति च न्यस्तः स पुष्पाञ्जलिः ॥३३४॥  


क्षेमेश्वरस्य ।  


मुग्धे मुञ्च विषादम् अत्र बलभित् कम्पो गुरुस् त्यज्यतां  
सद्भावं भज पुण्डरीकनयने मान्यान् इमान् मानय ।  
लक्ष्मीं शिक्षयतः स्वयंवरविधौ धन्वन्तरेर् वाक्छलाद्  
इत्य् अन्यप्रतिषेधम् आत्मनि विधिं शृण्वन् हरिः पातु वः ॥३३५॥  


पुण्डरीकस्य । (स्भ्व् ८४ दाक्षिणात्यस्य कस्यापि, पद्या। ३८४ कस्यचित्)  


६८। लक्ष्मीशृङ्गारः  


शान्तं शेते न शेषः स्थगयति तिमिरं कौस्तुभीर् नापि भासः  
साम ब्रह्मापि गीत्वा मुकुलितनयनो निद्रया ध्यायतीव ।  
लक्ष्म्या कर्णे गदित्वा मृदुकम् इति हरेर् व्रीडया हारि हास्यं  
हस्तो हस्तेन नीवीवसनविघटनाद् वारितो वः पुनातु ॥३३६॥  


कस्यचित् ।  


तिर्यक्त्वाद् अबुधः फणीमणिर्चो’प्य् अस्योपधानीकृतैर्  
मन्दारैः स्थगितांशवः स्तनघनस्वेदास्पदं कौस्तुभः ।  
नाभीपद्मरजो’न्ध एव सततं वेधा मुधा लज्जसे  
लक्ष्मीम् इत्य् अवबोधयन् निधुवनारम्भे हरिः पातु वः ॥३३७॥  


गणपतेः ।  


मिथ्याकण्डूतिसाचीकृतगलसरणिर् येषु जातो गरुत्मान्  
ये निद्रां नाटयद्भिः शयनफणिफणैर् लक्षिता न श्रुताश् च ।  
ये च ध्यानानुबन्धच्छलमुकुलदृशा वेधसा नैव दृष्टास्  
ते लक्ष्मीं नर्मयन्तो निधुवनविधयः पान्तु वो माधवस्य ॥३३८ ॥  


राजशेखरस्य (सु।र। १३२)  


उत्तिष्ठन्त्या रतान्ते भरम् उरगपतौ पाणिनैकेन कृत्वा  
धृत्वा चान्येन वासो विगलितकवरीभारम् अंशं वहन्त्याः ।  
भूयस् तत्कालकान्तिद्विगुणितसुरतप्रीतिना शौरिणा वः  
शय्याम् आलम्ब्य नीतं वपुर् अलसलसद्बाहु लक्ष्म्याः पुनातु ॥३३९ ॥  


वररुचेः (स।क।आ। २।३३, व् १६५, व्स् १।३; सु।र। १२५, स्व् ७९, शा।प। १३५)  


कचचिबुक कुचाग्रे पाणिषु व्यापृतेषु  
प्रथमजलधिपुत्रीसङ्गमे’नङ्गधाम्नि ।  
ग्रथितनिविडनीवीबन्धनिर्मोचनार्थं  
चतुरधिककराशः पातु वश् चक्रपाणिः ॥३४०॥  


दाक्षिणात्यस्य ।  
६९। लक्ष्मीः  


प्रवीरहठभोग्यापि  
जयति श्रीर् महासती ।  
कृत्स्नत्रैलोक्यवासापि  
कृष्णोरःस्थलशायिनी ॥३४१॥  


राजशेखरस्य ।  


विद्वान् अक्षरनष्ट्धीर् इति शुर्चिर् धर्मध्वजीति स्थिर  
स्तब्धः क्रुद्ध इति ग्रहीति सुदृढः क्षन्ता लघीयान् इति ।  
मायावीति च नीतिशास्त्रकुशलो याम् अन्तरेणेश्वरैर्  
गण्यन्ते गुणिनो’पि दूषणपदं तस्यै नमस् ते श्रिये ॥३४२॥  


सोलुकस्य ।  


विष्णुवक्षोगृहे लक्ष्मीर्  
अस्ति कौस्तुभदीपिके ।  
पुनातु निवसन्ती वो  
दृढदोःस्तम्भतोरणे ॥३४३॥  


राजशेखरस्य ।  


जयति श्रीमुखं कान्तं  
कौस्तुभप्रतिबिम्बितम् ।  
चन्द्रमा मनसो जात  
इति यद् गायति श्रुतिः ॥३४४॥  


आचार्यगोपीकस्य ।  


वृत्ते साङ्गविवाहमङ्गलविधौ लब्धापि दैत्यद्रुहः   
सौहार्दं विमनाः पुनातु भवतो लक्ष्मीः स्मरन्ती पितुः ।  
याम् आश्वासयतीव सोदरतया प्रत्यग्रबिम्बग्रह  
व्याजाद् अङ्गगताम् अनङ्कुशनिजस्नेहो मुहुः कौस्तुभः ॥३४५॥  


शरणदेवस्य ।  


७०। लक्ष्म्युपालम्भः  


कोपस् तेज इति ग्रहः स्थितिर् इति क्रीडेति दुश्चेष्टता  
माया च व्यवहारकौशलम् इति स्वच्छत्वम् इत्य् अज्ञता ।  
दौर्जन्यं स्फुटवादितेति धनिनाम् अग्रे बुधैर् यद्वशाद्  
दोषो’पि व्यपदिश्यते गुणतया तस्यै नमो’स्तु श्रिये ॥३४६॥  


शालूकस्य ।  


रत्नाकरस् तव पिता स्थितिर् अम्बुजेषु  
भ्राता तुषारकिरणः पतिर् आदिदेवः ।  
केनापरेण कमले बत शिक्षितासि  
सारङ्गशृङ्गकुटिलानि विचेष्टितानि ॥३४७॥  


कस्यचित् । (सु।र। १५१६)  


कस्मैचित् कपटाय कैटभरिपूरःपीठदीर्घालयां   
देवि त्वामभिवाद्य कुप्यसि न चेत् तत् किञ्चिदाचक्ष्महे ।  
यत् ते मन्दिरमम्बुजन्म किमिदं विद्यागृहं यच्च ते   
नीचान्नीचतरोपसर्पणमपामेतत् किमाचार्यकम् ॥३४८॥  


मुरारेः । (अर् ७।४३)  


अस्मान् मा भज कालकूटभगिनि स्वप्ने’पि पद्मालये   
व्याधीभूय कदर्थयन्ति बहुशो मातर् विकारा इमे ।  
यच् चक्षुर् न निरीक्षतेच्छविषयं नैवं शृणोति श्रुतिः   
प्राणा एव वरं प्रयान्ति न पुनर्निर्यान्ति वाचो बहिः ॥३४९॥  


भवग्रामीणवाथोकस्य ।  


लक्ष्मि नीचानुरक्तासि   
पुनर् अब्धिविलं विश ।  
क्व मन्दर क्व ते देवाः  
कस् त्वाम् उत्तोलयिष्यति ॥३५०॥  


कस्यचित् ।  


७१। सरस्वती  


वीणाक्वाणलयोल्लासि  
लोलदङ्गुलिपल्लवः ।  
भारत्याः पातु भूतानि   
पाणिर् लसितकङ्कणः ॥३५१॥  


कङ्कणस्य ।  


आदित्याद् अपि नित्यदीप्तम् अमृतप्रस्यन्दि चन्द्राद् अपि   
त्रैलोक्याभरणं मणेर् अपि तमःकाषं हुताशाद् अपि ।  
विश्वालोकि विलोचनाद् अपि परब्रह्मस्वरूपाद् अपि   
स्वान्तानन्दनम् अस्तु धाम जगतस् तोषाय सारस्वतम् ॥३५२॥  


बलदेवस्य ।  


निगूढं कुत्रापि क्वचिद् अपि बहिर् व्यक्तमधुरं  
सरस्वत्याः स्रोतः परिमलगभीरं विजयते ।  
अतिस्वादुन्य् अन्तःपिहितरसरम्ये यद् उपरि  
प्लवन्ते भूयांसः कतिचिद् अपि मज्जन्ति निपुणाः ॥३५३॥  


क्वचिद् इव रविर् जाड्यच्छेदि क्वचित् प्रचुराचिर  
द्युतिर् इव चमत्कारि क्वापि क्षपाकरवन् मृदु ।  
शिखिवद् अनृजु क्वापि क्वापि प्रदीपवद् उज्ज्वलं  
विजयि किम् अपि ज्योतिः सारस्वतं तद् उपास्महे ॥३५४॥  


अपिदेवस्य ।  


यस्याः प्रसादपरमाणुरसायनेन  
कल्पान्तरे सुकविकीर्तिशरीरम् अस्ति ।  
या कामधेनुर् इव कामशतानि दुग्धा  
देवी प्रयच्छति नमामि सरस्वतीं ताम् ॥३५५॥  


पुरुषोत्तमदेवस्य ।  


७२। प्रशस्तचन्द्रः  


शृङ्गारे सूत्रधारः कुसुमशरमुनेर् आश्रमब्रह्मचारी  
नारीणाम् आदिदेवस् त्रिभुवनमहितो रागयज्ञे पुरोधाः ।  
ज्योत्स्नासत्रं दधानः पुरमथनजटाजूटकोटीशयालुर्  
देवः क्षीरोदजन्मा जयति कुमुदिनीकामुकः श्वेतभानुः ॥३५६॥  


वसुकल्पस्य । (सु।र। ८९७)  


कामायुष्टोमयज्वा पुरमथनजटाचक्रकौमारभक्तिः  
प्राणायामोपदेष्टा सरसिरुहवने शर्वरीसार्वभौमः ।  
देवो जागर्ति भानोर् भुवनभरभृतः स्कन्धविश्रामबन्धुः  
शृङ्गाराद्वैतवादी शमितकुमुदिनी मौनमुद्रो मृगाङ्कः ॥३५७॥  


मुरारेः । (अर्। ७।६२)  


कन्दर्पस्य जगत्त्रयीविजयिनः साम्राज्यदीक्षागुरुः   
कान्तामानशिलोञ्छवृत्तिर् अखिलध्वान्ताभिचारे कृती ।  
देवस् त्र्यम्बकमौलिमण्डनसरित्तीरस्थलीतापसः   
शृङ्गाराध्वरदीक्षितो विजयते राजा द्विजानामयम् ॥३५८॥  


विश्वेश्वरस्य ।  


व्योमाम्भोनिधिपुण्डरीकम् अमृतप्राधारधारागृहं  
शृङ्गारद्रुमपुष्पम् ईश्वरशिखालङ्कारमुक्तामणिः ।  
काकाकारतमोभिभूतकुमुदग्रामाय मृत्युञ्जयो  
जीयान् मन्मथराष्ट्रपोष्ठिकमहाशान्तिद्विजश् चन्द्रमाः ॥३५९॥  


उमापतिधरस्य ।  


लीलासद्मप्रदीपस् त्रिपुरविजयिनः स्वर्णदीकेलिहंसः  
कन्दर्पोल्लास सबीजं रतिरसकलहक्लेशविच्छेदचक्रम् ।  
कह्लाराद्वैतबन्धुस् तिमिरजलनिधेर् उच्छिखो बाडवाग्निर्  
लक्ष्म्याः क्रीडारविन्दं जयति भुजभुवां वंशकन्दः ॥३६०॥  


श्रीमत्केशवसेनस्य ।  


७३। चन्द्रकला  


श्यामायाः करजक्षतं रतिपतेर् जैत्रं धनुर् बन्धकी  
हृत्कम्बुककचश् चकोरखुरली सौहृद्यबीजाङ्कुरः ।  
चोरग्रामगजाङ्कुशः परिलसन्मन्दाकिनीरोहितो  
ध्वान्ताम्भस्तरणैकनौर् उदयते बालः सुधादीधितिः ॥३६१॥  


उमापतेः ।  


लेखाम् अनङ्गपुरतोरणकान्तिभाजम्  
इन्दोर् विलोकय तनूदरि नूतनस्य ।  
देशान्तरप्रणयिनोर् अपि यत्र यूनोर्  
नूनं मिथः सखि मिलन्ति विलोकितानि ॥३६२॥  


वसुकल्पस्य । (सु।र। ९०३, राजशेखरस्य)  


विगाढदोषं तिमिरं निरस्यता  
क्रमेण बिद्ध्वाग्रकलाशलाकया ।  
चिकित्सकेनेव विलोकनक्षमं  
पुनर् नभश् चक्षुर् इवेन्दुना कृतम् ॥३६३॥  


गणपतेः ।  


प्रसरत्तिमिरसरित्तरिर् असतीहृद्दारुदारुणक्रकचः ।  
स्मरगृहकवाटविघटनराजतकुञ्जीकला शशिनः ॥३६४॥  


सेह्नोकस्य ।  


चैतन्यं नभसश् चकोररमणीकर्पूरपाली सुधा  
निर्यासद्रवदोहदस्य कुमुदस्तोमस्य सन्धुक्षणम् ।  
ध्वान्तोत्तुङ्गमतङ्गवारणसृणिः शृङ्गारबीजाङ्कुरः  
पश्योदञ्चति सस्पृहं प्रणयिनि प्रालेयभानोः कला ॥३६५॥  


इन्द्रज्योतिषः ।  


७४। चन्द्रबिम्बः  


अनलसजवापुष्पोत्पीडच्छवि प्रथमं ततः  
समदयवनीगण्डच्छायं पुनर् मधुपिङ्गलम् ।  
तद् अनु च नवस्वर्णाम्भोजप्रभं शशिनस् तत  
स्तरुणि तगराकारं बिम्बं विभाति नभस्तले ॥३६६॥  


कस्यचित् । (सु।र। ९४३)  


उद्दर्पहूणतरुणीरमणोपमर्द  
भुग्नोन्नतस्तननिवेशनिभं हिमांशोः ।  
बिम्बं कठोरविसकाण्डकडारगौरै  
र्विष्णोः पदं प्रथमम् अग्रकरैर् व्यनक्ति ॥३६७॥  


अपराजितरक्षितस्य । (सु।र। ९२४)  


स्फुटकोकनदारुणं पुरस्ताद्  
अथ जाम्बूनदपत्रपिञ्जराभम् ।  
क्रमलङ्घितमुग्धभावम् इन्दोः  
स्फटिकच्छेदनिभं विभाति बिम्बम् ॥३६८॥  


भगीरथस्य । (सु।र। ९४१)  


करमूलबद्धपन्नगविषाग्निधूमहतमध्यम् ।  
ऐशानम् इव कपालं स्फुटलक्ष्म स्फुरति शशिबिम्बम् ॥३६९॥  


कस्यचित् । (सु।र। ९५०, झ् ७।१७)  


मध्येयामिनि पार्वणामृतरुचेर् बिम्बं स्फुरच्चन्द्रिका  
तत्प्रान्तं परितो विसारिकिरणश्रेणी शलाकावलि ।  
ताराग्रन्थिविसंष्ठुलं स्थलम् इव ज्योत्स्नास्फुरद्वाससा   
संवीतं सुखम् अध्यशेत जगती सुव्यक्तम् आलोक्यते ॥३७०॥  


अंशुधरस्य ।   


७५। प्रौढचन्द्रः  


एतत्तर्कय कैरवक्लमहरे शृङ्गारदीक्षागुरौ  
दिक्कान्तामुकुरे चकोरसुहृदि प्रौढे तुषारत्विषि ।  
कर्पूरैः किम् अपूरि किं मलयजैर् आलेपि किं पारदैर्  
अक्षालि स्फटिकोपलैः किम् अघटि द्यावापृथिव्योर् वपुः ॥३७१॥  


वसुकल्पस्य । (शा।प। ३६३९, सु।र। ९००)  


जनानन्दश् चन्द्रो भवतु न कथं नाम सुकृती  
प्रयातोवस्थाभिस् तिसृभिर् अपि यः कोटिम् इयतीम् ।  
भ्रुवोर् लीलां बालः शिर्यम् अलिकपट्टस्य तरुणो  
मुखेन्दोः सर्वस्वं हरति हरिणाक्ष्याः परिणतः ॥३७४॥  


मुरारेः । (सु।र। ४२५, सू।मु। ५३।३३)  


निर्यासैः करपत्रपीडनवशान् निर्यद्भिर् इन्दूपलान्  
मानग्रन्थिभिर् अश्रमेण कठिनैस् त्रुट्यद्भिर् एणीदृशाम् ।  
देवो’यं परिपष्टचक्रहृदयाद् उत्सर्पिभिः पावकैर्  
व्यक्ताहङ्कृतिर् अभ्युदेति तमसां माराङ्कमल्लः शशी ॥३७५॥  


७६। सकिरणचन्द्रः  


अद्यापि स्तनशैलदुर्गविषमे किं मानिनीनां हृदि   
स्थातुं वाञ्छति मान एष झगिति क्रोधाद् इवालोहितः ।  
उद्यद्दूरतरप्रसारितकरः कर्षत्य् असौ तत्क्षणात्   
फुल्लत्कैरवकोशनिःसरदलिश्रेणीकृपाणं शशी ॥३७६॥  


वसुकल्पस्य । (म्न् २।४१, सु।र। ९२१, शा।प। ३६३६, सा।द। उन्देर् ७।४, क्प् २३७)  


सद्यः कुङ्कुमपङ्कपिच्छिलम् इव व्योमाङ्गणं कल्पयन्  
पश्यैरावतकान्तदन्तमुसलच्छेदोपमेयाकृतिः ।  
उद्गच्छत्य् अयम् अच्छमौक्तिकमणिप्रालम्बलम्बैः करैर्  
मुग्धानां स्मरलेखवाचनकलाकेलिप्रदीपः शशी ॥३७७॥  


राजशेखरस्य । (सु।र। ९०८)  


सलीलं लिम्पद्भिर् धवलधवलैर् अम्बरतलं  
करौघैः कह्लारप्रसवनवकर्मस्थपतिभिः ।  
चकोरस्तोमानाम् अमृतघृतकुल्याम् उपनयन्न्  
अयं देवः प्राचीम् अवतरति ताराप्रैवृढः ॥३७८॥  


हरेः ।  


गोरोचनारुचकभङ्गपिशङ्ग्ताङ्गस्  
तारापतिर् मसृणम् आक्रमते क्रमेण ।  
गोभिर् नवीनबिसतन्तुवितानगौरैर्  
आढ्यम्भविष्णुर् अयम् अम्बरम् आवृणोति ॥३७९॥  


कस्यचित् । (सु।र। ९४५)  


रसातलस्थानविसारिणीं हरन्  
प्रभां मृणालीम् इव धौतकर्दमाम् ।  
समुत्पपातार्द्रतनूरुहः शनैर्  
उदन्वतो हंस इव क्षपाकरः ॥३८०॥  


भृङ्गस्वामिनः ।  


७७। चन्द्ररश्मिः  


ये पूर्वं यवशूकसूचिसुहृदो ये केतकाग्रच्छद  
च्छायाधामभृतो मृणाललतिका लावण्यभाजश् च ये ।  
ये धाराम्बुविडम्बिनः क्षणम् अथो ये तारहारश्रियस्  
ते’मी स्फाटिकदण्डडम्बररुचो जाताः सुधांशोः कराः ॥३८१॥  


राजशेखरस्य । (वि।शा।भ। ३।१०, सु।र। ९५३)  


कपाले मार्जारः पय इति करान् लेढि शशिनः   
तरुच्छिद्रप्रोतान् बिसम् इति करी सङ्कलयति ।  
रतान्ते तल्पस्थान् हरति वनिताप्य् अंशुकम् इति   
प्रभामत्तश् चन्द्रो जगद् इदम् अहो विह्वलयति ॥३८२॥  


तस्यैव । (क्प् ५४६, स्व्। १९९४, स।क।आ। ३।११४, सु।र। ९०५)  


निद्रानन्दकरीर् नितान्तधवला आमोदिनीर् अप्य् अमूः  
पीयूषं मधु वर्षतीर् अपि तमोभृङ्गान् निराकुर्वतीः ।  
आकाशद्रुममञ्जरीर् इव विधोर् भासः ककुप्कामिनी  
लीलोत्तंसरुचः करोति नियतं बाणान् प्रसूनायुधः ॥३८३॥  


सुरभेः ।  


एतैर् जह्नुसुताजलैर् अयमुनाभिन्नैर् अलग्नाञ्जनैर्   
नारीणां नयनैर् अकर्दमलवालिप्तैर् मृणालाङ्कुरैः ।  
हारैर् अस्फुरदिन्द्रनीलतरलैः कुन्दैर् अलीनालिभिर्   
वेल्लद्भिर् भुवनं विभूषितम् इदं शीतद्युतेर् अंशुभिः ॥३८४॥  


तस्यैव ।  


हारश्रीसुहृदो रथाङ्गरमणीसन्न्यासपुण्यापगा  
वन्दीभूतमधुव्रताब्जकलिकाकाराकवाटार्गलाः ।  
उन्मीलन्ति चकोरदैवतसुधापूर्णाहुतीनां स्रुवो  
व्योमान्तःपरिमाणसूत्रसरलास् तास् ता हिमांशोः कलाः ॥३८५॥  


अभिनन्दस्य ।  
७८। ज्योत्स्ना  


शीतांशुः शशिकान्तनिर्मलशिला तस्यां प्रसुप्तः सुखं  
जग्ध्वा ध्वान्ततृणाङ्कुरान् मृगशिशुः खण्डेन्द्रनीलत्विषः ।  
निद्रामुद्रितलोचनालसतया रोमन्थफेनच्छटां  
रोदःकन्दरपूरणाय तनुते ज्योत्स्नाच्छलेनामुना ॥३८६॥  


कापालिकस्य ।  


सम्प्रत्य् आक्रमते पुरन्दरपुरीकासारकह्लारिणी  
कोषोद्धाटनकुञ्जिकाः प्रकटयन्न् आरम्भतः कौमुदीः ।  
पौरस्त्याद्रितटीकुटुम्बि मृगयुव्यापारितास्त्रव्यध  
व्यङ्गक्रोडकुरङ्गसङ्गलदसृक्संसर्गशोणः शशी ॥३८७॥  


अपिदेवस्य ।  


कर्पूरद्रवशीकरोत्करमहानीहारमग्नाम् इव   
प्रत्यग्रामृतफेनपङ्कपटलीलेपोपदिग्धाम् इव ।  
स्वच्छैकस्फटिकाश्मवेश्मजठरक्षिप्ताम् इव क्ष्माम् इमां   
कुर्वन् पार्वणशर्वरीपतिर् असाव् उद्दाम विद्योतते ॥३८८॥  


परमेश्वरस्य । (सु।र। ९३७)  


सद्यःपाटितकेतकोदरदलश्रेणीश्रियं बिभ्रती  
येयं मौक्तिकदामगुम्फनविधौ योग्यच्छविः प्राग् अभूत् ।  
उन्मेयाकलशीभिर् अञ्जलिपुटैर् ग्राह्या मृणालाङ्कुरैः  
पातव्या च शशिन्यमुग्धविभवे सा वर्तते चन्द्रिका ॥३८९॥  


राजशेखरस्य । (शा।प। ३६३८, सू।मु। ७२।१५, सु।र। ९५२)  


क्षीरोदाम्भसि मज्जतीव दिवसव्यापारखिन्नं जगत्  
तत् क्षोभाज् जलबुद्बुदा इव भवन्त्य् आलोहितास् तारकाः ।  
चन्द्रः क्षीरम् इव क्षरत्य् अविरतं धारासहस्रोत्करैर्  
उद्ग्रीवैस् तृषितैर् इवाद्य कुमुदैर् ज्योत्स्नापयः पीयते ॥३९०॥  


विक्रमादित्यचण्डालविद्याकालिदासानाम् । (सु।र। ९२७)  


७९। कलङ्कः  


महानीलश्यामं नरकरिपुवक्षो वियद् इदं  
ततांशुश्रेणीकस् तुहिनकिरणः कौस्तुभमणिः ।  
कलङ्को’प्य् एतस्य प्रमुखनिवसत्तोयाधिसुता  
स्तनासङ्गस्फूर्जन्मदलिखितपत्रप्रतिकृतिः ॥३९१॥  


सुरभेः ।  


किरद्वारां धारा इव किरणधाराः प्रतिदिशं  
तुषारांशोर् बिम्बं मणिघटितधारागृहम् इव ।  
इहायं कस्तूरीहरिणमदपङ्काङ्किततनुः  
कलङ्कव्याजेन प्रतिवसति कन्दर्पनृपतिः ॥३९२॥  


प्रतिनन्दस्य ।  


शेषस्याहेर् व्रजति तुलनां मण्डलीभूतमूर्तेर्  
इन्दुः कुन्दस्तवकविशदः पार्वणो’यं यथैव ।  
व्योमाभोधौ सजलजलदश्यामरोचिस् तथोच्चैर्  
अङ्कः शङ्काम् अयम् अपि हरेस् तत्र सुप्तस्य धत्ते ॥३९३॥  


राजशेखरस्य ।  


स्फटिकालवाललक्ष्मीं प्रवहति शशिबिम्बम् अम्बरोद्याने ।  
किरणजलसिक्तलाञ्छनबालतमालैकविटपस्य ॥३९४॥  


तस्यैव । (सु।र। ९२८)  


यथायं भात्य् अंशून् दिशि दिशि किरन् कुन्दविशदान्  
शशाङ्कः काश्मीरीकुचकलशशलावण्यघटितः ।  
तथायं कस्तूरीमसिलिखितमुद्रामतितुलां  
नवाम्भोदच्छेदच्छविर् अपि समारोहति मृगः ॥३९५॥  


शर्वस्य । (सु।र। ९३९)  
८०। सतमश् चन्द्रः   


प्रथमम् अरुणच्छायस् तावत् ततः कनकप्रभस्  
तद् अनु विरहोत्ताम्यत्तन्वीकपोलतलद्युतिः ।  
प्रभवति ततो ध्वान्तध्वंसक्षमः क्षणदामुखे  
सरसबिसिनीकन्दच्छेदच्छविर् मृगलाञ्छनः ॥३९६॥  


राजशेखरस्य । (क्प् १३९, स्व् २००४, सू।मु। ७२।४, सु।र। ९२६)  


निःससार करघातविदीर्ण  
ध्वान्तदन्तिरुधिरारुणमूर्तिः ।  
केशरीव कटकाद् उदयाद्रेर्  
अङ्कलीनहरिणो हरिणाङ्कः ॥३९७॥  


भवभूतेः ।  


प्रत्यग्रप्रसरे तमिस्रपटले बिम्बैकमात्रोदया  
रम्भे शीतरुचावकीर्णकिरणे रम्यो’यम् एकः क्षणः ।  
यस्मिन् नीलनिचोलकेन पिहितं कृत्वा तदेकान्ततः   
सिन्दूरारुणचक्रमुद्रितम् इव त्रैलोक्यम् आलोक्यते ॥३९८॥  


कस्यचित् ।  


अथ जगद् अवगाढं वासरान्तापचारात्   
तिमिरपटलवृद्धाव् अप्रतीकारसत्त्वम् ।  
शशिभिषगनुपूर्वं शीतहस्तो’भिषज्यन्न्   
अधिकविशदवक्त्रः स्वैरभावं चकार ॥३९९॥  


कस्यचित् ।  


य एष प्रत्यूषे रविशवरम् आलोक्य पुरतो  
नभःपारावारं न्यविशत भयाद् इन्दुशफरः ।  
स सायं निःशङ्कं चटुलतरतारार्भकशतैश्  
चरन् मन्दं मन्दं तिमिरजलनीलीम् उदयते ॥४००॥  


वैद्यगदाधरस्य ।  


८१। सतारश् चन्द्रः   


मृगेन्द्रस्येव चन्द्रस्य मयूखैर् नखरैर् इव ।  
पाटितध्वान्तमातङ्गमुक्ताभा भान्ति तारकाः ॥४०१॥  


अभिनन्दस्य । (सु।र। ९४८)  


तारास्तोकतमिस्रधूमपटलीव्यापारसन्ध्यानन  
ज्वालालीढनभःकपालविचलल्लाजश्रियं बिभ्रति ।  
किं चायं रजनीपतिः परिणतप्राग्भारतालद्रवो  
न्मिश्रं चिक्कणपिण्डमण्डकलसल्लावण्यम् आरोहति ॥४०२॥  


कस्यचित् ।  


उदयगिरिसौधशिखरे ताराचयचित्रिताम्बरविताने ।  
सिंहासनम् इव निहितं चन्द्रः कन्दर्पभूपस्य ॥४०३॥  


कस्यचित् ।  


ताराकोरकराजिभाजि गगनोद्याने तमोमक्षिकाः  
सन्ध्यापल्लवपातिनीः कवलयन्न् एकान्ततस् तर्कय ।  
एतस्मिन्न् उदयान्तपर्वततरुद्वन्द्वान्तराले ततै  
रेतैर् भाति गभस्तितन्तुपटलैः श्वेतोर्णनाभः शशी ॥४०४॥  


हरेः । (सु।र। ९५६)  


अयम् उदयमहीध्रधातुरागै  
ररुणकरारुणिताम्बराभिरामः ।  
वितरसि न दृशौ कृशाङ्गि तारा  
मिव दिवि वन्दितुम् इन्दुर् अभ्युपैति ॥४०५॥  


हरिदत्तस्य ।  


८२। क्षरदमृतश् चन्द्रः  


शशिनम् असूत प्राची नृत्यति मदनो हसन्ति ककुभो’पि ।  
कुमुदरजःपटवासं विकिरति गगनाÌगने पवनः ॥४०६॥  


धर्मकीर्तेः । (सु।र। ९१९)  


तथा पौरस्त्यायां दिशि कुमुदकेदारकलिका  
कपाटघ्नीम् इन्दुः किरणलहरीम् उल्ललयति ।  
समन्ताद् उन्मीलद्बहुजलबिन्दुव्यतिकरै  
र्यथा पुञ्जायन्ते प्रतिगुणकमेणाङ्कमणयः ॥४०७॥  


मुरारेः । (अर् २।७८, सु।र। ९१५)  


स श्रीकण्ठकिरीटकुट्टिमपरिष्कारप्रदीपाङ्कुरो  
देवः कैरवबन्धुर् अन्धतमसप्राग्भारकुक्षिम्भरिः ।  
संस्कर्ता निजकान्तमौक्तिकमणिश्रेणीभिर् एणीदृशां  
गीर्वाणाधिपतेः सुधारसवती पौरोगवः प्रोदगात् ॥४०८॥  


तस्यैव । (अर्। ७।६१)  


आमोदं कुमुदाकरेषु विपदं पद्मेषु कालानलं  
पञ्चेषोर् विशिखेषु सान्द्रशिशिरक्षारं शशिग्रावसु ।  
म्लानिं मानवतीमुखेषु विनयं चेतःसु वामभ्रुवां  
वृद्धिं वार्धिषु निक्षिपन्न् उदयते देवस् तमीकामुकः ॥४०९॥  


शङ्करदेवस्य ।  


सौरातपविरहज्वललङ्घितगात्रीं कुमुद्वतीं निभृतः ।  
संरक्तः परिपश्यन् विधुर् अयम् अयते प्रसादयितुम् ॥४१०॥  


कस्यचित् ।  


८३। भासः  


कह्लारस्पर्शगर्भैः शिशिरपरिचयात् कान्तिमद्भिः कराग्रै  
श्चन्द्रेणालिङ्गितायास् तिमिरनिवसने स्रंसमाने रजन्याः ।  
अन्योन्यालोकनीभिः परिचयजनितप्रेमनिस्यन्दिनीभि  
र्दूरारूढे प्रमोदे हसितम् इव परिस्पष्टम् आशासखीभिः ॥४११॥  


पाणिनेः । (सु।र। ९२०)  


उपोढरागेण विलोलतारकं  
तथा गृहीतं शशिना निशामुखम् ।  
यथा समस्तं तिमिरांशुकं तथा  
पुरो’पि मोहाद् गलितं न लक्षितम् ॥४१२॥  


तस्यैव । (स्व् १९६९, शा।प। ३६३४)  


यातस्यास्तम् अनन्तरं दिनकृतो वेशेन रागान्वितः  
स्वैरं शीतकरः करं कमलिनीम् आलिङ्गितुं योजयन् ।  
शीतस्पर्शम् अवाप्य सम्प्रति तथा गुप्ते मुखाम्भोरुहे  
हासेनेव कुमुद्वतीवनितया वैलक्ष्यपाण्डूकृतः ॥४१३॥  


वसुकल्पस्य । (सु।र। ९२२, म्न् २।४२)  


प्राचीम् अञ्चति यामिनीम् अनूनयत्य् आशाः समालम्बते  
द्याम् आलिङ्गति सेवते कुमुदिनीं स्निग्धो’तिमुग्धैः करैः ।  
बह्वीषु प्रतिपन्नमन्मथरसं कुर्वन् मनः कामिना  
मिन्दुर् वन्द्यकरः स एष भुवनानन्दः परिस्पन्दते ॥४१४॥  


कस्यचित् ।  


कलाधारो वक्रः स्फुरदधररागो नवतनु  
र्गलन्मानावेशास् तरुणरमणीर् नागर इव ।  
घनश्रोणीबिम्बे नयनमुकुले चाधरदले  
कपोले ग्रीवायां कुचकलशयोश् चुम्बति शशी ॥४१५॥  


श्रीकण्ठस्य । (सु।र। ९०१)  
८४। मिश्रकचन्द्रः  


उत्पल्लव इव किरणैः कुसुमित इव तारकाभिर् अयम् इन्दुः ।  
उदयत्य् उदयतटान्ते सुरतरुर् इव शीतलच्छायः ॥४१६॥  


जनकस्य ।  


यात्रायाम् इव दत्तपूर्णकलशः कन्दर्पराज्ञः शशी  
तत्रायं सहकारपल्लवतुलाम् अङ्कः समारोहति ।  
ज्योत्स्नालेपनपङ्कपूरितम् इव व्योमाङ्गणं सर्वतः  
क्षिप्ता मङ्गललाजमुष्टय इव भ्राजिष्णवस् तारकाः ॥४१७॥  


कस्यचित् ।  


गगनतलतडागप्रान्तसीम्नि प्रदोष  
प्रबलतरवराहोत्खन्यमानश् चकास्ति ।  
परिकलितकलङ्कस्तोकपङ्कानुलेपो  
निजकिरणमृणालीमूलकन्दो’यम् इन्दुः ॥४१८॥  


परमेश्वरस्य । (सु।र। ९३२)  


चिताचक्रं चन्द्रः कुसुमधनुषो दग्धवपुषः  
कलङ्कस् तस्यायं वहति मलिनाङ्गारतुलनाम् ।  
अथैतस्य ज्योतिर् दरदलितकर्पूरधवलं  
मरुद्भिर् भस्मेव प्रसरति विकीर्णं दिशि दिशि ॥४१९॥  


राजशेखरस्य । (सु।र। ९०७)  


अथोद्दामैर् इन्दोः सरसविसदण्डद्युतिधरै  
र्मयूखैर् विक्रान्तं सपदि परितः पीततिमिरैः ।  
दिनम्मन्या रात्रिश् चकितचकितं कौशिककुलं  
प्रफुल्लं निद्राणैः कथम् अपि यथाम्भोरुहवनैः ॥४२०॥  


योगेश्वरस्य । (सु।र। ९२३)  


८५। बहुरूपकचन्द्रः  


एकः सम्प्रति पाकशासनपुरीपीयूषसत्त्री पुरः   
पारक्यं तमसाम् असौ कुमुदिनीचैतन्यचिन्तामणिः ।  
मानोच्चाटनकार्मणं मृगदृशां देवो नभो’म्भोनिधौ   
पश्योदञ्चति पञ्चबाणवणिजो यात्रावहित्रं शशी ॥४२३॥  


हरेः ।  


अमृतम् अयम् अनङ्गक्ष्मारुहस्यालवालं   
मृतदिवसकपालं कालकापालिकस्य ।  
जयति मकरकेतोः शाणचक्रं शराणाम्   
अमरपुरपुरन्ध्रीदर्पणः श्वेतभानुः ॥४२४॥  


त्रिपुरारेः ।  


क्रीडाकर्पूरदीपस् त्रिदशमृगदृशां कामसाम्राज्यलक्षी  
प्रोत्क्षिप्तैकातपत्रं श्रमशमनचलच्चामरं कामिनीनाम् ।  
कस्तूरीपङ्कमुद्राङ्कितमदनवधूमुग्धगण्डोपधानं  
द्वीपं व्योमाम्बुराशेः स्फुरति सुरपुरीकेलिहंसः सुधांशुः ॥४२५॥  


८६। अस्तमयः  


यथैवैष श्रीमांश् चरमगिरिवप्रान्तजलधौ  
सुधासूतिश् चेतः कनककमलाशङ्कि कुरुते ।  
तथायं लावण्यप्रसरमकरन्दद्रवतृषा  
पतद्भृङ्गश्रेणिश्रियम् अपि कलङ्कः कलयति ॥४२६॥  


कस्यचित् । (सु।र। ९४०)  


कृतपादनिगूहनोवसीद  
न्नधिकश्यामकलङ्कपङ्कलेखः ।  
गगनोदधिपश्चिमान्तलग्नो  
विधुर् उत्तान इवास्ति कूर्मराजः ॥४२७॥  


शतानन्दस्य । (सु।र। ९७८)  


मुषितमुषितालोकास् तारास् तुषारकणत्विषः   
सवितुर् अपि च प्राचीमूले मिलन्ति मरीचयः ।  
श्रयति शिथिलच्छायाभोगस् तटीम् अपराम्बुधेर्  
जरठलवलीलावण्याच्छच्छविर् मृगलाञ्छनः ॥४२८॥  


शर्वस्य । (सु।र। ९७३)  


लुठत्य् अपरवारिधौ कमलनिर्विशेषः शशी  
प्ररूढम् उदयाचले चुलुकमात्रम् उष्णं महः ।  
क्षणं गगनवेदिकाम् इदम् अनङ्कुशं गाहते  
कलिन्दगिरिकन्यकातटमालनीलं तमः ॥४२९॥  


सिह्लणस्य । (सू।मु। ८२।२०)  


स्वस्थानाद् अवनीभुजेव पतितं दोषाकरेणेन्दुना  
ताराभिर् विरलायितं प्रकृतिभिस् तस्येव निर्धामभिः ।  
निःश्रीकैः कुमुदाकरैर् मुकुलितं तस्यावरोधैर् इव  
प्रध्वस्तं तिमिरोत्करैः परिजनैस् तस्यैव दुश्चारिभिः ॥४३०॥  


लक्ष्मीधरस्य ।  
८७। उच्चावचचन्द्रः  


नेपथ्यं भूतभर्तुस् त्रिदशपरिषदां जीवनं यामिनीनाम्  
उत्तंसः पांसुलानां कुलरिपुर् अमृतस्रोतसाम् आदिशैलः ।  
आतङ्कः पङ्कजानां जयति रतिकलाकेतनं मीनकेतोः  
सिन्धूनाम् एकबन्धुः कुमुदसमुदयानन्दकन्दो’यम् इन्दुः ॥४३१॥  


शरणस्य ।  


ज्योत्स्नामुग्धवधूविलासभवनं पीयूषवीचिसरः  
क्षीराब्धेर् नवनीतकूटम् अवनीतापार्तितोयोपलः ।  
यामिन्यास् तिलकः कला मृगदृशां प्रेमव्रतैकाश्रमः  
क्रामत्य् एष चकोरयाचकमहःकर्पूरवर्षः शशी ॥४३२॥  


(सु।र। ९५५)  


प्राचीगण्डस्थलमलयजस्थासके कामिनीनाम्  
अन्तर्यामिण्य् अमृतकिरणे वैरिणि स्वैरिणीनाम् ।  
ज्योत्स्नाजालं विकिरति मुहुश् चन्द्रकान्तप्रणालीर्  
आचामन्ति प्रियसहचरीचाटुकाराश् चकोराः ॥४३३॥  


हरेः ।  


तमोभिर् दिक्कालैर् वियद् इव विलङ्घ्य क्व नु गतं  
गता द्राङ्मुद्रापि क्व नु कुमुदकोषस्य सरसः ।  
क्व धैर्यं तच् चाब्धेर् विदितम् उदयाद्रेः परिसर  
स्थलीमध्यासीने शशिनि जगद् अप्य् आकुलम् इदम् ॥४३४॥  


अपराजितरक्षितस्य । (सु।र। ९२५)  


ऋक्षैर् वृतो हरिपदे निवसन् समीर  
सन्तानशैत्यजनकः कुमुदप्रमोदी ।  
निघ्नन् निशाचरतमः पृथुनीललक्ष्मा  
तारापतिः स्फुरति चित्रम् अनङ्गदो’यम् ॥४३५॥  


सुरभेः ।  
८८। वातः  


मज्जन्न् अम्भसि पुष्पधूलिषु लुठन्न् आकम्पयन् भूरुह  
श्रेणीर् उन्मदकोकिलावलिर् अवैराबद्धकोलाहलः ।  
अध्वन्यान् हृदि ताडयन् पुरवधूवासांसि विस्रंसयन्  
स्वच्छन्दं भ्रमति स्मरावनिपतेर् उन्मत्तको मारुतः ॥४३६॥  


कस्यचित् ।  


अलीनां मालाभिर् विरचितजटाभारमहिमा  
परागैः पुष्पाणाम् उपरचितभस्मव्यतिकरः ।  
वनानाम् आभोगे कुसुमवति पुष्पोच्चयपरो  
मरुन् मन्दं मन्दं विचरति परिव्राजक इव ॥४३७॥  


वीर्यमित्रस्य । (सु।र। ११३४)  


सुरतसमरस्वेदच्छेदप्रदो दलदम्बुज  
व्रजपरिमलस्पर्शं वर्षन्न् असौ श्वसनः शनैः ।  
प्रसरति पिकत्रोटित्रुट्यद्रसालनवाङ्कुर  
द्रवनवपरिष्वङ्गैः शीतः कुरङ्गवधूदृशाम् ॥४३८॥  


कस्यचित् ।  


प्रमदविपिनवापीसम्भृताम्भोजराजि  
प्रकटितमकरन्दग्राहिणो’मी समीराः ।  
अभिनवमदभाजां कामिनीनां कपोले  
सुरतसमरखेदस्वेदम् उन्मूलयन्ति ॥४३९॥  


गदाधरनाथस्य ।  


एते पल्लीपरिवृढवधूप्रौढकन्दर्पकेलि  
क्लिश्यत्पीतस्तनपरिसरस्वेदसम्पद्विपक्षाः ।  
वान्ति स्वैरं सरसि सरसि क्रोडदंष्ट्राविमर्द  
त्रुट्यद्गुन्द्रापरिमलगुणग्राहिणो गन्धवाहाः ॥४४०॥  


कस्यचित् । (सु।र। ११४१)  


८९। दक्षिणवातः  


चुम्बन्न् आननम् आलुठन् स्तनतटीम् आन्दोलयन् कुन्तलं  
व्यस्यन्न् अंशुकपल्लवं मनसिजक्रीडां समुल्लासयन् ।  
अङ्गं विह्वलयन् मनो विकलयन् मानं समुन्मूलयन्  
नारीणां मलयानिलः प्रिय इव प्रत्यङ्गम् आलिङ्गति ॥४४१॥  


विनयदेवस्य । (सु।र। ११३३)  


एते मे मलयाद्रिकन्दरजुषस् तच्छाखिशाखावली  
लीलाताण्डवसम्प्रदानगुरवश् चेतोभुवो बान्धवाः ।  
चूतोन्मत्तमधुव्रतप्रणयिनीहुङ्कारझङ्कारिणो  
हा कष्टं प्रसरन्ति पान्थयुवतिजीवद्रुहो वायवः ॥४४२॥  


श्रीपतेः ।  


अन्ध्रीनीरन्ध्रपीनस्तनतटलुठनायासमन्दप्रचारा  
श्चारून्नुल्लासयन्तो द्रविडवरवधूहारधम्मिल्लभारान् ।  
जिघ्रन्तः सिंहलीनां मुखकमलवनं केरलीनां कपोलं  
चुम्बन्तो वान्ति मन्दं मलयपरिमला वायवो दाक्षिणात्याः ॥४४३॥  


कस्यचित् । (सु।र। ११२६)  


ये दोलाकेलिकाराः किम् अपि मृगदृशां मन्युतन्तुच्छिदो ये  
सद्यः शृङ्गारदीक्षाव्यतिकरगुरवो ये च लोकत्रये’पि ।  
ते कण्ठे लोठयन्तः परभृतवयसां पञ्चमं रागराजं  
वान्ति स्वैरं समीराः स्मरविजयमहासाक्षिणो दाक्षिणात्याः ॥४४४॥  


राजशेखरस्य । (वि।शा।भ। १।२७, शा।प। ३८१६, सू।मु। ५९।२९, सु।र। ११४५)  


स्वैरं स्वैरं द्रविडललनागण्डपीठं स्पृशन्तः  
कर्णाटीनाम् अटनकुटिलाः कुन्तलावर्तनेषु ।  
व्याधुन्वन्तो बकुललवलीनागपुन्नागवल्ली  
र्लोपामुद्रादयितकुकुभो मारुताः सञ्चरन्ति ॥४४५॥  


कस्यचित् ।  
९०। नदीवातः  
प्रतितटिनि तरङ्गान् मन्दम् आन्दोलयन्त  
स्तरुणकरुणमल्लीफुल्लम् उल्लासयन्तः ।  
इह हि नववसन्ते वान्ति सीमन्तिनीनां  
सुरतसमरखेदच्छेदधीराः समीराः ॥४४६॥  


कस्यचित् ।  


धुनानः कावेरीपरिसरभुवश् चम्पकतरू  
न्मरुन् मन्दं कुन्दप्रकरमकरन्दान् अवकिरन् ।  
प्रियप्रेमावर्षच्युतरचनम् आमूलसरलं  
ललाटे लाटीनां लुठितम् अलकं ताण्डवयति ॥४४७॥  


अचलस्य । (सु।र। ११२९)  


रेवानिर्झरवारिबिन्दुशिशिरः प्रेयानिवायं सखे  
वातः फुल्ललवङ्गसङ्गमवशान् मन्दः कुरङ्गीदृशाम् ।  
वक्त्रं चुम्बति वेपथुं जनयति प्रोद्घाटयत्य् अंशुकं  
शीत्कारं तनुते तनीति पुलकं केशान्तम् आकर्षति ॥४४८॥  


कस्यचित् ।  


वहति मलयशैलोपान्तविश्रान्तवल्ली  
नवकिसलयभङ्गक्षीरसौरभ्यबन्धुः ।  
रहसि परिचितो’यं पाण्ड्यसीमन्तिनीनां  
दरतरलितरेवातीरनीरसमीरः ॥४४९॥  


उमापतिधरस्य ।  


उदञ्चत्कावेरीलहरिषु परिष्वङ्गरङ्गे लुठन्तः  
कुहूकण्ठीकण्ठीरवरवलवत्रासितप्रोषितेभाः ।  
अमी चैत्रे मैत्रावरुणि तरुणीकेलिकङ्केल्लिमल्ली  
चलद्वल्लीहल्लीसकसुरभयश् चण्डि चञ्चन्ति वाताः ॥४५०॥  


राक्षसस्य । (शा।प। ३८१०)  


९१। समुद्रवातः   


वहति जलधिकूले बालताम्बूलवल्ली  
चलनविधिविदग्धः सान्द्रनीहारसार्द्रः ।  
गगनचरपुरन्ध्रीदन्तनिर्भिन्नवन्य  
क्रमुकफलकषायामोदसौम्यः समीरः ॥४५१॥  


दक्षस्य ।  


लवणजलधिवेलाशीकरासारवर्षी  
सुरतरभसखिन्नद्राविडीभुक्तमुक्तः ।  
वहति मलयशैलारण्यदोलाविलासी  
तरुणकरुणमल्लीगन्धबन्धुः समीरः ॥४५२॥  


धर्मपालस्य ।  


ये कल्लोलैश् चिरम् अनुगता दक्षिणस्याम्बुराशेः   
पीतोच्छिष्टास् तद् अनु मलये भोगिभिश् चन्दनस्थैः ।  
अन्तर्भ्रान्ताः प्रतिकिसलयं पुष्पितानां लतानां  
सम्प्राप्तास् ते विरहशिखिनो गन्धवाहाः सहायाः ॥४५३॥  


अमरसिंहस्य ।  


मन्दान्दोलितदक्षिणार्णवचलत्कल्लोललीलालस  
त्कर्णाटीरतकेलिलोलसुमनोमालासमुल्लासिनः ।  
वाताः केरलकामिनीकुचतटे लाटीललाटे मुहुः   
खेलन्तो विकिरन्ति मालववधूधम्मिल्लमल्लीस्रजः ॥४५४॥  


कस्यचित् ।  


लावण्यैश् चक्रपाणेः क्षणधृतगतयः प्रांशुभिश् चन्द्रकान्त  
प्रासादैर् द्वारकायां तरलितचरमाम्भोधितीराः समीराः ।  
सेवन्ते नित्यमाद्यत्करिकठिनकरास्फालकालप्रबुद्ध  
क्रुध्यत्पञ्चाननोग्रध्वनिभरविगलच्चण्डहुङ्कारगर्भाः ॥४५५॥  


कस्यचित् ।  
९२। प्राभातिकवातः  


अयम् उषसि विनिद्रद्राविडीपीनतुङ्ग  
स्तनपरिसरसान्द्रस्वेदविन्दूपमर्दी ।  
स्रुतमलयजवृक्षक्षीरसौरभ्यसभ्यो  
वहति सखि भुजङ्गीभुक्तशेसः समीरः ॥४५६॥  


कस्यचित् । (सु।र। ११४४)  


प्रभाते सन्नद्धस्तनिततनिमानं जलधरं  
स्पृशन्तः सर्वत्र स्फुटिततरमल्लीसुरभयः ।  
अमी मन्दं मन्दं सुरतसमरश्रान्ततरुणी  
ललाटस्वेदाम्भःकणपरिमुषो वान्ति मरुतः ॥४५७॥  


अचलस्य । (सु।र। ११३९)  


रजनिकरमयूखोन्निद्रनीलोत्पलाली  
परिमलबहुगन्धो बधुरस् तत्परागैः ।  
कवलितरतिखेदस्वेदबिन्दुर् निशान्ते  
पुलकयति तुषारासारवर्षी समीरः ॥४५८॥  


सरसिरुहस्य ।   


रामाणां रमणीयवक्त्रशशिनः स्वेदोदबिन्दुप्लुतो  
व्यालोलालकवल्लरीं प्रचलयन् धुन्वन् नितम्बाम्बरम् ।  
प्रातर् वाति मधौ प्रकामविकसद्राजीवराजीरजो  
जालामोदमनोहरो रतिरसग्लानिं हरन्मारुतः ॥४५९॥ अमरुकस्य ।  


(अमरु ५८; शा।प। ३७३२, सू।मु। ८३।१)  


स्तनपरिसरभागे दूरम् आवर्तमानाः  
श्रिततनिमनि मध्ये किञ्चिद् एव स्खलन्तः ।  
ववुर् अतनुनितम्बाभोगरुद्धा वधूनां  
निधुवनरसखेदच्छेदिनः कल्यवाताः ॥४६०॥  


रत्नाकरस्य । (स्व् २१६७, शा।प। ३७३०)  


९३। मदनः  


सुधासूतेर् बन्धुर् मधुसहचरः पञ्चमरुचि  
दिशंल्लीला बह्वीः कुवलयदृशां नर्मणि गुरुः ।  
स देवः शृङ्गारी हृदयवसतिः पञ्चविशिखः   
सदा स्वादून् कुर्वन् मधुमदविकारान् विजयते ॥४६१॥  


राजशेखरस्य ।  


अन्तर्बहिस् त्रिजगतीरसभावविद्वान्  
यो नर्तयत्य् अखिलदेहभृतां कुलानि ।  
क्षेमं ददातु भगवान् परमादिदेवः  
शृङ्गारनाटकमहाकविर् आत्मजन्मा ॥४६२॥  


भवानन्दस्य ।  


जयति स मदलेखोच्छृङ्खलप्रेमरामा  
ललितसुरतलीलादैवतं पुष्पचापः ।  
त्रिभुवनजयसिद्धौ यस्य शृङ्गारमूर्ते  
रुपकरणम् अपूर्वं माल्यम् इन्दुर् मधूनि ॥४६३॥  


उत्पलराजस्य । (सु।र। ३३२)  


मनसि कुसुमबाणैर् एककालं त्रिलोकीं  
कुसुमधनुर् अनङ्गस् ताडयत्य् अस्पृशद्भिः ।  
इति विततविचित्राश्चर्यसङ्कल्पशिल्पो  
जयति मनसिजन्मा जन्मिभिर् मानिताङ्गः ॥४६४॥  


कस्यचित् । (सु।र। ३२५)   


याच्यो न कश्चन गुरुः प्रतिमा च कान्ता  
पूजा विलोकननिगूहनचुम्बनानि ।  
आत्मा निवेद्यम् इतरव्रतसारजेत्रीं  
वन्दामहे मकरकेतन देव दीक्षाम् ॥४६५॥  


वल्लनस्य । (सु।र। ३३३)  


९४। मदनशौर्यम्   


वन्दे देवम् अनङ्गम् एव रमणीनेत्रोत्पलच्छद्मना  
पाशेनायतिशालिना सुनिविडं संयम्य लोकत्रयम् ।  
येनासाव् अपि भस्मनाञ्जिततनुर् देवः कपाली बलात्  
प्रेमक्रुद्धनगात्मजाङ्घ्रिविनतिक्रीडाव्रते दीक्षितः ॥४६६॥  


ललितोकस्य । (सु।र। ३२८)  


चापः क्षमाधरपतिः फणिना पतिर् ज्या  
बाणः पुराणपुरुषस् त्रिदशाः सहायाः ।  
ईशः पुराम् इति पुरां तिसृणां विजेता  
पुष्पायुधः पुनर् अयं त्रिजगद्विजेता ॥४६७॥  


भवानन्दस्य ।   


अयं स भुवनत्रयप्रथितसंयमः शङ्करो  
बिभर्ति वपुषाधुना विरहकातरः कामिनीम् ।  
अनेन किल निर्जिता वयम् इति प्रयायाः करं  
करेण परिताडयञ्जयति जातहासः स्मरः ॥४६८॥  


नीलपट्ठस्य । (सु।र। ३२३)  


कुलगुरुर् अबलानां केलिदीक्षाप्रदाने  
परमसुहृदनन्ङ्गो रोहिणीवल्लभस्य ।  
अपि कुसुमपृषत्कैर् देवदेवस्य जेता  
जयति सुरतलीलानाटिकासूत्रधारः ॥४६९॥  


राजशेखरस्य । (वि।शा।भ। १।१, सु।र। ३२७, शा।प। ३०७७, सू।मु। १।२५)  


धनुर् माला मौर्वी क्वणदलिकुलं लक्ष्यम् अबला  
मनोभेद्यशब्दप्रभृतय इमे पञ्चविशिखाः ।  
इयां जेतुं यस्य त्रिभुवनम् अदेहस्य विभवः  
स वः कामः कामान् दिशतु दयितापाङ्गवसतिः ॥४७०॥  


कस्यचित् । (स्व् ८२, सु।र। ३३१)  


९५। उच्चावचम्  


पुनः प्रादुर्भावाद् अनुमितम् इदं जन्मनि पुरा  
पुरारे न प्रायः क्वचिद् अपि भवन्तं प्रणतवान् ।  
नमन् जन्मन्य् अस्मिन्न् अहम् अतनुर् अग्रे’प्य् अनतिभाङ्  
महेश क्षन्तव्यं तद् इदम् अपराधद्वयम् अपि ॥४७१॥  


मुञ्जस्य । (सु।र। ३६)  


न ज्योत्स्ना न च मालती न दयिता नो वल्लकीपञ्चम  
स्ताम्बूलं न विलेपनं न च रहःकेलिर् न मुक्तालता ।  
नो वा सत्कविसूक्तयो मम तथा हर्तुं क्षमन्ते मनः   
पुण्यैर् उन्मिलिता चराचरगुरोर् भक्तिर् यथा शूलिनः ॥४७२॥  


तस्यैव ।  


का दुर्दशा कुपितनिर्दयचित्रगुप्त  
वित्रासितस्य जगतो यदि देवि न स्याः ।  
त्वं कर्मबन्धनविमोचनधर्मराज  
लेखाधिकारपरिशोधनजातपत्री ॥४७३॥  


विरिञ्चेः ।  


स्वाङ्गैः कल्पितसान्द्रतल्परचनः श्वासानिलोल्लासिभिः   
कल्लोलैः कृतचामरः पृथुफणाक्ÿप्तातपत्रक्रियः ।  
चूडारत्नधृतप्रदीपवलयो विश्वेशमादार्धयन्  
नाकल्पस्थिरनिश्चयेन मनसा शेसः परं जीवति ॥४७४॥  


ब्रह्मनागस्य ।  


स श्लाघ्यस्तनम् उपस्तुन्वन्ति विबुधास् तेनान्वयः पावित  
स्तस्मै नाम नमन्ति ते’पि मुनयो मान्यास् ततो बिभ्यति ।  
हस्ते तस्य जगत्त्रयी किम् अपरं तत्रामृतं लीयते   
येन श्रीहरिपादपद्मरजसि न्यस्तं कदाचिन् मनः ॥४७५॥  



श्रीधरदासविनिर्मितसदुक्तिकर्णामृते पवित्रयतु ।  
गङ्गेव गाहमानान् प्रथमो देवप्रवाहो’यम् ॥  


इति श्रीमहामाण्डलिकश्रीधरदाससङ्गृहीते सदुक्तिकर्णामृते देवताप्रवाहो नाम प्रथमः प्रवाहः ।  


अथ वीचयः ९५ श्लोकाः ४७५  


ओ)०(ओ  
सदुक्तिकर्णामृतम्  



(२)  
शृङ्गारप्रवाहवीचयः  


वयसोः सन्धिर् उदञ्चद्युवभावा युवतिरङ्गनाश्चर्यम् ।  
मुग्धा मध्या प्रौढा नवपरिणीता च सैव विस्रब्धा ॥१॥  
गर्भवती सत्यवती स्वैरिण्य् उपदेशगुप्तबन्धक्यौ ।  
वैदग्ध्यवती कुलटा लक्षितकुलटा च वारवनिता च ॥२॥  
अपि दाक्षिणात्यपाश्चात्यौदीच्यप्राच्ययुवतयो ग्राम्याः ।  
स्त्रीमात्रं खण्डितया सहान्यसम्भोगचिह्नदूना च ॥३॥  
कलितविरहिणी विरहिण्यस्या वाग् अश्रु दूतिकावचनम् ।  
दयिते प्रियपुर्षोत्तरवचसी चेष्टानुकथनं च ॥४॥  
ताप तन्त्वोद्वेगक्षणदावस्थाविभावनं तस्याः ।  
वासकसज्जा स्वाधीनभर्तृका विप्रलब्धा च ॥५॥  
कलहान्तरिता तद्वाक् सखीवचो गोत्रतः स्खलनम् ।  
मानिन्य् उदात्तमानिन्य् अनुरक्तमनस्विनी तदीयोक्तिः ॥६॥  
तस्यां सखीप्रबोधो’नुनयो मानक्षतिः प्रवसतः स्त्री ।  
यात्राक्षेपः प्रोषितपतिका तद्वाक् सखीषु तद्वचनम् ॥७॥  
तस्याः प्रियसंवादो’वस्थाकथनं प्रतीक्षणं पत्युः ।  
काकः प्रियसम्भेदो’प्य् अथाभिसारक्रियारम्भः ॥८॥  
अभिसारिका दिनतमोज्योत्स्नादुर्दिनगता च कुलटानाम् ।  
प्रलपितम् अबलारूपं भ्रूदृक्कर्णाधराननं वचनम् ॥९॥  
बाहुस्तनरोमावलिमध्यं च क्रीडितानि युवतीनाम् ।  
अनुकूलो दक्षिणशठधृष्टग्राम्याश् च नायका मानी ॥१०॥  
प्रोषितपथिकौ वर्षापथिकः पथिकस्य नायिकास्मरणम् ।  
यात्राभङ्गो विरहो विरहिस्त्रीस्मरणम् अवलोकः ॥११॥  
चित्रं स्वप्नो यूनोर् अभिलाषस् तानवं गुणाख्यानम् ।  
उद्वेगः परिदेवनम् इद्नुस्मरजलमुचाम् उपालम्भः ॥१२॥  
उन्मादः स्मरलेखः क्रीडावनवारिणोर् अलङ्कारः ।  
दूतीसंवदनं स्त्री पुंलोभनदूत्युपालम्भौ ॥१३॥  
मिथुनागमनं वाद्यं गीतं दुरोदरं दृष्टिः ।  
स्त्रीणां कटाक्षचाटू मधुपानं तल्पसंश्रयणम् ॥१४॥  
परिरम्भचुम्बनाधरदंशनखन्यासकण्ठकूजश् च ।  
वस्त्राकर्षनवोढासम्भोगौ निधुवनारम्भः ॥१५॥  
सुरतं विपरीतरतं विपरीतरतानुकथनसुरतान्तौ ।  
उषसि प्रियावलोकनम् अथ वनितानिष्क्रमो रतश्लाघा ॥१६॥  
आलीनाम् इतरेतरकथा शुकालापलज्जमाना च ।  
प्रत्यूषादित्योदयमध्याह्नास्तमयसायतिमिराणि ॥१७॥  
दीपेन्दूदयरजनय आरम्भः कुसुमसमयस्य ।  
कुसुमसमयो’स्य वासरतरुपिकमधुपा निदाघतद्वेशौ ॥१८॥  
ग्रीष्मभवः शृङ्गारो दववह्निः प्रावृडारम्भः ।  
वर्षा वार्षिकवारिदतटिनीदिनरात्रयः ॥१९॥  
शरदेतदीयह्रद्नी खञ्जनहेमन्ततत्तमस्विन्यः ।  
हैमनहालिकपथिकौ शिशिरस् तद्ग्रामशस्यशर्माणि ॥२०॥  
उच्चावचम् इति नवसप्तत्यधिकशतेन सरसवीचीनाम् ।  
श्रीधरदासेन सतारचि शृङ्गारप्रवाहो’यम् ॥२१॥  


शृङ्गारप्रवाहः  


१। वयःसन्धिः  


अचञ्चलं मुग्धम् उदञ्चितं दृशोर्  
अनुन्नतं श्रीमदुरो मृगीदृशः ।  
अभङ्गुराकूतवती गतिर् भ्रुवोर्  
अबद्धलक्ष्यं क्वचिद् उत्कम् आन्तरम् ॥४७६॥  


गोसोकस्य ।  


अप्रकटवर्तितस्तनमण्डलिकानिभृतचक्रदर्शिन्यः ।  
आवेशयन्ति हृदयं स्मरचर्यागुप्तयोगिन्यः ॥४७७॥  


तस्यैव ।  


यूनां पुरः सपदि किञ्चिद् उपेतलज्जा  
वक्षो रुणद्धि मनसैव न दोर्लताभ्याम् ।  
प्रौढाङ्गनाप्रणयकेलिकथासु बाला  
शुश्रूषुर् अन्तर् अथ बाह्यम् उदास्त एव ॥४७८॥  


श्रीहनूमतः ।  


अहम् अहमिकाबद्धोत्साहं रतोत्सवशंसिनि  
प्रसरति मुहुः प्रौढस्त्रीणां कथामृतदुर्दिने ।  
कलितपुलका सद्यः स्तोकोद्गतस्तनकोरके  
वलयति शनैर् बाला वक्षःस्थले तरलां दृशम् ॥४७९॥  


धर्माशोकदत्तस्य ।  


लावण्यामृतसान्द्रसिन्धुलहरीसंसिक्तम् अस्या वपुर्  
जातस् तत्र नवीनयौवनकलालीलालतामण्डपः ।  
तत्रायं स्पृहणीयशीतलतरुच्छायाप्रसुप्तोत्थितः  
सम्मुग्धो मधुबान्धवः स भगवान् अद्यापि निद्रालसः ॥४८०॥  


भिक्षोः । (सु।र। ३५९)  


२। किञ्चिद् उपारूढयौवना ।  


यत् प्रत्यङ्गं स्फुटम् अनुसरन्त्य् ऊर्मयो विभ्रमाणां  
क्षोभं धत्ते यद् अपि विपुलः स्निग्धलावण्यपङ्कः ।  
उन्मग्नं यत् स्फुरति च मनाक् कुम्भयोर् युग्मम् एतत्  
तन् मन्ये’स्या स्मरगजयुवा गाहते हृत्तडागम् ॥४८१॥  


विधूकस्य । (सु।र। ३६५)  


भ्रुवोः काचिल् लीला परिणतिर् अपूर्वा नयनयोः  
स्तनाभोगो व्यक्तस् तरुणिमसमारम्भसमये ।  
इदानीम् एतस्याः कुवलयदृशः प्रत्यहम् अयं  
नितम्बस्याभोगो नयति मणिकाञ्चीम् अधिकताम् ॥४८२॥  


राजोकस्य । (सु।र। ३३४, शा।प। ३२७४, सू।मु। ५१।७)  


दरोत्तानं चक्षुः कलितविरलापाङ्गचलनं  
भविष्यद्विस्तारस्तनमुकुलगर्भालसम् उरः ।  
नितम्बे सङ्क्रान्ताः कतिपयकला गौरवजुषो  
वपुर् मुञ्चद् बाल्यं किम् अपि कमनीयं मृगदृशः ॥४८३॥  


कस्यचित् । (सु।र। ३५१, सू।मु। ५१।१०)  


पद्भ्यां मुक्तास् तरलगतयः संश्रिता लोचनाभ्यां  
श्रोणीबिम्बं त्यजति तनुतां सेवते मध्यभागः ।  
धत्ते वक्षः कुचसचिवताम् अद्वितीयं च वक्त्रं  
तद्गात्राणां गुणविनिमयः कल्पितो यौवनेन ॥४८४॥  


राजशेखरस्य । (सु।र। ३५५, शा।प। ३२८२, सू।मु। ५२।४)  


गते बाल्ये चेतः कुसुमधनुषा सायकहतं  
भयाद् वीक्ष्यैवास्याः स्तनयुगम् अभून् निर्जिगमिषु ।  
सकम्पा भ्रूवल्ली चलति नयनं कर्णकुहरं  
कृशं मध्यं भुग्ना बलिर् अलसितः श्रोणिफलकः ॥४८५॥  
३। युवतिः  


तरन्तीवाङ्गानि स्फुरदमललावण्यजलधौ  
प्रथ्म्नः प्रागल्भ्यं स्तनजघनम् उन्मुद्रयति च ।  
दृशोर् लीलारम्भाः स्फुटम् अपवदन्ते सरलताम्  
अहो सारङ्गाक्ष्यास् तरुणिमनि गाढः परिचयः ॥४८६॥  


राजशेखरस्य । (सु।र। ३७५)  


अतन्त्री वाग्वीणा स्तनयुगलम् अग्रीवकलसा  
वनब्जं दृङ् नीलोत्पलदलम् अपत्रोरुकदली ।  
अकाण्डा दोर्वल्ली वदनम् अकलङ्कः शशधरस्  
तदस्यास् तारुण्यं भुवनविपरीतं घटयति ॥४८७॥  


वाग्वीणस्य ।  


न जङ्घे गौराङ्ग्याः सरसकदलीस्तम्भयुगलं  
न मध्यो’यं वेदी न कुचयुगलं काञ्चनघटौ ।  
न काञ्ची किं चायं स्फुरति परितस् तोरणगुणः  
स्मरस्यैतन् मन्ये सकलम् अभिषेकोपकरणम् ॥४८८॥  


कस्यचित् ।  


तद् एतत् सर्वस्वं भुवनजयिनः पुष्पधनुषो  
मनुष्याणाम् एकं तद् इदम् असमं जीवितफलम् ।  
इदं तत्सौख्यानां कुलभवन्म् आद्यं त्रिभुवने  
यद् एतत् तारुण्योपहितमहिमानो मृगदृशः ॥४८९॥  


कस्यचित् ।  


मध्यं बद्धवलित्रयं विजयते निःसन्धिबन्धोन्नमद्  
विस्तारिस्तनभारमन्थरम् उरो मुग्धा कपोलश्रियः ।  
किं चामुग्धविनिद्रनीरजदृशस् तारुण्यपुण्यातिथेर्  
अस्याः कुङ्कुमपङ्कलेपलडहच्छायं वपुर् वर्तते ॥४९०॥  


कस्यचित् । (सु।र। ३६१, वज्रमुष्टेः)  
४। नायिकाद्भुतम्  


मध्ये हेमलतं कपित्थयुगलं प्रादुर्बभूव क्रम  
प्राप्तौ तालफलद्वयं तद् अभवन् निःसन्धि भावस्थितम् ।  
पश्चाद् बद्धसमुन्नतिव्यतिकरं सौवर्णकुम्भद्वया  
कारेण स्फुटम् एव तत्परिणतं क्वेदं वदामोद्भुतम् ॥४९१॥  


वेतोकस्य । (सु।र। ३८७)  


दृष्टा काञ्चनयष्टिर् अद्य नगरोपान्ते भ्रमन्ती मया  
तस्याम् अद्भुतम् एकपद्मम् अनिशं प्रोत्फुल्लम् आलोकितम् ।  
तत्रोभौ मधुपौ तथोपरि तयोर् एकोष्टमीचन्द्रमास्  
तस्याग्रे परिपुञ्जितेन तमसा नक्तं दिवं स्थीयते ॥४९२॥  


तस्यैव (सु।र। ३८८)  


दृष्टाः शैवलमञ्जरीपरिचिताः सिन्धोश् चिरं वीचयो  
रत्नान्य् अप्य् अवलोकितानि बहुशो युक्तानि मुक्ताफलैः ।  
यत् तु प्रोज्झितलाञ्छने हिमरुचाव् उन्निद्रम् इन्दीवरं  
संसक्तं च मिथो रथाङ्गमिथुनं तत् कुत्र दृष्टं पुनः ॥४९३॥  


रथाङ्गस्य । (सु।र। ४५२, विक्रमादित्यस्य)  


लावण्यसिन्धुर् अपरैव हि केयम् अत्र  
यत्रोत्पलानि शशिना स्ह सम्प्लवन्ते ।  
उन्मज्जति द्विरदकुम्भतटी च यत्र  
यत्रापरे कदलकाण्डमृणालदण्डाः ॥४९४॥  


विक्रमादित्यस्य । (स।क।आ। ४।१०२, सू।मु। ४९।१७, सु।र। ४२६)  


किं कोप्य् एष मनोभ्रमः किम् अथवा जातो दृशां मादृशां  
दोषस् तैमिरिकः किम् एष सुमहानुत्पातनामा विधिः ।  
यन् नीलाञ्जनसन्निभोत्पलदलद्वन्द्वोल्लसत्पञ्चम  
व्याहारी दिवसे च वर्धितरुचिर् गेहे शशी पार्वणः ॥४९५॥  


कस्यचित् ।  
५। मुग्धा  


वारं वारम् अनेकधा सखि मया चूतद्रुमाणां वने  
पीतकर्णदरीप्रणालवलितः पुंस्कोकिलानां ध्वनिः ।  
तस्मिन्न् अद्य पुनः श्रुतिप्रणयिनि प्रत्यङ्गम् उत्कम्पितं  
तापश् चेतसि नेत्रयोस् तरलता कस्माद् अकस्मान् मम ॥४९६॥  


भोजदेवस्य । (सु।र। ३५०)  


वविर् एव मलयमरुतो जगुर् एव पिकाः परारि च परुच् च ।  
उत्कण्ठाभरतरलं सखि मानसम् ऐषमः किम् इदम् ॥४९७॥  


कालिदासस्य ।  


सा पत्न्युः प्रथमापराधसमये सख्योपदेशं विना  
नो जानाति सविभ्रमाङ्गवलनावक्रोक्तिसंसूचनम् ।  
स्वच्छैर् अच्छकपोलमूलगलितैः पर्यस्तनेत्रोत्पला   
बाला केवलम् एव रोदिति लुठल्लोलालकैर् अश्रुभिः ॥४९८॥  


अमरोः [अमरु २६]  


ध्रुवम् उदधितटीषु वल्लयस् ता  
यद् उदिततन्तुचयैर् भवन्ति काञ्च्यः ।  
इह हरिणदृशः फलैर् यदीयैर्  
विदधति मौक्तिकनाम्भिश् च हारान् ॥४९९॥  


राजशेखरस्य । (सू।मु। ८६।३)  


यावद् यावत् कुवलयदृशा मृज्यते दन्तराजिस्  
तावत् तावद् द्विगुणम् अधरच्छायया शोणशोचिः ।  
भूयो भूयः प्रियसहचरीदर्शितादर्शभित्तौ  
दृष्ट्वा दृष्ट्वा न विरमयते पाणिम् अद्यापि मुग्धा ॥५००॥  


देवबोधस्य ।  
६। मध्या  


विरम नाथ विमुञ्च ममाञ्चलं  
शमय दीपम् इयं समया सखी ।  
इति नवोढवधूवचसा युवा  
मुदम् अगाद् अधिकां सुरताद् अपि ॥५०१॥  


रुद्रटस्य । (शृ।ति। १।३५ड़्, शा।प। ३६७५, सू।मु। ७७।४)  


दृष्टिः स्निह्यति निर्भरं प्रियतमे वैदग्ध्यभाजो गिरः  
पाणिः कुन्तलमालिकाविरचने त्यक्तान्यकार्यग्रहः ।  
वक्षः संव्रियते पुनः पुनर् इदं भारालसं गम्यते   
जाता सुभ्रु मनोरमा तव दशा कस्माद् अकस्माद् इयम् ॥५०२॥  


कस्यचित् । (शृ।ति। १।३९ड़्)  


यथा रोमाञ्चो’यं स्तनभुवि लसत्स्वेदकणिको  
यथा दृष्टिस् तिर्यक् पतति सहसा सङ्कुचति च ।  
तथा शङ्के’मुष्याः प्रणयिनि दरास्वादितरसं  
न मध्यस्थं चेतः प्रगुणरमणीयं न च दृढम् ॥५०३॥  


कस्यचित् ।  


न वक्ति प्रेमार्द्रं न खलु परिरम्भं रचयति  
स्थितौ तस्यां तस्यां करकमललीलां न सहते ।  
स्मितज्योत्स्नाकान्तं मुखम् अभिमुखं नैव कुरुते  
तथाप्य् अन्तः प्रीतिं वपुषि पुलको’स्याः कथयति ॥५०४॥  


कालिदासस्य ।  


यद् अन्योन्यप्रेमप्रवणयुवतीमन्मथकथा  
समारम्भे स्तम्भीभवति पुलकैर् अञ्चिततनुः ।  
तथा मन्ये धन्यं परमसुरतब्रह्मनिरतं  
कुरङ्गाक्षी दीक्षागुरुम् अकृत कञ्चित् सुकृतिनम् ॥५०५॥  


नरसिंहस्य । (सु।र। ३७४)  
७। प्रगल्भा  


गण्डे मण्डनम् आत्मनैव कुरुते वैदग्ध्यगर्वाद् असौ  
मुक्त्वा हेमविभूषणानि तनुते तालीदलेषु ग्रहम् ।  
मन्दा कन्दुकखेलनाय भजते शारीषु शिक्षारसं  
तन्व्याश् चित्रम् अकाण्ड एव लडहे भावे निबद्धो भरः ॥५०६॥  


कस्यचित् । (सू।मु। ५१।१२)  


दोलायां जघनस्थलेन चलता लोलेक्षणा लज्जते  
सज्जं मौग्ध्यविसर्जनाय सुतनोः शृङ्गारमित्रं वपुः ।  
स्पर्शः कण्टककोटिभिः कुटिलया लीलावने नेष्यते   
धत्ते दिक्षु निरीक्षणं स्मितमुखी पारावतानां रुतैः ॥५०७॥  


बिल्हणस्य । (व्च् ८।८६, शा।प। ३२७८, सू।मु। ५१।१४)  


प्रियस्य रूढप्रणयस्य काचित्  
किञ्चित् समुत्सार्य नितम्बबिम्बम् ।  
भ्रुवस् त्रिभागेन तरङ्गितेन  
सलीलम् अर्धासनम् आदिदेश ॥५०८॥  


प्रवरसेनस्य ।  


मधुरवचनैः सभ्रूभङ्गैः कृताङ्गुलितर्जनैर्  
अलसवलितैर् अङ्गन्यासैर् महोत्सवबन्धुभिः ।  
असकृद् असकृत् स्फारस्फारैर् अपाङ्गविलोकितैस्  
त्रिभुवनजये सा पञ्चेषोः करोति सहायताम् ॥५०९॥  


रुद्रटस्य । (शृ।ति। १।४२द्)  


अभ्यस्य स्मरदंशकौशलम् उपाध्यायीर् उपास्यावयोः  
क्रीडाम्नायरहस्यवस्तुनि मिथो’प्य् आसीज् जिगीषा सखि ।  
उत्कम्पोत्पुलकाङ्गसम्भृतघनस्वेदाबिलस् तन्मया  
सद्यो निष्प्रतिभः स मन्मथकथावैतण्डिकः खण्डितः ॥५१०॥  


योगोकस्य ।  
८। नवोढा  


प्रथयति मयि व्याजेनाङ्गं ह्रिया च निगूहते  
क्षिपति विशदस्निग्धं चक्षुः क्षणाच् च नियच्छति ।  
मम च सहते दृष्टा दृष्टिं पुनश् च समीहते  
वहति हृदये कामं बाला न चोज्झति वामताम् ॥५११॥  


चन्द्रस्वामिनः ।  


पटालग्ने पत्यौ नमयति मुखं जातविनया   
हठाश्लेषं वाञ्छत्य् अपहरति गात्राणि निभृतम् ।  
न शक्नोत्य् आख्यातुं स्मितमुखसखीदत्तनयना  
ह्रिया ताम्यत्य् अन्तः प्रथमपरिहासे नववधूः ॥५१२॥  


अमरुकस्य । (अमरु ३८, स्व् २०५६, शा।प। ३६७३; स।क।आ।म् ११२८; विस्ह्नुदस् तो उ।नी। ५।१९)  


निर्यन्त्रणं विहर मा चिरस्य प्रसीद  
किं वेपसे पवनवेल्लितवल्लरीव ।  
क्षीरोदचञ्चलदृगञ्चलपातमात्रैः  
क्रीते जने क इव सम्भ्रमसन्निरोधः ॥५१३॥  


गोवर्धनस्य ।   


अवचनं वचनं प्रियसन्निधा  
वनवलोकनम् एव विलोकनम् ।  
अवयवावरणं च यद् अञ्चल  
व्यतिकरेण तदङ्गसमर्पणम् ॥५१४॥  


कालिदासस्य । (सु।र। ५०२, सू।मु। ८८।१८)  


क्षिपति दयिते दृष्टिं वक्राम् अपाङ्गतरङ्गिणीं  
हसितम् अनभिव्यक्तं मध्ये दधाति कपोलयोः ।  
मृदु मदकलं किञ्चिद् वाक्यं कथञ्चन मुञ्चती  
हरति हृदयं प्रौढेवेयं नवापि नितम्बिनी ॥५१५॥  


उमापतिधरस्य ।  
९। विस्रब्धनवोढा  


दृष्टा दृष्टिम् अधो ददाति कुरुते नालापम् आभाषिता  
शय्यायां परिवृत्य तिष्ठति बलाद् आलिङ्गिता वेपते ।  
निर्यान्तीषु सखीषु वासभवनान् निर्गन्तुम् एवेहते  
जाता वामतयैव मे’द्य सुतरां प्रीत्यै नवोढा प्रिया ॥५१६॥  


श्रीहर्षदेवस्य । (न्न् ३।४, स्व् २०७२, सु।र। ४६९, शा।प। ३६७२, सू।मु। ७७।२)  


अपि भुजलतोत्क्षेपाद् अस्याः कृतं परिरम्भणं   
प्रियसहचरीक्रीडालापे श्रुता अपि सूक्तयः ।  
नवपरिणयव्रीडावत्या मुखोन्नतियत्नतो’प्य्  
अलसवलिता तिर्यग्दृष्टिः करोति महोत्सवम् ॥५१७॥  


कालिदासनन्दिनः ।  


हरति रुचिरं गाडाश्लेषे यदङ्गकम् अङ्गना  
स्थगयति तथा यत्पाणिभ्यां मुखं परिचुम्बने ।  
यद् अपि बहुशः पृष्टा किञ्चिद् ब्रवीत्य् अपरिस्फुटं  
रमयतितरां तेनैवासौ मनोभिनवा वधूः ॥५१८॥  


कस्यचित् । (स्व् २०६१)  


प्रगल्भस्त्रीशिक्षानियमितभयव्रीडमुदित  
स्मरोत्कम्पस्वेदं वहति घनम् आलिङ्गति मुहुः ।  
मुहुः स्वादु स्वैरं वदति निभृतं पश्यति मुहुश्  
चिराद् एवं धन्या नचिरपरिणीता रमयति ॥५१९॥  


प्रियाकरस्य ।  


दन्ताग्रग्रहणं करोति शनकैर् नैवाधरे खण्डनं  
कण्ठे श्लिष्यति निर्भरग्रहविधिं कर्तुं पुनः शङ्कते ।  
तिष्ठत्य् एव रतान्तरेष्व् अभिमुखं नैवाभियुङ्क्ते स्वयं  
निष्प्रागल्भ्यतयैव वल्लभतरो यूनां नवोढाजनः ॥५२०॥  


भ्रमरदेवस्य । (स्व् २१११)  
१०। गर्भिणी   


आविर्भूतविपाण्डुरच्छवि मुखं क्षामा कपोलस्थली  
सव्यापारपरिश्लथे च नयने’नुत्साहमुग्धं वपुः ।  
श्यामीभूतमुखं पयोधरयुगं मध्यः स्वभावोच्छ्रितो  
जातान्यैव मनोहराकृतिर् अहो गर्भोदये सुभ्रुवः ॥५२१॥  


कालिदासनन्दिनः ।  


हारिद्रम् अम्बरम् उपान्तनिबद्धचक्रम्  
एकं कुलस्थितिवशाद् दधती प्रियासौ ।  
तत्कालमङ्गलसमाचरणप्रयत्न  
व्यासिद्धकेलिर् अपि मङ्गम् आतनोति ॥५२२॥  


तस्यैव ।  


मृदासक्ता हृद्यं स्थगयति मुखं चुम्बति मयि  
स्तनौ पाण्डुश्यामौ मम करतलाद् आक्षिपति च ।  
कृते गर्भालापे विशदहसितं रक्षति रुषा  
प्रिया सर्वाकारं विशति हृदयं वल्लभतया ॥५२३॥  


कर्णाटदेवस्य ।  


अलसमधुरा स्निग्धा दृष्टिर् घनत्वम् उपागता  
किसलयरुचिर् निस्ताम्बूलस्वभावधरोधरः ।  
त्रिवलिवलया लेखोन्नेया घटन्त इवैकतः   
प्रकृतिसुभगा गर्भेणासौ किम् अप्य् उपपादिता ॥५२४॥  


तस्यैव ।  


परिणतशरकाण्डा पाण्डुरा गण्डभित्तिः   
कुचकलसमुखश्रीः कालिमानं दधाति ।  
व्यपनतकृशभावं पीनताम् एति मध्यं  
वपुर् अतिशयगौरं गर्भम् आविष्करोति ॥५२५॥  


पशुपतिधरस्य ।  


११। कुलस्त्री  


कुर्वीथाः श्वशुरस्य भक्तिम् अधिकां श्वश्र्वाश् च पादानतिं  
स्नेहं भृत्यजने प्रतीच्छ रभसाद् द्वारागतान् बान्धवान् ।  
भर्तारं सुखदुःखयोर् अविकृतप्रेमानुबन्धोदया  
गेहे वा विपिने’पि वा सहचरीवृत्तेन नित्यं भज ॥५२६॥  


कालिदासनन्दिनः ।  


न नयति बहुमानस्यास्पदं स्निग्धबन्धून्  
न च गुणिनि समृद्धे’प्य् आदरं याति ताते ।  
न भजति धृतिम् अन्तर्नन्दने’प्य् अन्तरात्मा  
भवति हि पतिनिष्ठं प्रेम साध्वीजनस्य ॥५२७॥  


उमापतिधरस्य ।  


अभ्युत्थानम् उपागते गृहपतौ तद्भाषणे नम्रता  
तत्पादार्पितदृष्टिर् आसनविधिस् तस्योपचर्या स्वयम् ।  
सुप्ते तत्र शयीत तत् प्रथमतो जह्याच् च शय्याम् इति  
प्राच्यैः पुतिर् निवेदिताः कुलवधूसिद्धान्तधर्मा अमी ॥५२८॥  


राजशेखरस्य । (बा।रा। ४।४३)  


शिरो यद् अवगुण्ठितं सहजरूढलज्जानतं  
गतं च परिमन्थरं चरणकोटिलग्ने दृशौ ।  
वचः परिमितं च यन् मधुरमन्दमन्दाक्षरं  
निजं तद् इयम् अङ्गना वदति नूनम् उच्चैः कुलम् ॥५२९॥  


क्षेमीश्वरस्य ।  


शुश्रूषस्व गुरून् कुरु प्रियसखिवृत्तिं सपत्नीजने  
भर्तुर् विप्रकृतापि रोषणतया मा स्म प्रतीपं गमः ।  
भूयिष्ठं भव दक्षिणा परिजने भोगेष्व् अनुत्सेकिनी   
यान्त्य् एवं गृहिणीपदं युवतयो वामाः कुलस्याधयः ॥५३०॥  


कालिदासस्य । (Çअक्। ४।१८, सू।मु। ११८।१)  


१२। असती  


सिकतिलतलाः सान्द्रच्छायास् तटान्तविलम्बिनः   
शिशिरमरुतां लीलावासाः क्वणज्जलरङ्कवः ।  
अविनयवतीनिर्विच्छेदस्मरव्ययदायिनः  
कथय मुरले केनामी ते कृता निचुलद्रुमाः ॥५३१॥  


विद्यायाः । (सु।र। ८०९)  


पत्युः केलिभिर् अस्थिषु च्छिदुरता मर्मक्षतिर् नर्मणा  
शृङ्गारेण गुरुव्यथा समुदयत्युच्चाटनं चाटुभिः ।  
ध्यायन्त्याः सततोत्सुकेन मनसा नीरन्ध्रवानीरिणीर्  
आकौमारम् उपास्यमानमुरलासीमाभुवः सुभ्रुवः ॥५३२॥  


उमापतिधरस्य ।  


यः कौमारहरः स एव हि वरस् ता एव चैत्रक्षपास्  
ते चोन्मीलितमालतीसुरभयः प्रौढाः कदम्बानिलाः  
सा चैवास्मि तथापि तत्र सुरतव्यापारलीलाविधौ  
रेवारोधसि वेतसीतरुतले चेतः समुत्कण्ंहते ॥५३३॥  


कस्यचित् । (सु।र। ८१५; शा।प। ३७६८; सू।मु। ८७।९; स्द् १।२, पद्या। ३८२, च्च् २।१।५८, २।१३।१२१, ३।१।७८।)  


दावालीढकलेवरे विटपिनि प्राप्तोद्गमानङ्कुरान्  
अग्रे पल्लवितैर् मनोभिर् अचिराच् चेतोभुवा नर्तिताः ।  
सानन्दाश्रु विलोकयन्ति कलितस्वेदं स्पृशन्त्य् आदराद्  
उत्कम्पाङ्गुलि दर्शयन्ति मदनक्रीडामहस्मारिणः ॥५३४॥  


जलचन्द्रस्य ।  


तस्याः सम्प्रति वासरक्रमनमत्तोये तमालातटे  
साकूतं निपतन्ति वेतसलताकुञ्जोदरे दृष्टयः ।  
सोत्कम्पस्खलितांशुकस्तनतटं सोल्लासकाञ्चीगुण  
ग्रन्थिन्यस्तचलाङ्गुलीकिसलयं स्वेदार्द्रहस्ताम्बुजम् ॥५३५॥  


चण्डालचन्द्रस्य ।  


१३। कुलटोपदेशः  


वयं बाल्ये बालांस् तरुणिमनि यूनः परिणताव्  
अपीच्छामो वृद्धांस् तद् इह कुलरक्षा समुचिता ।  
त्वयारब्धं जन्म क्षपयितुम् अनेनैकपतिना  
न नो गोत्रे पुत्रि क्वचिद् अपि सतीलाञ्छनम् अभूत् ॥५३६॥  


विद्यायाः । (स।क।आ। ३।१६३, शा।प। ३७६१)  


उन्मीलद्यौवनासि प्रियसखि विषमाः श्रेणयो नागराणां  
तस्मात् को’पि त्वयाद्य प्रभृति न सहसा सम्मुखं वीक्षणीयः ।  
यावच्चन्द्रार्कम् एकः पतिर् अतिशयितश्रद्धया सेवितव्यः  
कर्तव्या रूपरक्षा वचसि न हृदयं देयम् अस्मद्विधानाम् ॥५३७॥  


शरणस्य ।  


आराध्यः पतिर् एव तस्य च पदद्वन्द्वानुवृत्तिर् व्रतं  
केनैताः सखि शिक्षितासि विपथप्रस्थानदुर्वासनाः ।  
किं रूपेण न यत्र मज्जति मनो यूनां किम् आचार्यकैर्  
गूढानङ्गरहस्ययुक्तिषु फलं येषां न दीर्घं यशः ॥५३८॥  


तस्यैव ।  


अस्माकं व्रतम् एतद् एव यद् अयं कुञ्जोदरे जागरः  
शुश्रूषा मदनस्य वक्त्रमधुभिः सन्तर्पणीयो’तिथिः ।  
निस्त्रिंशाः शतशः पतन्तु शिरसश् छेदो’थवा जायताम्  
आत्मीयं कुलवर्त्म पुत्रि न मनाग् उल्लङ्घनीयं त्वया ॥५३९॥  


वैद्यगदाधरस्य ।  


कुलोत्कर्षात् स्नेहात् कमितुर् अथवा पातकभयात्   
सखि श्रद्धा ते स्याद् यदि विनयम् आलम्बितुम् अपि ।  
किम् एभिर् दातव्यं परिकलयं शिप्रातटरुहां  
करञ्जानां कुञ्जैर् अविनयवतीनर्मनिपुणैः ॥५४०॥  


डिम्बोकस्य ।  
१४। गुप्तासती  


दृष्टिं हे प्रतिवेशिनि क्षणम् इहाप्य् अस्मद्गृहे दास्यसि  
प्रायेणास्य शिशोः पिता न विरसाः कौपीरपः पास्यति ।  
एकाकिन्य् अपि यामि सत्वरम् इतः स्रोतस् तमालाकुलं  
नीरन्ध्रास् तनुम् आलिखन्तु जरठच्छेदानलग्रन्थयः ॥५४१॥  


विद्यायाः । (द।रू। २।२१अ, शा।प। ३७६९, सू।मु। ८७।७, सु।र। ८०७)  


उपान्तप्रोन्मीलद्विटपिजटिलां कौतुकवती  
कदाचिद् गन्तासि प्रियसखि न शिप्रातटभुवम् ।  
यद् अस्यां मुक्तास्रग्विहितसितभोगिभ्रमतया  
वयोरूढः केकी लिखति नखरेण स्तनतटम् ॥५४२॥  


मधोः ।  


षष्ठ्यां गन्तुम् अरण्यम् अस्मि चकिता यत्रार्चयन्ती द्रुमान्  
दृष्ट्वैवापतिता भुजङ्गमभितो व्यस्तापयान्ती ततः ।  
विश्लिष्यद्वसना विकीर्णकवरी जातक्षता कण्टकैः   
कास्मीति स्वम् अहं न वेद सखि तद् वन्दे व्रतं तादृशम् ॥५४३॥  


गोविन्दस्वामिनः ।  


अन्यासां न किम् अस्ति वेश्मनि वधूः कैवं निशि प्रावृषि   
प्रैति प्रान्ततडागम् अम्ब गृहिणि स्वस्थासि मे’वस्थया ।  
भग्नो’यं वलयो घटो विघटितः क्षण्णा तनुः कण्टकैर्  
आक्रान्तः स तथा भुजङ्गहतकः कष्टं न यद् दष्टवान् ॥५४४॥  


पातुकस्य ।  


अम्ब श्वश्रु यदि त्वया हतशुकः संवर्धनीयस् तदा  
लौहं पञ्जरम् अस्य दुर्णयवतो गाढान्तरं कारय ।  
अद्यैवं वदरीनिकुञ्जकुहरे संलीनम् अन्विष्यती   
दष्टा यन् न भुजङ्गमेन तदतिश्रेयः किम् एभिः क्षतैः ॥५४५॥  


कस्यचित् । (सु।र। ८१८)  


१५। विदग्धासती  


ग्रामान्ते वसतिर् ममातिविजने दूरप्रवासी पतिर्  
गेहे देहवती जरेव जरती श्वश्रूर् द्वितीया परम् ।  
एतत् पान्थ वृथा विडम्बयति मां बाल्यातिरिक्तं वयः  
सूक्ष्मं वीक्षितुम् अक्षमेह जनता वासोन्यतश् चिन्त्यताम् ॥५४६॥  


बलभद्रस्य ।  


एकाकिनी परवशा तरुणी तथाहम्  
अस्मिन् गृहे गृहपतिश् च गतो विदूरम् ।  
किं याचसे तद् इह वासम् इयं वराकी  
श्वश्रूर् ममान्धवधिरा ननु मूढपान्थ ॥५४७॥  


रुद्रस्य । (काव्यालङ्कार ७।४१)  


अम्बा शेते’त्र वृद्धा परिणतवयसाम् अग्रणीर् अत्र तातो  
निःशेषागारकर्मश्रमशिथिलतनुर् गर्भदासी तथात्र ।  
अस्मिन् पापाहम् एका कतिपयदिवसप्रोषितप्राणनाथा  
पान्थायेत्थं युवत्या कथितम् अभिमतं व्याहृतिव्याजपूर्वम् ॥५४८॥  


भट्टस्य । (सु।र। ८१२, सू।मु। ८७।१२)  


पुरः पल्ली शून्या तद् अनु च विदूरे’स्ति नगरं  
परं पारे गङ्गं चरमगिरिगामी च मिहिरः ।  
इतो यान्तं प्रान्ते मम रमणम् आलोकयसि चेत्  
ततस् ते कल्याणं पथिक स हि तत्र प्रहरिकः ॥५४९॥  


नीलोकस्य ।  


पान्थ स्वैरगतिं विहाय झटिति प्रस्थानम् आरभ्यताम्  
अत्यन्तं करिशूकराहित्गवयिर् भीमं पुरः काननम् ।  
चण्डांशोर् अपि रश्मयः प्रतिदिशं म्लानास् त्वम् एको युवा  
स्थानं नास्ति गृहे ममापि भवतो बालाहम् एकाकिनी ॥५५०॥  


कस्यचित् । (सु।र। ८१०)  


१६। लक्षितासती   


दशनपदम् अतिस्फुटं विभाति  
स्फुरति तनुः श्रमवारिसिक्तम् आस्यम् ।  
अवितथम् अभिधत्स कामिनि त्वां  
कुटिलगतिर् न दष्टवान् भुजङ्गः ॥५५१॥  


कस्यचित् ।  


न्यस्तं न स्तनमण्डले नखपदं कण्ठान् न विश्लेषिता  
मुक्ता हारलता कपोलफलके लुप्ता न पत्रावली ।  
मुग्धे यद्यपि तेन ते न दशनैर् भिन्नो’द्य बिम्बाधरस्  
तद् वैलक्ष्यविजृम्भितैर् इह तथाप्य् उन्नीयते दुर्णयः ॥५५२॥  


श्रीमल्लक्ष्मणसेनस्य ।  


निर्धौताञ्जनलक्ष्मनेत्रम् अरुणोच्छूना कपोलस्थली  
क्रान्तेवाधरपालिर् अस्फुटमिलल्लेखा तटी पार्श्वयोः ।  
निद्राघूर्णितनिष्प्रयत्नशिथिलान्य् अङ्गानि ते तद् वयं  
नो विद्मः सखि सम्मुखः स भगवान् कस्याद्य पुष्पायुधः ॥५५३॥  


उमापतिधरस्य ।  


मीलच्चक्षुरनुक्षणं पुलकिनी धत्से यद् अन्तर्मुदं  
सावज्ञं यदुपान्तसङ्कुचितया दृष्ट्या पतिं पश्यसि ।  
यद्वक्रास्व् अपि वेषभाषितकलास्व् अभ्यासम् आलम्बसे  
तन् मन्ये सखि नागरस्य विषयं कस्यापि यातासि किम् ॥५५४॥  


तस्यैव ।  


परिणतसखीवाङ्निर्वेदान् निवृत्तगृहग्रहे  
सुदति मदनाद्वैताभ्यासान् निकुञ्जनिवासिनि ।  
कनखलशिलोत्खेलद्गङ्गास्खलद्गुरुकीकसः  
कथय कतमो वानप्रस्थाश्रमे’द्य तवातिथिः ॥५५५॥  


पादूकस्य ।  


१७। वेश्या  


ईर्ष्या कुलस्त्रीषु न नायकस्य   
निःशङ्ककेलिर् न पराङ्गनासु ।  
वेश्यासु चैतद् द्वितयं प्ररूढं  
सर्वस्वम् एतास् तद् अहो स्मरस्य ॥५५६॥  


रुद्रटस्य । (शृ।ति। १।६९)  


कुप्यत् पिनाकिनेत्राग्निज्वालाभस्मीकृतः पुरा ।  
उज्जीवति पुनः कामो मन्ये वेश्यावलोकितैः ॥५५७॥  


तस्यैव । (शृ।ति। १।७०)  


सश्रीकोलकपल्लवेन तिमिरस् ताम्बूलरागच्छविः  
स्वच्छायादशनव्रणैर् नखपदैश् चित्रा च पत्रावली ।  
लोलापाङ्गविलोकितस्तवकिता कर्णोत्पलश्रीर् इति  
व्यक्तोद्दीपितभूषणः स्मरम् अपि क्षुभ्नन्ति वारस्त्रियः ॥५५८॥  


जलचन्द्रस्य ।  


श्रोणीभारभरालसा दरगलन्माल्योपवृत्तिच्छलाल्  
लोलोत्क्षिप्तभुजोपदर्शितकुचोन्मीलन् नखाङ्कावलिः ।  
लोलेन्दीवरदामदीर्घतरया दृष्ट्या धयन्ती मनो  
दारान्दोलनलोलकङ्कणझणत्कारोत्तरं सर्पति ॥५५९॥  


कृष्णमिश्रस्य । (प्र।च। २।३४)  


समुद्रवीचीव चलस्वभावा  
सन्ध्याभ्रलेखेव मुहूर्तरागा ।  
वेश्या कृतार्था पुरुषं हृतस्वं  
निष् निषीडितालक्तकवज् जहाति ॥५६०॥  


शूद्रकस्य । (मृच्छकटिका ४।१५)  


१८। दाक्षिणात्यस्त्री  


आमूलतो वलितकुन्तलचारुचूड  
चूर्णालकप्रकरलाञ्छितभालभागः ।  
कक्षानिवेशनिविडीकृतनीविर् एष  
वेषश् चिरं जयति कुन्तलकामिनीनाम् ॥५६१॥  


राजशेखरस्य ।  


नेत्रयात्राशरक्षेपैस् त्र्यम्बकस्यापि ताडनी ।  
भ्रूलता द्राविडस्त्रीणां द्वितीयं कामकार्मुकम् ॥५६२॥  


तस्यैव । (बा।रा॥ १०।६८)  


मुखानि चारूणि घनाः पयोधरा  
नितम्बपृथ्व्यो जघनोत्तमश्रियः ।  
तनूनि मध्यानि च यस्य सोभ्यगात्  
कथं नृपाणां द्रविडीजनो हृदः ॥५६३॥  


पाणिनेः ।  


वाचो माधुर्यवर्षिण्यो नाभयः शिथिलांशुकाः ।  
दृष्टयश् च चलद्भ्रूका मण्डनान्य् अन्ध्रयोषिताम् ॥५६४॥  


भर्तृमेण्ठस्य ।  


द्रविडीनां ध्रुवं लीलारेचितभ्रूलते मुखे ।  
आसज्य राज्यभावं स्वं सुखं स्वपिति मन्मथः ॥५६५॥  


कस्यचित् । (स।क।आ। २।२००)  
१९। पाश्चात्यस्त्री  


प्रपञ्चितकलातन्त्रे पञ्चालीकेलिकर्मणि ।  
सर्वास्त्रमोक्षं लभते समं कुसुमकार्मुकः ॥५६६॥  


राजशेखरस्य । (बा।रा। १०।८७)  


खेलं सञ्चरितुं तरङ्गतरलभ्रूलेखम् आलोकितुं  
रम्यं स्थातुम् अनादरार्पितमनोमुद्रं च सम्भाषितुम् ।  
सन्त्यज्योज्जयिनीजनीर् विवदितुं हृद्यं च लङ्कापते  
प्रत्यङ्गार्पणसुन्दरं च न जनो जानाति रन्तुं पुरः ॥५६७॥  


तस्यैव । (बा।रा। १०।८१, सू।मु। १०७।२५)  


चकीर्य एव चतुराश् चन्द्रिकापानकर्मणि ।  
आवन्त्य एव निपुणाः स्त्रियः सुरतकर्मणि ॥५६८॥  


तस्यैव । (स्ब्र् १०।८२, सा।द। उन्देर् १०।६८)  


ताडङ्कवल्गनतरङ्गितगण्डलेख  
मानाभिलम्बिदरदोलिततारहारम् ।  
आश्रोणि गुल्फपरिमण्डलितोत्तरीयं  
वेशं नमस्यत महोदयसुन्दरीणाम् ॥५६९॥  


कस्यचित् ।  


बाहुद्वन्द्वे वलयरचना रक्तकौशेयसूत्रैः  
सिन्दूरान्तस्तवकशवला सामि सीमन्तलक्ष्मीः ।  
दूर्वाश्यामं तिलकम् अलिके ग्रन्थिलः केशपाशः  
प्रीतिं काशीनगरसुदृशाम् एव वेषस् तनोति ॥५७०॥  


कस्यचित् ।  


२०। उदीच्यप्राच्ये  


कान्तिं कुङ्कुमकेशरान् मधुरतां द्राक्षारसस्यासवाद्  
वैदर्भीपरिपाकपूतवचसः काव्यात् कवेर् मार्दवम् ।  
पार्श्वाद् एव जरातुरेण विधिना तं तं गृहीत्वा गुणं  
सृष्टा हन्त हरन्ति कस्य न मनः कश्मीरवामभ्रुवः ॥५७१॥  


उमापतिधरस्य ।  


हूणीनां हरिणाङ्कपाण्डुमधुरश्रीभाजि गण्डस्थले  
शोभां काम् अपि बिभ्रति प्रणिहिताः कश्मीरविच्छित्तयः ।  
अप्य् आसां स्तनमण्डले परिणमन् मालूरगौरे श्रियं  
सन्धत्ते नवसान्ध्यरश्मिरुचिरं माञ्जिष्ठपट्टांशुकम् ॥५७२॥  


तस्यैव ।  


उत्तरापथकान्तानां किं ब्रूमो रामणीयकम् ।  
यासां तुषारसम्भेदे न म्लायति मुखाम्बुजम् ॥५७३॥  


अमृतदत्तस्य ।  


अत्रार्द्रचन्दनकुचार्पितसूत्रहार  
सीमन्तचुम्बिसिचयस्फुटबाहुमूलः ।  
दूर्वाप्रकाण्डरुचिरासु गुरूपभोगो  
गौडाङ्गनासु चिरम् एष चकास्ति वेषः ॥५७४॥  


राजशेखरस्य ।  


वासः सूक्ष्मं वपुषि भुजयोः काञ्चनी चाङ्गदश्रीर्  
मालागर्भः सुरभिमसृणैर् गन्धतैलैः शिखण्डः ।  
कर्णोत्तंसे नवशशिकला निर्मलं तालपत्रं  
वेशः केषां न हरति मनो बङ्गवाराङ्गनानाम् ॥५७५॥  


कस्यचित् ।  
२१। ग्राम्या  


तथाप्य् अकृतकोत्तालहासपल्लविताधरम् ।  
मुखं ग्रामविलासिन्यः सकलं राज्यम् अर्हति ॥५७६॥  


भर्तृमेण्ठस्य ।  


भाले कज्जलबिन्दुर् इन्दुकिरणस्पर्धी मृणालाङ्कुरो  
दोर्वल्लीषु शलाटुफेनिलफलोत्तंसश् च कर्णातिथिः ।  
धम्मिल्लस् तिलपल्लवाभिषवणस्निग्धः स्वभावाद् अयं  
पान्थान् मन्थरयत्य् अनागरवधूवर्गस्य वेशग्रहः ॥५७७॥  


चन्द्रचन्द्रस्य ।  


न तथा नागरस्त्रीणां विलासा रमयन्ति नः ।  
यथा स्वभावमुग्धानि वृत्तानि ग्राम्ययोषिताम् ॥५७८॥  


कस्यचित् ।  


मञ्चे रोमाञ्चिताङ्गी रतिमृदिततनोः कर्कटीवाटिकायां  
कान्तस्याङ्गे प्रमोदाद् उभयभुजपरिष्वक्तकण्ठे निलीना ।  
पादेन प्रेङ्खयन्ती मुखरयति मुहुः पामरी फेरवाणां  
रात्राव् उत्त्रासहेतोर् वृतिशिखरलतालम्बिनीं कम्बुमालाम् ॥५७९॥  


विद्यायाः ।  


हलक्षतकरस्पर्शत्रपयेवासिताननम् ।  
बिभर्ति सुभगाभोगं ग्राम्यस्त्री स्तनमण्डलम् ॥५८०॥  


आचार्यगोपीकस्य ।  


२२। स्त्रीमात्रम्  


यासां सत्य् अपि सद्गुणानुसरणे दोषानुबन्धः सदा  
याः प्राणान् वरम् अर्पयन्ति न पुनः सम्पूर्णदृष्टिं प्रिये ।  
अत्यन्ताभिमते’पि वस्तुनि विधिर् यासां निषेधात्मकस्  
तास् त्रैलोक्यविलक्षणप्रकृतयो वामाः प्रसीदन्तु वः ॥५८१॥  


बिभोकस्य । (सा।द। ३।११६, सु।र।को। ३८४, शा।प॥ ३०७९)  


दृशा दग्धं मनसिजं जीवयन्ति दृशैव याः ।  
विरूपाक्षस्य जयिनीस् ताः स्तुवे वामलोचनाः ॥५८२॥  


राजशेखरस्य । (सु।र। ३९५, वि।शा।भ। १।२, स्व्। १३०९, शा।प। ३०७८, सू।मु। ३७।२)  


सो’नङ्गः कुसुमानि पञ्च विशिखाः पुष्पाणि बाणासनं  
स्वच्छन्दच्छिदुरा मधुव्रतमयी पङ्क्तिर् गुणः कार्मुके ।  
एतत्साधन उत्सहेत स जगज् जेतुं कथं मन्मथस्  
तस्यामोघम् अमूर् भवन्ति नहि चेद् अस्त्रं कुरङ्गीदृशः ॥५८३॥  


अमरसिंहस्य । (सु।र। ४०३)  


यन्नामापि सुखाकरोति कलयत्य् उर्वीम् अपि द्याम् इव  
प्राप्तिर् यस्य यदङ्गसङ्गविधिना किं यन् न निह्नूयते ।  
अन्तः किं च सुधासपत्नम् अनिशं जागर्ति यद्रागिणां  
विस्रम्भास्पदम् अद्भुतं किम् अपि तत्कान्तेति तत्त्वान्तरम् ॥५८४॥  


कस्यचित् । (सु।र। ४३५)  


व्यर्थं विलोक्य कुसुमेषुम् असुव्यये’पि  
गौरीपतीक्षणशिखिज्वलितो मनोभूः ।  
रोषाद् वशीकरणम् अस्त्रम् उपाददे यत्  
सा सुभ्रुवां विजयते जगति प्रतिष्ठा ॥५८५॥  


मनोविनोदस्य । (सु।र। ४४१)  
२३। खण्डिता  


तव कितव किम् आभिर् वाग्भिर् अभ्यर्णचूत  
क्षितिरुहि कलकण्ठालापम् आकर्णयन्ती ।  
रजनिम् अहम् अलज्जाजागरं पांशुलानाम्  
उषसि विघस न त्वां पाणिनापि स्पृशामि ॥५८६॥  


धर्मयोगेश्वरस्य ।  


सार्धं मनोरथशतैस् तव धूर्त कान्ता  
सैव स्थिता मनसि कृत्रिमभावरम्या ।  
अस्माकम् अस्ति न हि कश्चिद् इहावकाशस्  
तस्मात् कृतं चरणपातविडम्बनाभिः ॥५८७॥  


रुद्रटस्य । (शृ।ति। १।४१द्; शा।प। ३५६३; सू।मु। ५७।१६; स।क।आ।म् ५८७; पद्या॥ २१८)  


पादान्ते पतितः प्रियः पततु न प्रव्यक्तबाष्पोद्गमः   
सञ्जातः स न जायतां त्वम् अधुना तद्वक्त्रम् अत्रागता ।  
एकाहं तटिनीतटान्तविटपागारे यदा जागरं  
नासीत् कापि सखी तदा घनतः स्तोमावृतायां निशि ॥५८८॥  


आचार्यगोपीकस्य ।  


किं ते बाष्पस् तिरयति दृशो किं सकम्पो’धरस् ते  
गण्डाभोगः कथय किम् उ ते कोपकेलीकषायः ।  
निर्यर्यादे मम हि रजनी जागरक्लेशराशेर्  
एकः साक्षी स खलु मुरलातीरवानीरकुञ्जः ॥५८९॥  


वासुदेवस्य ।  


ततश् चाभिज्ञाय स्फुरदरुणगण्डस्थलरुचा  
मनस्विन्या रूढप्रणयकलहाविष्ठमनसा ।  
अहो चित्रं चित्रं स्फुटम् इति लपन्त्याश्रुकलुषं  
रुषा ब्रह्मास्त्रं मे शिरसि निहितो वामचरणः ॥५९०॥  


अमरुकस्य । (द।रू। ४।१७, स्व् १३२४)  
२४। अन्यरतिचिह्नदुःखिता  


हंहो कान्त रहोगतेन भवता यत्पूर्वम् आवेदितं  
निर्भिन्ना तनुर् आवयोर् इति मया तज्ज्ञातम् अद्य स्फुटम् ।  
कामिन्या स्मरवेदनाकुलहृदा यः केलिकाले कृतः  
सो’त्यर्थं कथम् अन्यथा तुदति माम् एष त्वदोष्ठव्रणः ॥५९१॥  


कस्यचित् । (सु।र। ६२४)  


अयं धूर्तो मायाविनयमधुराद् अस्य वचसः  
सखि प्रत्येषि त्वं प्रकृतिसरले पश्यसि न किम् ।  
कपोले यल्लाक्षाबहलरसरागप्रणयिनीम्  
इमां धत्ते मुद्राम् अनतिचिरवृत्तान्तपिशुनाम् ॥५९२॥  


सोल्होकस्य । (सु।र। ६८५)  


किम् एताः स्वच्छन्दं वितथशपथोक्तीर् वितनुषे   
भजेथास् ताम् एव प्रियसहचरीं चित्तमधुराम् ।  
यया याच्ञानम्रे तव शिरसि सौभाग्यगरिम  
प्रशस्तिर् न्यस्तेयं चरणनखलाक्षारसमयी ॥५९३॥  


वामदेवस्य ।  


लाक्षालक्ष्मललाटपट्टम् अभितः केयूरमुद्रा गले  
वक्त्रे कज्जलकालिमा नयनयोर्स् ताम्बूलरागो घनः ।  
दृष्टा कोपविधायि मण्डनम् इदं प्रातश् चिरं प्रेयसो  
लीलातामरसोदरे मृगदृशः श्वासाः समाप्तिं गताः ॥५९४॥  


अमरोः (अमरु ५३ (८८); शा।प। ३७४०, स्भ् २२१५; सू।मु। ८२।१७; पद्या॥ २२२; दशरूपक २।६)  


निद्राच्छेदकषायिते तव दृशौ दृष्टिर् ममालोहिनी  
वक्षो मुष्टिभिर् आहतं तव हृदि स्फूर्जन्ति मे वेदनाः ।  
आश्चर्यं नवकुन्दकुड्मलशिखा तीक्ष्णैर् अमीभिर् नखैः  
प्रत्यङ्गं तव जर्जरा तनुर् अहं जाता पुनः खण्डिता ॥५९५॥  


उमापतिधरस्य ।  
२५। लक्षितविरहिणी  


कुचौ धत्तः कम्पं निपतति कपोलः करतले  
निकामं निःश्वासः सकलम् अलकं ताण्डवयति ।  
दृशः सामर्थ्यानि स्थगयति मुहुर् बाष्पसलिलं  
प्रपञ्चो’यं किञ्चित् तव सखि हृदिस्थं कथयति ॥५९६॥  


अमरसिंहस्य । (सु।र। ७५०)  


आहारे विरतिः समस्तविषयग्रामे निवृत्तिः परा  
नासाग्रे नयनं यद् एतद् अपरं यच् चैकतानं मनः ।  
मौनं चेदम् इदं च शून्यम् अखिलं यद् विश्वम् आभाति ते  
तद् ब्रूयाः सखि योगिनी किम् असि भोः किं वियोगिन्य् अपि ॥५९७॥  


राजशेखरस्य । (पद्या। २३८, सु।र। ७०३ रजसेखर, उ।नी। १३।७५)   


यत्तालीदलपाकपाण्डुवदनं यन्नेत्रयोर् दुर्दिनं  
गण्डः पाणिनिषेवणाच् च यद् अयं सङ्क्रान्तपञ्चाङ्गुलिः ।  
गौरी क्रुध्यतु वर्तते यदि न ते तत् को’पि चित्ते युवा  
धिक् धिक् त्वां सहपांशुखेलनसखीवर्गे’पि यन्निह्नवः ॥५९८॥  


तस्यैव । (वि।शा।भ। २।१४, सू।मु। ३९।२, सु।र। ७१२)  


यत्सम्भाषणलालसेव कुरुषे वक्त्रेन्दुम् अर्धोन्नतं  
धत्से बाहुलतार्गलां कुचतटे निष्कान्तिभीत्य् एव यत् ।  
किं वा मन्त्रयते जनो’यम् इति यत् सर्वत्र शङ्काकुला  
तज् जाने हृदि को’पि तिष्ठति युवा प्रौढश् च गूढश् च ते ॥५९९॥  


शिल्हणस्य ।   


यद् दौर्बल्यं वपुषि महती सर्वतश् चास्पृहा यन्  
नासालक्ष्यं यद् अपि नयनं मौनम् एकान्ततो यत् ।  
एकाधीनं कथयति मनस् तावद् एषा दशा ते  
कोसाव् एकः कथय सुमुखि ब्रह्म वा वल्लभो वा ॥६००॥  


लक्ष्मीधरस्य । (सु।र। ७१५)  
२६। विरहिणी  


श्वासास् ताण्डवितालकाः करतले सुप्ता कपोलस्थली  
नेत्रे बाष्पतरङ्गिते परिणतः कण्ठे कलः पञ्चमः ।  
अङ्गेषु प्रथमप्रबुद्धफलिनी लावण्यसंवादिनी   
पाण्डिम्ना विरहोचितेन गमिता कान्तिः कथाशेषताम् ॥६०१॥  


शधोकस्य । (सु।र। ७२९)  


कस्मान् म्लायसि मालतीव मृदितेत्य् आलीजने पृच्छति   
व्यक्तं नोदितम् आर्तयापि विरहे शालीनया बालया ।  
अक्ष्णोर् बाष्पभरं निगृह्य कथम् अप्य् आलोकितः केवलं  
किञ्चित्कुड्मलकोटिभिन्नशिखरश् चूतद्रुमः प्राङ्गणे ॥६०२॥  


बाह्वटस्य । (सु।र। ७४१)  


सा चन्द्राद् अपि मन्मथाद् अपि जलद्रोणीसमीराद् अपि  
त्रस्ता मन्मथमत्तसिन्धुर् अकरक्रीडाविहारस्थली ।  
क्रीडा कल्पितकालकण्ठकपटस्वर्भानुचक्षुःश्रवः  
श्रेणी सम्भृतदुष्प्रवेशशिविरक्रीडान् न निष्क्रामति ॥६०३॥  


महादेवस्य ।  


निःशेषा मणिपञ्जरावलिर् असौ दात्य् ऊहशून्या कृता  
श्येना केलिवनेषु कोकिलकुलोच्छेदाय सञ्चारिताः ।  
किं कुर्मः पुनर् अत्र रात्रिम् अखिलां कल्यक्वणत्कोकिला  
केलीय्पञ्चमहुङ्कृतेः स्वयम् इयं यन् मृत्युम् आकाङ्क्षति ॥६०४॥  


शिल्हणस्य ।  


प्रयातेस् तं भानौ श्रितशकुनिनीडेषु तरुषु   
स्फुरत्सन्ध्यारागे शशिनि शनकैर् उल्लसति च ।  
प्रियप्रत्याख्यानद्विगुणविरहोत्कण्ठितदृशा   
तदारब्धं तन्व्या मरणम् अपि यत्रोत्सवपदम् ॥६०५॥  


लडूकस्य । (स्व् १०९०, शा।प। ३४०४)  


२७। विरहिणीवचनम्  


जलार्द्रां चार्द्रां वा मलयजरसैर् मा मम कृथा  
वृथा सद्यः पद्मच्छदनशयनं मापि च विधाः ।  
अतीवार्द्रेणायं प्रियसखी शिखी वाडवनिभः  
परीतापं प्रेयश् चिरविरहजन्मा जनयति ॥६०६॥  


नरसिंहस्य ।  


वृथा गाथाश्लोकैर् अलम् अलम् अलीकां मम रुजं  
कदाचिद् धूर्तो’सौ कविवचनम् इत्य् आकलयति ।  
इदं पार्श्वे तस्य प्रहिणु सखि लग्नाञ्जनलव  
स्रवद्बाष्पोत्पीडग्रथितलिपि ताडङ्कयुगलम् ॥६०७॥  


शिल्हणस्य । (सू।मु। ४१।६)  


गच्छामि कुत्र विदधामि किम् अत्र कस्मिंस्  
तिष्ठामि कः खलु ममात्र भवेद् उपायः ।  
कर्तव्यवस्तुनि न मे सखि निश्चयो’स्ति  
त्वां चेतसा परम् अनन्यगतिः स्मरामि ॥६०८॥  


कालिदासनन्दिनः ।  


सखि मलयजं मुञ्च क्षारं क्षते किम् इवार्प्यते  
कुसुमम् अशिवं कामस्यैतत् किलायुधम् उच्यते ।  
व्यजनपवनो मा भूच् छ्वासान् करोति ममाधिकान्  
उपचितबले व्याधाव् अस्मिन् मुधा भवति श्रमः ॥६०९॥  


तस्यैव ।  


विरमत विरमत सख्यो  
नलिनीदलतालवृन्तपवनेन ।  
हृदयगतो’यं वह्निर् धगिति  
कदाचिज् ज्वलत्य् एव ॥६१०॥  


कस्यचित् । (शा।प। ३४३२)  


२८। विरहिणीरुदितम्  


वल्ली पादपमोचितेव सुतनुः प्रम्लायति प्रत्यहं  
निःश्वासाकुटिलालकं करतलोत्सङ्गे मुखं सीदति ।  
नासाग्रातिथयो मुहूर्तम् अरुणोच्छूनान्तयोर् नेत्रयोर्  
विश्राम्यन्ति न सिन्दुवारमुकुलस्थूलाः पयोबिन्दवः ॥६११॥  


बलभद्रस्य ।  


को’सौ धन्यः कथय सुभगे कस्य गङ्गासरय्वो  
स्तोयास्फालव्यतिकरखणत्कारि कङ्कालम् आस्ते ।  
यं ध्यायन्त्याः सुमुखि नियतं कज्जलच्छेदभाञ्जि  
व्यालुम्पन्ति स्तनकलसयोः पत्रम् अश्रूण्य् अजस्रम् ॥६१२॥  


कस्यचित् । (सु।र। ७३५)  


मुक्तानङ्गः कुसुमविशिखान् पञ्च चूर्णीकृताग्रान्  
मन्ये मुग्धां प्रहरति हठात् पत्रिणा वारुणेन ।  
वारां पूरः कथम् इतरथा स्फारनेत्रप्रणाली  
वक्रोद्वाहस् त्रिवलिविपिने सारणीसाम्यम् एति ॥६१३॥  


राजशेखरस्य ।   


पक्ष्मान्ते स्खलिताः कपोलफलके लोलं लुठन्तः क्षणं  
धारालास् तरलोच्छलत्तनुकणाः पीनस्तनास्फालनात् ।  
कस्माद् ब्रूहि तवाद्य कण्ठविगलन्मुक्तावलीविभ्रमं  
बिभ्राणा निपतन्ति बास् बाष्पपयसां प्रस्यन्दिनो बिन्दवः ॥६१४॥  


तस्यैव । (सु।र। ६६३)  


कपोलं पक्ष्मभ्यः कलयति कपोलान् स्तनतटं  
स्तनान् नाभिं नाभेर् घनजघनम् एत्य प्रतिमुहुः ।  
न जानीमः किं नु क्व नु कृतम् अनेन व्यवसितं  
यद् अस्याः प्रत्यङ्गं नयनजलबिन्दुर् विहरति ॥६१५॥  


नरसिंहस्य । (सु।र। ६८३)  


२९। दूतीवचनम्  


वक्त्रेन्दोर् न हरन्ति बाष्पपयसां धारामनोज्ञां श्रियं  
निःश्वासा न कदर्थयन्ति मधुरां बिम्बाधरस्य द्युतिम् ।  
तन्व्यास् त्वद्विरहे विपक्वलवलीलावण्यसंवादिनी   
छाया कापि कपोलयोर् अनुदिनं तस्याः परं शुष्यति ॥६१६॥  


धर्मकीर्तेः । (सु।र। ५३९)  


लावण्येन पिधीयतेङ्गतनिमा सन्धार्यते जीवितं  
त्वद्ध्यानैः सततं कुरङ्गकदृशः किन्त्व् एतद् आस्ते नवम् ।  
निःश्वासैः कुचकुम्भपीठलुठनप्रत्युद्गमान् मांसलैः  
श्यामीभूतकपोलम् इन्दुर् अधुना यत् तन् मुखं स्पर्धते ॥६१७॥  


शृङ्गारस्य । (सु।र। ५३५)  


त्वदर्थिनी चन्दनभस्मदिग्ध  
ललाटलेखाश्रुजलाभिषिक्ता ।  
मृणालचीरं दधती स्तनाभ्यां  
स्मरोपदिष्टं चरति व्रतं सा ॥६१८॥  


कस्यचित् । (स्व् १३९३, सु।र। ५४५)  


श्रोत्रं त्वद्गुणजालपूरितम् अभूद् बाष्पाम्बुपूरे दृशौ  
किञ्चास्या मुखम् अन्धकारितम् अभून् निःश्वासवातोर्मिभिः ।  
चण्डालस् तव शोकवह्निर् अभितो धन्वी जिघांसुः स्मरस्  
तस्याः कण्ठगतागतानि दधति प्राणाः कुरङ्गोपमाः ॥६१९॥  


दनोकस्य ।  


कण्ठे जीवितमानने तव गुणाः पाणौ कपोलस्तनौ   
सन्तापस् त्वयि मानसं नयनयोर् अच्छिन्नधारं पयः ।  
सर्वं निष्करुण त्वदीयविरहे सालम्बनं किं पुनस्   
तस्याः सम्प्रति जीविते बत सखीवर्गो निरालम्बनः ॥६२०॥  


जलचन्द्रस्य ।  


३०। प्रियसम्बोधनम्  


विलिम्पन्त्य् एतस्मिन् मलयजरसार्द्रेण महसा  
दिशं चक्रं चन्द्रे सुकृतमय तस्या मृगदृशः ।  
दृशोर् बाष्पः पाणौ वदनम् असवः कण्ठकुहरे  
हृदि त्वं ह्रीः पृष्ठे वचसि च गुणा एव भवतः ॥६२१॥  


अचलसिंहस्य । (सु।र। ५३७, स।क।आ।व् ६१४, सू।मु। ४४।७)  


मुखेन्दुः प्रभ्रश्यन्नयनजलबिन्दुः करतले  
मृणालीहारो’पि ज्वर इव परीतापजनकः ।  
प्रियङ्गुश्यामाङ्ग्याः सुकृतमय वक्रे त्वयि मना  
गनाख्येयावस्थो रतिरमणबाणव्यतिकरः ॥६२२॥  


तस्यैव ।  


चन्द्रं चन्दनकर्दमेन लिखितं सा मार्ष्टि दष्टाधरा  
वन्द्यं निन्दति यच् च मन्मथम् असौ भङ्क्त्वाग्रहस् ताङ्गुलीः ।  
कामः पुष्पशरः किलेत् सुमनोवर्गं लुनीते च यत्  
तत् कां सा सुभग त्वया वरत्तनुर् बातूलतां लम्भिता ॥६२३॥  


राजशेखरस्य । (वि।शा।भ। २।२०, सु।र। ५४१, सू।मु। ४४।९)  


उन्मीलन्ति नखैर् लुनीहि वहति क्षौमाञ्चलेनावृणु  
क्रीडाकाननम् आविशन्ति वलयक्वाणैः समुत्रासय ।  
इत्थं पल्लवदक्षिणानिलकुहूकण्ठीषु साङ्केतिक  
व्याहाराः सुभग त्वदीयविरहे राधासखीनां मिथः ॥६२४॥  


अमरोः । (शा।प। ३४८९ सत्कविचन्द्रस्य; सू।मु। ४४।१३; स्द् १०।७९; पद्या। ३६० शम्भोः)  


दरपरिणतदूर्वादुर्बलाम् अङ्गलेखां  
ग्लपयति न यद् अस्याः श्वासजन्मा हुताशः ।  
स खलु सुभग मन्ये लोचनद्वन्द्ववारा  
मविरतपटुधारावाहिनीनां प्रभावः ॥६२५॥  


धीयीकस्य ।  
३१। पुरुषाभिधानम्   


तस्यास् तापम् अहं मुकुन्द कथयाम्य् एणीदृशस् ते कथं  
पद्मिन्याः सरसं दलं विनिहितं यस्याः सतापे हृदि ।  
आदौ शुष्यति सङ्कुचत्य् अनु ततश् चूर्णत्वम् आपद्यते   
पश्चान् मुर्मुरतां दधद् दहति च श्वासावधूतः शिखी ॥६२६॥  


कस्यचित् । (सू।मु। ४४।२५; सु।र। ५५३ कस्यचित्; उत्पलराज; पद्या। ३५६ शान्तिकरस्य)  


नीरसं काष्ठम् एवेदं सत्यं ते हृदयं यदि ।  
तथापि दीयतां तस्यै गता सा दशमीं दशाम् ॥६२७॥  


कुब्जराजस्य ।  


कुशलं तस्या जीवति कुशलं पृष्टासि जीवतीत्य् उक्तम् ।  
पुनर् अपि तद् एव कथयसि मृतां नु कथयामि या श्वसिति ॥६२८॥  


शित्तिपस्य । (कुवल्। १६७, स।क।आ। १।९७)  


तनुर् लीना तल्पे प्रियसहचरी हस्तकलनान्  
निजस्थानेङ्गानि श्वसितम् अपि तस्याः श्रमपदे ।  
क्व सा कान्तिर् याता बत न शपथैस् तास्व् अयम् अपि   
प्रतीमः स्त्रीहत्या तद् अपि तव चेतो नटयति ॥६२९॥  


युवराजदिवाकरस्य ।  


धिक् चण्डाल किम् आलपामि मधुपीझङ्कारझङ्झामरुन्  
माकन्दाङ्कुरसन्निपातजनितस् तस्याः स को’पि ज्वरः ।  
ताः सन्तापरुजः स चाङ्गजडिमा साहर्निशं जागरा  
त्वय्य् आश्लेषरसेन जीवति पुनस् त्यक्तो’न्यथा हस्तकः ॥६३०॥  


कस्यचित् ।  
३२। विरहिणीचेष्टा   


त्वां चिन्तापरिकल्पितं सुभग सा सम्भाव्य रोमाञ्चिता  
शून्यालिङ्गनसञ्चलद्भुजयुगेनात्मानम् आलिङ्गति ।  
किं चान्यद्विरहव्यथाप्रणयिणीं सम्प्राप्य मूर्च्छां चिरात्  
प्रत्युज्जीवति कर्णमूलपठितैस् त्वन्नाममन्त्राक्षरैः ॥६३१॥  


कस्यचित् । (सु।र। ५५५, शा।प। ३४८७)  


अच्छिन्नं नयनाम्बु बन्धुषु कृतं तापः सखीष्व् आहितो  
दैन्यं न्यस्तम् अशेषतः परिजने चिन्ता गुरुभ्यो’र्पिता ।  
अद्य श्वः किल निर्वृतिं व्रजति सा श्वासैः परैः खिद्यते  
विस्रब्धो भव विप्रयोगजनितं दुःखं विभक्तं तया ॥६३२॥  


(अमरु ७८।११०; स्भ्व् १४०७; सू।मु। ४४।२०; शा।प। ३४८६; पद्या। ३६४; दश ४।२७)  


पुनरुक्तावधिवासरम् एतस्याः कितव पश्य गणयन्त्याः ।  
इयम् इव करजः क्षीणस् त्वम् इव कठोराणि पर्वाणि ॥६३३॥  


धरणीधरस्य । (सु।र। ५५८)  


अत्रैव स्वयम् एव चित्रफलके कम्पस्खलल्लेखया  
सन्तापार्तिविनोदनाय कथम् अप्य् आलिख्य सख्या भवान् ।  
बाष्पव्याकुलम् ईक्षितः सपुलकं चूताङ्कुरैर् अर्चितो  
मूर्ध्ना च प्रणतः सखीषु मदनव्याजेन चापह्नुतः ॥६३४॥  


वाक्कूटस्य । (सु।र। ५४९)  


दूर्वाश्यामरुचो’पि चन्दनरसैर् यत् ते लिखत्य् आकृतिं  
सोढुं तापम् अनीश्वरा यद् अपि च ग्रीष्मागमं वाञ्छति ।  
यत् पुष्णाति निरस्य विभ्रमशुकान् बाला चकोरीकुलं  
मूढस् तत्र सखीजनः स्फुरति किं सुस्थस्य मे चेतसि ॥६३५॥  


कस्यचित् ।  


३३। सन्तापकथनम्  


सा धैर्याम्बुमरुस्थली विसृमरज्वालः स तापानलस्  
ते मुक्तामणयः कठोरतरुणज्वालामुचः शर्कराः ।  
कर्पूरस्य रजांसि बालुकम् असाव् अस्यास् तु जीवाध्वगः  
क्वापि क्वाप्य् उपयाति मुह्यति मुहुः क्वाप्î क्वचिन् मूर्च्छति ॥६३६॥  


महादेवस्य ।  


मृगशिशुदृशस् तस्यास् तापं कथं कथयामि ते  
दहनपतिता दृष्टा मूर्तिर् मया न हि वैधवी ।  
इति तु नियतं नारीरूपः स लोकदृशां प्रिय  
स्तव शठतया शिल्पोत्कर्षो विधेर् विघटिष्यते ॥६३७॥  


वाचस्पतेः । (द।रू। २।२९, सु।र। ५५७)  


एतस्याः स्मरसञ्ज्वरः करतलस्पर्शैः परीक्ष्यो’द्य नः  
स्निग्धेनापि जनेन दाहभयतः प्रस्थं पचः पाथसाम् ।  
निर्वीर्यीकृतचन्दनौषधविधौ तस्मिंश् चटत्कारिणो  
लाजस्फोटम् अमी स्फुटन्ति मणयो विश्वे’पि हारस्रजाम् ॥६३८॥  


राजशेखरस्य । (बा।रा। ५।११, सु।र। ७११)  


स्नाता निष्पतयालुलोचनपयः पुण्यस्रवन्तीजलैर्  
अध्यास्ते नवचन्दनार्द्रनलिनीसंवर्तिकावेदिकाम् ।  
प्रत्येकं स्मरजातवेदसि निजान्य् अङ्गानि हुत्वा क्षणाद्  
इन्दोर् अभुदयेन दास्यति पुनः सा प्राणपूर्णाहुतिम् ॥६३९॥  


धर्मयोगेश्वरस्य ।  


माल्यं मृणालवलयानि जलं जलार्द्रा  
कर्पूरहारहरिचन्दनचर्चितानि ।  
तस्या नवेन्दुकिरणाश् च न तापशान्त्यै   
त्वत्सङ्गसाध्यविरहज्वरजर्जरायाः ॥६४०॥  


पुरुषोत्तमदेवस्य ।  


३४। तनुताख्यानम्  


दोलालोलाः श्वसनमरुतश् चक्षुषी निर्झराभे  
तस्याः शुष्यत्तगरसुमनःपाण्डुरा गण्डभित्तिः ।  
तद्गात्राणां किम् इव हि बहु ब्रूमहे दुर्बलत्वं  
येषाम् अग्रे प्रतिपद् उदिता चन्द्रलेखाप्य् अतन्वी ॥६४१॥  


राजशेखरस्य । (सु।र। ५५२)  


आरब्धा मकरध्वजस्य धनुषैतस्यास् तनुर्वेधसा   
त्वद्विश्लेषविशेषदुर्बलतया जाता न तावद् धनुः ।  
तत् सम्प्रत्य् अपि रे प्रसीद किम् अपि प्रेमामृतस्यन्दिनीं   
दृष्टिं नाथ विधेहि सा रतिपतेः शिञ्जापि सम्जायताम् ॥६४२॥  


धोयीकस्य ।  


तस्यास् त्वदेकमनसः स्मरबाणवर्षैः   
कार्श्यं वपुः शठ बिभर्ति यथा यथैव ।  
स्तोकायिताश्रयतयेव तथा तथैव   
कान्तिर् घनीभवति लोलविलोचनायाः ॥६४३॥  


तस्यैव ।  


स्पृशन्त्याः क्षामत्वं मदनशरटङ्कव्यतिकरात्  
कुरङ्गाक्ष्यास् तस्याः शृणु सुभग कौतूहलम् इदम् ।  
अपूर्वेति त्रस्ता परिहरति तां केलहरिणी  
न विश्वे’प्य् आश्वासं दधति गृहलीलाशकुनयः ॥६४४॥  


कस्यचित् । (सू।मु। ४४।१७)  


अभवद् अभिनवप्ररोहभाजां   
छविपरिपाटिषु यः पुराङ्गकानाम् ।  
अहह विरहवैकृते स तस्याः   
क्रशिमनि सम्प्रति दूर्वया विवादः ॥६४५॥  


तैलपाटीयगाङ्गोकस्य ।  


३५। उद्वेगकथनम्  


सौघाद् उद्विजते त्यजत्य् उपवनं द्वेष्टि प्रभाम् ऐन्दवीं  
द्वारात् त्रस्यति चित्रकेलिसदसो वेशं विषं मन्यते ।  
आस्ते केवलम् अब्जिनीकिसलयप्रस्तारिशय्यातले   
सङ्कल्पोपनतत्वदाकृतिर् असायत् तेन चित्तेन सा ॥६४६॥  


राजशेखरस्य । (बा।रा। ५।८, स।क।आ।व् २०८, वि।शा।भ। ३।२, सु।र। ७४५)  


सोद्वेगा मृगलाञ्छने मुखम् अपि स्वं नेक्षते दर्पणे  
त्रस्ता कोकिलकूजिताद् अपि गिरं नोन्मुद्रयत्य् आत्मनः ।  
इत्थं दुःसहदाहदायिनि धृतद्वेषापि पुष्पायुधे   
मुग्धा सा सुभगे त्वयि प्रतिमुहुः प्रेमाधिकं पुष्यति ॥६४७॥  


शृङ्गारस्य । (सु।र। ५३६)  


विषं चन्द्रालोकः कुमुदवनवातो हुतवहः   
क्षतक्षारो हारः स खलु पुटपाको मलयजः ।  
अये किञ्चिद् वक्रे त्वयि सुभग सर्वे कथम् अमी  
समं जातास् तस्याम् अहह विपरीतप्रकृतयः ॥६४८॥  


अचलसिंहस्य । (सु।र। ५५४)  


न क्रीडागिरिकन्दरीषु रमते नोपैति वातायनं  
दूराद् द्वेष्टि गुरून् निरस्यति लतागारे विहारस्पृहाम् ।  
आस्ते सुन्दर सा सखीप्रियगिराम् आश्वासनैः केवलं  
प्रत्याशां दधती तया च हृदयं तेनापि च त्वां पुनः ॥६४९॥  


धोयीकस्य ।  


हारं पाशवद् आच्छिनत्ति दहनप्रायां न रत्नावलीं  
धत्ते कण्ठकशङ्किनीव कलिकातल्पे न विश्राम्यति ।  
स्वामिन् सम्प्रति सान्द्रचन्दनरसात् पङ्काद् इवोद्वेगिनी   
सा बाला विसवल्लरीवलयतो व्यालाद् इव त्रस्यति ॥६५०॥  


३६। निशावस्थाकथनम्  


अस्मिंश् चन्द्रमसि प्रसन्नमहसि व्यकोपकुन्दत्विषि  
प्राचीनं खम् उपेयुषि त्वयि मनाग् दूरे गते प्रेयसि ।  
श्वासः कैरवकोरकीयति मुखं तस्याः सरोजीयति  
क्षीरोदीयति मन्मथो दृगपि च द्राक् चन्द्रकान्तीयति ॥६५१॥  


कस्यचित् । (शा।प। ३४८०, सू।मु। ४४।१०; पद्या। ३५५ भीमभट्टस्य)  


अम्भोरुहं वदनम् अम्बकम् इन्दुकान्तः  
पाथोनिधिः कुसुमचापभृतो विकारः ।  
प्रादुर्बभूव सुभग त्वयि दूरसंस्थे  
चण्डालचन्द्रधवलासु निशासु तस्याः ॥६५२॥  


चण्डालचन्द्रस्य । (सु।र। ५३८)  


तापो’म्भः प्रसृतिं पचः प्रचयवान् बाष्पः प्रणालोचितः  
श्वासानर्तितदीपवर्तिलतिकाः पाण्डिम्नि मग्नं वपुः ।  
किं चान्यत् कथयामि रात्रिम् अखिलां त्वद्वर्त्मवातायने  
हस्तच्छत्रनिरुद्धचन्द्रमहसस् तस्याः स्थितिर् वर्तते ॥६५३॥  


राजशेखरस्य । (वि।शा।भ। २।२१, सु।र। ५४०)  


बाष्पैर् निष्पतयालुभिः कलुषिता गण्डस्थली चिन्तया   
चेतः कातरितं तरङ्गितम् उरः श्वासोर्मिभिः पीवरैः ।  
इत्थं त्वद्विरहे तदीयविपदं देवई त्रियामैव वा  
तल्पं वा परितापखिन्नम् अथवा जानाति पुष्पायुधः ॥६५४॥  


शरणस्य ।  


निष्पत्रं सरसीरुहां वनम् इदं निश्चन्दना मेदिनी  
निष्पङ्कानि पयांस्यपल्लवपुटा वृक्षा सखीभिः कृताः ।  
नीयन्ते सुभग त्वया रहितया सोत्कण्ठकोकीकुला  
क्रन्दाकर्णनजागरूककुमुदामोदास्तया रात्रयः ॥६५५॥  


कस्यचित् ।  


३७। वासकसज्जा  


तल्पं कल्पितम् एव कल्पयति सा भूयस् तनुं मण्डितां  
भूयो मण्डयति स्वयं रतिपतेर् अङ्गीकरोत्य् अर्चनाम् ।  
गच्छन्त्यां निशि मन्यते क्षतिम् इव द्वारं चिरं सेवते  
लीलावेश्मनि सा करोति मदनक्लान्ता वराकी न किम् ॥६५६॥  


आचार्यगोपीकस्य ।  


दृष्ट्वा दर्पणमण्डले निजमुखं भूषां मनोहारिणीं  
दीपार्चिःकपिशं च मोहनगृहं त्रस्यात्कुरङ्गीदृशा ।  
एवं नौ सुरतं भविष्यति चिराद् अद्येति सानन्दया  
मन्दं कान्तदिदृक्षयातिललितं द्वारे दृगारोपित्ं ॥६५७॥  


रुद्रटस्य । (शृ।ति। १।७६अ)  


अलसवलितैः प्रेमार्द्रार्द्रैर् मुहुर् मुकुलीकृतैः  
क्षणम् अभिमुखैर् लज्जालोलैर् निमेषपराङ्मुखैः ।  
हृदयनिहितं भावाकूतं वमद्भिर् इवेक्षणैः   
कथय सुकृती को’यं मुग्धे त्वयाद्य विलोक्यते ॥६५८॥  


अमरोः । (अमरु ४, सु।र। ५०८; स्व् १०९८, शा।प। ३४१६, सू।मु। ३९।४)  


अङ्गेष्व् आभरणं करोति बहुशः पत्रे’पि सञ्चारिणि   
प्राप्तं त्वां परिशङ्कते वितनुते शय्यां चिरं ध्यायति ।  
इत्य् आकल्पविकल्पतल्परचनासङ्कल्पलीलाशत  
व्यासक्तापि विना त्वया वरतनुर् नैषा निशां नेष्यति ॥६५९॥  


जयदेवस्य । (ग्ग् ६।३)  


अरतिर् इयम् उपैति मां न निद्रा  
गणयति तस्य गुणान् मनो न दोषान् ।  
विरमति रजनी न सङ्गम् आशा  
व्रजति तनुस् तनुतां न चानुरागः ॥६६०॥  


प्रवरसेनस्य । (सु।र। ७२३, शा।प। ३४२७ बिल्हणस्य, पद्या। २१४)  


३८। स्वाधीनभर्ट्र्का  


लिखति कुचयोः पत्रं कण्ठे नियोजयति स्रजं  
तिलकम् अलिके कुर्वन् गण्डाद् उदस्यति कुन्तलान् ।  
इति चटुशतैर् वारं वारं वपुः परितः स्पृशन्  
विरहविधुरो नास्याः पार्श्वं विमुञ्चति वल्लभः ॥६६१॥  


रुद्रटस्य । (शृ।ति। १।७४अ)  


स्वामिन् भङ्गुरयालकं सतिलकं भालं विलासिन् कुरु  
प्राणेश त्रुटितं पयोधरतटे हारं पुनर् योजय ।  
इत्य् उक्त्वा सुरतावसानसुखिता सम्पूर्णचद्न्रानना   
स्पृष्टा तेन तथेति जातपुलका प्राप्ता पुनर् मोहनम् ॥६६२॥  


तस्यैव । (शृ।ति। १।४२च्; स्द् ३।७३, सू।मु। ८०।६)  


यावकं तरुणपङ्कजप्रभे  
योषितश् चरणपङ्कजद्वये ।  
तुल्यरागम् अपि स न्यपातयच्  
चाटुमात्रकरणप्रयोजनः ॥६६३॥  


कस्यचित् ।  


एतांस् ते भ्रमरौघनीलकुटिलान् बध्नामि किं कुन्तलान्   
किं न्यस्यामि मधूकपाण्डुमधुरे गण्डे’त्र पत्रावलीम् ।  
किं चास्मिन् व्यपनीय बन्धनम् इदं पङ्केरुहाणां दलत्  
कोषश्रीमुषि सर्वचित्तहरिणस्यारोपयामि स्तने ॥६६४॥  


सूर्यधरस्य ।  


अगणितगुरुर् याच्ञालोलं पदान्तसदातिथिः   
समयम् अविदन् मुग्धः कालासहो रतिलम्पटः ।  
कृतककुपितं हस्ताघातं त्रपारुदितं हठाद्  
अपरिगणयन् लज्जायां मां निमज्जयति प्रियः ॥६६५॥  


आचार्यगोपीकस्य ।   


३९। विप्रलब्धा  


दृष्टो’यं विषवत् पुरा परिजनो दृष्टायतिर् वारयन्  
पौर्वापर्यविदां त्वया नहि कृताः कर्णे सखीनां गिरः ।  
हस्ते चन्द्रम् इवावतार्य सरले धूर्तेन धिग्वञ्चिता  
तत् किं रोदिषि किं विषदसि किम् उन्निद्रासि किं दूयसे ॥६६६॥  


कस्यचित् ।  


ज्ञातं ज्ञातिजनैः प्रघुष्टम् अयशो दूरं गता धीरता  
त्यक्ता ह्रीः प्रतिपादितो’प्य् अविनयः साध्वीपदं प्रोज्झितम् ।  
लुप्ता चोभयलोकसाधुपदवीदत्तः कलङ्कः कुले  
भूयो दूति किम् अन्यद् अस्ति यद् असाव् अद्यापि नागच्छति ॥६६७॥  


कस्यचित् । (शा।प। ३६१६, सू।मु। ७१।१४)  


सखि स विजितो वीणावाद्यैः कयाप्य् अपरस्त्रिया  
पणितम् अभवत् ताभ्यां तव क्षपाललितं ध्रुवम् ।  
कथम् इतरथा शेफालीषु स्खलत्कुसुमास्व् अपि   
प्रसरति नभोमध्ये’पीन्दौ प्रियेण विलम्ब्यए ॥६६८॥  


रुद्रटस्य । (पद्या। २१३; दशरूपक २।२३; शृ।ति। १।७८अद्)  


सोत्कण्ठं रुदितं सकम्पम् असकृद् यातं सबाष्पं चिरं  
चक्षुर् दिक्षु निवेशितं सकरुणं सख्या समं जल्पितम् ।  
नागच्छत्य् उचिते’पि वासकविधौ कान्ते समुद्विग्नया  
तत् तत् किञ्चिद् अनुष्ठितं मृगदृशा नो यत्र वाचां गतिः ॥६६९॥  


तस्यैव । (शृ।ति। १।७९अ)  


यत् सङ्केतगृहं प्रियेण कथितं सम्प्रेष्य दूतीं स्वयं  
तच् छून्यं सुचिरं निषेव्य सुदृशा पश्चाच् च भग्नाशया ।  
स्थानोपासनसूचनाय विगलत्सान्द्राञ्जनैर् लोचनैर्  
भूमाव् अक्षरमालिकेव लिखिता दीर्घं रुदत्या शनैः ॥६७०॥  


रुद्रटस्य । (शृ।ति। १।७८अ)  


४०। कलहान्तरिता   


कर्णे यन् न कृतं सखीजनवचो यन् नादृता बन्धुवाक्  
यत्पादे निपतन्न् अपि प्रियतमः कर्णोत्पलेनाहृतः ।  
तेनेन्दुर् दहनायते मलयजालेपः स्फुलिङ्गायते  
रात्रिः कल्पशतायते विसलताहारो’पि भारायते ॥६७१॥  


अमरोः । (सु।र। ७०२)  


मया तावद्गोत्रस्खलितहतकोपान्तरितया  
न रुद्धो निर्गच्छन्न् अयम् इति विलक्षः प्रियतमः ।  
अयं त्वाकूतज्ञः परिणतिपरामर्शकुशलः  
सखी लीको’प्य् आसील् लिखित इव चित्रेण किम् इदम् ॥६७२॥  


बिम्बोकस्य । (सू।मु। ८४।४, सु।र। ६५६)  


पदोपान्ते कान्ते लुठति तम् अनादृत्य भवनाद्  
द्रुतं निष्क्रामन्त्या किम् अपि न मयालोचितम् अभूत् ।  
अये श्रोणीभार स्तनभर युवां निर्भरगुरू  
भवभ्याम् अन्यत्र विलम्बो न विहितः ॥६७३॥  


गङ्गाधरस्य ।  


यत्पादप्रणतः प्रियः परुषया वाचा स निर्वारितो  
यत्सख्या न कृतं वचो जडतया यन्मन्युर् एको धृतः ।  
पापस्यास्य फलं तद् एतद् अधुना यच् चन्दनेन्दुद्युति  
प्रालेयाम्बुसमीरपङ्कजविसैर् गात्रं मुहुर् दह्यते ॥६७४॥  


रुद्रटस्य । (शृ।ति। १।७७अ, सू।मु। ५६।१)  


दहति विरहेष्व् अङ्गान् ईर्ष्यां करोति समागमे  
हरति हृदयं दृष्टः स्पृष्टः करोत्य् अवशां तनुम् ।  
क्षणम् अपि सुखं यस्मिन् प्राप्ते गते च न लभ्यते  
किम् अपरम् अतश् चित्रं यन् मे तथापि स वल्लभः ॥६७५॥  


अमरुकस्य । (सु।र। ७३४)  


४१। कलहान्तरितावाक्यम्  


सखि स सुभगो मन्दस्नेहो मयीति न मे व्यथा  
विधिविरचितं यस्मात् सर्वो जनः सुखम् अश्नुते ।  
मम तु मनसः सन्तापो’यं जने विमुखो’पि य  
त्कथम् अपि हतव्रीडं चेतो न याति विरागिताम् ॥६७६॥  


अमरोः । (स्व् १११८, सु।र। ६९४)  


निःश्वासा वदनं दहन्ति हृदयं निर्मूलम् उन्मथ्यते  
निद्रा नेति न दृश्यते प्रियमुखं रात्रिन्दिवं रुद्यते ।  
अङ्गं शोषम् उपैति पादपतितः प्रेयांस् तथोपेक्षितः   
सख्यः कं गुणम् आकलय्य दयिते मानं वयं कारिताः ॥६७७॥  


कस्यचित् । (अमरु ९८; पद्या॥ २३७, द।रू। २।२६)  


ज्योतिर्भ्यस् तद् इदं तमः समुदितं जातो’यम् अद्भ्यः शिखी  
पीयूषाद् इदम् उत्थितं विषमयं छायाप्तजन्मातपः ।  
को नामास्य विधिः प्रशान्तिषु भवेद् बाढं द्रढीयान् अयं  
ग्रन्थिर् यत् प्रियतो’पि विप्रियम् इदं सख्यः कृतं सान्त्वनैः ॥६७८॥  


कस्यचित् । (स।क।आ। २।६३)  


तल्लाक्षालिपिलाञ्छिताद् अपि मुखाद् इन्दुः स किं दुःसहः  
सन्तापाय पिकध्वनिः किम् उ मृषा वाचां प्रपञ्चाद् अपि ।  
किं तस्य प्रणयावधीरणपराधीनाद् अपि प्रेक्षणाद्  
उन्मीलन्ति सखि प्रसूनधनुषो मर्मच्छिदः सायकाः ॥६७९॥  


जलचन्द्रस्य ।  


कथाभिर् देशानां कथम् अपि च कालेन बहुना  
समायाते कान्ते सखि रजनिर् अर्धं गतवती ।  
ततो यावल्लीलाकलहकुपितास्मि प्रियतमे  
सपत्नीव प्राची दिग् इयम् अभवत् तावद् अरुणा ॥६८०॥  


कस्यचित् । (सु।र। १६४२)  


४२। कलहान्तरितासखीवचनम्  


अनालोच्य प्रेम्णः परिणतिम् अनादृत्य सुहृदस्  
त्वयाकाण्डे मानः किम् इति सरले प्रेयसि कृतः ।  
समाकृष्टा ह्य् एते विरहदहनोद्भासुरशिखाः   
स्वहस्तेनाञ्गारास् तद् अलम् अधुनारण्यरुदितैः ॥६८१॥  


अमरोः (अमरु ६६; स्भ्व् ११७०; सू।मु। ५६।९, सु।र। ६५९)  


मया प्राग् एवोक्तं कलहवति मा त्याजय गुणं  
भयेस् तु प्रेयांस् ते स्वकरवशगं मुञ्चसि मुधा ।  
अवाप्तो वैलक्ष्यं शर इव पुनर् नैति तद् अयं  
स्वयं गत्वानेयः प्रियसखि कराकर्षविधिना ॥६८२॥  


आचार्यगोपीकस्य ।   


श्रवसि न कृतास्ते तावन्तः सखीवचनक्रमा  
श्चरणपतितोङ्गुष्ठाग्रेणाप्य् अयं न हतो जनः ।  
कठिनहृदये मिथ्यामौनव्रतव्यसनाद् अयं  
परिजनपरित्यागोपायो न मानपरिग्रहः ॥६८३॥  


कस्यचित् । (सु।र। ६८७)  


जघनम् उन्नतम् आकुलमेखलं  
मुखम् अपाङ्गविसर्पिततारकम् ।  
इदम् अपास्य गतो यदि निर्घृणो  
ननु वोरोरु स एव हि वञ्चितः ॥६८४॥  


कस्यचित् । (स्व् ११६८)  


सखि न गणिता मानोन्मेषात् प्रियप्रणयक्षतिः  
परम् इह सखीवर्गस्येदं वचो न पुरस्कृतम् ।  
उदयशिखरारूढे नायं कलानिधिना बलात्  
किम् इति शिथिलो मानग्रन्थिः करैर् न करिष्यते ॥६८५॥  


जलचन्द्रस्य ।   
४३। गोत्रस्खलितम्  


पुरस् तन्व्या गोत्रस्खलनचकितो’हं नतमुखः   
प्रवृत्तो वैलक्ष्यात् किम् अपि लिखितुं दैवहतकः ।  
स्फुटो रेखान्यासः कथम् अपि स तादृक् परिणतो  
गता येन व्यक्तं पुनर् अवयवैः सैव तरुणी ॥६८६॥  


अमरोः (अमरु ४६)  


कृथा मैवं चेतः कथम् अपि मनाग् अस्खलद् इतः  
प्रमादाद् वाणीयं किम् इह करवाणि प्रणयिनि ।  
वृथैवायं ग्रन्थिर् झणझणितमञ्जीररणितं  
ततस् त्वत्पादाब्जं यद् इदम् अवतंसो भवतु मे ॥६८७॥  


नरसिंहस्य ।  


अर्धोक्ते भयम् आगतो’सि किम् इदं कण्ठश् च किं गद्गदश्  
चाटोर् अस्य न च क्षणो’यम् अनुपक्षिप्तेयम् आस्तां कथा ।  
ब्रूहि प्रस्तुतम् अस्तु सम्प्रति महत् कर्णे सखीनां मुखैस्   
तृप्तिर् निर्भरम् एभिर् अक्षरपदैः प्राग् एव मे सम्भृता ॥६८८॥  


अभिनन्दस्य । (सू।मु। ५७।२६)  


कथम् अपि कृतप्रत्यापत्तौ प्रिये स्खलितोत्तरे   
विरहकृशया कृत्वा व्याजं प्रकल्पितम् अश्रुतम् ।  
असहनसखीश्रोत्रप्राप्तिं विशङ्क्य ससम्भ्रमं   
विवलितदृशा शून्ये गेहे समुच्छ्वसितं पुनः ॥६८९॥  


कस्यचित् । (अस् ६३)  


दूराद् एत्य दृशा निवार्य च सखीर् उत्क्षिप्तदोःकङ्कण  
श्रोणिः सप्रणया पिधाय नयनद्वन्द्वं तवावस्थिता ।  
ज्ञातासीति विपक्षनाम गदता सम्भाविता सा त्वया  
जीवत्य् एव यदि त्वरां त्यज ननु त्वाम् एव याचिष्यते ॥६९०॥  


आचार्यगोपीकस्य ।  


४४। मानिनी  


बाले नाथ विमुञ्च मानिनि रुषं रोषान् मया किं कृतं  
खेदो’स्मासु न मे’पराध्यति भवान् सर्वे’पराधा मयि ।  
तत् किं रोदिषि गद्गदेन वचसा कस्याग्रतो रुद्यते  
नन्व् एतन् मम का तवास्मि दयिता नास्मीत्य् अतो रुद्यते ॥६९१॥  


अमरोः (अमरु ५३; द।रू। २।१७; स्व् १६१४, शा।प। ३५५४, सू।मु। ५७।१, सु।र। ६५३)  


एकत्रासनसंस्थितिः परिहता प्रतुद्गमाद् दूरतस्  
ताम्बूलानयनच्छलेन रभसाशेल्षो’पि संविघ्नितः ।  
आलापो’पि न मिश्रितः परिजनं व्यापारयन्त्य् आन्तिके  
कान्तं प्रत्युपचारतश् चतुरया कोपः कृतार्थीकृतः ॥६९२॥  


तस्यैव (अमरु १७, सु।र। ६३९, स्व् १५८३, शा।प। ३५३४, सू।मु। ५५।६, द।रू। २।१९, रस्क् २।६७ग्)  


आशङ्क्य प्रणतिं पटान्तपिहितौ पादौ करोत्यादरात्  
व्याजेनागतमावृणोति हसितं न स्पष्टमुद्वीक्षते ।  
मय्यालापवति प्रतीपवचनं सख्या सहाभाषते  
तस्यास्तिष्ठतु निर्भरप्रणयिता मानोऽपि रम्योदयः ॥६९३॥  


तस्यैव (स्व्। १५९०, शा।प। ३५३७, सू।मु। ५५।११)  


धूमायते मनसि मूर्च्छति चेष्टितेषु  
सन्दीप्यते वपुषि चेतसि जाज्वलीति ।  
वक्त्रे परिस्फुरति वाचि विजृम्भते’स्याः  
कान्तावमानजनितो बहुमानवह्निः ॥६९४॥  


कस्यचित् ।  


बाष्पासारः कथयति भृशं गण्डयोः पाण्डिमानं  
श्वासो भूम्ना स्तनकलसयोः पीनताम् आतनोति ।  
चित्तौत्सुक्यं किम् अपि कुरुते क्षामम् अङ्गं तद् अस्यास्  
तारुण्यस्य प्रसम् अधिकं मन्युर् आविष्करोति ॥६९५॥  


कस्यचित् ।  
४५। उदात्तमानिनी  


न मन्दो वक्त्रेन्दुः श्रयति न ललाटं कुटिलतां  
न नेत्राब्जं रज्यत्य् अनुषजति न भ्रूर् अपि भिदाम् ।  
इदं तु प्रेयस्याः प्रथयति रुषो’न्तर्विलसितं  
शते’पि प्रश्नानां यद् अभिदुरमुद्रोधरपुटः ॥६९६॥  


वैद्यधन्यस्य । (सु।र। ६८८)  


ईर्ष्याप्रस्फुरिताधरोष्ठरुचिरं वक्त्रं न मे दर्शितं  
साधिक्षेपपदा मनाग् अपि गिरो न श्राविता मुग्धया ।  
मद्दोषैः सरसैः प्रतापितमनोवृत्त्यापि कोपो’नया  
काञ्च्या गाढतरावबद्धवसनग्रन्थ्या समावेदितः ॥६९७॥  


काश्मीरनारायणस्य । (स्व् १५९१)  


भ्रूबेधो न कृतः कृता मुखशशिच्छायापि नायादृशी  
कालुष्येण न लम्भिताः कलगिरः कोपस् त्वतो लक्ष्यते ।  
यत् प्रागल्भ्यम् अपास्य सम्प्रति नवीभूतं पुनर् लज्जया  
यश् चायं विनयादरः प्रणयितां मुक्त्वा महान् वर्तते ॥६९८॥  


कस्यचित् ।  


आमृद्यन्ते श्वसितमरुतो यत्कुचोत्सेधकम्पैर्   
अन्तर्ध्यानात् त्रुटति च दृशोर् यद्बहिर्लक्ष्यलाभः ।  
पक्ष्मोत्क्षेपव्यतिकरहतो यच् च बाष्पस् तद् एते   
भावाश् चण्डि त्रुटितहृदयं मन्युम् आवदेयन्ति ॥६९९॥  


कस्यचित् ।  


यद्यपि श्रियम् आधत्ते भूषणानादरस् तव ।  
तथाप्य् अन्तर्गतं मन्युमयं कथयतीव मे ॥७००॥  


कस्यचित् ।  
४६। अनुरक्तमानिनी  


वलतु तरला धृष्टा दृष्टिः खला सखि मेखला   
स्खलतु कुचयोर् उत्कम्पान् मे विदीर्यन्तु कञ्चुकम् ।  
तद् अपि न मया सम्भाव्यो’सौ पुनर् दयितः शठः   
स्फुटति हृदयं मौनेनान्तर् न मे यदि तत्क्षणात् ॥७०१॥  


अमरोः । (सु।र। ६३६)  


भ्रूभङ्गे रचिते’पि दृष्टिर् अधिकं सोत्कण्ठम् उद्वीक्षते  
कार्कश्यं गमिते’पि चेतसि तनूरोमाञ्चम् आलम्बते ।  
रुद्धायाम् अपि वाचि सस्मितम् इदं दग्धाननं जायते   
दृष्टे निर्वहणं भविष्यति कथं मानस्य तस्मिन् जने ॥७०२॥  


तस्यैव (अमरु २४; सु।र। ६९५, स्भ् १५८०; उ।नी। ५।२५)  


भ्रूभेदो रचितः चिरं नयनयोर् अभ्यस्तम् आमीलनं  
रोद्धुं शिक्षितम् आदरेण हसितं मौने’भियोगः कृतः ।  
धैर्यं कर्तुम् अपि स्थिरीकृतम् इदं चेतः कथञ्चिन् मया  
बद्धो मानपरिग्रहे परिकरः सिद्धिस् तु दैवस्थिता ॥७०३॥  


धर्मकीर्तेः (अमरु ९२; सु।र। ६४५, पद्या॥ २३१)  


तद्वक्त्राभिमुखं मुखं विनमितं दृष्टिः कृता चान्यतस्  
तस्यालापकुतूहलाकुलतरे श्रोत्रे निरुद्धे मया ।  
हस्ताभ्याम् अपि वारितः सपुलकः स्वेदोद्गमो गण्डयोः  
सख्यः किं करवाणि यान्ति सहसा यत् कञ्चुके सन्धयः ॥७०४॥  


अमरोः (अमरु ११, स्व् १५८१, शा।प। ३५३५, सु।र। ६४०)  


स्फुटतु हृदयं कामं कामं करतु तनुं तनुं  
न सखि चटुलप्रेम्णा कार्यं पुनर् दयितेन मे ।  
इति सरभसं मानाटोपाद् उदीर्य वचस् तया  
रमणपदवी सारङ्गाक्ष्या सशङ्कितम् ईक्षिता ॥७०५॥  


तस्यैव (अमरु ७१ (६१); सु।र। ६६६, सू।मु। ५५।१)  


४७। नायके मानिनीवचनम्  


किं पादान्ते लुठसि विमनाः स्वामिनो हि स्वतन्त्राः   
कञ्चित् कालं क्वचिद् अभिरतस् तत्र कस् ते’पराधः ।  
आगस्कारिण्य् अहम् इह यया जीवितं तद्वियोगे  
भर्तृप्राणाः स्त्रिय इति ननु त्वं ममैवानुनेयः ॥७०६॥  


भावदेव्याः । [सु।र। ६४३ वाक्कूटस्य; सू।मु। ५७।१४; पद्या। ३८१ कस्यचित्]  


तथाभूद् अस्माकं प्रथमम् अविभिन्ना तनुर् इयं  
ततो नु त्वं प्रेयान् अहम् अपि हताशा प्रियतमा ।  
इदानीं नाथस् त्वं वयम् अपि कलत्रं किम् अपरं  
मयाप्तं प्राणानां कुलिशकठिनानां फलम् इदम् ॥७०७॥  


अमरोः । (अमरु ६६, स्व् १६२२, सु।र। ६४६)  


भवतु विदितं छद्मालापैर् अलं प्रिय गम्यतां  
तनुर् अपि न ते दोषो’स्माकं विधिस् तु पराङ्मुखः ।  
तव यथा तथाभूतं प्रेम प्रपन्नम् इमां दशां  
प्रकृतिचपले का नः पीडा गते हतजीविते ॥७०८॥  


तस्यैव (अमरु २७; स्व् १६१७, सू।मु। ५७।६, सु।र। ६५७, पद्या। २२३)  


कोपो यत्र भ्रूकुटिरचना निग्रहो यत्र मौनं   
यत्रान्योन्यस्मितम् अनुनयो यत्र दृष्टिः प्रसादः ।  
तस्य प्रेम्णस् तद् इदम् अधुना वैषमं पश्य जातं  
त्वं पादान्ते लुठसि नहि मे मन्युमोक्षः खलायाः ॥७०९॥  


तस्यैव (अमरु ३४; द।रू॥ २।१९, स्व् १६३०, शा।प। ३५६२, सू।मु। ८४।७, सु।र। ६४८)  


यदा त्वं चन्द्रोभूर अविकलकलापेशलवपु  
स्तदार्द्रा जाताहं शशधरमणीनां प्रकृतिभिः ।  
इदानीम् अर्कस् त्वं खररुचि समुत्सारितरसः   
किरन्ती कोपाग्नीन् अहम् अपि रविग्रावघटिता ॥७१०॥  


अचलस्य । (शा।प। ३५६४, सू।मु। ५७।२०, सु।र। ६४७)  


४७। मानिन्यां सखीप्रबोधः  


कियन्मात्रं गोत्रस्खलनम् अपराद्धं चरणयो  
श्चिरं लोठत्य् एष ग्रहवति न मानाद् विरमसि ।  
रुषं मुञ्चामुञ्च प्रियम् अनुगृहानायतिहितं  
शृणु त्वं यद् ब्रूमः प्रियसखि न माने कुरु मतिम् ॥७११॥  


मनोकस्य । (सु।र। ६८०)  


असद्वृत्तो नायं न च सखि गुणैर् एष रहितः  
प्रियो मुक्ताहारस् तव चरणमूले निपतितः ।  
गृहाणैनं मुग्धे व्रजतु तव कण्ठप्रणयिता  
मुपायो नास्त्य् अन्यो हृदयपरितापोपशमने ॥७१२॥  


कस्यचित् । (सू।मु। ५६।१०, सु।र। ६५८)  


लिखन्न् आस्ते भूमिं बहिर् अवनतः प्राणदयितो  
निराहाराः स्कह्यः सततरुदितोच्छूणनयनाः ।  
परित्यक्तं सर्वं हसितपठितं पञ्जरशुकैस्  
तवावस्था चेयं विसृज कठिने मानम् अधुना ॥७१३॥  


अमरोः (अमरु ७; शा।प। ३५५१, सू।मु। ५६।५, रस्क् २।२०६अ)  


यद् एतत् ते मौनं स्मितम् उदयते यन् न वदने  
यद् अव्यक्ता दृष्टिर् यद् अभिमुखवामः स्थितिरसः ।  
उपास्यानाम् ईदृग्विमतिषु हतप्रश्रयतया   
हृदा दूरं याति प्रियसखि नवीनः परिजनः ॥७१४॥  


उमापतिधरस्य ।  


पाणौ शोणतले तनूदरि दरक्षामा कपोलस्थली  
विन्यस्ताञ्जनदिग्धलोचनजलैः किं म्लानिमानीयते   
मुग्धे चुम्बतु नाम चञ्चलतया भृङ्गः क्वचित् कन्दली  
मुन्मीलन्नवमालतीपरिमलः किं तेन विस्मर्यते ॥७१५॥  


पाणिनेः । (सु।र। ६५१)  
४९। अनुनयः  


रम्भोरु क्षिप लोचनार्धम् अभितो बाणान् वृथा मन्मथः  
सन्धत्तां धनुर् उज्झतु क्षणम् इतो भ्रूवल्लिम् उल्लासय ।  
किं चान्तर् निहितानुरागमधुराम् अव्यक्तवर्णक्रमां  
मुग्धे वाचम् उदीरयास्तु जगतो वीणासु भेरीभ्रमः ॥७१६॥  


भेरीभ्रमकस्य । (सु।र। ४५०)  


किम् इति कवरी यादृक् तादृग् दृशौ किम् अञ्जने  
मृगमदमसीपत्रन्यासः स किं न कपोलयोः ।  
अयम् असमयं किं च क्लाम्यत्य् असंस्मरणेन ते  
शशिमुखि सखीहस्तन्यस्तो विलासपरिच्छदः ॥७१७॥  


अभिनन्दस्य । (स।क।आ। ४।१९३, सु।र। ७३१)  


प्रिये मौनं मुञ्च श्रुतिर् अमृतधारां पिबतु मे  
दृशाव् उन्मील्येतां भवतु जगद् इन्दीवरमयम् ।  
प्रसीद प्रेमापि प्रशमयतु निःशेषम् अधृती  
रभूमिः कोपानां ननु निरपराधः परिजनः ॥७१८॥  


डिम्बोकस्य । (सु।र। ६७०)  


यदि विनिहिता शून्या दृष्टिः किम् उ स्थिरकौतुका  
यदि विरचितो मौने यत्नः किम् उ स्फुरितो’धरः ।  
यदि नियमितं ध्याने चक्षुः कथं पुलकोद्गमः  
कृतम् अभिनयैर् दृष्टो मानः प्रसीद किम् उच्यताम् ॥७१९॥  


अमरोः । (स्व् १६२५, सु।र। ६३८)  


कपोले पत्राली करतलनिरोधेन मृदिता  
निपीतो निःश्वासैर् अयम् अमृतहृद्यो’धररसः ।  
मुहुः कण्ठे लग्नस् तरलयति बाष्पः स्तनतटं  
प्रियो मन्युर् जातस् तव निरनुरोधे न तु वयम् ॥७२०॥  


कस्यचित् । (अमरु ६७; सु।र। ६६४, स।क।आ।व् ४८९, स्व् १६२७)  


५०। मानभङ्गः  


दृष्टे लोचनवन्मनाङ्मुकुलितं पार्श्वस्थिते वक्त्रवन्  
न्यग्भूतं बहिर् आसितं पुलकवत् स्पर्शं समातन्वति ।  
नीवीबन्धवदागतं शिथिलतां सम्भाषमाणे ततो  
मानेनापसृतं ह्रियेव सुदृशः पादस्पृशि प्रेयसि ॥७२१॥  


कस्यचित् । (स।क।आ।व् १५।४९६, शा।प। ३५८१, सू।मु। ५८।२, सु।र। ६९९)  


चेतस्य् अङ्कुरितं विसारिणि दृशोर् द्वन्द्वे द्विपत्रायितं  
प्रायं पल्लवितं वचस्य् उपचितं प्रौढं कपोलस्थले ।  
तत्तत्कोपविचेष्टिते कुसुमितं पादानते तु प्रिये  
मानिन्यां फलितं तु मानतरुणा पर्यन्तबन्ध्यायितम् ॥७२२॥  


राजशेखरस्य । (सु।र। ६७९)  


एकस्मिन् शयने पराङ्मुखतया वीतोत्तरं ताम्यतोर्  
अन्योन्यस्य हृदि स्थिते’प्य् अनुनये संरक्षतोर् गौरवम् ।  
दम्पत्योः शनकैर् अपाङ्गवलनान् मिश्रीभवच्चक्षुषोर्  
भग्नो मानकलिः सहासरभसं व्यासक्तकण्ठग्रहम् ॥७२३॥  


अमरोः (अमरु १९, स्व् २११२, शा।प। ३७१५, सू।मु। ८१।८, सु।र। ६६७)  


दूराद् उत्सुकम् आगते विवलितं सम्भाषिणि स्फारितं  
संश्लिष्यत्य् अरुणं गृहीतवसने किञ्चिन् नतभ्रूलतम् ।  
मानिन्याश् चरणानतिव्यतिकरे बाष्पाम्बुपूर्णेक्षणं  
चक्षुर् जातम् अहो प्रपञ्चचतुरं जातागसि प्रेयसि ॥७२४॥  


तस्यैव । (अमरु ४४, सू।मु। ५५।३, सु।र। ६४१)  


सुतनु जहिहि कोपं पश्य पादानतं मां  
न खलु तव कदाचित् कोप एवं विधो’भूत् ।  
इति निगदति नाथे तिर्यगामीलिताक्ष्या  
नयनजलम् अनल्पं मुक्तम् उक्तं न किञ्चित् ॥७२५॥  


तस्यैव (अमरु ३५, स्व् १६००, शा।प। ३५७७, सू।मु। ५७।३३, सु।र। ६७८)  
५१। प्रवसद्भर्तृका  


दृष्टः कातरनेत्रया चिर्तरं बद्धाञ्जलिं याचित्  
पश्चादंशुकपल्लवेन विधृतो निर्व्याजमालिङ्गितः ।  
इत्याक्षिप्य यदा समस्तमघृणो गन्तुं प्रवृत्तः शठः  
पूर्वं प्राणपरिग्रहो दयितया मुक्तस्ततो वल्लभः ॥७२६॥  


कस्यचित् । (अमरु ८१, स।क।आ।म् ७२६, शा।प। ३३८६, सू।मु। ३७।६)  


संरुद्धाः कथम् अप्य् अमङ्गलभयात् पक्ष्मान्तरव्यापिनो’  
प्य् उत्तानीकृतलोचनं निपुणया बास्पाम्भसां बिन्दवः ।  
न्यस्यन्त्याः सहकारपल्लवम् अथ व्यानम्य पत्युः पुरो  
धारावाहिभिर् एव लोचनजलैर् यात्राघटः पूरितः ॥७२७॥  


धोयीकस्य ।  


मुग्धे प्रेषय यामि यान्ति पथिकाः कालो’वधिः कथ्यताम्  
उद्विग्ना किम् अकाण्ड एव भवती तूष्णीं किम् एवं स्थिता ।  
पूर्वोक्त्योपरतां प्रियेण दयिताम् आश्लिष्य तत्तत्कृतं  
दत्तो येन समस्तपान्थनिवहप्राणान्तिको डिण्डिमः ॥७२८॥  


कस्यचित् । (स्व् १०६२)  


आपृष्टासि विनिर्गतो’ध्वगजनस् तन्वङ्गि गच्छाम्य् अहं   
स्वल्पैर् एव दिनैः समागम इति ज्ञात्वा शुचं मा कृथाः ।  
इत्य् आकर्ण्य वचः प्रियस्य सहसा तन्मुग्धया चेष्टितं   
येनाकाण्डसमाप्ततीव्रविरहक्लेशः कृतो वल्लभः ॥७२९॥  


कस्यचित् । (स्व् १०५४)  


भ्रातर् बाष्प मुहुर् विमुञ्च नयनं यावत् तिरोधीयते  
नायं निष्करुणः पुरा निरवधिर् भावी तथैवोदयः ।  
इत्य् आकर्ण्य वियोगमुग्धमनसः स्वप्नोपनीतं वचः   
सञ्जाता दयितस्य योजनशतं शय्योपकण्ठस्थली ॥७३०॥  


जलचन्द्रस्य ।  


५२। यात्राक्षेपः  


कान्ते कत्य् अपि वासराणि गमय त्वं मीलयित्वा दृशौ  
स्वस्ति स्वस्ति निमीलयामि नयने यावन् न शून्या दिशः ।  
आयाता वयम् आगमिष्यति सुहृद्वर्गस्य भाग्योदयैः   
सन्देशो वद कस् तवाभिलषितस् तीर्थेषु तोयाञ्जलिः ॥७३१॥  


वीरस्य । (अमरु २५)  


गन्तुं वाञ्छसि गच्छ पिच्छिलम् अमी यावन् न कुर्वन्ति ते  
पन्थानं मृदुमर्दलध्वनिमुचो धाराभिर् अम्भोधराः ।  
एतस्यास् तव तानि # रहसि प्रेमाक्षराणि ध्रुवं   
ध्यायन्त्यास् तु विपद् विनोदनसखी मुर्च्छैव सम्पत्स्यते ॥७३२॥  


कस्यचित् ।  


यास्यामीति गिरः श्रुता अवधिर् अप्य् आलम्बितश् चेतसा  
गेहे यत्नवती भविष्यसि सदेत्य् एतत् समाकर्णितम् ।  
मुग्धे मा शुच इत्य् उदीरितवतः पत्युर् निरीक्ष्याननं  
निःश्वस्य स्तनपायिनि स्वतनये दृष्टिश् चिरं पातिता ॥७३३॥  


भदन्तधीरनागस्य । (स्व् १०६४)  


आयास्यस्य् अवधावपर्यवसिते गत्वेति सम्भाव्यते   
सम्प्राप्ते त्वयि यानि तान्यपि सुखान्य् अद्यापरोक्षाणि नः ।  
किं त्व् अज्ञातवियोगवेदनम् इदं सद्यस् त्वयि प्रस्थिते   
चेतः किं नु करीष्यतीत्य् अविदितं सम्यङ् न निश्चीयते ॥७३४॥  


कस्यचित् । (स्व् १०६१)  


लोलैर् लोचनवारिभिः सशपथैः पादप्रणामैः प्रियैर्  
अन्यास् ता विनिवारयन्ति कृपणाः प्राणेश्वरं प्रस्थितम् ।  
पुण्याहं व्रज मङ्गलं सुदिवसं प्रातः प्रयातस्य ते  
यत् स्नेहोचितम् ईहितं प्रियतम त्वं निर्गतः श्रोष्यसि ॥७३५॥  


कस्यचित् । (अमरु ६१; स्व् १०६०, शा।प। ३३९५, सू।मु। ३७।१२)  


५३। प्रोषितभर्तृका  


मध्ये वेश्म समुद्गता तद् अनु च द्वारान्तरालं गता  
निर्याताथ कथञ्चिद् अङ्गणभुवं प्रेयांस् तु नालोकितः ।  
हंहो वायस राजहंस शुक हे हे सारिके कथ्यतां  
का वार्तेति मृगीदृशो विजयते बाष्पाम्बुगर्भं वचः ॥७३६॥  


महोदधेः । (सु।र। ७१८)  


अस्तव्यस्तसमीरकम्पिततया दृष्टेस् तिरस्कारिणीं   
हस्तेनालकवल्लरीम् अकुटिलाम् आनीय कर्णान्तिकम् ।  
उद्वीक्ष्य प्रियमार्गम् अध्वगवधूर् अस्तं गते भास्वति   
छिन्नाशा स्वनिवेशम् एति शनकैः स्वप्नेक्षणाशंसिनी ॥७३७॥  


कस्यचित् ।  


अभ्यासस्थितचूतषण्डगहनस्थानादितो गेहिनी   
ग्रामं कञ्चिद् अवृक्षकं विरहिणी तूर्णं वधूर् नीयताम् ।  
अत्रायान्त्यचिरेण कोकिलकुलव्याहारझङ्कारिणः   
पन्थस्त्रीजनजीवितैकहरणप्रौढाः पुरो वासराः ॥७३८॥  


कस्यचित् ।  


सौख्ये गते प्रवसता दयितेन सार्धं  
नेत्रद्वये दयितमार्गगमान् निवृत्ते ।  
व्रीडावती बत कृता हतजीवितेन  
निर्याय यन् न पद्मात्रम् अपि प्रयातम् ॥७३९॥  


कस्यचित् ।  


वत्से माधवि मुग्धिकासि बलवद् वन्यौकसो देवताः  
पान्तु त्वाम् अयम् अस्तम् अञ्चति रविर् यातो’वधिस् ते पितुः ।  
शान्तं पापम् अमङ्गलं परम् अतः शान्त्या न कल्याणि मे  
कल्यन् नव्यमधुव्रताय तुय् मधून्य् उद्दिश्य मे दास्यसि ॥७४०॥  


कस्यचित् ।  
५४। प्रोषितभर्तृकावचनम्  


प्रस्थानं वलयैः कृतं प्रियसखैर् अजस्रं गतं  
धृत्या न क्षणम् आसितं व्यवसितं चित्तेन गन्तुं पुरः ।  
गन्तुं निश्चितचेतसि प्रियतमे सर्वे समं प्रस्थिता  
गन्तव्ये सति जीवितप्रियसुहृत्सार्थः किम् उ त्यज्यते ॥७४१॥  


कस्यचित् । (अमरु ३२; स्भ्व् ११५१; शा।प। ३४२४; सू।मु। ३७।१९; पद्या। ३१४)  


आयाता मधुयामिनी विजयते कान्तप्रयाणोत्सवः  
प्राणा यान्तु यियासवो यदि पुनर् जन्मग्रहो’भ्यर्थये ।  
व्याधः कोकिलबन्धने विधुपरिध्वंसे च राहोर् गणाः   
कन्दर्पे हरनेत्रपावककणाः प्राणेश्वरे मन्मथः ॥७४२॥  


इन्द्रशिवस्य ।  


यात्रामङ्गलसंविधानरचनाव्यग्रे सखीनां गणे  
बाष्पाम्भःपिहितेक्षणे गुरुजने तद्वत्सुहृन्मण्डले ।  
प्राणेशस्य मदीक्षणार्पितदृशः कृच्छाद् अतिक्रामतः   
किं व्रीडाहतया मया भुजलतापाशो न कण्ठे’र्पितः ॥७४३॥  


कस्यचित् । (स्व् ११५०, शा।प। ३४३७)  


किं चूतैर् न विजृम्भितं स्तवकितं किं तैर् न कङ्केल्लिभिः  
सिन्दूरैर् इव मुद्रितास् तत इतो जाता न किं किंशुकाः ।  
विस्मृत्यापि न कोकिलैः किम् उ रुतं किं दाक्षिणात्यानिलैर्  
वातं तत्र न निर्वृतैकहृदयो यत्रास्ति मे वल्लभः ॥७४४॥  


कस्यचित् ।  


मया बद्धा वेणी निवसितम् अशुक्लं च वसनं  
श्रुताः शोचन्तीनां पर्जनसखीनाम् अपि गिरः ।  
निवृत्तास् ते दृष्टा गत्म् अनुगता ये’स्य सुहृदस्  
तथाप्य् एते प्राणा दयितम् अनुयाता न कृपणाः ॥७४५॥  


कस्यचित् । (स्व् ११४२)  


५५। सखीं प्रति प्रोषितभर्तृकावचनम्  


अवधिदिवसः प्राप्तश् चायं तनोर् विरहस्य वा   
रविर् अयम् उपैत्य् अस्तं सख्यो ममापि च जीवितम् ।  
तद् अलम् अफलैर् आशाबन्धैः प्रसीद नमो’स्तु ते   
हृदय सहसा पाकोत्पीडं विडम्बय दाडिमम् ॥७४६॥  


अभिमन्योः । (सू।मु। ४०१९)  


गर्जत्य् एकः परभृतयुवा पञ्चमध्वानगर्भं  
वाति स्वैरं मलयपवनो दूरतो जीवितेशः ।  
एह्य् आलिङ्ग प्रियसखि पुनः क्वावयोर् दर्शनं स्यात्  
प्रत्यासन्नं मरणम् असवः कण्ठदेशे लुठन्ति ॥७४७॥  


कस्यचित् ।  


अवधिदिवसः सो’यं नात्रागतः किम् इयत् क्षणं   
वितर नयने पश्यैतन् मे पुरः सखि साहसम् ।  
इयम् इयम् अहं रूढज्वालाकरालितरोदसीं   
मलयजरसाभ्यक्तैर् अङ्गैः पताम्य् अभि कौमुदीम् ॥७४८॥  


गोसकस्य ।  


दृष्टं केतकधूलिधूसरम् इदं व्योम क्रमाद् वीक्षिताः  
कच्चान्ताश् च शिलीन्ध्रकन्दलभृतः सोढाः कदम्बानिलाः ।  
सख्यः संवृणुताश्रु मुञ्चत भयं कस्मान् मुदेवाकुला  
एतान् अप्य् अधुनास्मि वज्रघटिता नूनं सहिष्ये धनान् ॥७४९॥  


रुद्रटस्य । (शृ।ति। २।६०अ; पद्या। ३२७)  


प्रसर शिशिरामोदं कौन्दं समीर समीरय  
प्रकटय शशिन्न् आशाः कामं मनोज समुल्लस ।  
अवधिदिवसः पूर्णः सख्यो विमुञ्चत तत्कथां   
हृदयम् अधुना किञ्चित् कर्तुं ममान्यद् इहेच्छति ॥७५०॥  


तस्यैव । (शृ।ति। २।५८ए, सू।मु। ४०।१८; पद्या। ३३४)  


५६। प्रोषितभर्तृकाप्रियसंवादः   


द्वारस्तम्भनिषण्णया दयितया वक्रीकृतग्रीवया  
नासाग्रागतवारिबिन्दुविसरैः संसिच्यमानाङ्गया ।  
मन्युस्तम्भितकण्ठगद्गदगिरा प्रोच्चारितार्धाक्षरं  
सन्दिष्टं तव कान्तया पथिक तद् वक्तुं न यत् प्रार्थये ॥७५१॥  


तुतातितस्य ।  


नावस्था वपुषो ममेयम् अवधेर् उक्तस्य नातिक्रमो  
नोपालम्भपदानि वाप्य् अकरुणे तत्राभिधेयानि ते ।  
प्रष्टव्यः शिवमालि केवलम् असौ कच्चिद् भवद्गोचरे  
नायातं मलयानिलैर् मुकुलितं कच्चिन् न चूतैर् इति ॥७५२॥  


वाक्कूटस्य । (सु।र। ७२५)  


कुटजकटवो घ्राता वाताः श्रुतं घनगर्जितं  
निशि निशि मुहुः शून्ये तल्पे कृतः शयनश्रमः ।  
अवधिगणना रेखा पूर्णाः कृता गृहभित्तयो  
न तव सविधं प्राणाः प्राप्ता न वा त्वम् इहागतः ॥७५३॥  


कस्यचित् ।  


विज्ञप्तिर् एषा मम जीवबन्धो  
तत्रैव नेया दिवसाः कियन्तः ।  
सम्प्रत्य् अयोग्यस्थितिर् एष देशः  
करा हिमांशोर् अपि तापयन्ति ॥७५४॥  


विज्जाया गणपतेः ।  


गन्तासि चेत् पथिक हे मम यत्र कान्तस्  
तत्त्वं वचो हर शुचौ जगताम् असह्यः ।  
तापः सगर्जगुरुवारिनिपातभीतस्  
त्यक्त्वा भुवं विरहिणीहृदयं विवेश ॥७५५॥  


लडहचन्द्रस्य ।  
५७। प्रोषितभर्तृकावस्था  


अविरलपतद्बाष्पोत्पीडप्रसिक्तकपोलया   
वचनविषयः सन्देशो’न्यस् तया विहितो न ते ।  
मनसि किम् अपि ध्यायन्त्या तु क्षणं तव कान्तया   
पथिक निहिता दृष्टिः कष्टं नवे करुणाङ्कुरे ॥७५६॥  


धर्मपालस्य ।  


पक्ष्माग्रस्खलिताश्रुधौतवलया निष्पन्दतारेक्षणा  
बिभ्राणा करपल्लवेन सततं क्षामं कपोलस्थलम् ।  
सेदानीं लिखितेव काम् अपि गतावस्थां सखीभिश् चिराद्  
आसन्नावधिवासरप्रकटितप्रत्याशयाश्वास्यते ॥७५७॥  


कस्यचित् ।  


विच्छिन्ने’वधिवासरे क्षणम् अथ त्वद्वर्त्मवातायनं  
वारं वारम् उपेत्य निर्घृणतया निश्चित्य किञ्चित् ततः ।  
सम्प्रत्य् एव निवेद्य केलिकुररीः सास्रं सखीभ्यः शिशोर्  
माधव्याः सहकारकेण करुणः पाणिग्रहः कल्पितः ॥७५८॥  


कस्यचित् ।  


निपतति शयने तव स्मरन्ती  
पथिकवधूर् अवधूतजीविताशा ।  
जलधरसमयस्य केतुभूतां  
वकुललताम् अवलोक्य पुष्पिताग्राम् ॥७५९॥  


कस्यचित् ।  


आदूरात् प्रतिपान्थम् आहितदृशः प्रत्याशयोन्मीलति   
ध्वान्ते स्वान्तम् अहर् व्यये’पि न परावृत्तं कुरङ्गीदृशः ।  
तस्या निःसहबाहुवल्लिविगलद्धम्मिल्लवद् भङ्गुर   
ग्रीवं दीर्घम् अजीववत् प्रियसखीवर्गेण नीतं वपुः ॥७६०॥  


कस्यचित् ।  


५८। वर्त्मावलोकिनी  


पाण्डुक्षामकपोलपालिलुठितां त्रस्तैणशावेक्षणा  
हस्तेन श्लथकङ्कणेन कवरीम् उल्लासयन्ती मुहुः ।  
द्वारोपान्तविलम्बिनी प्रियपथं तन्वङ्गि यद् वीक्षसे  
तन् मन्ये विकटैर् इवाञ्चसि पुरः पन्थानम् इन्दीवरैः ॥७६१॥  


कस्यचित् ।  


पर्यस्तो दिवसस् तटीमयम् अटत्य् अस्ताचलस्यांशुमान्  
सम्प्रत्य् अङ्कुरितान्धकारपटलैर् लम्बालका द्यौर् इव ।  
एह्य् अन्तर् विश वेश्मनः शशिमुखि द्वारस्थलीतोरणे  
स्तम्भालम्बितबाहुवल्लि रुदती किं त्वं पथः पश्यसि ॥७६२॥  


धर्मयोगेश्वरस्य ।  


उत्क्षिप्यालकमालिकां विलुलिताम् आपाण्डुगण्डस्थलाद्  
विश्लिष्यद्वलयप्रपातभयतः प्रोद्यम्य किञ्चित् करौ ।  
द्वारस्तम्भनिषण्णगात्रलतिका केनापि पुण्यात्मना  
मार्गालोकनदत्तदृष्टिर् अबला तत्कालम् आलिङ्ग्यते ॥७६३॥  


रुद्रटस्य । (शृ।ति। १।८१)  


आजन्मव्यवसायिना क्रतुशतैर् आराध्य पुष्पायुधं   
केनाकारि पुरा तनूदरि तनुत्यागः प्रयागभ्रमे ।  
यस्यार्थे सखि लोलनेत्रनलिनीनालायमानस्खलद्   
बष्पाम्भः पतनान्तरालवलितग्रीवं पथः पश्यसि ॥७६४॥  


धोयीकस्य ।   


आदृष्टिप्रसरात् प्रियस्य पदवीम् उद्वीक्ष्य निर्विण्णया  
विश्रान्तेषु पथिष्व् अहःपरिणतौ ध्वान्ते समुत्सर्पति ।  
यान्त्यैव स्वनिवेशनं प्रतिपथं पान्थस्त्रियास्मिन् क्षणे  
मा भूद् आगत इत्य् अमन्दवलितोद्ग्रीवं मुहुर् वीक्षितम् ॥७६५॥  


सिद्धोकस्य । (अमरु ६४, द।रू। २।२७अ, स्व् १०५६, सु।र। ७२८)  


५९। काकः  


गतोस्तं तिग्मांशुर् व्रज सहचरीनीडम् अधुना  
सुखं भ्रातः सुप्याṚ स्वजनसदृशं वायस कृतम् ।  
मयि स्नेहाद् बाष्पस्थगितरुचिदृष्टौ सकरुणं  
रुदत्यां यो यातस् त्वयि स विलपत्य् एष्यति कथम् ॥७६६॥  


कस्यचित् । (स्व् ११४०)  


दत्तं पिण्डं नयनसलिलक्षालनाधौतगण्डं  
द्वारोपान्ते गतदयितया सङ्गमान्वेषणाय ।  
वक्रग्रीवश् चलनतशिराः पार्श्वसञ्चारिनेत्रः  
पाशाशङ्की गलितवलयाक्रान्तम् अश्नाति काकः ॥७६७॥  


कस्यचित् ।  


वारं वारम् अलीक एव हि भवान् किं व्याहृतैर् गम्यता  
मित्य् उद्गम्य सुमन्दबाहुलतिकाम् उत्थापयन्त्या रुषा ।  
सङ्क्रान्तैर् वलयैर् अलङ्कृतगलो युष्मद्वियोगोचितां  
तन्वङ्ग्याः प्रकटीकरीति तनुताम् अङ्गे भ्रमन् वायसः ॥७६८॥  


कस्यचित् । (सु।र। ७३२)  


यत् पुष्णासि पिकानकारणरिपून् अध्वन्य् अवामभ्रुवां  
यच् चाच्छिद्य बलिं विलुम्पसि करात् सर्वं सहिष्ये तव ।  
हंहो मद्वचनादितस् त्वयि गते शाखान्तरं वायस   
क्षेमेणाद्य समागमिष्यति स चेत् कान्तश् चिरं प्रोषितः ॥७६९॥  


धोयीकस्य ।  


उल्लासो विरुतेन मङ्गलबलिग्रासेन विश्वासनं   
सञ्चारेण कृतो विलोचनयुगे बाष्पोद्गमावग्रहः ।  
यातो’स्तम् रविर् एष सम्प्रति पुरः स्वस्त्य् अस्तु ते गम्यताम्   
एते त्वाम् अनुयान्तु सम्प्रति मम प्राणाः प्रियान्वेषिणः ॥७७०॥  


जलचन्द्रस्य ।  


६०। प्रोषितसम्भेदः  


आयाते दयिते मरुस्थलभुवाम् उत्प्रेक्ष्य दुर्लङ्घ्यतां  
गेहिन्या परितोषबाष्पतरलाम् आसज्य दृष्टिं मुखे ।  
दत्त्वा पीलुशमीकरीरकवलान् स्वेनाञ्चलेनादरा  
दामृष्टं करभस्य केसरसटाभाराग्रलग्नं रजः ॥७७१॥  


केशटस्य । (स।क।आ। ५।१२०, द।रू। ४।१४अ, सु।र। ५१२, स्व् २०७५, सू।मु। ५४।४)  


केयूरीकृतकङ्कणावलिर् असौ कर्णावतंसीकृत  
व्यालोलालकपद्धतिः पथि पुरो बद्धाञ्जलिः पृच्छति ।  
यावत् कञ्चिद् उदन्तम् आत्मकम् इतुस् तावत् स एवेत्य् अथ  
व्रीडावक्रितकण्ठनालम् अबला कैः कैर् न भिन्ना रसैः ॥७७२॥  


राजशेखरस्य । (सू।मु। ५४।१०, सु।र। ७१३)  


निद्रे भद्रम् अवस्थितासि कुशलं संवेदने किं तव  
क्षेमं ते सखि निर्वृते न तु समं कान्तेन यूयं गताः ।  
किं चान्यत् प्रियसङ्गमेन चलितो गच्छन् विपद्वत्सलो  
मूर्च्छाविस्मृतिवेदनापरिजनो दृष्टो’स्मदीयो न वा ॥७७३॥  


अरविन्दस्य । (सु।र। ७१७)  


प्राग् यामिनि प्रियवियोगविपत्तिकाले  
त्वय्य् एव वासरशतानि लयं गतानि ।  
दैवात् कथं कथम् अपि प्रियसङ्गमे’द्य  
चण्डालि किं त्वम् असि वासर एव लीना ॥७७४॥  


कस्यचित् ।  


प्रत्युद्गम्य तनूरुहोद्गतिवशात् खेदस्खलच्चेष्टया  
दत्त्वा स्वेदलवैः स्वहस्तगलितैः प्रक्षालना पादयोः ।  
किञ्चित् स्मेरमुखप्रकीर्णदशनस्वच्छांशुपुष्पोज्ज्वलैर्  
आनन्दाश्रुभिर् अर्चितो दयितया पान्थश् चिराद् आगतः ॥७७५॥  


कस्यचित् ।  


६१। अभिसारारम्भः  


पतिर् दुर्वञ्चो’यं विधुरमलिनो वर्त्म विषमं  
जनश् छिद्रान्वेषी प्रणयिवचनं दुष्परिहरम् ।  
अतः काचित् तन्वी रतिविदितसङ्केतगतये  
गृहाद् वारं वारं निरसरद् अथ प्राविशद् अथ ॥७७६॥  


कस्यचित् । (सु।र। ८३०)  


मन्दं निधेहि चरणौ परिधेहि नीलं  
वासः पिधेहि वलयावलिम् अञ्चलेन ।  
मा जल्प साहसिनि शारदचन्द्रकान्ति  
दन्तांशवस् तव तमांसि समापयन्ति ॥७७७॥  


नालस्य । (पद्या॥ १९४; शा।प। ३६२०, सू।मु। ७१।८ हरिहरस्य)  


उत्क्षिप्तं सखि वर्तिपूरितमुखं मूकीकृतं नूपुरं   
काञ्चीदाम निवृत्तघर्घररवं क्षिप्तं दुकूलान्तरे ।  
सुप्ताः पञ्जरसारिकाः परिजनो’प्य् आघूर्णितो निद्रया   
शून्यो राजपथस् तमांसि निविडान्य् एह्य् एहि निर्गम्यताम् ॥७७८॥  


योगेश्वरस्य ।  


सखी निर्वैलक्ष्या स च सहचरो’त्यन्तचपलः  
कृतो मुग्धे दुग्धे किम् इति वृषदंशः प्रहरिकः ।  
सुवर्णं स्वं चक्षुः फलति न विलम्बस्व कुलटा  
कुलोत्पातः शातक्रतवम् अचलं चुम्बति शशी ॥७७९॥  


मित्रस्य ।  


मुञ्चत्य् आभरणानि दीप्तमुखराण्य् उत्तंसम् इन्दीवरैः  
कुर्वाणा दधती मुहुर् मृगमदक्षोदानुलिप्तं वपुः ।  
कालिन्दीजलवेणिनीलमसृणं चीनांशुकं बिभ्रती  
मुग्धे त्वं प्रकटीकरोष्य् अविनयारम्भं वृथा निह्नवः ॥७८०॥  


लक्ष्मणसेनदेवस्य ।  


६२। अभिसारिका  


निविड्य कुचयोर् निचोलबन्धं  
रचय लघूनि कियन्तिचित् पदानि ।  
निजपतिचिरभोगपातकाना  
मुपशमतीर्थम् अयं स ते निकुञ्जः ॥७८१॥  


चूडामणेः ।  


अभिसरणरसः कृशाङ्गयष्टे  
रयम् अपरत्र न वीक्षितः श्रुतो वा ।  
अहिम् अपि यद् इयं निरास नाङ्घ्रे  
र्निविडितनू पुरम् आत्मनीनबुद्ध्या ॥७८२॥  


धूर्जटेः । (सू।मु। ७१।९)  


उरसि निहितस् तारो हारः कृता जघने घने  
कलकलवती काञ्ची पादौ क्वणन्मणिनूपुरौ ।  
प्रियमभिसरस्येवं मुग्धे समाहतडिण्डिमा  
यदि किमधिकत्रासोत्कम्पं दिशः समुदीक्षसे ॥७८३॥  


अमरोः । (अमरु २८, द।रू। २।२७ब्, स्व् १९४७, शा।प। ३६१३, स।क।आ।म् ८३५)  


किं न्व् आवृणोषि कवरीं सखि किं नु काञ्चीं  
बध्नासि वर्मयसि किं कुचयोर् निचोलम् ।  
सोत्कण्ठकान्तसुभगाध्युषितोपकण्ठा   
प्राप्ता पुरः सुरतसङ्गररङ्गभूमिः ॥७८४॥  


धर्मयोगेश्वरस्य ।  


वस्त्रप्रोतदुरन्ततनू पुर्मुखाः संयम्य नीवीमणी  
नुद्गाढांशुकपल्लवेन निभृतं दत्ताभिसारक्रमाः ।  
एताः कुन्तलमल्लिकापरिमलव्यालोलभृङ्गावली  
झङ्कारैर् विकलीकृताः पथि बत व्यक्तं कुरङ्गीदृशः ॥७८५॥  


कस्यचित् । (सु।र। ८२९)  


६३। दिवाभिसारिका  


अवलोक्य नर्तितशिखण्डिमण्डलैर्  
नवनीरदैर् निचुलितं नभस्तलम् ।  
दिवसे’पि वञ्जुलनिकुञ्जमित्वरी   
विशति स्म वल्लभवतंसितं रसात् ॥७८६॥  


सुभटस्य ।  


सान्द्रेषु चम्पकवनेषु विनिद्रपुष्प  
पङ्क्तिप्रकाशितपरागपिशङ्गितेषु ।  
मध्यन्दिने’पि रमणी रमणाभिसार  
बुद्धिं बभार कनकाभरणं भजन्ती ॥७८७॥  


तस्यैव ।  


दिवापि जलदोदयाद् उपचितान्धकारच्छटा  
जटालिततटीम् इमां विशति विस्मरन्ती भयम् ।  
तमालतरुणमण्डितावटनिरस्तभानुद्युतिं  
धृताभिसरणव्रता शवरसुन्दरी कन्दरीम् ॥७८८॥  


कालिदासस्य ।  


मध्याह्ने द्विगुणार्कदीधितिदलत्सम्भोगवीथीपथ  
प्रस्थानव्ययितारुणाङ्गुलिदलं राधापदं माधवः ।  
मौलौ स्रक्शबले मुहुः समुदितस्वेदे मुहुर् वक्षसि  
न्यस्य प्राणयति प्रकम्पविधुरैः श्वासोर्मिवातैर् मुहुः ॥७८९॥  


आचार्यगोपीकस्य ।  


दिवसे’पि धूममहिषी   
वाद्योत्सवदुर्दिनेषु मिलितायाः ।  
नाकृतपुण्यः पश्यसि   
रहसि मुदा वदनक्रमम् एणाक्ष्याः ॥७९०॥  


उमापतिधरस्य ।  


६४। तिमिराभिसारिका  


खद्योतोत्करदन्तुरान्धतमसोत्सङ्गेन मा गाः सखि  
स्वैरं नूपुरजागरूकचरणौ दुःशिक्षिते रोपय ।  
न्यञ्चच्चोलचलाचलेन तरले हारस्रजं निष्पिधाः   
प्राप्तः पुत्रि स एष नीलनिचुलक्रीडालतामण्डपः ॥७९१॥  


पायीकस्य ।  


मौलौ श्यामसरोजदाम नयनद्वन्द्वे’ञ्जनं कर्णयोस्  
तापिञ्छप्रसवः कपोलफलके कस्तूरिकापल्लवः ।  
विश्वालोकविलोपि निन्दितम् अपि प्रेयोभिसाराशया   
हृष्यद्भिः स्मरदुर्विनीतवनितास्तोमैस् तमो मन्यते ॥७९२॥  


उमापतिधरस्य ।  


वासो बर्हिणकण्ठमेदुरम् उरो निष्पिष्टकस्तूरिका  
पत्रालीमयम् इन्द्रनीलवलयं दोर्वल्लिर् आसेवते ।  
निर्यान्ती च लघुस्खलत्पदम् इदं ध्वान्तं न यन् मन्यसे  
तद् यूना मदिराक्षि केन सुचिराद् आराधि पुष्पायुधः ॥७९३॥  


आवन्तिकजह्नोः ।  


प्रयासि यत् कुण्डलचक्रधारया   
विपाटयन्तीव घनं निशातमः ।  
तद् अद्य कर्णायतलोचनोत्पले   
फले’ग्रहिः कस्य मनोरथद्रुमः ॥७९४॥  


धोयीकस्य ।  


इह निशि निबिडनिरन्तर   
कुचकुम्भद्वितयदत्तहृदयभरा ।  
रमणगुणकृष्यमाणा   
सन्तरति तमस्तरङ्गिणीं कापि ॥७९५॥  


अमरोः ।  
६५। ज्योत्स्नाभिसारिका  


शशधरकरस्पर्धामुग्धं विधाय विभूषणं  
किम् इति वलितग्रीवं मुग्धे मुधैव विलोक्यते ।  
कृतम् अपि कृअं नेदं दूति प्रतीहि न माम् इयं  
सहजम् अलिना देहच्छाया विमुञ्चति वैरिणी ॥७९६॥  


केशवकोलीयनाथोकस्य ।  


मलयजपङ्कलिप्ततनवो नवहारलताविभूषिताः  
सिततरदन्तपत्रकृतवक्त्ररुचो रुचिरामलांशुकाः ।  
शशभृति विततधाम्नि धवलयति धराम् अविभाव्यतां गताः  
प्रियवसतिं व्रजन्ति सुखम् एव मिथो निरस्तभियो’भिसारिकाः ॥७९७॥  


बाणस्य । (सु।र। ८३२)  


मौलौ मौक्तिकदाम केतकदलं कर्णे स्फुटत्कैरवं  
ताडङ्कः करिदन्तजः स्तनतटीकर्पूररेणूत्करः ।  
कण्ठो निस्तलतारहारवलयी शुभ्रं तनीय्ॐशुकं  
ज्योत्स्नायाम् अभिसारसम्पदम् इमां पञ्चेषुर् अप्य् अञ्चति ॥७९८॥  


कस्यचित् ।  


नवधौतधवलवसनाश् चन्द्रिकया सान्द्रया तिरोगमिताः ।  
रमणभवनान्य् अशङ्कं सर्पन्त्य् अभिसारिकाः सपदि ॥७९९॥  


कस्यचित् ।  


इतः प्रालेयांशुः प्रलयम् अकरोत् कैरवकुल   
क्लमच्छेदोत्सेकैः किरणनिकरैर् एष तमसाम् ।  
इतो’प्य् आज्ञावज्ञां सखि न सहते दुःसहतर   
प्रतापः पञ्चेषुस् तद् इह शरणं साहसरसः ॥८००॥  


सुभटस्य ।  


६६। दुर्दिनाभिसारिका  


पङ्के नूपुरशिञ्जितस्य गरिमा मग्नः क्वणन्मेखला  
जल्पाकी जघनस्थली जलमुचां नादैर् निषिद्धाधिकम् ।  
दोर्वल्लीवलयांशवश् च शमिताः सौदामिनीविभ्रमैर्  
वर्षारात्रिविभूषितिभिस् तव सखि क्षीणो’न्तरायः क्षणात् ॥८०१॥  


सुभटस्य ।  


असूचीसञ्चारे तमसि नभसि प्रौढजलद  
ध्वनिप्राज्ञम्मन्ये पतति पृषतानां निचये ।  
इदं सौदामिन्याः कनककमनीयं विलसितं   
मुदं च म्लानिं च प्रथयति पथि स्वैरसुदृशाम् ॥८०२॥  


तस्यैव ।  


धावति चेतो न तनुर् धाराधौतो’धरो हृदि न रागः ।  
इह रमणम् अभिसरन्त्याः स्खलति गतिर् न त्व् अवष्टम्भः ॥८०३॥  


अमरोः ।  


प्राणेशम् अभिसरन्ती मुग्धा पथि पङ्किले स्खलन्तीव ।  
अवलम्बनाय वारां धारासु करं प्रसारयति ॥८०४॥  


धरणीधरस्य । (शा।प। ३६१२)  


मत्पाणाव् अपसव्यम् अर्पय करं सव्यं च काञ्च्यां कुरु  
प्रोत्कुञ्चाग्रम् अमू निधेहि चरणाव् उत्पङ्किले वर्त्मनि ।  
मा पुत्रि त्रस पश्य वर्त्म कतिचिद् विस्फार्य चक्षुः क्षणान्य्  
आवल्लेढि तडिल्लता तत इतः पिण्डावलेह्यं तमः ॥८०५॥  


चन्द्रज्योतिषः ।  


६७। स्वैरिणीप्रलापः   


देवो रविर् वा प्रणिपत्य याच्यः  
कालक्रमान् मण्डलम् आगतस्य ।  
परः सहस्राः शरदो विधेयास्  
त्वयातिथेयी मृगलाञ्छनस्य ॥८०६॥  


कस्यचित् ।  


शीतमधुरम् अपि गलितं   
वमति विधुं व्याधिना येन ।  
शमयति यस् तं राहोः सखि   
भिषजस् तस्य दासी स्याम् ॥८०७॥  


धर्मपालस्य ।  


अस्मिन् करीन्द्रकरनिर्गलितारविन्द  
कन्दानुकारिणि चिरं रुचिचक्रवाले ।  
कस्मै फलाय कुलटाकुलकोटिहोमं   
हंहो मृगाङ्क कुरुषे करुणामपास्य ॥८०८॥  


सुभटस्य ।  


निष्पीयांशुपयः पयोरुहरिपोश् चक्रुश् चकोरा इमे  
यन् नाद्यापि कलङ्कपङ्किलकलाकङ्कालशेषं वपुः ।  
सैषा किं कविकल्पना सखि किम् उ स्वैराङ्गनादुष्कृतैर्  
एभ्यः कान्तिकलापपानपटिमव्युत्पत्तिर् उद्वासिता ॥८०९॥  


तस्यैव ।  


यन् मृत्युञ्जयमौलिरत्नम् अमृतप्रस्यन्दिसान्द्रच्छविर्  
ज्यायान् मन्त्रविदां महार्णवमणिश्रेणिसकुल्याग्रणीः ।  
प्रेयान् ओषधिमण्डलस्य वहति क्षीणं वपुर् यः क्षणात्  
तत्रैते विलसन्ति पुत्रि कुलटासत्कर्मणां मूर्तयः ॥८१०॥  


जलचन्द्रस्य ।  


६८। स्त्रीरूपम्  


यत् त्रैलोक्यमनोरथस्य परमं पात्रं मनोजन्मना  
यच् चास्त्रं हरनिर्जितेन जगतीं जेतुं चिराद् अर्जितम् ।  
यन् मे श्रोत्ररसायनं कथम् अहो प्राप्तं तद् एतन् मया  
रूपं लोचनपीयमानविगलल्लावण्यपूरं वपुः ॥८११॥  


कालिदासस्य ।  


दीर्घाक्षं शरदिन्दुकान्तिवदनं बाहू नतावंसयोः  
सङ्क्षिप्तं निविडोन्नतस्तनम् उरः पार्श्वे प्रमृष्टे इव ।  
मध्यः पाणिम् इतो नितम्बि जघनं पादाव् उदग्राङ्गुली  
छन्दो नर्तयितुर् यथैव मनसः सृष्टं तथास्या वपुः ॥८१२॥  


तस्यैव । (मालविकाग्निमित्र २।३, द।रू॥ ४।४८, स्द् ३।१६)  


बिम्बोष्ठाय नमस्करोति चकिता बन्धूकपुष्पद्युतिः  
कार्पण्यं तनुते न किं स्मरधनुर् दीनं भ्रुवोर् अग्रतः ।  
आज्ञां मूर्धभिर् उद्वहन्ति कमलान्य् अक्ष्णोर् मृगाक्ष्याः स्फुटं  
किं चान्यद्वदनस्य धावति पुरो बद्धाञ्जलिश् चन्द्रमाः ॥८१३॥  


पुरुषोत्तमदेवस्य ।  


लावण्यद्रविणव्ययो न गणितः क्लेशो महान् स्वीकृतः  
स्वच्छन्दं वसतो जनस्य हृदये चिन्ताज्वरो निर्मितः ।  
एषापि स्वगुणानुरूपरमणाभावाद् वराकी हता  
को’र्थश् चेतसि वेधसा विनिहितस् तन्व्यास् तनुं तन्वता ॥८१४॥  


धर्मकीर्तेः (कुवल्। १००, सु।र। ४५४)  


लावण्यद्रवकल्पम् एव कनकं वक्त्रस्य नीराजना  
पिण्डश्रीः शशभृद्दृग् एव नयनद्वन्द्वस्य नीलोत्पलम् ।  
भ्रूवल्लीं किम् उदाहरामि यद् अवच्छेदो धनुर् मान्मथं  
तत्पीयूषभुजामरोचकचमत्कारि स्मितं सुभ्रुवः ॥८१५॥  


करञ्जमहादेवस्य ।   


६९। भ्रूः  


असङ्गतेनोन्नतिम् आगतेन  
चलेन वक्रेण मलीमसेन ।  
सा दुर्जनेनैव समस्तम् एतं  
प्रबाधते भ्रूयुगलेन लोकम् ॥८१६॥  


यज्ञघोषस्य ।  


अकौसुमी मन्मथचापयष्टि  
रनंशुका विभ्रमवैजयन्ती ।  
ललाटरङ्गाङ्गणनर्तकीय  
मनञ्जना भूर् अनुयाति दृष्टिम् ॥८१७॥  


कस्यचित् ।  


विरमतु रतिजाने लोलरोलम्बकीट  
व्रणविवरसहस्रक्षुण्णम् एतद् धनुस् ते ।  
यद् इह कुसुमकेतो भ्रूलता काप्य् यूना  
मुपरि जयपताका सुभ्रुवो विश्वजेत्री ॥८१८॥  


वासुदेवज्योतिषः ।  


इन्दोः कान्तिं जडतरकरान् मत्तनागाद् गतिं वा  
त्रस्तान् नेत्रे हरसि हरिणात् तत्र किं नाम चित्रम् ।  
एतच् चित्रं पुनर् इह जगज्जैत्रकन्दर्पचाप  
श्रीसर्वस्वं यद् अपहरसि प्रेयसि भ्रूविलासैः ॥८१९॥  


नान्यदेवस्य ।  


भ्रूलेखायुगलं भाति  
तस्याश् चटुलचक्षुषः ।  
पत्रद्वयीव हरिता  
नासावंशस्य निर्गता ॥८२०॥  


बिल्हणस्य । (व्च् २।७९, शा।प। ३२९७, सू।मु। ५३।७)  


७०। नयनम्  


नलिनं मलिनं विवृण्वती  
पृषतीम् अस्पृशती तदीक्षणे ।  
अपि खञ्जनम् अञ्जनाञ्चिते  
विदधाते रुचिगर्वदुर्विधम् ॥८२१॥  


कविपण्डितश्रीहर्षस्य । (न्च् २।२३, शा।प। ३३०१)  


निजनयनप्रतिबिम्बैर् अम्बुनि बहुशः प्रतारिता कापि ।  
नीलोत्पले’पि विमृशति करम् अर्पयितुं कुसुमलावी ॥८२२॥  


धरणीधरस्य । (सु।र। ३९१, सू।मु। ६७।१३, सा।द। ८।१९)  


नीराजयामि नयने तव यन् मृषोद्य  
मिन्दीवरैः समम् अबद्धमुखाः करं ते ।  
अद्यापि शाम्यति न ते बत पार्वणेन्दु  
बिम्बोपमा सखि मुखाम्बुजकिंवदन्ती ॥८२३॥  


पीताम्बरस्य ।  


अक्षिभ्यां कृष्णशाराभ्याम् अस्याः कर्णौ न बाधितौ ।  
शङ्के कनकताडङ्कपाशत्रासवशाद् इव ॥८२४॥  


बङ्गालस्य ।   


मृगीसम्बन्धिनी दृष्टिर् असौ यदि न सुभ्रुवः ।  
धावति श्रवणोत्तंसलीलादूर्वाङ्कुरे कृतः ॥८२५॥  


बिल्हणस्य । (व्च् ८।७३)  


७१। कर्णः  


त्यक्तादरो धनुषि सौमनसे वरोरु  
नीराजितः सुतनु नैष निजैः पृषत्कैः ।  
बध्नन्न् अभून् नयनकालमृगान् इदानीं  
त्वत्कर्णपाशयुगवागुरिको मनोभूः ॥८२६॥  


गोपीकस्य ।   


अहह किम् अधुना मुधैव बध्नास्य्  
अनुचितकारिणि कर्णदन्तपत्रम् ।  
ननु तव चटुलभ्रुकर्णपालिर्  
भुवनविलोचनकालसारपाशः ॥८२७॥  


तस्यैव ।  


किं पत्रभङ्गरुचिजालम् इदं कपोले  
त्वत्कर्णयोः सुदति सारित एष पाशः ।  
कश्चित् त्व् अवत्य् अपि किम् उत्पतितो नितम्बांस्  
त्वन्मध्यदेशदवम् ईक्षणकालसारः ॥८२८॥  


तस्यैव ।  


स्मरशरधिनिकाशं कर्णपाशं कृशाङ्गी  
रयविगलितताडीपत्रताडङ्कम् एकम् ।  
वहति हृदयचोरं कुङ्कुमन्यासगौरं  
वलयितम् इव नालं लोचनेन्दीवरस्य ॥८२९॥  


कस्यचित् । (सु।र। ५२४)  


सम्भोगभृष्टताडङ्कः  
कर्णस् तस्या विराजते ।  
नेत्रनीलोत्पलस्येव   
नालकं द्विगुणीकृतम् ॥८३०॥  


विक्रमादित्यकालिदासयोः ।  


७२। अधरः  


अयम् अक्षुण्णकान्तश्री  
रधरो हरिणीदृशः ।  
प्रवालपद्मरागादे  
रुपरि प्रतिगर्जति ॥८३१॥  


धर्माशोकदत्तस्य ।  


अभिनवजवापुष्पस्पर्धी तवाधरपल्लवो  
हसितकुसुमोन्मेषच्छायादरच्छुरितान्तरः ।  
नयनमधुपश्रेणीं यूनाम् अनारतम् आहरं  
स्तरुणि तनुते तारुण्यश्रीर् विलासवतंसताम् ॥८३२॥  


जलचन्द्रस्य ।   


अयं ते विद्रुमच्छायो मरुदेश इवाधरः ।  
करोति कस्य नो मुग्धे पिपासातरलं मनः ॥८३३॥  


कस्यचित् । (सु।र। ४९२)  


विभाति बिम्बाधरवल्लिर् अस्याः  
स्मरस्य बन्धूकधनुर् लतेव ।  
विनापि बाणेन गुणेन येयं  
यूनां मनांसि प्रसभं भिनत्ति ॥८३४॥  


जयदेवस्य ।  


स्याद् बन्धुजीवनिवहैर् यदि पञ्चबाण  
चापश् चलत्कुसुमकेशरचामराङ्कः ।  
स्याद् एव तेन तुलना तरुणि त्वदीय  
बिम्बाधरस्य मधुरस्मितभावितस्य ॥८३५॥  


शङ्करदेवस्य ।  


७३। वदनम्  


यद् अपि विबुधैः सिन्धोर् अन्तः कथञ्चिद् उपार्जितं  
तद् अपि सकलं चारुस्त्रीणां मुखेषु विभाव्यते ।  
सुरसुमनसः श्वासामोदे शशी च कपोलयो  
रमृतम् अधरे तिर्यग्भूते विषं च विलोचने ॥८३६॥  


लक्ष्मीधरस्य । (सु।र। ४०१, सू।मु। ५३।३१)  


जनानन्दश् चन्द्रो भवतु न कथं नाम सुकृती  
प्रयातो’वस्थाभिस् तिसृभिर् अपि यः कोटिम् इयतीम् ।  
भ्रुवोर् लीलां बालः श्रियम्म् अलिकपट्टस्य तरुणो  
मुखेन्दोः सर्वस्वं हरति हरिणाक्ष्याः परिणतः ॥८३७॥  


मुरारेः । (सू।मु। ५३।३३)  


तस्पस्यतीव शीतांशु  
स्त्वन्मुखेन्दुजिगीषया ।  
कृशः शम्भुजटाजूट  
तटिनीतटम् आश्रितः ॥८३८॥  


कस्यचित् । (सु।र। ४६०)  


प्रत्यासन्नविदूरवर्तिविषये’मुष्मिन् द्विचन्द्रभ्रमे  
मुख्या चन्द्रमतिर् मुखे तव निरालम्बैव तु व्योमनि ।  
भुङ्क्त्वासौ हरिणः सदा जनभयात् तत्रैव लीनः प्रिये  
नैवं चेत् कथम् एव यस्य जठरे तस्यैव लोले दृशौ ॥८३९॥  


शब्दार्णवस्य ।   


कोषः स्फीततरः स्थितानि परितः पत्राणि दुर्गं जलं  
मैत्रं मण्डलम् उज्ज्वलं चिरम् अधोनीतास् तथा कण्टकाः ।  
इत्य् आकृष्टशिलीमुखेन रचनां कृत्वा तद् अत्यद्भुतं  
यत्पद्मेन जिगीषुणापि न जितं मुग्धे तवेदं मुखम् ॥८४०॥  


कस्यचित् । (सु।र। ४४५, स्व् १५२३, शा।प। ३३२२)  


७४। वचनम्  


कलक्वाणे वीणे विरम रणितात् कोकिल सखे   
सखेदो मा भूस् त्वं द्रुहिणविहितस् ते परिभवः ।  
सुधे मुञ्च स्पर्धाम् अधरमधुसंसर्गसरसाः   
स्फुटन्त्य् एता वाचः किम् अपि कमनीया मृगदृशः ॥८४१॥  


सूर्यधरस्य ।  


नैवोदञ्चय पञ्चमं पिकरुतं मा शारिके सारय  
त्वं धीरो भव कीर वल्लकिवरात् तन्त्रीम् अतन्त्रीं कुरु ।  
उन्मीलद्युवभावसम्भृतरसप्रत्युन्मिषद्वक्रिम  
प्रकान्तस्मितकौमुदीसहभुवो वाचः श्रुताः सुभ्रुवः ॥८४२॥  


सेन्दुभस्य ।  


तिर्यक्तयैव परपुष्टवधूर् अपात्रं  
वीणाप्य् अमानुषगुणा गणना कुतो’स्याः ।  
वाचां न किञ्चिद् अनुकारि मृगायताक्ष्या  
माधुर्यसीमनि सुधां पुनर् आलिखामि ॥८४३॥  


कालिदासनन्दिनः ।  


तन्व्या मनोज्ञस्वरनैपुणेन  
विनिर्जितो रोषविलोहिताक्षः ।  
प्रसक्तचित्ताहितम् अन्यपुष्टः  
शोकेन कार्ष्ण्यं वहतीति मन्ये ॥८४४॥  


कुमारदासस्य । (जानकीहरण ७।१७)  


शिरीषपुष्पाद् अपि कोमलाया  
वेधा विधायाङ्गम् अशेषम् अस्याः ।  
प्राप्तप्रकर्षः सुकुमारसर्गे  
समापयद् वाचि मृदुत्वतत्त्वम् ॥८४५॥  


कविपण्डितश्रीहर्षस्य । (न्च्। ७।४७)  


७५। बाहुः  


इमां विधातुं भुजवल्लि मुज्ज्वलां   
गृहीतसारं विधिना नतभ्रुवः ।  
कठोरभावप्रियम् एव केवलं   
मृणालम् अन्तस्तरलं कुतो’न्यथा ॥८४६॥  


दूनोकस्य ।  


किं स्यात् फलं स्फुटम् अधूकमयेन दाम्ना  
का वार्थिता विकचचम्पकमालया मे ।  
धिक् तां च काञ्चनसरोजमृणालनालां  
लीलाभुवो भुजलता ललितास्तु सैव ॥८४७॥  


कविकुसुमस्य ।  


दयिता बाहुपाशस्य कुतो’यम् अपरो विधिः ।  
जीवयत्य् अर्पितः कण्ठे मारयत्य् अपवर्जितः ॥८४८॥  


कश्मीरकश्यामलस्य । (स्व् १५२९, शा।प। ३३३०, सू।मु। ५३।४०)  


सरले एव दोर्लेखे यदि चञ्चलचक्षुषः ।  
अमुग्धाभ्यो मृणालीभ्यः कथम् आजह्रतुः श्रियम् ॥८४९॥  


बिल्हणस्य । (व्च् ८।६४)  


बाहू तस्याः कुचाभोग  
निषिद्धान्योन्यदर्शनौ ।  
मन्त्रितं कथम् एताभ्यां   
मृणालीकीर्तिलुण्ठनम् ॥८५०॥  


तस्यैव । (व्च्। ८।६६)  


७६। स्तनः  


एतन् मन्दविपक्वतिन्दुकफलश्यामोदरापाण्डुर  
प्रान्तं हन्त पुलिन्दसुन्दरकरस्पर्शक्षमं लक्ष्यते ।  
तत्पल्लीपतिपुत्रि कुञ्जरकुलं जीवाभयाभ्यर्थना  
दीनं त्वाम् अनुनाथति स्तनयुगं पत्रावृतं मा कृथाः ॥८५१॥  


वल्लणस्य । (सु।र। १६६४, क्प् १४२)  


विलसतु फलजातं चारु हृद्यं तरूणां  
तरुणि न पदवीं तद् यास्यति श्रीफलस्य ।  
असमनिजमहिम्ना येन ते तन्वि तुङ्ग  
स्तनयुगलजिगीषा साहसेनार्जिता श्रीः ॥८५२॥  


तालहडीयदङ्कस्य ।  


अयं लोलन्मुक्तावलिकिरणावलिकिरणमालापरिकरः  
स्फुटस्येन्दोर् लक्ष्मीं क्षपयितुम् अलं मन्मथसुहृत् ।  
विशालः श्यामायाः स्थगितघननीलांशुकवृतः   
स्तनाभोगः स्विद्यन्मसृणघुसृणालेपसुभगः ॥८५३॥  


मनोविनोदकृतः । (सु।र। ४७२)  


सजन्मानौ तुल्याव् अपि जनितुर् आजन्म च सह  
प्रवृद्धौ नाम्ना च स्तन इति समानाव् उदयिनौ ।  
मिथः सीमामात्रे यद् इदम् अनयोर् मण्डलभृतोर्  
अपि स्पर्धा नूनं तद् इह हि नमस्या कठिनता ॥८५४॥  


राजशेखरस्य । (सु।र। ४२९)  


उद्भूतं किम् इदं मनोभवनृप क्रीडारविन्दद्वयं  
तत्सूतिः कथम् एकतस् तनुवसद् रोमावलीनालतः ।  
चक्रद्वन्द्वम् अपि क्षमं तद् अपि किं स्थातुं मुखेन्दोः पुरो  
लावण्याम्बुधिमग्नयौवनगजस्यावैमि कुम्भद्वयम् ॥८५५॥  


कस्यचित् ।  


७७। रोमवली  


रोमावली कनकचम्पकदामगौर्या  
लक्ष्मीं तनोति नवयौवनसम्भृतश्रीः ।  
त्रैलोक्यलब्धविजयस्य मनोभवस्य  
सौर्वर्णपट्टलिखितेव जयप्रशस्तिः ॥८५६॥  


कस्यचित् । (सु।र। ३९४)  


रोमावली सत्रिवली तरङ्ग  
नाभीह्रदस्योपरि राजते’स्याः ।  
मुखेन्दुभीतस्तनचक्रवाक  
वक्त्रच्युता शैवलमञ्जरीव ॥८५७॥  


धोयीकस्य ।  


दग्धे मनोभवतरौ बाला कुचकुम्भसम्भृतैर् अमृतैः ।  
त्रिवलीकृतालबाला जाता रोमावलीवल्ली ॥८५८॥  


भासस्य ।   


उद्धृतः स्तनभार एष तरले नेत्रे चले भ्रूलते  
रागाधिष्ठितमोष्ठपल्लवम् इदं कुर्वन्तु नाम व्यथाम् ।  
सौभाग्याक्षरमालिकेव लिखिता पुष्पायुधेन स्वयं  
मध्यस्थापि करोति तापम् अधिकं रोमावली केन मे ॥८५९॥  


कस्यचित् । (स्व् १३५४)  


हरति रतिपतेर् नितम्बबिम्ब  
स्तनतटचङ्क्रमसङ्क्रमस्य लक्ष्मीम् ।  
त्रिवलिभवतरङ्गनिम्ननाभी  
ह्रदपदवीम् अधिरोमराजिर् अस्याः ॥८६०॥  


जयदेवस्य ।  
७८। मध्यम्  


निहिता मणिमेखला नितम्बे  
तरला हारलता कुचद्वये च ।  
अनयाहम् अलङ्कृतो न कस्मा  
दिति तस्यास् तनुताम् इयाय मध्यम् ॥८६१॥  


कुञ्जस्य ।  


अहं तनीयानतिकोमलश् च   
स्तनद्वयं वोढुम् अलं न तावत् ।  
इतीव तत्संवहनार्थम् अस्या  
वलित्रयं पुष्यति मध्यभागः ॥८६२॥  


धोयीकस्य ।  


लावण्यपुण्यसलिलौघमहार्घतीर्थे  
तस्या वलित्रय तरङ्गिणि मध्यदेशे ।  
निर्वाणम् ऋच्छति मनः सहजैकतान  
मस्मिन् मुहुः किम् अनुभावयतीव दृष्टिः ॥८६३॥  


हरेः ।  


तनुत्वरमणीयस्य मध्यस्य च भुजस्य च ।  
अभवन् नितरां तस्या वलयः कान्तिबद्धये ॥८६४॥  


कस्यचित् । (स।क।आ। २।१५९, सू।मु। ५३।६४)  


कुचकलशमहिम्ना श्रोणिभारप्रथिम्ना  
विहितनिविडपीडास् तां द्वयीम् उद्विषन्तः ।  
चिरम् उदरतरङ्गश्रेणिमार्गेण यासां  
भ्रुकुटिम् इव वहन्ति क्रोधतो मध्यभागाः ॥८६५॥  


राजशेखरस्य ।  


७९। नायिकाक्रीडनम्  


अमन्दमणिनूपुरप्रचुरचारुचारक्रमं  
झणज्झणितमेखलास्खलिततारहारच्छटम् ।  
इदं तरलकङ्कणावलिविशेषवाचालितं  
मनो हरति सुभ्रुवः किम् अपि कन्दुकक्रीडितम् ॥८६६॥  


राजशेखरस्य । (वि।शा।भ। २।६, सु।र। ५२६, सू।मु। ६६।६)  


अस्याः स्वेदाम्बुबिन्दुच्युततिलकतया व्यक्तवक्त्रेन्दुकान्तेः  
पर्यायात् कन्दुकस्य प्रहणनगणना केलिवाचालितायाः ।  
उत्पातोत्तालतालक्रमनमितदृशस् ताडनोत्तालताली  
लीलाख्या मौनिताः स्म प्रतिपदम् अमुना कन्दुकक्रीडितेन ॥८६७॥  


तस्यैव । (वि।शा।भ। २।८)  


चेलाञ्चलेन चलहारलताप्रकाण्डै  
र्वेणीगुणेन च बलाद् वलयीकृतेन ।  
स्वेच्छाहितभ्रमरकभ्रमिमण्डलीभि  
रन्यं रसं रचयतीव चिरं नतभ्रूः ॥८६८॥  


तस्यैव । (वि।शा।भ। २।९, सु।र। ५२८)  


शिखामणिर् इतोरुणस् तिलकयत्य् अयं मेदिनी  
मितो गलितगुम्फनास्तरलवेणिवान्ताः स्रजः ।  
इतश् छुरितम् अन्तरा त्रुटितहारमुक्ताफलै  
रितः श्रवणपाशतः कमलपत्रम् आस्ते च्युतम् ॥८६९॥  


तस्यैव । (वि।शा।भ। २।१३)  


च्युतकर्णशिरोरुहावतंसै  
र्निविडस्वेदजलार्द्रगण्डलेखैः ।  
असकृन्मणिकुट्टिमोदरे सा  
दिवसं कन्दुककेलिभिर् निनाय ॥८७०॥  


मुञ्जस्य ।  
८०। अनुकूलनायकः  


सदा चाटून् जल्पन् सततम् उपहारार्पितमना   
मुखं पश्यन् नित्यं सततम् अविभिन्नाञ्जलिपुटः ।  
अनिच्छन्न् इच्छन् वा क्षणम् अपि न पार्श्वं त्यजति यः  
स किं कामी स्त्रीणाम् अयम् अशरणो भृत्यपुरुषः ॥८७१॥  


श्रीमल्लक्ष्मणसेनदेवस्य ।  


सा बाला वयम् अप्रगल्भमनसः सा स्त्री वयं कातराः  
सा पीनोन्नतिमत् पयोधरयुगं धत्ते सखेदा वयम् ।  
साक्रान्ता जघनस्थलेन गुरुणा गन्तुं न शक्ता वयं  
दोषैर् अन्यजनाश्रितैर् अपटवो जाताः स्म इत्य् अद्भुतम् ॥८७२॥  


[अमरु ३०, सु।र। ४८१, स्भ् १३४६, स्क् ३।४२]  


सालक्तकेन नवपल्लवकोमलेन  
पादेन नूपुरवता मदनालसेन ।  
यस् ताड्यते दयितया प्रणयाराधात्  
सो’ङ्गीकृतो भगवता मकरध्वजेन ॥८७३॥  


[अमरु ५२; सू।मु। ८५।१]  


सामन्तमौलिमणिरञ्जितपादपीठम्  
एकातपत्रम् अवनेर् न तथाधिपत्यम् ।  
अस्याः सखे चरणयोर् अहम् अद्य कान्तम्  
आज्ञाकरत्वम् अधिगम्य यथा कृतार्थः ॥८७४॥  


कस्यचित् । (विक्। ३।४७)  


हारो यत्र व्यवधिरचना त्वं तु येनापराद्धो  
रोमोद्भेदो’प्य् अशिथिलतरालिङ्गनेष्व् अन्तरायः ।  
यस्मिन् वाञ्छा विरमति मिथो नार्धनारीश्वरत्वे  
तद् दाम्पत्यं विभजतु कथङ्कारम् अन्या मृगाक्षी ॥८७५॥  


गोवर्धनस्य ।  
८१। दक्षिणनायकः  


सैवास्य प्रणतिस् तद् एव वचनं ता एव केलिक्रिया  
भीतिः सैव तद् एव नर्ममधुरं पूर्वानुरागोचितम् ।  
कान्तस्याप्रियकारिणीति भवती तं वक्ति दोषाबिलं  
किं स्याद् इत्थम् अहर्निशं सखि मनो दोलायते चिन्तया ॥८७६॥  


रुद्रटस्य । (शृ।ति। १।२६अ)  


स्नाता तिष्ठति कुन्तलेश्वरसुता वारो’ङ्गराजस्वसुर्  
द्यूतैः रात्रिर् इयं जिता कमलया देवी प्रसाद्याद्य च ।  
इत्य् अन्तःपुरसुन्दरीभिर् असकृद् विज्ञापितेन क्रमाद्  
देवेनाप्रतिपत्तिमूढमनसा द्वित्राः स्थितं नाडिकाः ॥८७७॥  


कस्यचित् । (स।क।आ। ५।३६४, द।रू॥ उन्देर् २।७, सा।द। उन्देर् ३।४२)  


रम्यं द्वेष्टि यथा पुरा प्रकृतिभिर् न प्रत्यहं सेव्यते  
शय्याप्रान्तविवर्तनैर् विगमयत्य् उन्निद्र एव क्षपाः ।  
दाक्षिण्येन ददाति वाचम् उचिताम् अन्तःपुरेभ्यो यदा  
गोत्रेषु स्खलितस् तदा भवति च व्रीडाविलक्षश् चिरम् ॥८७८॥  


कालिदासस्य । (सू।मु। ४२।६, Çअक्। ६।५)  


प्रणयि वचनं दीना दृष्टिः शिरोनिहितो’ञ्जलिश्  
चरणपतनं देव्याः सन्ति प्रसादनहेतवः ।  
कुसुमविशिखज्वालातापस्फुटन् मृदुमानसा  
वरतनुर् असौ येन प्राप्या स एव तु नास्ति मे ॥८७९॥  


उमापतिधरस्य ।  


वाचः परं भजन्त्य् एता देवि प्रणयचातुरीम् ।  
हृदयस्य तु सर्वस्वं त्वम् एवैकप्रिया मम ॥८८०॥  


तस्यैव ।  
८२। शठनायकः  


दृष्ट्वैकासनसंस्ह्तिते प्रियतमे पश्चाद् उपेत्यादराद्  
एकस्या नयने पिद्याय विहितक्रीडानुबन्धच्छलः ।  
ईषद्वक्रिमकन्धरः सपुलकः प्रेमोल्लसन्मानसाम्  
अन्तर्हासलसत्कपोलफलकां धूर्तो’परां चुम्बति ॥८८१॥  


[अमरु १६; सु।र। ६०३, स्व्। २०६९, शा।प। ३५७५]  


कोपात् कोमललोलबाहुलतिकापाशेन बद्धा दृढं  
नीत्वा केलिनिकेतनं दयितया सायं सखीनां पुरः ।  
भूयो’प्य् एवम् इति स्खलन् मृदुगिरा संसूच्य दुश्चेष्टितं  
धन्यो हन्यत एव निह्नुतिपरः प्रेयान् रुदत्या हसन् ॥८८२॥  


[अमरु ९, सू।मु। ८५।३, स्भ् १३५१]  


एकप्रियाचरणपद्मपरीष्टिजात   
क्लेशस्य मे हृदयम् उत्तरलीचकार ।  
उद्भिन्ननिर्भरमनोभवभावमुग्ध   
नानाङ्गनावदनचन्द्रमसां दिदृक्षा ॥८८३॥  


लक्ष्मणसेनदेवस्य ।  


कोपात् किञ्चिद् उपानतो’पि रभसाद् आकृष्य केशेष्व् अलं  
नीत्वा मोहनमन्दिरं दयितया हारेण बद्ध्वा दृढम् ।  
भूयो यास्यसि तद्गृहान् इति मुहुः कण्ठार्धरुद्धाक्षरं  
जल्पन्त्या श्रवणोत्पलेन सुकृती कश्चिद् रहस् ताड्यते ॥८८४॥  


कस्यचित् । (शा।प। ३५६७, सू।मु। ८५।२)  


सा बाढं भवतेक्षितेति निविडं संयम्य बाह्वोः स्रजा  
भूयो द्रक्ष्यसि तां शठेति परुषं सन्तर्ज्य सन्तर्ज्य च ।  
आलीनां पुर एव निह्नुतिपरः कोपाद् रणन्नूपुरं  
मानिन्याश् चरणप्रहारविधिना प्रेयान् अशोकीकृतः ॥८८५॥  


कस्यचित् ।  
८३। धृष्टनायकः  


शतं वारान् उक्तः प्रियसखि वचोभिः स परुषैः  
सहस्रं निर्धूतश् चरणपतितः पार्ष्णिहतिभिः ।  
कियत् कृत्वो बद्धाः पुनर् इह न वेद्मि भ्रुकुटयस्  
तथापि क्लिश्यन् मां क्षणम् अपि न धृष्टो रहयति ॥८८६॥  


कस्यचित् । (स।क।आ। ४।१८०, व्। ३७१)  


वाचो वाग्मिनि किं तवाद्य परुषाः सुभ्रु भ्रुवोर् विभ्रमैर्  
विश्रान्तं कुत एव लोलनयने किं लोहिते लोचने ।  
स्वेदः किं नु घनस्तनि स्तनतटे मुक्ताफलानां तुलां  
धत्ते मुञ्च रुषं ममात्र दयिते लेशो’पि नास्त्य् आगसः ॥८८७॥  


कस्यचित् । (शृ।ति। २।३६अ, शा।प। ३५७९, सू।मु। ५८।६)  


जल्पन्त्याः परुषं रुषा मम बलाच् चुम्बत्य् असाव् आननं  
मृद्गात्याशु करं करेण बहुशः सन्ताड्यमानो’पि सन् ।  
आलीनां पुरतो दधाति शिरसा पादप्रहारांस् ततो  
नो जाने सखि साम्प्रतं प्रणयिएन् कुप्यामि तस्मै कथम् ॥८८८॥  


रुद्रटस्य । (शृ।ति। १।२८अ)  


दृष्टा मुष्टिभिर् आहता हृदि नखैर् आचोटिता पार्श्वयोर्  
आकृष्टा कवरीषु गाढम् अधरे शीत्कुर्वती खण्डिता ।  
त्वत्कृत्यं त्वदगोचरे’पि हि कृतं सर्वं मयैवाधुना  
माम् आज्ञापय किं करोमि सरले भूयः सपत्न्यास् तव ॥८८९॥  


कस्यचित् । (सु।र। ६७७)  


दासे कृतागसि भवेद् उचितः प्रभूणां  
पादप्रहार् इति मानिनि नातिदूये ।  
उद्यत्कठोरपुलकाङ्कुरकण्टकाग्रैर्  
यद् भिद्यते पदम् इदं तव सा व्यथा मे ॥८९०॥  


सत्यबोधस्य । (सा।द। उन्देर् १०।४६, शा।प। ३६५७, सू।मु। ५७।११)  
८४। ग्राम्यनायकः  


स्वैरं कीकटदारकः परिसरे गुन्द्रालतोपाहित  
त्वङ्गच्चर्चरको विरूढलशुनश्यामः परिक्रामति ।  
विश्रान्तं मुषलैः स्थितं तितौभिर् विश्रब्धम् अम्भोघटैर्  
निर्वाणं ज्वलनैर् मुखैर् विवलितं ग्रामेयिकाणां पुरः ॥८९१॥  


योगेश्वरस्य ।  


धावति तरुम् आरोहति कूपं लङ्घयति शकटम् उत्क्षिपति ।  
तिनवति तिनवति गायति दृष्ट्वा परयोषितं षिङ्गः ॥८९२॥  


तस्यैव ।  


ब्रीहिः स्तम्बकरिः प्रभूतपयसः प्रत्यागता धेनवः  
प्रत्युज्जीवितभिक्षुणा भृशम् इति ध्यायन्न् अपेतान्यधीः ।  
सान्द्रोशीरकुटुम्बिनीस्तनभरव्यालुप्तघर्मक्लमो  
देवे नीरम् उदारम् उज्झति सुखं शेते निशाग्रामणीः ॥८९३॥  


तस्यैव ।  


परिचुम्बनाय घटते पारममिथुनं निशासु चैत्रीषु ।  
कवलितपलाण्डु परिमलसंवलदन्योन्यनिःश्वासम् ॥८९४॥  


शुभाङ्कस्य ।  


व्यावृत्त्या शिथिलीकरोति वसनं जाग्रत्य् अपि व्रीडया  
स्वप्नभ्रान्तिपरिप्लुतेन मनसा गाढं समालिङ्गति ।  
दत्त्वाङ्गं स्वपिति प्रियस्य रतये व्याजेन निद्रां गता  
तन्व्यङ्ग्या विफलं विचेष्टितम् अभूद् भावानभिज्ञे जने ॥८९५॥  


अमरोः । (सु।र। ५११)  


८५। मानिनायकः  


स्मृतिस्वप्नावाप्तत्वदखिलविलासैकमनसा   
तया तावत् तादृक् त्वदनुनययत्नः शिथिलितः ।  
अयं तु द्रष्टव्यस् तव सुभग गर्वस्य गरिमा  
स्मृतौ वा स्वप्ने वा यदि भवसि वामः कथम् अपि ॥८९६॥  


कस्यचित् ।  


चरणपतनप्रत्याख्यानात् प्रसादपराङ्मुखे  
निभृतकितवाचारेत्य् उक्त्वा रुषा पुरुषीकृते ।  
व्रजति रमणे निःश्वस्योच्चैः स्तनस्थितहस्तया  
नयनसलिलच्छन्ना दृष्टिः सखीषु निवेशिता ॥८९७॥ अमरोः ॥  


[अमरु १९]  


विरहविषमः कामो वामस् तनुं कुरुते तनुं  
दिवसगणनाद् अक्षश् चासौ व्यपेतघृणो यमः ।  
त्वम् अपि वशगो मानव्याधेर् विचिन्तय नाथ हे  
किशलयमृदुर् जीवेद् एवं कथं प्रमदाजनः ॥८९८॥  


[अमरु ६४; स्भ् १६३३, शा।प। ३५७२]  


कृत्वा नूपुरमूकतां चरणयोः संयम्य नीवीमणीन्  
उद्दामध्वनिपण्डितान् परिजने किञ्चिच् च निद्रायति ।  
तस्मिन् कुप्यति यावद् अस्मि चलिता तावद् विधिप्रेरितः   
काश्मीरईकुचकुम्भविभ्रमकरः शीतांशुर् अभ्युद्गतः ॥८९९॥  


कस्यचित् । (सू।मु। ७०।१३, काश्मीरबिल्हणस्य; सु।र। ८३४)  


मुक्तो मानपरिग्रहः सह सखीसार्थेन तन्मन्त्रिणा  
शक्ता त्वच्चरणप्रसादरहिता नाहं क्षणं प्राणितुम् ।  
पश्य त्वं कृशकं शरीरकम् इदं यां याम् अवस्थां गतं  
सैषाहं तव पादयोर् निपतिता नाथ प्रसीदाधुना ॥९००॥  


कस्यचित् ।  
८६। प्रोषितः  


देशैर् अन्तरिता शतैश् च सरिताम् उर्वीभृतां काननैर्  
यत्नेनापि न याति लोचनपथं कान्तेति जानन्न् अपि ।  
उद्ग्रीवश् चरणार्धरुद्धवसुधः कृत्वाश्रुपूर्णां दृशं  
ताम् आशां पथिकस् तथापि किम् अपि ध्यायंश् चिरं वीक्षते ॥९०१॥  


[अमरु ९३ (७२); सु।र। ७६५, स।क।आ।म् ९०१, शा।प। ३४४५]  


हारो नारोपितः कण्ठे मया विश्लेषभीरुणा ।  
इदानीम् आवयोर् मध्ये सरित्सागरभूधराः ॥९०२॥  


धर्मपालस्य । (स्व् ११९२, शा।प। ३४२९)  


भद्रात्र ग्रामके त्वं वससि परिचयस् तेन जानासि वार्ताम्  
अस्मिन्न् अध्वन्य् अयोषित्तरुणिमवयसि ध्याय काचिद् विपन्ना ।  
इत्थं पान्थः प्रवासावधिदिनगणनापायशङ्की प्रियायाः   
पृच्छन् वार्तां समीपस्थितनिजभवनं व्याकुलो नोपयाति ॥९०३॥  


कस्यचित् । (शा।प। ३८९५)  


वसन्ताग्नौ मग्ना चिरविरहरुग्णा सहचरी  
यदि प्राणान् मुञ्चेत् तद् इह वधभागी भवतु कः ।  
वयो वा स्नेहो वा कुसुमसमयो वेति विमृशंस्  
स्तुहीति प्रव्यक्तं पिकनिकरझङ्कारम् अशृणोत् ॥९०४॥  


पिकनिकरस्य ।  


सव्याधेः कृशता क्षतस्य रुधिरं दष्टस्य लालास्रवः  
सर्वं नैतद् इहास्ति तत् कथम् असौ पान्थस् तपस्वी मृतः ।  
आ ज्ञातं मधुलम्पटैर् मधुकरैर् आरब्धकोलाहले  
नूनं साहसिकेन चूतमुकुले दृष्टिः समारोपिता ॥९०५॥  


राजशेखरस्य । (सु।र। ७६०, शा।प। ३८२२)  


८७। पथिकः  


सुप्ते ग्रामे नदति जलदे शान्तसम्पातरम्यं  
पान्थेनात्मव्यसनकरुणोदस्रु गीतं निशीथे ।  
स्फीतोत्कण्ठापरिगतधिया प्रोषितस्त्रीजनेन  
ध्यानावेशस्तिमितनयनं श्रूयते रुद्यते च ॥९०६॥  


कस्यचित् ।  


मागाः पान्थ पथामुना यदि तव भ्रातः प्रियं जीवितं  
यच् चूताकृतिर् अत्र तिष्ठति महारौद्रः पुरो राक्षसः ।  
येनोद्यन्मकरन्दमुग्धमधुपव्याहारझङ्कारिणा  
पान्थानाम् अधुनैव निर्घृणधिया सार्थो हतः श्रूयते ॥९०७॥  


कस्यापि ।  


उपपरिसरं गोदावर्याः परित्यजताध्वगाः   
सरणिम् अपरो मार्गस् तावद् भवद्भिर् इहेक्ष्यताम् ।  
इह हि विहितो रक्ताशोकः कयापि हताशया   
चरणनलिनन्यासोदञ्चन् नवाङ्कुरकञ्चुकः ॥९०८॥  


कस्यचित् ।  


कस्मात् त्वं क्व नु दृश्यते सुखमुखं क्वास्ते’न्धकारः परं   
क्व स्त्रीषु स्मरधूमकेतुरुदितो दृष्टा युवानः क्व ते ।  
गन्ता क्व क्व च पञ्चमः क्व णसकृत् क्वात् सङ्कुरो निद्गतः   
क्वानन्दैकरसोदयः क्व नु सती कैवाध्वगस् तत् कथा ॥९०९॥  


कस्यचित् ।  


ग्रामे’स्मिन् पथिकाय पान्थ वसतिर् नैवाधुना दीयते  
पश्यात्रैव विहारमण्डपतले प्रसुप्तो युवा ।  
तेनोद्गीय खलेन गर्जति घने स्मृत्वा प्रिया तत्कृतं  
येनाद्यापि करङ्कदण्डपतनाशङ्की जनस् तिष्ठति ॥९१०॥  


कस्यचित् । (शा।प। ३८९३, सु।र। १६६१)  


८८। वर्षापथिकः  


तावद् वाचः प्रयुक्ता मनसि विनिहिता जीविताशापि तावन्  
निक्षिप्तौ तावद् अङ्घ्री पथि पथिकजनैर् लक्षितास् तावद् आशाः ।  
नृत्यद्धाराकदम्बस् तव कवलयिता यावद् एते न दृष्टा  
निर्मुक्तव्यालनीलद्युतिनवजलदव्याकुला विन्ध्यपादाः ॥९११॥  


योगेश्वरस्य । (सु।र। २६३)  


लीलाम्भोजतमालकज्जलजलश्रीक्ण्ठकण्ठद्युते  
भ्रातर् मघ महेन्द्रचापरुचिरं व्यासस्य कण्ठे गुणम् ।  
स्वैरं गर्ज मुहूर्तकं कुरु दयां सा बाष्पपूर्णेक्षणा   
बाला बालमृणालकोमलतनुस् तन्वी न सोढुं क्षमा ॥९१२॥  


कस्यचित् ।  


जलधरमुदितं विलोक्य दूराद्  
अहह पदात् पदम् एष न याति ।  
अविरतनयनाम्बुदीर्घम् उष्णं  
श्वसिति कथं हतजीवितोध्वनीनः ॥९१३॥  


कविचक्रवर्तिनः ।  


निशीथे लीनानां झटिति तडितां वीक्ष्य विषमं  
घनानाम् आभोगं रसिकपथिकेनोन्मुखदृशा ।  
न गीतं सोत्कण्ठं न च रुदितम् उत्कम्पतरलं  
न मुक्ता निःश्वासाः स्फुटदनुमतं किन्तु हृदयम् ॥९१४॥  


वाह्लीकस्य । (शा।प। ३८९२)  


धीरं वारिधरस्य वारि किरतः श्रुत्वा निशीथे ध्वनिं  
दीर्घोच्छ्वासमुदश्रुणा विरहिणीं बालां चिरं ध्यायता ।  
अध्वन्येन विमुक्तकण्ठम् अखिलां रात्रिं तथा क्रन्दितं  
ग्रामीणैर् व्रजतो जनस्य वसतिर् ग्रामे निषिद्धा यथा ॥९१५॥  


[अमरु ११]  


८९। प्रोषितप्रियास्मरणम्  


विवेकाद् अस्माभिः प्रमपुरुषाभ्यासरसिकैः  
कथञ्चिन् नीयन्ते रतिरमणबाणैर् अपि हतैः ।  
प्रियाया बालत्वाद् अभिनववियोगात् तव तनोर्  
न जानीमस् तस्या बत कथम् अमी यान्ति दिवसाः ॥९१६॥  


कस्यचित् । (सु।र। ७८०)  


आलम्ब्याङ्गणवाटिकापरिसरे स्वेच्छानतां शाखिकां  
केयूरीभवदल्पशेषवलया बाला समस्तं दिनम् ।  
सा दैवोपहृतस्य मूढमनसो भग्नावधेरद्य मे  
पन्थानं विवृताश्रुणा वदनकेनालोक्य किं वक्ष्यति ॥९१७॥  


कस्यचित् ।  


अनारब्धाक्षेपं परमकृतबाष्पव्यतिकरं   
निगूढान्तस् तापं हृदयविनिपीतं व्यवसितम् ।  
कृशाङ्ग्या यत् पापे व्रजति मयि नैराश्यपिशुनं   
श्लथैर् अङ्गैर् उक्तं हृदयम् इदम् उन्मूलयति तत् ॥९१८॥  


कस्यचित् । (स्व् १३३३)  


उत्कम्पो’पि सकम्प एव हृदये चिन्तापि चिन्तान्विता   
निःश्वासा अपि निःश्वसन्त्य् अनिभृतं बाष्पो’पि बाष्पायते ।  
कान्तां संस्मरतो विदेशवसतेर् नक्तं दिवं कामिनः   
प्रारोहा इव निष्पतन्ति मनसो दुःखानि दुःखान्वितात् ॥९१९॥  


कस्यचित् । (स्व् ११५२)  


निरस्तालङ्कारां नयनजलसिक्ताधरपूटां   
रवावस्तं याते द्विगुणतरखेदालसमुखीम् ।  
अहो दूरस्थां तां करकमलविन्यस्तवदनां  
प्रियां पश्यामीव स्मृतिशरटकुड्ये विलिखिताम् ॥९२०॥  


कस्यचित् ।  


९०। प्रस्थानभङ्गः  


प्रहरविरतौ मध्ये वाह्नस् ततो’पि परे’थवा  
किम् उत सकले जाते वाह्निप्रिय त्वम् इहैष्यसि ।  
इति दिनशतप्राप्यं देशं प्रियस्य यियासतो  
हरति गमनं बालालापैः सबाष्पगलज्जलैः ॥९२१॥  


[अमरु १२; सु।र। ५३२, स्भ् १०४८, शा।प। ३३८९, सू।मु। ३७।७]  


लग्ना नांशुकपल्लवे भुजलता न द्वारदेशे’पिता  
नो वा पादतले तया निपतितं तिष्ठेति नोक्तं वचः ।  
काले केवलम् अम्बुदातिमलिने गन्तुं प्रवृत्तः शठः  
तन्व्या बाष्पजलौघकल्पितनदीपूरेण बद्धः प्रियः ॥९२२॥  


[अमरु ६२, स्भ् १०५७, शा।प। ३३८८, सू।मु। ३७।५]  


मा याहीति निवारणं न च कृतं नैवावधिर् याचितो  
नो बाष्पाखुकणावलीमलिनतां नीता कपोलस्थली ।  
अर्घ्यव्याजम् उपेतया दयितया सम्प्रस्थितस्याद्य मे  
यात्राभङ्गकरी करे विनिहिता चौती नवा मञ्जरी ॥९२३॥  


कस्यचित् ।  


दूरं सुन्दरि निर्गतासि भवनाद् एष द्रुमः क्षीरवान्  
अस्माद् एव निवर्त्यताम् इति शनैर् उक्ताध्वगेन प्रिया ।  
तस्या मन्युभरोच्छ्वसत्कुचयुगाभोगस्फुटत्कञ्चुकं  
वीक्ष्योरःस्थलम् अश्रुपूरितदृशा प्रस्थानभङ्गः कृतः ॥९२४॥  


तरणिनन्दिनः । (स्व्। १०६३, शा।प। ३३९०)  


यामीत्य् उक्तवति व्रजेत्य् अभिहितं त्रस्तं विमुक्तासने  
द्वित्राण्य् एव पदानि गच्छति गलद्बाष्पान्धम् आलोकितम् ।  
निर्याते दयिते’श्रुपूरितदृशा तन् मुग्धयानुष्ठितं  
व्यासेधस्थितिपत्रकं प्रवसतां यज्जातम् आजन्मनः ॥९२५॥  


कस्यचित् ।  
९१। विरही  


प्रहर्ता क्वानङ्गः स च कुसुमचापो’ल्पविशिखश्  
चलं सूक्ष्मं लक्ष्यं व्यवहितम् अमूर्तं क्व च मनः ।  
इतीमाम् उद्भूतां स्फुटम् अनुपपत्तिं मनसि मे  
रुदाम् आविर्भावाद् अनुभवविरोधः शमयति ॥९२६॥  


मृगराजस्य । (सु।र। ७८५)  


त्वं तस्यां यदि नाम रागविधुरं जातं विमुच्यैव मां  
तत् केनाहम् इदं किम् अप्य् अनुभवाम्य् अन्तःसमुत्कण्ठितः ।  
स्वस्थीभूय ननु क्षणं हृदय हे सद्भावम् आचक्ष्व मां  
किं सन्तापविखण्डितस्य भवतो वृत्तिर् द्विधा वर्तते ॥९२७॥  


अवन्तिवर्मणः । (स्व्। १३४८)  


अप्य् एतद् रजनीमयं जगद् अथो निद्रामयी सा निशा   
निद्रा स्वप्नमयी भवेद् अथ च स स्वप्नो मृगाक्षीमयः ।  
सेयं मानमयी मम प्रियतमा तच् चाटुचेष्टामयो   
मादृक् क्वेति समीहितैकविधये सङ्कल्प तुभ्यं नमः ॥९२८॥  


गोतिथीयदिवाकरस्य ।  


सङ्गमविरहविकल्पे  
वरम् इह विरहो न तु सङ्गमस् तस्याः ।  
सङ्गे सैव तथैका  
त्रिभुवनम् अपि तन्मयं विरहे ॥९२९॥  


धर्मकीर्तेः । (पद्या॥ २३९, सा।द। उन्देर् १०।५२)  


विकल्परचिताकृतिं सततम् एव तां वीक्षसे  
सहासम् अभिभाषसे समुपगूहसे सर्वथा ।  
प्रमोदमुकुलेक्षणं पिबसि चैतद् अस्या मुखं  
तथापि च दिवानिशं हृदय हे सौमुत्कण्ठसे ॥९३०॥  


भर्वोः । (स्व्। १३२९)  


९२। विरहिप्रियास्मरणम्  


ललितललितस्निग्धालापस्मितस्नपिताधरं  
दरमुकुलितापाङ्गद्रोणीतरङ्गितलोचनम् ।  
इदम् इत इतः पश्यन्न् एव प्रियामुखपङ्कजं  
किम् अपि वदनाद्वैतं साक्षात्करोमि मृगीदृशः ॥९३१॥  


अभिमन्योः ।  


मुखं ज्योत्स्नालोकप्रसरधवलाक्षं क्व नु मया  
पुनर् द्रष्टव्यं तत्स्मितमधुरमुग्धाल्पदशनम् ।  
क्व सा श्रव्या वाणी विजितकलहंसीकलरुता   
विलासा वीक्ष्यन्तां क्व च सहभुवो धीरललिताः ॥९३२॥  


कर्णाटदेवस्य ।  


अपि स दिवसः किं स्याद् यत्र प्रियामुखपङ्कजे   
मधु मधुकरीवास्मद्दृष्टिर् विकासिनि पास्यति ।  
तद् अनु च मृदुस्निग्धालापक्रमाहितनर्मणः   
सुरतसचिवैर् अङ्गैः सङ्गो ममापि भविष्यति ॥९३३॥  


वार्तिककारस्य । (सु।र। ७७७)  


भ्रश्यद्विवक्षितम् अपस्खलदक्षरार्थम्  
उत्कम्पमानदशनच्छदम् उच्छ्वसन्त्या ।  
अद्य स्मरामि परिमृज्य पटाञ्चलेन   
नेत्रे तया किम् अपि यत् पुनरुक्तम् उक्तम् ॥९३४॥  


सोल्लोकस्य । (सु।र। ७८७)  


स्खलल्लीलालापं विनिपतितकर्णोत्पलदलं  
स्रवत्स्वेदक्लिन्नं सुरतविरतिक्षामनयनम् ।  
कचाकर्षक्रीडासरलधवलश्रोणिसुभगं  
कदा तद् द्रष्टव्यं वदनम् अवदातं मृगदृशः ॥९३५॥  


कस्यचित् । (सु।र। ७८१)  


९३। विलोकनम्  


क्रमसरलितकण्ठप्रक्रमोल्लासितोरस्  
तरलितबलिरेखासूत्रसर्वाङ्गम् अस्याः ।  
स्थितमतिचिरम् उच्चैर् अग्रपादाङ्गुलीभिः   
करकलितसखीकं मां दिदृक्षोः स्मरामि ॥९३६॥  


कालिदासस्य । (वि।शा।भ। ३।३, सु।र। ५२३)  


तत् तस्य निःश्वासकृतानुयात्रैः  
सलीलम् आकुञ्चितपक्ष्मपत्रैः ।  
नेत्रद्विरेफैर् वदनारविन्दम्  
आस्वादयन्त्यो लिलिहुस् तरुण्यः ॥९३७॥  


कस्यचित् ।  


भवनभुवि सृजन्तस् तारहारावतारान्   
दिशि दिशि विदिशन्तः केतकानां कुटुम्बम् ।  
वियति च रचयन्तश् चन्द्रिकां मुग्धमुग्धां  
प्रतिनयननिपाताः सुभ्रुवो विभ्रमन्ति ॥९३८॥  


राजशेखरस्य । (वि।शा।भ। ४।१७, सु।र। ५२१)  


तरत्तारं तावत् प्रथमम् अथ चित्रार्पितम् इव  
क्रमाद् एवापाङ्गं सहजम् इव लीलामुकुलितम् ।  
ततः किञ्चित् क्षुण्णं तद् अनु घनबाष्पाम्बुलहरी  
परिक्षामं चक्षुः पततु मयि तस्या मृगदृशः ॥९३९॥  


वीर्यमित्रस्य । (सु।र। ४६७, सू।मु। ४३।१२)  


यद्व्रीडाभरभुग्नम् आस्यकमलं विन्यस्य जानूपरि  
प्रोद्यत्पक्ष्मनिरीक्षितं विजयते सप्रेम वामभ्रुवः ।  
हास्यश्रीलवलाञ्छिता च यद् असाव् अस्याः कपोलस्थली  
लोलल्लोचनगोचरं व्रजति स स्वर्गाद् अपूर्वो विधिः ॥९४०॥  


प्रद्युम्नस्य । (सु।र। ४७०)  


९४। चित्रम्  


प्रिया सन्निहितैवेयं सङ्कल्पस्थापिता पुरः ।  
दृष्ट्वा दृष्ट्वा लिखाम्य् एनां यदि तत् को’त्र विस्मयः ॥९४१॥  


प्रभाकरदत्तस्य । (न्न् २।९)  


रहसि सततोत्सङ्गन्यासाद् अजस्र # # # #  
# # # # # # मर्षान् नित्यस्तनार्पणकेलिभिः ।  
अनिशचरणोपान्तस्पर्शान् निरन्तरचुम्बनैर्  
अपि खलु तया # # लेख्यैः स चित्रपटीकृतः ॥९४२॥  


उमापतिधरस्य ।  


मसीयं तूलीयं फलकम् इदम् एष त्वम् अधुना  
जडो’सि स्विन्नो’सि स्खलसि खलु पाणे कथम् इव ।  
अमुष्य प्रावीण्यं कलयसि न किं हन्त मनसो  
विना यत् सामग्रीं सुभगशतम् अग्रे विलिखति ॥९४३॥  


कस्यचित् ।  


चित्रं चित्रगतो’प्य् एष ममालि मदनोपमः ।  
समुन्मूल्य बलाल् लज्जाम् उत्कण्ठयति मानसम् ॥९४४॥  


रुद्रटस्य । (शृ।ति। १।५१ब्)  


तवालेख्ये कौतूहलतरलतन्वीविरचिते  
न्धायैका चक्रं रचयति सुपर्णासुतम् अपि ।  
अथ स्विद्यत्पाणिस्खलितम् अपमृज्यैतद् अपरा  
करे पौष्पं चापं मकरम् उपरिष्टाच् च लिखति ॥९४५॥  


कस्यचित् । (स।क।आ। ३।१६७)  
९५। स्वप्नः  


जाने सा गगनप्रसूनकलिकेलिकेवात्यन्तम् एवासती  
तत्सम्भोगरसाश् च तत्परिमलोल्लासा इवासत्तमाः ।  
स्वप्नेन द्विषतेन्द्रजालम् इव मे सन्दर्शिता केवलं  
चेतस् तत्परिरम्भणाय तद् अपि स्फीतस्पृहं ताम्यति ॥९४६॥  


कस्यचित् । (सु।र। ७६३)  


स्वप्नैर् प्रापितायाः प्रतिरजनि तव श्रीषु मग्नः कटाक्षः  
श्रोत्रे गीतामृताब्धौ त्वग् अपि ननु तनूमञ्जरीसौकुमार्ये ।  
नासा श्वासाधिवासे’धरम् अधुनि रसज्ञा चरितेषु चित्तं  
तन् नस् तन्वङ्गि कैश्चिन् न करणहरिणैर् वागुरालङ्घितासि ॥९४७॥  


कविपण्डितश्रीहर्षस्य (न्च् ८।१०७)  


स्वप्न प्रसीद भगवन् पुनर् एकवारं  
सन्दर्शय प्रियतमां क्षणमात्रम् एव ।  
दृष्ट्वा सती निविडबाहुनबन्धलग्नं  
तत्रैव मां नयति सा यदि वा न याति ॥९४८॥  


कालिदासस्य । (सु।र। ८०६)  


क्व पेयं ज्योत्स्नाम्भो वदत विसवल्लीसरणिभिर्  
मृणालीतन्दूभ्यः सिचयरचना कुत्र भवतु ।  
क्व वा पारीमेयो बत बकुलदाम्नां परिमलः   
कथं स्वप्नः साक्षात् कुवलयदृशं कल्पयतु ताम् ॥९४९॥  


राजशेखरस्य । (स।क।आ। २।६०, सु।र। ५२८)  


तत् तादृक् कुचकुम्भभङ्गुरम् उरस् तच् च त्रपामन्थरं  
चक्षुः प्रेमगुरुर् मनोभवसमुद्भेदः स वामभ्रुवः ।  
रे स्वप्नः प्रलभापनीतदयितादोर्वल्लीबन्धस्य किं  
सर्वं नीतवतो’हम् एव भवतो दैवाद् अभूवं गुरुः ॥९५०॥  


आचार्यगोपीकस्य ।  


९६। नायकाभिलाषः  


शिखरिणि क्व नु नाम कियच् चिरं  
किम् अभिधानम् असाव् अकरोत् तपः ।  
तरुणि येन तवाधरपाटलं  
दशति बिम्बफलं शुकशावकः ॥९५१॥  


धर्मकीर्तेः । (स्व् २०३०, सा।द। उन्देर् ४।९, सु।र। ४३९)  


आर्यानङ्ग महाव्रतं विदधता विन्ध्यानिलैः पारणां  
कृत्वा साङ्गम् अकारि केन मुरलाकूले कठोरं तपः ।  
येनास्या रतिखेदमेदुरमृदुश्वासाधिवासस्पृशः  
पीयन्ते’धरसीधवो विहसितज्योत्स्नोपदंशं रहः ॥९५२॥  


योगोकस्य ।  


ध्यायन् किं दनुजद्विषं क्व नु महातीर्थे क्व पुण्ये क्षणे  
कैर् वा निर्मलकर्मभिः करिपतिः प्राणव्ययं लम्भितः ।  
द्यूते यद्दशनांशुपाशकयुगं हाराभिरामोल्लसन्  
नीरन्ध्रस्तनमण्डलद्वयम् इदं मृदङ्गि मृद्गाति ते ॥९५३॥  


आचार्यगोपीकस्य ।  


अधीराक्ष्याः पीनस्तनकलसम् आस्कन्दसि मुहुः  
क्रमाद् ऊरुद्वन्द्वं कलयसि च लावण्यललितम् ।  
भुजाश्लिष्टो हर्षाद् अनुभवसि हस्ताहृतिकलाम्  
अये वीणादण्ड प्रकटय फलं कस्य तपसः ॥९५४॥  


वाचस्पतेः । (सु।र। ४२२)  


न नीलाब्जं चक्षुः सरसिरुहम् एतन् न वदनं  
न बन्धूकस्येदं मुकुलम् अधरस् तद्द्युतिधरः ।  
ममाप्य् एषा भ्रान्तिः प्रथमम् अभवद् भृङ्ग किम् उ ते  
कृतं यत्नैर् एभ्यो विरम विरमेत्य् अञ्जलिर् अयम् ॥९५५॥  


राजशेखरस्य । (सु।र। ४०९)  


९७। नायिकाभिलाषः  


तिर्यग्वर्तितगात्रयष्टिविषमोद्वृत्तस्तनास्फालन  
त्रुट्यन्मौक्तिकमालया सपुलकस्वेदोल्लसद्गण्डया ।  
दूराद् एव विलोकयेत्य् अभिमते तद् वक्त्रदत्तेक्षणं  
दुर्वारस्मरया तया सहचरी गाढं समालिङ्गिता ॥९५६॥  


रुद्रटस्य । (शृ।ति। १।५६अ)  


अभिमुखगते यस्मिन्न् एव प्रिये बहुशो वदत्य्  
अवनतमुखं तूष्णीम् एव स्थितं मृगनेत्रया ।  
अथ किल वलल्लीलालोकं स एष तथेक्षितः  
कथम् अपि यथा दृष्टा मन्ये कृतं श्रुतिलङ्घनम् ॥९५७॥  


तस्यैव । (शृ।ति। १।५६अ)  


व्याजृम्भणोन्नमितदन्तमयूखजाल  
व्यालम्बिमौक्तिकगुणं रमणे मुदेव ।  
ऊर्ध्वं मिलद्भुजलतावलयप्रपञ्च  
सत्तोरणं हृदि विशत्य् अपरा व्युदासे ॥९५८॥  


तस्यैव । (शृ।ति। १।५७ब्)  


प्रविशति यथा गेहे’कस्माद् बहिश् च विचेष्टते  
वदति च यथा सख्या सार्धं सहासम् इहोत्सुका !  
दयितवदनालोके मन्दं यथा च चलत्य् असौ  
मृगदृशि तथैतस्यां मन्ये स्मरेण कृतं पदम् ॥९५९॥  


तस्यैव । (शृ।ति। २।७अ)  


न जाने सम्मुखायाते प्रियाणि वदति प्रिये ।  
सर्वाण्य् अङ्गानि मे यान्ति श्रोत्रतां किम् उ नेत्रताम् ॥९६०॥  


अमरोः (अमरु ६३, पद्या॥ २३४, स्व्। २०३८, शा।प॥ ३५२२)  


९८। तनुता  


विगलन्तीं दधे यावद्दोष्णा जघनमेखलाम् ।  
तावत् कलापवलयं विवेद गलितं न सा ॥९६१॥  


रुद्रटस्य ।  


स्मरेण सन्तक्ष्य वृथैव बाणैर्  
लावण्यशेषां कृअताम् अनायै ।  
अनङ्गताम् अप्य् अयम् आप्यमानः   
स्पर्धां न सार्धं विजहासि तेन ॥९६२॥  


कविपण्डितश्रीहर्षस्य । (न्च् ३।१०९)  


सर्वात्मना प्रहरतापि मनोभवेन   
सन्दर्शितं परमकौतुकम् आयताक्ष्याः ।  
लावण्यविभ्रमविलासविचेष्टितानि  
नो खण्डितानि गमिता च तनुस् तनुत्वम् ॥९६३॥  


भासोकस्य । (स्व् १०८८)  


एकां कृत्वा तनुम् अनुपमां चन्द्रचूडेन सार्धं   
यस् त्यक्तो’र्धः सततविरहक्लेशभागी भवान्या ।  
तेनाङ्गानां रचितम् उचितं संविभक्तेन कर्तुं   
नूनं दूनां तनुतनुलतां निर्ममे तां विरिञ्चिः ॥९६४॥  


आचार्यगोपीकस्य ।  


अपनिद्रमधूकपाण्डुरा   
सुदृशो’दृश्यत गण्डमण्डली ।  
गमिताश्रुजलप्लवैर् इव   
क्रशिमाकीर्णतयापि निम्नताम् ॥९६५॥  


शिल्हणस्य ।   


९९। गुणकीर्तनम्   


तद्वक्त्रं यदि मुद्रिता शशिकथा हा हेम सा चेद् द्युतिस्  
तच् चक्षुर् यदि हारितं कुवलयैस् तच् चेत् स्मितं का सुधा ।  
धिक् कन्दर्पधनुर्भ्रुवौ च यदि ते किं वा बहु ब्रूमहे  
यत् सत्यं पुनरुक्तवस्तुविमुखः सर्गक्रमो वेधसः ॥९६६॥  


राजशेखरस्य । (बा।रा। २।१७, स।क।आ। ४।७२, वि।शा।भ। १।१४, सा।द। उन्देर् १०।११३, सु।र। ४५७, शा।प। ३३७३)  


दृष्टं चेन् मुखम् उन्मुखेन शशिना धूमायिते चक्षुषी  
स्पृष्टा चेद् इदमीयकान्तिकुलिशैः क्लिश्यन्ति हन्त त्वचः ।  
जाता स्मो बत वीणयापि वधिरास् तस्याः श्रुतं चेद् वचः   
पीतश् चेद् अधरस् तद् इद्त्थम् अभजद् द्राक्षारसः क्षारताम् ॥९६७॥  


कस्यचित् ।  


निर्माणनैपुणविधेर् अवधिविधातुर्  
उद्दामधाम मकरध्वजराजधानी ।  
सा चन्द्रबिम्बवदना तरलायताक्षी  
साक्षाद् इयं किम् अपि जन्मपरिग्रहस्य ॥९६८॥  


कस्यचित् ।  


सा यैर् दृष्टा न वा दृष्टा मुषिताः समम् एव ते ।  
हृतं हृदयम् एकेषाम् अन्येषां चक्षुषः फलम् ॥९६९॥  


कस्यचित् । (सु।र। ५००)  


आभरणस्याभरणं प्रसाधनविधेः प्रसाधनविशेषः ।  
उपमानस्यापि सखे प्रत्युपमानं वपुस् तस्याः ॥९७०॥  


कालिदासस्य । (विक् २।३)  


१००। उद्वेगः  


दुःखानि तिष्ठत चिरं मम चित्तभूमौ  
युष्माकम् एव वसतिर् विधिना कृतेयम् ।  
यद्दैवदुर्विलसितक्रकचप्रहारैश्   
छिन्नो’पि न त्रुटति जीवनतत्त्वबन्धः ॥९७१॥  


कस्यचित् ।  


अग्न्याकारं कलयसि पुरश् चक्रवाकीव चन्द्रं  
बद्धोत्कम्पं शिशिरमरुता दह्यसे पद्मिनीव ।  
प्राणान् धत्से कथम् अपि बलाद् गच्छतः शल्यतुल्यांस्  
तत् केनासौ सुतनु जन्तिओ मान्मथस् ते विकारः ॥९७२॥  


रुद्रटस्य । (शृ।ति। २।११अ)  


एते चूतमहीरुहो’प्य् अविरलैर् धूमायिताः षट्पदैर्   
एते प्रज्वलिताः स्फुटत्किसलयोद्भेदैर् अशोकद्रुमाः ।  
एते किंशुकशाखिनो’पि मलिनैर् अङ्गारिताः कुड्मलैः   
कष्टं विश्रमयामि कुत्र नयने सर्वत्र वामो विधिः ॥९७३॥  


वाक्कूटस्य । (सु।र। ७५९)  


कान्तामुखं सुरतकेलिविमर्दखेद   
सञ्जातघर्मकणविच्छुरितं रतान्ते ।  
आपाण्डुरं तरलतारनिमीलिताक्षं   
संस्मृत्य हे हृदय किं शतधा न यासि ॥९७४॥  


कस्यचित् । (स्व् १२८९, शा।प। ३४६६)  


चन्द्रोदञ्च चिरं मनोभवचमूचिह्नांशुकैर् अंशुभिर्  
मन्दं चन्दनशैलसौरभभरैश् चैत्रानिलाः सर्पत ।  
उज्जृम्भस्व मधो मधुव्रतवधूवाचालवल्लीशतैश्  
चापं मण्डलयन्न् अयं विरहिणां प्राणैः स्मरः क्रीडतु ॥९७५॥  


शान्त्याकरस्य ।  


१०१। विलापः ।  


यत् त्वन्नेत्रसमानकान्ति सलिले मग्नं तद् इन्दीवरं   
मेघैर् अन्तरितः प्रिये तव मुखच्छायाभिरामः शशी ।  
ये च त्वद्गमनानुकारिगतयस् ते राजहंसा गतास्  
त्वत्सादृश्यविनोदमात्रम् अपि मे दैवेन न क्षम्यते ॥९७६॥  


कालिदासस्य । (म्न् ५।२, कुवल्, प्।१२; स।क।आ। ४।२१, ५।४८६; स्व् १३६६, सा।द। उन्देर् १०।८१)  


दग्धा स्निग्धवधूविलासकदली वीणा समुन्मूलिता  
पीता पञ्चमकाकलीकवलिता शीतद्यूतेः कौमुदी ।  
प्लुष्टाः स्पष्ट्मनेकरत्ननिवहा नालं रतेः केवलं  
कन्दर्पं हरता हरेण भुवनं निःसारम् एतत् कृतम् ॥९७७॥  


रुद्रटस्य । (शृ।ति। २।६०अ)  


स्निग्धश्यामलकान्तिलिप्तनियतो वेल्लद्बलाका घना  
वाताः शीकरिणः पयोदसुहृदाम् आनन्दकेकाः कलाः ।  
कामं सन्तु दृढं कठोरहृदयो रामो’स्मि सर्वंसहे  
वैदेही तु कथं भविष्यति हहा हा देवि धीरा भव ॥९७८॥  


कस्यचित् । (सा।द। उन्देर् २।१६)  


एह्य् एहि क्व गतासि मैथिलि मृगः प्राप्तो मया काञ्चनीम्  
एतस्य त्वचम् उच्चरामि कुचयोर् विन्यस्य वर्णांशुकम् ।  
मत्सौभाग्यबुभुत्सयापि विपिनेष्व् एकाकिनी मा स्म भूर्   
विद्विष्टा मयि सञ्चरन्ति सरले मायाविनो राक्षसाः ॥९७९॥  


कस्यचित् ।  


किं खिद्यसे भुज मुधाधर ताम्यसि त्वं  
चक्षुर् विमुञ्च शुचम् अस्ति हृदि प्रियेयम् ।  
आश्लेषचुम्बनविलोकनकेलयो’पि  
सेत्स्यन्ति वः स्फुटति मे हृदयं मुहूर्तम् ॥९८०॥  


शान्त्याकरगुप्तस्य ।  
१०२। चन्द्रोपालम्भः  


यस् तापः शमितो मृगाङ्क जगतां या म्लानिर् उन्मूलिता  
यामिन्या गगनस्य याः स्मृतिपथं नीतास् तमोवीचयः ।  
यत् क्षामत्वम् अपाकृतं जलनिधेर् यः कैरवाणां हृतो  
मोहस् तत् कथम् अत्र दुःखिनि जने सर्वं समावेशितम् ॥९८१॥  


उमापतिधरस्य ।  


प्रियविरहअमहुष्ण्यान् मुर्मुरामङ्गलेखा  
मयि हतकहिमांशो मा स्पृश क्रीडयापि ।  
इह हि तव लुठन्तः प्लोषभावं भजन्ते  
दरजरठमृणालीकाण्डमुग्धा मयूखाः ॥९८२॥  


राजशेखरस्य । (वि।शा।भ। ३।२३, सु।र। ७१४)  


सूतिर् दुग्धसमुद्रतो भगवतः श्रीकौस्तुभौ सोदरौ  
सौहार्दं कुमुदाकरेषु किरणाः पीयूषधाराकिरः ।  
स्पर्धा ते वदनाम्बुजैर् मृगदृशां तत्स्थाणुचूडामणे  
हंहो चन्द्र कथं नु मुञ्चसि मयि ज्वालामुचो वेदनाः ॥९८३॥  


कस्यचित् । (वि।शा।भ। ३।१३, सु।र। ७९९)  


मुखरय स्वयशो नवडिण्डिमं  
जलनिधेः कुलम् उज्ज्वलयाधुना ।  
अपि गृहाण वधूवधपौरुषं  
हरिणलाञ्छन मुञ्च कदर्थनाम् ॥९८४॥  


कविपण्डितश्रीहर्षस्य । (न्च् ४।५३)  


आश्वासयति काको’पि   
दुःखितां पथिकाङ्गनाम् ।  
त्वं चन्द्रामृतजन्मापि  
दहसीति किम् उच्यताम् ॥९८५॥  


काश्मीरकमहामनुष्यस्य । (स्व् १९५६)  


१०३। मदनोपालम्भः ।  


नाथानङ्ग निदेशवर्तिनि जने कस् ते’भ्यसूयारसश्  
चापारोपितसायकस्य भवतः को नाम पात्रं रुषः ।  
विश्राम्यन्तु शरा निषीदतु धनुः शिञ्जापि संयम्यतां  
माकन्दाङ्कुरकोमले मनसि नः को बाणमोक्षग्रहः ॥९८६॥  


गोवर्धनस्य ।  


देवेन प्रथमं जितो’सि शशभृल्लेखभृतानन्तरं  
बुद्धेनोद्धतबुद्धिना स्मर ततः कान्तेन पान्थेन मे ।  
त्व्यक्त्वा तान् बत हंसि माम् अपि कृशां बालाम् अनाथां स्त्रियं  
धिक् त्वा धिक् तव पौरुषं धिग् उदयं धिक् कार्मुकं धिक् शरान् ॥९८७॥  


विद्यायाः । (सु।र। ७०१)  


आपुङ्खाग्रम् अमी शरा मनसि मे मग्नाः समं पञ्च ते  
निर्दग्धं विरहाग्निना वपुर् इदं तैर् एव सार्धं मम ।  
कष्टं काम निरायुधो’सि भवता जेतुं न शक्यो जनो  
दुःखी स्याम् अहम् एक एव सकलो लोकः सुखं जीवतु ॥९८८॥  


राजशेखरस्य । (सु।र। ७७१)  


हरसि हृदयं वेगाद् अन्तः प्रविश्य शरीरिणाम्  
अथ जनयसि क्रीडाहेतोर् विकारपरम्पराम् ।  
वितरसि मुहुर् मोहं पश्चान् निकृन्तसि जीवितं  
कितव किम् इयं चेष्टा लोके तवार्थजनोचिता ॥९८९॥  


गोशरणस्य ।  


कष्टं हृदि ज्वलति शोकमयो ममाग्निस्   
ते चक्षुषी च विरहज्वरजागरुके ।  
एतन् मनो भ्रमति विष्वगसूंस् तथापि   
त्वं पश्यतोहर इव स्मर हर्तुकामः ॥९९०॥  


कस्यचित् ।  
१०४। मेघोपालम्भः  


पाथोवाह किम् अम्बुभिः प्रियतमानेत्राम्बुसिक्ता मही  
किं गर्जैः सुतनोर् अमन्दरुदितैर् उज्जागरा भूर् अपि ।  
वातैः शीकरिभिः किम् इन्दुवदनाश्वासैः सबाष्पैर् अलं  
सर्वं ते पुनरुक्तम् एतद् अपुनःपूर्वा पुनर् मद्व्यथा ॥९९१॥  


देवबोधस्य ।   


नो रुद्धं गगनं पयोदपटलै रुद्धप्रियावाञ्छितं  
नो शीर्णाः कमलाकराः कृशतनोः शीर्णा मनोवृत्तयः ।  
नो पूरः सरिताम् अपूरि दयितानेत्राम्बुकल्लोलिनी  
धिग् धिङ् मारकदर्थितां व्यथयता पाथोभृता किं कृतम् ॥९९२॥  


तस्यैव ।  


आक्रन्दाः स्तनितैर् विलोचनजलान्यश्रान्तधाराम्बुधिस्  
तद्विच्छेदभुवश् च शोकशिखिनस् तुल्यास् तडिद्विभ्रमैः ।  
अन्तर् मे दयितामुखं तव शशी वृत्तिः समैवावयोस्  
तत् किं माम् अनिशं सखे जलधर त्वं दग्धुम् एवोद्यतः ॥९९३॥  


यशोधर्मणः । (सु।र। २४०, सू।मु। ४३।३३)  


हंसानां गतयो हृता यदि तया कूजन्त्व् अमी सोत्सुकास्  
तत्केशैर् हृतबर्हकान्तय इमे नृत्यन्तु वा बर्हिणः ।  
लावण्यं हृतम् अस्य दग्धशशिनस् तापं करोत्व् एष मे  
यूयं गर्जथ यन् निरागसि मयीत्य् एतन् न युक्तं घनाः ॥९९४॥  


कस्यचित् ।  


दग्धा पूर्वम् अहं वसन्तसमये चूताङ्कुरैः कोकिलैः  
प्रायः प्रावृषि गर्जितैः किम् अपरं कर्तव्यम् अद्य त्वया ।  
दीना कान्तवियोगदुःखविधुरा क्षामा तनुर् वर्तते   
क्षारं प्रक्षिपसि क्षते जलधर प्राणावशेषस्थितेः ॥९९५॥  


कस्यचित् ।  


१०५। उन्मादः  


अप्य् आमीलितपङ्कजां कमलिनीम् अप्य् उल्लसत्पल्लवां   
वासन्तीम् अपि सौधभित्तिपतिताम् आत्मप्रतिच्छायिकाम् ।  
मन्वानः प्रथमं प्रियेति पुलकस्वेदप्रकम्पाकुलं   
प्रीत्यालिङ्गति नास्ति सेति न पुनः खेदोत्तरं मूर्च्छति ॥९९६॥  


कस्यचित् ।  


नियमितम् अपि मानसं तपोभिः   
प्रविशति वैशसवारिधावगाधे ।  
अयम् अपि चिरविस्मृतो’पि धैर्यं  
व्यपनयतीव पुनर् मनोविकारः ॥९९७॥  


कस्यचित् ।  


व्याधूतं पवनेन पल्लवम् इदं तस्याः क्रुधा नाधरः  
स्रंसन्ते कुसुमान्य् अमूनि न पुनर् बाष्पाम्भसां बिन्दवः ।  
एषां झाङ्कृतिर् आकुला मधुलिहाम् आर्तो न मन्युध्वनिर्  
धिक् कष्टं द्रुमसङ्गता मृदुर् इयं वल्ली न मे वल्लभा ॥९९८॥  


श्रीलक्ष्मणसेनदेवस्य ।  


क्वाकृत्यं शशलक्ष्मणः क्व च कुलं भूयो’पि दृश्येत सा  
दोषाणाम् उपशान्तये श्रुतम् अहो कोपे’पि कान्तं मुखम् ।  
किं वक्ष्यन्त्य् अपकल्मषाः कृतधियः स्वप्ने’पि सा दुर्लभा  
चेतः स्वास्थ्यम् उपैहि कः खलु युवा धन्योधरं पास्यति ॥९९९॥  


कस्यचित् । (स।क।आ। १।१७७, स्व् १३४३, सा।द। उन्देर् ३।२४०, सू।मु। ४३।३०)  


अमी कारागारे निविडनलिनीनालनिगडैर्  
निबध्यन्तां हंसाः प्रथमविसकन्दाङ्कुरभिदः ।  
नवे वासन्तीनाम् उदयिनि वने गर्भकलिका  
च्छिदो निर्धार्यन्तां परभृतयुवानो मदकलाः ॥१०००॥  


कस्यचित् ।  


१०६। अनङ्गलेखः  


ताडीदलं यद् अकठोरम् इदं यद् एषा  
मुद्रा स्तनाङ्कघनचन्दनपङ्कमूर्तिः ।  
यद् बन्धनं विसलता तन्तन्तुभिश् च  
कस्याश्चिद् एष गलितस् तद् अनङ्गलेखः ॥१००१॥  


कस्यचित् । (वि।शा।भ। ३।२१, सु।र। १६९१)  


पाणिप्रेङ्खणतो विशीर्णशिरसः स्वेदाम्बुभग्नश्रियस्  
तत्कृत्याकृतिलेशतो मनसि ते किञ्चित् प्रतीतं गताः ।  
वैचित्र्यापुनर् उक्तलाञ्छनभृतः खण्डेन वामेन वा  
व्याक्षेपं कथयन्ति पक्ष्मलदृशो लेखाक्षरश्रेणयः ॥१००२॥  


राजशेखरस्य । (वि।शा।भ। ३।२२, सु।र। १६९०)  


कृतसरलमृणालीसूत्रसन्तानबन्धः  
कुचमुकुलमुखाङ्कश् चन्दनोपात्तमुद्रः ।  
स्मरशबरशराणाम् एष लक्ष्यीभवन्तीं  
कथयति ननु लेखस् तम् अनुद्घाटितो’पि ॥१००३॥  


कस्यचित् ।  


तुल्यानुरागपिशुनं ललितानुबन्धं  
पत्रे निवेशितम् उदाहरणं प्रियायाः ।  
उत्पश्यतो मम सखे मदिरेक्षणायास्  
तस्याः समागतम् इवाननमाननेन ॥१००४॥  


कालिदासस्य । (विक् २।१३)  


क्वापि स्वेदकणानिपातमसृणं कुत्रापि कम्पस्खलत्  
पाणिव्यस्तलिपि क्वचिद् घनपतद्बाष्पाम्बुलिप्ताक्षरम् ।  
क्वापि श्वासमहोर्मिमर्मरम् इदं ताडङ्कताडीदलं  
वर्णैर् एव विना व्यनक्ति सुदृशो भावैकतानं मनः ॥१००५॥  


उमापतिधरस्य ।  


१०७। वनविहारः  


उज्झन्त्यः स्वर्णकाञ्चीर् झणिति रशनया चम्पकन्यासमय्या   
तन्वत्यस् तारहारान् विचकिलकलिकापङ्क्तिमुद्रावलीभिः ।  
किं चाशोकप्रवालैर् अरुणमणिमयान् सन्त्यजन्त्यो’वतंसान्   
उत्कीर्णाः कामबाणैर् इव हृदि सुहृदो वल्लभानां बभूवुः ॥१००६॥  


राजशेखरस्य ।  


दूरोदञ्चितबाहुमूलविलसच्चीनप्रकाशस्तना  
भोगव्यायतमध्यलम्बिवसना निर्मुक्तनाभीह्रदा ।  
आकृष्टोज्झितपुष्पमञ्जरिरजःपातावरुद्धेक्षणा  
चिन्त्वत्याः कुसुमं धिनोति सुदृशः पादाग्रदुःस्था तनुः ॥१००७॥  


उमापतिधरस्य ।  


कङ्केलिर् एष किम् अचेतन एव सत्यं   
नम्नः स्वयं न कुसुमानि ददाति यस्ते ।  
धूर्तो’थवा नमति नायम् उदस्तबाहु   
व्यक्तोन्नतस्तनतटान्तदिदृक्षयेव ॥१००८॥  


तस्यैव ।  


एतस्मिन् सुतनु लतागृहे’तिरम्यं   
मालत्याः कुसुमम् अनाचितं परेण ।  
इत्य् उक्त्वा मृदुकरपल्लवं गृहीत्वा   
मुग्धाक्षीं रहसि निनाय को’पि धूर्तः ॥१००९॥  


जयमाधवस्य ।  


तासां पीनस्तनकलसयोः स्थूलमुक्ताभिरामा  
वेणीभूतास् त्रिवलिविषमे तिर्यगायामभाजः ।  
वक्त्रे लोलालकविलुलिताः केतकक्षोदलक्ष्मीं  
प्राप्ताः क्रीडावनविहरणे बिन्दवः स्वेदवाराम् ॥१०१०॥  


धोयीकस्य ।  


१०८। जलक्रीडा  


आयासश्लथबाहुवल्लिर् अधिकस्मेरै #  
लोलापाङ्गकपोलपालिर् अलिकस्तोमार्धलुप्तालका ।  
न्यस्यन्ती मदयत्य् अनावृत इव प्रच्छादनायाञ्चलं   
मुग्धा स्वेदनिपीतसूक्ष्मसिचयव्यक्तस्तनी वक्षसि ॥१०११॥  


तुङ्गोकस्य ।  


अम्भोभिस्तनकुम्भयोस् तव घनश्लेषात् समुत्कीर्णतां   
याताया शुकवक्रिमप्रणयिनी सेयं न लुप्ता लिपिः ।  
किं चैतां कुसुमेषु कुञ्जरशिरोनक्षत्रमालां तिरो  
धित्सुर्निष्फलम् एव मज्जसि नभः स्वच्छे सरोवारिणि ॥१०१२॥  


धर्माशोकदत्तस्य ।  


मुग्धाङ्गना कापि सरोजपत्रे  
विलोलिताम्भःकणिकां विलोक्य ।  
प्रसारयामास जवेन पाणिं  
ससम्भ्रमं मौक्तिकशङ्कयेव ॥१०१३॥  


वल्लभदेवस्य । (स्व् १८७५)  


बिभ्राणास् तोयलग्नं वसनमरशनादामनि श्रोणिभारे  
दूराद् अन्योन्यसाचिस्मितचतुरसखीकामिभिर् वीक्ष्यमाणाः ।  
उत्तेरुस् तीरलेखां विपुलकमलिनीपत्रम् ईषद् विलक्षा  
वक्षोजाग्रेषु कृत्वा हरिणशिशुदृशो वीतचीनांशुकेषु ॥१०१४॥  


धोयीकस्य ।  


मोक्तुं स्नानांशुकानि स्मररभसरसस्यानुकूलैर् दुकूलैः  
संस्कर्तुं केशपाशान् अगुरुसुरभिणा धूपधूमोद्गमेन ।  
ताम्बूलोल्लेखरेखाम् अपि विरचयितुं धौतपृष्ठे’धरोष्ठे  
तीरोत्तीर्णास् तरुण्यः क्षणम् उपविविशुर् वल्लिकेलीगृहेषु ॥१०१५॥  


राजशेखरस्य ।  


१०९। वेशः  


वक्त्रेन्दुर् मृगलाञ्छनेन वलितः पत्रावलीसङ्गमात्  
कण्ठे कम्बुविडम्बिनि द्विगुणितास् तारापहारस्रजः ।  
दोर्वल्लीयुगले मृणालसुहृदि ग्रन्थिभ्रमायाङ्गदं  
मन्ये भूषणम् एव दूषणपदे तत् प्राप्य तस्या वपुः ॥१०१६॥  


विरिञ्चेः ।  


कौसुम्भं कुचकुम्भयोर् निवसनं सौवर्णिकं कर्णयोस्  
ताडङ्कद्वयम् आञ्जनी नयनयोर् आलेख्यलेखालिपिः ।  
काश्मीरेण तमालपत्रम् अलिके हैमी करे कङ्कण  
श्रेणिः पाशयितुं जगन्त्य् अलम् अलङ्काराः कुरङ्गीदृशः ॥१०१७॥  


उमापतिधरस्य ।  


दीर्घापाङ्गं नयनयुगलं भूषयत्य् अञ्जनश्रीस्  
तुङ्गाभोगौ प्रभवति कुचाव् अर्चितुं हारयष्टिः ।  
मध्यक्षामे वपुषि लभते स्थाम कूर्पासलक्ष्मीः  
श्रोणीबिम्बे गुरुणि रशनादामशोभां बिभर्ति ॥१०१८॥  


कस्यचित् ।  


कण्ठे मौक्तिकमालिका स्तनतटे कार्पूरमध्यं रजः  
सान्द्रं चन्दनम् अङ्गके वलयिता पाणौ मृणालीलता ।  
तन्वी नक्तम् इयं चकास्ति शुचिनी चीनांशुके बिभ्रती  
शीतांशोर् अधिदेवतेव गलिता व्योमाग्रम् आरोहितः ॥१०१९॥  


राजशेखरस्य । (वि।शा।भ। ३।१६, सु।र। ३८५)  


इन्दोश् चन्दनबिन्दुनैव दशनच्छायं तदीयं मुखं   
चक्रं लोचनभल्लमार्जनविधौ शाणस्य तत् कुण्डलम् ।  
भिन्नानां कुचकन्दरा स्मितसुधाकुल्येव मुक्तावली   
पादाब्जे ध्वनदिन्द्रनीलवलयं रोलम्बमालैव सा ॥१०२०॥  


शाण्डिल्यस्य ।  


११०। दूतीसंवादः  


उत्तिष्ठ यदि जीवन्तीं माम् इच्छसि तम् आनय ।  
अहं नेतुम् अशक्यापि सुदूरम् इदम् अन्तरम् ॥१०२१॥  


कस्यचित् ।  


कामं निष्करुणं वेत्सि वेत्सि तं बहुवल्लभम् ।  
दूति चूताङ्कुरखरा दिशो वेत्सि न वेत्सि किम् ॥१०२२॥  


कस्यचित् ।  


जीवितं जलतरङ्गविलोलं  
यौवनं त्रिचतुराणि दिनानि ।  
शारदभ्रतरला तनुकान्तिः  
गच्छ दूति वद सत्वरम् एतत् ॥१०२३॥  


कस्यचित् ।  


यस्मिन् बाष् बाष्पतरङ्गिताश्रुकलुषा दृष्टिर् न सिद्धिं गता  
नो हस्तेन विवर्तमानवलयेनालिङ्गितो न स्थितः ।  
येन स्त्रीहृदयस्य पद्ममृदुनः सम्भावितो नात्ययस्  
तं गत्वा हृदयं किम् अश्मसदृशं त्वं दूति वक्तुं क्षमा ॥१०२४॥  


कस्यचित् । (स्व् ११८७)  


दूति त्वं तरुणी युवा स चपलः श्यामास् तमोभिर् दिशः   
सङ्केतः सरहस्य एष विपिने सङ्केतकावासकः ।  
भूयो भूय इमे वसन्तमरुतश् चेतो नयन्त्य् अन्यथा  
गच्छ क्षेमसमागमाय निपुणं रक्षन्तु ते देवताः ॥१०२५॥  


शीलाभट्टारिकायाः । (स्व् ११८८, शा।प। ३४३९, सू।मु। ४१।११)  


१११। स्त्रीविलोभनम्  


प्रियतमभुजपञ्जरोपगूढा  
शशितिलकेषु विभावरीमुखेषु ।  
अनुभवमदविभ्रमोपदिष्टान्य्  
अविनयदुर्ललितानि मन्मथस्य ॥१०२६॥  


कस्यचित् ।  


स्तनयुगवहनालसं च मध्यं  
चरणयुगं च नितम्बभारखिन्नम् ।  
यदि वहसि बिभर्षि किं वृथैकं  
हृदयम् इदं दयितानुरागशून्यम् ॥१०२७॥  


कस्यचित् ।  


सुलभम् अनृजु जीवितान्य् अनित्यान्य्  
अतिसुभगे व्यतिपाति यौवनं च ।  
अनुभवफलम् आत्मनो गुणानां  
दिवि सुखम् अस्ति न चापरोक्षम् एतत् ॥१०२८॥  


कस्यचित् ।  


यदि बृहज्जघनापघना तनुर्  
यदि च दीर्घविलोचनम् आननम् ।  
इदम् उपैति रतेर् अभिधेयतां  
वहति कस्य कृते मदनो धनुः ॥१०२९॥  


कस्यचित् ।  


स्तनयुगम् असिताक्षि सुन्दरीणां   
भवति ततः शुभम् अप्य् अबन्ध्यशोभम् ।  
यदि किल लभते प्रियार्पितानां  
रसम् उपगूहनपीडनामृतानाम् ॥१०३०॥  


कस्यचित् ।  


११२। पुंविलोभनम्  


स्मितमधुस्नपिताधरपल्लवाम्  
अभिनवोल्लसितस्तनकुड्मलाम् ।  
गुणफलां त्वम् इमाम् अबलालतां  
तरुर् इवोद्वह पुष्पवतीं लताम् ॥१०३१॥  


कस्यचित् ।  


गृहीतं ताम्बूलं परिजनवचोभिर् न कथम् अपि   
स्मरत्य् अन्तःशून्या सुभग विगतायाम् अपि निशि ।  
ततेवास्ते हस्तः कलितफणिवल्लीकिसलयस्  
तथवास्यं तस्याः क्रमुकफलफालीपरिचितम् ॥१०३२॥  


बिल्हणस्य । (शा।प। ३४७५, पद्या। १८७ हरिहरस्य, उ।नी। १३।५९)  


त्वं शीतलो न व्यजनानुरागी  
दूरान्तरस् तापवती च कान्ता ।  
कामं न शक्ता शरदं विषोढुं  
स्थाने समाकाङ्क्षति सा हि मर्तुम् ॥१०३३॥  


शब्दार्णवस्य ।  


विकसिताधरम् आयतलोचनं  
पिब रहस्य् अभिरामम् इदं मुखम् ।  
रुचिरपत्रविलम्बितकेशरं  
मधुकरः सरसीव सरोरुहम् ॥१०३४॥  


कस्यचित् ।  


नागवल्लिरुधिरोहतु पूगं  
रात्रिर् एणतिलकेन समेतु ।  
त्वाम् असौ भजति कोकिलकण्ठी  
वाचम् अर्चतु कवेः सुकृतो’र्थः ॥१०३५॥  


राजशेखरस्य ।  
११३। दूतिकोपालम्भः  


निःशेषच्युतचन्दनं स्तनतटं निर्मृष्टरागो’धरो  
नेत्र दूरम् अनञ्जने पुलकिता तन्वी तवेयं तनुः ।  
मिथ्यावादिनि दूति बान्धवजनस्याज्ञातपीडागमे  
वापीं स्नातुम् इतो गतासि न पुनस् तस्याधमस्यान्तिकम् ॥१०३६॥  


सुविभोकस्य । (स।क।आ। ४।२३६, स्द् उन्देर् २।२३, सू।मु। ४८।२, सु।र। ८३७)  


स्वकार्यबुद्ध्यैव सदा मदर्थे  
दूति प्रवृत्तिं प्रतिपालयन्त्या ।  
त्वया फलेनैव विभावितो’यं  
मया सहाभिन्नशरीरवादः ॥१०३७॥  


छित्तोकस्य । (सु।र। ८५३)  


अधरो वीतरागस् ते कषाये तव लोचने ।  
विहारः कण्ठदेशस् ते दूति प्रव्रजितासि किम् ॥१०३८॥  


भिक्षोः । (सु।र। ८४०)  


साधु दूति पुनः साधु   
कर्तव्यं किम् अतः परम् ।  
यन् मदर्थे विरुग्णासि  
दन्तैर् अपि नखैर् अपि ॥१०३९॥  


तस्यैव । (सु।र। ८३९)  


किं त्वं निगूहसे दूति  
स्तनौ वक्त्रं च पाणिना ।  
सव्रणा एव शोभन्ते  
वीराधरपयोधराः ॥१०४०॥  


कस्यचित् । (स्व् १४२८, शा।प। ३५१०)  


११४। नायिकागमनम्  


शय्यागारं व्रजन्त्याश् चतुरसहचरीमुग्धोक्तिमिश्रं  
प्राणेशायाः स्मरज्यारणितम् इव समाकर्ण्य मञ्जीरघोषम् ।  
यामिन्याः पूर्वयामे विगलति विततौत्सुक्यम् उज्जृम्भमाणो  
धन्यो निद्राच्छलेन श्लथयति सुहृदां नर्मगोष्ठीप्रबन्धम् ॥१०४१॥  


विक्रमादित्यस्य ।  


नितम्बगुर्वी बहुशः श्रमेण  
विश्रम्य सोपानपदेषु काचित् ।  
काञ्चीकरालम्बितवामपाणिर्  
उत्थाय हर्म्यं कलयारुरोह ॥१०४२॥  


राजशेखरस्य ।  


एषागतैव निबिरीसनितम्बबिम्ब   
भारेण पक्ष्मलदृशः क्रियते तु विघ्नः ।  
यान्त्या इतीव दयितान्तिकम् एणदृष्टेर्   
अग्रे जगाम गदितुं लघुचित्तवृत्तिः ॥१०४३॥  


रत्नाकरस्य ।  


प्रकामं सुप्रातं तव नयन सम्पन्नम् अभितस्  
तवाप्य् आप्तं चेतः फलम् इह मनोराज्यलतया ।  
स्मरायासप्रोषप्रशमविधिसिद्धौषधिर् इयं  
स्फुरन्ती सम्प्राप्ता शशधरकलेव प्रियतमा ॥१०४४॥  


कस्यचित् ।  


चेतः कातरतां जहीहि सपदि स्थैर्यं समालंव्यताम्  
आयाता स्मरमार्गणव्रणपरित्राणौषधिः प्रेयसी ।  
यस्याः श्वाससमीरसौरभपतद्भृङ्गावलीवारण  
क्रीडाचञ्चलपाणिकङ्कणझणत्कारो मुहुर् मूर्च्छति ॥१०४५॥  


कस्यचित् । (सू।मु। ७०।८, सु।र। १६४१)  


११५। नायकागमनम्  


सङ्कीर्णं शयनीयम् अर्पय कुरु द्वेधोपधानक्रियाम्  
अभ्यासे कुरु तालवृन्तकम् इति व्यापारयन्त्या सखीम् ।  
आयातस्य पुनर्विलासभवनं कन्दर्पदीक्षागुरोर्  
अभुत्थानम् अपि प्रमोदजडया नाविष्कृतं सुभ्रुवा ॥१०४६॥  


जलचन्द्रस्य ।  


द्वारागतं काप्य् अवगम्य कान्तम्  
उन्नम्य वक्त्रं सिचयाञ्चलेन ।  
विमुञ्चती मण्डनकर्मदीर्घं  
यथायथात्मानम् अलञ्चकार ॥१०४७॥  


राजशेखरस्य ।  


काप्यागतं वीक्ष्य मनोधिनाथं   
समुत्थिता सादरम् आसनाय ।  
करेण शिञ्जद्वलयेन तल्पम्   
आस्फालयन्ती कलमाजुहाव ॥१०४८॥  


तस्यैव ।  


प्रियतमम् अवलोक्य स्वाशरयाद् उत्पतन्त्याः  
सरभसम् अपरस्याः पादमूले सलीलम् ।  
अपतद् अथ कराग्राद् अच्छरत्नात्मदर्शः  
शशधर इव वक्त्रच्छायया निर्जितश्रीः ॥१०४९॥  


कस्यचित् ।  


द्वार्पान्तनिरन्तरे मयि तया सौन्दर्यसारश्रिया  
प्रोल्लास्योरुयुगं परस्परसमासक्तं समापादितम् ।  
आनीतं पुरतः शिर्ॐशुकम् अधः क्ÿप्ते चले लोचने  
वाचस् तच् च निवारितं प्रसरणं सङ्कोचिते दोर् लते ॥१०५०॥  


कस्यचित् ।  


११६। वाद्यम्  


पुरन्ध्रीणां पीनैस् तुलितपरिणाहस्तनतटैर्  
द्रुतं सम्मृज्यन्तां करकिसलयैर् झर्झरपुटाः ।  
कलं गुञ्ज मुग्धं पिबतु मधुदिग्धाधरदलं  
मुखं नीलो वेणुः कमलम् इव माला मधुलिहाम् ॥१०५१॥  


विशाखदत्तस्य ।  


धत्ते व्यक्तिं रसितम् असकृज् जर्जरं झर्झराणां  
स्तोकोत्तुङ्गध्वनितलहरीभेरिका नानदीति ।  
धीरैः स्निग्धैः करकिसलयैर् आहताः किन्नराणां  
शब्दायन्ते नवघनघटामन्द्रनादं मृदङ्गाः ॥१०५२॥  


उमापतिधरस्य ।  


नान्तःकर्षन्ति केषां कृतपदरचनैः पामरग्रामनारी  
वक्षोजोत्तुङ्गतुम्बीफलनिहतमृदूत्सर्पिगम्भीरशब्दैः ।  
उद्गीताः शृङ्गकोटीस्थगितकरशिखालोलकल्लोलवीणा  
तन्त्रीक्वाणानुरूपध्वनिभिर् अभिनयव्याहृताः काव्यबन्धाः ॥१०५३॥  


कस्यचित् ।  


वक्षोजाभोगगुर्वोर् मुखरयति युगं कांस्ययोः कापि कान्ता  
प्रयोदत्तव्रणालीविधुरितमधुरं वेणवे कापि दत्ते ।  
काचित् कृत्वाङ्गभङ्गं प्रसृतमुदम् इव स्निग्धमुग्धप्रणादं  
वारं वारं कराभ्यां प्रहरति मुरजं गीतसंवादरम्यम् ॥१०५४॥  


कालिदासनन्दिनः ।  


वीनया च निनदेन च वेणोः  
केकया च फलकण्ठगिरा च ।  
शीत्कृतैश् च रणितैश् च वधूनां  
भुञ्जते श्रुतिसुखानि युवानः ॥१०५५॥  


राजशेखरस्य ।  


११७। नृत्यम्  


रम्यं गायतु वा तरङ्गयतु वा व्यावर्तनैर् भ्रूलते  
व्यालोलं नयनं च नर्तयतु वा क्षुण्णः स एष क्रमः ।  
शृङ्गारं पुनर् आतनोति मधुरव्यावर्तना नर्तकी  
प्रत्यङ्गं रसपेशलानि करणान्य् आधाय यन् नृत्यति ॥१०५६॥  


प्रियंवदस्य ।  


विलोला भ्रूवल्ली मसृणतरला दृष्टिर् अधरः  
स्मितस्निग्धो धीरा गतिर् अलसम् एवाङ्गचलनम् ।  
स्वभावप्रव्यक्तोन्नतनतविभागा तनुलता   
विभावो लास्येन स्फुरति कतरो’स्या मृगदृशः ॥१०५७॥  


उमापतिधरस्य ।  


वामं सन्धिस्तिमितवलयं न्यस्य हस्तं नितम्बे  
कृत्वा श्यामा विटपसदृशं स्रस्तमुक्तं द्वितीयम् ।  
पादाङ्गुष्ठालुलितकुसुमे कुट्टिमे पातिताक्षं   
नृत्यादस्याः स्थितम् अतितरां कान्तम् ऋज्वायतार्घम् ॥१०५८॥  


कालिदासस्य । ((मालविकाग्निमित्र २।६)  


अङ्गैर् अन्तर् निहितवचनैः सूचितः सम्यग् अर्थः   
पादन्यासो लयम् अनुगतस् तन्मयत्वं रसेषु ।  
शाखायोनिर् मृदुर् अभिनयस् तद्विकल्पानुवृत्तौ   
भावो भावं नुदति विषयाद्राग् अबन्धः स एव ॥१०५९॥  


तस्यैव । (मालविकाग्निमित्र २।८; सू।मु। १०९।७३)  


ननृतुर् अनतिखेदं कौशिकीवृत्तिचञ्चच्  
चटुलचरणचारीचारुचित्राङ्गहावाः ।  
निजहृदयनिमज्जन्मारनाराचसाची  
कृतवदनविनिद्राम्भोजभाजो युवत्यः ॥१०६०॥  


हरेः ।  


११८। गीतम्  


अलसमुकुलिताक्षं वक्त्रम् आलोक्य तस्या   
मयि विलुलितचित्ते मूकभावं प्रपन्ने ।  
श्रवणकुवलयान्तश्चारिणा षट्पदेन   
क्षणम् अनुगतनादं गीतम् अन्तः स्मरामि ॥१०६१॥  


श्रीमल्लक्ष्मणसेनदेवस्य ।  


नाधन्यैः क्षणदाविराममधुराः किञ्चिद् विनीता रसैः  
श्रोत्रैर् नापि च किन्नरीकलगलोद्गीतानि पेयानि च ।  
श्रूयन्ते मृदुपीतवक्त्रमरुतः पौराणरीतिक्रम  
व्यालोलाङ्गुलिरुद्धमुग्धसुषिरश्रेणीरवा वेणवः ॥१०६२॥  


योगेश्वरस्य ।  


विलासमसृणोलसन् मुसललोलदोःकन्दलाः  
परस्परपरिस्खलद्वलयनिःस्वनोद्बन्धुराः ।  
चलन्ति कलदुङ्कृतिप्रसभकम्पितोरःस्थल  
त्रुटद्गमकसङ्कुलाः कलमकण्डनीगीतयः ॥१०६३॥  


तस्यैव । (शा।प। ५८२, सु।र। ११७८)  


चिन्वानाभिर् मधूकं मधुरमधुकरध्वानिचूताङ्कुराग्र  
ग्रासव्यग्रान्यपुष्टध्वनितधृतजयारम्भसंरम्भणाभिः ।  
गीयन्ते वल्लवीभिः पथिकसहचरीप्राणयात्राप्रदीपाः  
प्रातः प्रातर् वसन्तस्वररचितपदोद्गारिणो गीतभेदाः ॥१०६४॥  


विरिञ्चेः ।  


क्वचिन् मसृणमांसलं क्वचिद् अतीव तारं पदे  
प्रसन्नसुभगं मुहुः सुरतरङ्गलीलाङ्कितम् ।  
इदं हि तव वल्लवीरणितनिर्गतैर् जल्पितं  
मनो मदयतीव मे किम् अपि साधु सङ्गीतकम् ॥१०६५॥  


वामनस्य ।  


११९। द्यूतम्  


आश्लेषचुम्बनरतोत्सवकौतुकानि   
क्रीडा दुरोदरपणः प्रतिभूर् अनङ्गः ।  
भोगः स यद्यपि जये च पराजये च  
यूनोर् मनस् तद् अपि वाञ्छति जेतुम् एव ॥१०६६॥  


मुरारेः । (अर् ७।११५, शा।प। ३६६१, सू।मु। ७५।७, सु।र। ६०६)  


आश्लेषः प्रथमं क्रमेण विजिते कृत्ये धनस्यार्पणं  
केलिद्यूतविधौ पणं प्रियतमे कान्तां पुनः पृच्छति ।  
अन्तर्गाढविगूढमन्मथस्फारीभवद्गण्डया  
स्वैरं शारिविसारणाय निहितः खेदाम्बुगर्भः करः ॥१०६७॥  


योगेश्वरस्य । (सु।र। ६०५, शा।प। ३६६४, सू।मु। ७५।५)  


तथा गृहीतस् तन्वङ्ग्या   
विजयोपार्जितः पणः ।  
यथा धन्याधरोष्ठेन  
हारितो’पि जितं मया ॥१०६८॥  


कस्यचित् ।  


अक्षदेव न पणीकृते’धरे  
कान्तयोर् जयपराजये सति ।  
अत्र वेति यदि वक्ति मन्मथः  
कस् तयोर् जयति जीयते’पि वा ॥१०६९॥  


काश्मीरकजयवर्धनस्य । (स्व् २०४८, सू।मु। ७५।८)  


सोत्कण्ठा च पराङ्मुखी च पुरतो बाला सखीकौशलाद्  
अक्षद्यूतविधौ विजित्य मदनक्रीडापणं प्रेयसः ।  
सानन्दा जयतो’पि जृम्भितघनव्रीडापि सम्भोगितः  
सन्त्यक्तुं न च याचितुं न च परिच्छेदे बभूव प्रभुः ॥१०७०॥  


जलचन्द्रस्य ।  


१२०। दृष्टिः  


निरवधिरकूपारः पीतः पुरा मुनिना मुहुर्  
निजकरपुटोत्सङ्गेनेदं मृषोद्यम् अभूद् अपि ।  
यदि न विदुषां धैर्याम्भोधिं गभीरम् अवज्ञया   
नयननलिनीनालाकृष्टं पिबन्ति मृगदृशः ॥१०७१॥  


धर्मयोगेश्वरस्य ।  


प्रेयांसम् ईक्षितुम् अथेक्षणतारकस्य  
दूराद् अपाङ्गपदवीम् अभिधावतो’स्याः ।  
आनन्दबाष्पजलबिन्दुनिभेन सान्द्राः  
स्वेदाम्बुसीकरकणा इव सन्निपेतुः ॥१०७२॥  


कस्यचित् ।  


विस्फाराः प्रथमं कुतूहलवशाद् उत्क्षिप्तपक्ष्मश्रियो  
जातव्रीडम् अथो विनम्रसरलाः किञ्चिद् विलोलास् ततः ।  
अभ्यासं पुनर् आकलय्य कलया कान्तं कुरङ्गीदृशां  
सिञ्चन्तीव सुधाच्छटाभिर् अनृजुप्रागल्भ्यगर्भा दृशः ॥१०७३॥  


वीर्यमित्रस्य ।  


यद् भान न मदनो न विदन्ति दूत्यो  
वाग्देवतापि न सुखं यद् अपि व्यनक्ति ।  
तत्कूटगर्वितदरस्फुटभावभाजो  
व्याकुर्वते मृगदृशां दृश एव तत्त्वम् ॥१०७४॥  


कस्यचित् ।  
आश्चर्यस्तिमिताः क्षणं क्षणम् अथ प्रीतिप्रमीलत्पुटा  
वातान्दोलितपङ्कजातसुमनःपीयूषधारामुचः ।  
एताः कस्य हरन्ति हन्त न मनः किञ्चित् त्रपामञ्जुल   
प्रेमप्रेरणम् अत्र मुग्धमुरचत्तारोत्तरा दृष्टयः ॥१०७५॥  


शङ्करधरस्य ।  


१२१। कटाक्षः  


प्रणालीदीर्घस्य प्रसृमरतरङ्गस्य सुहृदः  
कटाक्षव्याक्षेपाः शिशुशफरफालप्रतिभुवः ।  
सुधायाः सर्वस्वं कुसुमधनुषो’स्मान् प्रति सखे  
नवं नेत्राद्वैतं कुवलयदृशः सन्निदधति ॥१०७६॥  


राजशेखरस्य । (वि।शा।भ। ४।१८, सु।र। ५२०)  


तिष्ठन्त्या जनसङ्कुले’पि सुदृशा सायं गृहप्राङ्गणे  
तत्कालं मयि निःसहालसतनौ वीथ्यां मृदु प्रेङ्खति ।  
ह्रीनम्राननयैव लोलसरलं निश्वस्य तत्रान्तरे  
प्रेमार्द्राः शशिखण्डपाण्डिममुषो मुक्ताः कटाक्षच्छ्टाः ॥१०७७॥  


कस्यचित् ।  


उपरि कवरीबन्धग्रन्थीन् अथ ग्रथिताङ्गुलीन्  
निजभुजतले तिर्यक् तन्व्या वितत्य विवृत्तया ।  
विवृतविलसद्धामापाङ्गस्तनार्धकपोलया  
कुवलयदलस्रक्सन्दिग्धश्रियः प्रहिता दृशः ॥१०७८॥  


परमेश्वरस्य । (सु।र। ५०९)  


वैदग्ध्यक्रमबद्धमुग्धहसितज्योत्स्नावलिप्ताधरे  
लब्धा किं नु कुरङ्गशावनयने दीक्षा त्वया मान्मथी ।  
लीलानन्तरमन्मथाः शशिमुखि क्षिप्यन्त एताः कथं  
कुन्देन्दीवरदीर्घदामतरलस्निग्धाः कटाक्षच्छटाः ॥१०७९॥  


भङ्गुरस्य ।  


स्वच्छन्दं मीनकेतोर् युवजनमृगयाजातकौतूहलस्य   
जाताबन्धावगच्छत्य् अधिगतगरिमा कार्मुकोत्तंसलक्ष्मीम् ।  
यावल्लोलाक्षि नायं प्रतिफलति बलच्चन्द्रिकाकर्बुरान्तः  
कालिन्दीवीचिमैत्रीम् अवतरति तवागोत्रसाक्षी कटाक्षः ॥१०८०॥  


जलचन्द्रस्य ।  
१२२। नायिकाचाटुः  


पाणौ पद्मधिया मधूककुसुमभ्रान्त्या तथा गण्डयोर्  
नीलेन्दीवरशङ्कया नयनयोर् बन्धूकबुद्ध्याधरे ।  
लीयन्ते कवरीषु बान्धवजनव्यामोहजातस्पृहा   
दुर्वारा मधुपाः कियन्ति तरुणि स्थानानि रक्षिष्यसि ॥१०८१॥  


पाणिनेः । (सु।र। ४५१, सू।मु। ६५।१०)  


शोणस् ते’धरपल्लवो मधुमती कान्तिर् गिरो नर्मदा  
दृष्टिर् दिव्यतरङ्गिणीव वदनश्रीश् चन्द्रभागोपमा ।  
गम्भीरा नलिनाक्षि नाभिर् अपि चेत् तद् देहदाहज्वर  
च्छेदाय क्षणमात्रम् अम्बुजमुखि त्वं बाहुदा मे भव ॥१०८२॥  


दङ्कस्य ।  


मुग्धे नार्जुनतां जहाति नयनं मध्ये तथा कृष्णतां  
द्वे रूपे दधतामुना विरचितः कर्णेन ते विग्रहः ।  
तत् कृष्णार्जुनकर्णविग्रहवती साक्षात् कुरुक्षेत्रतां  
यातासि त्वदवाप्तिर् एव तरुणि श्रेयः किम् अन्यत् परम् ॥१०८३॥  


सत्यबोधस्य ।  


तव नयनवन् नीलाम्भोजं तवाननवच् छशी  
तव हसितवज् ज्योत्स्नाद्योतस् तवोदितवत् सुधा ।  
सुभगमधुराभोगैस् तव वराङ्गकवीक्षितैः  
प्रणयिनि जगत्सम्भाराणां त्वम् इत्य् उपमास्पदम् ॥१०८४॥  


प्रियंवदस्य ।  


स्वर्गे स्वर्गाद् अपि समधिके साधनं बोधयन्तः  
सन्तु प्रीत्यै मम पुनर् अमी तन्वि खेदाय वेदाः ।  
येषां मध्ये कथयति न चेद् ईदृशः को’प्य् उपाय  
खेदापायः प्रणयिवचनप्रेष्यतां येन यामि ॥१०८५॥  


सागरस्य ।  
१२३। मधुपानम्  


अर्धपीतमदिरा मणिपारी   
शोभतां कथम् अतीव तरुण्याः ।  
चुम्बितैर् अधिकपाटलभासा   
पूरिताधरमयूखभरेण ॥१०८६॥  


जयमाधवस्य । (स्व् २०१७)  


सङ्क्रान्तम् आननम् अवेक्ष्य मृगेक्षणायाः  
पर्यां चलन्नयनमासवपूरितायाम् ।  
सेन्दीवरं कमलम् इत्य् अवगम्य दूराद्  
भृङ्गो ममज्ज सहसैव यथार्थनामा ॥१०८७॥  


काश्मीरप्रचण्डमाधवस्य । (स्व् २०२०)  


कान्ताननाधररसामृततृष्णयेव  
बिम्बं पपात शशिनो मधुभाजने यत् ।  
निःशेषिते मधुनि लज्जितचित्तवृत्ति  
तत् तन्मुखाब्जजितकान्तितया विनष्टम् ॥१०८८॥  


विभाकरशर्मणः । (स्व् २०१८, सू।मु। ७३।५)  


पीतस् तुषारकिरणो मधुनैव सार्धम्  
अन्तः प्रविश्य चषके प्रतिबिम्बवर्ती ।  
मानान्धकारम् अपि मानवतीजनस्य  
नूनं बिभेद यद् असौ प्रससाद सद्यः ॥१०८९॥  


[अमरु ४९, स्भ् २०२२, शा।प। ३६४८]  


ललितकण्ठनिवेशितदोर्लतः   
करतलाकलितैकपयोधरः ।  
मृगदृशो दशनच्छदवासितं  
मधु पपौ मदनोत्सव ईश्वरः ॥१०९०॥  


मुञ्जस्य ।  
१२५। शयनाधिरोहणम्  


अथ रतिरभसाद् अलीकनिद्रा  
मधुरविघूर्णितलोचनोत्पलाभिः ।  
शयनतलम् अशिशिर्यन् वधूभिः  
सह मदमन्मथमन्थरा युवानः ॥१०९१॥  


रत्नाकरस्य ।  


प्रत्यङ्गं प्रति कर्म नर्मपरया कृत्वाधिरूढं स्मराद्  
औत्सुक्यं प्रविलोक्य मोहनविधौ चातुर्यम् आलोक्य च ।  
सद्यो यावकमण्डनं न रचितं पादे कुरङ्गीदृशा  
स्मेरान्ता विशदच्छदे च शयने दृष्टिः समारोपिता ॥१०९२॥  


राजशेखरस्य । (शृ।ति। २।६७ब्)  


पर्यङ्काङ्कतलं गते रतिर् असाव्यक्तक्रमं वल्लभे  
तद्भावावगतौ तयापि रतये स्वं चित्तम् आविष्कृतम् ।  
नात्ते यन् मणिकुण्डले परिहृतो हारः समं कङ्कणैः  
काञ्चीदाम निराकृतं विचकिलैः क्ÿप्तश् च नो शेखरः ॥१०९३॥  


तस्यैव ।  


काञ्च्या गाढतरावरुद्धवसनप्रान्ता किम् अर्थं पुनर्  
मुग्धाक्षी स्वैप्तीति तत्परिजनं स्वैरं प्रिये पृच्छति ।  
मातः स्वप्तुम् अपीह वारयति माम् इत्याहितक्रोधया  
पर्यस्य स्वपितिच्छलेन शयने दत्तो’वकाशस् तया ॥१०९४॥  


अमरोः [अमरु १८, स्भ् २०८१, सू।मु। ७७।११]  


तत्र हंसधवलोत्तरच्छदं  
जाह्वईपुलिनचारुदर्शनम् ।  
अध्यशेत शयनं प्रियासखः  
शारदाभ्रम् इव रोहिणीपतिः ॥१०९५॥  


कालिदासस्य । (क्स् ८।८२)  


१२५। आलिङ्गनम्  


उद्भिन्नसात्त्विकविकारपरिप्लवानि  
सद्यस् तिरस्कृतमनोभववेदनानि ।  
तन्वि त्वद गपरिरम्भसुखामृतानि  
प्रादुर्भवन्तु पुनरागतजीवितानि ॥१०९६॥  


कस्यचित् । (क्स् ८।८२)  


समैव सर्वत्र चरित्रपद्धतिर्  
निजः पुरो वा गुणिनां न विद्यते ।  
चकार हारः # # # # # # #  
यतः परीरम्भविधौ द्वयोर् अपि ॥१०९७॥  


नारायणस्य ।  


द्रष्टुं केतकगर्भपत्रसुभगाम् ûरुप्रभाम् उत्सुकस्  
तत्संवाहनलीलया च शनकैर् उत्क्षिप्तचण्डातकः ।  
लज्जामुग्धविलोचनं स्मितसुधानिर्धौतबिम्बाधरं  
किञ्चिद् विश्लथबाहुबन्धनम् असाव् आलिङ्गितो बालया ॥१०९८॥  


कस्यचित् । (सु।र। ६०१)  


भयमुकुलितचक्षुः सन्ततोत्कम्पनीवी  
मणिमुखरितकाञ्चिः श्वासशुष्यन्मुखश्रीः ।  
अशिथिलभुजबन्धन्यासनिःशङ्कलग्ना   
मम वपुषि विशन्तीवायताक्षी धिनोति ॥१०९९॥  


उमापतिधरस्य ।  


आनन्दानतमीलिताक्षियुगलं किं त्वं मुधा तिष्ठसि  
ज्ञातो’सि प्रकटप्रकम्पपुलकैर् अङ्गैः स्थितं मुग्धया ।  
मुञ्चैनां जड किं न पश्यसि गलद्बाष्पाम्बुधौताननां  
सख्यैवं गदिते विमुच्य रभसात् कण्ठे विलग्नो मया ॥११००॥  


कस्यापि ।  


१२६। चुम्बनम्  


रसवद् अमृतं कः सन्देहो मधून्य् अपि नान्यथा  
मधुरम् अधिकं चूतस्यापि प्रसन्नरसं फलम् ।  
सकृद् अपि पुनर् मध्यस्थः सन् रसान्तरविज्जनो  
वदतु यद् इहान्यत् स्वादु स्यात् प्रियारदनच्छदात् ॥११०१॥  


कस्यचित् । (स।क।आ। १।११०, स्व् १५११, सु।र। ५२९, शा।प। ३३१२, सू।मु। ५३।२१)  


कियन्तं चित्कालं दशनपदभीताधरदलं  
ललाटप्रस्वेदस्खलदलकम् उत्तालनयनम् ।  
निषेधानुज्ञातं पुलकितकपोलं प्रियतमो  
वधूवक्त्राम्भोजं रसयति च निर्वर्णयति च ॥११०२॥  


अभिनन्दस्य ।  


फलम् अलघु किं लीलावल्ल्या गृहं नु गुणश्रियाम्  
अमृतमथवैकस्थं पिण्डीकृतं न रसायनम् ।  
निधिर् उत रतेः सर्वस्वं वा विलासविधेः प्रियैर्   
इति न ललनाबिम्बोष्ठानां रसः परिचिच्छिदे ॥११०३॥  


शिवस्वामिनः ।  


शून्यं वासगृहं विलोक्य शयनाद् उत्थाय किञ्चिच् छनैर्  
निद्राव्याजम् उपागतस्य सुचिरं निर्वर्ण्य पत्युर् मुखम् ।  
विस्रब्धं परिचुम्ब्य जातपुलकाम् आलोक्य गण्डस्ह्तलीं  
लज्जानम्रमुखी प्रियेण हसता बाला चिरं चुम्बिता ॥११०४॥  


अमरोः । (अस् ६८, स्व् २११३, सा।द॥ १।३)  


सन्दष्टाधरपल्लवा सचकितं हस्ताग्रम् आधुन्वती  
माम् आमुञ्च शठेति कोपवचनैर् आनर्तितभ्रूलता ।  
शीत्काराञ्चितलोचना सरभसं यैश् चुम्बिता मानिनी  
प्राप्तं तैर् अमृतं मुधैव मथितो मूढैः सुरैः सागरः ॥११०५॥  


[अमरु ३२, स्भ् १३०३, शा।प। ३६६८]  


१२७। अधरखण्डनम्  


दृशा सपदि मीलितं दशनरोचिषा निर्गतं  
करेण परिवेपितं वलयकैस् तथा क्रन्दितम् ।  
प्रियैः सपदि योषितां ननु विखण्ड्यमाने’धरे  
परव्यसनकातराः किम् उ न कुर्वते साधवः ॥११०६॥  


कस्यचित् । (स्व् २०९७, शा।प। ३६८४, सू।मु। ७८।१३)  


सलीलनिर्धूतकरारविन्द  
सीत्कारसन्धुक्षितमन्मथायाः ।  
जग्राह बिम्बाधरमूढरागं   
रागं रमण्या हृदयं च कान्तः ॥११०७॥  


रत्नाकरस्य ।  


यद्दन्तदष्टदशनच्छदना चकार  
सीत्कारम् आकुलितनेत्रयुगा मृगाक्षी ।  
मन्ये तद् एतद् अधरामृतपानसेक  
निर्वाप्यमाणविरहज्वरवह्निशब्दम् ॥११०८॥  


जयकण्ठस्य ।  


नान्दीपदानि रतिनाटकविघ्नशान्ताव्  
आझाक्षराणि परमाण्य् अथवा स्मरस्य ।  
दष्टे’धरे प्रणयिना विधूताग्रपाणेः  
सीत्कारशुष्करुदितानि जयन्ति नार्याः ॥११०९॥  


वामनस्य । (स।क।आ। २।३८१, द।रू। २।४०ब्, सू।मु। ७८।४)  


सन्दष्टे’धरपल्लवे प्रणयिना हस्ताम्बुजव्याधुति  
प्रेङ्खित्काञ्चनन्कङ्कणावलिकलव्याहारमिश्रश्रियः ।  
सीत्कारा हृदयस्पृशो रतिरणक्रीडासु वामभ्रुवां  
राजन्ते विजयोद्धुरस्मरचमूक्ष्वेडा निनादा इव ॥१११०॥  


युवतीसम्भोगकारस्य ।  


१२८। नवक्षतम्  


राजन्ति कान्तनखरक्षतयो मृगाक्ष्या  
लाक्षारसद्रवमुचः कुचयोर् उपान्ते ।  
अन्तःप्रवृद्धमकरध्वजपावकस्य  
शङ्के विभिद्य हृदयं निरगुः स्फुलिङ्गाः ॥११११॥  


कस्यापि । (सु।र। ६१२)  


जयन्ति कान्तास्तनमण्डलेषु  
विटार्पितान्य् आर्द्रनखक्षतानि ।  
लावण्यसम्भारनिधानकुम्भे  
मुद्राक्षराणीव मनोभवस्य ॥१११२॥  


कस्यचित् । (स्व् १५४१, सु।र। ६१३)  


पीनतुङ्गकठिनस्तनान्तरे  
कान्तदत्तम् अबला नखक्षतम् ।  
आवृणोति विवृणोति वीक्षते  
लब्धरत्नम् इव निर्धनो जनः ॥१११३॥  


कस्यचित् । (सु।र। ६१५)  


नखक्षतं यन् नवचन्द्रसन्निभं  
स्थितं कृशाङ्गि स्तनमण्डले तव ।  
इदं तरीतुं त्रिवलीतरङ्गिणीं  
विराजते पञ्चशरस्य नौर् इव ॥१११४॥  


कस्यचित् । (सु।र। ६२३)  


काश्मीरपङ्कखचितस्तनपृष्ठताम्र  
पट्टावकीर्णदयितार्द्रनखक्षताली ।  
एणीदृशः कुसुमचापनरेन्द्रदत्ता  
जैत्रप्रशस्तिर् इव चित्रलिपिर् विभाति ॥१११५॥  


दक्षस्य । (सु।र। ६२८)  


१२९। कण्ठकूजितम्  


कान्ते विचित्रसुरतक्रमबद्धरागे  
सङ्केतके’पि मृगशावकलोचनायाः ।  
तत्कूजितं किम् अपि येन तदीयतल्पं  
नाल्पैः परीतम् अनुशब्दितलावकौघैः ॥१११६॥  


रुद्रटस्य । (शृ।ति। १।२२ड़्)  


कान्ते तथा कथम् अपि प्रथितं मृगाक्ष्या  
चातुर्यम् उद्धतमनोभवया रतेषु ।  
तत्कूजितान्य् अनुवदद्भिर् अनेकवारं  
शिष्यायितं गृहकपोतशतैर् यथास्याः ॥१११७॥  


कस्यापि ।   


१११८११२० न दत्ताः ।  


१३०। वस्त्राकर्षः  


अंसाकृष्टदुकूलया सरभसं गूढौ भुजाभ्यां स्तनाव्  
आकृष्टे जघनांशुके कृतम् अधः संसक्तम् ऊरुद्वयम् ।  
नाभीमूलनिबद्धचक्षुषि तया ब्रीडानताङ्ग्या प्रिये  
दीपः फूत्कृतिवातवेपितशिखः कर्णोत्फलेनाहतः ॥११२१॥  


कर्णोत्पलस्य । (सु।र। ५७०, शा।प। ३६७४)  


समाकृष्टं वासः कथम् अपि हठात् पश्यति तदा  
क्रमाद् ऊरुद्वन्द्वं जरठशरगौरं मृगदृशः ।  
तया दृष्टिं दत्त्वा महति मणिदीपे निपुणया  
निरुद्धं हस्ताभ्यां झगिति निजनेत्रोत्पलयुगम् ॥११२२॥  


कस्यचित् । (शा।प। ३६७७, सू।मु। ७७।५, सु।र। ५७९)  


अम्बरं विनयतः प्रियपाणेर्  
योषितश् चकोरयोः कलहस्य ।  
वाराणाम् इव विधातुम् अभीक्ष्णं  
कक्षया च वलयैश् च शिशिञ्जे ॥११२३॥  


माघस्य । (स्व् १०।६२)  


११२४११२५ न दत्तौ ।  
१३१। नवोढसम्भोगः  


दृष्टा दृष्टिम् अधो ददाति कुरुते नालापम् आभाषिता  
शय्यायां परिवृत्य तिष्ठति बलाद् आलिङ्गिता वेपते ।  
निर्यान्तीषु सखीषु वासभवनान् निर्गन्तुम् एवेहते  
जाता वामतयैव सम्प्रति मम प्रीत्यै नवोढा प्रिया ॥११२६॥  


श्रीहर्षदेवस्य । (न्न् ३।४, स्व् २०७२, सु।र। ४६९, शा।प। ३६७२, सू।मु। ७७।२)  


चुम्बनेषु परिवर्तिताधरं  
हस्तरोधि रशनाविघट्टने ।  
विघ्नितेच्छम् अपि तस्य सर्वतो  
मन्मथेन्धनम् अभूद् वधूरतम् ॥११२७॥  


कालिदासस्य । (शा।प। ३६७६)  


पटालग्ने पत्यौ नमयति मुखं जातविनया  
हठाश्लेषं वाञ्छत्य् अपहरति गात्राणि निभृतम् ।  
न शक्नोत्य् आख्यातुं स्मितमुखसखीदत्तनयना  
ह्रिया ताम्यत्य् अन्तः प्रथमपरिहासे नववधूः ॥११२८॥  


अमरोः । (अमरु ३८, स्व् २०५६, स।क।आ।म् ५१२; शा।प। ३६७३; विस्ह्नुदस् तो उ।नी। ५।१९)  


हस्तं कम्पयते रुणद्धि रशनाव्यापारलोलाङ्गुलीः  
स्वौ हस्तौ नयति स्तनावरणताम् आलिङ्ग्यमाना बलात् ।  
पातुं पक्ष्मलनेत्रम् उन्नमयतः साचीकरोत्य् आननं  
व्याजेनाप्य् अभिलाषपूरणसुखं निर्वर्तयत्य् एव मे ॥११२९॥  


कालिदासस्य । (म् ४।१५)  


सखीनां शिक्षाभिः कथम् अपि गता वासभवनं  
ततः प्रेमालापैः शयनम् उपनीतापि विमुखी ।  
मयि क्रीडारम्भप्रणयिनि परं वेपथुमती   
तथापीयं बाला हृदयम् अधिकं सम्मदयति ॥११३०॥  


शङ्करधरस्य ।  
१३२। रतारम्भः   


आनन्दोद्गतबाष्पपूरपिहितं चक्षुः क्षमं नेक्षितुं  
बाहू सीदत एव कम्पविधुरौ शक्तौ न कण्ठग्रहे ।  
वाणी सम्भ्रम्गद्गदाक्षरपदा सङ्क्षोभलोलं मनः   
सत्यं वल्लभसङ्गमो’पि सुचिराज् जातो वियोगायते ॥११३१॥  


कस्यचित् । (स्व् २०६५ श्रीडामरस्य; सू।मु। ५४।१० कस्यापि; पद्या। ३८० शुभ्रस्य)  


अन्योन्यसंवलितमांसलदन्तकान्ति   
सोल्लासम् आविर् अलसं वलितार्धतारम् ।  
लीलागृहे प्रतिकलं किलकिञ्चितेषु   
व्यावर्तमानविनयं मिथुनं चकास्ति ॥११३२॥  


वामनस्य । (स।क।आ। १।११३)  


समालिङ्गत्य् अङ्गैर् अपसरति यत् प्रेयसि वपुः   
पिधातुं यद् दृश्यं घटयति घनालिङ्गनम् अपि ।  
तओप्भिर् भूयोभिः किम् उ न कमनीयं सुकृतिनाम्   
इदं रम्यं वाम्यं मदनविवशाया मृगदृशः ॥११३३॥  


कस्यचित् । (सु।र। ५६५)  


उन्मीलत्पुलकाङ्कुरेण निविडलेशनिमेषेण च   
क्रीडाकूतविलोकितेऽधरसुधापाने कथाकेलिभिः ।   
आनन्दाधिगमेन मन्मथकलायुद्धेऽपि यस्मिन्न् अभुद्   
प्रत्यूहः न तयोर् बभूव सुरतारम्भः प्रियम्भावुकः ॥११३४॥  


जयदेवस्य । (ग्ग् १२।१०)  


हस्तस्वस्तिकलाञ्छितां कुचतटीं सोढः स्पृशन्मुग्धया  
प्रस्विद्यद्बलिवल्लरीकम् उदरं गच्छन् निरुद्धो मनाक् ।  
ऊर्वोर् मूलम् उपेयिवान् अथ शनैर् माम् एति लज्जाजडं  
जल्पन्त्या सुरतातिथिः किल रुषा पाणिस् तलेनाहृतः ॥११३५॥  


युवतीसम्भोगकारस्य ।  


१३३। रतम्  


क्लेशोल्लासितलोचनं श्लथपतद्दोर्वल्लिकेलिस्खलद्  
धम्मिल्लं श्वसितोत्तरङ्गम् अपरिस्पन्दं वहन्ती वपुः ।  
मुञ्चेति स्खलिताक्षरेण वचसा तन्वी यथा याचते   
विश्रामाय तथाधिकं रतविधाव् आकूतम् उन्मीलति ॥११३६॥  


कस्यचित् ।  


भावोद्गाढम् उपोढकम्पपुलकैर् अङ्गैः समालिङ्गितं  
रागाच् चुम्बितम् अप्य् उपेत्य वदनं पीतं च वक्त्रामृतम् ।  
जल्पन्त्यैव मुहुर् ननेति निभृतं प्रस्तब्धचारित्रया   
निःशेषेण समापितो रतिविधिर् वाचा तु नाङ्गीकृतः ॥११३७॥  


कस्यचित् । (सु।र। ५९३)  


अङ्गानि श्लथनिः सहानि नयते मुग्धालसे विभ्रम  
श्वासोत्कम्पितकोमलस्तनम् उरः सायाससुप्ते भ्रुवौ ।  
किं चान्दोलनकौतुकव्युपरतावास्येषु वामभ्रुवां   
स्वेदाम्भः स्नपिताकुलालकलतेष्व् आवासितो मन्मथः ॥११३८॥  


गोसोकस्य ।  


साक्षेपं च सचाटुकं प्रलपतोः प्रेमालसं पश्यतोर्  
उत्सूत्रं च ससूत्रम् एव च परीरम्भोत्सवं कुर्वतोः ।  
आकृष्यालकम् आननं च पिबतोर् उद्दामकण्ठध्वनि  
क्रीडाडम्बरयोर् जयत्य् अनुपमावस्थं रहः प्रेयसोः ॥११३९॥  


यवतीसम्भोगकारस्य ।  


सोत्कण्ठं परिपश्यतोर् अपि मुहुः सोत्प्रासम् आजल्पतोः  
सानन्दं च सकौतुकं च मदनव्यापारम् अभ्यस्यतोः ।  
दम्पत्योर् नवयौवनोज्ज्वलवपुः सौन्दर्यरम्यश्रियोः  
शृङ्गारः कृतकृत्य एष मदनाधानैकहेतुः स्फुटम् ॥११४०॥  


प्रियंवदस्य ।  
१३४। विपरीतरतम्  


आलोलामलकावलीं विलुलितां बिभ्रच्चलत्कुण्डलं  
किञ्चिन्मृष्टविशेषकं तनुतरैः खेदाम्भसां शीकरैः ।  
तन्व्या यत् सुरतान्ततान्तनयनं वक्त्रं रतिव्यत्यये   
तत् त्वां पातु चिराय किं हरिहरब्रह्मादिभिर् दैवतैः ॥११४१॥  


अमरोः । (अमरु ३; शा।प। ३७०२)  


नाधन्यान्विपरीतमोहनरसप्रेङ्खन्नितम्बस्थली  
लोलद्भूषणकिङ्किणीकलरवव्यामिश्रकण्ठस्वनम् ।  
संरम्भश्लथकेशबन्धविगलन्मुक्ताकलापत्रुटच्  
छ्वासच्छेदतरङ्गितस्तनयुगं प्रीणाति शृङ्गारिणी ॥११४२॥  


सोल्लोकस्य । (सु।र। ५८१)  


विकीर्णो धम्मिल्लः श्रमसलिलबिन्दुस्तवकितो  
मुखेन्दुव्याकोषं श्वसितम् इदमाः साधु सुभटे ।  
अमुष्मिन् प्रारम्भे चलवलितमुक्तासरम् उरः  
परं तूष्णीम् एते दधति रशनादाम्नि मणयः ॥११४३॥  


केन्द्रनीलनारायणस्य ।  


माराङ्के रतिकेलिसङ्कुलरणारम्भे तया साहस  
प्रायं कान्तजयाय किञ्चिद् उपरि प्रारम्भि यत् सम्भ्रमात् ।  
निष्पन्दा जघनस्थली शिथिलिता दोर्वल्लिर् उत्कम्पितं  
वक्षो मीलितम् अक्षि पौरुषरसः स्त्रीणां कः सिध्यति ॥११४४॥  


जयदेवस्य ।  


सोत्कम्पश्वसितोत्तरं सपुलकस्वेदार्द्रगण्डस्थली  
खेलत्कुण्डलम् अस्फुटस्मितमिलन्मन्दाक्षमुग्धेक्षितम् ।  
सम्भेदेषु मिथो दृशां सुकृतिनः कस्यापि कान्ताननं  
प्रभ्रश्यत्कवरीपरीतम् उरसि स्मेरस्य विश्राम्यति ॥११४५॥  


आवन्तिकजह्नोः ।  


१३५। विपरीतरताख्यानम्  


रिपुः प्रेमारम्भे प्रथमम् अभवन् नूपुररवस्  
तम् आक्षेप्तुं पाणिः प्रसरति सवाचालवलयः ।  
यद् आरब्धं किञ्चित् तदुपशमहेतोः सखि मया  
तदा तद्वैगुण्यं द्विगुणयति काञ्चीकलकलः ॥११४६॥  


विरिञ्चेः ।  


पर्यस्तस्तनकर्मकीर्णकवरीभारं समुन्मूलित  
स्रग्दाम स्वयम् अन्यद् एव तदुपक्रान्तं मया साहसम् ।  
सम्पन्नाः सखि तस्य केलिविधयः प्राच्याः परं दुर्वह  
श्रोणीभारभरान् मनीषितसहस्रांशो’पि नासादितः ॥११४७॥  


शरणदेवस्य ।  


पश्याश्लेषविशीर्णचन्दनरजःपुञ्जप्रकर्षाद् इयं  
शय्यां सम्प्रति कोमलाङ्गि परुषेत्य् आरोप्य मां वक्षसि ।  
गाढोष्ठग्रहपूर्वम् आकुलतया पादाग्रसंवदंशके  
नाकृष्याम्बरम् आत्मनो यद् उचितं धूर्तेन तत्प्रस्तुतम् ॥११४८॥  


अमरोः । काश्मीरशिल्हणस्य । (स्व् २१३३)  


दाक्षिण्याद् अतिमानतो रसवशाद् विश्रामहेतोर् मम  
प्रागल्भ्यात् तद् अनुष्ठितं मृगदृशा शक्यं न यद् योषिताम् ।  
निर्व्यूढं न यदा तया तद् अखिलं खिन्नैस् ततस् तारकैः  
सव्रीडैश् च विलोकितैर् मयि पुनर् न्यस्तः समस्तो भरः ॥११४९॥  


महाकवेः । (सु।र। ५९९)  


पुरारूढप्रेमप्रबलरसरागेण हृतया  
समारब्धं कर्तुं नहि यद् अबलाभावसदृशम् ।  
अनिर्व्यूढे तस्मिन् प्रकृतिसुकुमाराङ्गलतया  
पुनर् लज्जालोलं मयि विनिहितं लोचनयुगम् ॥११५०॥  


कोङ्कस्य । (सु।र। ५८५)  
१३६। रतान्तः  


आवृण्वाना झटिति जघनं मद्दुकूलाञ्चलेन  
प्रेङ्खल्लीलालुलितकबरीबन्धनव्यग्रपाणिः ।  
अर्धोच्छ्वासस्फुटनखपदालङ्कृताभ्यां स्तनाभ्यां  
दृष्टा धार्ष्ट्याद् अवनतमुखी सा मया मोहनान्ते ॥११५१॥  


राजशेखरस्य । (सू।मु। ८०।५, सु।र। ५८९)  


करकिसलयं धूत्वा धूत्वा विलम्बितमेखला  
क्षिपति सुमनोमालाशेषं प्रदीपशिखां प्रति ।  
स्थगयति करं पत्युर् नेत्रे विहस्य समाकुला  
सुरतविरतौ रम्यं तन्वी पुनः पुनर् ईक्ष्यते ॥११५२॥  


कस्यापि । (स्व् २१०५, शा।प। ३७०६, सू।मु। ८०।३, सु।र। ५९१)  


छिन्नार्धोरुकमेखलं चरणयोः सङ्क्रान्तलाक्षारसं  
तल्पोपान्तम् उदीक्ष्य सस्मितसखीवैलक्ष्यसम्भ्रान्तया ।  
तन्वङ्ग्या दृढदंशदन्तुरदरोच्छूनाधरोत्सङ्गया  
क्षिप्ताः प्रेयसि कूटकोपकुटिलभ्रूविभ्रमा दृष्टयः ॥११५३॥  


धर्मयोगेश्वरस्य ।  


पर्यस्तालकपङ्क्तिलुप्ततिलकं निष्पीतरागाधरं  
श्वासोत्कम्पिपयोधरं श्रमभरस्वेदार्द्रगण्डस्थलम् ।  
तन्वङ्ग्याः श्लथनीविमुक्तकवरीभारं रतान्ते वपुर्  
दृष्टं मुग्धविलोकितस्मितम् अभूद् आनन्दनिस्यन्दि नः ॥११५४॥  


श्रीकरस्य ।  


नयनम् अलसं स्वेदाम्भोभिः कर्म्बितम् आननं  
स्खलितकवरीभाराव् अंसौ श्लथा भुजवल्लरी ।  
इति मृगदृशः सम्भोगान्ते विलोक्य वपुःश्रियं  
व्रजति नियतं कन्दर्पो’पि स्वबाणशरव्यताम् ॥११५५॥  


शङ्करधरस्य ।  


१३७। उषसि प्रियादर्शनम्  


सम्भ्रान्त्या गलितस्रजं स्तनतटव्यस्तस्खलद्वाससो  
बध्नन्त्याः शिथिलां झणत्कृतिमतीं काञ्चीं नितम्बस्थले ।  
कामिन्याः सरसं निशान्तसमये वक्रा विलुप्ताञ्जना   
नाधन्ये निपतन्ति पाठलरुचो निद्रालसा दृष्टयः ॥११५६॥  


कस्यचित् ।  


उषसि निबिडयन्त्याः कुण्डलं केलिपर्या  
विलविगलितमन्तः कर्णपालि प्रियायाः ।  
सरसहसिततिर्यग्भङ्गुरापाङ्गरीतिः  
सुकृतिभिर् अवलीढा लोचनाभ्यां मुखश्रीः ॥११५७॥  


रुद्रनन्दिनः ।  


प्रियायाः प्रत्यूषे गलितकवरीबन्धनविधाव्  
उदञ्च्द्दोर्वल्लीदरचलितलोलाञ्चलम् उरः ।  
घनाकूते पश्यत्य् अथ मयि समन्दाक्षहसितं  
नमन्त्यास् तद्रूपं यदि लिखितुम् ईशो मनसिजः ॥११५८॥  


धोयीकस्य ।  


मसृणमसृणं प्रेयः प्रातर् निवार्य वपुः स्वकं  
तद् अनु च तिरोधाय स्वैरं रतोत्सवमण्डनम् ।  
त्रिचतुरपदं गत्वा तस्मान् निवर्तितकन्धरं  
स्नपयति दृशा पुण्यात्मानं कम् अप्य् उषसि प्रिया ॥११५९॥  


शतानन्दस्य ।  


अस्याः पाटलपाणिजाङ्कितम् उरो निद्राकषाये दृशौ  
निर्धौतो’धरशोणिमा विलुलितस्रस्तस्रजो मूर्धजाः ।  
काञ्चीदाम दरश्लथाञ्चलम् इति प्रातर् निखातैर् दृशोर्   
एभिः कामशरैस् तदद्भुतम् अभूद् यन् मे मनः कीलितम् ॥११६०॥  


जयदेवस्य ।  


१३८। नायिकानिष्क्रमणम्  


विरामे यामिन्या उपकुचयुगोरूपजघनं  
समालम्ब्य व्यस्ताञ्चलम् अलसम् उत्थाय शयनात् ।  
हसित्वा सम्मुग्धं मधुरम् अवलोक्याथ शिथिलैर्  
भुजैर् निर्यान्तीभिः सुदृढम् उपगूढः प्रियतमः ॥११६१॥  


वासुदेवज्योतिषः ।  


विरामे यामिन्या उपकुचयुगो रूपजघनं  
समालम्ब्य व्यस्तां चलम् अलसम् उत्थाय शयनात् ।  
हसित्वा सम्मुग्धं मधुरम् अवलोक्याथ शिथिलैर्  
भुजैर् निर्यान्तीभिः सुदृढम् उपगूढः प्रियतमः ॥११६२॥  


कस्यापि ।  


प्रत्यग्रदंशजनितश्वयथून् सलीलम्  
अम्भोजकोमलकराङ्गुलिकोटिभागैः ।  
बिम्बाधरान् मधुरसीत्कृति संस्पृशन्त्यः  
कान्ताः प्रयान्ति दयितान्तिकतो’धुनैताः ॥११६३॥  


रत्नाकरस्य ।  


विदलितकुचपाणिजाङ्कलेखा  
दरभिदुरोरुभरालसा कृशाङ्गी ।  
उषसि निधुवनोपभोगजिह्मा   
यदि गृहम् एति सखि बलाबलेन ॥११६४॥  


योगोकस्य ।  


निर्यान्त्या रतिवेश्मनः परिणतप्रायां विलोक्य क्षपां  
गाढालिङ्गनचुम्बनानि बहुशः कृत्वाप्य् असन्तुष्टया ।  
एकं भूमितले निधाय चरणं तल्पे प्रकल्प्यापरं   
तन्वङ्ग्या परिवर्तिताङ्गलतया प्रेयांश् चिरं चुम्बितः ॥११६५॥  


कस्यापि । (स्व् २१९१, शा।प। ३७२८)  


१३९। रतप्रशंसा  


यत्नात् सङ्गमम् इच्छतोः प्रतिदिनं दूतीकृताश्वासयोर्  
अन्योन्यं परितुष्यतोर् अवसरप्राप्तिस्पृहां तन्वतोः ।  
सङ्केतोन्मुखयोश् चिरात् कथम् अपि प्राप्ते क्रमाद् दर्शने  
यत् सौख्यं नवरक्तयोस् तरुणयोस् तत् केन साम्यं व्रजेत् ॥११६६॥  


भट्टचूलितकस्य ।  


स स्वर्गाद् अपरो विधिः स च सुधासेकः क्षणान् नेत्रयोस्  
तत्साम्राज्यम् अखण्डितं तद् अपरं प्रेम्णः प्रतिष्ठास्पदम् ।  
यद् बाला बलवन् मनोभवभयभ्रश्यत्त्रपं सत्रपा  
तत्कालोचितनर्मकर्म दयितादम्यास्यम् अभ्यस्यति ॥११६७॥  


कस्यापि । (सु।र। ५६४)  


सव्रीडार्धनिरीक्षणं यद् उभयोर् यद् दूतिकाप्रेषणं  
चाद्यश्वो भविता समागम इति प्रीत्या प्रमोदश् च यः ।  
प्राप्ते चैव समागमे सरभसं यच् चुम्बनालिङ्गनान्य्  
एतत्कामफलं तद् एव सुरतं शेषः पशूनाम् इव ॥११६८॥  


कस्यापि । (स्व् २२३७, शा।प। ३७८०, सु।र। १६५४)  


सीत्कारवन्ति दरमीलितलोचनानि  
रोमाञ्चमुञ्चि मकरकेतुनिकेतनानि ।  
एणीदृशां मकरकेतुनिकेतनानि   
वन्दामहे सुरतविभ्रमचेष्टितानि ॥११६९॥  


कस्यचित् । (सु।र। ५८२)  


हारावली त्रुटति न प्रणयः प्रियाणाम्  
आखण्ड्यते’धरदलं न मनोभवाज्ञा ।  
यस्मिन् विलेपनम् अपैति न चानुरागस्  
तन् मोहनं न खलु मैथुनम् अन्यद् अस्मात् ॥११७०॥  


केशटस्य ।  


१४०। सखीनां मिथः कथा   


कान्ते तल्पम् उपागते विगलिता नीवी स्वयं बन्धनाद्  
वासश् च श्लथमेखलागुणधृतं किञ्चिन् नितम्बे स्थितम् ।  
एतावत् सखि वेद्मि केवलम् अहो तस्याङ्गसङ्गे पुनः  
को’सौ कास्मि रतं च किं कीदृशम् इति स्वल्पापि मे न स्मृतिः ॥११७१॥  


विकटनितम्बायाः । (स।क।आ। ५।४४, द।रू॥ उन्देर् २।१८, स्व् २१४७, शा।प। ३७४७, सू।मु। ८६।१७, सु।र। ५७२)  


धन्यासि यत् कथयसि प्रियसङ्गमे’पि  
नर्मस्मितं च वदनं च रसं च तस्य ।  
नीवीं प्रति प्रणिहिते तु करे प्रियेण  
सख्यः शपामि यदि किञ्चिद् अपि स्मरामि ॥११७२॥  


विद्यायाः । (सा।द। उन्देर् ३।७३, शा।प। ३७६, सु।र। ५७४)  


आत्ते वाससि रोद्धुम् अक्षमतया दोःकन्दलीभ्यां स्तनौ   
तस्योरःस्थलम् उत्तरीयविषये सख्यो मया चिन्तितम् ।  
श्रोणीं तस्य करे’धिरोहति पुनर् व्रीडाम्बुधौ माम् अथो   
मज्जन्तीम् उदतारयन् मनसिजो देवः स मूर्च्छागुरुः ॥११७३॥  


बल्लणस्य । (सु।र। ५६८)  


हर्षाश्रुपूरितविलोचनया मयाद्य  
किं तस्य तत् सखि निरूपितम् अङ्गम् अङ्गम् ।  
रोमाञ्चकञ्चुकतिरस्कृतदेहया वा  
ज्ञातानि तानि परिरम्भसुखानि किं वा ॥११७४॥  


अचलदासस्य । (सु।र। ५९६, अचलस्य)  


मा गर्वम् उद्वह कपोलतले चकास्ति   
कान्तस्वहस्तलिखिता नवमञ्जरीति ।  
अन्यापि किं न सखि भाजनम् ईदृशीनां  
वैरी न चेद् भवति वेपथुर् अन्तरायः ॥११७५॥  


केशटस्य । (अमरु ५५; सु।र। १६४०; सू।मु। ८६।१४; स्द् ३।१०५ मद; दश २।२२, एत्च्।; पद्या। ३०२, दामोदरस्य; भ।र।सि। २।४।१६५)  


शुकोक्तिव्रीडा  


प्रयच्छाहारं मे यदि तव रहोवृत्तम् अखिलं  
मया वाच्यं नोच्चैर् इति गृहशुके जल्पति शनैः ।  
वधूवक्त्रं व्रीडाभरनमितम् अन्तर् विहसितं  
हरत्य् अर्धोन्मीलन्नलिनमलिनावर्जितम् इव ॥११७६॥  


डिम्बोकस्य । (सू।मु। ७७।१२, सु।र। ६२२)  


प्रत्यूषे गुरुसन्निधौ गृहशुके तत्तद्रहोजल्पितं  
प्रस्तोतुं परिहासकारिणि पदैर् अर्धोदितैर् उद्यते ।  
क्रीडाशारिकया निलीय निभृतं त्रोतुं भयार्तां वधूं  
प्रारब्धः सहसैव सम्भ्रमकरो मार्जारगर्जारवः ॥११७७॥  


मार्जारस्य । (सु।र। ६३१)  


त्वद्गण्डस्थलपाण्डु देहि लवलं देहि त्वदोष्ठारुणं  
बिम्बं देहि नितम्बिनि त्वदलकश्यामं च मे जाम्बवम् ।  
इत्य् अक्षुण्णमनोज्ञचाटुजनितव्रीडः पुरन्ध्रीजना  
धन्यानां भवनेषु पञ्जरशुकैर् आहारम् अभ्यर्थ्यते ॥११७८॥  


वाक्कूटस्य । (सु।र। ४०६)  


उषसि गुरुसमक्षं लज्जमाना मृगाक्षीर्  
अतिरुतम् अनुकर्तुं राजकीरे प्रवृत्ते ।  
तिरयति शिशुलीलानर्तनच्छद्मताल  
प्रचलवलयमालास्फालकोलाहलेन ॥११७९॥  


भवभूतेः । (सु।र। ६१६)  


दम्पत्योर् निशि जल्पतोर् गृहशुकेनाकर्णितं यद्वचस्  
तत् प्रातर् गुरुसन्निधौ निगदतस् तस्योपहारं वधूः ।  
कर्णालङ्कृतिपद्मरागशकलं विन्यस्य चञ्चूपुटे  
व्रीडार्ता प्रकरोति दाडिमफलव्याजेन वाग्बन्धनम् ॥११८०॥  


अमरोः । (अमरु १५, कुवल् १७३, सु।र। ६२१, स्भ् २२१४, शा।प। ३७४३)  


१४२। प्रत्यूषः   


क्षुण्णान्य् एव तमांसि किन्तु दधति प्रौढि न सम्यग्दृशोर्  
वासः संवृत्तम् एव किन्तु जहति प्राणेश्वरं नाबलाः ।  
पारावारगतैश् च कोकमिथुनैर् आनन्दतो गद्गदं   
साकूतं रुतम् एव किन्तु सहसा झात्कृत्य नोड्डीयते ॥११८१॥  


वसुकल्पस्य । (सु।र। ९६५)  


पत्यौ पात्रे कलानां व्रजति गतिवशाद् अस्तम् इन्दौ क्रमेण  
क्रन्दन्ती पत्रिरावैर् विगलिततिमिरस्तोमधम्मिल्लभारा ।  
प्रभ्रंशिस्थूलमुक्ताफलनिकरपरिस्पर्धिताराश्रुबिन्दुः  
प्रोन्मीलत्पूर्वसन्ध्याहुतभुजि रजनी पश्य देहं जुहोति ॥११८२॥  


योगेश्वरस्य । (सू।मु। ८२।३, सु।र। ९७०)  


उत्कण्ठाकुलचक्रवाकयुवतीनिःश्वासदण्डाहतः  
पीयूषद्युतिर् अच्छदर्पणतुलाम् आरोहति प्रस्थितः ।  
कोकानां कृपयेव कुक्कुटरवैर् आहूयमाने रवौ  
दिग् जाता नवधौतविद्रुममणिच्छाया च सौत्रामणी ॥११८३॥  


शुभाङ्कस्य ।  


प्रालेयाम्भःशिशिरपवनापीयमानक्लमानां  
कण्ठोपान्तस्तिमितनमितैकैकदोःकन्दलीनाम् ।  
नानाक्रीडाजनितरजनीजागरेणोपनीते  
निद्राभोगः स्थगयति दृशौ साम्प्रतं दम्पतीनाम् ॥११८४॥  


सुरभेः ।  


ताराणां विरलो’धुना परिकरः स्मेरं नभो वर्तते  
मञ्जिष्ठारसपाटलेन महसाक्रान्ता च पूर्वा ककुप् ।  
किञ्चान्यत् स्मरजागरूकविहगद्वन्द्वस्य दुःखच्छिदो  
मित्रस्यागमनं व्यनक्ति विसिनीनिद्रादरिद्रः क्षणः ॥११८५॥  


कामदेवस्य ।  
१४३। सूर्योदयः  


अयम् उदयति मुद्राभञ्जनः पद्मिनीनाम्   
उदयगिरिवनालीबालमन्दारपुष्पम् ।  
विरहविधुरकोकद्वन्द्वबन्धुर् विभिन्दन्   
कुपितकपिकपोलक्रोधताम्रस्तमांसि ॥११८६॥  


योगेश्वरस्य । (स।क।आ। १।१००, सा।द। उन्देर् ९।६, सु।र। ९७९)  


शक्यार्चनः सुचिर् अमीक्षणपङ्कजेन  
काश्मीरपिण्डपरिपाटलमण्डलश्रीः ।  
ध्वान्तं हरन्न् अमरनायकपालितायां  
देवो’भ्युदेति दिशि वासरबीजकोषः ॥११८७॥  


विष्णुहरेः । (सु।र। ९६८)  


तेजोराशौ भुवनजलधेः प्लाविताशातटान्तं  
भानौ कुम्भोद्भव इव पिबत्य् अन्धकारोत्कराम्भः ।  
सद्यो माद्यन्मकरकमठस्थूलमत्स्या इवैते  
यान्त्य् अन्तस्थाः कुलशिखरिणो दृष्टिवर्त्म क्रमेण ॥११८८॥  


शिखस्वामिनः । (सु।र। ९७६)  


अपास्तस् ताराभिर् विधन इव कामी युवतिभिर्   
मधुच्छत्रच्छायां स्पृशति शशलक्ष्मा परिणतः ।  
अयं प्राचीकर्णाभरणरचनाशोककुसुम  
च्छटालक्ष्मीचौरः कलयति रविः पूर्वम् अचलम् ॥११८९॥  


रतिश्रमपरिस्खलत्समदसिद्धसीमन्तिनी  
स्तनच्युतम् इवांशुकं विशदपद्मरागद्युति ।  
अयं दिशि शतक्रतोः कुवलयाक्षि बिम्बारुण  
त्वदीयदशनच्छदच्छविरुदेति बालातपः ॥११९०॥  


मुञ्जस्य ।  


१४४। मध्याह्नः  


एतस्मिन् दिवसस्य मध्यसमये वातो’पि चण्डातप  
त्रासेनेव न सञ्चरत्य् अहिमगोर्बिम्बे ललाटन्तपे ।  
किं चान्यत्परितप्तधूलिलुठनप्रोषासहत्वाद् इव  
च्छाया दूरगतापि भूरुहतले व्यावर्त्य संलीयते ॥११९१॥  


मलयराजस्य । (सु।र। ९८२)  


धत्ते पद्मलतादलेप्सुर् उपरि खं कर्णतालं द्विपः  
शष्पस्तम्बरसान् नियच्छति शिखी मध्ये शिखण्डं शिरः ।  
मिथ्या लेढि मृणालकोटिरभसाद् दंष्ट्राङ्कुरं शूकरो  
मध्याह्ने महिषश् च वाञ्छति निजच्छायामहाकर्दमम् ॥११९२॥  


राजशेखरस्य । (वि।शा।भ। १।४३, सु।र। ९८९)  


मध्याह्नार्कमरीचिदुःसहतया सन्त्यज्य दर्भाङ्कुर  
ग्रासान् आश्रितकन्दरद्रुमघनच्छायं मृगाः शेरते ।  
मातङ्गः करशीकरैर् निजवशां सिञ्चन् श्रमार्तां मुहुर्  
निष्क्रान्तो गहनाद् द्रुतोद्गतपदं पद्माकरे सर्पति ॥११९३॥  


वसन्तदेवस्य ।  


तापात् पिण्डितविग्रहेव विशति च्छाया तरूणां तले  
रुद्धः स्वाश्रयपक्षपातकृतिभिः पद्मैर् अपाम् आतपः ।  
अद्यान्तःपुरयोषितां मधुमदोत्सेकात् कपोलोदरे   
द्वित्रैः स्वेदलवैर् उदञ्चितम् अहो सूर्यो ललाटं तपः ॥११९४॥  


उत्पलराजस्य ।  


वपुस् तिम्यच् चीनांशुकनिविडपीनोरुजघन  
स्तनानां निश्च्योतच्चिकुरपयसां पक्ष्मलदृशाम् ।  
निमग्नोत्तीर्णानां प्रमदवनवापीतटजुषां  
दिदृक्षाभिर् देवो रविर् अथ रथं मन्थरयति ॥११९५॥  


गोवर्धनस्य ।  


१४५। अस्तमयः  


याते भास्वति वृद्धसारसशिरःशोणेस्तशृङ्गाश्रयं  
व्यालिप्तं तिमिरैः कठोरबलिभुक्कण्ठातिनीलैर् नभः ।  
माहेन्द्री दिग् अपि प्रसन्नमलिना चन्द्रोदयाकाङ्क्षिणी  
भात्य् एषा चिरविप्रयुक्तशवरीगण्डाभपाण्डुच्छविः ॥११९६॥  


मलयराजस्य । (सु।र। ८७५)  


क्रमसङ्कुचितकुशेशयकाषान्तरनीयमानमधुपेन ।  
गरलम् इव गलति नलिनी दिनकरविरहातिखेदेन ॥११९७॥  


दत्तस्य ।  


करसादो’म्बरत्यागस् तेजोहानिः सरागता ।  
वारुणीसङ्गमावस्था भानुनाप्य् अनुभूयते ॥११९८॥  


काश्मीरकसुरमूल्यस्य । (स्व्। १८८६, सुरभिचूलस्य)  


व्रजति कलितस्तोकालोको नवीनजवारुण  
च्छविर् असौ बिम्बं विन्दन् दिशं भृशम् अप्पतेः ।  
ककुभि ककुभि प्राप्ताहाराः कुलायमहीरुहां  
शिरसि शिरसि स्वैरं स्वैरं पतन्ति पतत्त्रिणः ॥११९९॥  


कस्यचित् । (सु।र। ८६९)  


रुचिरजनितताराहारचौरस्य भूभृच्  
छिखरतरुनिवेशोल्लम्बितस्योर्ध्वपादम् ।  
चिरम् अवनतम् एतच् छोणितापूर्यमाणं   
मुखम् इव रविबिम्बं रज्यते वासरस्य ॥१२००॥  


सङ्घश्रीमित्रस्य ।  


१४६। सन्ध्या  


निशाकरकर—स्पर्शहर्षोन्मीलिततारका ।  
अहो रागवती सन्ध्या जहाति स्वयम् अम्बरम् ॥१२०१॥  


युवराजस्य ।  


दिक्कामिनीवदनकुङ्कुमपङ्कचर्चा  
चकाङ्गनाहृदयदावदवानलार्चिः ।  
सन्ध्या रराज गगनान्तरतोयराशि  
बालप्रवालविटपाङ्कुरकन्दलश्रीः ॥१२०२॥  


कस्यचित् ।  


कौसुम्भवसरुचिरां सन्ध्यां परिणीय मन्दम् अनुयान्तीम् ।  
वासालयम् इव जलधिं रागी पुरतो रविर् विशति ॥१२०३॥  


उमापतिधरस्य ।  


आकृष्टश् चक्रवाकैर् नयनकलनया बन्धकीभिर् निरस्तो   
नास्तं द्राग् एति भानुर् निवसति नलिनीबोधनिद्रान्तराले ।  
सन्ध्यादीपप्ररोहं बहुलतिलरसव्याप्तपत्रान्तरालं   
वासागारे दिशन्ती हसति नववधूक्रोधदृष्टा भुजिष्या ॥१२०४॥  


तस्यैव ।  


अनुरागवती सन्ध्या दिवसस्तत्पुरःसरः ।  
अहो दैवगतिश्चित्रा तथापि न समागमः ॥१२०५॥  


कस्यचित् । (कुवल्। प्। १०८, स।क।आ। ३।४४, सा।द। उन्देर् १०।१२८)  


१४७। अन्धकारः  


अक्ष्णोर् मञ्जुलम् अञ्जनं चरणयोर् नीलाश्मजौ नूपुरा  
वङ्गे नीलपटः स्फुटं मृगमदन्यासः कपोलस्थले ।  
यत्प्रीत्या परिशीलितं परदृशां रोधाय तत् साम्प्रतं   
नेपथ्यस्य विधाव् अपीदम् असतीजातस्य जातं तमः ॥१२०६॥  


वापीकस्य ।  


उत्सारितो हसितदीधितिभिः कपोलाद्  
एकावलीभिर् अवधूत इव स्तनेभ्यः ।  
अङ्गेष्व् अलब्धपरिभोगसुखो’न्धकारो  
गृह्णाति केशरचनासु रुषेव नारीः ॥१२०७॥  


गणपतेः । (सु।र। ८९२)  


अद्रिष्वञ्जनपुञ्जकान्ति जलदप्रायं च मूले दिशाम्   
ऊर्ध्वं नीलवितानकल्पभवनौ जम्बाललेपोपमम् ।  
तीरे नीरनिधेस् तमालविटपिच्छायां च सायं शनैर्   
उद्गच्छत्य् अभिसारिकाप्रियतमप्रेमानुकूलं तमः ॥१२०८॥  


झञ्झानिलस्य ।  


यत्र तत्र रतिसज्जबन्धकी  
प्रीतये मदनशासनाद् इव ।  
नीलकाण्डपटताम् उपाययौ  
सूचिभेद्यनिविडं निशातमः ॥१२०९॥  


धोयीकस्य ।  


उद्धूता धूमधारा विरहिजनमनोमाथिनो मन्मथाग्नेः  
कस्तूरीपत्रमाला तिमिरततिर् अहो दिक्पुरन्ध्रीमुखानाम् ।  
निर्वाणाङ्गारलेखा दिवसहुतभुजः सञ्चरच्चञ्चरीक  
श्रेणीयं भाति भास्वत्करलुलितनभःकन्दरेन्दीवरस्य ॥१२१०॥  


गोवर्धनस्य ।  


१४८। दीपः  


वदनविधुसुधाभिषेकशीतान्  
सपरिभावनयेव लोलमौलिः ।  
त्वदधरमरुतो निपीय हास्यत्य्  
अपि सहजक्षणभङ्गितां प्रदीपः ॥१२११॥  


तैलपाटीयगाङ्गोकस्य ।  


निर्वाणगोचरगतो’पि मुहुर् निशायां  
किं चेष्टितं तरुणयोः सुरतावसाने ।  
इत्य् एवम् आकलयितुं सकलं कलाविद्  
उद्ग्रीविकाम् इव ददाति रतिप्रदीपः ॥१२१२॥  


कस्यचित् । (सु।र। ८५६)  


बालां कृशाङ्गीं सुरतानभिज्ञां  
गाढं नवोढाम् उपगूढवन्तम् ।  
विलोक्य जामातरम् एष दीपो  
वातायते कम्पम् उपैति भीतः ॥१२१३॥  


कस्यचित् । (सु।र। ८५७)  


हनूमान् इव दीपो’यं दूरम् उल्लासिताञ्जनः ।  
किं च राम इवाभाति विनिर्धूतदशाननः ॥१२१४॥  


कस्यचित् ।  


अतिपीतां तमोराजीं तनीयान् वोढुम् अक्षमः ।  
वमतीव शनैर् एष प्रदीपः कज्जलच्छलात् ॥१२१५॥  


कस्यचित् । (सु।र। ८५५)  


१४९। चन्द्रोदयः  


अयम् उदयति चन्द्रश् चन्द्रिकाधौतविश्वः   
परिणतविमलिम्नि व्योम्नि कर्पूरगौरः ।  
ऋजुरजतशलाकास्पर्धिभिर् यस्य पादैर्  
जगद् अमलमृणालीपञ्जरस्थं विभाति ॥१२१६॥  


मधोः ।  


यस् त्रैलोक्यजितः स्मरस्य किम् अपि क्रीडातडागं महद्  
यश् चाभोगभृतो भुवः प्रकटिताकारार्पणो दर्पणः ।  
सो’यं सुन्दरि मन्दराद्रिमथितक्षीरोदसारोच्चयश्  
चन्द्रः कुङ्कुमपङ्कपिण्डलडहच्छायः समुद्गच्छति ॥१२१७॥  


राजशेखरस्य ।  


असाव् एकद्वित्रिप्रभृतिपरिपाट्या प्रकटयन्   
कलाः स्वैरं स्वैरं नवकमलकन्दाङ्कुररुचः ।  
पुरन्ध्रीणां प्रेयोविरहदहनोद्दीपितदृशां   
कटाक्षेभ्यो बिभ्यन् निभृत इव चन्द्रो’भ्युदयते ॥१२१८॥  


तस्यैव । (सु।र। ९०९)  


देवः प्राचीम् इदानीम् अयम् उपचिनुते पञ्चबाणस्य सो’यं  
बिभ्राणः शाणलीलाम् अमृतरुचिर् इमां लाक्षिकीभिः प्रभाभिः ।  
किं चामुष्य प्रसङ्गान् निशितशरशिखाविस्फुरद्भिः स्फुलिङ्गैः  
सन्ध्यारागच्छलेन च्छुरितम् इव तटव्योमचक्रं चकास्ति ॥१२१९॥  


हरेः ।  


आशाः सन्तमसोपलेपमलिनाः पीयूषगौरैः करैर्   
आलिम्पन्न् अयम् उद्गतैर् दिवम् इमां कर्पूरपूरं सृजन् ।  
चन्द्रश् चन्द्रशिलैककुट्टिमम् अयं क्षोणीतलं कल्पयन्  
पश्योद्गच्छति पाकपाण्डुरशरच्छायोपमेयच्छविः ॥१२२०॥  


अनङ्गस्य ।  


१५०। प्रदोषः  


हंसाः सम्प्रति पक्षतौ सुनिभृतं कृत्वा शिरः शेरते  
ज्योत्स्नाभिस् तृषिताः समं सहचरैः सुप्ताश् चकोरस्त्रियः ।  
घूर्णद्भिः कुमुदोदरेष्व् अपि मधुक्षीवैः स्थितं षट्पदैर्  
अप्य् उच्चैर् गिरिशृङ्गमूर्धनि भृशं निर्यान्त्य् अमी बर्हिणः ॥१२२१॥  


उमापतिधरस्य ।  


सैरन्ध्रीकरकृष्टपट्टकसरत्तारध्वनिर् दूरतो  
दूतीसूत्रितसन्धिविग्रहविधिः सोल्लासलीलाचयः ।  
वारस्त्रीजनसज्ज्यमानशयनः सन्नद्धपुष्पायुध  
श्रीखण्डद्रवधौतसौधमलिनो रम्यः क्षणो वर्तते ॥१२२२॥  


कस्यचित् । (वि।शा।भ। २।२३, शा।प। ३५९१, सू।मु। ६८।२)  


दिक् सरागमुखसन्निधापित  
स्फीतचन्द्रचषका शतक्रतोः ।  
क्षीवभावम् इव बिभ्रती रतौ  
विश्लथोच्चतिमिरांशुकोच्चया ॥१२२३॥  


अभिनन्दस्य ।  


बाष्पैर् मानवती जनस्य कुलटासङ्केतचिन्तोर्मिभिः  
सम्प्राप्ता प्रियसङ्गमैकमनसाम् आकल्पनोपक्रमैः ।  
दूतीसञ्चरणैर् अपि प्रणयिनोः सन्देशवक्रोक्तिभिः  
कुत्रायं कुरुते न मन्मथमनस्तोषं प्रदोषागमः ॥१२२४॥  


जलचन्द्रस्य ।  


उपरि गूढहिमांशुमरीचिभिस्   
तमसि दूरम् इतः प्रतिसारिते ।  
अलकसंयमनाद् इव लोचने  
हरति मे हरिवाहनदि मुखम् ॥१२२५॥  


कालिदासस्य । (विक् ३।६)  
१५१। वसन्तारम्भः  


गर्भग्रन्थिषु वीरुधां सुमनसो मध्ये’ङ्कुरं पल्लवा  
वाञ्छामात्रपरिग्रहः पिकवधूकण्ठोदरे पञ्चमः ।  
किं च त्रीणि जगन्ति जिष्णुदिवसैर् द्वित्रैर् मनोजन्मनो  
देवस्यापि चिरोज्झितं यदि भवेद् अभ्यासवश्यं धनुः ॥१२२६॥  


(राजशेखरस्य; वि।शा।भ। १।२३, सु।र। १६६)  


अतीता श्रीतार्तिः प्रसरति शनैर् उष्मकणिका  
दिनानि स्फायन्ते रविर् अपि अथं मन्थरयति ।  
हिमानीनिर्मुक्तः स्फुरति नितरां शीतकिरणः  
शराणां व्यापारः कुसुमधनुषो न व्यवहितः ॥१२२७॥  


(साम्पीकस्य)  


निद्राशेषनिमीलितेक्षणतया प्राप्ते वसन्तोद्यमे  
हस्तामर्षवशाद् असौ निजधनुः पञ्चेषुर् अन्विष्यति ।  
चूताः कोरकगर्भनिर्भरदरोद्भिन्नस्फुरद्ग्रन्थयो  
यात्यायाति च काकली पिकवधूकण्ठोपकण्ठं मुहुः ॥१२२८॥  


प्राज्ञभुतनाथस्य ।  


एकद्वेषु रसालशाखिषु मनाग् उन्मीलितं कुड्मलैः  
कर्णाकर्णिकया मिथः कथम् अमी घूर्णन्ति विश्वेध्वगाः ।  
द्वित्रैः क्वापि किल श्रुताश्रुतम् अपि स्पष्टान्य् अपुष्टारुतं  
विष्वङ् मूर्च्छति दुःसहो विरहिणीगेहेषु हाहारवः ॥१२२९॥  


भट्टशालीयपीताम्बरस्य ।  


यातं मानैर् वधूनाम् इव दरशिथिलग्रन्थिभिः पूर्वपत्रैर्  
जातो’पि क्वापि बालामदन इव बहिर् नाङ्कुरो व्यक्तिम् एति ।  
आगारे नागराणाम् अपि विहितबहुप्रार्थनाः कण्ठसीमां  
नीत्वा नीत्वा नवोढा इव वचनम् अमूः कोकिलाः कुण्ठयन्ति ॥१२३०॥  


(आचार्यगोपीकस्य)  


१५२। वसन्तः  


जम्बूनां कुसुमोदरेष्व् अतिरसादाबद्धपानोत्सवाः  
कीराः पक्वफलाशया मधुकरीश् चुम्बन्ति मुञ्चन्ति च ।  
एतेषाम् अपि पश्य किंशुकतरोः पत्रैर् अभिन्नत्विषां  
पुष्पभ्रान्तिभिर् आपतन्ति सहसा चञ्चूषु भृङ्गाङ्गनाः ॥१२३१॥  


(राजशेखरस्य; सु।र। १५७, सू।मु। १०९।२३ वसुकस्य)  


अङ्कुरिते पल्लविते कोरकिते  
विकसिते च सहकरे ।  
अङ्कुरितः पल्लवितः कोरकितो  
विकसितश् च मदनो’सौ ॥१२३२॥  


(कस्यचित्; सु।र। १८८)  


अमीषाम् आरूढप्रसवविवराणां मधुलिहां  
ध्वनिः पान्थस्त्रीणां प्रसरति वियोगज्वर इव ।  
द्रुमालीनां यूनोर् मन इव सरागं किसलयं  
परागः पुष्पाणां पतति मदनस्येव विशिखः ॥१२३३॥  


(वसन्तदेवस्य)  


लीलास्नानविधिक्षमं मधुलिहां पुष्पेषु जातं मधु  
स्थायित्वं कलकण्ठकण्ठकुहरेष्व् आसेवते पञ्चमः ।  
एकच्छत्रजगत्त्रयार्जनरुचेर् देवस्य शृङ्गारिणश्  
चैत्रश् चित्रम् अकाण्ड एव समभूत् त्रैलोक्यमल्लो भटः ॥१२३४॥  


(बिल्हणस्य; व्च् ७।६४)  


वापी दन्तुरितोदरा कमलिनी पत्राङ्कुरग्रन्थिभिश्  
चूतानां कलिकामिलन् मधुलिहां कापि स्थितिर् वर्तते ।  
किं चान्यत् कुसुमायुधो’द्य भगवान् धत्ते सगर्वं धनुर्  
ज्याम् उन्मार्ष्टि च पञ्चभिश् च विशिखैर् जेतुं जगद् वाञ्छति ॥१२३५॥  


(वीर्यमित्रस्य; सु।र। १७३ अभिनन्दस्य)  


१५३। वसन्तवासरः  


आरक्ताङ्कुरदन्तुरा कमलिनी नायामिनी यामिनी  
स्तोकोन्मुक्ततुषारम् अम्बरमणेर् ईषत् प्रगल्भं महः ।  
अप्य् एते सहकारसौरभमुचो वाचालिताः कोकिलैर्  
आयान्ति प्रियविप्रयुक्तयुवतीमर्मच्छिदो वासराः ॥१२३६॥  


सङ्घश्रीयः । (सु।र। १५२)  


मन्दं दक्षिणम् आह्वयन्ति पवनं पुंस्कोकिलव्याहृतैः  
संस्कुर्वन्ति वनस्थलीः किसलयोत्तंसिर् निषण्णालिभिः ।  
चन्द्रं सुन्दरयन्ति मुक्ततुहिनप्रावारया ज्योत्स्नया  
वर्धन्ते च विवर्धयन्ति च मुहुस् ते’मी स्मरं वासराः ॥१२३७॥  


(कस्यचित्; सु।र। १६१)  


एते सम्प्रति वैमनस्यम् अनिशं निःशङ्कम् आतन्वते  
कान्तारस्थलपद्मिनीपरिमलैर् आनन्दितेन्दिन्दिराः ।  
उन्मीलत्सहकारकाननतटीवाचालपुंस्कोकिल  
ध्वानाकर्णनकान्दिशीकपथिकावस्कन्दिनो वासराः ॥१२३८॥  


(योगेश्वरस्य)  


धिन्वन्त्यमू# मदमूर्च्छदलिध्वनीनि  
धूताध्वनी#हृदयानि मधोर् दिनानि ।  
निस्तन्द्रचन्द्रवदनावदनारविन्द  
सौरभ्यसौहृदसगर्वसमीरणानि ॥१२३९॥  


(कस्यचित्)  


स्तोकस्तोकनिवर्तमानतुहिनोन्मीलन्नवाम्भोजिनी  
सङ्क्रान्तैर् अलिभिर् मुखेषु ककुभां क्ÿप्तालकश्रेणयः ।  
तत्तन्मन्मथबन्धुवार्तिकपिकप्रारब्धबीजाङ्कुर  
व्याख्यातक्षुभिताध्वनीनमनसो धिन्वन्त्य् अमी वासराः ॥१२४०॥  


(हरेः)  


१५४वसन्ततरवः  


मिथः क्रीडालोलभ्रमरभरभग्नाङ्कुररस  
प्रेसेकप्रोन्मीलत्परिमलसमालब्धपवनः ।  
इतो’प्य् एष श्रीमान् अविरलम् इदानीं मुकुलितः   
प्रयच्छत्य् उन्मादान् अहह सहकारद्रुमयुवा ॥१२४१॥  


कस्यचित् । (सु।र। १८७)  


साम्यं सम्प्रति सेवते विचकिलं षाण्मासिकैर् मौक्तिकैर्  
वाह्लीकीदशनव्रणारुणतरैः पत्रैर् अशोकोर्चितः ।  
भृङ्गीलङ्घितकोटि किंशुकम् इदं किञ्चिद् विवृन्तायते   
माञ्जिष्ठैर् मुकुलैश् च पाटलितरोर् वृत्तैव काचिल् लिपिः ॥१२४२॥  


राजशेखरस्य । (वि।शा।भ। १।२५, सु।र। १६५)  


वह्निर् मन्ये हिमजलभयात् संश्रितः किंशुकेषु  
श्यामं धूमैः स खलु कुरुते काननं कोरकाख्यैः ।  
सन्तापार्थं कथम् इतरथा पान्थसीमन्तिनीनां  
पुष्पव्याजाद् विसृजति शिखाश्रेणिम् उद्गाढशोणाम् ॥१२४३॥  


कस्यचित् । (सु।र। १७६ पौतायनेः)  


इदानीं प्लक्षाणां जठरदलविश्लेषचतुरः  
शिखानाम् आबन्धः स्फुरति शुकचञ्चूपुटनिभः ।  
ततः स्त्रीणां हन्त क्षमम् अधरकान्तिं कलयितुं  
समन्तान् निर्याति स्फुटसुभगरागं किसलयम् ॥१२४४॥  


वामनस्य ।  


परागैर् आदिग्धाः परिमिलितपिष्टातकनिभैर्  
मरुल्लोलच्छाखं मधुपरवगीतं विदधतः ।  
पलाशैः काश्मीरारुणवसनकल्पैर् निवसिता   
द्रुमा राजन्त्य् एते मधुदिवसरम्योत्सवभृतः ॥१२४५॥  


वसन्तसेनस्य ।  
१५५। वसन्तकोकिलः  


एते नूतनचूतकोरकघनध्वानातिरेकीभवत्  
कण्ठध्वानजुषो हरन्ति हृदयं मध्ये वनं कोकिलाः ।  
येषाम् अक्षिनिभेन भान्ति भगवद्भूतेशनेत्रानल  
ज्वालाजालकरालितासमशराङ्गारस्फुलिङ्गा इव ॥१२४६॥  


कस्यचित् । (सु।र। १७१)  


अद्योन्मीलन्मलयपवनोद्धूतचूताङ्कुराग्र  
ग्रासास्वादाद् अधिकमधुरैर् उच्चरद्भिर् निनादैः ।  
क्वापि क्वापि स्मरहुतवहोद्दीपनायाध्वगानां   
होतुं प्राणान् ऋचम् इव पिकः सामिधेनीम् अधीते ॥१२४७॥  


हरेः ।  


यश् चूताङ्कुरकन्दलीकवलनात् कर्णामृतस्राविणीं  
छायामात्रपरिग्रहेण विदधे पाञ्चेषवीम् अस्रताम् ।  
ताम्यत् तालुविटङ्कसङ्कटदरीसञ्चारतः पञ्चमः  
सो’यं कोकिलकामिनीगलविलाद् आमूलम् उन्मूलति ॥१२४८॥  


बिल्हणस्य । (व्च्। ७।७६)  


यः शृङ्गाररसायनं मृगदृशां वैरागय्चिन्ताज्वरः  
शान्त्युद्वासनडिण्डिमः स्मरगुरोस् तत्त्वोपदेशाक्षरम् ।  
उद्भूतस्मरगौरवज्वरभराक्रान्ताध्वनीनाङ्गना  
चैतन्यत्रुटिकार्मणं विजयते रागः पिके पञ्चमः ॥१२४९॥  


कस्यचित् ।  


ॐकाराः कुसुमायुधोपनिषदां मन्त्रानुवादः स्मर  
स्वाध्यायस्य रतेः पुनर्भवविधौ गन्धाभिरामश्रुतिः ।  
चित्ताकर्षणसाध्यसिद्धिर् असतीनेत्रस्य कर्णज्वरः  
पान्थानां सहकारकाननसुधासेकः पिकानां ध्वनिः ॥१२५०॥  


ध्वनिः ।  
१५६। वसन्तभ्रमरः  


आरक्तायतपुष्पबाणनयने स्निग्धाञ्जनश्यामिकां  
काश्मीरारुणकर्णिकारकुसुमोत्तंसे महानीलताम् ।  
उन्मीलत्तिलकान्तरे मृगमदक्षोदार्द्रबिन्दूपमां  
धत्ते मुग्धतमालकान्तिमधुपीवृन्दं वसन्तश्रियः ॥१२५१॥  


उमापतिधरस्य ।  


पिकत्रोटीदात्रत्रुटितसहकाराग्रमुकुल  
स्रुतक्षीरक्षीवप्रसृतपवनान्दोलतरला ।  
इदानीं वासन्तीदलितकुसुमामोदमुदित  
भ्रमद्भृङ्गश्रेणी रणरणकम् अन्तर् वितनुते ॥१२५२॥  


कालिदासनन्दिनः ।  


निरानन्दाः कौन्दे मधुनि परिभुक्तोज्झितरसे  
वनेष्व् अम्भोजानाम् अविकृतसुखेषु प्रतिहताः ।  
इदानीं चूतानां मुकुलमधुषु प्रेमसरसा   
नवीनेष्व् आकूतं दधति परिगाढं मधुलिहः ॥१२५३॥  


नवकरस्य ।  


मल्लिकामुकुले भाति गुञ्जन्मत्तमधुव्रतः ।  
प्रयाणे पञ्चबाणस्य शङ्खम् आपूरयन्न् इव ॥१२५४॥  


कस्यचित् । (सा।द। ४।९, शा।प। ३७८६)  


अविरलपरागसैकतमकरन्दतरङ्गिणीम् अनुवनान्तम् ।  
पिकयुवतिजानुदध्नीं गाहन्ते मधुपयोषितस् तृषिताः ॥१२५५॥  


आवन्तिकजह्नोः ।  
१५७। ग्रीष्मः  


भुवां घर्मारम्भे पवनचलितं तापहृतये  
पटच्छत्राकारं वहति गगनं धूलिपटलम् ।  
अमी मन्दाराणां दवदहनसन्देहितधियो  
न डौकन्ते पातुः झटिति मकरन्दं मधुलिहः ॥१२५६॥  


भवभूतेः (सु।र। २००)  


सलिलम् अखिलं वेशन्तानां लुलापकुलाकुलं  
विशति बिसिनीपत्रच्छत्रे रथाङ्गविहङ्गमः ।  
निजगजपतिं कुञ्जच्छायां नयन्ति पदे पदे  
पृथुवमथुना सिक्त्वा सिक्त्वा करेण करेणवः ॥१२५७॥  


कस्यचित् ।  


प्रान्ते पङ्किनि पल्लवस्य विलुठन् पौत्री नयत्य् आतपांस्  
तृष्णालुर् निभृतं ह्रदेषु महिषः शैवालम् अन्विष्यति ।  
आचीर्णौषधिमूलशीतसुरभिश्वासानिलान्दोलयन्   
प्रक्षीणोष्मणि लीयते वनगिरिश्वभ्रोदरे शल्लकः ॥१२५८॥  


योगेश्वरस्य ।  


अम्भोधेर् जलयन्त्रमन्दिरपरिस्पन्दे’पि निद्राणयोः  
श्रीनारायणयोर् घनं विघटयन्त्य् ऊष्मा समालिङ्गनम् ।  
किं चोत्तप्तवियत्कपालफलके कङ्कालशेषश्रियं  
चन्द्रं मर्मरयन्ति पर्पटकरक्रूरा रवेर् अंशवः ॥१२५९॥  


कस्यचित् । (सु।र। २१४, नारायणलच्छि)  


पाषाणः कुलिशायते पुरपथं सन्तप्तलोहायते  
निर्वातं दहनायते च निविडाङ्गारायते शर्करा ।  
एतस्मिंस् तरुणप्रचण्डमहसः प्रौढातपे सर्वतः   
क्षोणी शुष्यति बालुका च सरितां वह्निस्फुलिङ्गायते ॥१२६०॥  


भवानन्दस्य ।  
१५८। ग्रीष्मवेशः  


जलार्द्रं संव्यानं बिसकिसलयैः केलिवलयाः  
शिरीषैर् उत्तंस्प् विचकित्लमयी हाररचना ।  
शुचावेणाक्षीणां मलयजरसार्द्राश् च तनवो  
विना तन्त्रं मन्त्रं रतिरमणमृत्युञ्जयविधिः ॥१२६१॥  


कस्यचित् । (वि।शा।भ। ४।३, सु।र। २१२, राजशेखरस्य)  


तोयोत्तीर्णा श्रयति कवरी शेखरं सप्तलानां  
शैत्यं सिञ्चत्य् उपरि कुचयोः पाटलाकण्ठदाम ।  
कान्तं कर्णावभिनिविशते कोमलाग्रं शिरीषं  
स्त्रीणाम् अङ्गे विभजति तपस् तत्र तत्रात्मचिह्नम् ॥१२६२॥  


मधुरशीलस्य । (सु।र। २०९, मधुशीलस्य)  


कर्णोत्तंसः शिशुशुकवधूपिच्छलीलं शिरीषं  
सान्तःसूत्राः परिमलमुचो मल्लिकानां च हाराः ।  
मुक्तागौरैर् वलयरचनाकन्दलाग्रैर् बिसानां  
ग्रीष्मारम्भे रमयति नवं मण्डनं कामिनीनाम् ॥१२६३॥  


कस्यचित् ।  


अभिनवकुशसूत्रस्पर्धि कर्णे शिरीषं   
कुरवकपरिधानं पाटलादाम कण्ठे ।  
तनुसरसजलार्द्रोन्मीलितः सुन्दरीणां   
दिनपरिणतिजन्मा को’पि वेशश् चकास्ति ॥१२६४॥  


कमलायुधस्य ।  


सद्यश् चम्पककञ्चुका कुचतटी वैकक्षके मल्लिकाः  
काञ्च्र् वैचकिली बिसालिवलयाग्रैवेयकं केशरैः ।  
चाम्पेयोत्तरपाटला च कवरी कर्णः शिरीषाञ्चितो  
वेशश् चेद् अयम् अङ्गनासु न तदानङ्गस्य के किङ्कराः ॥१२६५॥  


कस्यचित् ।  
१५९। शृङ्गारत्मकग्रीष्मः  


तदात्वस्नातानां मलयजरसैर् आर्द्रवपुषां   
कुचान् बिभ्राणानां दरविकचमल्लीमुकुलिनः ।  
निदाघार्कप्रोषग्लपितमहिमानं मृगदृशां  
परिष्वङ्गो’नङ्गं पुनर् अपि शनैर् अङ्कुरयति ॥१२६६॥  


मङ्गलार्जुनस्य । (सु।र। १९२, शा।प। ३८३४)  


अपां मूले लीनं क्षणपरिचितं चन्दनरसे  
मृणालीहारादौ कृतलघुपदं चन्द्रमसि च ।  
मुहूर्तं विश्रान्तं सरसकदलीकाननतटे  
प्रियाकण्ठाश्लेषे निविशति पदं शैत्यम् अधुना ॥१२६७॥  


कस्यचित् । (सु।र। २०१)  


एतस्मिन् घनचन्दनार्द्रवपुषो निद्राकषायेक्षणा  
लीलालोलमृदूल्लसद्भुजलताव्याजृम्भमाणा मुहुः ।  
निर्गच्छन्ति शनैर् अहःपरिणतौ मन्दा लतामन्दिरात्  
स्वेदाम्भःकणदन्तुरस्तनतटाभोगाः कुरङ्गीदृशः ॥१२६८॥  


कालिदासनन्दिनः ।  


हरन्ति हृदयानि यच् छ्रवणशीतला वेणवो  
यद् अर्घति करम्बिता शिशिरवारिणा वारुणी ।  
भवन्ति च हिमोपमाः स्तनभुवो यद् एणीदृशां  
शुचेर् उपरि संस्थितो रतिपतेः प्रसादो गुरुः ॥१२६९॥  


राजशेखरस्य । (वि।शा।भ। ४।४, सु।र। २११)  


शुचौ तप्ताङ्गानां बहलमकरन्दद्रवमुचः  
कदम्बप्रालम्बाः स्तनपरिसरे पक्ष्मलदृशाम् ।  
हठाल् लूनोष्माणः कम् अपि महिमानं विदधते  
जलक्रीडातीर्णप्रियतमभुजाबन्धशिशिराः ॥१२७०॥  


कस्यचित् ।  


१६०। दावानलः  


आरोहत्य् अवनीरुहः प्रविशति श्वभ्रं नगैः स्पर्धते  
खं व्यालेढि विचेष्टते क्षितितले कुञ्जोदरे लीयते ।  
अन्तर् भ्राम्यति कोटरस्य विरमत्य् आलम्बते वीरुधः  
किं तद् यन् न करोति मारुतवशं यातः कृशानुर् वने ॥१२७१॥  


योगेश्वरस्य । (स।क।आ। १।८२, सू।मु। ३४।७, वसुन्धरस्य)  


विध्वस्ता मृगपक्षिणो विवशतां नीताः स्थलीदेवता  
धूमैर् अन्तरिताः स्वभावमलिनैर् आशा महीतापिताः ।  
भस्मीकृत्य सपुष्पपल्लवफलांस् तांस् तान् महापादपान्  
निर्वृत्तेन दवानलेन विहितं वल्मीकशेषं वनम् ॥१२७२॥  


तस्यैव (शा।प। ११५९, सू।मु। ३४।५, सु।र। १११४। अल्ल् अनोन्य्मोउस्।)  


अस्मिन् नीषद् वितत्तवलितस्तोकविच्छिन्नभुग्नः  
किञ्चिल्लीलोपचितविनतः पुञ्जितश्चोत्थितश् च ।  
धूमोद्गारस्तरुणमहिषस्कन्धोअनीलो दवाग्नेः  
स्वैरं सर्पन् सृजति गगने गत्वरान् पत्रभङ्गान् ॥१२७३॥  


बाणस्य । (स।क।आ। १।८५, सु।र। ११७४। बोथ् अनोन्य्मोउस्।)  


बाले मालेयम् उच्चैर् न भवति गगनव्यापिनी नीरदानां  
किं तत्पक्ष्मान्तपातैर् मलिनयसि मुधा वक्त्रम् अश्रुप्रवाहैः ।  
एषा प्रोद्धृत्तमत्तद्विपकषणक्षुण्णविन्ध्योपलाभा  
दावाग्नेः सम्प्रवृद्धा मलिनयति दिशां मण्डलं धूमलेखा ॥१२७४॥  


कस्यचित् । (स।क।आ। २।२०३, शा।प। ३८२९ धाराकदम्बस्य)  


दिशः प्रोद्यत्सन्ध्यागगनतलम् उद्रक्तकुसुमं  
तरून् आबद्धोरुस्तवकविकसत्किंशुकलतान् ।  
विलोलत्कौसुम्भध्वजपटसमाश्लिष्टशिखराः   
प्रकुर्वन् वंशालीर् विकसति महीध्रेषु दहनः ॥१२७५॥  


कस्यचित् ।  
१६१। वर्षारम्भः  


नेतुं वाञ्छति नीड एव दिवसं गर्भालसा वायसी  
रक्तो नीपलतासु भुक्तविरसाम् उज्झत्य् अलिः पाटलम् ।  
तेजः सम्प्रति संहरन्ति शिखिनो दग्धव्यापारं गता  
जम्बूम् आम्रवनाद् उपैत् शनकैर् आसन्नपाकां पिकः ॥१२७६॥  


अभिनन्दस्य ।  


स्थलीभूमिर् निर्यन्नवकतृणरोमाञ्चनिचय  
प्रपञ्चैः प्रोन्मीलत्कुटजकलिकाजृम्भितशतैः ।  
घनारम्भे प्रेयस्य् उपगिरि गलन्निर्झरजल  
प्रणालप्रस्वेदैः कम् अपि मृदुभावं प्रथयति ॥१२७७॥  


नरसिंहस्य ।  


वातोद्धूर्तरजोमिलज्जललवैर् उच्चित्रिताः शाखिनश्  
छत्रीकृत्य मृदां त्वचः स्थलभुवो निर्यन्ति शष्पाङ्कुराः ।  
स्निग्धश्यामलकण्ठनालवलनव्यालोकिताम्भोमुचः   
केकाभिः ककुभां मुखानि शिखिनो वाचालयन्त्य् उत्सुकाः ॥१२७८॥  


अरविन्दस्य ।  


किञ्चिन् मुद्रितपांशवः शिखिकुलैः सानन्दम् आलोकिता  
भग्नावासरुदहरिद्रगृहिणी श्वासानिलजर्जराः ।  
एते ते निपतन्ति नूतनघनात् प्रावृड्भवारम्भिणो  
विच्छायीकृतविप्रयुक्तवनितावक्त्रेन्दवो बिन्दवः ॥१२७९॥  


कस्यचित् । (शा।प। ३८७२)  


वर्षारम्भसमुन्नमद्घनघटागर्जाभिरुत्त्रस्यता  
ग्रीष्मेणापसृतं क्वचित् क्वचिद् अपि न्यस्तानि वस्तून्य् अपि ।  
धूलिः केतककुड्मले विरहिणीचेतःसु दावानलः   
खद्योतभ्रमिषूडुचक्रम् अरुणज्योतिस् तडिद्वल्लिषु ॥१२८०॥  


कस्यचित् ।  
१६२। वर्षाः  


कामं कूले नदीनाम् अनुगिरि महिषीयूथनीडोपकण्ठे  
गाहन्ते शष्पराजीर् अभिनवशलभग्रासलोला बलाकाः ।  
अन्तर्विन्यस्तवीरुत्तृणमयपुरुषत्रासविघ्नं कथञ्चित्  
कापोतं कोद्रवाणां कवलयति कणान् क्षेत्रकोणैकदेशे ॥१२८१॥  


योगेश्वरस्य ।  


एतस्मिन् मदजर्जरैर् उपचिते कम्बूरवाडमबरैः   
स्तैमित्यं मनसो दिशत्य् अनिभृतं धाराधरे मूर्च्छति ।  
उत्सङ्गे ककुभो निधाय रसितैर् अम्भोमुचां घोरयन्  
मन्ये मुद्रितचन्द्रसूर्यनयनं व्योमापि निद्रायते ॥१२८२॥  


वातोकस्य । (सु।र। २२९)  


स्मरविजयपदाङ्कं मत्तदात्यूहकण्ठ  
स्फुटितमधुरकूजा गीतयः सञ्चरन्ति ।  
अपि च विततबर्हच्छत्रम् उद्भूतपत्रं  
नटति घननिनादोत्कण्टितो नीलकण्ठः ॥१२८३॥  


भवानन्दस्य ।  


व्याप्तं वारिधरैर् अकाण्डमुदितैः कृत्स्नं वियन्मण्डलं  
नाक्ष्णोर् वर्त्मनि शीतदीधितिर् असौ नापि त्विषाम् ईश्वरः ।  
भग्नाव् एव मलीमसैः किम् अधुना निर्मातुम् अर्थान्तरं  
यत् सान्द्रं करकाः पतन्ति यद् अमी मुञ्चन्ति विद्युच्छटाः ॥१२८४॥  


वातोकस्य ।  


सामोदा बकुलैः कदम्बमुकुलैः प्रीत्येव रोमाञ्चिता  
नीरन्ध्रं पिहिताः प्योदपटलैः श्यामोत्तरीय इव ।  
दूरीकृत्य च नूपुराव् इव रिपून् हंसान् समुत्कूजतो   
याताः क्वाप्य् अभिसारिका इव दिशो मेघागमे सोत्सुकाः ॥१२८५॥  


कस्यचित् ।  
१६३। वर्षामेघः  


त्रैलोक्याधिपतौ फणीन्द्रशयने निद्राति दैत्यद्रुहि  
प्राप्य प्रावृषम् अन्धकाररजनीं प्रत्याशम् आयोजिताः ।  
विद्युद्दीधितिदीपिकाभिर् अभितः संशोधयन्तो दिशां  
भित्तीर् जाग्रति यामिका इव धनुष्मन्तः स्वनन्तो घनाः ॥१२८६॥  


ॐकण्ठस्य ।  


क्षपां क्षामीकृत्य प्रसभम् अपहृत्याम्बुसरितां  
प्रताप्योर्वीं वनतरुगहनम् उत्साद्य सकलम् ।  
क्व सम्प्रत्य् उष्णांशुर् गत इति समन्वेषणपरास्  
तडिद्दीपालोकैर् दिशि दिशि चरन्तीव जलदाः ॥१२८७॥  


ॐकण्ठस्य । (सु।र। २५१ कस्यचित्, शा।प। ३८६९, सू।मु। ६१।१८ बोथ् पाणिनेः)  


निपीय स्वच्छन्दं जलम् उदरपूरं भववशाद्  
विषण्णो’तिक्लेशात् क्षितिधरशिलालम्बितवपुः ।  
मुहुर् विद्युद् वल्लीवलितरसनो निस्वनमिषाद्  
भृशारब्धोद्गारं वमति जलभारं जलधरः ॥१२८८॥  


जलचन्द्रस्य ।  


व्याप्यान्तरीक्षककुभाव नुभूभृदग्रं  
सान्द्रान्धकारगहनासु निशासु गर्जन् ।  
संवीक्षते विरहिणः क इह ध्रियन्ते  
वर्षासु विद्युदुरुदीपिकयेव मेघः ॥१२८९॥  


लोष्टसर्वज्ञस्य ।  


असौ नास्तीवेन्दुः क्वचिद् अपि रविः प्रोषित इव  
ग्रहोडूनां चक्रं नभसि लिखितप्रोञ्छितम् इव ।  
अहर् वा रात्रिर् वा द्वयम् अपि विलुप्तप्रविचयं   
घनैर् बद्धव्यूहैः किम् इदम् इति घोरं व्यवसितम् ॥१२९०॥  


कस्यचित् । (सु।र। २६२)  


१६४। वर्षानदी  


दात्य् ऊहध्वनिभाञ्जि वेतसशिखासुप्तोरगाणि ध्वनत्  
कादम्बानि कुरङ्गयूथकलितस्तूपान्य् उदम्भांसि च ।  
तीराण्य् अद्य पिपीलिकासमुदयावर्जज्जटालोलुप  
व्याप्तान्य् उन्मदकुक्कुभानि सरितां कुर्वन्ति लोलं मनः ॥१२९१॥  


योगेश्वरस्य । (सु।र। २२१)  


एताः पङ्किलकूलरूढनलदस्तम्भाः क्वणत्कम्बवः  
क्रीडत्कर्कटचक्रवालविलसज्कम्बालतोयाबिलाः ।  
हृल्लेखं जनयन्त्य् अनूपसरितां उत्तुण्डगण्डूपदो  
त्कीर्णोद्गीर्णा मृदर्बुदस्थपुटितप्रान्तास् तटीभूमयः ॥१२९२॥  


परमेश्वरस्य । (सु।र। २५४)  


विरतरजसां स्फूर्जत्सर्जप्रसूनसुगन्धिनी  
मदवशलसत्केकिक्वाणप्रणादितसानुनी ।  
अपहृतवनोद्देशोन्मेषास् तरङ्गितरंहसो  
विदधति तटे भूभृन् नद्यः क्वणज्जलरङ्कुणी ॥१२९३॥  


कापालिकस्य ।  


निदाघद्राघीयः क्लमकमठकण्ठाकुलभिदाम्  
इदानीम् उद्देशाः प्रतिपुलिनम् अर्घन्ति सरिताम् ।  
समन्ताद् उन्मीलन् नवनिचुलकुज्जेषु रभसा  
दवस्फारक्रीडासुखमुखरदात्यूहसुहृदः ॥१२९४॥  


हरेः ।  


इह गुरुजलभारपूर्णगर्भाः  
प्रदरदरीभ्रमभूरिभीमवेगाः ।  
तटकटकनियुध्यमानवेणी  
द्विगुणमहारवभैरवास् तटिन्यः ॥१२९५॥  


त्रिपुरारेः ।  


१६५। वर्षादिवसः  


तान्य् एतानि शिखण्डिताण्डवगुरून् अम्भोधरान् अम्बरे  
तन्वानानि दिनानि नूनम् अमृतस्यन्दीनि वन्दामहे ।  
उद्गाढा नवनीलनीरजदृशाम् अत्यन्तम् आयासिनो  
भिद्यन्ते स्वयम् एव येषु विषमा मानग्रहग्रन्थयः ॥१२९६॥  


कस्यचित् ।  


हस्तप्राप्यदिशः प्रगाढजलदप्राग्मारसङ्कोचित  
व्योमानः पतयालुभिर् धनरसैर् आकीर्णभूमण्डलाः ।  
अद्योद्दामनदन् नवाम्बुदचयप्रच्छन्नकीर्णोदर  
क्रूराः पान्थवधूभिर् अद्भुतम् अमी सोढाः कथं वासराः ॥१२९७॥  


कस्यचित् ।  


एते ते दिवसा वियोगिगुरवः पूरोल्लसत्सिन्धवो  
विन्ध्यश्यामपयोदनीलनभसो नीपार्जुनामोदिनः ।  
आसन्नप्रसवालसां सहचरीम् आलोक्य नीडार्थिनीं  
चञ्चुप्रान्तकिलिञ्जसञ्चयपरः काको’पि येष्व् आकुलः ॥१२९८॥  


रन्तिदेवस्य ।  


एते कर्बुरितातपास् तत इतः सञ्जायमानाम्बुद  
च्छेदैः सम्प्रति केतकीदलमिलद्दर्भातिथेयोदयाः ।  
ग्रामान्तोद्गतशालिबीजयवसाश्लेषप्रहृष्यन्मनो  
गोवाहायतगीतिगर्भितदिशो रम्याः सखे वासराः ॥१३००॥  


कस्यचित् ।  
१६६। वर्षारात्रिः  


आसारान्तमृदुप्रवृत्तमरुतो मेघोपलिप्ताम्बरा  
विद्युत्पातमुहूर्तदृष्टककुभः सुप्तेन्दुताराग्रहाः ।  
धाराक्लिन्नकदम्बसम्भृतसुधामोदोद्वहाः प्रोषितैर्  
निःसम्पातविसारिदर्दुररवा नीताः कथं रात्रयः ॥१३०१॥  


कस्यचित् । (सु।र। २२०, योगेश्वरस्य)  


खद्योतच्छुरितान्धकारपटलाः स्पष्टस्फुरद्विद्युतः  
स्निग्धध्वानविभावितोरुजलदोन्नाहा रटत्कम्बवः ।  
एताः केतकभेदवासितपुरोवाताः पतद्वारयो  
न प्रत्येमि जनस्य यद् विरहिणो यास्यन्ति सोढुं निशाः ॥१३०२॥  


कस्यचित् । (सु।र। २२८)  


विष्वग्वातविकीर्णशीकरकणाः स्फारस्फुरद्विद्युतस्  
तत्कालप्रतिबुद्धकेतकशिखागन्धोपदिग्धाम्बराः ।  
दात्यूहप्रसवप्रणादितदिशः पान्थप्रियाणाम् अभूर्  
उन्मथ्नन्ति मनांसि मांसलघनध्वानोत्तरा रात्रयः ॥१३०३॥  


कस्यापि ।  


अम्भःसम्भृतिमन्थराम्बुदरवैः शालूरगर्जाभर  
प्रारब्धप्रियविप्रयुक्तयुवतीजीवग्रहे भीषणाः ।  
विद्युद्दन्तुरितान्धकारपटला गाम्भीर्यबद्धारव  
स्थैर्योन्मूलनशक्तयः कथम् अमी निर्यान्ति वर्षानिशाः ॥१३०४॥  


माधवस्य ।  


विद्युद्दीधितिभेदभीषणतमःस्तोमान्तराः सन्तत  
श्यामाम्भोधररोधसङ्कटवियद्विप्रोषितज्योतिषः ।  
खद्योतोन्नमितोपकण्ठतरवः पुष्णन्ति गम्भीरताम्   
आसारोदकमत्तकीटपटलीक्वाणोत्तरा रात्रयः ॥१३०५॥  


कस्यचित् । (सु।र। २५२)  


शरदारम्भः  


शुभ्राभ्रं गगनं क्वचित् प्रविकसत् काशा वनाली क्वचित्  
तोयोन्मुक्ततृणाग्रपङ्कजटिला क्षेत्रान्तभूमिः क्वचित् ।  
किं च क्वापि चकोरचारुचरणन्यासार्द्रमुद्राभृतो  
दृश्यन्ते तटिनीविमुक्तपुलिनच्छेदा मनोहारिणः ॥१३०६॥  


सङ्ग्रामदत्तस्य ।  


आगत्य सम्प्रति वियोगविसंष्ठुलाङ्गीम्   
अम्भोजिनीं क्वचिद् अपि क्षपितत्रियामः ।  
एतां प्रसादयति पश्य शनैः प्रभाते   
तन्वङ्गि पादपतनेन सहस्ररश्मिः ॥१३०७॥  


कस्यचित् ।  


धूम्रैः पक्षपुटैः पतद्भिर् अभितः पाण्डूदरैः खञ्जनैर्  
आयान्तीं शरदं किरन्ति रभसाल् लाजैर् इवाशाङ्गनाः ।  
मङ्गल्यं च कलङ्कपल्लवमुखं स्मेरानना शर्वरी  
ज्योत्स्नादर्पणगौरम् इन्दुकलशं व्योमाङ्गने न्यस्यति ॥१३०८॥  


कस्यचित् । (सु।र। २६९)  


हंसानां निवहेषु यैः कवलितैर् आसज्यते कूजताम्  
अन्यः को’पि कषायकण्ठलुठनाद् आघर्घरो निस्वनः ।  
ते सम्प्रत्य् अकठोरवारणवधूदन्ताङ्कुरस्पर्धिनो  
निर्याताः कमलाकरेषु बिसिनीकन्दाङ्कुरग्रन्थयः ॥१३०९॥  


कमलायुधस्य । (सु।र। २८४, ध्व। ४।७)  


परावृत्ता हंसाः सपदि विगतं कल्मषम् अपां  
प्रसन्नः शीतांशुः प्रसृतपटवः सूर्यकिरणाः ।  
दिशो दीर्घीभूता गगनम् असिवर्णं च विपुलं  
नियन्ता विन्ध्याद्रेर् विदितम् उदितो’सौ मुनिवृषा ॥१३१०॥  


योगेश्वरस्य ।  
१६८। शरत्  


यद्यप्य् अहं शशिमुखि विमलाम्बरश्रीर्  
बन्दूकपुष्परुचिराधरपल्लवापि ।  
धिङ् मां तथापि गलितोरुपयोधरत्वाद्  
इत्य् उच्चकैः शरद् इयं वहतीव तापम् ॥१३११॥  


मनोविनोदस्य । (सु।र। २६७)  


वराहानाक्षेप्तुं कलमकवलप्रीत्यभिमुखा  
निदानीं सीमानं प्रति विहितमञ्चाः स्वपतिभिः ।  
कपोतैः पोतार्थं कृतनिविडनीडा विटपिनः   
शिवाभिर् वल्मीकाः खरनखरखातोदरमृदः ॥१३१२॥  


शतानन्दस्य । (सु।र। २८५)  


तीक्ष्णं रविस् तपति नीच इवाचिराढ्यः  
शृङ्गं रुरुस् त्यजति मित्रम् इवाकृतज्ञः ।  
तोयं प्रसीदति मुनेर् इव धर्मचिन्ता  
कामी दरिद्र इव शोषम् उपैति पङ्कः ॥१३१३॥  


भासस्य । (सु।र। २७६, स्व् १८२१, शा।प। ३९०७, सू।मु। ६२।३)  


कान्तानां वदनेन्दुकान्तिमधुना धत्ते सुधादीधितिः  
खेलत्खञ्जनपङ्क्तयो मृगदृशां तन्वन्ति नेत्रश्रियम् ।  
पद्मानि श्वसितस्य सौरभम् अभिद्रुह्यन्ति वामभ्रुवाम्  
अभ्यस्यन्ति च राजहंसवनिताः पीनस्तनीनां गतिम् ॥१३१४॥  


लक्ष्मीधरस्य ।  


वस्त्रायन्ते नदीनां सितकुसुमधराः शक्रसङ्काशकाशाः   
काशाभा भान्ति तासां नवपुलिनगताः श्रीनदीहंसहंसाः ।  
हंसाभाम्भोदयुक्तः शरदमलपटुर् मेदिनीचन्द्र चन्द्रश्  
चन्द्राङ्कः शारदस् ते जयकृद् उपनतो विद्विषां कालकालः ॥१३१५॥  


वामनस्य ।  


१६९। शरन्नदी  


पारावारप्रकटपुलिनाभ्युगमोत्तारपाण्डुर्  
लीलावर्तस्तिमितचलनव्यञ्जितोद्देशनिम्ना ।  
क्रौञ्चीजानुद्वयसपयसाम् अन्तरीपोदरेषु  
स्वच्छा वेणिर् मदयति मनः शारदीनां नदीनाम् ॥१३१६॥  


कस्यचित् ।  


खेलत्खञ्जनलोचनाः खगनखक्षुण्णान्तरीपो रवः   
स्रस्तैः शैवलकुन्तलैर् अविरतस्मेरारविन्दाननाः ।  
वर्षारात्रिघनोपभोगकथयेवालीर् मरालाङ्गनाः  
प्रीणन्त्य् अद्य शरत्प्रभातमिलिता नीचस्वनैर् आपगाः ॥१३१७॥  


कस्यचित् ।  


पूर्वं वारिधप्रसङ्गसमये नापूरितैः कुक्षिभिर्  
या गर्भिण्य इवातिभारगुरवो निःसेव्यताम् आगताः ।  
एताः सम्प्रति ता विभान्त्य् अकुलषाः क्षामाभिरामाङ्गिकाः   
कूजत्सारसपोतपीतपयसो नद्यः प्रसूता इव ॥१३१८॥  


काश्मीरकभोगकर्मणः । (स्व् १८२५, सू।मु। ६२।२१)  


पूरापायप्रकटविटपाः पर्यटत्खञ्जरीटा  
क्रान्तप्रान्ताः प्रसभविलसद्राजहंसावतंसाः ।  
अद्यानन्दं दधति विचरच्चक्रवाकोग्रचञ्चु  
ग्रासत्रासप्रचलशफरस्मेरनीरास् तटिन्यः ॥१३१९॥  


डिम्बोकस्य । (सु।र। २८८)  


इमास् ताः कस्तूरीप्रखरखुरटङ्कक्षततटास्   
तटिन्यो’रण्यानीम् अनु कमलिनीच्छन्नसलिलाः ।  
जले यासां हंसा बिसकिसलयग्रासरसिकाः  
सलीलं लीयन्ते युवतिगतिविद्यैकगुरवः ॥१३२०॥  


मन्मोकस्य ।  


१७०। शरत्खञ्जनः  


दूरोत्पुच्छः सलयचरणो लम्बलोलत्पतत्तूः  
कण्टेनोच्चैर् मदकलरुतस्तोकवाचालचञ्चुः ।  
हर्षाश्रूर्मिस्तिमितनयनन्यस्तसोत्कण्ठदृष्टेः  
कञ्चित् कालं नटति निकटे खञ्जरीटः प्रियायाः ॥१३२१॥  


मनोविनोदस्य । (सु।र। २७४)  


मुहुर् अलसितपुच्छप्रेङ्खितैः प्रेयसीनां  
मनसि मनसिजस्य प्रीतिम् उद्द्योतयन्ति ।  
नवकनबकपत्रच्छत्रसूनानुकूल  
स्थलकवलितकीटाः खञ्जरीटाश् चरन्ति ॥१३२२॥  


अपिदेववामनदेवयोः ।  


अयं मेघव्यूहे बलिनि परिपन्थिन्य् अपसृते   
शरज्जन्याः स्वैरं हसितम् इव हर्षाद् अविरतम् ।  
पयःपूरभ्रंशक्रमजनितसोपानसिकते   
नदीतीरे धीरं चरति विशदः खञ्जनगणः ॥१३२३॥  


सुवर्णस्य ।  


सम्प्रति दिगङ्गनानां  
शरन्निराकृतघनान्धपटलानाम् ।  
खञ्जनकटाक्षपातैः  
कर्बुरितं गगनम् आभाति ॥१३२४॥  


कस्यचित् ।  


मधुरमधुरं कूजन्न् अग्रे पतन्मुहुरुत्पतन्न्  
अविरलचलत्पुच्छः स्वेच्छं विचुम्ब्य चिरं प्रियाम् ।  
इह हि शरदि क्षीवः पक्षौ विधूय मिलन् मुदा  
मदयति रहः कुञिजे मञ्जुस्थलीम् अधि खञ्जनः ॥१३२५॥  


जयदेवस्य ।  
१७१। हेमन्तः  


यात्रालग्नं शिशिरमरुतां बान्धवः कुन्दलक्ष्याः  
कालं सो’यं कमलसरसां सम्पदः कालभूतः ।  
निद्राव्याजाज् जडिमविधुरा यत्र गाढे हिमर्तौ  
रामाः कण्ठग्रहम् अशिथिलं प्रेयसाम् आद्रियन्ते ॥१३२६॥  


कस्यचित् । (सु।र। २९३)  


गर्वायन्ते पलालं प्रति पथिकशतैः पामराः स्तूयमाना  
गोपान् गोगर्भिनीनां सुखयति बहलो रात्रिरोमन्थबाष्पः ।  
प्रातः पृष्ठावगाढप्रथमरविरुचिर् ग्रामसीमोपशल्ये  
शेते सिद्धार्थपुष्पच्छदनिचितहिमक्लिन्नपक्ष्मा महोक्षः ॥१३२७॥  


योगेश्वरस्य । (सु।र। २९७)  


दिग्भागेषु हिमावृतिः प्रतिदिनं सान्द्रापि सान्द्रायते  
प्रालेयैः पिहितप्रभो दिनपतिर् मन्दो’पि मन्दायते ।  
भर्तुर् मान्द्यशुचेव हन्त दिवसः क्षीणो’प्य् अयं क्षीयते  
तत्सङ्कोचनिरर्गलेव रजनी दीर्घापि दीर्घायते ॥१३२८॥  


लक्ष्मीधरस्य ।  


पाकं यत्र न याति पाणिजभ्दिआ यत्रातिशीतार्तिभिर्  
मानच्छेदनिवेदनं रतिकलावृत्तिक्षमा यत् क्षपा ।  
जारन्यस्तरदच्छदव्रणसमाधानाय यन् मारुतस्  
ते’मी सन्ततकूटक्ÿप्तकुलटामोदा मुदे वासराः ॥१३२९॥  


आचार्यगोपीकस्य ।  


उद्ग्रीवा विवृतारुणास्यकुहरास् तृष्णाचलत्तालवः  
पक्षासम्भववेपमानतनवः प्रोड्डीय किञ्चिन् मुहुः ।  
अन्योन्याक्षमिणः शरारिशिशवः प्रातर् नदीरोधसि  
प्रालेयाम्बु पिबन्ति वीरणदलद्रोणी प्रणालीस्रुतम् ॥१३३०॥  


कस्यचित् । (सु।र। ११५१)  


१७२। हेमन्तरात्रिः  


अन्तर्मन्युविभिन्नदीर्घरसितप्रोद्भूतकण्ठव्यथैर्  
आक्रुष्टास् तटिनीषु कोकमिथुनैर् यावन् निशीथं मिथः ।  
शीतोज्जागरजम्बुकौघमुखरग्रामोपकण्ठस्थलाः   
कृच्छ्रेणोपरमन्ति पान्थगृहिणीचिन्तायता रात्रयः ॥१३३१॥  


अभिनन्दस्य ।  


विश्रामं भज तालवृन्त सुमनोवैकक्षक क्षम्यतां  
श्रीखण्डद्रव वन्दितो’सि सुमनोहाराः पुनर् दर्शनम् ।  
दीपे सम्प्रति कर्मसाक्षिणि परीरम्भाय वामभ्रुवाम्  
एको’पि प्रभवन्ति हैमननिशायामा निशायामिनः ॥१३३२॥  


शुभाङ्कस्य ।  


प्रोद्यत्प्रौढप्रियङ्गुद्युतिभृतिविदलत्कुन्दमाद्यद्द्विरेफे  
काले प्रालेयवातप्रचलविकसितोद्दाममन्दारदाम्नि ।  
येषां नो कण्ठलग्ना क्षणम् अपि तुहिनक्षोददक्षा मृगाक्षी  
तेषाम् आयामियामा यमसदनसमा यामिनी याति यूनाम् ॥१३३३॥  


कस्यचित् । (स्व् १८४३, शा।प। ३९२४)  


विलासिनां भाग्यविजृम्भितेन  
यस्मिन् द्वयं साधु कृतं विधात्रा ।  
यदङ्गनानां विपुलस्तनोष्मा  
व्यधायि दीर्घाश् च कृता रजन्यः ॥१३३४॥  


पुरुषोत्तमदेवस्य ।  


हिमधवलकान्तिकेशी मन्दद्युतितारका बृहत्तिमिरा ।  
द्विगुणीभूता रजनी वृद्धेव शनैः शनैर् याति ॥१३३५॥  


कस्यचित् । (स्व् १८३२, शा।प। ३९१९, सू।मु। ६३।६)  


१७६। हेमन्तहालिकः   


लघुनि तृणकुटीरे क्षेत्रकोणे यवानां  
नवकलमपलालस्रस्तरे सोपधाने ।  
परिहरति सुषुप्तं हालिकद्वन्द्वम् आरात्  
स्तनकलशमहोष्माबद्धरेखस् तुषारः ॥१३३६॥  


भवभूतेः (द।रू। ४।२२, स्व् १८४०, सु।र। २९९, शा।प। ३९२२, सू।मु। ६३।१५)  


इदानीम् अर्घन्ति प्रथमकलमच्छेदमुदिता  
नवीनान्धस्थालीपरिमलमुचो हालिकगृहाः ।  
उदञ्चद्दोर्लीलारणितवलयाभिर् युवतिभिर्  
गृहीतप्रोत्क्षिप्तभ्रमितमसृणोद्गीर्णमुसलाः ॥१३३७॥  


योगेश्वरस्य । (सु।र। ३१४)  


भद्रं ते सदृशं यदध्वगशतैः कीर्तिस्तवोद्गीयते  
स्थाने रूपम् अनुत्तमं सुकृतिना दानेन कर्णो जितः ।  
इत्य् आलोक्य चिरं दृशा कृपणया दूरागतेन स्तुतः  
पान्थेनैकपलालमुष्टिरुचिना गर्वायते हालिकः ॥१३३८॥  


तस्यैव (स।क।आ। ३।८, सु।र। ३०५, शा।प। ५८१, सू।मु। ९६।२)  


आहूतो हालिकेनाश्रुतम् इव वचनं तस्य कृत्वा क्षणैकं   
तिष्ठासुस्तब्धरोमा कथम् अपि विटपं निःसमीरं विहाय ।  
दोर्भ्याम् आवृत्य वक्षःस्थलम् अलसगतिर् दीनपादप्रचारः   
शीत्कारोत्कम्पभिन्नस्फुटदधरपुटः पामरः क्षेत्रम् एति ॥१३३९॥  


कस्यचित् ।  


क्षेत्रोपान्तपलायमानशशकद्वन्द्वं निरीक्ष्यापरान्  
आहूयातिरसेन कर्षकजनान् आरब्धकोलाहलाः ।  
हस्तावापितदात्ररज्जुलगुडैर् वृद्धैर् अवृद्धैः सह  
त्यक्त्वा शालिचिकर्तिषाम् इत इतो धावन्त्य् अमी पामराः ॥१३४०॥  


कस्यचित् । (सु।र। ३००)  


१७४। हेमन्तपथिकः ।  


मातर् धर्मपरे दयां कुरु मयि श्रान्ते च वैदेशिके  
द्वारालिन्दककोणकेषु निभृतं स्थित्वा क्षिपामि क्षपाम् ।  
इत्य् एवं गृहिणीप्रचण्डवदनावाक्येन निर्भर्त्सितो  
हस्तन्यस्तपलालमुष्टिविभवः पान्थः शनैर् गच्छति ॥१३४१॥  


शतानन्दस्य । (स्व् २४१६, शा।प। ५८०, सू।मु। ९६।३, सु।र। १३१६)  


स्वैरं सञ्चरति प्रदोषमरुति त्व् अङ्गत्तुषारे जरत्  
तन्तुच्छेदविशीर्णसन्धिशकलव्याकृष्टकन्थाञ्चलः ।  
शीतार्तः करुणार्द्रहालिकविनिर्दिष्टे क्षिपामि क्षपाम्   
इत्य् उच्चार्य पलालकूटकुहरे श्रान्तः प्रसुप्तोध्वगः ॥१३४२॥  


कस्यचित् ।  


रुन्धानः कर्णसन्धी शिशिरभरभयात् पाणियुग्मेन गाढं  
बाढं विन्यस्य बाहुद्वयम् उरसि रणद्दन्तपङ्क्तिः समन्तात् ।  
अष्टीवद्भ्यां विचुम्बन्निपतितचिबुकं पृष्ठमात्रं हिमर्तौ  
शेते सञ्छाद्य सद्यस् त्रुटितचिरजरत्कन्थया पान्थरङ्कः ॥१३४३॥  


सुव्रतदत्तस्य ।  


पुण्यानौ पूर्णवाञ्छः प्रथमम् अगणितप्लोषदोषः प्रदोषे  
पान्थस् तप्त्वा प्रसुप्तः प्रतततनुतृणे धामनि ग्रामदेव्याः ।  
उत्कम्पी कर्पटार्घे जरति पदहतिच्छिद्रिते च्छिन्ननिद्रो  
वाते वाति प्रकमं हिमकणिनि कणन् कोणतः कोणम् एति ॥१३४४॥  


बाणस्य । (स्व् १८५७, शा।प। ३९४६, सू।मु। ६४।१२, सु।र। १३०५)  


संविष्टो ग्रामदेव्यास् तृणघटितकुटीकुड्यकोणैकदेशे  
शीते संवाति वायौ हिमकणिनि कणहन्तपङ्क्तिद्वयाग्रः ।  
पान्थः कन्थां निशीथे परिकलितजरत्तन्तुसन्तानगुर्वीं  
ग्रीवापादाग्रजानुद्वयघटनरटत्कर्पटां प्रावृणोति ॥१३४५॥  


तस्यैव । (शा।प। ३९४७, सू।मु। ६४।१३)  


१७५। शिशिरः  


धन्यानां वरपूरितमुखश्यामाङ्गनालिङ्गन  
प्राप्तानेकसुखप्रमोदवपुषां रम्यस् तुषारोद्गमः ।  
अस्माकं तु विदीर्णखण्डितपटप्रच्छादितोद्घाटित  
क्रोडस्वीकृतजानुवेपथुमतां चेतः परं सीदति ॥१३४६॥  


कस्यचित् । (सु।र। ३१२)  


विरहिवनितावक्त्रौपम्यं बिभर्ति निशापतिर्  
गलितविभवस्याझेवाद्य द्युतिर् मसृणा रवेः ।  
अभिनववधूरोषस्वादुः करीषतनूनपाद्  
असरलजनाशेल्षक्रूरस् तुषारसमीरणः ॥१३४७॥  


भासस्य । (सु।र। ३१७, अभिनन्दस्य)  


एते वामविलोचनाकुचसखैः सोढव्यशीतार्तयः  
प्राप्ताः पश्चिमसैन्धवस्य मरुतः प्रेमच्छिदो वासराः ।  
यत्रापास्य पुराणपङ्कजमयं देवः सशृङ्गारभूर्  
आदत्ते नवकुन्दकुड्मलशिखानिर्माणम् अन्यद् धनुः ॥१३४८॥  


प्रभाकरस्य   


कम्पन्ते कपयो भृशं जडकृशं गोजाविकं ग्लायति  
श्वा चुल्लीकुहरोदरं क्षणम् अपि क्षिप्तो’पि नैवोज्झति ।  
शीतार्तिव्यसनातुरः पुनर् अयं दीनो जनः कूर्ववत्  
स्वान्य् अङ्गानि शरीर एव हि निजे निह्नोतुम् आकाङ्क्षति ॥१३४९॥  


शतानन्दस्य । (स।क।आ। ३।१०, सु।र। ३१३ लक्ष्मीधरस्य, सू।मु। ६३।१७)  


पाकक्षामतिलाः समुत्सुकयितुं शक्ताः कपोतान् भुवः  
श्यामत्वं फलपीड्यमानकुसुमान् आपद्यते सर्षपान् ।  
वायुर् व्यस्तशणस् तुषारकणवान् अभ्येति कम्पप्रदः  
पान्थैः शुष्कविवादबद्धकलहैः पुण्याग्निर् आसेव्यते ॥१३५०॥  


योगेश्वरस्य । (सु।र। ३१५)  


१७६। शिशिरग्रामः  


आभोगिनः किम् अपि सम्प्रति वासरान्ते  
सम्पन्नशालिफलपल्लवितोपशल्याः ।  
ग्रामास् तुषारभरबन्धुरगोमयाग्नि  
धूमावलीवलयमेखलिनो हरन्ति ॥१३५१॥  


अभिनन्दस्य । (सु।र। ३०३)  


उद्वेगं जनयन्ति सञ्चितवृषव्याप्ताजिरोपान्तकाः  
प्रातः शीर्णकुटीरपुञ्जितलताशिम्बीतुषाराविलाः ।  
ग्रामा गोमयधूमसन्ततिपरिक्लिष्टारुणश्मश्रुभिर्   
वृद्धैः कुड्यनिवातलीननिभृतैर् अभ्यर्थ्यमानातपाः ॥१३५२॥  


योगेश्वरस्य ।  


शालिच्छेदसमृद्धहालिकगृहाः संसृष्ट=नीलोत्पल  
स्निग्धश्यामयवप्ररोहनिविडव्यादीर्घसीमोदराः ।  
मोदन्ते परिवृत्तधेन्वनडुहच्छायाः पलालैर् नवैः   
संसक्तध्वनदिक्षुयन्त्रमुखरा ग्रामा गुडामोदिनः ॥१३५३॥  


कस्यचित् ।  


जातोक्षोत्सुकगृष्टिभीषितशिशुत्रासार्तनारीगणाः  
खिन्नास्तीर्णनवीनशालिसुरभिस्फीतोपलिप्ताजिराः ।  
नेदीयः खलमृद्यमानमृदितस्तूपीकृतव्रीहयः  
पान्थप्रार्थ्यपलालगोपनपराः प्रायो’द्य पल्लीगृहाः ॥१३५४॥  


विरिञ्चेः ।  


सीमान्तास् तुहिनागमे हलहतव्यासर्पित्शस्याटवीन्  
अष्टप्रावरणा यवाङ्कुरचयं रोमाञ्चवद् बिभ्रति ।  
ग्रामाः शालिपलालपिङ्गलखलप्रान्तज्वलत्पावक  
प्रोद्यन् मांसलधूमकम्बलम् अलं शीतालवो भेजिरे ॥१३५५॥  


पियाकस्य ।  
१७७। शिशिरशस्यानि  


माषीणं मुषितं यवेषु यवसश्यामच्छविः शीर्यते  
ग्रामान्ताश् च मधूकधूसरभुवः स्मेरं यवानीवनम् ।  
पुष्पाढ्याः शतपुष्पिकाः फलभृतः सिद्ध्यन्ति सिद्धार्थकाः  
स्निग्धाः वास्तुकवास्तवः स्तवकितस्तम्बा च कुस्तुम्बरी ॥१३५६॥  


शुभाङ्कस्य । (सु।र। ३२१, शुभाङ्गस्य)  


सिद्धार्थाः फलसूचिबन्धगुरुभिर् लोलन्त्य् अमी पल्लवैर्  
उच्छिन्दन्त्य् अध एव बन्धुरतया कोलीफलान्य् अर्भकाः ।  
पाकप्रश्लथपत्रकोषदलनव्यक्ताङ्कुरग्रन्थयो  
निष्ठीवन्त्य् अपि हस्तयन्त्रकलिताः पुण्ड्रेक्षयष्ट्यो रसम् ॥१३५७॥  


वाचस्पतेः (सु।र। ३१६)  


ईषल्लोमशभावभाञ्जि कपिशश्यामानुबन्धच्छवी  
लिप्तत्वञ्चि चकोरकीरहरितोन्मेषीणि माषीलताः ।  
एतास् तर्कय बालवानरवधूहस्ताङ्गुलीलब्धिम  
स्पर्धावन्ति फलानि बिभ्रति परीणामाभिरामश्रियः ॥१३५८॥  


वसुकल्पदत्तस्य  


सिद्धार्थयष्टिषु यथोदयहीयमान  
सन्तानबद्धफलसूचितपरम्परासु ।  
विच्छिद्यमानकुसुमासु जनिक्रमेण  
पाकक्रमः कपिशिमानम् उपादधाति ॥१३५९॥  


लक्ष्मीधरस्य । (सु।र। ११८४, कस्यचित्)  


यवानीवल्लीभिः कपिशहरिताभिर् दिशि दिशि  
श्रयन्ते सीमानः किम् अपि कमनीयत्वम् अधुना ।  
प्रथन्ते प्लक्षाणाम् अपि च कुटिलाः काननभुवां  
विलीनाशाबन्धाः शुकशिशुकतुण्डच्छविमुषः ॥१३६०॥  


भूषणस्य ।  
१७८। शिशिरसुखम्  


द्वारं गृहस्य पिहितं शयनस्य पार्श्वे  
वह्निर् ज्वलत्य् उपरि तूलपटो गरीयान् ।  
अङ्के’नुकूलम् अनुरागवशात् कलत्रम्   
इत्थं करोति किम् असौ स्वपतस् तुषारः ॥१३६१॥  


बाणस्य । (स्व् १८५३, शा।प। ३९४०)  


उष्मायमाणस्तनमण्डलीभिर्   
वाराङ्गनाभिः स्फुटविभ्रमाभिः ।  
आलिङ्गिता रात्रिषु शैशिरीषु  
ते शेरते यैः प्रणतो शशाङ्कः ॥१३६२॥  


कस्यचित् ।  


मसृणघुसृणालेपस् तल्पं मरालतनूरुहैः  
कुवलयदृशां गाढाश्लेषो विधूम् अहुताशनः ।  
शिशिरसमये यद्य् एतानि प्रयान्ति सहायतां  
सुरपतिपदारोहे वाञ्छा मनस् तव लाञ्छनम् ॥१३६३॥  


शङ्करस्य ।  


सद्यो धूपितम् उत्प्रदीपम् अभितः संरुद्धवातायनं  
शुभ्रं वेश्म मरालपक्ष्ममृदुला शय्या सचन्द्रातपा ।  
अङ्के कुङ्कुमपिञ्जरा च रमणी पूगं मुखे नूतनं  
स्याच् चेतद् विधिवञ्चितः स्पृहयति प्रावारभाराय कः ॥१३६४॥  


विरिञ्चेः ।  


चूडागर्भनिवेशिदामविकलं मुक्ताफलैर् भूषणैः  
स्त्रीणां कुङ्कुमपिच्छिलाः स्तनभुवो गूढोदरं मन्दिरम् ।  
द्वित्रास् तूलपटाः प्रसर्पदगुरुग्रामाश् च धूमोद्गमाः  
सम्भोगाय भवन्ति चात्र कृतिनां दीप्ता विशालाग्नयः ॥१३६५॥  


राजशेखरस्य । (बा।रा। ५।३६)  


१७९। उच्चावचं  


पश्यामो मयि किं प्रपद्यत इति स्थैर्यं मयालम्बितं  
किं माम् आलपतीत्य् अयं खल शठः कोपस् तयाप्य् आश्रितः ।  
इत्य् अन्योन्यविलक्षदृष्टिचतुरे तस्मिन्न् अवस्थान्तरे  
सव्याजं हसितं मया धृतिहरो बाष्पस् तु मुक्तस् तया ॥१३६६॥  


अमरोः (अमरु २०, कुवल्।, १८५)  


परिम्लाने माने मुखशशिनि तस्याः करधृते  
मयि क्षीणोपाये प्रणिपतनमात्रैकशरणे ।  
तया पक्ष्मप्रान्तव्रजपुटनिरुद्धेन सहसा  
प्रसादो बाष्पेन स्तनतटविशीर्णेन कथितः ॥१३६७॥  


तस्यैव (अमरु २१, स्भ् १६०८, सू।मु। ५८।१)  


गते प्रेमाबन्धे प्रणयबहुमाने विगलिते  
निवृत्ते सद्भावे जन इव जने गच्छति पुरः ।  
तद् उत्प्रेक्ष्योत्प्रेक्ष्य प्रियसखि गतांस् तांश् च दिवसान्  
न जाने को हेतुर् दलति शतधा यन् न हृदयम् ॥१३६८॥  


तस्यैव । (अमरु ३८, सु।र। ६९७, स्भ् ११४१, शा।प। ३५४५, सू।मु। ८४।१, रस्क् २।२६३च्)  


श्लिष्टः कण्ठे किम् इति न मया मूढया प्राणनाथश्  
चुम्बत्य् अस्मिन् वदनविधुतिः किं कृता किं न दृष्टः ।  
नोक्तः कस्माद् इति नववधूचेष्टितं चिन्तयन्ती  
पश्चात् तापं वहति तरुणी प्रेम्णि जाते रसज्ञा ॥१३६९॥  


तस्यैव । (अमरु ५६, स्व् २१४३)  


यावत् त्वच्चरितं प्रसङ्गत इव प्रस्तौमि तावत् त्वया  
वन्दे तान् अहम् इत्य् उदीर्य शिरसा न्यस्तः प्रणामाञ्जलिः ।  
तद् यावच् च रुषेव दोषम् अपि ते पृच्छामि नाभाष्य मां  
निःश्वासैः कियद् अंशुभिश् च कियद् आख्यातं तवागस्तया ॥१३७०॥  


गोतिथीयदिवाकरस्य ।  



इति श्रीधरदासकृते सदुक्तिकर्णामृते द्विईत्ये’स्मिन्   
मदयतु सुहृदय हासं शृङ्गाराख्यः प्रवाहो’यम् ।  


इति श्रीमहामाण्डलिकश्रीधरदासकृते सदुक्तिकर्णामृते   
शृङ्गारप्रवाहो नाम द्वितीयः ।   
वीचयः १७९ । श्लोकाः ८९५ ।  


ओ)०(ओ  
सदुक्तिकर्णामृतम्  



(३)  
चाटुप्रवाहवीचयः  


चाटुः सम्मुखचाटुर् विद्यागुणधर्मरूपम् अथ दृष्टिः ।  
भुजकरचरणं प्रेयो’भिधानम् अत्युक्तिचित्रोक्ती ॥१॥  
अपि कार्यगती देशाश्रयौ च दानं दरिद्रभरणं च ।  
अतिदानम् अपि च विक्रमपौरुषशौर्यप्रतापतेजांसि ॥२॥  
गजवाजिनावनीकं खड्गोद्भुतखड्गकुपितकृपाणौ ।  
चापं प्रयाणभोगावलितूर्यस्वानसैनिकरजांसि ॥३॥  
अश्वरजोरणधूलिर् युद्धं युद्धस्थली च दिग्विजयः ।  
रिपुरिपुनगरीसम्भ्रमवैरिवधूवैरियोषिदश्रूणि ॥४॥  
अरिनगरवैरिभवने यशसा वीर्यं यशः प्रशस्तयशः ।  
कीर्तिः सवीर्यकीर्तिः प्रशस्तकीर्तिश् च कीर्तिगीतिश् च ॥५॥  
उच्चावचं चतुर्भिर् युतया पञ्चाशताथ वीचीनाम् ।  
श्रीधरदासेन कृतः कृतिना चाटुप्रवाहो’यम् ॥६॥  


ओ)०(ओ  


१। सामान्यचाटुः  


स्वामिन्न् अम्बुजनाथ धूर्जटिशिरश्चूडामणे चन्द्रमः   
पादौ वां प्रणतो’स्मि साधु वदतं क्षत्रप्रसूती युवाम् ।  
राजा यद्य् उपसेविताङ्घ्रिर् अखिलक्ष्मापालचूडाशतैर्  
आसीद् अस्ति भविष्यति क्षितितले श्रीभोजदेवोपमः ॥१३७१॥  


छित्तिपस्य ।   


कालिन्दि ब्रूहि कुभोद्भवजलधिर् अहं नाम गृह्णासि कस्माच्  
छत्रोर् मे नर्मदाहं त्वम् अपि वदसि मे नाम कस्मात् सपत्न्याः ।  
मालिन्यं तर्हि कस्माद् अनुहरसि मिलत्कज्जलैर् मालवीनां  
बाष्पाम्भोभिः किम् आसां समजनि कुपितः कुन्तलक्षोणिपालः ॥१३७२॥  


तस्यैव ।  


दृप्तोद्दामकरीन्द्रवृन्दशितिमच्छायेषु नारार्थिषु  
पाथोदेषु तटाभिधातदिक्सादारभ्य नस् ताम्यति ।  
नूनं मालवराजदिग्जयविधौ तैः पीतम् अम्भोनिधेर्  
माद्यद्गन्धगजस्रवन्मदनदीगन्धानुबिद्धं पयः ॥१३७३॥  


तस्यैव ।  


आवाचां व्यक्ततायाः कविपदविषयेष्व् आचचष्टे समन्यो  
मुक्तास्माभिर् न को’पि स्मरपदम् अवनौ संस्तुतः सत्यम् एतत् ।  
मिथयितद् भोः कथं रे ननु शतम् अकृथाः कुन्तलेन्द्रस्य तत् तत्  
काव्यस्तोत्राणि धिक् त्वां जडमय न मनोर् एव मूर्तिप्रभेदः ॥१३७४॥  


उमापतिधरस्य ।  


क्रूरे कद्रु किम् आत्थ दासि विनते मुक्तास्मि दत्त्वामृतं  
तेनानायि सुधा मुधा तृणलिहो नागास् त्वया वञ्चिताः ।  
त्वत्पापैर् मुसिताः सुताः शृणु तृणं दत्त्वाद्य यावन् मुखे  
बङ्गक्ष्मापतिसङ्गरे’पि यद् अमी जीवन्ति भूमीभुजः ॥१३७५॥  


आचार्यगोपीकस्य ।  


२। सम्मुखचाटुः  


पूर्वः कृतात्मनाम् असि भग्नानां समिति पश्चिमो द्विषताम् ।  
त्वं दक्षिणः प्रणमतां तथापि सर्वोत्तरस् त्वम् असि ॥१३७६॥  


योगेश्वरस्य ।  


यस्य द्वीपं धरित्री स च जलधिर् अभूद् यस्य गण्डूषतोयं  
तस्याश्चर्यैकमूर्तेर् अपि नभसि वपुर् यत्र दुर्लक्ष्यम् आसीत् ।  
तत्पीतं त्वद्यशोभिस् त्रिभुवनम् अभजंस् तानि विश्रामहेतोस्  
तच् चान्तः कैटभारेः स च तव हृदये वन्दनीयस् त्वम् एव ॥१३७७॥  


तथागतदासस्य । (सु।र। १३८९)  


न लोपो वर्णानां न खलु परतः प्रत्ययविधिर्  
विकारो नास्त्य् एव क्वचिद् अपि न भग्नाः प्रकृतयः ।  
गुणो वा वृद्धिर् वा सततम् उपकाराय जगतां  
मुनेर् दाक्षीपुत्राद् अपि तव समर्थः पदविधिः ॥१३७८॥  


शब्दार्णवस्य । (सु।र। १३८७)  


त्वं षाड्गुण्यजुषां शिरोमणिर् असि त्रैगुण्यमूर्तेर् असाव्  
इन्दुस् तत्र च षोडश त्वयि चतुःषष्ठिर् वलन्ते कलाः ।  
तस्यैकं ननु मण्डलं तव नव क्ष्मामण्डलीसिद्धयस्  
तेजश् चन्द्रमसो नृचन्द्र भवतश् चैवं दवीयो’न्तरम् ॥१३७९॥  


लङ्गदत्तस्य ।  


पीयूषं विषम् अप्य् असूत जलधिः कान्तेः कलङ्कस्य च  
स्थानं शीतरुचिः स्वभावकठिनो दाता च कल्पद्रुमः ।  
अक्षीणप्रणयामृतस्य कलुषैर् अपृष्टमूर्तेर् असं  
क्षिप्तत्यागरसोदयस्य भवतः साम्यं समभ्येतु कः ॥१३८०॥  


शरणदेवस्य ।  


३। विद्या  


वाचं निष्प्रथयन्ति मेयम् अखिलं पुष्णन्ति मुष्णन्ति च  
प्रज्ञालाञ्छनम् अद्वयं प्रसुवते सारस्वतः ब्राह्मणः ।  
सौभाग्यं दुहते श्रियं विदधति श्वः श्रेयसे तन्वते  
भिन्दन्ति भ्रममुक्तयस् तव सताम् अष्टौ महासिद्धयः ॥१३८१॥  


भट्टवामदेवस्य ।  


जाताः स्मः प्रतिवेशिनः पदविदां जानन्ति नः श्रोत्रियाः  
षट्कर्माध्वनि गच्छतां च विदुषां सार्थे प्रपन्ना वयम् ।  
दृष्टाः स्मः कविविद्यया मुकुलितैर् नत्रत्रिभागैश् चिरं  
किं विद्मः कियद् अन्यथास्तु निकषग्रावा भवादृग्जनः ॥१३८२॥  


विद्यापतेः ।  


अग्राह्यं श्रवणस्य भूषणम् अलङ्कारो न भावोचितः  
कण्ठस्याञ्जनम् उज्ज्वलं नयनयोः सूक्ष्मत्वम् आवेक्षितुम् ।  
वक्त्रस्य क्षणिको’धिवासनविधिः कान्ते प्रिये नाभव  
सौभाग्यप्रतिकर्मनिर्मितमहाविद्यैव येनात्मनः ॥१३८३॥  


शुक्षोकस्य ।  


कश्चिद् वाचो रचयितुम् अलं वोढुम् एवापरस् ताः  
सा कल्याणी मतिर् उभयथा विस्मये नस् तनोति ।  
नन्व् एकस्मिन्न् अतिशयवतां सन्निवेशो गुणानाम्  
एकः सूते कनकम् अनलस् तत्परीक्षाक्षमो’न्यः ॥१३८४॥  


कालिदासस्य । (सु।र। १७२३)  


देवः सर्वविवेचनैकनिपुणो देवः कवित्वे गुरुर्  
देवस् तर्कनिशातनिर्मलमतिः श्रीराजचूडामणिः ।  
इत्य् आकर्ण्य विजृम्भमाणपुलकस्फीता विरिशेर् मुखाः  
सङ्गेष्व् अद्य सरस्वती … कृच्छ्रेण सम्मास्यति ॥१३८५॥  


वसुकल्पस्य ।  
४। गुणः  


आबाल्याधिगमान् मयैव गमितः कोटिं पराम् उन्नतेर्  
अस्मत्सङ्कथनेन पार्थिवसुतः सम्प्रत्य् असौ लज्जते ।  
इत्थं खिन्न इवात्ययेन यशसा दत्तो’वलम्बो’म्बुधेर्  
यातस् तीरतपोवनानि भवतो वृद्धो गुणानां गणः ॥१३८६॥  


श्रीहनूमतः । (सु।र। १४३३, सू।मु। ९७।१४)  


सूर्यो धामवतां न किं न किम् अयं प्रह्लादकश् चन्द्रमा  
गम्भीरो न किम् अम्बुधिः क्षितिभृतां रामः स जेता न किम् ।  
किं त्व् एकैकगुणस्तुतौ न हि वयं शक्तास् तद् एतद्गण  
श्रोत्ट्णां सुमहोत्सवाय नृपते त्वाम् एकम् एव स्तुमः ॥१३८७॥  


च्छित्तिपस्य ।  


एते शारदकौमुदीकुलभुवः क्षीरोदधेः सोदराः  
शेषाहेः सुहृदो विनिद्रकुमुदश्रेणीमहःस्राविणः ।  
शीतांशोः सहपांशुखेलनसखाः स्वःसिन्धुसम्बन्धिनः  
प्रालेयाचलबन्धवस् तव गुणाः कैर् नेह कर्णार्पिताः ॥१३८८॥  


हरेः ।  


देवस्य त्रिपुरारिहासमहसि प्रस्तूयमाने गुणे  
प्रीत्या च श्रुतिकौतुकेन च बलाद् आकृष्यमाणः स्वयम् ।  
एकं सन्नतपक्ष्म पन्नगपतिर् धत्ते सहस्रं दृशाम्  
अन्यन्मन्थरतारकाविलुठनाद् अत्यन्तविस्फारितम्॥१३८९॥  


कस्यापि ।  


मेरुर् दण्डो यदि च पटलं मेदिनीमण्डलं स्याच्  
छेषः सूत्रं समधरणम् अप्य् एष विन्ध्यो महीध्रः ।  
तन् माता च त्रिपुरविजयी केशवो वा यदा स्याद्  
उन्मीयेत क्षितिपतनय त्वद्गुणानां समूहः ॥१३९०॥  


प्रवरसेनस्य ।  


५। धर्मः  


भ्रान्तं येन चतुर्भिर् एव चरणैः सत्याभिधाने युगे  
त्रेतायां त्रिभिर् अङ्घ्रिभिः कथम् अपि द्वाभ्यां ततो द्वापरे ।  
न स्यास् त्वं यदि देव पङ्गुलगुङ्दः काले कलाव् उत्कले  
सो’यं पङ्गुर् अवस्थितैकचरणो धर्मः कथं भ्राम्यति ॥१३९१॥  


कस्यचित् । (सु।र। १४५५, चित्तूकस्य)  


उच्छन्न् एव कलौ वृषस्य चरणश्रेणी नवीनां पुनस्   
तां निर्माय कृतस् त्वया पुनर् अपि न्यस्तः पदस्यन्दनः ।  
भिन्दानैस् तरणिं त्वदस्त्रनियतैर् एतत् किलोदीरितं  
श्रुत्वानूरुरसौ विहाय मिहिरं त्वां देव सेविष्यते ॥१३९२॥  


आचार्यगोपीकस्य ।  


पदैश् चतुर्भिः सुकृते स्थिरीकृते  
कृते’मुना केन तपः प्रपेदिरे ।  
भुवं यद् एकाङ्घ्रिकनिष्ठया स्पृशन्  
दधावधर्मो’पि कृशस् तपस्विताम् ॥१३९३॥  


श्रीहर्षस्य । (न्च् १।७)  


यूपैर् उत्कटकण्टकैर् इव मखप्रोद्भूतधूमोद्गमैर्  
अप्य् अन्धङ्करणौषधैर् इव पदे नेत्रे च जातव्यथैः ।  
यस्मिन् धर्मपरे प्रशासति तपःसम्भेदिनीं मेदिनीम्  
आस्ताम् आक्रमितुं विलोकितुम् अपि व्यक्तं न शक्तः कलिः ॥१३९४॥  


जयदेवस्य ।  


अश्रान्तविश्राणितयज्ञयूप  
स्तम्भावलीर् द्रागवलम्बमानः ।  
यस्य स्वभावाद् भुवि सञ्चचार   
कालक्रमाद् एकपदो’पि धर्मः ॥१३९५॥  


उमापतिधरस्य ।  


६। रूपम्   


श्रीमद्रूपविटङ्कदेव सकलक्ष्मापालचुडामणे  
युक्तं सञ्चरणं यद् अत्र भवतश् चन्द्रेण रात्राव् अपि ।  
मा भूत् त्वद्वदनावलोकनवशाद् व्रीडाविलक्षः शशी  
मा भूच् चेयम् अरुन्धती भगवती दुःशीलताभाजनम् ॥१३९६॥  


त्रिभुवनसरस्वत्याः ।  


आवक्त्रेन्दु तदङ्गम् एव सृजतः स्रष्टुः समग्रस् त्विषां  
कोषः शोषम् अगाद् अगाधजगतीशिल्पे’पि नाल्पायितः ।  
निःशेषद्युतिमण्डलव्ययवशादीषल्लभैस् तत् तनू  
शेषः केशमयः किम् अन्धतमसस्तोमैर् अभून् निर्मितः ॥१३९७॥  


श्रीहर्षस्य ।  


एतत् ते मुखम् अक्षतेन्दुलडहच्छायं भवल्लोचनं  
नीलेन्दीवरनिर्विशेषम् अधरस् ते बन्धुजीवारुणः ।  
भ्रूवल्लिस् तव कामकार्मुकलता लीलासहाध्यायिनी  
न ध्यायन्तु कथं नु देव कथय त्वाम् एकम् एणीदृशः ॥१३९८॥  


हरेः ।  


किं वातेन विलङ्घिता न न महाभूतार्दिता किं न न  
श्रान्ता किं न न सन्न्निपातलहरीप्रच्छर्दिता किं न न ।  
तत् किं मुह्यति रोदिति श्वसिति च स्मेरं च धत्ते मुखं  
दृष्टः किं कथम् अप्य् अकारणरिपुः श्रीभोजदेवो’नया ॥१३९९॥  


छित्तपस्य । (सु।र। ७४९)  


रूपासवं तव नृपेन्द्र यद् एणनेत्रा  
मात्रां व्यतीत्य नयनाञ्जलिभिः पिबन्ति ।  
स्वेदच्छलाद् अथ वमन्ति कदम्बकल्पैः  
रङ्गैर् अनङ्गशरजर्जरितैर् भ्रमन्ति ॥१४००॥  


शङ्करदेवस्य ।  


७। दृष्टिः  


जनयति जननाथ दृष्टिर् एषा  
तव नवनीलसरोरुहाभिरामा ।  
प्रणयिषु सुसमाश्रितेषु लक्ष्मीम्  
अरिषु हि भङ्गम् अनङ्गम् अङ्गनासु ॥१४०१॥  


विद्यायाः ।  


प्रत्यञ्चत्खलरोहणाद्रिषु हठाद् आमूलम् उन्मूलयन्  
# कल्पशाखिषु सुधासान्द्राः सुहृन्मण्डले ।  
प्रौढारातिचमूवनेषु दहनज्वालावलीभास्वराः  
शृङ्गारैकरसायनानि सुभग त्वद्दृष्टिपाताः पुनः ॥१४०२॥  


माधवस्य ।  


यतो यतो नृपवर पद्मपाटलं  
विलोचनं चलति तव प्रसीदतः ।  
ततस् ततो नलिनवनाधिवासिनी  
तदीप्सया किल कमलानुधावति ॥१४०३॥  


कस्यचित् । (सु।र। १४५०)  


ते कौपीनधनास् त एव हि परं धात्रीफलं भुञ्जते  
तेषां द्वारि नदन्ति वाजिनिवहास् तैर् एव लब्धा क्षितिः ।  
तैर् एतत् समलङ्कृतं निजकुलं किं वा बहु ब्रूमहे   
ये दृष्टाः परमेश्वरेण भवता तुष्टेन रुष्टेन वा ॥१४०४॥  


जयादित्यस्य । (सु।र। १४१०, शा।प। १२२४)  


तेषां द्वारि द्विरदपतयस् तद्वशा विश्वधात्री  
तद्गेहिन्यस् तरलिततुलाकोटिसौधा नटन्ति ।  
हेमच्छत्रच्छुरितहरितो भूतयस् तान् भजन्ते  
येषु प्रीत्या भवति भवतो दृष्टिपातप्रसादः ॥१४०५॥  


कस्यचित् ।  


८। भुजः  


वाल्मीकेः कतमो’सि कस् त्वम् अथवा व्यासस्य येनैष भोः  
श्लाघ्यः स्यात् तव भोजभूपतिभुजस्तम्भस्तुताव् उद्यमः ।  
पङ्गुः पर्वतम् आरुरुक्षसि विधुस्पर्शं करेणेहसे  
दोर्भ्यां सागरम् उत्तितीर्षसि यदि ब्रूमः किम् अत्रोत्तरम् ॥१४०६॥  


छित्तपस्य ।  


अत्युच्चाः परितः स्फुरन्ति गिरयः स्फारास् तथाम्भोधयस्  
तान् एतान् अपि बिभ्रती किम् अपि न क्लान्तासि तुभ्यं नमः ।  
आश्चर्येण पुनः पुनः स्तुतिम् इमां प्रस्तौमि यावद् भुवस्  
तावद् विभ्रद् इमां स्मृतस् तव भुजो वाचस् ततो मुद्रिताः ॥१४०७॥  


तस्यैव । (क्प् ११८, कुवल्, १८३, सू।मु। ९७।१०)  


मिथ्या देव भुजेन ते’ल्पविभवः कल्पद्रुमः स्पर्धते  
नह्य् एनं भुवनत्रयाभयमहासत्री कृपाणो’र्चति ।  
चिन्त्यस् तत्र भवान् सकल्पविटपी यस्यैतद् एकार्णवे  
कल्पान्ते विनिवेश्य विश्वम् अखिलं छायासु शेते हरिः ॥१४०८॥  


तस्यैव । (स।क।आ। ३।१०१)  


शैलेन्द्रो दशकन्धरेण तुलितस् तं चार्जुनो हेहयः   
काराधाम्नि बबन्ध तस्य च भुजारण्यं मुनिश् छिन्नवान् ।  
इत्थं ग्रन्थिनिबद्धविक्रमकथासन्देहशल्याकुल  
त्रैलोक्यप्रतिपत्तिचुम्बकशिलास्तम्भस् तदीयो भुजः ॥१४०९॥  


भिक्षोः ।  


प्रेतान्त्रोष्णीषवध्भिर् विकटकरिशिरःकर्पराक्रान्तहस्तैः  
पार्श्वस्थाभिः प्रियाभिर् मदविकलपदं यत् तद् अप्य् उच्यमानैः ।  
हेलानिर्वारितारे यममुसलपृथुः श्लाघ्यते दक्षिणस् ते  
वेतालैः प्रस्तुतासु प्रतिसमरम् असृक्पानगोष्ठीषु बाहुः ॥१४१०॥  


९। करः  


उद्दण्डकोकनदकोमलकोशकान्तिः  
कान्ताकचग्रहणकण्टकितप्रकोष्ठः ।  
मित्रद्विजातिरिपुवर्गविलासिनीनां  
सम्मानदानभयभोगकरः करस् ते ॥१४११॥  


विद्यायाः । (सू।मु। ९७।५०)  


निस्त्रिंशत्रुटितारिवारणघटाकुम्भास्थिकूटावट  
स्थानस्थायुकमौक्तिकोत्करकिरः कैर् अस्य नायं करः ।  
उन्नीतश् चतुरङ्गसैन्यसमरत्वङ्गत्तुरङ्गक्षुर  
क्षुण्णासु क्षितिषु क्षिपन्न् इव यशः क्षौणीजबीजव्रजम् ॥१४१२॥  


श्रीहर्षस्य । (न्च् १२।६६)  


अस्माभिः स्मयलोलमौलिफलकैर् मुक्ताविसाराधिपं   
वेदोद्धारपरः करस् तव परं दानाम्बुपूतः स्तुतः ।  
किन्तु क्ष्मातिलक क्षमस्व कविभिः किं नाम नालोक्यते   
दृष्टः स्पष्टतरं तवापि निभृतः पाणौ स वैसारिणः ॥१४१३॥  


आचार्यगोपीकस्य ।  


तेषाम् अल्पतरः स कल्पविटपी तेषां न चिन्तामणिश्  
चिन्ताम् अप्य् उपयाति कामसुरभिस् तेषां न कामास्पदम् ।  
दीनोद्धारधुरीणपुण्यचरितो येषां प्रसन्नो मनाक्  
पाणिस् ते धरणीन्द्र सुन्दरयशःसंरक्षिणो दक्षिणः ॥१४१४॥  


जयदेवस्य ।  


देव त्वत्करपल्लवो विजयताम् अश्रान्तविश्राणन  
क्रीडास्कन्दितकल्पवृक्षविभवः कीर्तिप्रसूनोज्ज्वलः ।  
यस्योत्सर्गजलच्छलेन गलिताः स्यन्दानदानोदक  
स्रोतोभिर् विदुषां ललाटलिखिता दैन्याक्षरश्रेणयः ॥१४१५॥  


तस्यैव ।  


१०। चरणम्  


लक्ष्मीवशीकरणचूर्णसहोदराणि  
त्वत्पादपङ्कजरजांसि चिरं जयन्ति ।  
यानि प्रणाममिलितानि नृणां ललाटे   
लुम्पन्ति दैवलिखितानि दुरक्षराणि ॥१४१६॥  


अभिनन्दस्य । (स।क।आ। ५।४६७, सु।र। १३९१)  


लक्ष्मीसद्मसरोजरेणुसुहृदः सेवावनम्रीभवद्  
भूमीपालकिरीटरत्नकिरणज्योत्स्नानदीबालुकाः ।  
जीयासुः कलिकालकर्णनृपते दारिद्र्यदारूदर  
व्याघूर्णद्धूणवृन्दलङ्घनमुषस् त्वत्पादयोः पांशवः ॥१४१७॥  


वल्लणस्य । (सु।र। १४१६)  


देवस्याङ्घ्रिनखप्रभासु निजया मौलीन्द्रनीलत्विषा  
निर्माय त्रिदशापगायमुनयोः सम्भेदम् अत्यद्भुतम् ।  
वन्द्य त्वत्पदवन्दनान्य् अघमिलद्दुष्कर्मनिर्मज्जन  
प्रायश्चित्तम् इवाचरन् नरपतिः को नाम नो पुप्लुवे ॥१४१८॥  


प्रशस्तस्य ।  


लक्ष्मीविभ्रमसद्मसुभगं के नाम नोर् बीभुजो  
देव त्वच्चरणं व्रजन्ति शरणे श्रीरक्षणकाङ्क्षिणः ।  
छायायाम् अनुगम्य सम्यग् अभयास् त्वद्वीर्यसूर्यातप  
व्याप्ताम् अप्य् अवनीम् अटन्ति रिपवस् त्यक्तातपत्राः ॥१४१९॥  


जयदेवस्य ।  


आ पूर्वस्माद् विडौजःकरिवमथुपयःसिक्तसानोर् गिरीन्द्राद्   
आ च प्रत्यक्पयोधेर् वरुणवरवधूनाभिनिष्पीतवारः ।  
आ मेरोरा च सेतोर् अवनितलमिलन्मौलिविस्रंसमान  
स्रग्दामानो यद् ईयं चरणम् अशरणाः पर्युपासन् नरेन्द्राः ॥१४२०॥  


वसुकल्पस्य ।  


११। प्रियाख्यानम्   


सौजन्याम्बुनिधे बुधप्रिय गुणप्राकारधर्मद्रुम  
प्रारोहप्रतिपन्नवत्सल महात्यागिन् विवेकाश्रय ।  
लक्ष्म्यावासमनस्विनी मनसिजव्यापारदीक्षागुरो  
स्वामिन् मुञ्ज किम् इत्य् अमुं जनम् उपस्प्रष्टुम् ॥१४२१॥  


भोजदेवस्य । (स।क।आ। १।८६)  


सौजन्याङ्कुरकन्दसुन्दरकथासर्वस्व सीमन्तिनी  
चित्ताकर्षणमन्त्रमन्मथसुहृत्कल्लोलवाग्वल्लभ ।  
सौभाग्यैकनिवेश पेशलगिराम् आधार धैर्याम्बुधे  
धर्माद्रिद्रुम राजशेखरकवे दृष्टो’सि यामो वयम् ॥१४२२॥  


अभिनन्दस्य । (सु।र। १७१४)  


सङ्कल्पे’ङ्कुरितं द्विपत्रितम् अथ प्रस्थानवेलागमे  
मार्गे पल्लवितं पुरं प्रविशतः शाखाशतैर् उद्गतम् ।  
भ्रातर् भाविनि दर्शने मुकुलितं दृष्टे तु देवे त्वयि  
प्रोत्फुल्लं फलितं च सम्प्रति मनोराज्यद्रुमेणाद्य मे ॥१४२३॥  


छित्तपस्य । (सु।र। १४३५)  


द्वीन्द्रं भाति जगत्त्रिधाम गगनं विश्वं चतुर्दैवतं  
पञ्चाम्नायम् इदं च वाङ्मयमयं षट्सायको मन्मथः ।  
सप्तांशः परिवत्सरोष्टजलधिस्फारं धरामण्डलं  
दिक्चक्रं नवनायकं क्षितिपतिश्रेष्ठ त्वयि भ्राजति ॥१४२४॥  


तस्यैव ।  


लक्ष्मीकेलिभुजङ्ग जङ्गमहरे सङ्कल्पकल्पद्रुम  
श्रेयःसाधकसङ्ग सङ्गरकलागाङ्गेय बङ्गप्रिय ।  
गौडेन्द्रप्रतिराजराजकसभालङ्कारकर्णार्पित  
प्रत्यर्थिक्षितिपाल पालक सतां दृष्टो’सि तुष्टा वयम् ॥१४२५॥  


जयदेवस्य ।  


१२। अत्युक्तिः  


मौलौ धारय पुण्डरीकम् अमितं तन्वात्मनो विक्रमं  
चक्राङ्कं वह पादपद्मम् अवनिं दोष्णा समभ्युद्धर ।  
लक्ष्मीं भ्रूनिकटे निवेशय भव ज्यायान्दिवौकस्पतेर्   
विश्वान्तःकरणैकचौर तद् अपि ज्ञातो हरिः खल्व् असि ॥१४२६॥  


छित्तपस्य । (स।क।आ। १।९०, सू।मु। ९७।६)  


दृंसज्योत्स्नाकुमुदविशदे सैकते’स्मिन् सरय्वा  
वादद्यूतं चिरतरम् अभूत् सिद्धयूनोः कयोश्चित् ।  
एको ब्रूते प्रथमनिहतं कैटभं कंसम् अन्यः  
स त्वं तत्त्वं कथय भवता को हतस् तत्र पूर्वम् ॥१४२७॥  


तस्यैव ।  


हस्ते कल्पतरुं मुखे हिमकरं बाह्वोर् अनन्ताह्वयं  
रोषे तत् किल कालकूटगरलं तोषे हरिप्रेयसीम् ।  
ओजस्यावृणु नाम वाडवम् इमाम् उद्घाट्य मर्यादितां  
घोषो’यं तव नीरधे वनपते छद्मावतारे श्रमः ॥१४२८॥  


मदिम्नस्य ।  


उन्निद्रेण मयाद्य चिन्तितम् अभूद् यत्रावतारा हरेर्   
आख्याता दश कीर्तितो’सि न कथं तत्र त्वम् एकादशः ।  
त्वच्चारित्रम् अगोचरं कविगिरां जानन्न् अपि क्ष्मापते  
न प्रस्तौमि भयेन भारतकवेः कस् तादृशं वक्ष्यति ॥१४२९॥  


आचार्यगोपीकस्य ।  


भूत्या रज्जय विश्वम् उद्वह नखच्छद्मार्धचन्द्रं पदं  
दृष्टिं धेहि हृदि स्फुटं भव वृषाधारो द्विजिह्वं त्यज ।  
सङ्क्रुद्धो दह विद्विषां पुरशतं दुर्गानुरागोज्झितः   
क्षोणीनाथ तथाप्य् उदारचरितैर् ज्ञातो भवानीश्वरः ॥१४३०॥  


वसन्तदेवस्य ।  


१३। चित्रोक्तिः  


सन्तः कण्टकिताः कथं यदि कृता निष्कण्टका मेदिनी  
प्रख्याता यदि ते गुणाः कथम् अथ प्रस्तौति दोषं जनः ।  
नीतावाद्यधुरन्धरो यदि भवान् कस्माद् अनीतिः प्रजा  
वृत्तं देव न चित्रम् एव हि न चेच् चित्रं विधत्ते कथम् ॥१४३१॥  


समन्तभद्रस्य ।  


क्षौणीन्द्र त्यजति क्षमां त्वयि रणे दोःशालिनो’प्य् अक्षमाः  
प्रतर्थिष्व् अथ कम्पमानतनुषु त्वं चापि कम्पाकुलः ।  
त्वं गृह्णासि भुवः करं मृगदृशाम् एते’पि च स्वर्भुवां  
तेभ्यस् तेभ्यो’धिकं नु किं गुणिभिर् अप्य् उद्गीयते यद् भवान् ॥१४३२॥  


धोयीकस्य ।  


एकस् त्रिधा हृदि सदा वससीति चित्रं  
यो विद्विषां च विदुषां च मृगीदृशां च ।  
तापं च सम्मदरसं च रतिं च तन्वन्  
शौर्योष्मणा च विनयेन च लीलया च ॥१४३३॥  


कस्यचित् । (सु।र। १४३८, श्रीहनूमतः)  


त्वं द्वित्राणि पदानि गच्छसि महीम् उल्लङ्घ्य यान्ति द्विषस्  
त्वं बाणान् दश पञ्च मुञ्चसि बहून्य् अस्त्राणि मुञ्चन्ति ते ।  
ते देवीपतयस् तवासि निहतास् त्वं मानुषीणां पतिस्   
ते निन्द्यास् तव वर्णनं कथम् इति श्रीकर्णं निर्णीयताम् ॥१४३४॥  


विद्यापतेः । (स्व् २५१६)  


कर्णः सर्वशिरोगतस् त्रिभुवने कर्णेन किं न श्रूतं  
विश्राम्यन्ति मृगीदृशाम् अपि दृशः कर्णे न चित्रं क्वचित् ।  
आश्चर्यं पुनर् एतद् एव यद् अयं निश्छिद्रसन्मण्डलः  
सप्ताम्भोनिधिमेखलां वसुमतीं धत्ते जगन्मण्डलः ॥१४३५॥  


कस्यापि ।  


१४। कार्यगर्वः  


पृथुर् असि गुणैः कीर्त्या रामो नलो भरतो भवान्  
महति समरे शत्रुघ्नस् त्वं सदैव युधिष्ठिरः ।  
इति सुचरितैर् बिभ्रद् रूपं चिरन्तनभूभृतां  
कथम् असि न मान्धाता देव त्रिलोकविधाय्य् अपि ॥१४३६॥  


वीर्यमित्रस्य । (स्व् २५०२, सु।र। १४१७)  


त्वं चेन् नाथ कलानिधिः शशधरस् तत् तोयनाथा वयं  
मर्यादानिधिर् अम्भसां पतिर् अथ त्वं चेद् वयं वारिदाः ।  
सर्वाशापरिपूरको जलधरस् त्वं चेद् वयं भूरुहः   
सन्मार्गस्थितिविश्रुतस् त्वम् इति चेच् छाखी वयं चाध्वगाः ॥१४३७॥  


कस्यचित् । (सु।र। १३९२)  


लभ्यन्ते यदि वाञ्छितानि यमुनाभागीरथीसङ्गमे  
देव प्रेयजनस् तवैव भवतो भर्तव्यतां वाञ्छति ।  
नन्व् एतन्मरणान् न किं नु मरणं कायान् मनोविच्युति  
दीर्घं जीव मनस् त्वदङ्घ्रिकमले कायो’त्र नः केवलम् ॥१४३८॥  


छित्तपस्य । (स।क।आ। २।३५६)  


सेव्यश् चिन्तामणिर् वा सुरतरुर् अथवा रोहणो वा गिरीणां  
भर्ता वा जातकोपे त्वयि निखिलमहादाननिर्वाजवीरे ।  
एकश् चैतन्यशून्यस् त्यजति कठिनतां नापरश् छेदखेदं  
धत्ते’न्यः किन्नराणाम् अधिपतिर् अपरः कस् त्वयाभ्यर्थनीयः ॥१४३९॥  


शरणस्य ।   


प्रीतस् त्वं वेदवादैर् मम तु निरवधिर् नाथ निर्वेदवादः  
साकूतस् त्वं कलासु प्रतिदिनविकला वृत्तिर् एका ममैव ।  
साध्यस् त्वं भावशुद्ध्या मम तु विजयते को’प्य् अभावस् तद् इत्थं  
लीलारामो गुणानां मम विगुणनिधेः कौर् उपायैर् उपास्यः ॥१४४०॥  


तस्यैव ।  


१५। देशाश्रयः   


भूपालाः शशिभास्करान्वयभुवः के नाम नासादिता  
भर्तारं पुनर् एकम् एव हि भुवस् त्वाम् एव मन्यामहे ।  
येनाङ्गं परिमृद्य कुन्तलम् अपाकृष्य व्युदस्यायतं  
चोलं प्राप्य च मध्यदेशम् अचिरात् काञ्च्यां करः पातितः ॥१४४१॥  


विद्यायाः ।  


हेलानिर्जितकामरूप सहसा कृत्वाकुलान् कुन्तलांश्  
चोलध्वंसनम् अङ्गमर्दनम् अपि द्राग् एव सम्पाद्यते ।  
निर्जित्यैव च मध्यदेशम् अचिरात् काञ्च्यां करः पातितो  
नित्वैवं वशतां प्रियेण भवताभीकेन भूर् भुज्यते ॥१४४२॥  


शब्दार्णवस्य ।  


देव त्वं किल कुन्तलग्रहरुचिः काञ्चीम् अपासारयन्  
क्षिप्तः क्षिप्तकरग्रहः प्रहणनं प्रारब्धम् अङ्गेष्व् अपि ।  
इत्य् आकूतजुषस् तव स्तवकृता वैतालिकेनोदिते  
लज्जन्ते प्रमदाः परस्परम् अभिप्रेक्ष्यारयो बिभ्यति ॥१४४३॥  


कस्यचित् । (सु।र। १४३०)  


भ्रूक्षेपाद् गौडलक्ष्मीं जयति विजयते केलिमात्रात् कलिङ्गांश्  
चेतश् चेदिक्षितीन्दोस् तपति वितपते सूर्यवद् दुर्जनेष ।  
स्वेच्छान् म्लेच्छान् विनाशं नयति विनयते कामरूपाभिमानं  
काशीभर्तुः प्रकाशं हरति विहरते मूर्ध्नि यो मागधस्य ॥१४४४॥  


शरणदेवस्य ।  


त्वं चोलोल्लोललीलां कलयसि कुरुषे कर्षणं कुन्तलानां  
त्वं काञ्चिन्यञ्चनाय प्रभवति रभसाद् अङ्गसङ्गं करोषि ।  
इत्थं राजेन्द्र वन्दिस्तुतिभिर् उपहितोत्कम्पम् एवाद्य दीर्घं  
नारीणाम् अप्य् अरीणां हृदयम् उदयते त्वत्पदाराधनाय ॥१४४५॥  


जयदेवस्य ।  


१६। दानम्   


कतिषु न कृता सेवा के वा न वाग्विभवैः स्तुतास्   
तृणम् अपि गुणप्रीतः प्रादान् न को’पि विपश्चिताम् ।  
अयम् इह परं दुःखज्वालाकलापम् अखण्डयत्  
कनकपयसां धारादण्डैर् अकाण्डघनाघनः ॥१४४६॥  


सिल्हनस्य ।  


पूर्णो’ग्रे कलसो विलासवनिता स्मेरानना कन्यका  
दानक्लिन्नकपोलपद्धतिर् इभो गौरद्युतिर् गौर् वृषः ।  
क्षीरिक्ष्मारुहि वायसो मधुरवाग्वामा शिवेति ध्रुवं  
त्वां प्रत्युच्चलतां नरेन्द्रतिलक प्रादुर्भवन्त्य् अर्थिनाम् ॥१४४७॥  


परमेश्वरस्य । (सु।र। १४४९)  


विस्तीर्णः परिपन्थिकण्टकशतास्तीर्णो दुरध्वान्तरः  
क्रूरश्वापदकोटिसङ्कटशिला शैलाटवी लङ्घिता ।  
प्राप्ता त्वत्कटकोपकण्टतटिनी दत्तो निवापाञ्जलिर्  
दारिद्र्याय नकारमूकनृपते दुष्टो’सि तुष्टा वयम् ॥१४४८॥  


राजोकस्य ।  


वासः स्वर्णगृहेषु सख्यम् अमरैः कल्पद्रुमाणां वने  
क्रीडा स्वर्गवधूगणैः सह सुधाकण्ठं मुदा पीयते ।  
रुष्टेनेदम् अकारि देव भवता हत्वा रणे वैरिणां  
तुष्टः प्रेष्यजनाय वेद्मि न परं गौडेन्द्र किं दास्यसि ॥१४४९॥  


धर्मयोगेश्वरस्य ।  


त्वन्नेत्रे’पि तवानने’पि भवतः पाणाव् अपि त्वत्पदे’प्य्  
अस्ति स्मेरसरोजसौहृदसमाकृष्टैव पद्मालया ।  
यन्नीता निजभावम् अर्थिभिर् असौ त्वद्दृष्टिपातैस् त्वदा  
देशात् त्वत्करविभ्रमैर् अपि भवत्पादप्रसादाद् अपि ॥१४५०॥  


शरणस्य ।  


१७। दरिद्रभरणम्  


येषां वेशमसु कम्बुकर्परचलत्तर्कुध्वनिर् दुःश्रवः  
प्राग् आसीन् नरनाथ सम्प्रति पुनस् तेषां तवानुग्रहात् ।  
षड्जादिक्रमरङ्गदङ्गुलिचलत्पाणिस्खलत्कङ्कण  
श्रेणीनिस्वनमांसलः कलगिरां वीणारवः श्रूयते ॥१४५१॥  


भासोकस्य । (सु।र। १३९४, कस्यचित्)  


कर्पासास्थिप्रचयनिचिता निर्धनश्रोत्रियाणां  
येषां वात्याप्रविततकुटीप्राङ्गणान्ता बभूवुः ।  
तत्सौधानां परिसरभुवि त्वत्प्रसादाद् इदानीं  
क्रीडायुद्धच्छिदुरयुवतीहारमुक्ताः पतन्ति ॥१४५२॥  


शुभाङ्कस्य । (सु।र। १३९०)  


बालास् तालमहीरुहो घनदलस्निग्धा गृहप्राङ्गणे  
सूक्ष्मेभ्यस् तव सन्दिशन्ति सुचिरं जीव प्रसन्ने त्वयि ।  
कर्णालङ्कृतकेन कोमलदलं मुञ्चन्ति नो निर्दया   
निःस्वश्रोत्रियवल्लभाः श्रुतियुगे हैमस्फुरत्कुण्डलाः ॥१४५३॥  


उमापतेः ।  


उच्छिद्राणि दिगम्बरस्य वसनान्य् अर्धाङ्गिनास्वामिनो  
रत्नालङ्कृतिभिर् विशोषितवपुःशोभाशतं सुभ्रुवः ।  
पौराढ्याश् च पुरीः श्मशानवसतेर् भिक्षाभुजो’प्य् अक्षमा  
लक्ष्मीं न व्यतनोद् दरिद्रभरणेष्व् अज्ञो हि सेनान्वयः ॥१४५४॥  


उमापतिधरस्य ।  


मुक्ताः कार्पासबीजैर् मरकतशकलं शाकपत्रैर् अलावू  
पुष्पै रूप्याणि रत्नं परिणतिभिदुरैः कुक्षिभिर् दाडिमीनाम् ।  
कुष्माण्डीवल्लरीणां विकसितकुसुमैः काञ्चनं नागरीभिः   
शिक्ष्यन्ते त्वत्प्रसादाद् बहुविभवजुषां योषितः श्रोत्रियाणाम् ॥१४५५॥  


तस्यैव ।  


१८। अतिदानम्  


कूजत्कोकिलकाकलीश्रुतिसुखी निद्राति कल्पद्रुमस्  
तृप्ता बालतृणेन कामसुरभी रोमन्थम् अभ्यस्यति ।  
दातुं नाथ सदा समीहितफलं लग्नो’सि नेत्रे’र्थिनां  
बद्धस् तर्हि चिराय रोहणगिरेष् टङ्कव्रणेर् अङ्कुरः ॥१४५६॥  


कामदेवस्य ।  


अर्थिभ्रंशबहूभवत्फलभरव्याजेन कुब्जायितः   
सत्यस्मिन्न् अतिदानभाजि कथम् अप्य् आस्तां स कल्पद्रुमः ।  
आस्ते निर्व्ययरत्नसम्पदुदयोदग्रः कथं याचक  
श्रेणीवर्जनदुर्यशोनिविडितव्रीडस् तु रत्नाचलः ॥१४५७॥  


श्रीहर्षस्य । (न्च् १२।६७, स्व् २५१७)  


जाने विक्रमवर्धन त्वयि धनं विश्राणयत्य् अर्थिनां  
भावी शोण इवोपलैर् उपचितो रत्नैर् अगाधो’म्बुधिः ।  
उत्पश्यामि च रोहणैर् मणिभरैर् बाष्पायमाणोदरः  
पाकोत्पीडितदाडिमीफलदृशां कैश्चिद् दिनैर् यास्यति ॥१४५८॥  


डिम्बोकस्य । (सु।र। १४३७)  


भ्रातश् चक्र व्यपनय शुचं प्रेयसीविप्रयोगाद्  
आधिव्याधिर् न खलु रजनीं प्राप्य भावी पुनस् ते ।  
दानैर् नान्यः कलय कुरुते काञ्चनाद्रेः समाप्तिर्  
भाविन्य् अस्मद्दिनकतिपयैर् वासराद्वैतसिद्धिः ॥१४५९॥  


सागरस्य ।  


अन्विष्यद्भिर् अयं चिरात् कथम् अपि प्रार्थ्येत यद्य् अर्थिभिर्  
नाथ त्वं पुनर् अर्थिनः प्रतिदिनं यत्नात् समन्विष्यसि ।  
प्राप्तौ चिन्तितमात्रकं ददद् असौ चिन्तातिरिक्तप्रदं   
त्वाम् आलोक्य विदीर्यते यदि न तद्ग्रावैव चिन्तामणिः ॥१४६०॥  


छित्तिपस्य ।  


१९। विक्रमः  


देवे निर्भरसाहसैकरसिके निःशङ्कवीरे’धुना  
निःसीमप्रसरे निरङ्कुशमतौ ज्ञाने मनाङ् निर्दये ।  
निःसम्पत्ति निरायुधं निरशनं निर्भूमि निःसैनिकं  
निस्तेजश् च निराश्रयं च निखिलं तद्राजकं वर्तते ॥१४६१॥  


वसुकल्पस्य ।  


मत्पर्यन्तवसुन्धराविजयिने मुक्तादिरत्नं मया  
त्तव्यं ढौकितम् एव सो’हम् अधुना जातो’स्मि निष्किञ्चनः ।  
इत्य् उल्लासितबाहुवीचिर् उदयान् मार्तण्डबिम्बच्छलात्  
प्रातस् तप्तकुठारम् एष वहते देव त्वदग्रे’म्बुधिः ॥१४६२॥  


कस्यापि । (सु।र। १३९७)  


शास्त्रैः शत्रुशिरोधितक्षणकलातीक्ष्णोज्ज्वलैः किन्तराम्  
अद्यापि क्षितिपाललक्षणधरौ क्लिश्नासि कान्तौ करौ ।  
तादृक्क्रूरकटाक्षवीक्षणमिलन्मौर्वीकम् उर्वीतले  
सोढा कस् तव देव कोपकुटिलं भ्रूकार्मुकं भूपतिः ॥१४६३॥  


करञ्जयोगेश्वरस्य ।  


यद्य् अङ्केषु कराः शतं प्रतिकरं यद्य् अङ्गुलीनां शतं  
प्रत्येकं यदि पर्वसन्धिषु भवन्त्य् एतासु रेखाः शतम् ।  
शक्यन्ते निपुणैस् तदा गणयितुं येन स्वदोर्विक्रमैर्  
उत्खाताः कति रोपिताः कति कति व्यापादिताः क्ष्माभुजः ॥१४६४॥  


वामदेवस्य ।  


शिक्षन्ते चाटुवादान् विदधति यवसान् आनने काननेषु  
भ्राम्यन्ति ज्याकिणाङ्कं विदधति शिबिरं कुर्वते पर्वतेषु   
अभ्यस्यन्ति प्रणामं त्वयि चलति चमूचक्रविक्रान्तिभाजि  
प्राणत्राणाय देव त्वदरिनृपतयश् चक्रिरे कार्मणानि ॥१४६५॥  


जयदेवस्य ।  


२०। पौरुषम्  


समाजे सम्राजां सदसि विदुषां धाम्नि धनिनां  
निकाये नीचानाम् अपि च रमणीनां परिषदि ।  
कथञ्चिद् यत्र स्मः क्षणम् इतथयस् तत्र शृणुमः   
स्फुरद्रोमोद्भेदाः सुभग भवतः पौरुषकथाः ॥१४६६॥  


छित्तपस्य ।  


दैवेन त्वदरेस् तवापि सदृशी प्रायः पराजेष्यते   
नान्येनेति किल द्वयोर् अपि लिपिर् न्यस्ताः ललाटे ध्रुवम् ।  
भूयान् अर्थकृतस् तु सम्प्रति तयोर् भेदो’यम् उन्मीलति  
स्थाने पौरुषम् आश्रयन्ति कृतिनो दैवे निरस्यादरम् ॥१४६७॥  


लङ्गदत्तस्य ।  


वाहू द्वाव् इदम् एकम् एव भुवनं कस् तत्र वीरो रसः  
साम्राज्यस्य च पूर्वपूरुषभुजक्षुण्णस्य किं न प्रियम् ।  
इत्य् ऊर्जस्वलपौरुषस्य पुरुषप्रायं जगत् पश्यतो  
यस्यात्मापि न मानिनो बहुमतः कुत्रेतरे क्षत्रियाः ॥१४६८॥  


शुङ्गोकस्य ।  


गन्धेभस्कन्धकण्डूमदगुरुमरुदुल्लोललौहित्यखेलद्  
वीचीवाचालकालाचलरिपुशशिना केलितल्पे निषण्णाः ।  
कामिन्यः सैनिकानां विधुतविधुरताभीतयो गीतबन्धैर्  
यस्य प्राग्ज्योतिषेन्द्रप्रणतिपरिगतं पौरुषं प्रस्तुवन्ति ॥१४६९॥  


उमापतिधरस्य ।  


भीष्मः क्लीबकतां दधार समिति द्रोणेन मुक्तं धनुर्  
मिथ्या धर्मसुतेन जल्पितम् अभूद् दुर्योधनो दुर्मदः ।  
छिद्रेष्व् एव धनञ्जयस्य विजयः कर्णः प्रमादी ततः   
श्रीमन्न् अस्ति न भारते’पि भवतो यः पौरुषैर् वर्धते ॥१४७०॥  


जयदेवस्य ।   


२१। शौर्यम्  


व्यायामोचितबाहुसाहसवशाद् एको’पि कोपोत्कटं  
वक्षस्य् उत्कटसोढसायकभरो भिन्दन् बहून् विद्विषः ।  
त्वं यस्माद् अयशस् त एव समिति त्रस्तो न शस्त्रक्षतैस्  
तेनैवायशसः परिग्रहम् अमी मुक्तायुधाः कुर्वते ॥१४७१॥  


कमलगुप्तस्य ।  


अयं सेनोत्तंसः करकृतकृपाणो रणभुवि   
द्विषद्भूमीपालाः किम् अपसरत प्राणकृपणाः ।  
किम् अभ्यर्थ्यः पृथ्वीधरकुहरवासो’द्य भवतां   
न किं हृद्या विद्याधरनगरनीलोत्पलदृशः ॥१४७२॥  


कस्यचित् ।  


कः शैलान् गिलति क्षमां चलयति क्षाराम्बुधौ धावति  
को वा चुम्बति सूर्यबिम्बम् अनलज्वालां समालिङ्गति ।  
लीलोल्लासितकृत्तमस्तकम् इव व्यालोलजिह्वालतं  
कस् त्वां काञ्चनभृङ्गसङ्गरजयश्रीघोषणाघोषणाः ॥१४७३॥  


करञ्जधनञ्जयस्य ।  


देव त्वत्तत्प्रतापज्वलनकवलिताः सर्वतो दह्यमानैर्  
अङ्गैर् युक्तं यद् एते हिमगिरिशिखरोत्सङ्गम् ईयुर् नरेन्द्राः ।  
किं तु त्वच्छौर्यलीलाम् अनुहरति पुरः सिंहयूनां निकाये  
तत्राप्य् आतङ्कभाजः क्व ननु विधिहताः स्थैर्यम् आसादयन्ति ॥१४७४॥  


युवराजदिवाकरस्य ।  


नो को’पि श्लोकः ॥१४७५॥  


२२। प्रतापः  


कूर्मः पादो’स्य यष्टिर् भुजगपतिर् असौ भाजनं भूतधात्री  
तैलोत्पूराः समुद्राः कनकगिरिर् अयं वृत्तवर्तिप्ररोहः ।  
अर्चिश् चण्डांशुरोचिर् गगनमलिनिमा कज्जलं दह्यमाना  
शत्रुश्रेणी पतङ्गा ज्वलति रघुपते त्वत्प्रतापप्रदीपः ॥१४७६॥  


श्रीहनूमतः । (शा।प। १२४८, सू।मु। ९७।४७, सु।र। १४५७)  


तादृग्दीर्घविरिञ्चिवासरविधौ जानामि यत्कर्तृतां  
शङ्के यत्प्रतिबिम्बम् अम्बुधिपयः पूरोदरे बाडवः ।  
तत्तादृक्प्रतिपक्षराजकयशस् ताराः पराभावुकः  
कासाम् अस्य न स प्रतापतपनः पारं गिरां गाहते ॥१४७७॥  


कविपण्डितश्रीहर्षस्य । (न्च् १२।११, स्व् २५२७, सू।मु। ९७।४८)  


निष्पिष्टप्रतिराज राजति सजातीयत्रयं तेजसाम्  
और्वश् चाग्निरिरम्मदश् च भवतश् चैष प्रतापानलः ।  
आद्यो माद्यति वारिभिर् जलनिधेर् अम्भोमुचां मध्यमः  
प्रत्यर्थिक्षितिपालयौवनदृशाम् उद्गत्वरैर् अन्तिमः ॥१४७८॥  


हरेः ।  


वंशोत्तंसम् अशोकसङ्कुलम् अतिप्रोद्दामबाणासनं  
दृप्यद्द्वीपि चमच्चमूरु निनदहन्ति भ्रमत्खड्गि च ।  
यस्योज्जागरनागरङ्गम् अभितः पुन्नागपुण्याश्रयं  
जग्राह प्रतिराजकं वनम् अभि क्रुद्धः प्रतापानलः ॥१४७९॥  


शुङ्गोकस्य ।  


एकद्वित्रिकलाक्रमेण शशिनं गृह्णन् विमुञ्चन्न् अयं  
यच्चण्डद्युतिर् आतनोति भगवान् अद्यापि चान्द्रायणम् ।  
देवैतद् भवदीयभास्वरभुजस्तम्भप्रतापानल  
स्पर्धायै क्रमभुक्तलाञ्छनपशोर् नैतत् पुनः सेत्स्यति ॥१४८०॥  


आचार्यगोपीकस्य ।  


२३। तेजः  


शुष्यन्त्य् एव पयोधयो न मणयः कुर्युः पदं चेद् अधः  
शुष्यत्य् अण्डम् अपीदम् अम्बुजभुवो मन्त्रा भवेयुर् न चेत् ।  
किं चैते कणशः स्फुटन्ति गिरयो दध्युर् न चेद् औषधीस्  
तेजोभिस् तव देव भूर् अपि भुजच्छायासु विश्राम्यति ॥१४८१॥  


हरेः ।  


त्वत्तेजःसविता पितामहपुरीम् अध्यास्त यल्लीलया  
यच् चक्रे भुजेन्द्रसद्मसु तमश् छेदं न तत्राद्भुतम् ।  
चित्रं यत् परिपन्थिपार्थिवमुखाम्भोजान्य् अनुज्जागरी  
कुर्वाणस् त्रिजगद्विलङ्घनपरो नास्ताचलं चुम्बति ॥१४८२॥  


श्रीकरस्य ।  


पीत्वा सान्द्रतमं तमस् तिमिरहा देवः प्रसूते यमं  
कालिन्दीं च शनैश्चरं च तिमिराहारानुसाराद् इव ।  
तेजस् त्व् अस्य पुनर् विरोधिवसुधापालाङ्गनाकज्जलान्य्  
आचामद्गुरुगर्भहूणतरुणीगण्डावदातं यशः ॥१४८३॥  


आचार्यगोपीकस्य ।  


एकं धाम शमीषु लीनम् अपरं सूर्योपलज्योतिषां  
व्याजादद्रिषु गूढम् अन्यद् उदधौ सङ्गुप्तमौर्वायते ।  
त्वत्तेजस्तपनांशुमांसलसमुत्तापेन दुर्गं भयाद्  
वार्क्षं पार्वतम् औदकं यदि ययुस् तेजांसि किं पार्थिवाः ॥१४८४॥  


जयदेवस्य ।  


व्योमन्य् उल्केत्य् अरण्ये दव इति बडवावह्निर् इत्य् अम्बुराशौ  
पक्षेषु क्ष्माधराणां पविर् इति तडिद् इत्य् अम्बुवाहावलीषु ।  
भालोत्सङ्गे पुरारेर् नयनम् इति पुनर् भाविकल्पान्तकाले  
कालाग्निश् चेति देव त्रिजगति भवनस् तेजसः स्फूर्जितानि ॥१४८५॥  


शुभाङ्कस्य ।  
२४। हस्ती  


भूर्भूदाररदाङ्कुरेण जलधेर् अन्तः पुरवोद्धृता  
प्राग् एवाभ्रम् उ वल्लभस्य दशनैर् भिन्नो हिमानीगिरिः ।  
इत्थं देव निजोष्मणा तव गजः क्षुण्णं वपुर् वीजयन्  
कर्णाभ्यां करयन्त्रमुक्तमथुस्यन्दैर् अयं सिञ्चति ॥१४८६॥  


भट्टशालीयपीताम्बरस्य ।  


एतद् देव यशस्करं नरपतेर् यत् तस्करे निग्रहो  
दीर्घं जीव यथापराधमधुरं दण्डं जगत्य् आवहन् ।  
येनायं परिपन्थिपार्थिववधूसिन्दूरचौरस् त्वया  
बद्धश् च प्रतिदण्डभैरवकरी क्षिप्तश् च कारागृहे ॥१४८७॥  


शुङ्गोकस्य ।  


उग्रावग्राहमग्ना कुशधुवनधुताधोरणास्फालिताङ्गैः  
प्रत्यग्रोद्दण्डशुण्डोड्डमरणसमरत्रस्तदिङ्नागचक्रैः ।  
आलोक्यालोक्य शैलान् उरुचरणरणच्छृङ्खलाघट्टयद्भिर्   
यस्याशाभित्तिजेतुर् मदकलकरिभिः क्वापि न प्रापि रङ्गः ॥१४८८॥  


महानिधिकुमारस्य ।  


अयम् अयम् असाव् आकर्ण्यारात् प्रतिद्विपडिण्डिमं   
मदकलुषिते नेत्रे मार्जन्न् उदस्तकरार्गलः ।  
अगणितसृणिः क्रोधस्तब्धायतश्रुतिपल्लवः   
प्रविशति नृपस्यान्तःकक्षां जवाद् अरिम् उद्गरः ॥१४८९॥  


विरिञ्चेः ।  


सिन्दूरद्युतिमुग्धमूर्धनि धृतस्कन्धावधिश्यामिके  
व्योमान्तःस्पृशि सिन्धुरे’स्य समरारम्भोद्धुरे धावति ।  
जानीमो’नुपदप्रदोषतिमिरव्यामिश्रसन्ध्याधिये  
वास्तं वान्ति समस्तबाहुजभुजातेजः सहस्रांशवः ॥१४९०॥  


कविपण्डितश्रीहर्षस्य । (न्च् १२।३६, सू।मु। १०१।८)  


२५। अश्वः  


आकर्षन्न् इव गां वमन्न् इव खुरान् पश्चार्धम् उज्झन्न् इव   
स्वीकुर्वन्न् इव खं पिबन्न् इव दिशश् छायाम् अमर्षन्न् इव ।  
साङ्गारप्रकरां स्पृशन्न् इव धरां वातं सम् अश्नन्न् इव   
श्रीमन्नाथ स वाजिराट् तव कथं मादृग्गिरां गोचरः ॥१४९१॥  


छित्तपस्य । (स्व् २४१९, शा।प। ५८३)  


कियत् पदं विष्णुपदं मम क्रमे  
धरा वराकी च पयोधिरोधिता ।  
इतीव हेलाविनतोरुकन्धरः   
करोत्य् अयं मण्डलिकारयं हयः ॥१४९२॥  


हरिदत्तस्य । (सू।मु। १०२।१)  


प्रयातुम् अस्माकम् इयं कियत् पदं  
धरा तदम्भोधिर् अपि स्थलायताम् ।  
इतीव वाहैर् निजवेगदर्पितैः  
पयोधिरोधक्षमम् अद्भुतं रजः ॥१४९३॥  


श्रीहर्षस्य । (न्च् १।६९, सू।मु। १०२।८)  


धूलीभिर् दिवम् अन्धयन्वधिरयन्न् आशाः खुराणां रवैर्  
वातं संयति खञ्जयन् जवजयैः स्तोत्ट्न् गुणैर् मूकयन् ।  
धर्माराधनसन्नियुक्तजगता राज्ञाम् उनाधिष्ठितः  
सान्द्रोत्फालमिषाद् विगायति पदा स्प्रष्टुं तुरङ्गो’पि गाम् ॥१४९४॥  


तस्यैव । (न्च् १२।९९, स्व् २६०१, सू।मु। १०२।१०)  


क्षौणी नः क्षितिपालमौलिमहिषी द्यौर् देवकीनन्दन  
स्याङ्घ्रिः क्वाङ्घ्रिर् इहास्यताम् इति मनश् चिन्तानमत्कन्धरः ।  
अङ्गान्य् अङ्गलतासु भङ्गुरखुरन्यासैः समावेशयन्न्  
उत्क्रोशन्न् इव वारिधीन् अधिचलत्य् उच्चैस् तवायं हयः ॥१४९५॥  


आकाशपालीयशालूकस्य ।  


२६। नौका  


भृङ्गैर् नाविकसन्निभैः परिगतं शुद्धान्तवामभ्रुवां  
कर्णभ्रष्टम् अवेक्ष्य केतकदलं वापीजले सन्तरत् ।  
श्रीमत्साहसमल्लवीर भवतो नौसार्थम् अन्तः स्मरन्न्  
उत्त्रस्तो’द्य पुनः करोति सलिलक्रीडां न गौडाधिपः ॥१४९६॥  


वसुकल्पस्य ।  


जितपवनजवाभिर् नौभिर् आस्कन्द्य सद्यस्  
त्रिदिवम् अपि विजेतुं नाक्षमः क्षत्रियो’यम् ।  
यदि न शिरसि भर्गः स्वर्गिणां भागधेयैर्  
दधदमरधुनीं स्याद् अन्तराले’न्तरायः ॥१४९७॥  


शुङ्गोकस्य ।  


नौकाभिनीतजलकेलिषु केनिपात  
पातोच्छलत्सलिलशीकरसञ्चयेन ।  
देव त्वया विरचितो नभसि प्रगल्भ  
वाचालवीचिवलितः प्रचलः पयोधिः ॥१४९८॥  


हरिवंशस्य ।  


नखाङ्कं नारीणाम् अनिललुलितं केतकदलं  
कलाम् इन्दोः पत्रं परिणतिविशीर्णजलरुहाम् ।  
निरीक्षन्ते यस्य द्रुतमिलितनौकाटकघटा  
हठाकृष्टिभ्रष्टाश् चकितम् इव काशीजनपदाः ॥१४९९॥  


उमापतिधरस्य ।  


नौकानिर्गमकेनिपातपतनोदञ्चत्पयोबिन्दुभिर्  
धारालापैर् विपरीतवृष्टिषु कथावृद्धो न वृद्धश्रवाः ।  
किं च द्वेषिपुरे पुरन्दरपुरीवस्त्राञ्चलीकुङ्कुम  
क्षोदक्षालनवारिपातरुधिरभ्रान्तो जनस् ताम्यति ॥१५००॥  


नरसिंहस्य ।  


२७। सेना  


भूर्भूपालचमूपदेउ गगनं सेनारजोराजिउं  
श्रान्तद्वेइकलेवरेउ मरुतो नौकातलेव् अब्धयः ।  
तेजस् तेजसि लीनम् अस्तु भवतः किन्त्व् अन्यद् आचक्ष्महे  
सृष्टिः स्रष्टुर् इहास्तम् एष्यति महाभूतैर् विना पञ्चभिः ॥१५०१॥  


श्रीकण्ठस्य ।  


नित्यं निस्तृणपल्लवे पथि निरालम्बे व्रजन् वाजिभिः   
खिन्नखिन्नतुरङ्गकरुणाकृष्टो विवस्वानयन् ।  
यायाद् अप्य् अवतीर्य निर्जरपथाद् एषा समन्तान् न चेद्  
अद्य त्वद्गजतागलन् मदजलैर् जम्बालिनी मेदिनी ॥१५०२॥  


करञ्जयोगेश्वरस्य ।  


त्वत्सैन्यग्लपितस्य पन्नगपतेर् अच्छिन्नधाराक्रमं  
विस्फारायतशालिनि प्रतिफणं फेनाम्भसि भ्रश्यति ।  
देव क्ष्मावलयप्रभो फणिकुलैः प्रत्यग्रम् एकोत्तर  
स्थूलस्तम्भसहस्रधारितम् इव क्ष्माचक्रम् आलोक्यते ॥१५०३॥  


वसुकल्पस्य । (सु।र। १४२५)  


शेषं क्लेशयितुं दिशः स्थगयितुं पेष्टुं धरित्रीभृतः   
सिन्धून् धूलिभरेण कर्दमयितुं तैर् एव रोद्धुं नभः ।  
नासीरे च मुहुर् मुहुश् चलचलेत्य् आलापकोलाहलान्  
कर्तुं नाथ वरुथिनीयम् अवनीं जेतुं पुनस् त्वद्भुजौ ॥१५०४॥  


तस्यैव । (सु।र। १४२६)  


अहो स्थैर्यं तेषां प्रकृतिनियमेभ्यः सुकृतिनां   
प्रतिज्ञातत्यागो नहि भवति कृच्छ्रे’पि महति ।  
तथा हि त्वत्सेनाभरनमितधात्रीभरदलत्  
कटाहो’पि स्वाङ्गं किम् उ कमठनाथश् चलयति ॥१५०५॥  


२८। खड्गः  


देव त्वं मलयाचलो’सि भवतः श्रीखण्डशाखी भुसस्  
तस्मिन् कालभुजङ्गमो निवसति स्फूर्जत्कृपाणच्छलात् ।  
एष स्वाङ्गम् अनर्गलं रिपुतरुस्कन्धेषु सङ्घट्टयन्  
दीर्घं व्योमविसारिनिर्मलयशो निर्मोकम् उन्मुञ्चति ॥१५०६॥  


छित्तपस्य । (सू।मु। ९७।३३)  


तुल्या बाणकृपाणयोर् अनुगतिः क्षीणाननओ न क्वचित्  
कोषं मे हरति प्रयच्छति सदा लक्षं रणे पत्रिणे ।  
इत्थं देव कुनायकत्वम् असकृद् बुद्ध्वैव युद्धेष्व् असिः  
कृत्वा सन्धिम् उपोढवेपथुर् अतिक्रोधाद् विवेश द्विषः ॥१५०७॥  


लङ्गदत्तस्य । (सू।मु। ९७।५१)  


द्वाभ्याम् एव जितं द्वयोः परम् अमून्य् अङ्गानि भूमिभर  
श्लाघ्यश्रीणि गृणन्ति सम्प्रति भवत्स्व् अङ्गस्य कूर्मस्य च ।  
यत् कम्पे क्षितिपालशत्रुवसुधाचक्रं समुत्कम्पते   
निर्व्याजं निपतन्ति च क्षितिभृतां विष्वक्शिरःश्रेणयः ॥१५०८॥  


चूडामणेः ।  


यशः पुत्रं देव त्वदसिलतिकासूत समरे  
समीरस् तद्धूलीपटलपटवासं विकिरति ।  
शिवा यायन्त्य् उच्चैर् अटति च कबन्धावलिर् अभूद्  
अरातीनां मोक्षः सपदि भवबन्धव्यतिकरात् ॥१५०९॥  


विद्यायाः ।  


नो वेर्से ॥१५१०॥  


२९। आश्चर्यखड्गः  


देवः स्वस्तुतिर् अस्तु नाम हृदि नः सर्वे च सन्त्वागमास्  
तीर्थं न क्वचिद् ईदृग् अत्र भवति त्वत्खड्गधारा यथा ।  
याम् एकः स्वशरीरशुद्धिरसिको मूर्ध्ना प्रतीच्छन्न् अरिर्  
द्वैविध्याद् अनु पञ्चतां तद् अनु च त्रैदश्यम् आप क्षणात् ॥१५११॥  


रथाङ्गस्य । (सू।मु। ९७।६८, सु।र। १३९६)  


शाखाः पञ्च तवोद्गता भुजतरोस् ताभिस् तथैकं धृतं  
सम्भूयैव किलासिपत्रम् अभवत् तत्रापि चित्रान्तरम् ।  
विश्वव्यापियशःप्रसूनम् अखिलव्यापच्छिदे श्रीफलं  
छायां किं कथयामि यत्र निखिलं विश्राम्यति क्ष्मातलम् ॥१५१२॥  


लङ्गदत्तस्य ।  


अपनय महामोहं राजन्न् अनेन तवासिना   
कथय कुहकाश्चर्यं क्वेदं कथं क्व च शिक्षितम् ।  
यद् अरिरुधिरं पायं पायं कुसुम्भरसारुणं   
झटिति वमति क्षीराम्भोधिप्रवाहसितं यशः ॥१५१३॥  


दक्षस्य । (सु।र। १०१५)  


उद्यात्य् एव सुहृत्कुलं प्रतिबलं यात्य् एव नीचैस्तराम्  
आयान्त्य् एव यशःश्रियः प्रतिदिशं यान्त्य् एव सत्कीर्तयः ।  
येनैकेन मुखाग्रपाटिततनूभूतार्द्रकोटिश्रिया  
सर्वाश्चर्यमयः स एव जयति त्वत्खड्गधारापथः ॥१५१४॥  


शुङ्गोकस्य ।  


श्रीखण्डमूर्तिः सरलाङ्गयष्टिर्  
माकन्दम् आमूलम् अहो वहन्ती ।  
श्रीमन् भवत्खड्गतमालवल्ली  
चित्रं रणे श्रीफलम् आतनोति ॥१५१५॥  


जयदेवस्य ।  


३०। कुपितखड्गः  


पर्यङ्को राजलक्ष्म्या हरितमणिमयः पौर्षाब्धेस् तरङ्गो  
भग्नप्रत्यर्थिवंशोल्बणविजयकरिस् त्यानदानाम्बुपट्टः ।  
सङ्ग्रामत्रासताम्यन्नरपतिसुयशोराजहंसाम्बुवाहः  
खड्गः क्ष्मासौ विदल्लः समिति विजयते मालवाखण्डलस्य ॥१५१६॥  


कस्यचित् ।  


वीरश्रीवेणिबन्धो भुजभुजगफणा शत्रुषु भ्रूपताका   
देवस्य प्रेतभर्तुः स्फुरदुरुपृतनाद्विपिनी वीचिदण्डः ।  
क्रोधाग्नेर् धूमवर्तिः सुरयुवतिदृशां शृङ्खलादाम दीर्घं  
लक्ष्मीलीलाकटाक्षः पर्तिसमरम् अभूद् यस्य जैत्रः कृपाणः ॥१५१७॥  


राजशेखरस्य । (बा।रा। ३।४८)  


दृप्यत्प्रत्यर्थिपृथ्वीपतिविततयशःकौमुदीकृष्णपक्षो  
लक्ष्मीसञ्चारदूतः सुरनरनगरारम्भनिर्विघ्नयष्टिः ।  
सङ्ग्रामाम्भोधिमाद्यद्भुजगफणा तल्पकल्पान्तकृष्ट  
खड्गस् ते देवजीयाद् अयम् उदितमहीमण्डलाखण्डलस्य ॥१५१८॥  


शान्त्याकरस्य ।  


अस्यासिर् भुजगः स्वकोशसुषिराकृष्टः स्फुरत्कृष्णिमा   
कम्पोन्मीलदरालनीलरसनः केषां भिये न द्विषाम् ।  
सङ्ग्रामेषु निजाङ्गुलीमयमहासिद्धौषधीवीरुधः   
पर्वास्ये विनिवेश्य जाङ्गुलिकता यैर् नाम नालम्बिता ॥१५१९॥  


कविपण्डितश्रीहर्षस्य । (न्च् १२।९६, सू।मु। ९७।४९)  


लीलोत्तंसतमालवल्लिर् अवनेर् एतत्प्रतापानल  
स्फूर्जद्धूमशिखा क्रुधाकुलतनोः कालस्य जिह्वाञ्चलः ।  
वैरिस्त्रैणविलोचनाञ्जनलिपिस्तेनस् तमोमन्दिरं  
निद्राणस्य कलेः स तस्य नृपतेः खड्गो न वाग्गोचरः ॥१५२०॥  


युवराजदिवाकरस्य ।  


३१। चापः  


ज्यां बिभ्रद्भुजगो भुजङ्गमयुवा चापस् तवास्मिन् पुनः  
शेते कुण्डलिते विपक्षकषणो नाराचनारायणः ।  
बिभ्राणा हृदयेन यं क्षणम् अपि क्षोणीभुजो भेजिरे  
भित्त्वाम्भोरुहबन्धुबिम्बम् अचिराद् आनन्दसान्द्रं महः ॥१५२१॥  


आचार्यगोपीकस्य ।  


यः पृष्ठं युधि दर्शयत्य् अरिभटश्रेणीषु यो वक्रताम्  
अस्मिन्न् एव बिभर्ति यश् च किरति क्रूरध्वनिं निष्ठुरः ।  
दोषं तस्य तथाविधस्य भजतश् चापस्य गृह्णन् गुणं  
विख्यातः स्फुटम् एक एष नृपतिः सीमा गुणग्राहिणाम् ॥१५२२॥  


कविपण्डितश्रीहर्षस्य । (न्च् १२।९७, स्व् २५०८)  


भुजे’पसर्पत्य् अपि दक्षिणे गुणं  
सहेषुणादाय पुरः प्रसर्पिणे ।  
धनुःपरीरम्भम् इवास्य सम्मदान्  
महाहवे यच्छति वामबाहवे ॥१५२३॥  


तस्यैव । (न्च् १२।६४, स्व् २५२५)  


भ्रूचापप्रहितेन दृष्टिविशिखेनैवास्य विद्वेषिणो  
ध्वस्ताः पूर्वम् अतस् तदीयदलने सम्भावि मे दुर्यशः ।  
इत्य् आलोच्य कराम्बुजार्चितम् अपि न्यस्तं पुरस्ताद् अपि  
द्राग् जातं समरेषु यस्य निविडव्रीडाविनम्रं धनुः ॥१५२४॥  


गोतिथीयदिवाकरस्य ।  


प्रागष्टादशपर्व भारतम् इदं निर्माय कर्माद्भुतं  
भूपानाम् अनपायपौरुषम् इह व्यासेन यत् कीर्तितम् ।  
सङ्ग्रामाङ्गणसीम्नि सम्यग् अधुना देव त्वदीयो भुजस्  
तत्पर्वत्रयबन्धुरेण धनुषा व्याकर्तुम् एष क्षमः ॥१५२५॥  


जलचन्द्रस्य ।  


३२। प्रयाणम्  


नृपतिमुकुटरत्नं त्वत्प्रयाणप्रशस्तिं  
प्रबलभरनिमज्जद्भूधराक्रान्तभोगः ।  
लिखति दशनटङ्कैर् उत्पतद्भिः पतद्भिर्  
जरठकमठभर्तुः कर्परे सर्पराजः ॥१५२६॥  


त्रिपुरारिपालस्य ।  


दिग्यात्रासु तदीयसैनिकभरक्षुब्धाब्धिकोलाहल  
त्रस्तश्रीपरिरम्भमीलितदृशो देवस्य कंसद्विषः ।  
सस्वेदालसपाणिपल्लवगलत्कौमोदकीम् आदराद्  
उद्गम्यानमत्फणः फणभृतां भर्ता बिभर्ति क्षितिम् ॥१५२७॥  


तस्यैव ।  


राजन् दुःसहदोःप्रतापदलिताशेषक्षितीशस्य ते  
वेलालोकनकौतुकेन भवतः को’यं प्रयाणे रसः ।  
यद्दन्तीन्द्रचमूमहाभरनमन्नेमिः क्रमाद् एकतो  
भूर् अन्यत्र समुन्नता फणिपतेर् मौलौ न वर्तिष्यते ॥१५२८॥  


गदाधरनाथस्य ।  


ते दिक्पालविलासिनीकुचतटे कस्तूरिकाकान्तयो  
वैरिस्त्रीवदनेषु साञ्जनगलन्नेत्राम्बुमैत्रीधराः ।  
स्वर्गङ्गाकमलेषु भृङ्गरुचयो यस्य प्रयाणे बभुर्  
निर्धूताः पवनेन मत्तकरिणां दानाम्भसां बिन्दवः ॥१५२९॥  


विश्वेश्वरस्य ।  


अम्भः कर्दमताम् उपैति सहसा पङ्कद्रवः पांशुतां   
पांशुर् वारणकर्णतालपवनैर् दिक्प्रान्तनीहारताम् ।  
निम्नत्वं गिरयः समं विषमतां शून्यं जनस्थानतां   
निर्याते त्वयि राज्यपाल भवति त्यक्तस्वभावं जगत् ॥१५३०॥  


महोदधेः । (सु।र। १४२८)  


३३। भोगावली  


राजन्न् उद्दामनिद्राभरविवशभुजावल्लरीणाम् इदानीं  
विश्राम्यन्तु त्वदन्तःपुरहरिणदृशां चामरभ्रामणानि ।  
सेवन्ते देवम् एते तुहिनकणभृतः सौधजालान्तराल  
प्राप्ताः प्रत्यग्रजाग्रन्नलिनवनरजोग्राहिणो गन्धवाहाः ॥१५३१॥  


उमापतिधरस्य ।  


भिन्दानः सुन्दरीणां पतिषु रुषमयं हर्म्यपारावतानां  
वाचालत्वं दधानः कवितृषु च गुणं प्रातिभं सन्दधानः ।  
प्रातस् त्यस् तूर्यघोषः स्थगयति गगनं मांसलः पांशुतल्पाद्  
अस्वल्पाद् उत्थितानां नरवर करिणां शृङ्खलशिञ्जितेन ॥१५३२॥  


राजशेखरस्य । (वि।शा।भ। १।१२, स्व् २२२३, शा।प। ३७२२)  


निद्राजिह्मदृशः सखीष्व् अपि सवैलक्ष्या नखाङ्कव्रण  
व्यादष्टांशुखलेखया प्रतिपदं सीत्कारिवक्त्रेन्दवः ।  
त्वत्सेवासमुपागतक्षितिभुजां निर्यान्ति लीलागृहाद्  
एताः प्रौढरतिश्रमप्रशिथिलैर् अङ्गैः कुरङ्गीदृशः ॥१५३३॥  


धोयीकस्य ।  


अम्लानस्तवकन्ति कुन्तलभरे सीमन्तसीमास्विमाः   
सिन्दूरन्ति कपोलभित्तिषु मिलन्मैरेयरागन्ति च ।  
प्रौढेर्ष्याद्युतिविश्रमन्ति नयनोपान्ते कुरङ्गीदृशः   
बिम्बोष्ठे क्षितिपाल बालतरणेर् लाक्षारसन्ति त्विषः ॥१५३४॥  


साञ्चाधरस्य ।   


उत्कर्णं करिणां गणेन विकसन् मोदं चिराद् बर्हिभिः  
क्रीडाकेशरिभिश् च पञ्जरगतैः कोपस्फुरल्लोचनम् ।  
कुञ्जोत्सङ्गभुवि प्रकम्पतरलं सीमन्तिनीभिः क्षणात्  
पीतः श्रोत्रपुटेन देव परितः प्रातर् मृदङ्गध्वनिः ॥१५३५॥  


तस्यैव ।   


३४। तूर्यध्वनिः  


हेरम्बध्वनिडम्बरप्रतिनिधिः क्रीडन्नृपञ्चानन  
क्ष्वेडोत्पीडसुहृन्नदीपतिनदद्वेलोमिगर्जासखः ।  
संवर्ताम्बुदवृन्दमन्दरसितस्पर्धी तवायं मृधे  
शत्रुश्रोत्रदरीषु मूर्च्छति चमूभेरीरवो भैरवः ॥१५३६॥  


हरेः ।  


देव त्वद्विजयप्रयाणसमये ढक्का हताः सैनिकैर्  
मन्द्रं दध्वनुरद्रिकुक्षिषु जरत्पारीन्द्रनिद्राद्रुहः ।  
तन्वाना मलयाद्रिषु प्रतिरवं ध्यानक्षतिं योगिषु  
क्रोधं दिक्करिषु प्रकम्पम् अरिषु त्रासं रवेर् वाजिषु ॥१५३७॥  


कस्यचित् ।  


गुञ्जत्क्रौञ्चनिकुञ्जकुञ्जरघटाविस्तीर्णकर्णज्वराः  
प्राक्प्रत्यग्धरणीन्द्रकन्दरजरत्पारीन्द्रनिद्राद्रुहः ।  
लङ्काङ्क त्रिककुत्प्रतिध्वनिघनाः पर्यन्तयात्राजये  
यस्य भ्रेमुरमन्दमन्दररवैर् आशारुधो घोषणाः ॥१५३८॥  


जयदेवस्य । (सु।र। १५६७)  


यस्याविर्भूतभीतिप्रतिभटपृतनागर्भिणीभ्रूणभार  
भ्रंशभ्रेशाभिभूत्यै प्लवनम् इव भजन्न् अम्भसाम्भोनिधीनाम् ।  
सम्भारं सम्भ्रमस्य त्रिभुवनम् अभितो भूभृतां बिभ्रद् उच्चैः  
संरम्भोज्जृम्भणाय प्रतिरणम् अभवद् भूरिभेरीनिनादः ॥१५३९॥  


तस्यैव ।  


विघट्टयन्न् एष हठाद् अकुण्ठ  
वैकुण्ठकण्ठीरवकण्ठगर्जाम् ।  
भयङ्करो दिक्करिणां रणाग्रे  
भेरीरवो भैरवदुःश्रवस् ते ॥१५४०॥  


तस्यैव ।  


३५। धूलिः   


यस्योद्योगे बलानां दिशि दिशि वलताम् उज्जिहानै रजोभिर्  
जम्बालिन्य् अम्बरस्य स्रवदमरधुनीवारिपूरेण मार्गे ।  
संसीदच्चक्रशल्याकुलतरणिकरोत् पीडिताश्वीयदत्त  
द्वित्रावस्कन्दमन्दः कथम् अपि चलति स्यन्दनो भानवीयः ॥१५४१॥  


बाणस्य । (सु।र। १५६५)  


सप्तद्वीपकुटुम्बभूतलभुवो निष्पीतसप्ताब्धयस्  
तन्मार्गेण च सप्तपन्नगफणारत्नावलोकच्छिदः ।  
क्रीडा दिग्विजये च सप्तजगतीभाजो यद् अक्षौहिणी  
जन्माः प्रसरन्ति सप्तपवनस्कन्धस्पृशो धूलयः ॥१५४२॥  


मुरारेः ।  


यस्याशाविजयप्रवृत्तपृतनाचक्रे परिक्रामति  
क्षुण्णक्ष्मातलधूलिसङ्कुलम् अभून् मर्त्यस्थलाभं ।  
एतस्याम् अदसीयसम्प्लवपरिक्षीणाम्भसि प्रावृषि   
प्रायः सम्भवति स्म भूपरिसरे भूयान् इवावग्रहः ॥१५४३॥  


तिलचन्द्रस्य ।  


अब्धौ मज्जन्ति मीना इव फणिन इव क्षौणिरन्ध्रं विशन्ति   
क्रामन्त्य् अद्रीन् विहङ्गा इव कपय इव क्वाप्य् अरण्ये चरन्ति ।  
देव क्ष्मापालशक्र प्रसरदनुपमत्वच्चमूचक्रवाह  
व्यूहव्याधूतधूलीपटलहतदृशः कान्दिशीकाः क्षितीशाः ॥१५४४॥  


विश्वेश्वरस्य ।  


भूतिस्नानप्रमोदं तनुभिर् अलभत स्पष्टम् अष्टाभिर् ईशो  
भूयस् तुङ्गत्वम् आपुः पिहितगिरिगुहागह्वरआः क्ष्माधरेन्द्राः ।  
यात्रायां यस्य खेलत्तुरगखुरखुरोत्खातधूलीभरेण  
प्रापुर् वर्षाभ्रलक्ष्मीम् अतिमलिनतया शारदास् तोयवाहाः ॥१५४५॥  


तस्यैव ।  


३६। अश्वधूलिः   


यात्रा नेहसि यस्य दिग्विजयिनः काम्बोजवाहावली  
विङ्खोल्लेल्खविसर्पिणि क्षितिरजःपूरे वियच् चुम्बति ।   
भानोर् वाजिभिर् अङ्गकर्षणरसानन्दः समासादितो  
लब्धः किं च नभस्तलामरधुनीपङ्केरुहैर् अन्वयः ॥१५४६॥  


वसुकल्पस्य । (सु।र। १३८१)  


देव त्वद्विजये तुरङ्गम् अखुरव्रातक्षतक्ष्मातल  
प्रोद्भूते परितः परागपटले दिक्चक्रम् आक्रमति ।  
अक्ष्णां पङ्क्तिशतानि निन्दति निजं हस्तद्वयं निन्दति  
स्वां निन्दत्य् अनिमेषतां परिपतद्बास्पाम्बुधारो हरिः ॥१५४७॥  


जयोकस्य ।  


वाहव्यूहखुराग्रटङ्कविहतिक्षुण्णक्षमाजन्माभिर्  
धूलिभिः पिहिते विहायसि भवत्प्रस्थानकालोत्सवे ।  
दिङ्मोहाकुलसूरसूतविपथभ्राम्यत्तुरङ्गावली  
दीर्घायुः प्रतिवासरं प्रतिदिशं व्यस्तो रविर् भ्राम्यति ॥१५४८॥  


महोदधेः । (सु।र। १४४७)  


त्वद्भावावलिटापटङ्कविगलद्भूगोलधूलीभरैर्  
उत्पत्यापतयालुभिः स्थलमये जाते’द्य नीराम्बुधौ ।  
शङ्के सेतुकथैककर्मठभुजाशौटीरशाखामृगा  
हङ्कारस्तुतिभिर् भविष्यति कथं न व्रीडितो मारुतिः ॥१५४९॥  


हीरोकस्य ।  


सप्ताम्भोधीन् पिबद्भिर् दिशि दिशि सरितः स्वादयद्भिस् तडाग  
व्यूहं गण्डूषयद्भिर् गगनतलगतां जाह्न्वईम् उल्लिहद्भिः ।  
यात्रायां यस्य हेलाचलतुरगचमूशश्वदुद्धूतधूली  
पूरैर् ऐकाब्धिमात्रव्ययजनितमदो लज्जितः कुम्भजन्मा ॥१५५०॥  


छित्तपस्य ।  


३७। सङ्ग्रामधूलिः  


यस्याहवे हयचमूखुरखण्डितोर्वी  
पांशुप्रसारपरिपूर्तिभिया वहन्ति ।  
नेत्राणि नित्यविकचानि मरुत्तरुण्यो  
नीरन्ध्रपाणिपुटयुग्मपिधानवन्ति ॥१५५१॥  


राजशेखरस्य ।  


त्वङ्गत्तुरङ्गमुखरोच्छलितै रजोभिर्  
लग्नैर् अजस्रगलदस्रसहस्रनेत्रः ।  
पाणिग्रहे समरभूमिजयश्रियस् ते  
स्वाराड्यं नृपतिनाथ सहस्रधारः ॥१५५२॥  


पजोकस्य ।  


त्वङ्गद्वैरिकरीन्द्रकुम्भनिपतन् निस्त्रिंशलेखोल्लसद्  
वह्निज्वालतडित्करम्बिततनुर् व्रध्नत्विषो रुन्धती ।  
राजंस् तर्पितबर्हिणा सरभसैर् आलोकिता चातकैर्  
बलात् त्वद्बलधूलिजालजलदश्रेणी समुत्सर्पति ॥१५५३॥  


सुरभेः ।  


एतत्कृत्तोत्तमाङ्गप्रतिसुभटनटारब्धनाट्याद्भुतानां  
कष्टं द्रष्टैव नाभूद् भुवि समरसमालोकिलोकास्पदे’पि ।  
अश्वैर् अस्वैरवेगैः कृतखुरखुरलीमङ्क्षुविक्षुद्यमान  
क्ष्मापृष्ठोत्तिष्ठदन्धङ्करणरणधुराधूलिधारान्धकारात् ॥१५५४॥  


कविपण्डितश्रीहर्षस्य । (न्च् १२।१००)  


मातङ्गाभोदवीथीविकसितमहसि प्रौढसेनापराग  
ध्वान्तोद्गारे गरीयस्य् उपनयति मुहुर् विश्वदिङ्मोहमुद्राम् ।  
कीरित्र् वेलावनेषु भ्रमति भुजम् अथालम्बते वीरलक्ष्मीर्  
देव त्वत्खड्गधारासरणिपरिसरे वैरिणो निष्पतन्ति ॥१५५५॥  


जलचन्द्रस्य ।  


३८। युद्धम्   


राजन् वाजिपदातिकुञ्जरशिरश्छिन्नं रणे यत् त्वया  
नृत्यद्योधकबन्धकण्ठमिलितं तेनारिवीरव्रजः ।  
हेरम्बीयति किन्नरीयति शिरोराहूयतीति क्षणं  
निर्माणं तव बङ्गनायक कथापाण्डित्यम् उन्मीलति ॥१५५६॥  


उदयादित्यस्य ।  


सङ्ग्रामाङ्गणसङ्गतेन भवता चापे समारोपिते  
देवाकर्णय येन येन सहसा यद्यत्समासादितम् ।  
कोदण्डेन शराः शरैर् अशिरस् तेनापि भूमण्डलं  
तेन त्वं भवता च कीर्तिर् अनघा कीर्त्या च लोकत्रयम् ॥१५५७॥  


कर्कराजस्य । (स।क।आ। १।११५, सु।र। १४०७)  


शत्रूणां कालरात्रौ समिति समुदिते बाणवर्षान्धकारे  
प्राग्भारे खड्गधारां सरितम् इव समुत्तीर्य मग्नारिवंशाम् ।  
अन्योन्याघातमत्तद्विरदघनघटादन्तविद्युच्छटाभिः  
पश्यन्तीयं समन्ताद् अभिसरति मुदा सांयुगीनं जयश्रीः ॥१५५८॥  


जयदेवस्य ।  


यदस्त्रव्यापाराद् अभिमुखहतैः क्षत्रियभटैः   
स्वसत्त्वेन क्रीतं भुवनम् अभिसर्पद्भिर् अभितः ।  
कृतच्छिद्रश्रेणीविधुरपरिभोगं भगवतो  
गभस्तीनां पत्युस् तितौतुलनां मण्डलम् अगात् ॥१५५९॥  


मुरारेः ।  


यन् निस्त्रिंशहतोद्गतैर् अरिशिरश् चक्रैर् बभूव क्षणं  
लोके चान्द्रमसे विधुन्तुदघटावस्कन्दकोलाहलः ।  
किं चामीभिर् अपि स्फुरन्मुखतया शीतांशुकोटिभ्रमं  
बिभ्राणैर् उदपादि राहुभुवने भूयान् सुभिक्षोत्सवः ॥१५६०॥  


तस्यैव । (सु।र। १५७०)  


३९। युद्धस्थली  


देव त्वद्भुजयोर् बलं न गदितुं वाचा वयं शक्नुमः  
कुर्वाणा हृदये’पि तत्पुलकिताः प्रत्यङ्गम् एते वयम् ।  
शक्ता सैव पुनस् तवासिपतनच्छिन्नद्विषत्कन्धरा  
रन्ध्रोद्वान्तसमीरभैरवरवा युद्धस्थली जल्पितुम् ॥१५६१॥  


छित्तपस्य ।  


रक्तस्रोतोवहायास् त्वरितम् अवतरन् स्नानतृष्णालुर् एको  
वीर त्वद्वैर्सेनाघनपिशितवसापङ्कमग्नैकजङ्घः ।  
साक्रन्दक्वाणम् आसीत् प्रसरदपसरत्पाणिभिः कृष्टमुक्तस्  
तीरस्थैर् उत्तितीर्षुः परिहसितपरैस् तृप्तिभिः प्रेतवृद्धः ॥१५६२॥  


नीलस्य ।  


श्लाघन्ते नहि तानि यस्य भुजयोर् अद्यापि युद्धस्थली  
सीमान्ते रिपुकीकसोत्थितकुशव्याजेन रोमाञ्चिताः ।  
पूर्वाभ्यासगताभिर् अङ्कपलभुग्दंष्ट्रावलीचर्वणान्  
निर्मांसास्थितयोच्चरत्कटकटस्पष्टाक्षरश्रेणयः ॥१५६३॥  


गोतिथीयदिवाकरस्य ।  


निर्यन्नाराचधाराचयखचितपतन्मत्तमातङ्गजातं  
जातं यस्यारिसेनारुधिरजलनिधावन्तरीपभ्रमाय ।  
सुप्ता यस्मिन् रतान्ते सह च सहचरैर् नालवन्नागनासा  
रन्ध्रद्वन्द्वैकपात्रे रुधिरमधुरसं प्रेतकान्ताः ॥१५६४॥  


जयदेवस्य ।  


कृष्टे घोटकटापसम्पुटघटाफालाग्रसङ्घट्टनैश्  
छिन्नारातिकबन्धरन्ध्रविगलद्रक्तेन सिक्ते रणे ।  
मूलेन त्वदसिप्रहारपतिता वैरीभदन्तव्रजा  
राजन्ते जगदग्रपल्लवियशोबीजप्ररोहा इव ॥१५६५॥  


वीरदत्तस्य ।  


४०। दिग्विजयः  


क्षिप्तः क्षीरगृहे न दुग्धजलधिः कोषे न हेमाचलो  
दिक्पालाः अपि पालिपालनविधाव आनीय नारोपिताः ।  
नो वा दिक्करिणः क्वणन् मधुलिहः पर्यायपर्याणन  
क्रीडायां विनियोजिता वद कृतं किं किं त्वया दिग्जये ॥१५६६॥  


कस्यचित् । (सु।र। १४४६, दक्षस्य)  


देवे दिग्विजयोद्यते धृतधनुविद्वेषिसीमन्तिनी  
वैधव्यव्रतदायिनी प्रतिदिशं रोषाद् उपक्रामति ।  
किं ब्रूमो’न्यद् इतो’धिकं रतिर् अतित्रासान् न पौष्पं करे  
भर्तुर् भर्तुर् मदान् मदान्धमधुपीनीलीनिचोलं धनुः ॥१५६७॥  


नारायणदत्तस्य ।  


तत्तद्विक्रमदोहदेन विलसद्दोर्दण्डदम्भोलिना  
विद्वेषिव्ययकर्मठेन दिशता निर्वीरम् उर्वीतलम् ।  
किं ब्रूमश् चतुरब्धिसीमभुवनं राजन् वदातन्वता  
येनाभूर् विजिगीषुणा विदधिरे दिक्पालशेषा दिशः ॥१५६८॥  


उमापतिधरस्य ।  


आकौमारं समरजयिना कुर्वतोर् वीमवीराम्   
एतेनामी कथम् इव दिशाम् ईशितारो विमुक्ताः ।  
अन्तर्ज्ञातं वपुषि कलया तस्य ते’ष्टौ प्रविष्टाः   
प्रह्वीभूते प्रभवति नहि क्षत्रियाणां कृपाणः ॥१५६९॥  


उमापतिधरस्य ।  


एकः सङ्ग्रामरिङ्गत्तुरगखुररजोराजिभिर् नष्टदृष्टिर्   
दिग्यात्राजैत्रमत्तद्विरदभरनमद्भूमिभग्नस् तथान्यः ।  
वीराः के नाम तस्मात् त्रिजगति न ययुः क्षीणतां काणकुब्ज  
न्यायाद् एतेन मुक्ताव् अभयम् अभजतां वासवो वासुकिश् च ॥१५७०॥  


जयदेवस्य ।  


४१। रिपुः  


यान्त्य् एके परपुष्टतां बलिभुजो भ्राम्यन्ति केचिन् महीं  
केचिद् बिभ्रति लावकत्वम् अपरे जाता वने वर्तकाः ।  
केचित् खञ्जनकीभवन्ति सततोन्माथप्रमाथैर् अहो  
तिर्यक्ताम् अपि लम्भितैस् त्वदरिभिर् लब्धा न पक्षोन्नतिः ॥१५७१॥  


कस्यचित् । (स्व् २५८२)  


निर्भीकभ्रान्तभोगिन्य् अनलसमशके मांसलध्वान्तराशाव्  
आसारक्लिन्नकुड्ये वृषभनिकषणाव् अर्जितद्वारदारौ ।  
प्रत्यग्रोदीर्णगर्भे गलति वनगिरिग्रामदेवीगृहान्ते  
सन्त्रस्ताः शत्रवस् ते कथम् अपि रजनीं प्रावृषि प्रेरयन्ति ॥१५७२॥  


योगेश्वरस्य ।  


पद्ब्याम् ऊरुयुगं विभज्य भुजयोर् मध्यं निपीड्योरसा  
पार्श्वेषु प्रसभं प्रहृत्य नखरैर् दन्तैर् विलुप्याधरम् ।  
संसुप्तान् अवबोध्य युष्मदहितान् भूयो’पि भुङ्क्ते वने  
किं कान्ता सुरतैषिणी नहि नहि व्याघ्री करालानना ॥१५७३॥  


छित्तपस्य । (स।क।आ। ५।५००)  


मौखर्यं वरम् अस्तु देव तद् अपि प्रसूयते विस्मयाद्  
ऐश्वर्याणि परित्यजन्ति भवतो नाद्यापि ते वैरिणः ।  
मन्यूनां शतम् आचरन्ति कटकं क्रामन्ति भूमीभृतां  
पत्रालीं वलयन्ति च स्तनयुगाभोगे कुरङ्गीदृशाम् ॥१५७४॥  


जलचन्द्रस्य ।  


पदहीनान् बिलवसतीन्   
भुजगान् इव जातभोगसङ्कोचान् ।  
व्यथयति मन्त्राक्षरम् इव   
नाम तवारीन् वनेचरैर् गीतम् ॥१५७५॥  


दङ्कस्य । (सु।र। १३९३)  


४२। रिपुसम्भ्रमः  


कोषान् गेहेषु मुञ्चन् पथि करितुरगं बान्धवान् अर्घमार्गे  
दुर्गेष्व् अन्तःपुराणि प्रतिवलचक्रिताः पर्वतेभ्यो निवृत्ताः ।  
यस्योद्योगे भ्रमन्तः समसमयस्मारम्भगम्भीरभेरी  
भाङ्गाराकीर्णकर्णज्वरभरतरलप्रेक्षिताशाः क्षितीशाः ॥१५७६॥  


विश्वेश्वरस्य ।  


श्रुत्वा यं सहसागतं निजपुरात् त्रासेन निर्गच्छतां  
शत्रूणाम् अवरोधनैर् जललवप्रस्यन्दतिम्यत्पुटाः ।  
शुभ्रे सद्मनि पल्लविन्य् उपवने वाप्यां नवाम्भोरुहि   
क्रीडाद्रौ च सशाद्वले विवलितग्रीवैर् विमुक्ता दृशः ॥१५७७॥  


धनपतेः । (स।क।आ। १।८३)  


मुग्धे किं शुकपञ्जरेण रसिके किं सारकान्वेषणैः  
सुस्थे मुञ्चसि किं न चित्रफलकं किं वीणया रागिणि ।  
नायं भूषणसङ्ग्रहस्य समयो लीलावति त्वर्यताम्  
इत्य् आसन् पुरविद्रवे भवदरिस्त्रीणां वयस्यागिरः ॥१५७८॥  


राजशेखरस्य ।  


वत्से मालति मालिका न रचिता पुष्पैस् त्वदीयैर् मया  
रक्ताशोकतरो तवाप्य् अभिनवो नोत्तंसितः पल्लवः ।  
व्यालोआलिकुलावलीढमुकुलस् त्वं चूत नालोकितो  
हा धिक् कष्टम् इति ब्रुवन्ति नगरत्यागे तवारिस्त्रियः ॥१५७९॥  


गदाधरस्य ।  


मातर् मातर् जनक जनक प्रेयसि प्रेयसीति   
भ्रातर् भ्रातस् तनय तनय ज्यायसि ज्यायसीति ।  
यन् नासीरप्रचुरगध्यूहवित्रस्तवैरि  
स्त्रीपुंसानां विदलति दलद्दिक्कलापो विलापः ॥१५८०॥  


दाक्षिणात्यस्य ।  


४३। अरिवधूः  


कान्तारेषु करावलम्बिशिशवः पादैः स्रवल्लोहितैर्   
अर्चन्त्यः पदवीं विलोचनजलैर् आवेदयन्त्यः शुचम् ।  
दृष्टाः पान्थजनैर् विवृत्य सकृपं हाशब्दगर्भैर् मुखैर्   
यन्त्य् अह्ना सकलेन योजनतुरीयांशं तवारिस्त्रियः ॥१५८१॥  


पुरुषोत्तमस्य ।  


पारेकन्दरम् इङ्गुदीवनम् इतो नीवारकेदारिका  
स्वच्छन्दं सरसस् तटे कमलिनीवृन्दाढ्यमन्दानिलः ।  
स्वच्छं निर्झरवारिवारणरदोत्खातास् ततो भूरुहा  
इत्थं व्याधवधूर् विबोध्य नयति त्वद्वैरिवीराङ्गनाः ॥१५८२॥  


विभाकरस्य ।  


घ्रातं तालफलाशया स्तनयुगं बिम्बभ्रमेणाधरो  
दष्टं पाकविदीर्णदाडिमधिया लीढाः स्फुरन्तो रदाः ।  
भ्राम्यन्ती श्रमनिःसहानुविपिनं यद्वैरिसीमन्तिनी  
निद्राणा मुहुर् आहता म्हुर् अधिक्षिप्ता च शाखामृगैः ॥१५८३॥  


धनञ्जयस्य ।  


कुरु तरुषु गृहास्थां तल्पबुद्धिं तृणेषु  
त्वचि निवसनवाञ्छाम् अन्नतृष्णां फलेषु ।  
इति विनयति देव प्रेयसीं त्वद्रिपूणाम्  
अभिनववनवासोद्वेगमुग्धां किराती ॥१५८४॥  


वीरभद्रस्य ।  


न्यञ्चन्नीवीनिबद्धान्यकलिततिलकान्यक्वणत्कङ्कणानि   
भ्रश्यन्मञ्जीरशिञ्जान्य् अचलितवलयस्रञ्जि धौताञ्जनानि ।  
अप्रेङ्खत्तारहाराण्यवसितहसितश्रीणि शीर्णालकानि  
त्रुट्यत्सिन्दूरबिन्दूरबिन्दून्य् असकृद् अकृत यः शात्रवान्तःपुराणि ॥१५८५॥  


उमापतिधरस्य ।  


४४। अरिवधूबाष्पः  


हा चित्राङ्गि कुरङ्गि # # # # # हा राजहंसप्रिये  
हा चूतद्रुम हा प्रियङ्गुलतिके त्यक्ताः स्थ हा धिक् कथम् ।  
इत्थं त्वत्परिपन्थिपार्थिवपुरन्ध्रीणां वनप्रस्थितौ  
धाराधौतिकपोलयोर् नयनयोर् अस्रं न विश्राम्यति ॥१५८६॥  


गदाधरनाथस्य ।   


सन्दिष्टं मरुभूमिभूरुहचयैर् भूयाद् भवान् भूपतिर्  
निर्जेता नवखण्डमण्डलभुवो यत् त्वत्प्रसादाद् वयम् ।  
प्रत्यासन्नविपन्नहूणतरुणीनेत्रप्रणालीगलद्  
बाष्पाम्भःप्लवपूरपिच्छिलतलाः श्रीमुञ्ज मोदामहे ॥१५८७॥  


कस्यचित् । (सु।र। १३९८)  


एतद् भीतारिनारी गिरिबिलविगलद्वासरा निःसरन्ती  
स्वक्रीडाहंसमोहग्रहिलशिशुभृशप्रार्थि तोन्निद्रचन्द्रा ।  
आक्रन्दद् भूरि यत् तन् नयनजलमिलच्चन्द्रहंसानुबिम्ब  
प्रत्यासत्तिप्रहृष्यत्तनयविहसितैर् आश्वसीन् न्यश्वसीच् च ॥१५८८॥  


कविपण्डितश्रीहर्षस्य । (न्च् १२।२८)  


गम्भीरनीरसरसीर् अपि पुरुषाः  
कुर्वन्ति ये दिनकरस्य करास् त एव ।  
त्वद्वैरिवीरवनितानयनाम्बुलेश  
शोषे कथं प्रतिहता इति मे वितर्कः ॥१५८९॥  


कल्पदत्तस्य । (सु।र। १४२४)  


के य्¨¨उयं मुनयः किम् अत्र तपसे स्थानं समीहामहे  
नीवाराङ्कुरदन्तुरा नियमितव्याधास्ति विन्ध्याटवी ।  
सा सम्प्रत्य् अवनीमहेन्द्र भवतो विद्वेषिवामभ्रुवाम्  
अश्रान्तच्युतलोललोचनपयोवन्याभिर् अन्यादृशी ॥१५९०॥  


कविराजसोमस्य ।  


४५। अरिपुरम्  


अधाक्षीन् नो लङ्काम् अयम् अयम् उदन्वन्तम् अतरद्   
विशल्यां सौमित्रैर् अयम् उपनिनायौषधिवराम् ।  
इति स्मारं स्मारं त्वदरिनगरीभित्तिलिखितं   
हनूमन्तं दन्तैर् दशति कुपितो राक्षसगणः ॥१५९१॥  


परिमलस्य । (शा।प। १२६७)  


लूतातन्तुपटावनद्धशिरसो वेल्लल्लतासन्ततेर्  
अन्योन्यं मिलनाच् चिरस्पृहम् इव व्यासक्तकण्ठग्रहाः ।  
क्रीडानिर्वृतघूत्कृतिरवैः साक्रन्दबद्धारवं  
क्रन्दन्ति त्वदरातिराजनगरीरथ्याभुवो वीरुधः ॥१५९२॥  


युवराजस्य ।  


वर्षासम्भृतपीतिमानमनवं स्तब्धाङ्घ्रिहस्तद्वयं  
भेकं मूर्ध्नि निगृह्य कज्जलरजःश्यामं भुजङ्गं स्थितम् ।  
मुग्धाव्याधवधूस् तवारिनगरे शून्ये चिरात् सम्प्रति   
स्वर्णोपस्कृतमुष्टिसायकधिया साकूतम् आकर्षति ॥१५९३॥  


छित्तपस्य । (सु।र। १४०१)  


लीलाचूततमालकेशरतरुस्कन्धे प्रवृद्धालय  
स्वेच्छोन्मदकर्करेटुरटितैर् भीमं बहिः काननम् ।  
अन्तर्वेश्मविलोलचर्मचटकापक्ष्माञ्चलोद्वीजन  
क्रीडासुप्तपिशाचदम्पतिपुरं राजन् भवद्विद्विषाम् ॥१५९४॥  


विश्वेश्वरस्य ।  


क्रूरोत्कूजत्करेटुप्रतिरवविरसज्जर्जरग्रन्थिबन्धाः  
स्थाआर्थिप्रेतमल्लद्वयकलहसमावर्जितस्थूलशाखाः ।  
गोलोमीच्छन्न् अमातृप्रतिकृतिविरतप्रत्यभिज्ञा दिवापि  
त्वच्छत्रुग्रामदेवीनिलयनतरवस् त्रासम् उत्पादयन्ति ॥१५९५॥  


कस्यचित् ।  


४६। अरिगृहम्  


द्वारं खड्गिभिर् आवृतं बहिर् अपि प्रसिव्न्नगण्डैर् गजैर्  
अन्तः कञ्चुकिभिः स्फूरन् मणिधरैर् अध्यासिता भूमयः ।  
आक्रान्तं महिषीभिर् एव शयनं त्वद्विद्विषां मन्दिरे  
राजन् सैव चिरन्तनप्रणयिनीशून्ये’पि राज्यस्थितिः ॥१५९६॥  


योगेश्वरस्य । (सु।र। १४०३, स्व् २५६९, सू।मु। ९७।७८, कुवल्, प्। १६१)  


वन्यो हस्ती स्फटिकघटिते भित्तभोगेषु बिम्बं  
दृष्ट्वा रुष्टः प्रतिगज इति त्वद्द्विषां मन्दिरेषु ।  
दन्ताघाताकुलितदशनस् तत् पुनर् वीक्षमाणो  
मन्दं मन्दं स्पृशति करिणीशङ्कया साहसाङ्कः ॥१५९७॥  


वेतालस्य ।  


रन्ध्रे सन्न्यस्तदृष्टिः क्षितिनिहिततनुः क्रीडसंलीनपुच्छः  
प्रत्याशायोजितात्मा ग्रहणपरिणतः स्तब्धकर्णो विशङ्कः ।  
सङ्कोचाबद्धदेहो नियमितचरणः प्रस्फुरच्छ्मश्रुजालः   
शून्ये राजन् विडालस् तव रिपुभवने मूषिकान् उच्छिनत्ति ॥१५९८॥  


योगेश्वरस्य ।  


वत्से माधवि तात चम्पक शिशो माकन्द कौन्दि प्रिये  
हा मातर् मदयन्ति हा कुरवक भ्रातः खसर् मालति ।  
इत्य् एवं रिपुमन्दिरेषु भवतः शृण्वन्ति नक्तञ्चरा  
गोलाङ्गूलविमर्दसम्भ्रमवशाद् उद्यानदेवीगिरः ॥१५९९॥  


शुभाङ्कस्य । (सु।र। १४१२)  


स्नातः सम्प्रति वारिवाहसलिलैः संरूढशप्पाङ्कुर  
व्याजेनात्तकुशाः प्रणालसलिलैर् दत्त्वा निवापाञ्जलिम् ।  
प्रासादास् तव विद्विषां परिपत्कुड्यस्य पिण्डच्छलात्  
कुर्वन्ति प्रतिवासरं निजपतिप्रेताय पिण्डक्रियाम् ॥१६००॥  


महादेवस्य ।  


४७। यशः   


मूलं फणाः फणिपतेर् गगनं च मध्यः  
शाखा दिशो जलधिमण्डलम् आलवालम् ।   
त्रैलोक्यनाथ तव देव यशोद्रुमस्य  
तारागणाः सुमनसः फलम् इन्दुबिम्बम् ॥१६०१॥  


श्रीहनूमतः ।  


मातुः स्वेदमयं ततान पृथुकः क्रोडेन धात्र्याम् असौ  
रागाढ्यस् तरुणः पुरन्दरपुरस्त्रीन्यस्तकण्ठग्रहः ।  
ज्यायान् अप्य् अभिनत्पितामहपदं नित्याविनीतस् तनू  
जन्मा ते यशसां गणस् तदुचितव्रीडो’सि तत्कीर्तने ॥१६०२॥  


छित्तपस्य । (सू।मु। ९७।३९)  


बद्धो नैष न लङ्घितो न मथितः पीतो न वा बाडव  
व्यग्रो नापि यशोमयो यदुपतेर् अम्लायमानो’म्बुधिः ।  
अब्धींल् लब्धपराभवानधरयन्न् अर्वाग् अथो’र्वीभृतः   
कुर्वन् गर्वविलङ्घितावधिर् अधि ब्रह्माण्डम् आरोहति ॥१६०३॥  


वाचस्पतेः ।  


ऐरावणन्ति करिणः फणिनो’प्य् अशेषाः  
शेषन्ति हन्त विहगा अपि हंसितारः ।  
नीलोत्पलानि कुमुदन्ति च सर्वशैलाः  
कैलासितुं व्यवसिता भवतो यशोभिः ॥१६०४॥  


महाशक्तेः । (सु।र। १०११)  


देव स्वस्ति वयं द्विजास् तत इतस् तीर्थेषु निष्कल्मषाः  
कालिन्दीसुरसिन्धुसङ्गपयसि स्नातुं समीहामहे ।  
तद् याचेमहि सप्तविष्टपशुचीभावैकतानव्रतं  
संयच्छ स्वयशः सितासितपयोभेदाद् विवेको’स्तु नः ॥१६०५॥  


रथाङ्गस्य । (सु।र। ९९५)  


४८। सवीर्ययशः  


न तच् चित्रं चित्ते विततकरवालोग्ररसनो  
महीभारं सोढुं भुजभुजगराजः प्रभवति ।  
यद् उद्भूतेनेदं नवविसलतातन्तुशुचिना  
यशोन्रिमोकेण स्थगितम् अवनीमण्डलम् अभूत् ॥१६०६॥  


सङ्घश्रियः । (सु।र। १०१३)  


श्रीमन्पातालकुक्षिम्भरिभरितसुरस्थानम् अम्भोधिरोधो  
रोधि क्ष्माशोधि शुद्धं प्रसरति यद् इदं त्वद्यशस् तत् किम् आहुः ।  
तद् ब्रूमस् त्वत्प्रतापानलमिलनकृतक्वाथसम्भारदूर  
स्फारोत्तालो’यम् अभ्रंलिहलहरिभरो वर्धते दुग्धसिन्धुः ॥१६०७॥  


श्रीकण्ठस्य ।  


चन्द्राभैर् भवतो यशोभिर् अमलैर् विस्तारितायां दिशि  
ज्योत्स्नायां तव वैरिवर्गवदने विश्रान्तम् अन्धं तमः ।  
किं च भ्रूतिलकान्तपातमिलितश्रीभारसंवर्धित  
प्रेमाणि प्रहसन्ति बन्धुकुमुदान्य् आमोदवन्ति स्फुटम् ॥१६०८॥  


गोसोकस्य ।  


दृष्टं सङ्गरसाक्षिभिर् निगदितं वैतालिकश्रेणिभिर्  
न्यस्तं चेतसि खञ्जनैः सुकविभिः काव्येषु सञ्चारितम् ।  
उत्कीर्णं कुशलैः प्रशस्तिषु सदा गीतं च नाकेषदां  
दानैर् निर्जितवैरिवीर भवतश् चन्द्रावदातं यशः ॥१६०९॥  


राजशेखरस्य । (सु।र। १०००)  


मुक्ताशीकरनिर्झरासु सदसि क्षुण्णासु कुम्भस्थलीष्व्  
आदन्तः स्फुटकर्णचामरदृशास्वावर्जिनां दन्तिनाम् ।  
क्षेत्रीकृत्य वरूथिनीं युधि जयश्रीकर्षकेण द्विषां  
येनोप्ता इव मुष्टिभिर् निजयशोबीजच्छटा रेजिरे ॥१६१०॥  


भिक्षोः ।  


४९। प्रशस्तयशः  


आक्षिप्ता चामरश्रीः प्रसभम् अपहृतः पौण्डरीको विलासः   
प्रच्छन्नो वीरकम्बुः समजनि विहितः कण्ठभाराय हारः ।  
लुप्तो हासप्रकाशः कम् अपि परिभवं प्रापितः पुष्पराशिश्  
चन्द्राभैर् यद्यशोभिः प्रतिधरणिभुजां निह्नुता किं च कीर्तिः ॥१६११॥  


श्रीमत्केशवसेनदेवस्य ।   


अम्भोधिक्षिप्तमुक्तारुचिहरिचरणोद्गीर्णगङ्गाम्बुतुल्यं   
कालिन्दीफेनकान्तिस्फुरितफणधरोन्मुक्तनिर्मोकरोचिः ।  
कर्णाटीकुन्तलान्तर्विगलितसुमनोदामरम्यं समन्ताच्   
छ्रीखण्डालेपलक्ष्मीम् उपनयति यशो यस्य खड्गप्रसूतम् ॥१६१२॥  


जलचन्द्रस्य ।  


भूचक्रं कियद् एतद् आवृतम् अभूद् यद् वामनस्याङ्घ्रिणा  
नागानां कियद् आस्पदं यदुरसा लङ्घन्ति गूढाङ्घ्रयः ।  
एकाहाद् यद् अनूरुर् अञ्चति कियन् मात्रं तद् अप्य् अम्बरं  
यस्येतीव यशो ह्रिया त्रिभुवनं व्याप्यापि नो तृप्यति ॥१६१३॥  


उमापतिधरस्य ।  


गृहाद् गृहम् उपागतं व्रजति पत्तनं पत्तनाद्  
वनाद् धनम् अनुद्रुतं भ्रमति पादपं पादपात् ।  
गिरेर् गिरिम् अधिश्रितं तरति वारिधिं वारिधेर्  
यदीयम् अरिसुन्दरीनिकरपृष्ठलग्नं यशः ॥१६१४॥  


तस्यैव ।  


आस्ते दामोदरीयाम् इयम् उदरदरीं याव् अलम्ब्य त्रिलोकी  
सम्मातुं शक्नुवन्ति प्रथिमभरवशाद् अत्र नैतद् यशांसि ।  
ताम् एतां पूरयित्वा निरगुर् इव मधुध्वंसिनः पाण्डुपद्म  
च्छद्मापन्नानि तानि द्विपदशनसनाभीनि नाभीपथेन ॥१६१५॥  


कविपण्डितश्रीहर्षस्य । (न्च् १२।९५, स्व् २५२०, सू।मु। ९७।२३)  


५०। कीर्तिः   


का त्वं, कुन्तलमल्लकीर्तिर्, अहह क्वासि स्थिता, न क्वचित्  
सख्यस् तास् तव कुत्र कुत्र वद वाग् लक्ष्मीस् रुचः सम्प्रति ।  
वाग् याता चतुराननस्य वदनं लक्ष्मीर् मुरारेर् उरः  
कान्तिर् मण्डलम् ऐन्दवं मम पुनर् नाद्यापि विश्रामभूः ॥१६१६॥  


छित्तपस्य । (सु।र। १००५)  


रामः सैन्यसमन्वितः कृतशिलासेतुर् यद् अम्भोनिधेः  
पारं लङ्घितवान् पुरा तद् अधुना नाश्चर्यम् उत्पादयेत् ।  
एकाकिन्य् अपि सेतुबन्धरहितान् सप्तापि वारां निधीन्  
हेलाभिस् तव देव कीर्तिवनिता यस्मात् समुल्लङ्घति ॥१६१७॥  


तस्यैव । (सु।र। १०१२)  


किं वृत्तान्तैः परगृहगतैः किन्तु नाहं समरथस्  
तूष्णीं स्थातुं प्रकृतिमुखरो दाक्षिणात्यस्वभावः ।  
देशे देशे विपणिषु तथा चत्वरे पानगोष्ठ्याम्  
उन्मत्तेव भ्रमति भवतो वल्लभा हन्त कीर्तिः ॥१६१८॥  


तुतातितस्य । (स्व् २५४४, सु।र। ९९६, शा।प। १२२७)  


अनन्तासौ कीर्तिः कविकुमुदबन्धोः क्षितिपतेस्   
त्रिलोकीयं क्षुद्रा तद् इह कथम् अस्याः स्थितिर् इति ।  
मुधेयं वः शङ्का कलयत कियद्दर्पणतलं   
विशाला किं तत्र स्फुरति न कवीन्द्रप्रतिकृतिः ॥१६१९॥  


पञ्चाक्षरस्य ।  


ध्यायन्ती निरपायनायकगुणं त्वत्कीर्तिर् अम्भोनिधेर्  
भ्राम्यनित् विपिनान्तरेषु विरहव्यग्रेव पाण्डुच्छविः ।  
चन्द्रं निन्दति चन्दनं न सहते द्वेष्टि श्रियं शारदीं  
दूराद् एव निराकरोति करकाकर्पूरहारस्रजः ॥१६२०॥  


शरणस्य ।  


५१। सवीर्यकीर्तिः   


वीरक्षीरसमुद्रसान्द्रलहरीलावण्यलक्ष्मीमुसस्  
त्वत्कीर्तेस् तुलनां कलङ्कमलिनो धत्ते कथं चन्द्रमाः ।  
स्याद् एवं त्वदरातिसौधशिखरप्रोद्भूतशष्पाङ्कुर  
ग्रासव्यग्रमनाः पतेद् यदि पुनस् तस्याङ्कशायी मृगः ॥१६२१॥  


शाक्यरक्षितस्य । (सू।मु। ९७।३०)  


निःसृत्याहवसागराद् अथ पुनः संसृत्य पृथ्वीतलं  
कृत्वाधो हिमशैलम् ईश्वरशिरःशीतांशुलेखाम् अपि ।  
गङ्गेव स्मृतजन्मभूमिर् अमरैः साश्चर्यम् आलोकिता  
कीर्तिस् ते प्रतिलोमलङ्घितवियद्ब्रह्माण्डम् आरोहति ॥१६२२॥  


वाक्पतेः । (सू।मु। ९७।४४)  


आसीद् उप्तं यद् एतद् रणभुवि भवता वैरिमातङ्गकुम्भान्  
मुक्ताबीजं विमुक्तं त्रिजगति जनयामास कीर्तिद्रुमं ते ।  
शेषो मूलं प्रकाण्डं हिमगिरिर् उदधिर् दुग्धपूरालवालं  
ज्योत्स्ना शाखाप्रतानः कुसुमम् उडुचया यस्य चन्द्रः फलं च ॥१६२३॥  


हरेः । (सु।र। १००६)  


एका गङ्गा प्रयागे मलयपरिसरे चन्दनं मौक्तिकाली  
कान्ताकण्ठे हिमांशुर् वियति सरसि श्वेतम् अब्जं तथास्याः ।  
कालिन्दी कालसर्पा मरकततरलो लाञ्छनं भृङ्गमालेत्य्   
एवं ते यत्र कीर्तिः परिणमति युता यत्र शत्रोर् अकीर्त्या ॥१६२४॥  


रामस्य ।  


सा चन्द्राद् अपि चन्दनाद् अपि दरव्याकोषकुन्दाद् अपि  
क्षीराब्धेर् अपि शेषतो’पि फणिनश् चण्डीशहासाद् अपि ।  
कर्णातीसितदन्तपत्रमहसो’प्य् अत्यन्तम् उद्द्योतिनी  
कीर्तिस् ते भुजवीर्यनिर्जितरिपोर् लोकत्रयं भ्राम्यति ॥१६२५॥  


राजशेखरस्य । (सु।र। ९९७)  


५२। प्रशस्तकीर्तिः   


अन्तःसन्तोषबाष्पैः स्थगयति नयनं न श्रुतिभ्रंशभीरुर्  
नाङ्गेनानस्तिरोमा रचयति पुलकश्रेणिम् आनन्दकन्दाम् ।  
न क्षोणीभङ्गभीरुः कलयति च शिरःकम्पनं तन् न विद्मः   
शृण्वन्न् एतस्य कीर्तीः कथम् उरगपतिः प्रीतिम् आविष्करोति ॥१६२६॥  


कविपण्डितश्रीहर्षस्य । (न्च् १२।३९, सू।मु। ९७।२४)  


क्षीरोदन्वान् अलीकः कपटमयतनुस् त्र्यम्बकस्याट्टहासो  
मिथ्यानीहारसम्पत्त्रिभुवनविवरे कृत्रिमा पौर्णमासी ।  
संवृत्ताम्भोदवृन्दस्फुरदूरुकरकासारसन्देहदायी  
दायादः कुन्दभासां दिशि विदिशि बभौ यस्य कीर्तिप्रतानः ॥१६२७॥  


वसुकल्पस्य ।  


कैलासे निह्नुतश्रीः परिफितवपुः पार्वणः श्वेतभानुः   
शेषः प्रच्छन्नवेशः कलयति न रुचिं जाह्नवीवारिवेणिः ।  
पीतः क्षीराम्बुराशिः प्रसभम् अपहृतः कुञ्जरो देवभर्तुर्  
यत्कीर्तीनां विवर्तैर् अजनि स भगवान् एकदन्तो’प्य् अदन्तः ॥१६२८॥  


श्रीमत्केशवसेनदेवस्य ।  


यद्वर्त्मोद्याति रोद्धुं त्रिपुरहरगिरिग्रामणीस् तन् नियन्तुं  
कौवेरीं कुम्भजन्मा व्रजति यदि तदा दुर्धरा विन्ध्यवृद्धिः ।  
इत्थं यत्कीर्तिराशौ तिर्दशपतिपुराक्रान्तिदत्तप्रयाणे  
चिन्ताग्निः क्रूरकर्मा व्यथयति हृदयं तेजसाम् ईश्वरस्य ॥१६२९॥  


तस्यैव ।  


मलिनयति वैरिवदनं स्वजनं रञ्जयति धवलयति धात्रीम् ।  
अपि कुसुमविशदमूर्तिर् यत्कीर्तिश् चित्रम् आचरति ॥१६३०॥  


जयदेवस्य ।  


५३। कीर्तिगीतिः  


लीलालोलकराङ्गुलीहतिरणद्वीणागुणप्रोच्चरद्  
गान्धारध्वनिसंवदन्मृदुकलास्निग्धस्वरोद्गारिभिः ।  
लोलन्मौलिक्भिर् अर्धमीलितलसन्नेत्रैर् बलद्भूलतैर्  
गीयन्ते गगनेचरैः सुरपतेर् अग्रे भवत्कीर्तयः ॥१६३१॥  


सुरभेः ।  


भोगीन्द्रः प्रमदोत्तरङ्गमुरगीसङ्गीतगोष्ठीषु ते  
कीर्तिं देव शृणोतु विंशतिशती यच् चक्षुषां वर्तते ।  
रक्ताभिः सुरसुन्दरीभिर् अभितो गीतां तु कर्णद्वयी  
दुःस्थः श्रोष्यति नाम किं स हि सहस्राक्षो न चक्षुःश्रवाः ॥१६३२॥  


मुरारेः । (अर् ७।७९; स्व् २६३८)  


गीयन्ते यदि पन्नगीभिर् अनिशं त्वत्कीर्तयस् तद् वयं  
तुष्टा एव परं तु चेतसि चमत्कारो’यम् आरोहति ।  
तासां तादृशभावभङ्गिवलना संस्थानसन्दर्शिनि  
व्यालेन्द्रे रसधूतमूर्धनि महीचक्रं पुनर् भ्रङ्क्ष्यते ॥१६३३॥  


तस्यैव ।  


अद्य स्वर्गवधूगणे गुणमय त्वत्कीर्तिम् इन्दूज्ज्वलाम्   
उच्चैर् गायति निष्कलङ्किमदशाम् आदास्यते चन्द्रमाः ।  
गीताकर्णनमोदमुक्तयवसग्रासाभिलाषो वद   
स्वामिन्न् अङ्कमृगः कियन्ति हि दिनान्य् एतस्य वर्तिष्यते ॥१६३४॥  


तस्यैव । (सु।र। १००७)  


अस्य क्षोणिपतेः परार्धपरया लक्षीकृताः सङ्ख्यया   
प्रज्ञाचक्षुर् अवेक्ष्यमाणतिमिरप्रख्याः किलाकीर्त्तयः ।  
गीयन्ते स्वरम् अष्टमं कलयता जातेन वन्ध्योदरान्   
मूकानां प्रकरेण कूर्मरमणीदुग्धोदधेः रोधसि ॥१६३५॥  


कविपण्डितश्रीहर्षस्य । (कुवल्, प्। १४६, न्च् १२।१०६)  


५४। उच्चावचचाटुः  


अभ्युद्धृता वसुमती दलितं रिपूरः   
क्रीडीकृता बलवता बलिराजलक्ष्मीः ।  
एकत्र जन्मनि कृतं तदनेन यूना   
जन्मत्रये यद् अकरोत् पुरुषः पुराणः ॥१६३६॥  


श्रीहनूमतः । (स।क।आ। १।९८, व् ४७१, सू।मु। ९७।५)  


कर्णं चक्षुर् अजीगणत् तव पितुस् तातः पिता ते पुनः  
शक्त्याधारकुमारम् अप्य् अजगणत् तं कातरत्वेन सः ।  
देवो’गान् महिषीति पश्यति जगत् त्व् एवं विवेक्तुं पुनः  
प्रागल्भ्यं प्रथयन्ति वस् तद् अपि च प्रज्ञाधनाः साधवः ॥१६३७॥  


विद्यापतेः ।  


प्रभुर् असि वयं मालाकारव्रतव्यवसायिनो  
वचनकुसुमं तेनास्माभिस् तवादरढौकितम् ।  
यदि तद्गुणं कण्ठे मा धास् तथोरसि मा कृथा  
नवम् इति कियत् कर्णौ धेहि क्षणं फलतु श्रमः ॥१६३८॥  


वीर्यमित्रस्य । (सु।र। १४१८)  


वक्त्रं साक्षात् सरस्वत्य् अधिवसति सदा शोण एवाधरस् ते  
बाहुः काकुत्स्थवीर्यस्मृतिकरणपटुर् दक्षिणस् ते समुद्रः ।  
वाहिन्यः पार्श्वम् एताः क्षणम् अपि भवतो नैव मुञ्चन्ति राजन्  
स्वच्छे’तो मानसे’स्मिन्न् अवतरति कथं तोयलेशाभिलाषः ॥१६३९॥  


हरिश्चन्द्रस्य ।  


देवः कुप्यतु वा विचिन्त्य विनयं प्रीतो’स्तु वा मादृशैर्  
वाञ्छद्भिः प्रभुकीर्तिम् अप्रतिहतां वक्तव्यम् एवोचितम् ।  
सेवाभिर् यदि सेनवंशतिलकाद् आसादनीयाः श्रियः  
सङ्कल्पानुविधायिनः सुरतरोस् तत् केन हार्यो मदः ॥१६४०॥  


शरणदेवस्य ।  



श्रीधरदासकृते’स्मिन् सदुक्तिकर्णामृते तृतीयो’यम् ।  
चाटुप्रवाह ईप्सितफलप्रदो भवतु सन्ततं कृतिनाम् ॥  


इति श्रीमहामाण्डलिकश्रीधरदासकृतौ सदुक्तिकर्णामृते ।  


चाटुप्रवाहो नाम तृतीयः । वीचयः ५४ । श्लोकाः २७० ॥  


ओ)०(ओ  
सदुक्तिकर्णामृतम्  



(४)  
अपदेशप्रवाहवीचयः  


१। वासुदेवः  


भूता एव तिमिङ्गिलप्रभृतयो ये यादसाम् अग्रिमास्  
ते वैसारिणवेशकेशवशिशोर् जाता न रात्रौ पुनः ।  
पृष्ठप्रोञ्छिततोयतुच्छजलधेर् आपूर्य येनान्तरं  
ताः कल्लोलपरम्परा इव परं देहत्वचो दर्शिताः ॥१६४१॥  


क्षियाकस्य ।  


भ्रमति गिरिराट् पृष्ठे गर्जत्य् उपश्रुति सागरो  
दहति विततज्वालाजालो जगन्ति विषानलः ।  
स तु विनिहितग्रीवाकाण्डः कटाहपुटान्तरे  
स्वपिति भगवान् कूर्मो निद्राभरालसलोचनः ॥१६४२॥  


चिरन्तनशरणस्य । (सु।र। ११८, सू।मु। १०८।२)  


जायन्ते बहवो’त्र कच्छपकुले किं तु क्वचित् कच्छपी  
नैकाप्य् एकम् असूत सूनुम् अपरं सूतेन वा सोष्यते ।  
आकल्पं धरणीधरोद्वहनतः सन्तापखिन्नात्मनो  
यः कूर्मस्य दिनानि नाम कतिचिद् विश्रामदानक्षमः ॥१६४३॥  


शतानन्दस्य । (सु।र। ११०५)  


निष्कन्दामरविन्दिनीं स्थपुटितोद्देशां स्थलीं पल्वले  
जम्बालाविलम् अम्बु कर्तुम् अपरा सूते वराही सुतान् ।  
दंष्ट्रायां चतुरर्णवोर्मित्पटलैर् आप्लावितायाम् इयं  
यस्या एव शिशोः स्थिता विपदि भूः सा पुत्रिणी पोत्रिणी ॥१६४४॥  


अभिनन्दस्य । (स।क।आ। ४।९४, शा।प। १२१४, सू।मु। ३६।६)  


अपत्यानि प्रायो दश दश वराही जनयति  
क्षमाभारे धुर्यः स पुनर् इह नासीन् न भविता ।  
पदं कृत्वा यः स्वं फणिपतिफणाचक्रवलये  
निमज्जन्तीम् अन्तर्जलधि वसुधाम् उद्वलयति ॥१६४५॥  


वराहस्य । (सु।र। १२०६)  


२। महादेवः  


देवैर् दुग्धपयोधिरोधसि उरा कैर् नाम मन्थाचल  
क्षोभप्रोद्गतचन्द्रमःप्रभृतये न प्रेषिताः पाणयः ।  
स्वीचक्रे परम् एक एव भगवान् उद्विग्नलोकत्रयी  
रक्षायै कटुकालकूटगरलग्रासं स गौरीश्वरः ॥१६४६॥  


वासुदेवसेनस्य ।  


छिन्ने ब्रह्मशिरो यदि प्रथयति प्रेतेषु सख्यं यदि  
क्षीवः क्रीडति मातृभिर् यदि रतिं धत्ते श्मशाने यदि ।  
सृष्ट्वा संहरति प्रजा यदि तदाप्य् आधाय भक्त्या मनस्  
तं सेवे करवाणि किं त्रिजगती शून्या स एवेश्वरः ॥१६४७॥  


उमापतिधरस्य ।  


स्वं चेत् सञ्चरसे वृषेण लघुता का नाम दिग्दन्तिनां  
व्यालैः कङ्कणकुण्डलानि कुरुषे हानिर् न हेम्नाम् अपि ।  
मूर्धन्यं तनुषे जडांशुम् अयशः किं नाम लोकत्रयी  
दीपस्याम्बुजबान्धवस्य जगताम् ईशो’सि किं ब्रूमहे ॥१६४८॥  


शैलसर्वस्य ।  


आहारो गरलं तृतीयम् अलिके चक्षुः कपालं करे  
वासः कुञ्जरचर्म भस्मनि रतिर् भूषा भुजङ्गाधिपः ।  
जन्मालक्ष्यम् असाक्षिकं कुलम् अविज्ञाता च जातिः   
कथं सेव्यो’स्माभिर् असौ पिशाचपरिषद्भर्ता हताः स्मो वयम् ॥१६४९॥  


धर्मयोगेश्वरस्य ।  


पाणौ ब्रह्मकपालम् अस्हित्भिर् अलङ्कारो’ङ्गरागश् चिता  
भस्माव्याहतम् उत्तरीयम् उरगः क्रीडा समं मातृभिः ।  
यस्यैतान्य् असमञ्जसानि तम् अनाचारैः पिशाचैर् वृतं  
कः स्थाणुः फलवाञ्छया वद वृषाद् अन्यो जनः सेवते ॥१६५०॥  


तस्यैव ।  
३। गणाः  


तुल्यैवेश्वरसेवा कर्म न विद्मः पुराकृतं कीदृक् ।  
भृङ्गी यद् अस्थिशेषो भृशतरम् अकृशश् च कूष्माण्डः ॥१६५१॥  


वाक्पतेः ।  


एको गिरिशः स्वामी गणता तुल्यैव वल्लभत्वं च ।  
किं कुर्मः कर्मगतौ शुष्यति भृङ्गी विनायकः पीनः ॥१६५२॥  


कस्यचित् ।  


कपर्दी भूतिसम्पन्नो जगतीपतिर् अद्वयः ।  
धिग् दैवम् अव्ययः सो’पि भृङ्गी शुष्यत्यतो भृशम् ॥१६५३॥  


अमोघस्य ।  


स्कन्दे मन्दावधानं चरति गणपतौ मौलिपातं न धत्ते  
वृन्दे वृन्दारकाणां विनयवति भृशं नादरान् आतनोति ।  
किं भूम्ना यश् च देवीं न नमति गिरिजां तस्य निर्व्याजवृत्तेः  
क्षीआस्याप्य् एकनिष्ठा जयति भगवती भृङ्गिणस् तस्य भक्तिः ॥१६५४॥  


उमापतिधरस्य ।  


कूटस्थं श्रवणोपकण्ठविलसत्क्रूरद्विजिह्वाश्रयं  
दक्षद्वेषिणम् अङ्घ्रलङ्घितवृषं वैषम्यभीमेक्षणम् ।  
ईशं निर्गुणव्ययप्रकृतिकं संसेव्य भृङ्गी चिराद्  
यज् जीवत्य् अतिदुर्बलेन वपुषा मन्ये स एवोत्सवः ॥१६५५॥  


कस्यचित् ।  


४। सूर्यः  


किं नैव सन्ति सुबहूनि महामहांसि  
चन्द्रो’प्य् अलं भुवनमण्डलमण्डनाय ।  
सूर्याद् ऋते न तद् उदेति न चास्तम् एति   
येनोदितेन दिनम् अस्तम् इतेन रात्रिः ॥१६५६॥  


आनन्दवर्धनस्य । (सु।र। १२०२, कस्यचित्)  


रात्राव् ओषधयो ज्वलन्ति कलयन्त्य् औज्ज्वल्यम् अप्य् अग्नयो  
ज्योत्स्नाश् चन्द्रमसि स्फुरन्ति दधति ज्योतींषि तेजस्विताम् ।  
अन्यच् च क्रिमयो’पि बिभ्रति महोलेशान् अमुष्यैव ताः  
सर्वा एव निधेस् त्विषां भगवतो दीप्तिप्रतिच्छायिकाः ॥१६५७॥  


उमापतिधरस्य ।  


अस्यामोषधयो ज्वलन्तु दधतु ज्योतींषि कीटा अपि   
प्रोन्मीलन्तु भुजङ्गमौलिमणयः क्रीडन्तु दीपाङ्कुराः ।  
प्रष्टव्याः खलु यूयम् एव यदि को’प्य् अस्तं गते भास्वति   
प्रौड्ःअध्वान्तपयोधिमग्नजगती हस्तावलम्बक्षमः ॥१६५८॥  


जलचन्द्रस्य ।  


अस्मिन् नक्तम् अहर् विवेकविकले कालाधमे नीरदैः   
सन्नद्धैर् अभितो निरुद्धगगनाभोगासु दिग्भित्तिषु ।  
भानोर् न प्रसरन्तु नाम किरणाः किं त्वस्य तेजस्विनः   
सत्तामात्रपरिग्रहेण विकसन्त्य् अद्यापि पद्माकराः ॥१६५९॥  


वासुदेवस्य ।  


जगन्नेत्रश्रेणीतिमिरहरसिद्धाञ्जनसखा  
मयूखा यस्यैते त्रिभुवनम् अमोघं विदधति ।  
अये कर्मालङ्घ्यं कलय किम् अपीदं तनुभृताम्  
उलूकानाम् अन्धङ्करणकिरणः सो’बरमणिः ॥१६६०॥  
५। चन्द्रः   


सुधांशोर् जातेयं कथम् अपि कलङ्कस्य कणिका   
विधातुर् दोषो’यं न च गुणनिधेस् तस्य किम् अपि ।   
स किं नात्रेः पुत्रो न किम् उ हरचूडार्चनमणिर्  
न वा हन्ति ध्वान्तं जगद् उपरि किं वा न वसति ॥१६६१॥  


दङ्कस्य ।  


अस्मिन्न् अभ्युदिते जगत्त्रयदिशाम् उल्लासहेतौ दिशाम्   
आस्यम्लानिहरे सुधारसनिधौ देवे निशास्वामिनि ।  
वक्त्रं मुद्रितम् अम्बुजन्म भवता चेत् किं ततः शाश्वतं   
नैतस्येश्वरमौलिमण्डनमणेर् गायन्ति विश्वे यशः ॥१६६२॥  


वैद्यगदाधरस्य ।  


अजनि भगवान् अस्माद् वेधाः शिरःसु सुधाभुजां   
कृतपदम् इदं चैतद् देव्याः श्रियो धृतिमन्दिरम् ।  
तद् इह भुवनाभोगश्लाघ्ये सरोरुहि यच् चिरं   
शशधर तव द्वेषारम्भः स एष जडग्रहः ॥१६६३॥  


तस्यैव ।  


नयनम् असि जनार्दनस्य शम्भोर्  
मुकुटमणिः सुदृशां त्वम् आदिदेवः ।  
त्यजसि न मृगमात्रम् एतद् इन्दो  
विरमति येन कलङ्ककिंवदन्ती ॥१६६४॥  


रामदासस्य । (शा।प। ७५५)  


आशाः प्रसादयतु पुष्यतु वा चकोरान्   
कामं तनोतु कुमुदेषु मुदं सुधांशुः ।  
एकः स एव परम् उत्कटराहुदन्त   
पत्रप्रवेशसमदुःखसुखः कुरङ्गः ॥१६६५॥  


योगेश्वरस्य ।  


६। चन्द्रसूर्यौ   


चारित्राणि रवेर् जयन्ति जगताम् अग्रे तमो दुर्गतिं  
दृष्टास्तं व्रजतापि येन शशभृत्यारोपिता दीप्तयः ।  
प्रीताः स्म पुनर् अस्य सम्प्रति सदाचारेण शीतद्युतेर्  
यत् तद् बन्धुषु पङ्कजेषु किम् अपि प्रारम्भि दुर्नाटकम् ॥१६६६॥  


जलचन्द्रस्य ।  


दिवसरजनीनाथौ पुंसः परस्य विलोचने  
कमलकुमुदानन्दग्रन्थी तमःपरिपन्थिनौ ।  
तपनशशिनौ सृष्ट्वा राहुग्रहं सृजता त्वया   
कथम् अपयशस् तादृग् धातः स्वहस्तितम् आत्मनः ॥१६६७॥  


वैद्यगदाधरस्य ।  


विरम तिमिर साहसाद् अमुष्माद्  
दिनमणिर् अस्तम् उपागतस् ततः किम् ।  
कलयति न पुरोमहो महोर्मि  
प्लुतवियदभ्युदयत्य् अयं सुधांशुः ॥१६६८॥  


श्रीवल्लालसेनदेवपादानाम् । (शा।प। ७६३, सू।मु। ११।६)  


तत् तावद् एव शशिनः स्फुरितं महीयो  
यावन् न तिग्मरुचिमण्डलम् अभ्युदेति ।  
अभ्युद्गते सकलधामनिधौ तु तस्मिन्न्  
इन्दोः सिताभ्रपटलस्य च को विशेषः ॥१६६९॥  


मधुकूटस्य । (स।क।आ। २।८७, स्व् ५५५, सु।र। १२०५)  


विश्वेषां दधता प्रबोधपदवीं येनानुषङ्गात् कृताः   
स्वेषाम् अम्बुरुहां श्रियः स भगवान् उष्णो’पि सेव्यो रविः ।  
शीतेनापि किम् इन्दुना यद् उदये तस्यैव यद् बान्धवैर्  
उद्बुद्धं कुमुदैर् इदं तु शिरसा कृत्स्नं जगद् घूर्णते ॥१६७०॥  


उमापतिधरस्य ।  
७। समुद्रः   


आच्छिद्य लक्ष्मीम् इत एव पूर्वम्   
अत्रैव विस्रम्भसुखप्रसुप्तः ।  
एकः परं वेद स कैटभारिर्   
महाशयत्वं मकरालयस्य ॥१६७१॥  


दशरथस्य ।  


यद्यपि स्वच्छभावेन दर्शयत्य् अम्बुधिर् मणीन् ।  
तथापि जानुदध्नो’यम् इति चेतसि मा कृथाः ॥१६७२॥  


भाष्यकारस्य । (शा।प। १०७९, स्व् ८५५)  


उच्चैर् उन्मथितस्य तेन बलिना दैवेन धिक्कर्मणा   
लक्ष्मीम् अस्य निरस्यतो जलनिधेर् जातं किम् एतावता ।  
गाम्भीर्यं किम् अयं जहाति किम् अयं पुष्णाति नाम्भोधरान्   
मर्यादां किम् अयं भिनत्ति किम् अयं न त्रायते पत्रिणः ॥१६७३॥  


लक्ष्मीधरस्य । (सु।र। १०५५)  


अये वारां भर्तः कुलिशकरकोपप्रतिभयाद्   
अयं पक्षप्रेम्णा गिरिपतिसुतस् त्वाम् उपगतः ।  
त्वदन्तर्वास्तव्यो यदि पुनर् अयं वाडवशिखी   
प्रदीप्तः प्रत्यङ्गं ग्लपयति ततः को’स्य शरणम् ॥१६७४॥  


बिभोकस्य ।  


कियान् इन्दुस् तस्मिन्न् असति भवतः कैव गणना  
त्वम् एतेनैवेह प्रसभम् असि रत्नाकर इति ।  
दिशो विस्फायन्तां भवतु कृतकृत्यः स्मरहरो  
हरेर् आस्तां चक्षुः प्रसरतु यशस् ते दिशि दिशि ॥१६७५॥  


शुङ्गोकस्य ।  
८। समुद्रोत्कर्षः   


मर्यादैकपरायणस्य जलधेर् वेलातटक्ष्मारुहां  
यल् लक्ष्मीर् अनपायिनी भगवतो माहात्म्यम् अस्यैव तत् ।  
एतस्मिन् क्षुभिते तु वीचिवलनैर् विश्वं निपीय स्थिते  
सूर्याचन्द्रमसोर् अपीह न कथा के’मी तटान्तद्रुमाः ॥१६७६॥  


धोतीकस्य ।  


एकेनैव पयोधिना जलमुचस् ते पूरिताः कोटिशो   
जातो नास्य कुशाग्रलीनतुहिनश्लक्ष्णो’पि तोयव्ययः ।  
आहो शुष्यति दैवदुर्विलसितैर् अम्भोभिर् अम्भोमुचः   
सम्भूयापि विधातुम् अस्य रजसः स्तैमित्यम् अप्य् अक्षमाः ॥१६७७॥  


शब्दार्णवस्य । (सु।र। १०४७)  


किं ब्रूमो जलधेः श्रियं स हि खलु श्रीजन्मभूमिः स्वयं  
वाच्यः किं महिमास्य यस्य हि किल द्वीपं महीति श्रुतिः ।  
त्यागः को’पि स तस्य बिभ्रति जगद् यस्यार्थिनो’प्य् अम्बुदाः  
शक्तेः कैव कथापि यस्य भवति क्षोभेण कल्पान्तरम् ॥१६७८॥  


तस्यैव । (सु।र। ११९६; सू।मु। १०४।१०)  


एतस्माज् जलधेर् जलस्य कणिकाः काश्चिद् गृहीत्वा ततः   
पाथोदाः परिपूरयन्ति जगतीं रुद्धाम्बरा वारिभिः ।  
अस्मान् मन्दरकूटकोटिघटनाभीतिभ्रमत् तारकां   
प्राप्यैकां जलमानुषीं त्रिभुवने श्रीमान् अभूद् अच्युतः ॥१६७९॥  


हरेः । (सु।र। ११९७, मुञ्जराजस्य; सू।मु। १०४।९, जलमानुषीरुद्रस्य)  


मर्यादाभङ्गभीतेर् अमृतमयतया धैर्यगाम्भीर्ययोगान्   
न क्षुभ्यन्त्य् एव तावन् नियमितसलिलाः सर्वदैते समुद्राः ।  
आहो क्षोभं व्रजेयुः क्वचिद् अपि समये दैवयोगात् तदानीं  
न क्षोणी नाद्रिवर्गो न च रविशशिनौ सर्वम् एकार्णवं स्यात् ॥१६८०॥  


सुवर्णरेखस्य । (सु।र। १०४८)  


९। अगस्त्यहस्ते समुद्रः  


व्याप्याशाः शयितस्य वीचिवलनैर् उल्लिख्य खं प्रेङ्खतः  
सिन्धोर् लोचनगोचरः स महिमा तेषां तनोत्य् अद्भुतम् ।  
संश्लिष्टाङ्गुलिरन्ध्रलीनमकरग्राहावलिर् नीरवो  
यैर् नायं करशुक्तिकोदरगतो दृष्टो मुनेर् अञ्जलौ ॥१६८१॥  


अभिनन्दस्य । (सु।र। १०५८)  


उद्दामार्कमरीचिमूर्च्छितदृशां येनाध्वगानाम् अयं   
वेलालम्बनजागरूकमनसाम् आरम्भि कर्णज्वरः ।  
क्लेशोच्छृङ्खलचेतसः प्रविशतो गण्डूषगर्भं मुनेर्   
लीनः कुत्र महार्णवस्य स पुनः कल्लोलकोलाहलः ॥१६८२॥  


जलचन्द्रस्य ।  


अयं वाराम् एको निलय इति रत्नाकर इति   
श्रितो’स्माभिस् तृष्णातरलितमनोभिर् जलनिधिः ।  
क एवं जानीते निजकरपुटीकोटरगतं   
क्षणादेनं ताम्यत्तिमिमकरम् आपास्यति मुनिः ॥१६८३॥  


विद्यापतेः । (कुवल्, प्। १०८, सू।मु। २७।१८, सु।र। १०२५, कविनन्दस्य)  


अये वारां राशे कतिपयपयोबिन्दुविभवैर्  
अमीभिर्मा गर्वं वह निरवलेपा हि कृतिनः ।  
न किं लोपामुद्रासहचरकरक्रोडकुहरे   
भवान् दृष्टः कष्टं प्रचलजलजन्तुव्यतिकरः ॥१६८४॥  


विश्वेश्वरस्य ।  


तावद् वेला विषमसलिलावर्तनाभीनिकुञ्ज  
क्रोडभ्राम्यन्मकरशिखरिग्रावरौद्रः समुद्रः ।  
दृष्टो यावन् न खलु चुलुकीभूतनिष्पन्दमूर्तिर्  
लोपामुद्रासहचरकरस्वस्तिकोत्सङ्गवर्ती ॥१६८५॥  


लोपामुद्राकवेः ।  
१०। समुद्रोपालम्भः  


दूरीभूतरतिश् चिरं मरकते मुक्तासु मुक्तस्पृहः  
सानन्दो’स्मि न चेन्द्रनीलमणिषु त्यक्तादरो विद्रुमे ।  
त्वां संसेव्य समुद्र सम्प्रति पुनर् दृष्टस्वभाग्यक्षय  
क्षीणो’हं सकलार्थिसार्थसुलभाम् अभ्यर्थये शुक्तिकाम् ॥१६८६॥  


इन्द्रदेवस्य ।  


प्रमोदाद् उद्बाष्पः पुलकपटलैर् अर्चिततनुः  
शिरो धूत्वा धूत्वा किम् इति जलधेर् गायसि यशः ।  
किम् एतेनास्माकं फणिमकरनक्रप्रणयिना  
नमस् तेभ्यो लभ्या य इह गुणभाजो’पि मणयः ॥१६८७॥  


वैद्यगदाधरस्य ।   


विगर्जाम् उन्मुञ्च त्यज तरलताम् अर्णव मनाग्  
अहम्भावः को’यं कतिपयमणिग्रावगुडकैः ।  
दृशं मेरौ दद्याः स हि मणिमयप्रस्थमहितो  
महामौनः स्थैर्याद् अथ भुवनम् एव द्रढयति ॥१६८८॥  


शतानन्दस्य । (सु।र। ११२२)  


अजायन्तैतस्माद् अमृतशशिलक्ष्मीप्रभृतयः   
परित्राताश् चेन्द्रात् कुलशिखरिणः पूर्वयमुना ।  
उपेता इत्य् एवं तव जलनिधे तीरम् अधुना   
विगर्जाभिः किं नः श्रुतिपुटम् अहो जर्जरयसि ॥१६८९॥  


सरोरुहस्य ।  


श्रमपरिगतैर् विस्तीर्णश्रीर् असीति परं पयः  
कतिपयम् इतं त्वत्तो’स्माभिः समुद्र समीहितम् ।  
किम् असि नितराम् उक्त्षुभोर्मिः प्रसीद नमो’स्तु ते  
पथि पथि शिवाः सन्त्य् अस्माकं शतं कमलाकराः ॥१६९०॥  


कमलगुप्तस्य । (सु।र। १०८१)  


११। समुद्रनिन्दा  


ग्रावाणो मणयो हरिर् जलचरो लक्ष्मीः पयोमानुषी   
मुक्तौघाः सिकताः प्रवाललतिकाः शैवालम् अम्भ सुधा ।  
तीरे कल्पमहीरुहः किम् अपरं सर्वत्र नामाम्बुधेर्  
दूरात् कर्णरसायनं निकटतस् तृष्णापि नो शाम्यति ॥१६९१॥  


कस्यचित् । (स्व् ८६४, शा।प। १०८४, सू।मु। १०४।१)  


उपाध्वं तत् पान्थाः पुनर् अपि सरो मार्गतिलकं   
यद् आसाद्य स्वेच्छं विहरथ विनीतक्लमभराः ।  
इतस् तु क्षाराब्धेर् जरठमकरक्षुण्णपयसो   
निवृत्तिः कल्याणी न पुनर् अवतारः कथम् अपि ॥१६९२॥  


पापाकस्य । (स।क।आ। ४।९७, सू।मु। ३१।१२, सु।र। १०६९)  


यद् वीचीभिः स्पृशसि गगनं यच् च पातालमूलं  
रत्नैर् उद्दीपयसि पयसा यत् पिधत्से धरित्रीम् ।  
धिक् तत् सर्वं तव जलनिधे यद् विमुच्याश्रुधारास्  
तीरे नीरग्रहणविमुखैर् अध्वगैर् उज्झितो’सि ॥१६९३॥  


शुभाङ्करस्य । (शा।प। १०९०, सू।मु। २७।१४, सु।र। १०४४)  


कस्त्वं, को’पि, कुतो’सि, रत्नवसतेस् तीराद् अहं नीरधेर्  
लब्धं किञ्चन, गर्जितैर् बधिरता दृग्व्याहतिः सैकतैः ।  
मा खेदं कुरु तादृग् और्वदहनज्वालावलीदुःसहं   
क्षारोदं यद् उपास्य जीवसि सखे श्लाघ्यं न तन् मन्यसे ॥१६९४॥  


कस्यचित् ।  


धिग् उद्गाम्भीर्यं धिग् अमृतमयत्वं च जलधेर्  
धिग् एतद् द्राघीयःपृथुलतरकल्लोलभुजताम् ।  
यद् एतस्यैवाग्रे कवलिततनुर् दावदहनैर्  
न तीरारण्यानी सलिलचुलुकेनाप्य् उपकृता ॥१६९५॥  


कपालेश्वरस्य । (सु।र। ११०८)  


१२। सबाडवसमुद्रः  


लोला श्रीः शशभृत्कलङ्कमलिनः क्रूरो मणिग्रामणीर्  
माद्यत्य् अभ्रम् उ वल्लभो’पि सततं तत् कालकूटं विषम् ।  
इत्य् अन्तःस्वकुटुम्बदुर्नयपरामर्शाग्निना दह्यते   
गाढं वाडवनामधेयदहनव्याजेन वारां निधिः ॥१६९६॥  


वाणीकुटिललक्ष्मीधरस्य । (सु।र। १०४५)  


विस्तारो यदि नेदृशो न यदि तद्गाम्भीर्यम् अम्भोनिधेर्  
न स्याद् वा यदि सर्वसत्त्वविषयस् तादृग्दयानुग्रहः ।  
अन्तः प्रज्वलता पयांसि दहता ज्वालावलीं मुञ्चता  
के न स्युर् वडवानलेन बलिना भस्मावशेषीकृताः ॥१६९७॥  


केशटस्य । (सू।मु। २७।१७, सु।र। १२१०)  


धिग् वाडवं दहनम् अर्थितया विपक्षम्  
अभ्येति यः स्वजठरप्रतिपूरणाय ।  
धिग् वारिराशिम् अपि यो हि तथाविधस्य   
शत्रोर् जलैर् अपि न पूरयते’भिलाषम् ॥१६९८॥  


तस्यैव । (स्व् ९७८)  


आश्चर्यं वडवानलः स भगवान् आश्चर्यम् अम्भोनिधिर्   
यत्कार्यातिशयं विचिन्त्य हृदये कम्पः समुत्पद्यते ।  
एकस्याश्रयघस्मरस्य पिबतस् तृप्तिर् न जाता जलैर्   
अन्यस्यापि महात्मनो न वपुषि स्वल्पो’पि तोयव्ययः ॥१६९९॥  


तस्यैव । (स्व् ८८४, सु।र। ११९८)  


अयम् अलघुविसारिस्फारिजिह्वाकलापो   
ज्वलति यदि न मध्ये वाडवो हव्यवाहः ।  
मुहुर् उपचितसारो वारिभिर् निम्नगानां   
त्रिभुवनम् अपि किं न प्लावयत्य् अम्बुराशिः ॥१७००॥  


धर्मपालस्य ।  


१३। अगस्त्यः  


श्वासोन्मूलितमेरुर् अम्बरतलव्यापी निमज्जन् मुहुर्  
यत्रासीच् छुमारविभ्रमकरः क्रीडावराहो हरिः ।  
वीचीव्याप्तदिगन्तरः स हि तथा वारां पतिः पीयते  
पीतः सो’पि न पूरितं च जठरं तस्मै नमो’गस्तये ॥१७०१॥  


शब्दार्णववाचस्पतेः ॥ (सु।र। १२०१)  


किं ब्रूमो हरिम् अस्य विश्वम् उदरे किं वा फणां भोगिनः  
शेते यत्र हरिः स्वयं जलनिधेः सो’प्य् एकदेशे स्थितः ।  
आश्चर्यं कलसोद्भवो मुनिर् अयं यस्यैकहस्तोदरे  
गण्डूषीयति पङ्कजीयति फणी भृङ्गीयति श्रीपतिः ॥१७०२॥  


कस्यचित् । (शा।प। ४०२५, सू।मु। १०९।४९, सु।र। १२०९)  


आज्ञाम् एव मुनेर् प्रणम्य शिरसा विन्ध्याचल स्थीयताम्   
अत्युच्चैः पदम् इच्छता पुनर् इयं नो लङ्घनीया त्वया ।  
मैनाकादिमहीध्रलब्धवसतिं यः पीतवान् अम्बुधिं   
तस्य त्वां गिलतः कपोलफलके क्लेशो’पि किं जायते ॥१७०३॥  


शालूकस्य । (सु।र। ११२३)  


निद्रालुर् न हरिः स्मृतो न गणितो दग्धव्यविश्वः शिखी  
तास् ता लीढविहायसः किम् अपरं नालोचिता वीचयः ।  
सद्यः सम्मिलिताङ्गुलित्रयपुटे क्षीणोदरेण व्रतैश्  
चित्रं नः श्रुतिविभ्रमो नु मुनिना पीतः स पाथोनिधिः ॥१७०४॥  


कस्यचित् ।  


आस्तां चक्षुर् इदं तिरो’ञ्चति कियच् चेतो’पि यद् वैभवैर्   
निष्प्रत्याशमयं मुने जलनिधिर् गण्डूषितः सत्तपः ।  
एतेनैव विरन्तुम् अर्हसि न ते गण्डूषपानाधिका   
काचित् ख्यातिर् अतःपरं परम् असौ पर्जन्यनीवीव्ययः ॥१७०५॥  


तैलपाटीयगङ्गोकस्य ।  


१४। जलम्  


गाम्भीर्यं भयदायि ते रसवशान् नानात्वम् अप्य् अद्भुतं  
न स्थैर्यं शिरसा धृतस्य च मुखं दुर्वारम् एकान्ततः ।  
शक्तिस् ते महतो’चलान् अपि भिदां नेतुं पयो ब्रूहि मे   
सोदर्यास् तव किं खला विमजता लब्धास् त्वया यद्गुणाः ॥१७०६॥  


केशटस्य ।  


स्वातन्त्र्यं तव नीचसर्पणम् अथो पात्रे स्थितौ नेयता  
तच् चित्रं प्रकटीकरोति कलुषीभावो’न्यजन्यस् तव ।  
स्नेहो हन्त तवान्तरं न लभते पृच्छामि तत् त्वाम् पयः  
शिष्यः किं नु दूरीश्वरस् तव सखे किं वा त्वदीयो गुरुः ॥१७०७॥  


तस्यैव ।  


चातुर्वर्ण्यविहारिणस् तव पयः स्पर्शो न गर्हाकरः   
पात्रे सत्यकुलीनता न भवति त्वल्लाघवाद् गौरवम् ।  
इत्थं लोकविनिन्दिते’पि चरिते त्वं मूर्तिर् ईशस्य चेत्  
प्रायेणेश्वरभूषितस्य चरितं शक्नोति को गाहितुम् ॥१७०८॥  


तस्यैव ।   


अब्जं त्व् अब्जम् अथाब्जभूस् तत इतो ब्रह्माण्डमण्डाद् अभूद्  
विश्वं स्थावरजङ्गमात्मकम् इदं त्वन्मूलम् इत्थं पयः ।  
धिक् त्वां चौर इव प्रयासि निभृतं निर्गत्य जालान्तरैर्  
बध्यन्ते विवशास् त्वदेकगतयस् त्वाम् आश्रिता जन्तवः ॥१७०९॥  


तस्यैव । (शा।प। ११६६, सू।मु। ३६।१९)  


शैत्यं नाम गुणस् तवैव सहजः स्वाभाविकी स्वच्छता  
किं ब्रूमः शुचितां भवन्ति शुचयः स्पर्शेन यस्यापरे ।  
किं चातः परम् अस्ति ते स्तुतिपदं यज् जीवनं देहिनां  
त्वं चेन् नीचपथेन गच्छसि पयः कस् त्वां निरोद्धुं क्षमः ॥१७१०॥  


तस्यैव । (शा।प। ११६५, सू।मु। ३६।२०)  
१५। शङ्खः  


रत्नाकराज् जनिर् अनुष्णकरावदाता  
कान्तिः स्वभावकुटिलं कठिनं च वक्षः ।  
शङ्खस्य दक्षिणगतेर् महनीयताभूद्  
वामात्मनस् तद् अपि च क्रकचप्रहारः ॥१७११॥  


कस्यचित् ।  


विदितधवलिमासि श्रूयमाणो ध्वनिस् ते  
रमयति रमणीया जन्मभूः सिन्धुराजः ।  
तद् अपि निभृतम् एकं वाच्यम् अस्त्य् एव कम्बो  
हृदयकुटिलिमानं कस् तवापह्नवीति ॥१७१२॥  


नीलस्य ।  


शङ्खाः सन्ति सहस्रशो जलनिधेर् वीचिच्छटाघट्टिताः  
पर्यन्तेषु लुठन्ति ये दलशतैः कल्माषितक्ष्मातलाः ।  
एकः को’पि स पाञ्चजन्य उदभूद् आश्चर्यभूतः सतां  
यः संवर्तभरक्षमैर् मधुरिपोः श्वासानिलैः पूर्यते ॥१७१३॥  


कविरत्नस्य । (स्व् ९१७, शा।प। १११९, सू।मु। २९।७)  


सम्भूताश् च भवन्ति च प्रतिपदं भूयो भविष्यन्ति च  
प्रायः कम्बुनिधेर् न कुक्षिकुहरे सङ्ख्यातिगाः कम्बयः ।  
एको’प्य् अत्र स तादृशः किम् अभवत् कः पाञ्चजन्याद् ऋते  
यन्नादेन भवन्त्य् अमूर् भयगलद्भ्रूणाः सुरारिस्त्रियः ॥१७१४॥  


गोसोकस्य ।  


सिन्धोर् उच्चैः पवनचलनाद् उच्छलद्भिस् तरङ्गैस्  
तीरं नीतो हृतविधिवशाद् दक्षिणावर्तशङ्खः ।  
दग्धः किं वा भवति न मसी वेति सन्देहिनीभिः   
शाम्बूकाभिः सह परिचर्यान् नीयते पामरीभिः ॥१७१५॥  


अनुरागदेवस्य । (सु।र। १११८, सुचरितस्य)  


१६। मणिः  


कनकभूषणसङ्ग्रहणोचितो   
यदि मणिस् त्रपुणि प्रतिरुध्यते ।  
न स विरौति न चापि पलायते   
भवति योजयितुर् वचनीयता ॥१७१६॥  


अचलस्य । (स्व् ८९८, सु।र। १६७२)  


अपि वज्रेण सङ्घर्षम् अपि पद्भ्यां पराभवम् ।  
सहन्ते गुणलोभेन त एव मणयो यदि ॥१७१७॥  


वाचस्पतेः । (सु।र। १४८५)  


समुद्रेणान्तस्थस् तटभुवि तरङ्गैर् अकरुणैः  
समुत्क्षिप्तो’स्मीति त्वम् इह परितापं त्यज मणे ।  
अवश्यं को’पि त्वद्गुणपरिचयाकृष्टहृदयो  
नरेन्द्रस् त्वां कुर्यान् मुकुटमकरीचुम्बितरुचिम् ॥१७१८॥  


कस्यचित् । (सु।र। १०७३)  


न त्याज्या जनिभूमिर् इत्य् अलम् इह भ्रातर् मणीनां गणैर्  
यैर् एवायम् अकारि वारिधिर् अधो गत्वापि रत्नाकरः ।  
नैषाम् अत्र गुणग्रहो न गरिमख्यातिर् न वाघक्रमो  
जातास् ते पुनर् अन्यतः क्षितिभृतां मूर्धानम् अध्यासते ॥१७१९॥  


तिलचन्द्रस्य ।  


उपादाता यावन् न भवति भवादृग्गुणवताम्   
असत्कल्पास् तावत् त्रिभुवनम् अहार्हा अपि गुणाः ।  
अपि प्राग्दैत्यारेर् हृदयवसतेः कौस्तुभमणिः   
स किं नासीद् अब्धौ श्रुतिर् अपि किम् अस्य क्वचिद् अभूत् ॥१७२०॥  


धर्माधिकरणिकरुद्रस्य ।  


१७। मरकतम्  


वणिगधिपते किञ्चिद् ब्रूमस् त्रपाम् इह मा कृथाः  
कथम् अनिभृतं केयं रीतिः पुरे तव सम्प्रति ।  
मरकतमणिः काचो वायं भवेद् इति संशये   
लवणवणिजां यद् व्यापारः परीक्षित्म् अर्पितः ॥१७२१॥  


नारायणाब्धेः ।  


इह परिचिता जात्यन्धानाम् इयं न तवोन्नतिर्   
गुणपरिचये चक्षुष्मन्तो त्वयातिविडम्बिताः ।  
कृपणवणिजाम् अल्पीकर्तुं गुणांस् तव केवलं   
मरकत मृषा दोषोद्गारः करिष्यति दुर्यशः ॥१७२२॥  


जलचन्द्रस्य ।  


त्यज निजगुणाभिमानं  
मरकत पतितो’सि मत्सरे वणिजि ।  
काचमणेर् अपि मूल्यं  
यल् लभसे तद् अपि ते श्रेयः ॥१७२३॥  


कस्यचित् । (शा।प। ११०४)  


दुरर्थैर् यत् काचभ्रमभवकलङ्कस् त्वयि कृतो  
जगच्चूडाचुम्बिन् मरकत स कस् ते परिभवः ।  
यद् अस्माभिस् तूष्णीं स्थितम् इह तवालोचनपथे  
तदन्तर्दुष्पूरोदरभरणदैन्यव्यवसितम् ॥१७२४॥  


वल्लणस्य ।  


केनासीनः सुखम् अकरुणेनादराद् उद्धृतस् त्वं  
विक्रेतुं वा कथम् उपनतः केन देशान्तरे’स्मिन् ।  
अस्मिन् वित्तव्ययभरसहो ग्राहकस् तावद् आस्तां  
नास्ति भ्रातर् मरकतमणे त्वत्परीक्षाक्षमो’पि ॥१७२५॥  


मङ्गलस्य । (शा।प। १११०, सू।मु। २८।११, सु।र। १०२३)  


१८। नानारत्नानि  


कथय किम् इदं जात्या ख्यातं किम् अस्य वराटकैः  
कतिभिर् अथवा लभ्यं चैतत् प्रयोजनम् अस्य किम् ।  
प्रतिपदम् इति ग्रामीणानां गणेन लघूकृतं   
बत करतले रत्नं कृत्वा विषीदति वाणिजः ॥१७२६॥  


वैद्यगदाधरस्य ।  


स्फटिकशकलः किं वा नेयं शिला किम् उ सैन्धवी   
किम् इति विहितस्तम्भो न स्याद् अयं करकोपलः ।  
इति कथाम् इह ग्रामीणानाम् अकाण्डविकल्पनैः   
शशधरमणे यास्यन्त्य् एते विडम्बनवासराः ॥१७२७॥  


जलचन्द्रस्य ।  


आघ्रातं परिचुम्बितं प्रतिमुहुर् लीढं च यच् चर्वितं   
क्षिप्तं वा यदि नीरसत्वकुपितेनेति व्यथां मा कृथाः ।  
हे माणिक्य तवैतद् एव कुशलं शाखामृगेणामुना  
यत् त्वं तत्त्वनिरूपणव्यसनिना चूर्णीकृतं नाश्मना ॥१७२८॥  


दूनोकस्य । (कुवल्, १५३)  


जठरपिठरीम् अन्ये वारान्निधेर् अधिशेरते  
कठिनमणयो येषां छायाकलापजितं जगत् ।  
त्रिजगति पुनः को’यं कोलाहलः कमलापति  
प्रणयसुहृदो रत्नस्योच्चैर् अहो सदुपग्रहः ॥१७२९॥  


गोपोकस्य ।  


अये मुक्तारत्न प्रसर बहिर् उद्द्योतय गृहान्   
अपि क्षोणीन्द्राणां कुरु फलवतः स्वान् अपि गुणान् ।  
किम् अत्रैवात्मानं जरयसि मुधा शुक्तिकुहरे   
महागम्भीरो’यं जलधिर् इह कस् त्वां गणयति ॥१७३०॥  


मुरारेः । (सु।र। १०१९)  


१९। स्वर्णम्  


एते नर्तितमौलयो गुणगणप्रस्तावनाभिर् मणेर्   
जायन्तां वणिजो वयं तु कनक त्वत्कीर्तिवैतालिकाः ।  
ते चाम्लानमुखेन हन्त भवता दाहच्छिदा वेदनाम्   
अङ्गीकृत्य नरेन्द्रशेखरसुखासीनाः क्रियन्ते यतः ॥१७३१॥  


जलचन्द्रस्य ।  


स्तोत्राक्षराणि पठितानि बलिः प्रणीतः  
क्ÿप्तोञ्जलिर् विरचितो बहुशः प्रणामः ।  
किं कुर्महे तद् अपि हेमनिधे भवन्तं  
दत्ते न वीक्षितुम् अपीह स दग्धयक्षः ॥१७३२॥  


वैद्यगदाधरस्य ।  


अदयं घर्ष शिलायां दह वा दाहेन भिन्धि लौहेन ।  
हे हेमकार कनकं म मां गुञ्जाफलैस् तुलय ॥१७३३॥  


कस्यचित् ।  


दाहच्छेदननिकषैर्  
अतिशुद्धस्यापि रे वृथा गरिमा ।  
यद् असि तुलाम् अधिरूढं  
काञ्चन गुञ्जाफलैः सार्धम् ॥१७३४॥  


बाणस्य । (सु।र। १११७)  


यद् धृष्टं निकषोपलेप्यमलिनं यट् टङ्किकानिर्दय  
व्यापारे’प्य् अविकारि यच् च शिखिनि क्षिप्तं च न म्लायसि ।  
एतस्याम् अपि शुद्धिसम्पदि तुलाम् आरोप्य यत् साधुभिर्  
गुञ्जाभिः समकक्षाम् इत्य् अवधृतं हा स्वर्ण किं चेष्ट्यताम् ॥१७३५॥  


बलभद्रस्य ।   
२०। नदनद्यौ   


केनेयं श्रीव्यसनरुचिना शोण विश्राणिता ते  
जाने जानुद्वयसजल एवाभिरामस् त्वम् आसीः ।  
वेगभ्रश्यत्तटरुहवनो दुस्तरावर्तवीचिः  
कस्येदानीं कलुषसलिलः कूलभेदी प्रियो’सि ॥१७३६॥  


शतानन्दस्य । (सु।र। १५०९)  


आजन्मस्थितयो महीरुह इमे कूले समुन्मूलिताः   
कल्लोलाः क्षणभङ्गुराश् च सहसा नीताः पराम् उन्नतिम् ।  
अन्तः प्रस्तरसङ्ग्रहो बहिर् अपि भ्रश्यन्ति गन्धद्रुमा   
भ्रातः शोण न सो’स्ति यो न हसति त्वत्सम्पदां विप्लवे ॥१७३७॥  


अमरसिंहस्य । (शा।प। ११२२, सू।मु। ३०।५, सु।र। १०२८)  


कतिपयदिवसस्थायिनि  
मदकारिणि यौवने दुरात्मानः ।  
विदधति तथापराधं  
जन्मैव यथा वृथा भवति ॥१७३८॥  


भोजदेवस्य । (शा।प। ११२४, सू।मु। ३०।२, सु।र। १११०)  


नेत्रायातपथव्यतीतपयसः सन्त्य् एव नद्यः शतं  
प्रायश्चित्तम् उपाचरन्ति कृतिनः स्पृष्ट्वैव यासां पयः ।  
या दृष्टैव पुनाति विश्वम् अखिलं सेयम् अपुनर् जाह्नवी  
विच्छिन्ना क्वचिद् आविला क्वचिद् अतिस्वल्पाम्बुशोच्या क्वचित् ॥१७३९॥  


उमापतिधरस्य ।  


प्रशान्ताः कल्लोलाः स्तिमितमसृणं वारि विमलं  
विनीतो’यं वेशः शमम् इव नदीनां कथयति ।  
तथाप्य् आसां तैस् तैस् तरुभिर् अभितस् तीरपतितैः   
स एवाग्रे बुद्धौ परिणमति रुद्धो’प्य् अविनयः ॥१७४०॥  


कस्यचित् । (सू।मु। ३०।४, सु।र। ११११, शब्दार्णवस्य)  


२१। सरः  


मञ्जुस्वनाः शकुनयः सुभगो’वतारो  
रम्यं च शाद्वलम् अधस् तटपादपानाम् ।  
इत्य् आदि साधु सकलं कमलाकरस्य   
किं त्व् आविलं जनितम् अम्बु नवोदकेन ॥१७४१॥  


मङ्गलस्य ।  


प्रतिविपिनम् अनिन्द्यस्वादुविस्फारवारि  
प्रविचरदुरुपत्रिव्यूहनिर्वाहभाजः ।  
कति न कति तडागाः सन्ति किन्त्व् अस्य हंस  
प्रवर वहति कस् ते मानसस्य प्रतिष्ठाम् ॥१७४२॥  


कस्यचित् ।  


वारां धारणम् अध्वनीनविधुरच्छेदाय भृङ्गस्रजां  
हर्षायाम्बुजसञ्चयः सितगरुत्प्रीत्यै मृणालग्रहः ।  
का वा तस्य कथार्घितस्य सरसो यत् तीरजन्माप्य् असौ  
दूराद् एव दृशोः श्रमं हरति नः स्निग्धावलोकस् तरुः ॥१७४३॥  


वैद्यगदाधरस्य ।  


अमीषाम् उष्णांशोः किरणनिकराणां परिचयात्   
सरस् तीक्ष्णं मा भूस् तव किल निसर्गः शिशिरिमा ।  
दुरात्मानो ह्य् एते कतिपयपयोबिन्दुरसिकान्   
निरस्यन्तः पान्थांस् त्वयि किम् अपि शोषं विदधति ॥१७४४॥  


उमापतिधरस्य ।  


सलीलं हंसानां पिबति निवहो यत्र विमलं  
जलं मोहात् तस्मिन् सरसि रुचिरे चातकयुवा ।  
स्वभावाद् गर्वाद् वा न पिबति पयस् तस्य शकुनैः  
किम् एतेनोच्चैस् त्वं भवति लघिमा वापि सरसः ॥१७४५॥  


शकटीयशवरस्य । (सु।र। १०७०, कस्यचित्)  


२२।शुष्कसरः  


निःसारिते’म्भसि कृषीबलमण्डलेन  
कोलव्रजैः कवलितासु मृणालिकासु ।  
तीरद्रुमे दवहते’द्य सखे’ध्वनीन  
शोकाय केवलम् अलोकि सरस् त्वयेदम् ॥१७४६॥  


वैद्यगदाधरस्य ।  


कासारे मदमत्तवारणगणैर् आकुम्भमग्नं पयः  
पीतं यत् प्रभवोरुवीचिवलनैर् व्याप्तं समस्तं जगत् ।  
तस्मिन्न् एव रवेः प्रचण्डकिरणश्रेणीनिपीताम्भसि  
प्राप्ताः पान्थनखम्पचाः प्रतिपदं मध्यस्थलीभूमयः ॥१७४७॥  


माधवस्य ।   


स्थलं पाशैर् व्याप्तं प्रबलपवनैर् अम्बुजवनं  
जलं क्षीणप्रायं विवरशरणं च्âण्डजकुलम् ।  
इदानीम् एतस्मिन् सरसि चिरसेवाप्रणयिनां  
विहङ्गानां भावी स खलु पुटपाकव्यतिकरः ॥१७४८॥  


कस्यचित् ।  


वातैः शीकरवर्षिभिः श्रुतिसुखैर् हंसावलीनिस्वनैर्  
उन्निद्रैः कमलैः पयोभिर् अमलैर् नीत्वा परां निर्वृतिम् ।  
पश्चात् क्षीणधनां वहन् निजतनुं धन्यो मृणालीच्छलाद्  
अर्थिभ्यः प्रददौ नवेन्दुविशदान्य् अस्थीनि पद्माकरः ॥१७४९॥  


भव्यस्य । (सु।र। १६५७, कस्यचित्)  


मदोष्णप्रागल्भ्याद् वनकरिघटा यत्र विमले  
ममज्जुर् निःशङ्कं तटनिकट एवोन्नतकराः ।  
गते शोषं दैवाद् वरसरसि तत्रैव तरला   
बकग्रासत्रासाद् विशति शफरी पङ्कम् अधुना ॥१७५०॥  


मधुरशीलस्य । (सु।र। १०४३, कस्यचित्)  


२३। पूर्णसरः  


घनसमयसरः क्व भृङ्गमालाः  
स्मरसि तदा विहगाः क्व बन्धुवाचः ।  
अकरुणा सहशोषिणी मृणाली  
पुनर् अपि सेयम् अधस्त एव मूर्ध्नि ॥१७५१॥  


विरिञ्चेः ।  


तीव्रार्कद्युतिदह्यमानवपुषा दावानलस्योष्मणा   
शोषं दूरम् उपागतेन पथिक क्लेशान् मुहुर् मूर्च्छता ।  
भ्राम्यद्दीनदृशा तृषातुरतया कौपीर् अपो’पीच्छता  
मज्जद्दन्ति पतत्पतत्रि सुकृतैर् एतन् मयाप्तं सरः ॥१७५२॥  


क्षितीशस्य ।  


आस्ताम् एव सरोवरेण्य भवतो दुग्धोदलब्धामृत  
स्वादस्पर्धि सरोजवृन्दखचितं हंसावतंसं पयः ।  
स्फारोल्लोलसुशीतशीकरचयासारप्रसिक्तानिल  
स्पर्शैर् एव मनोहरैर् अपगताः सन्तापशोषक्लमाः ॥१७५३॥  


गोसोकस्य ।   


यत् कूपेष्व् अपि दूरनिह्नुतपयोलेशेषु नीतं मनो  
यत् खातेष्व् अपि पङ्कदुर्गसलिलस्तोकेषु दृष्टिः कृता ।  
स्मेरोद्दण्डितपुण्डरीकम् असकृत्कल्लोललीलामयं  
त्वाम् आसाद्य तडाग सम्प्रति स मे शान्तो निदाघज्वरः ॥१७५४॥  


वैद्यगदाधरस्य ।  


भेकैः कोटरशायिभिर् मृतम् इव क्ष्मान्तर्गतं कच्छपैः  
पाठीनैस् तनुपङ्कपीठलुठनाद् यस्मिन् मुहुर् मूर्च्छितम् ।  
तस्मिन्न् एव सरस्य् अकालजलदेनागत्य तच् चेष्टितं  
येनाकुम्भनिमग्नवन्यकरिणां यूथैः पयः पीयते ॥१७५५॥  


छित्तपस्य । (ब्प् २०१, स्व् ८४३, दक्षिणात्यस्य; शा।प। ७७७, अकालजलदस्य; सु।र। १०५९, द्वन्दूकस्य)  


२४। मीनः  


पाठीन मुञ्च कुन्ददं यद् इहाम्बु पीत्वा  
मिश्रं निरन्तरपतत्तटभूमिपङ्कैः ।  
उन्मज्जतस् तव पतिष्यति कोमलायां  
गाढं तनौ कुररचञ्चुशरप्रहारः ॥१७५६॥  


वसन्तदेवस्य ।   


क्व शकुलशिशो गम्भीराम्भः सरस् तव जन्मभूः  
क्व च नवजलक्रीडारम्भाद् इयं तटसङ्गतिः ।  
तद् इह विवरे नीत्वात्मानं कुलीरविवर्जिते  
विगमय दिनं यावच् चास्ते बकोटकुटुम्बकम् ॥१७५७॥  


भास्करदेवस्य ।  


विषमविषधरप्रगाढघोरे  
सरसि सरस्य् अपि निःस्पृहो’सि जीवे ।  
शफर परिहरेदम् आत्मदेह  
स्थितिम् अनुचिन्तयतः क्व नास्ति सौख्यम् ॥१७५८॥  


कविचक्रवर्तिनः ।  


शफर संहर चञ्चलताम् इमां  
चिरम् अगाधजलप्रणयी भव ।  
इह हि कोमलवञ्जुलजालके  
वसति दुष्टबकोटकुटुम्बकम् ॥१७५९॥  


अभिनन्दस्य ।  


सरोरत्नाद् अस्मात् सफर तव तीरावतरण  
प्रणालीसञ्चारव्यसनम् अशुभं ते कथम् अभूत् ।  
अहो मुग्धेदानीं निजदुरुपचारव्यवसितां  
कुवेणीबद्धः सन्न् अनुभव दशाम् उत्फलसि किम् ॥१७६०॥  


कस्यचित् ।  
२५। सर्पः  


छिद्रानुसारनिपुणत्वम् इदं त्वदीयं  
दृष्ट्वा गतौ कुटिलतां वदने विषं च ।  
मन्ये सरीसृâ भवानुचितं मनुष्य  
प्राणापहारविषये विधिना नियुक्तः ॥१७६१॥  


कस्यचित् ।  


एतस्य जाङ्गुलिक नार्पय मन्त्रदर्पाद्   
आस्ये निजाङ्गुलिमयं खलु को’पि सर्पः ।  
अत्रैव यस्य विषमेण विषेण दग्धास्   
ते त्वादृशा निरसवः पतिताः सहस्रम् ॥१७६२॥  


नाचोकस्य ।  


यद् वीक्षसे शिखिम् अग्निभुवः सहेलं  
यद् वा विलोकयसि तार्क्ष्यम् अवज्ञयैव ।  
लीढौषधिपरिवृढो’सि यदृच्छया तद्  
वन्दामहे हरभुजङ्ग तवैव जन्म ॥१७६३॥  


वदियगदाधरस्य ।  


अलम् अभिमुखैर् बद्धैर् भोगैर् अलं भ्रमिभिर्   
दृशोर् अलम् अविरलैर् गर्जोद्गारैर् अलं विषवृष्टिभिः ।  
किम् इह भुजगाः कोपावेगैर् अमीभिर् अमुद्रितैर्  
ननु भगवतस् तार्क्ष्यस्यैते वयं स्तुतिपाठकाः ॥१७६४॥  


तस्यैव ।   


क्षुद्रास् ते भुजगाः शिरांसि नमयत्य् आदाय येषाम् इदं  
भ्रातर् जाङ्गुलिक त्वदाननमिलन्मन्त्रानुबिद्धं रजः ।  
जीर्णस् त्व् एष फणी न यस्य किम् अपि त्वादृग्गुणीन्द्रव्रजा  
कीर्णक्ष्मातलधावनाद् अपि भजत्य् आनम्रभावं शिरः ॥१७६५॥  


उमापतिधरस्य ।  


२६। भेकः  


अपि नदथ निकामं दर्दुराः किं सुवर्ण  
द्युतिभरम् उपनीता नूतनैर् वारिपूरैः ।  
अयम् अचिरविनाशी शोचनीयस् तु भावी   
स चिरम् अवटसीम्नि प्राच्य एव क्रयो वः ॥१७६६॥  


नाकोकस्य ।  


इयत् पृथ्वीमात्रं तद् अनु च नभोमण्डलम् इयद्  
इयान् पातालान्तो जलम् अपि पृथिव्याम् इयद् इति ।  
इति ज्ञात्वा कूपे विदितविषयो नायम् अपरः  
परं मुग्धो भेकः प्रबलतररावं प्रकुरुते ॥१७६७॥  


जयनन्दिनः ।  


किं नाम दर्दुर दुरध्यवसाय सायं  
कायं निपीड्य निनदं कुरुषे रुषेव ।  
किं तानि केलिर् असितानि सितच्छदानाम्  
आकर्ण्य कर्णमधुराणि न लज्जितो’सि ॥१७६८॥  


कस्यचित् । (सू।मु। ३६।४९)  


श्रुत्वा कुम्भभुवो मुनेर् इह दुराचारं कम् अप्य् अद्भुतं  
सिन्धोर् अन्धुकुटुम्बि दर्दुरकुलं हर्षाद् इदं ध्यायति ।  
गाम्भीर्याद् यदि ते न बिभ्यति न वा त्रस्यन्ति भेकीशिशोर्  
अत्रागत्य सुखं वसन्तु तिमयो जातानुकम्पा वयम् ॥१७६९॥  


जलचन्द्रस्य ।  


भेकेन क्वणता सरोषपरुषं यत् कृष्णसर्पानने  
दातुं कर्णचपेटम् उज्झितभिया हस्तः समुल्लासितः ।  
यच् चाधोमुखम् अक्षिणी विदधता नागेन तूष्णीं स्थितं  
तन् मन्ये विषमन्त्रिणो भगवतः कस्यापि लीलायितम् ॥१७७०॥  


तस्यैव । (स्व् १०१९, शा।प। ११७७)  


२७। पद्मम्  


दर्पोत्सेकभृताम् असाधु चरितं प्रायेण लक्ष्मीभृताम्  
आमूलं गुणसङ्ग्रहात् तु नलिन त्वच्चेष्टितं किं स्तुमः ।  
यच् छुष्के सरसि प्रयासि विदशां संवासमर्यादया   
सम्पूर्णे कमनीयकोमलदलं भासि प्रवृद्धाङ्कुरम् ॥१७७१॥  


वसन्तदेवस्य ।  


कासारशोषिणि नवोदयमानमुग्ध  
सद्वर्तिकानिवहदाहिनि दारुणे’पि ।  
मध्यन्दिनोष्णकिरणे प्रतिपन्नसख्य  
स्मेरं सुखं जयति चित्रचरित्रम् अब्जम् ॥१७७२॥  


योगेश्वरस्य ।  


धिक् कुर्मो’स्य मधुव्रतस्य चरितं दोषातनीं दुर्दशां  
दृष्ट्वा यस् तव पद्मषण्डकुमुदैर् धत्ते रहस् ताण्डवम् ।  
श्लाघ्यस् तं पुनर् एक एव यद् इह प्रातः समभ्यागते  
तान्य् एवोल्लसितानि सैव सखिता तच् चैव कोषार्पणम् ॥१७७३॥  


वैद्यगदाधरस्य ।  


अत्रैव सरसि जातं विकसितम्  
अत्रैव निर्भरं नलिनैः ।  
कालवशागततुहिनैर्   
विलीनम् अत्रैव हा कष्टम् ॥१७७४॥  


कस्यचित् ।  


कान्तिस् ते यदि निर्मला यदि गुणा लक्ष्मीर् यदि स्थायिनी  
मा गाः पद्म मदं तथापि गलिता ह्य् एते शरद्वासराः ।  
संस्पर्शेन तुषारवारिपृषताम् आलूनमूर्तेः सरो  
मध्ये’त्रैव वराटकेन भवतः स्थेयं पुनः केवलम् ॥१७७५॥  


उमापतिधरस्य ।  


२८। भ्रमरः  


शाखिनि शाखिनि कुसुमं   
कुसुमे कुसुमे मधुकरकुलानि ।  
विरलं सन् मधु कुसुमं   
विरलो रसतत्त्वविन् मधुपः ॥१७७६॥  


वीरस्य ।  


अन्यासु तावद् उपमर्दसहासु भृङ्ग   
लोलं विनोदय मनः सुमनोलतासु ।  
मुघ्दाम् अजातरजसं कलिकामकाले   
व्यर्थं कदर्थयसि किं नवमल्लिकायाः ॥१७७७॥  


विद्यापतेः । (कुवल्। ८९, द।रू॥ उन्देर् ४।३३, सा।द॥ ३।१७७)  


मधुकरगणश् चूतं त्यक्त्वा गत् नवमालिकां  
पुनर् अपि गतो रक्ताशोकं कदम्बतरुं ततः ।  
तद् अपि सुचिरं स्थित्वा कुन्दे प्रयाति सरोरुहं  
परिचितगुणद्वेषी लोको नवं नवम् ईहते ॥१७७८॥  


कस्यचित् । (स्व् ७४०, शा।प। ८२९)  


येनामोदिनि केसरस्य मुकुले पीतं मधु स्वेच्छया   
नीता येन निशा शशाङ्कधवला पद्मोदरे शारदी ।  
भ्रान्तं येन मदप्रवाहमलिने गण्डस्थले दन्तिनां  
सो’यं भृङ्गयुवा करीरविटपे बध्नाति दृष्टिं कुतः ॥१७७९॥  


कस्यचित् । (शा।प। ८३७)  


अशोके शोकार्तः किम् असि बकुले’प्य् आकुलमना   
निरानन्दः कुन्दे सह च सहकारैर् न रमसे ।  
कुसुम्भे विश्रम्भं यद् इह भजसे कण्टकशतैर्   
असन्दिग्धं दग्धभ्रमर भवितासि क्षतवपुः ॥१७८०॥  


कस्यचित् । (सु।र। १०७४)  


२९। स्वर्गभ्रमरः   


मीलन्तु पङ्कजवनानि दलन्तु वृक्षाः  
शुष्यन्तु दानसरितः करिणां कपोले ।  
ते’मी वयं मधुलिहो भगवान् स येभ्यः  
पातुं समर्पयति गण्डतटं गजास्यः ॥१७८१॥  


वैद्यगदाधरस्य ।  


नन्दनजन्मा मधुपः सुरतरुकुसुमेषु पीतमकरन्दः ।  
वैवादवनिम् उपेतः कौटजकुसुमेषु समीहते वृत्तिम् ॥१७८२॥  


कस्यचित् ।  


छायाशीतलितात् सकाञ्चनशिलोत्खेलत्कृतार्थार्थिनस्  
तत्तन्निर्मितचित्रमञ्जरिगृहात् क्रीडामिलत् खेचरात् ।  
घ्रात्वाप्य् अद्भुतसौरभोरुलहरीः कल्पद्रुमान् नैव यद्  
वेगाद् धावति मञ्जु गुञ्जति परं तत् को’यम् इन्दिन्दरः ॥१७८३॥  


बल्लनस्य ।  


अनभिलषतः श्रीलीलाब्जे परागविलेपनं   
त्रिदशकरिणः पातुं दानप्रवाहम् अवाञ्छतः ।  
त्रिदशसुमनोगन्धासक्तिं विमुक्तवतः   
सखे बत खलु शिवा सन्तुष्टस्य द्विरेफ तव स्थितिः ॥१७८४॥  


मङ्गलस्य ।  


निरानन्दः कौन्दे मधुनि विधुरो बालबकुले  
रसाले सालम्बो लवम् अपि लवङ्गे न रमते ।  
प्रियङ्गौ नासङ्गं रचयति न चूते विचरति   
स्मरन् लक्ष्मीलीलाकमलमधुपानं मधुकरः ॥१७८५॥  


छित्तपस्य । (स।क।आ। १।८१, सू।मु। १९।८)  
३०। पङ्कजमधुपः  


त्वल्लीलातरलेन मत्तकरिणा रुग्णे च पद्माकरे  
प्राणास् ते यदि वल्लभास् तद् अपि किं निष्पङ्कजा मेदिनी ।  
दूरीकृत्य तु पङ्कजं मधुप हे तस्यैव यद् गण्डयोर्  
दानाम्भौ निरतो’सि तद् वयम् अहो वक्तुं च लज्जामहे ॥१७८६॥  


जलचन्द्रस्य ।  


हुताशज्वालाभे स्थितवति रवाव् अस्तशिखरे  
पिपासुः किञ्जल्कं प्रविशति सरोजं मधुकरः ।  
तदन्तःसंरोधं न गणयति सन्ध्यासमयजं  
जनो’र्थी नायासं गणयति किलैकान्ततृषितः ॥१७८७॥  


कस्यचित् । (स्व् १९१७)  


विगलतु नाम मधूकं   
परिणतिम् अभ्येतु हन्त सहकारः ।  
न मधुदरिद्रो मधुपः   
शङ्के पङ्केरुहे जयति ॥१७८८॥  


जह्नोः ।  


अमीषाम् आमोदप्रणयसुभगं सङ्गतम् अभूत्   
प्रसूनैर् उन्निद्रैः सह बहुभिर् एव प्रतिवनम् ।  
उदन्या न क्वापि व्यरमद् अरविन्दे परम् अमी   
पिबन्ति स्वच्छन्दं रसम् उदर०पूरं मधुलिहः ॥१७८९॥  


शाटोकस्य ।  


इह परिमलो यत्र व्यक्तो न तत्र मधुश्रियो  
मधु समधिकं यस्मिंस् तस्मिन् न गन्धसमृद्धयः ।  
इति मरुवकं निन्दन् कुन्दाद् अपेतकुतूहलः  
कमलम् अधिकं स्मारं स्मारं विषीदति षट्पदः ॥१७९०॥  


उमापतिधरस्य ।  


३१। चूतभ्रमरः   


धन्यस् त्वं सहकार सम्प्रति फलैः काकान् शुकान् पूरयन्  
पूर्वं तु त्वयि मुक्तमञ्जरिभरोन्निद्रे य इन्दिन्दरः ।  
आक्रीडन्न् अनिशं स नैति फलितं यत् त्वां विकशैकभुक्  
तद्धर्मो’स्य फलाशया परिचयः कल्पद्रुमे’प्य् अस्ति किम् ॥१७९१॥  


वल्लभस्य । (सु।र। ११०३)  


निश्चेत्तुं मकरन्दबिन्दुजनितानन्दारविन्दाकर  
क्रीडानिःस्पृहयालुमानसतया मन्दायमानादरः ।  
स्फारोद्गच्छदपूर्वमञ्जरिभरप्रादुर्भवत्सौरभं  
श्रद्धालुर् न कथं प्रयातु सहसा माकन्दम् इन्दिन्दरः ॥१७९२॥  


तस्यैव ।  


अयम् इह मुग्धो मधुपः परिहृतसहकारमञ्जरीपुञ्जः ।  
असरलम् अरसम् असारं शाखोटकविटपम् अनुसरति ॥१७९३॥  


कस्यचित् ।  


स्वादयन्तु चिरं नाम कोकिलाश् चूतकोरकान् ।  
तादृक् परिमलं वेत्ति यदि धन्यो मधुव्रतः ॥१७९४॥  


वसुकल्पस्य ।  


वसन्ते सन्त्य् एव प्रतिवनम् अनिद्रालुसुमनो  
मनोज्ञप्रारम्भा मधुरमधुसम्भारसुहृदः ।  
परोलक्षा वृक्षाः परम् इह रसालेषु रसिकः   
सलीलं रोलम्बः पिबति मधुसारं सरभसः ॥१७९५॥  


वनमालिनः ।  
३२। केतकीभ्रमरः  


त्वं त्यक्त्वा मकरन्दमन्दिरम् अमुं फुल्लारविन्दाकरं  
चुम्बन् नूतनकेतकीं प्रतिमुहुर् यत् कण्टकैः कीलितः ।  
उद्भ्रान्तस्य मलीमसस्य मुखरस्योन्मत्तचित्तस्य ते  
रे रे चञ्चलचञ्चरीक तद् इदं कर्मानुरूपं फलम् ॥१७९६॥  


अज्जोकस्य ।  


त्यक्त्वा सरोजमधुपानरसं च रम्यं  
यद् धावितो’सि कुसुमं प्रति केतकीनाम् ।  
अस्यैव ते फलम् अहो अनयस्य भूतं  
किं खिद्यसे मधुप कण्टकविद्धपक्षः ॥१७९७॥  


कस्यचित् ।  


पत्राणि कण्टकसहस्रदुरासदानि  
वार्तापि नास्ति मधुनो रजसान्धकारम् ।  
आमोदमात्ररसिकेन मधुव्रतेन  
नालोकितानि तव केतकि दूषणानि ॥१७९८॥  


सरस्वत्याः । (शा।प। १०१२)  


हित्वा तन्मधुसद्मपद्मविपिनं सौरभ्यमात्राहृतः  
किं रे भृङ्ग मुधैव धावसि मधुप्रत्याशया केतकीः ।  
एताः कण्टककोटिसङ्कटदलद्दोणीपुटोत्पीडितं  
गर्भं बिभ्रति धूलिजालकलिलैर् आपूरितं केशरैः ॥१७९९॥  


नरसिंहस्य ।  


आमोदो बहलः शशाङ्ककिरणच्छायो दलानां चयो  
मृद्वी केशरसंहृतिर् मलयजक्षोदोपमा रेणवः ।  
केतक्याः कुसुमस्य साधु सकलं दोषस् त्व् अयं केवलं  
बिद्धा न प्रविशन्ति यन् मधुलिहो द्वारि स्थितैः कण्टकैः ॥१८००॥  


कस्यचित् ।  


३३। पर्वतः  


कैलास रे पशुपतिस्थितिपात्रमात्र  
संरूढगर्वम् इह पर्वत सन्त्यजाशु ।  
दृष्टो’सि किं नहि सलीलसमुत्थितैक  
पौलस्त्यहस्तकमलोपरि पुष्कराभः ॥१८०१॥  


दामोदरस्य ।  


मुरारातिर् लक्ष्मीं त्रिपुरविजयी शीतकिरणं  
करीन्द्रं पौलोमीपतिर् अपि च लेभे जलनिधेः ।  
त्वया किं तल्लब्धं कथय मथितो मन्दरगिरे  
शरण्यः शैलानां यद् अयम् अदयं रत्ननिलयः ॥१८०२॥  


कामदेवस्य । (शा।प। १०६८)  


दृष्टा न द्विरदावली न चमरीपुच्छानिलः सेवितो  
नैवासादि कदापि मौलिसविधे छत्रायमाणः शशी ।  
नीताः क्षौणिभृतो न पादपदवीं धिग् दैवम् अम्भोनिधौ  
मग्नस्यैव गिरीन्द्रपुत्र भवतो मैनाक यातं वयः ॥१८०३॥  


वैद्यगदाधरस्य ।  


एकस्यायम् उदेति मूर्धनि गिरेर् अन्यस्य चैव क्रमाद्  
अस्तं याति कलानिधिस् तद् अनयोर् अस्तः प्रशस्तो’चलः ।  
को नामोदयिनं करोति न शिरोमाणिक्यम् अस्तं पुनर्   
यातं यः कुरुते भवान् इव स दुष्प्रापो’यम् उच्चैः शिराः ॥१८०४॥  


पुण्डरीकस्य । (शा।प। १०७९, सू।मु। ३६।१५)  


ध्वान्तास्कन्दितलोकलोचनजगज्जीवातुमुद्गत्वरं  
सूरं मूर्ध्नि दधातु पूर्वशिखरी नैवात्र चित्रोदयः ।  
प्राप्तास् तं दिवसे गतायुषि परिक्षीणांशुम् एतं पुनः  
कुर्वन् मौलिगतं करोति चरमश् चित्रं धरित्रीधरः ॥१८०५॥  


मुद्राङ्कस्य ।  
३४। मलयः   


किं तेन हेमगिरिणा रजताद्रिणा वा  
यत्र स्थिता हि तरवस् तरवस् त एव ।  
वन्दामहे मलयम् एव यदाश्रयेण  
शाकोटनिम्बकुटजा अपि चन्दनानि ॥१८०६॥  


कस्यचित् (स्व् १००६)  


चम्पकतरुणा सार्धं  
स्पर्धा शाकोटकस्य युक्तैव ।  
अस्मिन् मलयमहीभृति  
सर्वे किल चन्दनं तरवः ॥१८०७॥  


मुष्टिकस्य ।  


मातङ्गाच् छतशः पुषाण शतशो व्यालीसुतान् संवृणु  
प्रीणीथाः शतशस् तु गण्टदृषदः श्रीखण्डशैलेच्छया ।  
आस्वर्गस्थलम् आमहीतलम् अथापातालम् आविष्कृतं  
त्वत्कीर्तिस् तु न चन्दनक्षितिरुहाद् अन्यः समालोक्यते ॥१८०८॥  


भट्टवेतालस्य ।  


भ्रातश् चन्दनशैल मुञ्च जडतां विस्तारयन् सौरभं  
गच्छन्न् एव विलासिभिर् मरुद् अयं निर्वाजम् आलिङ्ग्यताम् ।  
तिष्ठन्न् एव पटीरकोटरदरीदर्वीकरोत्तम्भित  
स्फारोत्फुल्लफणासहस्रचुलुकग्रासेन निर्वर्त्यते ॥१८०९॥  


कस्यचित् ।  


इतस् तावन् नेत्रे वलय मलयाद्रे निधिर् अपाम्  
अपारस् त्वत्पादप्रणयपरतन्त्रो निवसति ।  
अथात्मानं किं न स्मरसि कुलशैलं किम् अयशः  
पताका सर्पौघैः प्रतिशिखरिशाखासु वहसि ॥१८१०॥  


वसुकल्पस्य ।  


३५। शरभः  


उन्मुक्तक्रमहारिशैलशिखरात् क्रामन्तम् अन्यो धरः  
को’त्र त्वां शरभीकिशोरपरिषद्धौरेय धर्तुं क्षमः ।  
तस्माद् उद्गमकेलिलङ्घनकलाद् उर्वीतलाद् उद्व्रज  
त्वद्वासाय स एव कीर्तिकनकज्योत्स्नो गिरीणां पतिः ॥१८११॥  


वल्लणस्य । (सु।र। १०५६)  


यस्यानुद्धुरगन्धवातकणिकातङ्कार्तिनानादरी  
कोणोदञ्चदुरोनिगूहितशिरःपुच्छा हरीणां गणाः ।  
दृप्यद्दुर्जयगन्धसिन्धुरजयोत्खातेन का मे स्तुतिः  
स्मेरो’यं शरभः परां हृदि घृणाम् आयाति जातस्मयः ॥१८१२॥  


तस्यैव । (सु।र। १०४६)  


अपि मृगपतिना करीन्द्रकुम्भस्थल  
दलनोद्गतपौरुषेण यस्य ।  
भयचकितदृशा प्रनष्टम् उच्चैः   
स हि शरभीकुलराजचक्रवर्ती ॥१८१३॥  


माधवस्य ।   


यः पृथ्वीवलयेषु विर्कमकथासीमास्थितिर् लाघव  
क्रीडान्यक्कृतमारुतिर् मृगपतेर् निःसीमदर्पज्वरः ।  
तादृक् तादृग् उदञ्चदञ्चितचयैर् आश्चर्यकारी दिशाम्   
ईशानां सरभः कथं स हि भवेद् अर्वाग् गिरां गोचरः ॥१८१४॥  


मकरन्दस्य ।  


नखज्योत्स्नागुच्छस्नपितगजगण्डस्थलभिदां  
मृगेन्द्राणां जेतुस् तव समरभूमिषु शतशः ।  
हते वा नीते वा बत लघुतरां शोच्यपदवीं  
शुनीनां नाथे’स्मिन् सरभ रभसस्यानवसरः ॥१८१५॥  


कस्यचित् ।  
३६। सिंहः   


मृगेन्द्रं वा मृगारिं वा हरिं व्याहरतां जनः ।  
तस्य द्वयम् अपि क्रीडा क्रीडादलितदन्तिनः ॥१८१६॥  


कस्यचित् । (शा।प। ९०१)  


किं जातैर् बहुभिः करोति हरिणी पुत्रैर् अकार्यक्षमैः  
पुत्रेणापि वनान्तरे विचलता यैः सार्धम् उत्त्रस्यति ।  
एकेनापि करीन्द्रकुम्भदलनव्यापारशक्तात्मना  
सिंही दीर्घपराक्रमेण बलिना पुत्रेण गर्वायते ॥१८१७॥  


भानोः ।  


उत्क्रान्तं गिरिकूटलङ्घनसहं ते वज्रसारा नखास्   
तत्तेजश् च तद् ऊर्जितं स च नगोन्माथी निनादो महान् ।  
आलस्याद् अविमुञ्चता गिरिगुहां सिंहेन निद्रालुना  
सर्वं विश्वजयैकसाधनम् इदं लब्धं न किञ्चित् कृतम् ॥१८१८॥  


कस्यचित् । (सु।र। १०३५)  


विस्रं वपुः परवधप्रवणं च करम्  
तिर्यक्तयैव विदितः सदसद्विवेकः ।  
इत्थं न किञ्चिद् अपि चारु मृगाधिपस्य  
तेजस् तु तत् किम् अपि येन जगद्वराकम् ॥१८१९॥  


वसुन्धरस्य । (सु।र। १०९१)  


असञ्ज्ञाः खल्व् एते जलशिखिमरुद्धूसनिचयाः  
प्रकृत्या गर्जन्ति त्वयि तु भुवनं निर्मदमदः ।  
प्रसीद प्रारम्भाद् विरम विनयेथाः क्रुधम् इमां  
हरे जीमूतानां ध्वैर् इयम् उदीर्णो न करिणाम् ॥१८२०॥  


अमरसिंहस्य । (सु।र। १०७१)  


३७। सिंहशावः  


नाभ्यस्तम् आक्रमणम् अङ्कुरिता न दंष्ट्रा  
स्फीतं न वर्ष्म नखरैर् द्रढिमा न लब्धः ।  
नादस् तथापि मृदुर् एव स को’पि सिंह  
शावस्य येन विमदाः करिणो भवन्ति ॥१८२१॥  


सम्प्राप्य केशरिकिशोरम् अरण्यम् एतद्  
इत्य् उद्भयं भ्रमति यूथम् अनेकपानाम् ।  
एषो’प्य् अजातसटमंसतटं विधूय  
तन् मांसगृध्नुरसतो’पि नखान् नियुङ्क्ते ॥१८२२॥  


व्याधूयांसावनुदितसटौ तारमञ्जु ध्वनन्तः  
पाणी नातिस्फुटकररुहौ ग्राव्णि कण्डूयमानाः ।  
चक्षुः कोपात् कुटिलम् अरूणं बिभ्रतः सिंहशावा  
दिष्ट्या चण्डध्वनितजलदं व्योम निर्भालयन्ति ॥१८२३॥  


अनुदितसटावंसौ नातिस्फुटाः करजाङ्कुरा   
दशनमुकुलोद्भेदः स्तोको मुखे मृदु गर्जितम् ।  
मृगपतिशिशोर् नास्त्य् अद्यापि क्रिया स्वकुलोचिता   
मदकृतमहागन्धस्यान्ध्यं व्यपोहति दन्तिनाम् ॥१८२४॥  


तस्यैव ।  


हंहो सिंहकिशोरक त्यजसि चेत् कोपं वदामस् तदा   
हत्वैवं करिणां सहस्रम् अखिलं किं लब्धम् आयुष्मता ।  
इत्थं कर्तुम् अहं समर्थ इति चेद् धिङ् मूर्ख किं सर्वतो  
नालं प्लावयितुं जगज्जलनिधिर् यद् धैर्यम् आलम्बते ॥१८२५॥  


वीर्यमित्रस्य । (सु।र। १०६०)  


३८। जरत्सिंहः   


शक्तिर् नाक्रमणस्य दन्तनखरं तून्मूलमांसावलि  
ग्लानं लोचनम् अन्धम् उद्धतबलिव्यासङ्गशीर्णं वपुः ।  
तद् भोः क्रीडत कुञ्जराधिपतयः स्वच्छन्दम् अन्तर् मृगाः   
कम्पं मुञ्चत केशरी विधिवशात् प्राप्तो जरादुर्दुशाम् ॥१८२६॥  


नाकोकस्य ।  


नभसि चरताम् अभोदानां निशम्य रवं मनाग्  
अनिभृतगुरुध्वानैर् यस्य प्रभिन्नम् अभूज् जगत् ।  
बत परिणतः कालः को’यं करेणुघटाहत  
क्षितिरुहम् अटत् कारान् पार्श्वे शृणोति स केशरी ॥१८२७॥  


वैद्यगदाधरस्य ।  


वदनम् अदशनं श्लथा नखानां  
परिणतिर् अस्थिरघर्घरो निनादः ।  
इति वहति दशापदं मृगेन्द्रे बत  
कलभैर् उपभुज्यते तटीयम् ॥१८२८॥  


तस्यैव ।  


यन्निद्रालसकण्ठनादकलिकां श्रुत्वैव दूराद् इतः   
प्रत्येकं स हि मूर्च्छया निपतितो गन्धद्विपानां गणः ।  
तस्यैवाद्य मृगाधिपस्य पुरतः प्रोन्मुक्तचण्डस्वना  
निष्कम्पं विचरन्ति दुर्दुरवसापानोन्मदाः फेरवाः ॥१८२९॥  


गोसोकस्य ।  


आस्तां तावद् असीमपौरुषजुषः सम्मानितात्यद्भुत  
प्रारम्भाभ्यधिकक्रियस्य स खलु प्राच्यः प्रचारो हरेः ।  
जीर्णस्यापि च विन्ध्यकन्दरदरीद्वारावताराक्षमैर्   
अङ्गैर् अङ्गभृतो दलन्ति दरतो गन्धेन गन्धद्विपाः ॥१८३०॥  


वल्लणस्य ।   


३९। गजः  


अकस्माद् उन्मत्त प्रहरसि किम् अध्वक्षितिरुहं   
ह्रदं हस्ताघातैर् विदलसि किम् उत्फुल्लसलिलम् ।  
तदा जानीमस् ते करिवर मदोद्गारम् असमं   
सटां सुप्तस्यापि स्पृशसि यदि पञ्चाननशिशोः ॥१८३१॥  


नारायणस्य । (सु।र। १०७२)  


तापो नापगतस् तृषा न च कृशा धौता न धूली तनोर्  
न स्वच्छन्दम् अकारि कन्दकवलः का नाम केलीकथा ।  
दूरोन्मुक्तकरेण हन्त करिणा स्पृष्टा न वा पद्मिनी  
प्रारब्धो मधुपैर् अकारणम् अहो झङ्कारकोलाहलः ॥१८३२॥  


आचार्यगोपीकस्य । (शा।प। ९२३, सू।मु। २३।१०)  


एणश्रेणिः शशकनिकरः शल्लकीनां कदम्बं  
कोलव्यूहः स्पृशति सुखितां यत्र तत्रापि कुञ्जे ।  
को नामास्मिन् बत हतवने पादपस् तादृग् उच्चैर्   
यस्य च्छायामयम् अधिवसत्य् उष्णरुग्णो गजेन्द्रः ॥१८३३॥  


कस्यचित् ।  


मध्येविन्ध्यवनं सलीलवसतिः स्वच्छन्दसत्पद्मिनी  
कन्दैर् यस्य सदाशितं भवविधिः क्रीडाकरिण्यः शतम् ।   
तल्पं शैवलिनीदलानि मिलितो दैवान् मरूणां तटे  
जिह्मस् ताम्यति संस्मरन्न् अनुदिनं विन्ध्यं स गन्धद्विपः ॥१८३४॥  


नरसिंहस्य ।  


जिघृक्षुर् वा मुक्तां दशनम् अथवा हन्ति करिणं  
स चाण्डालव्याधो गणयति न लाभापचयिताम् ।  
पुराणः प्रत्यग्रं फलम् इह हि विक्रीय कतिचित्  
स नागेन्द्रो जीवन् कति कति न लक्षाणि लभते ॥१८३५॥  


त्रिपुरारिपालस्य ।  


४०। वन्यगजः  


इह व्याधव्यूहः पटुघटितयन्त्रप्रहरणो  
मृगेन्द्राणां वल्गत् प्रखरनखराणां कुलम् इह ।  
इहालङ्घ्यः शैलो बहलतरपङ्का सरिद् इह  
प्रदीप्तो’ग्निर् मध्येवनम् अहह कष्टं करिपतेः ॥१८३६॥  


कस्यचित् ।  


करिन् मा गर्जोच्चैर् मूगपतिर् इहास्ते’तिनिकटे  
न दृष्टस् त्वं दैवाद् अपसर सुदूरं द्रुतम् इतः ।  
न किं पश्यस्यग्रे खरनखरनिर्दारितकरि  
प्रकीर्णास्थिश्रेणीधवलितम् इमं शैलकटकम् ॥१८३७॥  


सङ्ग्रामचन्द्रस्य ।  


एतस्मिन् घनबद्धसम्पदि वनोत्सङ्गे नवाप्तोष्मभिः  
स्वच्छन्दं गमितः सुखेन कतिभिः कालो न दन्तावलैः ।  
धिग् जातो’सि तदात्र दग्धसमये दन्तिन् यदा नोदकं  
नो वृक्षा न तृणानि केवलम् अयं दावानलः क्रीडति ॥१८३८॥  


वैद्यगदाधरस्य ।  


हे नागेन्द्र पुलिन्दपत्तनम् इतः पार्श्वे सुदूरे गिरिर्  
वल्मीकस्य न कस्यचित् तव पदारोपान् न रूपान्तरम् ।  
वन्यामग्नकरेणुकारुणिकताम् आस्थाय मास्थाः स्थलीर्  
मा लुम्पन्ति पुरा पुराट्टविनटत्पूरोच्चया वीचयः ॥१८३९॥  


तैलपाटीयगाङ्गोकस्य ।  


मदसलिलकृतान्ध्यैः षट्पदैर् जातलील  
व्रज गज वनम् अन्यच् चण्डशाखिप्रकाण्डम् ।  
इह बहलपलाशोद्दामरम्ये तवासौ   
न खलु कदलषण्डे गण्डकण्डूविनोदः ॥१८४०॥  


गुरोः ।  
४१। मत्तगजः  


गले पाशस् तीव्रश् चरणयुगयुग्मे च निगडो  
दृढः कक्षाबन्धः शिरसि सृणिघातः खरतरः ।  
नरः स्कन्धारूढो बत रमणयोग्ये’पि समये   
न जानीमो मूढ द्विरदवर कस्मात् तव मदः ॥१८४१॥  


लङ्गदत्तस्य । (शा।प। ९३१)  


अयं दूरभ्रान्तः पटुतरपिपासाकुलमनाः   
कपोले ते मत्तद्विप निपतितः षट्पदयुवा ।  
त्वम् अप्य् एतां पीनश्रवणदरदोलाव्यसनितां   
विमुञ्च स्वाच्छन्द्याद् अपनयतु तावत् तृषम् इमाम् ॥१८४२॥  


सुरभेः ।  


नीवारप्रसवाग्रमुष्टिकवलैर् यो वर्धितः शैशवे  
पीतं येन सरोजिनीदलपुटे होमावशिष्टं पयः ।  
तं दानावसरे तु मत्तमधुप व्यालोलगण्डं गजं  
सानन्दं सभयं च पश्यति मुहुर् द्वारे स्थितस् तापसः ॥१८४३॥  


मनोकस्य । (स्व् ६३७, शा।प। ९१८, सु।र। १६८९)  


दानक्लिन्नकटस्य कुञ्जरपतेः स्वच्छन्दसंवर्धनैः   
क्षीयन्ते यदि कोटयो’प्य् अपचयः किं तेन भूमीभुजाम् ।  
येनैकेन रणाङ्गणप्रणयिना निर्जित्य शत्रोः पदं  
दीयन्ते निजनायकाय वसुधाचक्राधिपत्यश्रियः ॥१८४४॥  


वासुदेवसेनस्य ।  


ग्राम्याम् अग्रे करेणुं स्वयम् उपनयता येन बद्धो’सि पाशैर्  
येन क्षुण्णं शिरस् ते सृणिभिर् अमसृणैर् येन बाह्यः कृतो’सि ।  
तत्पादाङ्गुष्ठसञ्ज्ञा परवशहृदयो द्रष्टुकामान् अमन्तून्  
जन्तून् अभ्येषि हन्तुं त्वम् असि गजपते सत्यम् एको मदान्धः ॥१८४५॥  


उमापतिधरस्य ।  
४२। पङ्कपतितगजः   


दूराद् एव करञ्जसर्जसरलप्रायान् व्त्लोक्य द्रुमान्  
क्षुत्क्षामो विकलः करी क्षितिभृतः पादान्तिके प्रस्थितः ।  
मोहाद् आगत एव निर्भरदरीदुर्गे निरालम्बनो  
निर्मग्नः किम् अयं करोति भगवान् यस्य प्रतीपो विधिः ॥१८४६॥  


शङ्करदेवस्य ।  


यल्लीलामदमेदुरा मधुलिहो यद्दन्तकान्तित्विषः  
शीतांशोः श्रियम् आवहन्ति गमनाद् भ्रश्यन्ति यस्याचलाः ।  
जानीमः किम् अकाण्डचण्डिमगुणान् दैवस्य येन क्षणान्  
मग्नः कासरकेलिपङ्किलतटोपान्ते स दन्ताबलः ॥१८४७॥  


शालूकस्य ।  


रटितम् अनुचितं ते कः करास्फालकालः  
प्रचलितम् अतिमात्रं गात्रनिर्मज्जनाय ।  
कथम् अपि पतितस् त्वं दुस्तरे पङ्कराशौ  
कुरु करिवर धैर्यं दुर्जया दैवरीतिः ॥१८४८॥  


पाम्पाकस्य ।  


करेणुर् नाहूता निजकवलभागप्रणयिनी  
न चामृष्टः स्नेहात् करकिसलयेनापि कलभः ।  
स येनासौ दर्पात् प्रतिगजजिगीषारभसतः  
क्रुधा धावन् मग्नो ह्रदपयसि कष्टं करिपतिः ॥१८४९॥  


त्रिपुरारिपालस्य ।  


न पश्यत्य् एवाशाः श्रयति न विषादं न मनसा  
सौम्द्धारे शक्तं भुवि कम् अपि नान्यं गणयति ।  
स जम्बाले मग्नो निजगरिमगम्भीररभस  
स्फुरद्रोमोद्भेदः श्लथयति करी जीवनरसम् ॥१८५०॥  


तस्यैव ।  
४३। बद्धगजः  


रे रेवातटकेलिलम्पटवप्ः शोकं वृथा मा कृथाः  
कुम्भिन् कुम्भसमाहृतं पिब पयो बन्ध्यैव विन्ध्यस्मृतिः ।  
ताभिः काननकुञ्जरीभिर् अधुना दैवेन दूरीकृतो  
वेल्लत्पल्लवशल्लकीवनलताकुञ्जेषु ते विभ्रमः ॥१८५१॥  


कङ्कणस्य ।  


घासग्रासं गृहाण त्यज गजकलभ प्रेमबन्धं करिण्यां  
पाशग्रन्थिव्रणानाम् अविरतम् अधुना देहि पङ्कानुलेपम् ।  
दूरीभूतास् तवैते शवरवरवधूविभ्रमोद्भ्रान्तदृष्टा  
रेवातीरोपकण्ठच्युतकुसुमरजोधूसरा विन्ध्यपादाः ॥१८५२॥  


भर्तृमेण्ठस्य । (स्व् ६४०, हस्तिपकस्य; शा।प। ९२८, कस्यचित्)  


त्यक्तो विन्ध्यगिरिः पिता भगवती मातेव रेवानदी  
ते ते स्नेहनिबन्धबन्धुरधियस् तुल्योदया दन्तिनः ।  
त्वल्लोभान् ननु हस्तिनि स्वयम् इदं बन्धाय दत्तं वपुस्  
त्वं दूरे ध्रियसे लुठन्ति च शिरःपीठे कठोराङ्कुशाः ॥१८५३॥  


तस्यैव ।  


नो मन्ये दृढबन्धनक्षतम् इदं नैवाङ्क्शोद्घाटनं  
स्कन्धारोहणताडनात् परिभवं नैवान्यदेशागमम् ।  
चिन्तां ये जनयन्ति चेतसि परं स्मृत्वा स्वयूथं वने  
सिंहत्रासितभीतभीरुकलभा यास्यन्ति कस्यान्तिकम् ॥१८५४॥  


पाम्पाकस्य । (शा।प। ९३४)  


अयि क्षुद्रो माभून् मतिमहिमगर्वो मनसि वः   
करी यातो बन्धं यद् इह विनयस् तत्र विजयी ।  
अयं क्रोधाध्मातस् त्यजति विनयं चेन् मदवशात्   
ततः स्कन्धावारं न किम् अखिलम् एवाकुलयति ॥१८५५॥  


त्रिपुरारिपालस्य ।  


४४। मृगः  


शान्ते’पि स्वयम् एव दावशिखिनि क्रूरं किराताधिपे  
चापं सङ्कलयत्य् अपि श्लथयति व्याधे च तां वागुराम् ।  
सारङ्गस्य न पश्यतः सहचरीम् उद्भिन्नबाष्पाम्भसो  
निर्दग्धं वपुर् आहतानि परितो मर्माणि रुग्णा गतिः ॥१८५६॥  


जलचन्द्रस्य ।  


नादत्से हरिताङ्कुरान् क्वचिद् अपि स्थैर्यं न यद् गाहसे  
यत् पर्याकुललोचनो’सि करुणं कूजन् दिशः पश्यसि ।  
दैवेनान्तरितप्रियो’सि हरिण क्षामो’सि यत् प्रत्यहं  
प्रदद्रि प्रतिकाननं प्रतिनदि प्रयूषरं धावसि ॥१८५७॥  


केशटस्य । (सु।र। ७५६)  


वन्यैः प्राणिनि काननेषु हरिणस् तद्गात्रवैरी निजः   
क्रूरो’रण्यपतिस् तद् अत्र शरणं शान्तो’स्त्य् अदूरे मुनिः ।  
इत्य् अस्मिन्न् उपसेदिवान् अयम् असाव् अस्यैव दुर्दैवतो  
मा भैषीर् इति भाषणे’प्य् अकरुणो जातो’थ वाचंयमः ॥१८५८॥  


रत्नमालीयपुण्ड्रोकस्य ।   


नासन्ने’पि ददाति शष्पविपिने क्षामे दृशौ न क्षिपत्य्  
अच्चाच्छेषु च निर्झरेषु रसनानालीम् उदन्यातुरः ।  
न स्वस्थो बत कौतुकाद् अपि सुहृद्गोष्ठीषु तिष्ठासति  
ध्यायन् मेकलकन्यकावनम् अविच्छिन्नाश्रुवेगो मृगः ॥१८५९॥  


भट्टशालीयपीताम्बरस्य ।  


दुर्गारण्यदरीषु भूरुहघनच्छाये शयालुस् तृणान्य्  
आस्वाद्योदरपूरम् अच्छसुलभैर् अम्भोभिर् आप्यायितः ।  
एष प्रेङ्खदपाङ्गभङ्गिषु सहाधीती कुरङ्गीदृशां  
क्रूरव्याधकुलेषु हन्त पिशितैः स्वैर् इव वैरी मृगः ॥१८६०॥  


धर्मयोगेश्वरस्य ।  


४५। व्याधोपहतमृगः   


त्यक्तं जन्मवनं तृणाङ्करवती मातेव मुक्ता स्थली  
विश्रामस्थितिहेतवो न गणिता बन्धूपमाः पादपाः ।  
बालापत्यवियोगकातरमुखी त्यक्तार्धमार्गे मृगी  
मृग्यन्तः पदवीं तथाप्य् अकरुणा व्याधा न मुञ्चन्ति माम् ॥१८६१॥  


धर्मपालस्य । (स्व् ६५४, मुक्तापीडस्य)  


छित्त्वा पाशम् अपास्य कूटरचनां भित्त्वा बलाद् वागुरां  
पर्यन्ताग्निकलापजालकुटिलान् निर्गत्य दूरं वनात् ।  
व्याधानां शरगोचराद् अतिजवेनोत्प्लुत्य गच्छन् मृगः  
कूपान्तःपतितः करोतु विगुणे किं वा विधौ पौरुषम् ॥१८६२॥  


कस्यचित् । (स्व् ६५५, मुक्तापीडस्य; शा।प। ९४०, सु।र। १४९३, कस्यचित्)  


प्रियायां स्वैरायाम् अतिकठिनगर्भालसतया  
किराते चाकर्णं धृतधनुषि धावत्य् अनुपदम् ।  
प्रियाप्रेमप्राणप्रतिभयवशाकृतविकलो  
मृत्गः पश्चाद् आलोकयति च मुहुर् याति च मुहुः ॥१८६३॥  


कालिदासस्य । (सु।र। ११६९, कस्यचित्)  


भुवो वन्या मग्नाः शिशुर् अयम् अदृष्टव्यतिकरः  
कुरङ्गो हन्तारः सविध इति सन्तापतरलः ।  
अये नौकारूढ प्रतिकृतिमतिस् त्वन्मुखम् अहो  
मुहुः पश्यन् मज्जत्य् अकरुण तथापि प्रहरसि ॥१८६४॥  


तिलचन्द्रस्य ।  


यद्य् एतद् विपिनं विपन्नम् अहह क्षुण्णं किम् एतत् सरस्  
तच् चेत् किं पुनर् अग्रतो ननु धनुर् ध्वानः पटीयान् अयम् ।  
अद्य श्वो विजनिष्यमाणहरिणीसञ्चारचिन्ताचमत्  
कारक्लान्तमना मनाग् अवनतग्रीवो मृगस् ताम्यति ॥१८६५॥  


तस्यैव ।  
४६। दावोपहतमृगः  


गर्भक्लान्तिभरालसां घनमरुद्व्यालोलदावानल  
ज्वालाजालसमाकुलां सहचरीम् आलोक्य लोलेक्षणाम् ।  
वेगाद् दूरविनिर्गतो’पि सपदि व्यावृत्य धावन् मृगो  
गच्छन्तीं स्मृतिशेषताम् उपगतः स्नेहस्य किं दुष्करम् ॥१८६६॥  


सुरभेः ।  


चिरयति हरिणी हरन्ति जीवं  
शबरशरास् तरुवह्नयः स्फुरन्ति ।  
इति बत हरिणः क्षणं वनान्तर्  
विशति विषीदति मूर्च्छति प्रयाति ॥१८६७॥  


जलचन्द्रस्य ।  


मृग विसृज विषादं दग्धवल्मीककूट  
स्फुटनकटुविगन्धो नश्वरो’यं हुताशः ।  
जलधरजलधारोत्कण्ठिसारङ्गतृष्णा  
च्छिदुरमुदिरमालामेदुरा द्यौर् इदानीम् ॥१८६८॥  


धर्मयोगेश्वरस्य ।  


इतो दावज्वाला स्थलभुव इतो जालजटिला  
इतो व्याधो धावत्य् अयम् अनुपदं चक्रितधनुः ।  
इतो’प्य् अग्रे तिष्ठत्य् अयम् अजगरो विस्तृतमुखः  
क्व यायात् किं कुर्यान् मृगशिशुर् अयं दैववशगः ॥१८६९॥  


कस्यचित् । (सु।र। १५०८)  


व्योमार्धे ज्वलितो रविः कवलितं दावानलैः काननं  
धूम्याभिर् न दिशः स्फुरन्ति परितः पन्थाः शिलादन्तुरः ।  
इत्थं शोणितसिक्तसृक्कणि यथा प्राणं मृगे धावति  
व्याधेनापि शरासने करुणया नारोपिताः पत्रिणः ॥१८७०॥  


उमापतिधरस्य । (सू।मु। २६।८)  


४७। मृगी  


अनुगृहाण शिशून् अभिलङ्घिता   
शबरवारिविहारवनस्थली ।  
विसृज कातरताम् इदम् अग्रतो   
हरिनि कारुणिकस्य तपोवनम् ॥१८७१॥  


कस्यचित् ।  


हरिणि भिल्लसमाजसमाकुलं  
व्रज सरो’थ किम् अत्र विलम्बसे ।  
विशति पातुम् अपो न तपोवनाद्  
इदम् अभक्ष्यपला कपिलापि गौः ॥१८७२॥  


चपलदेवस्य ।  


हरिणि सानुनि मानुषवर्जिते  
चर विसृज न निर्भरम् अर्भकान् ।  
तव तरक्षुकुलक्षुभितोदरे   
वसुमतीभृति निर्वृतिर् एव का ॥१८७३॥  


तस्यैव ।  


इह निभृतनिपातमूकपादं  
वलयितकार्मुकवल्लयः किराताः ।  
भवदलसविलोकनानभिज्ञा  
मृगगृहिणि प्रहरन्ति गच्छ दूरम् ॥१८७४॥  


मन्दोकस्य ।  


आदाय मांसम् अखिलं स्तनवर्जम् अङ्गान्   
मां मुञ्च वागुरिक यामि कुरु प्रसादम् ।  
सीदन्ति शष्पकवलग्रहणानभिज्ञा   
मन्मार्गवीक्षणपराः शिशवो मदीयाः ॥१८७५॥  


छित्तिपस्य । (स्व् ६६०, शा।प। ४०१५, सू।मु। ९०।१)  


४८। नानापशवः   


अम्भो भजस्व चिरम् अस्य यथाभिलाषम्   
एतन् न ताण्डवय सैरिभ काननं च ।  
दुश्चेष्टितेन यदनेन भृशं तवैष   
ध्वस्ताशयो भवति निष्कलुषस् तडागः ॥१८७६॥  


वैद्यगदाधरस्य ।  


नामीभिः प्रसवैः स्वयं निपतितैर् भूमौ विधत्ते धृतिं  
नारोढुं परिपाकमेदुरफलाः शक्नोति शाखाशिखाः ।  
अप्रज्ञातनिजप्रभावकुपितः कोकूयमानो रुषा  
लिप्सुर् वानरसूनुर् एष लवलीक्षोणीरुहं कर्षति ॥१८७७॥  


उमापतिधरस्य ।  


यच् चाण्डालगृहाङ्गणेषु वसतिः कौलेयकानां कुले  
जन्म स्वोदरपूरणं च विघसैर् न स्पर्शयोग्यं वपुः ।  
तन् मृष्टं सकलं त्वयाद्य शुनक क्षोणीपतेर् आज्ञया  
यत् त्वं काञ्चनशृङ्खलावलयितः प्रासादम् आरोहसि ॥१८७८॥  


माधवसेनस्य ।  


पूतः श्रौतपरिष्क्रियाभिर् अवहीभावाय यो दीक्षितः  
श्लाघ्या यस्य गयाशिरः सहचरी तुल्यो’श्वमेधेन यः ।  
म्>अस्>अव् एद्जमतश् चिरेण कलितश् चक्रत्रिशूलाङ्कितो  
धिक् कर्माणि तुरुष्कवेश्मनि सुराकाण्डालवाही वृषः ॥१८७९॥  


साजोकस्य ।  


उच्छ्रायो जनभीति हेतुर् अधिकं वैकृत्यम् उद्ग्रीवता  
सर्वत्र प्रतिपर्वविक्रमभवः क्रूरो मरुर्जन्मभूः ।  
यस्योच्चैः कटुकण्टकप्रणयिता धिक् कष्टम् उष्ट्रे पशौ  
तस्मिन् राजपरिग्रहः स च महाशब्दद्वयीभाजनम् ॥१८८०॥  


गोविन्दस्य ।   


४९। तरुः  


शाखानाम् उपरि स्थितैः शकुनिभिर् दूराद् गृहीता दिशः  
सद्योमुक्तफलैर् विवृत्य कपिभिः पश्यद्भिर् एव स्थितम् ।  
छायापास् तपरिश्रमैश् च पथिकैर् आत्मा परं रक्षितो  
न क्षुद्रैर् निपतन् निशातपरशावात्मार्पितः शाखिनि ॥१८८१॥  


अभिनन्दस्य ।  


मूर्धारोपणसत्कृतैर् दिशि दिशि क्षुद्रैर् विहङ्गैर् द्रुतं  
छायादाननिराकृतश्रमभरैर् नष्टं मृगैर् भीरुभिः ।  
हा कष्टं फललोलुपैर् अपसृतं शाखामृगैश् चञ्चलैर्  
एकेनैव दवानलव्यतिकरः सोढः परं शाखिना ॥१८८२॥  


कस्यचित् । (सु।र। १०२४)  


सुच्छायं फलभारनम्रशिखरं सर्वार्तिशान्तिप्रदं  
त्वाम् आलोक्य सुभूरुहं खलु वयं मार्गं विहायागताः ।  
अन्तस् ते यदि कोटरोदरचलद्व्यालावलीविस्फुरद्  
वक्तोद्वान्तविषानलातिभयदं धन्यस् तदानीं भवान् ॥१८८३॥  


विद्यायाः । (सु।र। १०५०)  


व्याकुर्महे बहु किम् अस्य तरोः सदैव  
नैसर्गिको यद् उपकाररसः परेषु ।  
उन्मूलितो’पि मरुता बत वारिदुर्गे  
मार्गे यद् अन्यजनसङ्क्रमताम् उपेतः ॥१८८४॥  


कस्यचित् । (सु।र। १०९०)  


सोढप्रौढहिमक्लमानि शनकैः पत्राण्य् अधः   
सम्भाव्यच्छदवाञ्छयैव तरवः केचित् कृतघ्नव्रताः ।  
नामन्य् अन्त तदातनीम् अपि निजच्छायाक्षितिं तैः पुनस्  
तेषाम् एव तले कृतज्ञचरितैः शुष्यद्भिर् अप्य् आस्यते ॥१८८५॥  


अचलसिंहस्य । (सू।मु। ३३।८, बिल्हणस्य; सु।र। १०४२)  


५०। कल्पतरुः  


सर्वार्थिनाम् अभिमतानि फलन्न् अपि त्वं  
कल्पावनीरुह न मानवताम् उपास्यः ।  
यस्मात् त्वया न विहितो विदुषां निःशेषस्  
तेषाम् अकारि विफलः सफलः प्रयासः ॥१८८६॥  


नाकोकस्य ।  


बालवामनवृद्धानां नत्वा यो न फलप्रदः ।  
तस्मिन् कल्पतरौ स्तब्धे लब्धेनापि फलेन किम् ॥१८८७॥  


राजकुब्जदेवस्य ।  


पत्राणि प्रथमं द्रुतानि विकुलैर् उत्खातमूलः क्रमात्  
कीटैः कल्पमहीरुहः स पतितो भग्नाः शतं वल्लयः ।  
एकेभ्यो’पि पुनः प्ररोहति भृशं तस्याङ्करग्रामणीः  
पूर्वाशाधिपतिः प्रसीदति स चेद् देवो दयावान् हरिः ॥१८८८॥  


बलभद्रस्य ।  


निष्पन्नाः कति नाम नामरपुरोपान्तेषु भूमिरुहः  
श्लाघ्यस् तत्र स एव कल्पविटपी यत्रासते’मी गुणाः ।  
सङ्कल्पाः फलदोहदानि फलितं रत्नानि वृत्तिर् जगत्  
क्लेशच्छेदनिदानम् उन्नतिर् अनुल्लङ्घ्या यशो दुर्जयम् ॥१८८९॥  


शरणस्य ।  


स्वर्णः स्कन्धपरिग्रहो मरकतैर् उन्मीलिताः पल्लवा  
मुक्ताभिस्तवकश्रियो मधुलिहां वृन्दानि नीलोपलैः ।  
सङ्कल्पानुविधायि यस्य फलितं कस् तस्य धत्ते तुलां  
धिग् जातिं द्रुमसङ्कथासु यद् असौ कल्पद्रुमापि द्रुमः ॥१८९०॥  


गदाधरनाथस्य । (शा।प। ९८८, सू।मु। ३३।११)  


५१। चन्दनः  


श्रमच्छित्त्यै छायां भज पथिक हे चन्दनतरोर्  
इह व्यालव्रातः पुनर् इति भयं मा खलु कृथाः ।  
इदानीम् एतस्मिन् कृतवसतयः सन्ति शिखिनः   
स्वनैर् येषां रम्यैर् अपि हि फणिनः क्वाप्य् अपसृताः ॥१८९१॥  


अचलसिंहस्य ।  


आमोदैस् ते दिशि दिशि गतैर् दूरम् आकृष्यमाणाः  
साक्षाल् लक्ष्मीं तव मलयज द्रष्टुम् अभ्यागताः स्मः ।  
किं पश्यामः सुभग भवतः क्रीडति क्रोड एव  
व्यालस् तुभ्यं भवतु कुशलं मुञ्च नः साधयामः ॥१८९२॥  


तस्यैव (शा।प। ९९८, सू।मु। ३३।२४, सु।र। १०७८)  


क्षिप्तश् चेन् मलयाचलेन्द्र भवतः पादोपजीवी निजस्  
तैर् उत्पाट्य निकुञ्जनिर्झरपयःपूरैः पटीरद्रुमः ।  
तन् निर्यातु जहातु पन्नगकुलं तापं निहन्तु श्रियं  
धत्तां विन्दतु वन्द्यतां त्रिजगतां त्वत्कीर्तिम् उन्मुद्रयन् ॥१८९३॥  


साञ्जानन्दिनः ।  


ककुभि ककुभि भ्रामं भ्रामं विलोक्य विलोकितं   
मलयजसमो दृष्टो’स्माभिर् न को’पि महीरुहः ।  
उपचितरसो दाहे च्छेदे शिलातलघर्षणैर्  
अधिकम् अधिकं यत् सौरभ्यं तनोति मनोहरम् ॥१८९४॥  


भामहस्य । (सु।र। १०८२)  


क्व मलयतटी जन्मस्थानं क्व ते च वनेचराः  
क्व खलु परशुच्छेदः क्वासौ दिगन्तरसङ्गतिः ।  
क्व च खरशिलापट्टे घृष्टिः क्व पङ्कसरूपता  
मलयज सखे मा गाः खेदं गुणास् तव वैरिणः ॥१८९५॥  


मलयजस्य । (सु।र। १०५३)  


५२। अश्वत्थः  


छायाम् अस्य निषेव्य पिप्पलतरोर् आकृष्य शाखाः शतं  
भुक्तं प्राग् इति लज्जया गजपते किं नात्र विश्रम्यते ।  
दैवेनेदृशयोग एव घटितो यत् त्वादृशां कोटिभिस्   
तादृक् तादृग् अयं कृतः पुनर् अभूद् एतादृशः पल्लवैः ॥१८९६॥  


ईश्वरभद्रस्य ।  


सत्यं पिप्पलपादपोत्तम घनच्छायोन्नतेन त्वया  
सन्मार्गो’यम् अलङ्कृतः किम् अपरं त्वं मूर्तिभेदो हरेः ।  
किं चान्यत्फलभोगकृष्टमुखरास् त्वाम् आश्रिताः पत्रिणो  
यत्पुंस्कोकिलकूजितं विदधते तन् नानुरूपं परम् ॥१८९७॥  


शालिकनाथस्य । (सु।र। १०६१, कस्यचित्)  


नोन्मीलन्तु नितम्बिनीकरतलस्पर्धाभृतः पल्लवाः  
प्रत्युद्यान्तु न वैणनाभिमधुरा मोदाः प्रसूनश्रियः ।  
नाभुवन् फलसम्पदो मधुरसप्रस्यन्दभाजस् तथाप्य्  
अश्वत्थस्य गतः सुखेन जगतां वन्द्यस्य जन्मग्रहः ॥१८९८॥  


उमापतिधरस्य ।  


साक्षान् नैष करोति काम् अपि मुदं नादृत्य हन्त्य् आपदो  
न प्रीणाति मनीषिणां श्रवणम् अप्य् आश्वासनासूक्तिभिः ।  
तस्याम्भोधिसुतापतेर् भगवतो’धिष्ठानमात्राद् असौ  
दुःस्वप्नान् विनिवेदितान् अपहरत्य् अश्वत्थभूमीरुहः ॥१८९९॥  


तस्यैव ।  


पत्राणि त्रुटितानि कीटपटलैर् आमूलम् उन्मूलिताः   
शाखा वन्यमतङ्गजैर् न करभैर् आस्वाद्य मुक्ता त्वचः ।  
स्थाणुः केवलम् अस्ति पिप्पलतरोस् तत्रापि शीतातुरैर्  
ग्रामीणैः परितः कुठारपतनारम्भः परामृश्यते ॥१९००॥  


तस्यैव ।  
५३। चूतः   


तैस् तैर् जन्मप्रभृति विदितैर् दोहदैः प्राक्प्रयत्नात्  
सिक्त्वा सिक्त्वा कथम् अपि घटीयन्त्रमुक्तैः पयोभिः ।  
नीत्वा चूतं फलसमुदयावाप्तियोग्याम् अवस्थां  
तत्र स्नेहं त्यजसि किम् इवोद्यानपाल क्षणेन ॥१९०१॥  


कस्यचित् ।  


दग्धाः के’पि दवानलेन कतिचिद् बात्यारयान्दोलनैर्  
व्यापन्नाः कुल्तिशाभिघातरुजया केचिद् विसृष्टासवः ।  
एकः क्लान्तजनाश्रयो विजयसे चूत त्वम् उर्वीरुहां  
धिग् दैवं भवतो’पि कीटपटलैर् अन्तः प्रवेशः कृतः ॥१९०२॥  


वैद्यगदाधरस्य ।  


हे चूतद्रुम किं मुधैव मधुपान् प्रीणासि किं कोकिलान्  
जल्पन्तो मधुराणि नित्यमलिना नैते चिरस्थायिनः ।  
तान् उल्लासय पल्लवान् अनुदिनं यैर् आहिताम् उन्नतिं   
बिभ्राणः प्रतिपर्वनिर्भरफलैर् उत्तुङ्गतां यास्यसि ॥१९०३॥  


वैद्यत्रिविक्रमस्य ।  


यो दृष्टः स्फुटदस्थिसम्पुटमुखान् निर्यत्प्रवालाङ्कुरो  
लब्धः स द्विदलादिकक्रमवशाद् आरूढशाकाशतः ।  
स्निग्धं पल्लवितो घनं मुकुलितः स्फारच्छदं पुष्पितः   
सोत्कर्षं फलितो भृशं च विनतः को’प्य् एष चूतद्रुमः ॥१९०४॥  


कस्यचित् । (शा।प। १०१९, हेतुकस्य; सू।मु। ३३।१७, हर्षस्य; सु।र। ११०४)  


सुगन्धिः को’पि स्यात् कुसुमसमये को’पि विटपी   
शलाटौ सामोदः फलपरिणतु कापि सुरभिः ।  
प्रसूनप्रारम्भात् प्रभृति फलपाकावधि पुनर्  
जगत्य् एकत्रैव स्फुरति सहकारे परिमलः ॥१९०५॥  


उमापतिधरस्य ।  
५४। अशोकः  


छायातिसान्द्रशिशिरा नवपल्लवानि  
स्निग्धानि मुग्धसुरभिः स्तवकप्रबन्धः ।  
स्थित्वा फलानि सदृशानि विधेहि मा वा  
दृष्ट्वैव ते मुखम् अशोक वयं विशोकाः ॥१९०६॥  


नाकोकस्य ।  


सन्तु स्वादुफलाः शतं परिमलश्लाघ्यप्रसूनावली  
सम्बाधाश् च शतं वसन्तसमये वैशेषिकाः शाखिनः ।  
उत्फुल्लस्तवकस्रगुज्ज्वलनवप्रोत्खेलवल्लिर् यथा  
कङ्केल्लिः श्रियम् अस्य पुष्यति तथा कः प्रेक्षणीयोपरः ॥१९०७॥  


तस्यैव ।  


कियन्तः सन्त्य् एते जगति तरवः को’पि न पुनः  
प्रसूनार्थं नारीचरणपरिचर्या गतिर् अभूत् ।  
प्रमोदाद् अन्तश् चेद् वलति फलवाञ्छा तव तदा  
वदाशोक श्लाघ्यो भवतु कतरो दोहदविधिः ॥१९०८॥  


जलचन्द्रस्य ।  


केषाञ्चित् कुसुमोदयाद् अनु विना तेनापि केषाञ्चन  
स्फायन्ते धरणीरुहाम् इह दिनैर् द्वित्रैः फलश्रेणयः ।  
पुष्पश्रेणिषु पद्मरागपदवीपत्रेषु कान्ताकर  
श्रीर् इत्य् एव फलाद् ऋते बत गतः कङ्केल्लिजन्मग्रहः ॥१९०९॥  


उमापतिधरस्य ।  


किं ते नम्रतया किम् उन्नततया किं ते घनच्छायया  
किं ते पल्लवलीलया किम् अनया चाशोक पुष्पश्रिया ।  
यत् त्वन्मूलनिषण्णस्विन्नपथिकस्तोमः स्तुवन्न् अन्वहं  
न स्वादूनि मृदूनि खादति फलान्य् आकण्ठम् उत्कण्ठितः ॥१९१०॥  


कविराजश्रीनारायणस्य । (शा।प। १००४, सू।मु। ३३।३२, श्रीभोजदेवस्य; सु।र। १०३८, कस्यचित्)  
५५। शाल्मलिः  


पुष्पं रक्षतु कण्टकैः परिमलेनानन्दयन् केतकीः   
किं चासौ पनसः सुधासहचरस्वादातिहृद्यं फलम् ।  
नामोदः कुसुमे फलेषु न रसस् तत् किं मुधा शाल्मले  
काण्डं निर्भरम् आवृणोषि विषमैर् आमूलतः कण्टकैः ॥१९११॥  


नाकोकस्य ।  


मूलं कण्ठककर्परैर् उपचितं निःसारम् अन्तर्वपुर्  
निर्गन्धं कुसुमं फलं क्षुधि मुधा पत्रैर् न हृद्यं क्वचित् ।  
वृद्धिर् गृध्रपरिग्रहाय तद् अहो वक्तव्यम् अन्यत् परं  
भ्रातः शाल्मलिवृक्ष नास्ति भवतः किञ्चिन् महत्त्वोचितम् ॥१९१२॥  


कस्यचित् ।  


आहूतः परितो दिगन्तगतिभिः शाखाभराडम्बरैः  
किं रे जाल्म जवेन शाल्मलिफलप्रत्याशया धावसि ।  
तस्मिन्न् एकपदे भिदेलिमफलव्यालोलतूलोत्करैर्   
अध्वानो’पि निमीलिताक्षम् अटता न प्रेक्षणीयाः पुरः ॥१९१३॥  


जलचन्द्रस्य ।  


प्रसारः शाखानां स्थगितगगनाभोगमहिमा  
समृद्धिः शोणाम्भोरुहवनसमाना सुमनसाम् ।  
प्रकाण्डश्रीर् वाचाम् अपि न विषयः शाल्मलितरोस्  
तथाप्य् अंशुश्रेणीमयम् अनुपभोग्यं बत फलम् ॥१९१४॥  


उमापतिधरस्य ।  


एतस्मिन् कुसुमे स्वभावमहति प्रायो महीयः फलं  
रम्यं स्वादु सुगन्धि शीतलम् अलं प्राप्तव्यम् इत्य् आशया ।  
शाल्मल्याः परिपाककालकलनाबोधेन कीरः स्थितो  
यावत् तत्पुटसन्धिनिर्गतपतत्तूलं फलात् पश्यति ॥१९१५॥  


शालिकनाथस्य । (सु।र। १०६३)  


५६। मार्गतरुः  


यच् छायाम् अतनुं तनोषि मधुरैः प्रीणासि यत् त्वं फलैर्  
यन् नम्नो’सि यद् उन्नतो’सि चतुरे यद् वर्तसे वर्त्मनि ।  
यत् पान्थैर् अपरैर् अपि प्रतिपथं प्रस्तूयसे प्रायशस्  
तन् नाथ क्षितिज त्वम् एव पथिकैर् विश्रान्तये चिन्त्यसे ॥१९१६॥  


कस्यचित् ।  


उपरि मिहिरः क्रूरः क्रूरास्तले’चलभूमयो  
वहति पवनः पांशूत्कर्षी कृशः सरसो रसः ।  
अहह न जहत्य् एते प्राणांस् तदैव किम् अध्वगा  
यदि न भवतः पत्रच्छत्रं विशन्ति महीरुहः ॥१९१७॥  


पुरुसेनस्य ।   


आसीद् यस् तव पुत्रकस् त्रिचतुरैः पत्राङ्कुरैर् आवृतो  
मेघोन्मुक्तजलैकजीवनविधिः सन्मार्गलब्धास्पदः ।  
सो’यं सम्प्रति वासरैः कतिपयैर् अध्वन्य् अपुण्योच्चयैः  
सम्पन्नः फलनम्रपल्लवततिच्छायोपलिप्तावनिः ॥१९१८॥  


सुरभेः ।  


ये पूर्वं परिपालिताः फलदलच्छायादिभिः पत्रिणो  
विश्रामद्रुमं कथ्यतां तव विपत्काले क्व ते साम्प्रतम् ।  
एताः सन्निधिमात्रदर्शितपुरस्कारास् तु धन्यास् त्वचो  
यासां छेदनम् अन्तरेण पतितो नायं कुठारस् त्वयि ॥१९१९॥  


वित्तोकस्य । (शा।प। ९८५, सु।र। १०९९)  


किं जातो’सि चतुष्पथे यदि घनच्छायो’सि किं छायया   
युक्तश् चेत् फलितो’सि किं फलभरैर् आढ्यो’सि कस्मान् नतः ।  
हे सद् वृक्ष सहस्व सम्प्रति शिखाशाख्याशताकर्षण  
क्षोभामोटनभञ्जनानि जनतः स्वैर् एव दुश्चेष्टितैः ॥१९२०॥  


कस्यचित् । (स।क।आ। ४।९३, शा।प। ९७१, सू।मु। ३३।४)  


५७। मरुतरुः   


फणी मूलश्वभ्रे वपुर् अविरलं कीटपटलैः  
शिरो गृध्रश्रेणीविधुरितम् अधः कण्ठकचितम् ।  
इतीदं जानीमश् चिरम् अपथभाजस् तव तरो  
तथाप्य् अस्याम् अक्ष्मारुहि भुवि भवान् एव शरणम् ॥१९२१॥  


वैद्यगदाधरस्य ।  


प्रथमम् एव गुरु क्व मरुद्रुमे  
तरुणितापकृतापदि पल्लवम् ।  
यद् अपि किं क्वचिद् उञ्च्तम् आशु तत्  
कवलितं करभैर् अतिभैरवैः ॥१९२२॥  


चपलदेवस्य ।  


आश्यानैर् गलितं दलैर् बत कथाशेषाः प्रसूनश्रियो  
नोद्भेदो’पि फलं प्रति प्रतिदिशं याता निराशाः खगाः ।  
आपातालविशुष्कमूलकुहरोन्मीलज्जटासन्ततिस्   
तूष्णीम् अस्ति तथाप्य् अकालजलदं ध्यायन् मरुक्ष्मारुहः ॥१९२३॥  


भट्टशालीयपीताम्बरस्य ।  


नासाग्रे पवनः परं नयनयोर् आपः क्र्या चेतसि  
स्थैर्यं दाहभरेषु किं नु विदिता नैता मरुक्षोणयः ।  
यत्राशाशतसम्भ्रमेण पथिकैर् लब्धो’पि भूमीरुहस्  
तेषाम् एव निदाघबिन्दुनिचयैः सेकस्थितिं वाञ्छति ॥१९२४॥  


सोढगोविन्दस्य ।  


कल्याणं नः किम् अधिकम् इतो जीवनार्थं यद् अस्माल्  
लूत्वा वृक्षान् अहह दहसि म्रातरङ्गारकार ।  
किं त्व् एतस्मिन्न् अशनिपिशुनैर् आतपैर् आकुलानाम्  
अध्वन्यानाम् अशरणमरुप्रान्तरे को’भ्युपायः ॥१९२५॥  


गदाधरस्य । (शा।प। ११८३, सू।मु। ३३।६, सु।र। १०३९)  


५८। नानातरवः  


न्यग्रोधे फलशालिनि स्फुटरसं किञ्चित् फलं पच्यते  
बीजान्य् अङ्कुरगोचराणि कतिचित् सिध्यन्ति तस्मिन्न् अपि ।  
एकस् तेष्व् अपि कश्चिद् अङ्कुरवरो बध्नाति ताम् उन्नतिं  
याम् अध्यन् यजनः स्वमातरम् इव क्लान्तिच्छिदे धावति ॥१९२६॥  


शालिकस्य । (सु।र। १०६२, शालिकनाथस्य)  


केनात्र चम्पकतरो बत रोपितो’सि  
कुग्रामपामरजनान्तिकबाटिकायाम् ।  
यत्र प्ररूढनवशाकविवृद्धलोभ  
गोभग्नबाटघटनोचितपल्लवो’सि ॥१९२७॥  


वीरस्य ।  


फलानां सम्भारैर् अधरय तरून् उन्नततया   
स्पृशाकाशं सर्वाः स्थगय परिणाहैर् अपि दिशः ।  
तथापि ध्वाङ्क्षेभ्यो न पुनर् इतरः को’पि विहगः  
फलार्थी निम्ब त्वां प्रकृतिविरसं धावति मुदा ॥१९२८॥  


विश्वेश्वरस्य ।  


पृथुत्वात् सौरभ्यान् मधुरतरभावाच् च पतितैः   
क्षुधोत्तप्तैः कुक्षिम्भरिभिर् इह सेवा तव कृताः ।  
तदात्वव्यामुग्धैर् अनुदिवसम् अस्वास्थ्यजननी  
न दृष्टा ते’स्माभिः पनस परिणामे विरसता ॥१९२९॥  


उमापतिधरस्य ।  


परार्थे यः पीडाम् अनुभवति निर्व्याजमधुरो  
यदीयः सर्वेषाम् इह खलु विकारो’प्य् अभिमतः ।  
न सम्प्राप्तो वृद्धिं सपदि हतदैवात् समुचितां  
किम् इक्षोर् दोषो’यं स पुनर् अगुणाया मरुभुवः ॥१९३०॥  


वाक्पतेः । (स्व्। ९४७, शा।प। १०५२, सू।मु। ३५।५)  


५९। मरुः  


शमीषण्डस् तावत् खदिरवनम् अस्माच् च परतस्  
ततो वध्वोलीनाम् अपि गहनम् उत्कीटविरुतम् ।  
इतः कर्कन्धूनां वनम् अनु यवासस्थलम् इदं  
क्व कल्याणः पन्थाः पथिक हतदेशो मरुर् अयम् ॥१९३१॥  


कस्यचित् ।  


हे धाराधर विश्वम् एव भवता साधारणं सिञ्चता  
क्ÿप्ताकस्मिकदुर्दिनेन समये को नाम नासादितः ।  
एतस्यैव मरोर् मरालललनालीलानभिज्ञैस् तटैर्  
आपातालविशुष्कसैकतभुवस् तापो’पि नापोहितः ॥१९३२॥  


कस्यचित् ।  


भ्रामं भ्रामम् अनङ्गभूपरिसरे सारङ्ग निश्चापलं  
वास्तव्यो भव मा पुनर् मरुपथप्रस्थानवाञ्छां कृथाः ।  
यत्रादुर्बलदोर्बलैर् गुणगणव्यासक्तपात्रान्तरैर्  
लभ्यन्ते पुरुषैः परं कतिपयैः कौपाः पयोबिन्दवः ॥१९३३॥  


उमापतिधरस्य ।  


भ्रातः पान्थ मरीचिकामयमृषावाःपूरपूर्णाम् इमाम्  
उद्दिश्य प्रबलप्रसृत्वरतृषाक्लेशान्ध किं धावसि ।  
नन्व् एते मरुमेदिनीपरिसरा यैर् अस्ति गोपायितं  
क्रूरैर् न स्वपरोपकारि सकलं प्¸अतालमूले पयः ॥१९३४॥  


तस्यैव ।  


पायं पायं पिब पिब पयः सिञ्च सिञ्चाङ्गम् अङ्गं  
भूयो भूयः कुरु कुरु सखे मज्जनोन्मज्जनानि ।  
एषां शेषश्रमशमपटुदुःखिताध्वन्य् अबन्धुः  
सिन्धुर् दूरीभवति पुरतो मारवः पान्थ पन्थाः ॥१९३५॥  


धनपालस्य । (शा।प। ११५१, सू।मु। ३०।३)  


६०। मेघः  


अभ्युन्नतो’सि सलिलैः परिपूरितो’सि   
त्वाम् अर्थयन्ति विहगास् तृषितास् तथैते ।  
कालः पयोधर परोपकृतेस् तवायं   
चण्डानिलव्यतिकरे क्व भवान् क्व ते वा ॥१९३६॥  


वाञ्छोकस्य ।  


अये पाथोवाह स्थगय ककुभो’न्यास्तत इतस्   
त्यजैतां सीमानं वसति मुनिर् अस्यां कलशभूः ।  
उदञ्चत्कोपे’स्मिन् स जलधिर् अपि स्थास्यति न ते   
यतः पायं पायं सलिलम् इह शौर्यं प्रथयसि ॥१९३७॥  


वैद्यगदाधरस्य ।  


आकल्पं यदि वर्षसि प्रतिदिनं धारासहस्रैस् तथाप्य्  
अम्भोधौ कलयत्य् अगाधजठरे कस् तावकीनं श्रमम् ।  
अम्भोद क्षणमात्रम् उज्झसि पयः पृष्ठे यदि क्ष्माभृतां   
तत् किं न प्रसरन्ति निर्झरसरिद्व्याजेन ते कीर्तयः ॥१९३८॥  


वासुदेवस्य ।  


एते ते पुरतो मरुस्थलभुवः प्रोच्चण्डदावानल  
ज्वालालीढकठोरसूरकिरणप्लुष्टच्छदाः शाखिनः ।  
तान् एतान् अवधीर्य खिन्नवपुषो दुःशीलझञ्झानिल  
क्रीडाभिर् न पयोद गन्तुम् उचितं वेलाभिषिक्तद्रुमान् ॥१९३९॥  


योगेश्वरस्य ।  


अये पश्यावस्थाम् अकरुणसमीरव्यतिकर  
स्फुरद्दावज्वालावलिजटिलमूर्तेर् विटपिनः ।  
अमुं कालक्षेपं त्यज जलद गम्भीरमधुरैः   
किम् एभिर् निर्घोषैः सृज झटिति झात्कारि सलिलम् ॥१९४०॥  


अचलसिंहस्य । (सु।र। १०२९)  


६१। जलदश्लाघाः  


आश्वास्य पर्वतकुलं तपनोष्णतप्तम्  
उद्दामदावविधुराणि च काननानि ।  
नानानदीनदशतानि च पूरयित्वा  
रिक्तो’सि यज् जलद सैव तवोत्तमश्रीः ॥१९४१॥  


कस्यचित् । (शा।प। ७७८, सु।र। १०९८)  


क्रूराः शैलभुवो निरभ्रपुरुषः पूषा ललाटन्तपः  
पांशुः पादनखम्पचः प्रतिदिशं वात्या करीषङ्कषा ।  
एतस्यां मरुसीम्नि जाङ्गलतटीनिष्ट्यूतदावानल  
क्लान्तपान्थकुलान्यकालजलद त्वं त्रातुम् एकः क्षमः ॥१९४२॥  


धर्मयोगेश्वरस्य ।  


उपैति क्षाराब्धिं सहति बहुवातव्यतिकरं  
पुरो नानाभङ्गान् अनुभवति पश्यैष जलदः ।  
कथञ्चिल् लब्धानि प्रवितरति तोयानि जगते  
गुणं वा दोषं वा गणयति न दानव्यसनिता ॥१९४३॥  


वल्लणस्य । (सु।र। १३७९)  


स चेन् मूर्च्छन्मत्स्यावलिर् अपि निपीतः पतिर् अपां  
ततो वान्तः किं तद्व्यवसितम् अगस्त्येन तपसा ।  
घनः श्लाघ्यः पीत्वा कियद् अपि पयस् तस्य हि वमन्  
बिभर्त्य् एतद् विश्वं तम् अपि किल रत्नाकरयति ॥१९४४॥  


सान्झानन्दिनः ।  


धिग् धिक् तान् उदधीस् तुमन्स्तु जलदं येभ्यः समभ्यर्थितैः   
पाथोभिः पदवीं निदाघविकलां यः प्लावयन् वर्षति ।  
यद्य् अस्याप्य् उदरे भवेद् अगणितस् तावन् मणीनां गणस्  
तत् किं नैष करोति रत्नकरकासारैः समृद्धं जगत् ॥१९४५॥  


कविपण्डितश्रीहर्षस्य ।  
६२। मेघनिन्दा  


निपीता श्वेतांशोर् जलद जगदाह्लादनकरी  
मरीचिर् यद्य् एषा वहसि किम् उ खद्योतनिवहान् ।  
किम् एते कर्तारः कुमुदवनम् उन्निद्रम् उदधेः  
किम् आनन्दं मन्दीकृततिमिरवृन्दाः किम् उ दिशः ॥१९४६॥  


जलचन्द्रस्य ।  


दूरोत्सारितराजहंस जलद प्राप्योन्नतिं नूतनां  
कोटिं काम् अपि साम्प्रतं मलिनिमा नीतस् त्वया यन् निजः ।  
यत् सम्भूय बकैर् अमीभिर् अहह त्वं भूषणोत्प्रोक्षणाद्  
आत्मानं बहुमन्यमानगमनं गर्जारवैरश्नुषे ॥१९४७॥  


हरेः ।  


आशाः खर्वय गर्वयातिमुखरानुन्नादिनो बर्हिणः  
सर्वांस् त्रासय गर्जितैः कलगिरो हंसान् समुत्सारय ।  
द्राग् आस्कन्दय मित्रमण्डलम् अलं सद्वर्त्म सन्दूषय  
श्रीमन्न् अब्द नयत्य् अयं न पवनो यावद् दशां काम् अपि ॥१९४८॥  


सरसीरुहस्य ।  


तडित्तेजःपुञ्जैर् जनयसि दृशोः काम् अपि रुजं  
गरीयोगर्जाभिः प्रकटयसि कर्णद्वयभिदाम् ।  
यद् अम्भोबिन्दूनां प्रणयपरिपाको यम् अखिलस्  
तद् अस्यैवाम्भोधेर् जलधर न धैर्यं कलयसि ॥१९४९॥  


अभिनन्दस्य ।  


एतेषु रे तरुणमारुतधूयमान  
दावावलीकवलितेषु महीरुहेषु ।  
अम्भो न चेज् जलद मुञ्चसि मा विमुञ्च  
वज्रं पुनः क्षिपसि निर्दय कस्य हेतोः ॥१९५०॥  


विश्वेश्वरस्य ।  


६३। चातकः  


तृषार्तैः सारङ्गैः प्रतिजलधरं भूरि विरुतं  
घनैर् मुक्ता धाराः सपदि पयसस् तान् प्रति मुहुः ।  
खगानां के मेघाः क इह विहगा वा जलमुचाम्  
अयाच्यो नार्तानाम् अनुपकरणीयो न महताम् ॥१९५१॥  


भर्तृहरेः । (शा।प। १२०५, सु।र। १३६२)  


नभसि निरवलम्बे सीदता दीर्घकालं  
त्वदभिमुखनिविष्टोत्तानचञ्चुपुटेन ।  
जलधरजलधारा दूरतस् तावद् आस्तां  
ध्वनिर् अपि मधुरस् ते न श्रुतश् चातकेन ॥१९५२॥  


अचलसिंहस्य । (ब्प् २०८, सू।मु। १३।२, सु।र। १०८०)  


अभिपतति घनं शृणोति गर्जाः   
सहति शिलाः सहते तडित्तरङ्गान् ।  
विधुवति गरुतं रुतं विधत्ते   
जलपृषते कियते’पि चातको’यम् ॥१९५३॥  


तस्यैव । (सु।र। १०८३)  


अब्धिर् यद्य् अवधीरितो न तु तदा तस्मान् निपीयाम्बुदैर्  
वान्तान् याचसि काकुभिर् जललवान् उत्तानचञ्चूपुटः ।  
तत् ते निस्त्रपनीचतैव मुचिता निर्वक्तुम् एतत् कथं   
विद्मः केन गुणेन मानिषु पुनः सारङ्ग सङ्गीयते ॥१९५४॥  


तस्यैव ।  


चक्षुः कदर्थयितुम् अर्जयितुं च तापम्  
अध्वश्रमेण परिशोषयितुं शरीरम् ।  
अभ्युल्लसज्जलधरभ्रमसम्भ्रमेण  
धिग् धूमकूटम् अभिधावति चातको’यम् ॥१९५५॥  


तस्यैव ।  


६४। दैवोपहतचातकः   


दृष्ट्वा तोयभरावनम्रनिविडप्रारम्भम् अम्भोधरं  
तृष्णार्तः किल रौति यावद् असकृत् तोयाशया चातकः ।  
तावच् चञ्चलचञ्चुकोटरकुटीकोष्ठे लुठन्तः स्फुटं  
अयि चातक चञ्चुपुटात् स्खलयति जलदोदबिन्दुम् अनिलश् चेत् ।  
द्विज एव भाग्यहीनो जीवनदाता कृती जलदः ॥१९५६॥  


शब्दार्णवस्य ।  


अस्योदरे बहुमनोरथमन्थरेण  
सञ्चिन्तितं किम् अपि चेतसि चातकेन ।  
हा कष्ट मिष्टफलदानविधानहेतोर्  
अम्भोधरात् पतति सम्प्रति वज्रपातः ॥१९५७॥  


लडहचन्द्रस्य । (सु।र। ११०१)  


सिन्धोर् एव कियज् जलं कलसभूर् यत्पाणिपात्रे दधौ   
तत् पीतं कियद् अम्बुदैः कियद् इतो वान्तं कियद् वा स्थितम् ।  
तत् पातुं व्यवसायदीनमनसो धावन्त्य् अमी सम्भ्रमाद्  
आवर्तैर् मरुतां तद् अप्य् अपहृतं धिक् चातकान् धिग् विधिम् ॥१९५८॥  


लक्ष्मीधरस्य ।  


बीजैर् अङ्कुरितं लताभिर् उदितं वल्लीभिर् उज्जृम्भितं  
कन्दैः कन्दलितं जनैश् च मुदितं धाराधरे वर्षति ।  
भ्रातश् चातक पातकं किम् अपि ते सम्यङ् न जानीमहे  
येनास्मिन् न पतन्ति चञ्चुपुटके द्वित्राः पयोबिन्दवः ॥१९५९॥  


वसुकल्पस्य ।  


अयि चातक चञ्चुपुटात् स्खलयति जलदोदबिन्दुम् अनिलश् चेत् ।  
द्विज एव भाग्यहीनो जीवनदाता कृती जलदः ॥१९६०॥  


शब्दार्णवस्य ।  


६५। अनन्यगतिकचातकः  


विष्वक्प्लावयता जगन्ति जलद प्रीतस् त्वया वारिभिः   
सारङ्गो’पि यदि प्रसङ्गपतितः केयं विशेषज्ञता ।  
सानन्दाः स्तुमहे चिराय चरितं तस्यैव येन त्वयि  
क्षीणो’पि क्वचिद् एव नाम्भसि मनाग् आरो’पि चञ्चू पुटः ॥१९६१॥  


जलचन्द्रस्य ।  


वदत विदतजम्बूद्वीपसंवृत्तवार्ताः  
क्वचिद् अपि यदि दृष्टं वारिवाहं विहाय ।  
सरिति सरसि सिन्धौ चातकेनार्पितो’साव्  
अतिवहलपिपासापांशुलः कण्ठनालः ॥१९६२॥  


लक्ष्मीधरस्य । (सु।र। १०५४)  


त्वं गर्ज नाम विसृजाम्बुद नाम्बु नाम   
विद्युल्लताभिर् अभितर्जय नाम भूयः ।  
प्राचीनकर्मपरतन्त्रनिजप्रवृत्तेर्  
एतस्य पश्य विहगस्य गतिस् त्वम् एव ॥१९६३॥  


कस्यचित् । (सु।र। १०८८)  


नीहाराकरसारसागरसरित्कासारनीरश्रियं  
त्यक्त्वा तोयद चातकेन भवतः सेवा समालम्बिता ।  
तस्यैतत् फलितं यदुद्घतशिलासन्ताडनं मस्तके  
गाढं गर्जसि वज्रम् उज्झसि तडिल्लेखाभिर् आतर्जसि ॥१९६४॥  


कस्यचित् । (शा।प। ७७२)  


यन्मूर्धानम् अशिक्षितो नमयितुं निम्नेषु तेनोच्चकैर्  
आरूढः पदम् आदरेण जलद त्वां याचते चातकः ।  
यद्य् अस्मै विमुखो भवान् अपि पयोधाराः करीतुं ततः   
पक्ष्मारोपितचञ्चुर् एष जरयत्व् अङ्गे पिपासारसम् ॥१९६५॥  


कस्यचित् ।  


६६। मनस्विचातकः  


गङ्गा शम्भुशिरोजलं जलनिधिर् देवस्य लक्ष्मीपतेः  
शय्याक्षालनवारि वारि सरसः क्लीबस्य निन्द्यं सताम् ।  
नद्यस् ताः शतशो’न्ययोषित इति त्यक्तोपभोगो युवा   
सारङ्गः सततोन्नतेन शिरसा धाराधरं याचते ॥१९६६॥  


कस्यचित् ।  


किं नैव सन्ति भुवि तामरसावतंसा  
हंसावलीवलयिनो जलसन्निवेशाः ।  
को दुर्ग्रहो ग्रहवतः खलु चातकस्य   
पौरन्दरीं यद् अभिवाञ्छति वारिधाराम् ॥१९६७॥  


कस्यचित् । (स्व्। ६८१)  


एक एव खगो मानी वने वसति चातकः ।  
पिपासितो वा म्रियते याचते वा पुरन्दरम् ॥१९६८॥  


कस्यचित् । (स्व् ६७४, शा।प। ८५२)  


तृषार्तां शोचन्तीं न गणयति दीनां गृहवतीं  
न दीनः पक्षाभ्यां स्थगयति शिशून् आलपति वा ।  
कुटुम्बी सारङ्गः प्रसरति निदाघे’प्य् अविकलः   
कुलस्य स्वस्यायं पथि न पदम् अल्पं श्लथयति ॥१९६९॥  


गोसोकस्य ।  


यद् अस्माद् अस्माभिश् चिरविहितसेवैर् अपि घनाद्  
अनाप्ताः सारङ्गैः कतिपयपयःशीकरकणाः ।  
द्विषन्तो वेशन्तं भृशम् अपलपन्तः पतिम् अपाम्  
अपार्थीकुर्वन्तः सरितम् अनुयामस् तद् अपि तम् ॥१९७०॥  


आवन्तिकद्रव्यस्य ।  


६७। हंसः  


गतं तद् गाम्भीर्यं तटम् उपगतं जालिकशतैः  
सखे हंसोत्तिष्ठ त्वरितम् अमुतो गच्छ सरसः ।  
न यावत् पङ्काम्भःकलुषिततनुर् भूरि विरसन्  
बकोटो वाचाटश् चरणयुगलं मूर्ध्नि कुरुते ॥१९७१॥  


डिम्बोकस्य । (स्व् ७०७, शा।प। ८१०, सू।मु। १५।८)  


प्रालेयांशुमरीचिनालधवलान् आस्वाद्य कन्दाङ्कुरान्  
पीतं यैर् जलजन्मकेशरपरिष्वङ्गाधिवासं पयः ।  
हंसास् ते’पि सखे तडाग भवतः क्रीडासहस्राविणो  
जाताः पङ्किलबालवीरणदलद्रोणीजलग्राहिणः ॥१९७२॥  


जलचन्द्रस्य ।  


स्थित्वा चिरं नभसि निश्चलतारकेण  
मातङ्गसङ्गकलुषां नलिनीं विलोक्य ।  
उत्पन्नमन्युपरिघर्घरनिःस्वनेन  
हंसेन साश्रु परिवृत्य गतं नु लीनम् ॥१९७३॥  


कस्यचित् ।  


ककुभि ककुभि ध्वान्तक्षुब्धं वितत्य विधाय च  
श्रुतिपुटभिदो गर्जाः श्रेयः कृतं परम् अम्बुदैः ।  
कथम् इतरथा जातोद्वेगः समुज्झितपल्वलः  
कनककमलोत्तंसे हंसः स नन्दति मानसे ॥१९७४॥  


अचलसिंहस्य ।  


तटम् उपगतं पद्मे पद्मे निवेशितम् आननं  
प्रतिपुटकिनी पत्रच्छायं प्रतिक्षणम् आसितम् ।  
नयनसलिलैर् उष्णैर् उष्णीकृता जलवीचयो  
जलदमलिनां हंसे नाशां विलोक्य गमिष्यता ॥१९७५॥  


छित्तिपस्य ।  


६८। राजहंसः  


उद्भ्रान्तभेककुलकीर्णजले तडागे  
को’प्य् अस्ति नाम यदि नान्यगतिर् बकोटः ।  
उत्फुल्लपद्मसुरभीणि सरांसि हित्वा  
न स्थातुम् अर्हति भवान् इह राजहंस ॥१९७६॥  


शङ्करस्य ।  


गाङ्गम् अम्बु शुभम् अम्बु यामुनं  
कज्जलाभम् उभयत्र मज्जतः ।  
राजहंस तव सैव शुभ्रता  
चीयते न च न चापचीयते ॥१९७७॥  


सुरभेः । (क्प् ५५९, सा।द। उन्देर् १०।११८)  


छायाम् आश्रयपुण्डरीकमिलितां मध्येसरःशीकरं  
सानन्दी भव राजहंस भवतः स्यान् नाम पक्षोन्नतिः ।  
मञ्जीरेण तथापि च ध्वनिर् अयं निर्गीयते लीलया  
यो’स्माकं परिचारिकाचरणयोः खेलाभिर् उत्कूजति ॥१९७८॥  


उमापतिधरस्य ।  


१९७९१९८० न स्तः ।  


६९। कोकिलः  


धिक् कुब्जाम्बुजवेत्रवेतसवनान्य् एतानि यत् ते पिक  
व्याहारैः पणयाद् अमीषु मधुरैर् एभिः किम् उन्मुद्रितैः ।  
नेह त्वत्सुहृदो रसालतरवः श्रुत्वा भवद्भाषितं  
येषाम् अस्थित्भिर् अप्य् उपात्तमुकुलैर् आविष्क्रियन्ते मुदः ॥१९८१॥  


हरेः ।  


उद्यानानि न सर्वदा परिभवत्रासाद् इवाध्यासत्  
भूमौ नोपविशन्ति ये खलु रजः सम्पर्कतर्काद् इव ।  
तेषाम् अप्य् अतिपूजनीयवपुषां नूनं पिकानाम् इयं  
धिक् कष्टं परपुष्टतेति किम् अपि प्राचां फलं कर्मणाम् ॥१९८२॥  


तस्यैव ।  


उद्यत्सौरभगर्भनिर्भरमिलद्वाला कुरश्रीमृतो  
माकन्दान् अवलोक्य यः प्रतिदिशं सानन्दम् उत्कूजितः ।  
तान् एवाद्य फलाशया परिरटल्लुण्ठाककाकावली  
वाचालान् उपलभ्य कोकिलयुवा जातः स वाचंयमः ॥१९८३॥  


तस्यैव ।  


दात्य् ऊहाः सरसं रसन्तु सुभगं गायन्तु केकाभृतः  
कादम्बाः कलम् आलपन्तु मधुरं कूजन्तु कोयष्टयः ।  
दैवाद्यावद् असौ रसालविटपिच्छायाम् अनासादयन्  
निर्विण्णः कुटजेषु कोकिलयुवा सञ्जातमौनव्रतः ॥१९८४॥  


रामदासस्य । (शा।प। ८५०, सू।मु। १४।१४)  


परभृतशिशो तावन् मौनं विधेहि नभस्तलोत्  
पतनविधये पक्षौ स्यातां न यावद् इमौ क्षमौ ।  
ध्रुवम् अपरथा द्रष्टव्यो’सि स्वजातिविलक्षण  
ध्वनितकुपितध्वाङ्क्षत्रोटीपुटाहतिजर्जरः ॥१९८५॥  


अचलसिंहस्य । (सू।मु। १४।९, सु।र। १०५१)  


७०। शुकः   


प्रतिजागृहि दुस्त्यजं वपुः  
शुक शोकं ननु मा वृथा कृथाः ।  
क्व वनं क्व च पञ्जरोदरं  
तव दोषः स्फुटवादिता न चेत् ॥१९८६॥  


अचलसिंहस्य ।  


अयि शाकुनिक कृतो’ञ्जलिर् इतरे न कतीह जीवनोपायाः ।  
हत्वा शुकान् किम् एतद् विपिनम् असारस्वतं कुरुषे ॥१९८७॥  


वैद्यगदाधरस्य ।  


एकत्र प्राकृतैः साम्यम् अन्यत्र परतन्त्रता ।  
शुकस्य परितोषाय न वनं न च पत्तनम् ॥१९८८॥  


उमापतिधरस्य ।  


अयि खलु बधिराधिराज कीरं   
तुदसि शलाकनिपातनेन मोहात् ।  
अनिशम् अपि सुधानिधानवाणीं   
रचयतु मौनमुखो’स्तु वा समस्ते ॥१९८९॥  


भ्रातः कीर किम् अत्र नीरसतरुस्कन्धे मधुस्यन्दिभिर्  
व्याहारैस् तव वस्तुवर्णितकथाबन्धैर् मुधायं श्रमः ।  
नैते दाडिमशाखिनः परिणतैर् येषां फलैर् अन्तरं  
निर्भिद्यापि गुणानुरक्तम् अशठैर् आविष्क्रियन्ते मुदः ॥१९९०॥  


लौलिकस्य ।  


७१। नानापक्षिणः  


स्वामिन् खञ्जन मुञ्च मुञ्च फनभृद्भोगाधिरोहग्रहं  
तद् विश्राम्यतु नः फलं किम् अपि यद् वन्द्येन देयं त्वया ।  
दैवाद् एष यदि प्रदीप्तगरलस् त्वां दन्दशूको दशेद्  
विश्वालोककरी तदा शरद् इयं स्याद् एव दृग्वञ्चिता ॥१९९१॥  


वैद्यगदाधरस्य ।  


आजन्मैव तमः सुहृत्कुटिलता वक्त्रे गिरां निर्गमो   
ग्रामोत्साद् अकरः श्मशानविटपी प्रायेण यस्याश्रयः ।  
धिग् धातः ससृजे स एव मलिनः क्रूरः कथं कौशिकः   
सृष्टो वा किम् अकल्प्यतास्य भवता कल्पान्तम् आयुः स्थिरम् ॥१९९२॥  


तस्यैव ।  


अयि चकोरकुटुम्बिनि कातरे   
तिरय पक्षपुटेन कुटुम्बकम् ।  
बहु गतं कियद् अप्य् अवशिष्यते   
व्यपगतं तिमिरैर् उदितः शशी ॥१९९३॥  


पापाकस्य ।  


क्रमगलितैः शिखिपुच्छैर्   
मण्डनम् आस्तां वधेन किं शिखिनः ।  
कुतुकिनि पुनर् न लाभो  
विषधरविषमे वने भविता ॥१९९४॥  


कस्यचित् । (सू।मु। १६।२)  


भ्राम्यद्भ्यो’पि गृहे गृहे कटुताम् अप्य् आलपद्भ्यो गिरं  
गृध्नुभ्यो’पि बलाद् अमेध्यम् अथवावज्ञां व्रजद्भ्यो’पि च ।  
शय्योत्थायम् उपासते वसतिम् इत्य् एतावतायं न्ट्णां  
काकेभ्यो बलिर् अस्ति कोकिलबलिः केनापि नाकर्णितः ॥१९९५॥  


कस्यचित् ।  
७२। उच्चावचम्  


भ्रातः पश्य निकृत्य चन्दनतरूच्छाकोटको रोप्यते  
सारासारविचारिणी मतिर् इह ग्रामे जनानां कुतः ।  
तद् यावद् वयम् अस्य सेकसलिलं वोढुं न मृष्यामहे   
तावत् सत्वरम् एव पामरजन ग्रामाद् इतो गम्यताम् ॥१९९६॥  


कस्यचित् ।  


दन्तैर् उपतितं स्फुरन्ति वलयो निष्कालिमानः कचाः   
शीर्णदेहम् अपेतम् एव करणग्रामेण लुप्ता मतिः ।  
अस्मिन्न् अप्रतिकारदारुणजराव्याधौ दयार्द्रात्मना   
भ्रातर् वैद्य विधीयते तव कियद् यावन् मया भेषजम् ॥१९९७॥  


उमापतिधरस्य ।  


पन्थाः प्रज्वलितः स्फुरन्ति पुरतः क्रूराः कृशानुत्विषः  
कान्तारद्रुमघर्मदीधितिर् अपि व्योमार्धम् आरोहति ।  
अस्माभिः श्रमविह्वलैर् इह तरुच्छायासमालम्बिभिर्  
न ज्ञाताः परितः किरातशिविरव्याप्ता वनश्रेणयः ॥१९९८॥  


तीरभुक्तीयसर्वेश्वरस्य ।  


तद्ब्रह्माण्डम् इह क्वचित् क्वचिद् अपि क्षोणी क्वचिन् नीरदास्  
ते द्वीपान्तरशालिनो जलधयः क्वापि क्वचित् पर्वताः ।  
आश्चर्यं गगनस्य को’पि महिमा सर्वैर् अमीभिः स्थितैर्  
दूरे पूरणम् अस्य शून्यम् इति यन्नामापि नाच्छादितम् ॥१९९९॥  


केशरस्य । (सु।र। ११९३)  


समालम्ब्यान्योन्यं मसृणचरणाः कम्पनजुषो  
न याताः के पारं सति जलधिबन्धे कपिभटाः ।  
तटाद् एको’र्वाचश् चकितसुरसिद्धस्थितिसमुत्  
समुत्प्लुत्य प्रायात् परमपरपारं स हनुमान् ॥२०००॥  


छित्तिपस्य ।  



श्रीधरदासकृते’स्मिन् सदुक्तिकर्णामृते चतुर्थो’यम् ।  
सत्कर्मण्य् अपदेशप्रवाह उपदेशतां भजतु ॥  


इति श्रीमहामाण्डलिकश्रीधरदासकृतौ सदुक्तिकर्णामृते ।  


अपदेशप्रवाहो नाम चतुर्थः । वीचयः ७२ । श्लोकाः ३६० ॥  


ओ)०(ओ  


   
सदुक्तिकर्णामृतम्  



(५)  
उच्चावचप्रवाहवीचयः  


मनुजस् तुरङ्गगावौ पशवः पारावतो बलाका च ।  
नानाखगाश् च गिरयो वनस्रवत्यौ विशेषनदी ॥१॥  
पद्माकरः प्रशस्तः सरसी चक्रश् च चक्रवाकी च ।  
दिग्देशौ वीरधनुर् भङ्गौ हनूमत्प्रभृतिशौर्यम् ॥२॥  
रावण एतस्य शिरश्छेदो दूतो’नुवादसंवादः ।  
कवयो नानाकवयः प्रत्येककविर् मनस्विकवयश् च ॥३॥  
कविदानं गुणिगर्वो वाणी काव्यं च काव्यमात्सर्यम् ।  
काव्यमलिम्लुचसज्जनदुर्वृत्ताः सुजनदुर्जनौ मिलितौ ॥४॥  
धन्य उदात्तो मानी कृपणः सेवकमनस्विभजमानौ ।  
दुरधीशसेवकश् च क्षुद्रोदयदुःखितो’थ दारिद्र्यम् ॥५॥  
तत् सचटु दरिद्रगृही तद्गृहिणी तद्गृहं जरावृद्धः ।  
अनुशयनिर्वेदाव् अथ विचारविचिकित्सिते च शमविघ्नः ॥६॥  
अर्धशमः कारुणिकः शान्त्याशंसा कृतार्थशान्तश् च ।  
शान्तिगतो निष्क्रमनिःस्पृहवनगमनोत्सुकास् तपोविपिनम् ॥७॥  
तापसबहुविषयशमौ ज्ञानी भवितव्यता च दैवं च ।  
कालपितृवनसमस्योच्चावचप्रतिराजसंस्तुतयः ॥८॥  
इति षट्काधिकसप्ततिवीचिभिर् इह सरसकोमलैर् एभिः ।  
उच्चावचप्रवाहं श्रीधरदासः कृती कृतवान् ॥९॥  
१। मनुष्यः  


अङ्गुष्ठाग्रिमयन्त्रिताङ्गुलिर् असौ पादार्धनीरुद्धभूर्  
पार्श्वोद्वेगकृतो निहत्य कफणिद्वन्द्वेन दंशान् मुहुः ।  
न्यग्जानुद्वयमध्ययन्त्रितघटीवक्त्रान्तरालस्खलद्  
धाराध्वानमनोहरं सखि पयो गां दोग्धि दामोदरः ॥२००१॥  


कस्यचित् । (पद्या। २६२; सु।र। ११५७, उपाध्यायदामोदरस्य; सू।मु। ९६।१४)  


तैस् तैर् जीवोपहारैर् गिरिकुहरशिलासंश्रयाम् अर्चयित्वा  
देवीं कान्तारदुर्गां रुधिरम् उपतरुक्षेत्रपालाय दत्त्वा ।  
तुम्बीवीनाविनोदव्यवहितसरकाम् अह्नि जीर्णे पुराणीं  
हालां मालूरकोषैर् युवतिसहचरा बर्बराः शीलयन्ति ॥२००२॥  


कस्यचित् । (सु।र। ११९१, योगेश्वरस्य)  


एताश् चन्द्रोदये’स्मिन्न् अविरलमुशलोत्क्षेपदोलायमान  
स्निग्धश्यामाग्रपीनस्तनकलसनमत्कण्ठनालाग्ररम्याः ।  
उद्वेल्लद्बाहुवल्लीप्रचलितवलयश्रेणयः पामराणां  
गेहिन्यो दीर्घगीतिध्वनिजनितसुखास् तण्डुलान् कण्डयन्ति ॥२००३॥  


शरणस्य ।  


रज्जुक्सेपरयोन्नमद्भुजलताव्यक्तैकपार्श्वस्तनी  
सूत्रच्छेदविलोलशङ्खवलयश्रेणीझणत्कारिणी ।  
तिर्यग्विस्तृतपीवरोरुयुगला पृष्ठान् अतिव्याकृता  
भोगश्रोणिर् उदस्यति प्रतिमुहुः कूपाद् अपः पामरी ॥२००४॥  


तस्यैव । (सु।र। ११५२, कस्यचित्)  


एतास् ता दिवसान्तभास्करदृशो धावन्ति पौराङ्गनाः  
स्कन्धप्रस्खलदंशुकाञ्चलधृतिव्यासङ्गबद्धादराः ।  
प्रातर्यात कृषीवलागमभिया प्रोत्प्लुत्य वर्त्मच्छिदो  
हट्टक्रीतपदार्थमूल्यकलनव्यग्राङ्गुलिग्रन्थयः ॥२००५॥  


तस्यैव ।  


२। तुरङ्गः  


पश्चात् खुरद्वितयखण्डितभूमिभाग  
मूर्ध्वीकृताग्रचरणद्वयम् उग्रहेषम् ।  
मूर्धावगाहनविहस्तनिजाश्ववार  
भाराज् जनः परिजहार खलं तुरङ्गम् ॥२००६॥  


धोयीकस्य ।  


कृतशीकरवृष्टिकेशरैर्  
असकृत् स्कन्धम् अबन्धुरं धुवन् ।  
अपिवच् चरणाग्रताडितं  
तुरगः पङ्किलम् आपगता पयः ॥२००७॥  


तस्यैव ।  


आघ्रातक्षोणिपीठः खुरशिखरसमाकृष्टरेणुस् तुरङ्गः   
पुञ्जीकृत्याखिलाङ्घ्रीन् क्रमवशविनमज्जानुकं मुक्तकायः ।  
पृष्ठान्तः पार्श्वकण्डूव्यपनयनवशाद् द्विस्त्रिरुद्वर्तिताङ्गः   
प्रोत्थाय द्राङ् निरीहः क्षणम् अथ वपुर् आस्यानुपूर्वं धुनोति ॥२००८॥  


विक्रमादित्यस्य । (सु।र। ११६७)  


पश्चाद् अङ्घ्री प्रसार्य त्रिकनतिविततं द्राघयित्वाङ्गम् उच्चैर्  
आसज्याभुग्नकण्ठं क्षणम् उपरिसटां घूलिधूम्रां विधूय ।  
घासग्रासाभिलाषाद् अनवरतचलत्प्रोथतुण्डस् तुरङ्गो  
मन्दं शब्दायमानो विलिखति शयनाद् उत्थितः क्ष्मां खुरेण ॥२००९॥  


भट्टबाणस्य ॥ (ह्च् ३।५, स्व् २४२०, सू।मु। १०२।४, सु।र। ११६६)  


कुर्वन्न् आभुग्नपृष्ठो मुखनिकटकटिः कन्धरामातिरश्वीं  
लोलेनाहन्यमानां तुहिनकणमुचा चञ्चता केशरेण ।  
निद्राकण्डूकषायं कषति निबिडितश्रोत्रशुक्तिस् तुरङ्गस्  
त्वङ्गत् पक्ष्माग्रलग्नप्रतनुबुसकणं कोणम् अक्ष्णः खुरेण ॥२०१०॥  


तस्यैव ॥ (ह्च् ३।६)  
३। गौः   


व्यक्तस्नायुवृतास्थिपञ्जरभरो रोमन्थनिद्रालसः  
प्रातर् गोमयलिप्तपुच्छचरणो’प्य् उत्थातुकामः स्वयम् ।  
पूर्वव्यूढिविभावनपरिवृढैर् उत्तोलितः स्पन्दते  
वृद्धोक्षस् त्रिकभङ्गलब्धरुधिरात् काकाद् भिया विद्रुतः ॥२०११॥  


कस्यचित् ।  


अग्रे वितत्य चरणो विनमय्य कण्ठम्  
उत्थाप्य वक्त्रम् अभिहत्य मुहुश् च वत्साः ।  
मात्राविवर्तितमुखं मुखलिह्यमान  
पश्चार्धसुस्थमनसः स्तनम् उत्पिबन्ति ॥२०१२॥  


चक्रपाणेः । (सु।र। ११६८)  


तिर्यक्तीक्ष्णविषाणयुग्मचलनव्यानम्रकण्ठाननः  
किञ्चित् कुञ्चितलोचनः खुरपुटैर् आचोटयन् भूतलम् ।  
निःश्वासैर् अतिसन्ततैर् बुसकणाजालं खले विक्षिपन्न्  
उक्षा गोष्ठतटीषु लब्धविजयो गोवृन्दम् आस्कन्दति ॥२०१३॥  


योगेश्वरस्य । (सु।र। ११८६)  


उपनिहितहलीषासार्गलद्वारम् आरात्  
परिचकितपुरन्ध्रीसारिताभ्यर्णभाण्डम् ।  
पवनरयतिरश्चीर् वारिधाराः प्रतीच्छन्  
विशति वलितशृङ्गः पामरागारम् उक्षा ॥२०१४॥  


कस्यचित् ।  


कर्णाभ्यर्णारिशृङ्गक्षतिरुधिररसास्वादनाबद्धगर्घ  
ध्वाङ्क्षच्छायात्तभीतिप्रतिहतधवलीवर्गसंवर्धनेच्छः ।  
शीलत्य् आक्रुद्धगोपीलगुडहतिनमत्पृष्ठवंशः कथञ्चित्  
प्रातः केदारनीरं कलमदलभिया कृणिताक्षो महोक्षः ॥२०१५॥  


कस्यचित् ।  


४। नानापशवः   


पश्योदञ्चदवाञ्चद् अञ्चितवपुः पूर्वार्धपश्चार्धभाक्  
स्तब्धोत्तानितपृष्ठनिष्ठितमनाग्भुग्नार्धलाङ्गुलभृत् ।  
दंष्ट्राकोटिविशङ्कटास्यकुहरः कुर्वन् सटाम् उत्कराम्  
उत्कर्णः कुरुते क्रमं करिपतौ क्रूराकृतिः केशरी ॥२०१६॥  


सुबन्धोः । (सु।र। १६५५, व्, प्। ४९)  


उच्छ्मश्रुर् व्यात्तवक्त्रः प्रविततरसनापल्लवालीढसृक्का  
पि गो’ग्रभ्रान्तनेत्रः पुलकिततरलोत्तानला गूलनालः ।  
कुत्राप्य् अक्लान्तिगामी क्वचिद् अतिपिहितः क्वापि तु गाग्रमात्रश्  
चित्रव्याघ्रो’यम् आप्तुं प्रमदवनमृगीतर्णकांस् तूर्णम् एति ॥२०१७॥  


योगेश्वरस्य ।  


आकुब्जीकृतपृष्ठम् उन्नतवलद्वक्त्राग्रपुच्छं भयाद्   
अन्तर्वेश्मनिवेशितैकनयनं निष्कम्पकर्णद्वयम् ।  
लालाकीर्णविदीर्णसृक्कविकचद्दंष्ट्राकरालाननः   
श्वा निःश्वासनिरोधपीवरगलो मार्जारम् आस्कन्दति ॥२०१८॥  


तस्यैव । (सु।र। ११६३)  


दुर्वारकेलिकलैम्भभयाद् इदानीं  
व्यालम्बिलोलकुचकम्बलभारमन्दा ।  
सन्दश्य विश्लथम् उदञ्चयता मुखेन   
शावं शुनी नयति शालिपलालकूटम् ॥२०१९॥  


शुभाङ्कस्य ।  


विलेभ्यो निष्क्रान्तं प्रतिनवहरिद्रारसनिभं  
पिर्यापृष्ठाश्लेषप्रणयि कृतसम्पन्नवजले ।  
स्वरान् सानुस्वारान् विविधतदवस्थाविघटितं  
कुलं मण्डूकानाम् उदयगलगण्डं विकुरुते ॥२०२०॥  


तस्यैव ।  
५। पारावतः  


असौ गिरेः शीतलकन्दरस्थः   
पारावतो मन्मथचाटुदक्षः ।  
धर्मालसाङ्गीं मधुराणि कूजन्   
संवीजते पक्षपुटेन कान्ताम् ॥२०२१॥  


पाणिनेः ।  


किञ्चित् कुञ्चितचञ्चुचुम्बनसुखस्फारीभवल्लोचनं  
स्वप्रेमोचितचारुचाटुकरणैश् चेतो’र्पयन्ती मुहुः ।  
कूजन्ती विनतैकपक्षतिपुटेनालिङ्ग्य लीलालसं  
धन्यं कान्तम् उपान्तवर्तिनम् इयं पारावती सेवते ॥२०२२॥  


मतिराजस्य ।  


कलक्वणितगर्भेण कण्ठेनाघूर्णितेक्षणः ।  
पारावतः परिभ्रम्य रिरंसुश् चुम्बति प्रियाम् ॥२०२३॥  


दण्डिनः । (शा।प। ५७०)  


प्रातर् वारविलासिनीजनरणन् मञ्जीरमञ्जुस्वनैर्  
उद्बुद्धः परिधूय पक्षतिपुटं पारावतः सस्पृहम् ।  
किञ्चित् कुञ्चितलोचनां सहचरीं सञ्चुम्ब्य चञ्च्वा चिरं  
मनान्दोलितकण्ठकुण्ठितगलः सोत्कण्ठम् उत्कूजति ॥२०२४॥  


विक्रमादित्यस्य । (सु।र। ११५४)  


पक्षाभ्यां सहितौ प्रसार्य चरणाव् एकैकशः पार्श्वयोर्  
एकीकृत्य शिरोधरोपरि शनैः पाण्डूदरे पक्षती ।  
निद्राशेषविशेषरक्तनयनो निर्याय नीडोदराद्  
आसृक्कान्तविदारिताननपुटःउ पारावतो जृम्भते ॥२०२५॥  


शृङ्गारस्य । (सु।र। ११५३, भृङ्गारस्य)  


६। बकः  


गत्वा पुरः कतिचिद् एव पदानि वेगाद्  
आकुञ्चितैकचरणो निभृतीकृताक्षः ।  
स्वैरं विदूरविततीकृतकन्धरो’यं  
मीनं सरो’म्भसि निभालयते बलाकः ॥२०२६॥  


कामदेवस्य ।   


बलाकाः पान्थानां शिशिरसरसीसीम्नि सरताम्   
अमी नेत्रानन्दं ददति चरणाचोटितमुखाः ।  
धुनाना मूर्धानं गलबिलविशत्स्फारशफर  
स्फुरत्पुच्छानच्छद्युतिशवलबाष्पारुणदृशः ॥२०२७॥  


मधुकण्ठस्य । (सु।र। ११८५)  


हरति पुरत्तः पार्श्वे पश्चाद् वलन्तम् अनारतं  
शफरम् अपरित्राणं गृह्णन् बकस् तटिनीतटे ।  
प्रविचलगरुत्पालिर् दत्तापरापरसत्वर  
त्रिचतुरखरत्रोटीकोटिप्रहार इतस् ततः ॥२०२८॥  


पियाकस्य ।  


उद्ग्रीवस्तिमितेक्षनस् तत इतः पश्यन् निलीय स्थितं  
पादोद्घृष्टिपरस्परप्रतिभयभ्रान्तं चलत्पक्षतिः ।  
द्राक्त्रोटीपुरकोटिकुण्ठितरयं प्राक्तिर्यगूर्ध्वीकृतं  
गर्भान्तःप्रणयीचकार शफरं कासारचारी बकः ॥२०२९॥  


कस्यचित् ।   


पयसि सरसः स्वच्छे मत्स्याञ्जिघृक्षुर् इतस् ततो  
वलितनयनं मन्दं मन्दं पदं निदधद् बकः ।  
वियति विधृतैकाङ्घ्रिस् तिरग् विवर्तितकन्धरो  
दलम् अपि चलत् सप्रत्याशं मुहुर् मुहुर् ईक्षते ॥२०३०॥  


योगेश्वरस्य । (सु।र। ११६४, कस्यचित्)  
७। नानापक्षिणः  


उत्प्लुत्य दूरं परिधूय पक्षा  
वधो निरीक्ष्य क्षणबद्धलक्ष्यः ।  
मध्येजलं चञ्चति दत्तझम्पः  
समत्स्य उत्सर्पति मत्स्यरङ्कः ॥२०३१॥  


कस्यचित् । (सु।र। ११५५)  


नीडाद् अपक्रम्य विधूय पक्षौ  
वृक्षाग्रम् आरुह्य ततः क्रमेण ।  
उद्ग्रीवम् उत्पुच्छम् उदेकपादम्  
उच्चूडम् उकूजति ताम्रचूडः ॥२०३२॥  


मधोः । (सु।र। ११५६)  


इह सरसि सलीलं चारुपत्रे विधुन्वन्  
दरतरलिततिर्यक्चञ्चुकण्डूयिताङ्गः ।  
अनुसरति सरागः प्रेयसीम् अग्रयाताम्  
अनुपदसम् उदञ्चत्कण्ठनालो मरालः ॥२०३३॥  


शिशोकस्य ।   


चञ्चच्–चञ्चल चञ्चुवाञ्छितचलच्चूडाग्रम् उग्रं पतच्  
चक्राकारकरालकेशरशटास्फारस्फुरत्कन्धरम् ।  
वारं वारम् उदङ्घ्रिलङ्घनप्रेङ्खन्नखक्षुण्णयोः  
कामं कुक्कुटयोर् द्वयं द्रुतपदं क्रूरक्रमं युध्यते ॥२०३४॥  


कस्यचित् । (शा।प। ५७२, सु।र। ११७१)  


उत्पुच्छः प्रमदोल्लसद्वपुर् अधोविस्रंसिपक्षद्वयः  
स्वैरालोकगतिक्रमेण परितो भ्रान्त्वा सलीलं मुहुः ।  
उत्कण्ठालसकूजितः कलरुतां भूयो रिरंसारस  
न्यग्भूतां चटकः प्रियाम् अभिसरत्य् उद्वेपमानः स्वयम् ॥२०३५॥  


सोह्लोकस्य । (सु।र। ११८३)  


८। गिरयः   


माद्यद्दिग्गजगण्डभित्तिकषणैर् भग्नस्रवच्चन्दनः  
पादालक्तमौक्तिकशिलः सिद्धाङ्गनानां गतैः ।  
क्रन्दत्कन्दरगह्वरो जलनिधेर् आस्फालितो वीचिभिः   
सेव्यो’यं मलयाचलः किम् अपि मे चेतः करोत्य् उत्सुकम् ॥२०३६॥  


श्रीहर्षस्य । (न्न् १।९)  


एताः स्थानपरिग्रहेण शिवयोर् अत्यन्तकान्तश्रियः  
प्रालेयाचलमेखलावनभुवः पुष्णन्ति नेत्रोत्सवम् ।  
व्यावल्गद्बलवैरिवारणवरप्रत्यग्रदन्ताहति  
श्वभ्रप्रस्रवदभ्रसिन्धुसवनप्रस्निग्धदेवद्रुमाः ॥२०३७॥  


कस्यचित् । (सु।र। १५९३)  


छन्नोपान्ता निकुञ्जैस् तरुणशुककुलश्यामलैः कीचकानां  
शैलेयप्रस्तराभिः सुभगपरिसराः पीवरीभिः शिलाभिः ।  
एते ते रुद्धरेवारयमुखरतया यौवनोद्दामकाम  
व्यापारोत्ताललीला चतुरवनचरीबन्धवो विन्ध्यपादाः ॥२०३८॥  


योगेश्वरस्य ।  


इमास् ता विन्ध्याद्रेः शुकहरितवंशीवनघना  
भुवः क्रीडालोलद्विरदरदनाभुग्नतरवः ।  
लताकुञ्जे यासाम् उपनदि रतक्लान्ततरुणी  
कपोलस्वेदाम्भःपरिचयनुदो वान्ति मरुतः ॥२०३९॥  


तस्यैव । (स।क।आ। ३।९, सु।र। १५८८, दक्षस्य)  


करिकवलितमृष्टैः शाखिशाखाग्रपत्रैर्   
अरुणसरणयो’मी सर्वतो भीषयन्ते ।  
चलितशबरसेनादत्तगोशृङ्गचण्ड  
ध्वनिचकितवराहव्याकुला विन्ध्यपादाः ॥२०४०॥  


कमलायुधस्य । (स।क।आ। २।३०, सू।मु। १०३।१४, सु।र। १५८७)  


९। अटवी  


प्रत्यासन्नसरांसि कोकिलवधूलीलासुहृद् इच्छद  
च्छायालिप्तककुम्भि कोरकहसद्वीरुन्धि विन्ध्याटवी ।  
अन्तर्दत्तमनोजरुञ्जि रुचिरक्ष्मारुंहि भृङ्गाकुलत्  
त्वङ्नद्धाम्पि लतागृहाणि दधती काञ्चिन् मुचं यच्छति ॥२०४१॥  


मधोः ।  


मिथः क्रीडत्कोडावलिविलसितोत्खाततटिनी  
तटी क्षुब्धोद्गर्जद्गजगहनगर्भेयम् अटवी ।  
गुहाभिर् व्याघ्राणां जरदजगरग्राससरुषां  
घटत्कारं घोरं प्रतिरववहाभिर् द्रढयति ॥२०४२॥  


कस्यचित् ।  


सर्पश्वासमरुत्तरङ्गतरलाः क्वापि क्वचिच् छ्वापद  
स्फारोद्गीर्णगिरो निरन्तरतमस् तारुण्यमग्नाः क्वचित् ।  
क्वापि क्रूरकृशानुदुर्मुखकथाशेषीकृतक्ष्मारुहश्  
चेतः सम्प्रति कम्पयन्ति परितो गम्भीरभीमा भुवः ॥२०४३॥  


जलचन्द्रस्य ।  


क्षुण्णक्ष्मारुहवीथयो विदलितग्रावोपलग्रन्थयः  
सिंहस्वीकृतमत्तवारणवधूबद्धार्तकोलाहलाः ।  
एताः पल्लवयन्ति चेतसि भयं भल्लूकहिक्कारवैर्  
आतङ्कात् पतयालुबालहरिणीगर्भाबिला भूमयः ॥२०४४॥  


तस्यैव ।  


इह महिषविषाणव्यस्तपाषाणपीठ  
स्खलनसुलभरोहिद्गर्भिणीभ्रूणहत्याः ।  
कुहरविहरमाणप्रौढभल्लूकहिक्का  
चयचकितकिरातस्रस्तशस्त्रा वनान्ताः ॥२०४५॥  


मुरारेः । (अर् ५।२०)  


१०। नदी  


भान्त्य् एताः शैवलिन्यो वनमहिषखुरक्षुण्णपाठीनपृष्ठ  
ग्रासव्यग्रोद्रवृन्दप्रविरलचरणन्यासमुद्राङ्कपङ्काः ।  
निःशङ्कोद्भ्रान्तकङ्कत्रसदुरगवधूसम्भ्रमोत्फालमूर्च्छद्  
भेकार्तस्वानदीर्घीकृतरवविरसत्कीचकग्रन्थिरन्ध्राः ॥२०४६॥  


कस्यचित् ।  


व्यक्तव्याघ्रपदाङ्कपङ्क्तिनिचितोन्मुद्रार्द्रपङ्कोदरास्  
तोयोत्तीर्णनिवृत्तनक्रजठरक्षुण्णस्थलीबालुकाः ।  
सान्द्रस्थूलनलोपरोधविषमाः शङ्क्यावताराः पुरः  
सन्त्रासं जनयन्ति कुञ्जसरितः काचाभह्नीलोदकाः ॥२०४७॥  


कस्यचित् (सु।र। २८१)  


अन्तर्मग्नकरेणवः कलभकव्यारुग्णकन्दाङ्कुरैः   
सामोदाः परितः प्रमत्तमहिषश्वासोल्लसद्वीचयः ।  
सम्मोदं जनयन्ति शैलसरितः सुच्छायकच्छस्थली  
सीमानो जलसेकशीतलशिलानिद्राणरोहिद्गणाः ॥२०४८॥  


जलचन्द्रस्य ।   


जलरयदलत्कूलोत्सङ्गाः प्रलम्बिलतागृह  
स्तिमितगतिभिर् वेणीबन्धैर् विशृङ्खलवीचयः ।  
स्थपुटितशिलासोपानेषु प्रकामतरङ्गिताः   
शिखरिसरितो नेत्रानन्दं किरन्ति समन्ततः ॥२०४९॥  


तस्यैव ।  


वीचीसङ्क्रमदन्तुराः कलरवैर् वाचालिताः सारसैर्  
आनन्दं जनयन्ति पूरगरिमोत्तानीभवद्बालुकाः ।  
भ्रान्तागन्तुकराजहंसपरिषत्पादाङ्कमुद्राभृतः   
प्रस्थक्ष्मारुहतल्पसुप्तकुरराः स्रोतस्वतीभूमयः ॥२०५०॥  


११। विशेषनदी  


कूजद्भिर् वनकुक्कुभिर् मदकलं वाचालतीरद्रुमा  
बिभ्राणा विकचाब्जकेशररजःपिङ्गास् तरङ्गावलीः ।  
स्रोतःक्ष्माविपाण्डुसैकतसुखासीना रसत्सारसा  
धन्येयं तमसा नदी हरति मे दृष्टापि मार्गश्रमम् ॥२०५१॥  
एते मेकलकन्यकाप्रणयिनः पातालमूलस्पृशः  
सन्त्रासं जनयन्ति विन्ध्यभिदुरा वारां प्रवाहाः पुरः ।  
लीलोन्मूलितनर्तितप्रतिहतव्यावर्तितप्रेरित  
त्यक्तस्वीकृतनिह्नुतप्रचलितप्रोद्धूततीरद्रुमाः ॥२०५२॥  


कस्यापि (सु।र। १६५६)  


मज्जन्मातङ्गहस्तच्युतमदमदिरामोदमत्तालिजालं  
स्नानैः सिद्धाङ्गनानां कुचयुगविलसत्कुङ्कुमासङ्गपिङ्गम् ।  
सायं प्रातर् मुनीनां कुशकुसुमचयच्छन्नतीरस्थलीकं  
पायाद् वो नर्मदाम्भः करिकरमकराक्लान्तरंहस् तरङ्गम् ॥२०५३॥  


छित्तपस्य ।  


इयं सा कालिन्दी कुवलयदलस्निग्धमधुरा  
मदान्धव्याकूजतरलजलरङ्कुप्रणयिनी ।  
पुरा यस्यास् तीरे सरभससतृष्णं मुरभिदो  
गताः प्रायो गोपीनिधुवनविनोदेन दिवसाः ॥२०५४॥  


शरणस्य । (पद्या। ३४३, दशरथस्य)  


इदं तत् कालिन्दीपुलिनम् इह कंसासुरभिदो  
यशः शृण्वद् वक्त्रस्खलितकवलं गोकुलम् अभूत् ।  
भ्रमद्वेणुक्वाणश्रवणमसृणोत्तारमधुर  
स्वराभिर् गोपीभिर् दिशि दिशि समुद्घूर्णम् अनिशम् ॥२०५५॥  


केशटस्य । (पद्या। ३४५, मोटकस्य)  


१२। तडागः   


अविरतमधुपानागारम् इन्दिन्दिराणाम्   
अभिसरणनिकुञ्जं राजहंसीकुलस्य ।  
प्रविततबहुशालं सद्म पद्मालयाया   
वितरति रतिम् अक्ष्णोर् एष लीलातडागः ॥२०५६॥  


श्रीमल्लक्ष्मणसेनदेवस्य ।  


वीचीसमीरधुतकाञ्चनपुण्डरीक  
पर्यस्तकेशरपरागपिशङ्गिताम्भः ।  
अच्छोदम् ऐक्षत स देवपुरन्ध्रिपाद  
लाक्षारुणीकृतशिलातलतीरलेखम् ॥२०५७॥  


रत्नाकरस्य ।  


मदतरलमरालप्रेयसीचञ्चकोटि  
क्रकचविदलितानि व्यक्तम् इन्दीवराणि ।  
निविडयति तडागे यत्र लीलावतीनां  
कुवलयदलदामश्यामलो दृष्टिपातः ॥२०५८॥  


जलचन्द्रस्य ।  


लुठद्वीचीमौलिः परिपतति पूर्वं चरणयोर्  
अथोरू गृह्णाति स्पृशति जघनाभोगम् अभितः ।  
करौ धत्ते मध्यं कलयति समाश्लिष्यति कुचा  
कचान् अप्य् आदत्ते प्रिय इव तडागो मृगदृशाम् ॥२०५९॥  


गोवर्धनस्य ।  


एतन् मानिनि मानसं सुरसरो निर्लूनहेमाम्बुजं  
पार्वत्या प्रियपूजनार्थम् अमुतो गङ्गासरिन्निर्गता ।  
अस्माच् चित्रशिखण्डिभिश् च परमे पर्वण्य् उपादीयते  
स्नानोत्तीर्णवृषाङ्कभस्मरजसां सङ्गात् पवित्रं पयः ॥२०६०॥  


राजशेखरस्य । (बा।रा। १०।३५)  


१३। प्रशस्त तडागः   


भ्राम्यद्भृङ्गालिदोलाविदलितकुमुदामोदमेदस्विवातोद्  
वेल्लत्कल्लोलमालाचलकमलकराकूतहूताध्वनीनाः ।  
पाथोनाथोपहासोल्लसितरदाकारविस्फारफेनास्  
तेनाख्यन्यन्त दन्तद्युतिविशदयशो हंसनीडास् तडागाः ॥२०६१॥  


भट्टनारायणस्य ।  


तेनाखानि जलावगाहनरसव्यासक्तपौराङ्गना  
पर्यस्यत्कवरीविकीर्णकुसुमस्मेरोर्मिमालं सरः ।  
यस्मिन्न् अच्छतया निधाय नयने मर्त्यैः सकौतूहलं  
लक्ष्यन्ते भुजगाधिराजनगरी वामभ्रुवां विभ्रमाः ॥२०६२॥  


उमापतिधरस्य । (स्व् १०६।१)  


उन्मीलल्लीलनीलोत्पलदलदलनामोदमेदस्विपूर  
क्रोडक्रीडद्विजालीगरुदुदितमरुत्स्फालवाचालवीचिः ।  
एतेनाखानि शाखानिवहनवहरित्पर्णपूर्णद्रुमाली  
व्यालीढोपान्तशान्तव्यथपथिकदृशां दत्तरागस् तडागः ॥२०६३॥  


कविपण्डितश्रीहर्षस्य । (न्च् १२।१०१, सू।मु। १०६।३)  


तडागास्ते नानानिलचपलपद्माकरलसद्  
रसक्षोदामोदाकुलमधुकरालीकवलिताः ।  
कृतास् तोयक्रीडाकुलकुवलयाक्षीकुचतट  
त्रुटद्वीचीवेल्लत्कुररकुलकोलाहलजुषः ॥२०६४॥  


विश्वेश्वरस्य ।  


अथायतनसन्निधौ भगवतो भवानीपतेर्  
मनोहरम् अचीखनद् भुवनभूषणं भूपतिः ।  
विगाहनकुतूहलोत्तरलपौरसीमन्तिनी  
पयोधरभरत्रुटद्विकटवीचिमुद्रं सरः ॥२०६५॥  


वसुकल्पस्य ।  


१४। चक्रवाकः  


तीरात् तीरम् उपैति रौति करुणं चिन्तां समालम्बते  
कान्तां ध्यायति निश्चलेन मनसा योगीव युक्तेक्षणः ।  
स्वच्चायाम् अवलोक्य कूजति पुनः कान्तेति हृष्टः खगो  
धन्यास् ते खलु ये विमुक्तविषयाः कष्टं परं सङ्गिनाम् ॥२०६६॥  


कस्यचित् ।  


लीलाम्भोरुहकाननेन विशति ध्वान्तोत्कराशङ्कया  
स्वक्रीडोच्छलिताश् च वारिकणिकास् ताराभ्रमात् पश्यति ।  
सत्रासं मुहुर् ईक्षते च चकितो हंसं हिमांशुभ्रमान्  
न स्वास्थ्यं भजते दिवापि विरहाशङ्की रथाङ्गाह्वयः ॥२०६७॥  


धर्मपालस्य ।  


मित्रे क्वापि गते सरोरुहवने बद्धानने क्लाम्यति  
क्रन्दत्सु भ्रमरेषु वीक्ष्य दयिताश्लिष्टान् पुरः सारसान् ।  
चक्राह्वाण वियोगिना विसलता नोत्खण्डिता नोज्झिता  
वक्त्रे केवलम् अर्गलेव निहिता जीवस्य निर्गच्छतः ॥२०६८॥  


युवसेनस्य ।  


एह्य् आलिङ्ग त्वरयति मनो दुर्बला वासरश्रीर्   
आश्लिष्टासि क्षपय रजनीम् एकिका चक्रवाकि ।  
नान्यासक्तो न खलु कुपितो नानुरागच्युतो वा  
दैवाधीनः सपदि भवतीम् अस्वतन्त्रस् त्यजामि ॥२०६९॥  


भानोः ।  


भङ्क्त्वा भीतो न भुङ्क्ते कुटिलविसलताकोटिम् इन्दोर् वितर्कात्  
ताराकारास् तृषार्तो न पिबति पयसां विप्रुषः पत्रसंस्थाः ।  
छायाम्भोरुहाणाम् अलिकुलशबलां वेत्ति सन्ध्याम् असन्ध्यां  
कान्ताविच्छेदभीरुर् दिनम् अपि रजनीं मन्यते चक्रवाकः ॥२०७०॥  


रजकसरस्वत्याः ।  


१५। चक्रवाकी   


आवेपते भ्रमति सर्पति मोहम् एति  
कान्तं विलोकयति कूजति दीनदीनम् ।  
अस्तं हि भानुमति गच्छति चक्रवाकी  
हा जीविते’पि मरणं प्रियविप्रयोगः ॥२०७१॥  


कस्यचित् । (स्व् १९१४)  


न कुरु काकुरुतैर् विकलं शुचो  
जहिहि पालय बालकुटुम्बकम् ।  
सखि रथाङ्गकुटुम्बिनि तद्विधे  
व्यतिकरे किम् इदं परिभाव्यते ॥२०७२॥  


गोसोकस्य ।  


पक्षाव् उत्क्षिपति क्षितौ निपतति क्रोडे नखैर् उल्लिखत्य्  
उद्बाष्पेण च चक्षुषा सहचरं ध्यात्वा मुहुर् वीक्षते ।  
चक्राह्वा दिवसावसानसमये तत्तत्करोत्य् आकुला   
येनालोहितमण्डलो’पि कृपया यात्य् एष नास्तं रविः ॥२०७३॥  


साहसाङ्कस्य ॥ (स्व् १९२१)  


एकेनार्कं हुतवहशिखापाटलेनास्तसंस्थं  
पश्यत्य् अक्ष्णा सजललुलितेनापरेण स्वकान्तम् ।  
अह्नश् छेदे दयितविरहा शङ्किनी चक्रवाकी  
द्वौ सङ्कीर्णौ रचयति रसौ नर्तकीव प्रगल्भा ॥२०७४॥  


मधोः । (स।क।आ। ५।४९५; द।रू। उन्देर् ४।३४)   


सूर्ये चास्तम् उपागते कमलिनीपण्डे च निद्रालसे  
चक्री कान्तवियोगदुःसहशिखिज्वालावलीताडिता ।  
प्रत्युत्कूजति मूर्च्छति श्वसिति च व्याघूर्णने ताम्यति  
भ्राम्यत्य् उद्वमति क्षमाम् इव निजप्राणान् मुहुर् निन्दति ॥२०७५॥  


१६। दिशः  


अमरयुवतिगीतोद्ग्रीवसारङ्गशृङ्गो  
ल्लिखितशशिसुधाम्भःशाद्वलारामरम्याम् ।  
सुरपतिगजगण्डस्रंसिदानाम्बुधारा   
प्रसवसुरभिम् आशां वासवीयां नमामि ॥२०७६॥  


उमापतिधरस्य ।  


सेयं मेकलमेखलानिलदलद्वीचीनदन्नर्मदा  
केषां नाम न लोचनश्रवणयोर् दिग्दक्षिणा प्रीणनम् ।  
काञ्चीपत्तनकामिनीनयनयोर् आवर्जिता विभ्रमैर्  
अध्वन्याः क इवापरे मुनिर् अतो’गस्त्यो’पि नावर्तते ॥२०७७॥  


आचार्यगोपीकस्य ।  


वेलाशैलशयालुमांसलशिलाशालूकमज्जत्पयो  
वाहव्यूहवराहविभ्रमवती प्रीणाति दिग्वारुणी ।  
अस्यां कुड्मलयन् करान् परिहरन् नाशास् त्यजन् पद्मिनीर्  
विभ्रत्काञ्चनरागम् अम्बरमणिः सर्वात्मना लीयते ॥२०७८॥  


तस्यैव ।  


अस्तु स्वस्त्ययनाय दिग्धनपते कैलासशैलाश्रय  
श्रीकण्ठाभरणेन्दुविभ्रमदिवानक्तम्भ्रमत्कौमुदी ।  
यत्रालं नलकूबराभिसरणारम्भाय रम्भास्फुरत्   
पाण्डिम्नैव तनोस् तनोति विरहव्यग्रापि वेशग्रहम् ॥२०७९॥  


जयदेवस्य ।  


प्राचीम् अभ्रेभकुम्भस्तनकलसलसन्मौलिकाम् इन्द्रपद्मीं  
श्रीखण्डक्षोदलेखा दरखचितमुखीं काककान्ताम् अवाचीम् ।  
सन्ध्यासिन्दूरमुग्धाम् उदकपरिवृढप्रेयसीं च प्रतीचीं  
वन्दे यक्षेन्द्रजायां तरलसुरसरित्तारहाराम् उदीचीम् ॥२०८०॥  


जलचन्द्रस्य ।  


१७। देशः  


पर्णं नागरखण्डम् आर्द्रसुभगं पूगीफलं फालयः  
कर्पूरस्य च यत्र को’पि चतुरस् ताम्बूलयोगक्रमः ।  
देशः केरल एष केलिसदनं देवस्य शृङ्गारिणस्  
तं दृष्ट्वा कुरु कोमलाङ्गि सफले द्राघीयसी लोचने ॥२०८१॥  


राजशेखरस्य । (बा।रा। १०।६७)  


वाक्सत्त्वाङ्गसमुद्भवैर् अभिनयैर् नित्यं रसोल्लासतो  
वामाङ्ग्यः प्रणयन्ति यत्र मदनक्रीडामहानाटकम् ।  
अत्रान्ध्रास् तव दक्षिणेन त इमे गोदावरीस्रोतसां  
सप्तानाम् अपि वार्निधिप्रणयिनां द्वीपान्तराणि श्रिताः ॥२०८२॥  


तस्यैव । (बा।रा। १०।७०)  


यत् क्षेमं त्रिदिवाय वर्त्म निगमस्याङ्गं च यत् सप्तमं  
स्वादिष्ठं च यद् ऐक्षवाद् अपि रसाच् चक्षुश् च यद् वाङ्मयम् ।  
तद् यस्मिन् मधुरं प्रसादि रसवत् कान्तं च काव्यामृतं  
सो’यं सुभ्रु पुरोविदर्भविषयः सारस्वतीजन्मभूः ॥२०८३॥  


तस्यैव । (बा।रा। १०।७४)  


एतन्मालवमण्डलं विजयते सौजन्यरत्नाङ्कुरैः  
सम्पद्विभ्रमधामभिः किम् अपरं शृङ्गारसारैर् जनैः ।  
यत्रारुह्य विचित्रचित्रवलभीर्लीलाशिलासद्मनां  
नीयन्ते जलदोदयेषु दिवसाः कान्तासखैः कामिभिः ॥२०८४॥  


तस्यैव । (बा।रा। १०।८४)  


क्रीडत्किन्नरकामिनीविहसितज्योत्स्नावलक्षीकृताः  
कस्तूरीमददुर्दिनार्द्रसुरभीः प्राग्ज्योतिषीया भुवः ।  
नीहारस्थलसञ्चरिष्णुचमरीलाङ्गूलसम्मार्जनी  
हेलोन्मृष्टमेरुपुष्परजसो द्रष्टुं समीहामहे ॥२०८५॥  


वसुकल्पस्य ।  


१८। वीरः  


याते कार्मुकविद्यया परिभवं सार्धं गणानां गणैः   
षड्वक्त्रे समयं विलङ्घ्य जयिनीम् उद्दिश्य शक्तिं स्थिते ।  
हस्तोदस्तपरश्वधः स्वशपथैर् यः स्तम्भितः शम्भुना  
विश्वे पश्यत कौतुकं भृगुपतेस् तस्यैव रामो’ङ्कुशः ॥२०८६॥  


शिह्लणस्य ।  


धात्रीम् एकातपत्रां समिति कृतवता चण्डदोर्दण्डदर्पाद्  
आस्थाने पादनम्रप्रतिभटमुकुटादर्शबिम्बोदरेषु ।  
उत्क्षिप्तच्छत्रचिह्नं प्रतिफलितम् अपि स्वं वपुर् वीक्ष्य किञ्चित्  
सासूयं येन दृष्टाः क्षितितलविलसन् मौलयो भूमिपालाः ॥२०८७॥  


जयदेवस्य ।  


साधु म्लेच्छनरेन्द्र साधु भवतो मातैव वीरप्रसूर्  
नीचेनापि भवद्विधेन वसुधा सुक्षत्रिया वर्तते ।  
देवे कुप्यति यस्य वैरिपरिषन्माराङ्कमल्ले पुरः  
शस्त्रं शास्त्रम् इति स्फुरन्ति रसनापत्रान्तराले गिरः ॥२०८८॥  


उमापतिधरस्य ।  


आ लङ्कानाथनारीस्तनतरलपयोवीचिमुद्रात् समुद्राद्  
आ स्वर्गङ्गातरङ्गावलिविरलशिलादुस्तराद् उत्तराद्रेः ।  
आ प्राक्शैलासुरस्त्रीसुरतगतिविदो मग्नभास्वन्मृगाङ्काद्  
आ च प्राचेतसाब्धेर् भवतु मम पुरः को’पि यद्य् अस्ति वीरः ॥२०८९॥  


तस्यैव ।  


इह विजयिनि वंशे कीर्तिधाराकलाप  
स्नपितसकललोकः श्रीयशोविग्रहो’भूत् ।  
जलघट इव युद्धोत्तालभूपालदर्प  
ज्वलनशमनलीलाकोविदः को’पि वीरः ॥२०९०॥  


विश्वेश्वरस्य ।  


१९। धनुर्भङ्गः   


रामे रुद्रशरासनं तुलयति स्मित्वा स्थितं पार्थिवैः  
शिञ्जासञ्जनतत्परे च हसितं दत्त्वा मिथस् तालिकाः ।  
आरोप्य प्रचलाङ्गुलीकिसलये म्लानं गुणास्फालने   
स्फाराकर्षणभग्नपर्वणि पुनः सिंहासने मूर्च्छितम् ॥२०९१॥  


राजशेखरस्य । (सु।र। १५५०)  


रुन्धन्न् अष्टविधेः श्रुतीर् मुखरयन्न् अष्टौ क्रीडयन्  
मूर्तीर् अष्ट महेश्वरस्य दलयन्न् अष्टौ कुलक्ष्माभृतः ।  
तान्य् अक्ष्णा वधिराणि पन्नगकुलान्य् अष्टौ च सम्पादयन्न्  
उन्मीलत्य् अयम् आर्यदोर्बलचलत्कोदण्डकोलाहलः ॥२०९२॥  


मुरारेः । (अर् ३।५४)  


दोर्दण्डाञ्चितचन्द्रशेखरधनुर्दण्डावभङ्गोद्यतष्  
टङ्कारध्वनिर् आर्यबालचरितप्रस्तावनाडिण्डिमः ।  
द्राक्पर्यस्तकपालसम्पुटमिलद्ब्रह्माण्डभाण्डोदर  
भ्राम्यत्पिण्डितचण्डिमा कथम् अहो नाद्यापि विश्राम्यति ॥२०९३॥  


भवभूतेः । (म्च् १।५४, द।रू॥ ४।७९, सा।द॥ ३।२२७, सू।मु। ९५।३)  


यद् वज्रान्तःकठोरं त्रिपुरविघटनाख्यातवीर्यं  
च्छिन्दद्दर्पं भुजानां दशमुखजयिनः कार्तवीर्यार्जुनस्य ।  
जीवाकृष्टेरिवातैर् मृडमृडनिनदैर् इष्टदेवं स्मरत् तद्  
रामेणोदारधाम्ना धनुर् अमितबलं भग्नम् अर्धेन्दुमौलेः ॥२०९४॥  


सरसीरुहस्य ।  


उत्क्षिप्तं सह कौशिकस्य पुलकैः साकं मुखैर्नामितं  
भूपानां जनकस्य संशयधिया सार्धं समास्फालितम् ।  
वैदेहीमनसा समं च सहसा कृष्टं ततो भार्गव  
प्रौढाहङ्कृतिकन्दलेन च समं भग्नं तदैशं धनुः ॥२०९५॥  


गदाधरनाथस्य ।  


२०। हनूमदादिशौर्यम्   


वक्तीति वानरबलानि हसन् हनूमान्  
मद्रोमवल्लिषु दृढं कुरु तवावलम्बम् ।  
येनैव सागरम् अहं लघु लङ्घयामि  
किं सेतुना समरकर्मणि वो नयामि ॥२०९६॥  


राजशेखरस्य । (बा।रा। ७।२७)  


नीलेन सैन्यपतिना प्रभुताडनान्ते  
मुक्तस् तथा किलकिलाध्वनिर् एष रौद्रः ।  
स्रष्टापि वाञ्छति सरोजभवः श्रवांसि  
शङ्के यथा करयुगेन मुधा पिधातुम् ॥२०९७॥  


तस्यैव । (बा।रा। ७।२१)  


कियान् एष क्षाराम्बुधिर् अयम् अमुष्याम्बुनिवहो  
न कुम्भेनाप्य् अस्यात्मजकरपुटेनैव तुलितः ।  
भवद्भिः सप्तैते ननु कपिचमूचक्रपतयः   
सहेलं पीयन्तां चुलुकचुलुकैर् अम्बुनिधयः ॥२०९८॥  


गोसोकस्य ।  


भुजस्तम्भैर् एभिः परिघगुरुभिर् लुण्ठनहठाद्  
यशांसि स्वच्छन्दं रणविपणिपण्यानि कपयः ।  
असाध्यं स्याद् एतद् यदि च तद् अमीषाम् अकृपणाः   
क्रये सन्त्य् एवामी लिखितपठितामूल्यम् असवः ॥२०९९॥  


तस्यैव ।  


मूर्ध्ना जाम्बवतो’भिवाद्य चरणाव् आपृच्छ्य सेनापतीन्  
आश्वास्याश्रुमुखान् मुहुः प्रियसखान् प्रेष्यान् समादिश्य च ।  
आरम्भं जगृहे महेन्द्रशिखराद् अम्भोनिधेर् लङ्घने  
रंहस्वी रघुनाथपादरजसाम् उच्चैः स्मरन् मारुतिः ॥२१००॥  


अभिनन्दस्य ।  


२१। रावणः   


दोर्दण्डास् त इमे त्रिलोचनगिरेर् उत्तम्भसम्भावितास्  
तान्य् एतानि दशाननानि दशभिर् दिग्भिर् यदाज्ञा कृता ।  
यस्याद्यापि स एव वीर्यमहिमा तस्मिन् नरस् तापसः   
शोच्यः सो’पि रिपुः स चैव कुपितस् तस्यापि दूतः कपिः ॥२१०१॥  


कस्यचित् ।  


धन्यः श्रीदशकन्धरः परम् अयं रक्षोगणग्रामणीर्  
एका सा निकषा परं तनयसूर्यस्याः सुतो रावणः ।  
द्वारे निर्जरशेखरार्चितपदद्वन्द्वश् चिरं वृत्रहा  
यस्यास्थानविलम्बकारणकथाताम्यन्मनास् तिष्ठति ॥२१०२॥  


कस्यचित् ।  


रुद्रादेस् तुलनं स्वकण्ठविपिनच्छेदो हरेर् वासनं  
कारावेश्मनि पुष्करस्य चजयो यस्येदृशाः केलयः ।  
सो’हं दुर्दमबाहुदण्डसचिवो लङ्केश्वरस् तस्य मे  
का श्लाघा घुणजर्जरेण धनुषा कृष्टेन भग्नेन वा ॥२१०३॥  


कस्यचित् । (सु।र। १५४८, बा।रा। १।५१)  


भग्नं भग्नम् उमापतेर् अजगवं बाली क्षतश् च क्षतस्  
तालाः सप्त हता हताश् च जलधिर् बद्धश् च बद्धश् च सः ।  
आः किं तेन सशैलसागरधराधारोरगेन्द्रास्पदं  
साद्रिं रुद्रम् उदस्यतो निजभुजाञ्जानात्ययं रावणः ॥२१०४॥  


कस्यचित् ।  


न्यक्कारो ह्य् अयम् एव मे यद् अरयस् तत्राप्य् असौ तापसः  
सो’प्य् अत्रैव निहन्ति राक्षसभटान् जीवत्य् अहो रावणः ।  
धिक् धिक् शक्रजितं प्रबोधितवता किं कुम्भकर्णेन वा  
स्वर्गग्रामटिकाविलुण्ठनवृथोच्छूनैः किम् एभिर् भुजैः ॥२१०५॥  


कस्यचित् । (ध्वन्यालोकः ३।१६, सा।द। उन्देर् १।२, बा।रा।शेष ३।११)  


२२। रावणशिरश्छेदः   


कण्ठच्छेदविशीर्यमाणरुधिरप्राग्भारभग्नद्युतेर्   
येन स्मेरमुखेन होमशिखिनः सन्धुक्षणाकाङ्क्षिणा ।  
भ्रूभङ्गः शितिकण्ठकण्ठफणिने फूत्कारहेतोः कृतः  
शौटीर्यव्रततुष्टधूर्जटिर् असौ किं वर्ण्यते रावणः ॥२१०६॥  


कस्यचित् ।  


स्वसत्त्वस्योद्रेकाद् अपि दश शिरांसि स्वयम् अयं  
सकृच् छित्त्वा छित्त्वा भुजपरिघमृष्ठासृग् अभितः ।  
मुखानां स्मेराक्ष्णां सरभसविकाशाद् उदयिनां  
किम् अद्राक्षील् लक्ष्मीं पतितपतितानां निपतताम् ॥२१०७॥  


कस्य्चचित् ।  


निस्त्रिंशप्रतिबिम्बिते’पि यदुरःकम्पो न वीरव्रत  
प्रौढिः सेति न चन्द्रहासमधुनोत्कण्टच्छिदा पर्वणि ।  
जूहुषुः स्वशिरांसि शङ्करपुरोहाकारवैरेण यः   
स्वाहाकारम् उदाहरन् न स दशग्रीवो गिरां गोचरः ॥२१०८॥  


कस्यचित् ।  


श्रीकण्ठस्य पुरः परस्परबलाधिक्षेपकक्षावतां  
बाहूनां दशकद्वयं दशशिरश्छेदे विवादाकुलम् ।  
प्रत्येकं शमयत्य् असाव् अभिमतव्याक्षेपसापत्रपश्  
छिन्धि त्वं जुहुधि त्वम् इत्य् उपदिशन्न् एकः परं रावणः ॥२१०९॥  


कस्यचित् ।  


लूने पञ्च ततश् चतुष्टयम् इति स्रक्सन्निवेशैः शिरः  
पद्मैर् अन्यतमावलोकनमितैर् उच्छोणितैर् अर्चितः ।  
हस्तस्पर्शवशेन मूर्ध्नि दशमं मूर्धानम् अध्यासयन्  
शम्भोर् उद्धतसाहसैकरसिकः कैर् न स्तुतो रावणः ॥२११०॥  


२३। दूतः  


एकस्मिन्न् अवपातिते’पि शिरसि क्रोधोपशान्तिः कुतः  
किन्तु स्वानुनयाय मूर्धनिधनं दृष्टं न यत्रारिणा ।  
त्वत्तो मूर्धबहुत्वतः फलम् इदं सम्यङ् मया लभ्यते  
छिन्नं छिन्नम् अवेक्ष्य राक्षसपते स्वं दुर्नयं ज्ञास्यसि ॥२१११॥  


कस्यचित् ।  


अज्ञानाद् यदि वाधिपत्यरभसाद् अस्मत्परोक्षं हृता   
सीतेयं प्रविमुच्यतां शठ मरुत्पुत्रस्य हस्ते’धुना ।  
नो चेल् लक्ष्मणमुक्तमार्गणगणच्छेदोच्छलच्छोणित  
च्छत्रच्छन्नदिगन्तम् अन्तकपुरं पुत्रैर् वृतो यास्यसि ॥२११२॥  


कस्यचित् ।  
रेवाम्भोगर्भमज्जद्विविधवरवधूहस्तयन्त्रोत्थिताभिः  
क्रीडन् स्वच्छन्दमद्भिः स्मरसि यद् अकरोद् अर्जुनः कार्तवीर्यः ।  
तद्दोष्णां यच् च रामो रणभुवि विदधे वेगवल्गत्कुठारः  
प्रायः पौलस्त्य सा ते श्रवणपरिगता किं न वार्तेति विद्मः ॥२११३॥  


कस्यचित् । (बा।रा। २।३८, राजशेखरस्य)  


कुले पौलस्त्यानां न निजम् अमलं जन्म कलितं  
बहोः कालान् नालोचितम् अतुलम् उच्चैः स्वम् अयशः ।  
प्रसूनं पुष्पेषोः शरम् असहता किं च भवता  
स पत्री सौमित्रेर् अशनिसहधर्मा न गणितः ॥२११४॥  


गोसोकस्य ।  


शिरोभिर् मा देवीः शिव इव न ते दास्यति पुनर्  
दृशं दद्याः सेतावधिजलधि कैलाससुभटः ।  
हितं तद् ब्रूमस् त्वां मम जनकदोर्दण्डविजय  
स्फुरत्कीर्तिस्तम्भ त्यज कमलबन्धोः कुलवधूम् ॥२११५॥  


गदाधरनाथस्य ।  


२४। संवादानुवादः  


द्याम् आलोकयतां कलाः कलयतां छायाः समाचिन्वतां  
क्लेशः केवलम् अङ्गुलीर् दलयतां मौहूर्तिकानाम् अयम् ।  
धन्या सा रजनी तद् एव सुदिनं धन्यः स एव क्षणो  
यत्राझातचरश्चिरान् नयनयोः सीमानम् एति प्रियः ॥२११६॥  


वसुधरस्य । (सु।र। १६४९)  


तेषां त्वं निधिर् आगसाम् असहना मानोन्नता साप्य् अतो  
गन्तव्यं भवता न तद्गृहम् इति त्वं वार्यसे यासि चेत् ।  
गाढं मेखलया बलान् नियमितः कर्णोत्पलेनाहतः   
क्षिप्तः पादतले तदेकशरणो मन्ये चिरं स्थास्यसि ॥२११७॥  


छित्तिपस्य । (शा।प। १६५०)  


जाने सासहना तथाहम् असकृन् मय्य् अङ्गणस्थे पुनस्  
तस्याः सम्भविता स साध्वसरसः को’पि प्रकोपापहः ।  
येनोद्यत्पुलकप्रकम्पविकलैर् अङ्गैः क्व कर्णोत्पलं  
कुत्रात्मा क्व च मेखलेति गलितः प्रायः स मानग्रहः ॥२११८॥  


वसुन्धरस्य । (सु।र। १६५१)  


अन्या साधिगता त्वया क्व युवती यस्याः स मानग्रहो   
याते लोचनगोचरं प्रियतमे सम्प्रत्य् अपक्रामति ।  
अस्माकं पुनर् उग्रपूरुषशताश्लेषप्रगल्भात्मनाम्   
एतादृश्य् अनभिज्ञपूरुषपरिष्वङ्गे कुतः साध्वसम् ॥२११९॥  


छित्तिपस्य ।  


अस्माभिः कलितं पुरा न भवती भुक्ता नृभिः कैर् अपि   
प्रौढा मानवशालिनीति चलितं चेतः सकामं त्वयि ।  
धिक् त्वां सम्प्रति सद्भुजङ्गजनतासंश्लेषम् आतन्वती   
गम्या सर्वजनस्य वारवनितेवोत्क्षेपणीयासि नः ॥२१२०॥  


वसुन्धरस्य ।  


२५। कविः  


त्रैलोक्यम् उदरे विष्णोस् तादृग् एव व्यवस्थितम् ।  
तादृग् अन्यादृग् अप्य् अस्ति हृदये तु महाकवेः ॥२१२१॥  


वसुकल्पस्य ।  


यन् नेत्रैस् त्रिभिर् ईक्षते न गिरिशो नाष्टाभिर् अप्य् अब्जभूः  
सक्न्दो द्वादशभिस् तथा न मघवा चक्षुःसहस्रेण यत् ।  
सम्भूयापि जगत्त्रयस्य नयनैर् द्रष्टुं न यत् पार्यते   
प्रत्याहृत्य दृशौ समाहितधियः पश्यन्ति तत्पण्डिताः ॥२१२२॥  


शालिकनाथस्य । (सु।र। १२४९)  


उदन्वच्छिन्ना भूः स च निधिरपां योजनशतं  
सदा पान्थः पूषा गगनपरिमाणं कलयति ।  
इति प्रायो भावाः स्फुरदवधिमुद्रामुकुलिताः  
सतां प्रज्ञोन्मेषः पुनर् अयम् असीमा विजयते ॥२१२३॥  


राजशेखरस्य । (बा।रा। १।८, स्व् ३२२, सा।द। उन्देर् ७।४, सु।र। १२२३)  


निधानं विद्यानां कुलगृहम् अपारस्य यशसः  
कला सम्पद्रत्नव्रततिविटपानां सुरतरुः ।  
शुचि क्षौणीन्द्राणां सुचरितकथादर्पणतलं  
प्रकृत्या गम्भीरः कविर् इति हि शब्दो विजयते ॥२१२४॥  


कस्यचित् ।  


॥२१२५॥ नास्त्य् अत्र श्लोकः ।  


२६। नानाकवयः   


बाणः सृष्टिम् अपूर्ववस्तुविषयाम् एको’त्र निर्व्यूढवान्  
निष्णातः कविकुञ्जरेन्द्रचरिते मार्गे गिरां वा गुरुः ।  
वेधा विन्ध्यपुलिन्दपामरवधूभूगोलझञ्झानिल  
प्राये’र्थे वचनानि पल्लवयितुं जानाति योगेश्वरः ॥२१२६॥  


भवानन्दस्य । (सु।र। १६९९)  


अस्तङ्गतभारविरवि कालवशात् कालिदासविधुविधुरम् ।  
निर्वाणबाणदीपं जगद् इदम् अद्योति रत्नेन ॥२१२७॥  


भोजदेवस्य । (सु।र। १७०६)  


बाणः प्राणिति केशटः स्फुटम् असौ जागर्ति योगेश्वरः   
प्रत्युज्जीवति राजशेखरगिरां सौरभ्यम् उन्मीलति ।  
येनायं कलिकालपुष्पधनुषो देवस्य शिक्षावशाद्  
आकल्पं वसुकल्प एव वचसि प्रागल्भ्यम् अभ्यस्यति ॥२१२८॥  


वसुकल्पस्य ।  


उन्नीतो भवभूतिना प्रतिदिनं बाणे गते यः पुरा  
यश् चीर्णः कमलायुधेन सुचिरं येनागमत् केशटः ।  
यः श्रीवाक्पतिराजपादरजसां सम्पर्कपूतश् चिरं  
दिष्ट्या श्लाघ्यगुणस्य कस्यचिद् असौ मार्गः समुन्मीलति ॥२१२९॥  


अभिनन्दस्य । (सु।र। १७३३)  


सुबन्धौ भक्तिर् नः क इह रघुकारे न रमते  
धृतिर् दाक्षीपुत्रे हरति हरिचन्द्रो’पि हृदयम् ।  
विशुद्धोक्तिः शूरः प्रकृतिमधुरा भावविगिरस्  
तथाप्य् अन्तर् मोदं कम् अपि भवभूतिर् वितनुते ॥२१३०॥  


कस्यचित् । (सु।र। १६९८)  


२७। प्रत्येककविः   


विकचकुमुदक्रीडक्रीडन् मधुव्रतझाङ्कृतेएर्  
मदकलकुहूकण्ठोत्कण्ठाविपञ्चितपञ्चमाम् ।  
अभिनववधूप्रेमालापाद् अपि श्रुतिसम्मदं  
विदधति कवेर् दङ्कस्यैताः सुधामधुरा गिरः ॥२१३१॥  


दङ्कस्य ।  


प्रयोगव्युत्पत्तौ प्रतिपदविशेषार्थकथने  
प्रसत्तौ गाम्भीर्ये रसवति च काव्यार्थरचने ।  
अगम्यायाम् अन्यैर् दिशि परिणतैर् अर्थवचसोर्  
मतं चेद् अस्माकं कविर् अमरसिंहो विजयते ॥२१३२॥  


शालिकनाथस्य । (सु।र। १७२४)  


पातु कर्णरसायनं रचयितुं वाचः सतां सम्मता  
व्युत्पत्तिं परमाम् अवाप्तुम् अवधिं लब्धुं रसस्रोतसः ।  
भोक्तुं स्वादु फलं च जीविततरोर् यद्य् अस्ति ते कौतुकं  
तद् भ्रातः शृणु राजशेखरकवेः सूक्तीः सुधास्यन्दनीः ॥२१३३॥  


शङ्करवर्मणः । (बा।रा। १।१७, वि।शा।भ। १।१७, सु।र। १७००)  


धिग् धिक् तान् समयान् परिश्रमरुजो वक्तुं गिरो नीरसा  
यत्रामूर् निपतन्ति वल्लणगुणोत्खातामृतप्रीतयः ।  
रोम्णां नृत्यभुवो विलोचनपयःपूराब्धिचन्द्रोदयाः  
साहित्यप्रतिगण्डगर्वगलनं ग्लानिक्रियाहेतवः ॥२१३४॥  


वल्लणस्य । (सु।र। १७०३)  


देवीं वाचम् उपासते हि बहवः सारं तु सारस्वतं  
जानीते नितराम् असौ गुरुकुलक्लिष्टो मुरारिः कविः ।  
आब्धर् लङ्घित एव वानरभटैः किं त्व् अस्य गम्भीर्ताम्  
आपातालनिमग्नपीवरतनुर् जानाति मन्थाचलः ॥२१३५॥  


मुरारेः । (कुवल्, प्। ५८; सु।र। १७०१)  


२८। मनस्विकविः  


विन्यस्ता विकचप्रसूनघटनाचार्येण कण्ठोचिता  
मालेयं भुजगभ्रमेण भवता जन्मान्ध किं धूयते ।  
एतस्याः क्षतिर् अस्तु नाम कियती संवीतहासोद्गमास्  
त्वाम् अन्योन्यकरार्पणप्रणयिनः पश्यन्ति विश्वे जनाः ॥२१३६॥  


जलचन्द्रस्य ।  


अवधेहि क्षणम् एहि भ्रातर् भावज्ञ भावय गिरं नः ।  
चरमे चकास्ति चेतसि मूकस्वप्नोपमो भावः ॥२१३७॥  


गोसोकस्य ।  


स्तम्भावधेहि निमिषं पठामि सूक्तीः स्वचित्तनिर्वृत्तये ।  
मा बुध्यस्व न तावद् वाग् उल्काभिः कदर्थयसि ॥२१३८॥  


वल्लणस्य ।  


श्रीमद्भिर् द्रविणव्ययव्यतिकरक्लेशाद् अवज्ञायसे  
द्वेषान् भःपरिपूर्णकर्णकुहरैर् नाकर्ण्यसे सूरिभिः ।  
इत्थं व्यर्थितवाञ्छितेषु हि मुधैवास्मासु किं खिद्यसे  
मातः काव्यसुधे कथं क्व भवतीम् उन्मुद्रयामो वयम् ॥२१३९॥  


तस्यैव ।  


अर्वाचीनवचः प्रपञ्चसुखिनां दुःशिक्षितानां पुरो   
गम्भीरं कविपुङ्गवस्य किम् अहो सर्वस्वम् उद्धाट्यते ।  
व्यर्थं कर्दमगन्धगौरवहृतग्रामीणगोष्ठीमुखे   
को’यं नाम सचेतनो’स्ति य इह प्रस्तौति कस्तूरिकाम् ॥२१४०॥  


तस्यैव ।  


२९। कविदानं   


निष्पन्ने सति चन्द्रचूडचरिते तत्तन्नृपप्रक्रिया  
जातैः सार्धम् अरातिराजकशिरोरत्नाञ्जलीनां त्रयम् ।  
सप्तस्वर्णशतानि विंशतिशतीरूप्यस्य लक्षत्रयं  
ग्रामाणां शतम् अन्तरङ्गकवये चाणक्यचन्द्रो ददौ ॥२१४१॥  


उमापतिधरस्य ।  


दन्तिव्यूहं कनककलितं चामरे हेमदण्डं  
यो गौडेन्द्राद् अलभत कविक्ष्माभृतां चक्रवर्ती ।  
ख्यातो यश् च श्रुतिधरतया विक्रमादित्यगोष्ठी  
विद्याभर्तुः खलु वररुचेर् आससाद प्रतिष्ठाम् ॥२१४२॥  


धोयीकस्य ।  
कनककुन्डलमण्डितभाषिणे  
शकरिपुर् विषयान् दश विद्विषः ।  
मगधकेकयकेरलकोशलान्  
करिशतं च मदालसलोचनम् ॥२१४३॥  


अमरोः ।  


अमुष्मै चौराय प्रतिनिहतमृत्युप्रतिभिये   
प्रभुः प्रीतः प्रादाद् उपरितनपादद्वयकृते ।  
सुवर्णानां कोटीर् दश दशनकोटिक्षतगिरीन्   
गजेन्द्रानप्य् अष्टौ मदमुदितकूजन् मधुलिहः ॥२१४४॥  


तस्यैव ।  


श्लोको’यं हरिषाभिधानकविना देवस्य तस्याग्रतो  
यावद् यावद् उदीरितः शकवधूवैधव्यदीक्षागुरोः ।  
तावत् तावद् उपोढसान्द्रपुलकस् तस्मै स देवो ददौ  
लक्षं लक्षम् अखण्डितं मधुकरव्यालोलगण्डं गजम् ॥२१४५॥  


तस्यैव ।  


३०। गुणिगर्वः   


षट्तर्कान् अपि शब्दशासनम् अपि स्थानैः स्थितं पञ्चभिर्  
मीमांसाद्वयम् अप्य् अनन्यसदृशीं साहित्यविद्याम् अपि ।  
विद्मः किं च महाविकल्पबहलज्वालावलीतापितेष्व्  
आस्माकेषु न जल्पवह्निषु पुनः कैः कैः पतङ्गायितम् ॥२१४६॥  


तपस्विनः ।  


तावत् तार्किकचक्रवर्तिपदवी तावत् कवीनां गिरस्  
तावच् चाप्रतिमल्लतामदभरः साहित्यपाण्डित्ययोः ।  
यावन् न प्रतिपर्वनिर्भरसुधानिर्वाजबीजं क्षणाद्  
वाग्वल्ल्यो विलसन्ति कर्णकुहरे श्रीदेवबोधेरिताः ॥२१४७॥  


देवबोधस्य ।  


बिन्दुद्वन्द्वरङ्गिताग्रसरणिः कर्ता शिरोबिन्दुकं  
कर्मेत्य् अन्वयकल्पनां विदधते ये के’पि तेभ्यो नमः ।  
ये तु ग्रन्थसहस्रशाणकषणत्रुट्यत्कलङ्गैर् गिराम्  
उल्लासैः कवयन्ति वल्लणकविस् तेष्व् एव सन्नह्यते ॥२१४८॥  


वल्लणस्य ।  


यथा यूनस् तद्वत् परमरमणीयापि रमणी  
कुमाराणाम् अन्तःकरणहरणं कैव कुरुते ।  
मदुक्तिश् चेद् अन्तर् मदयति सुधीभूय सुधियः  
किम् अस्या नाम स्याद् अरसपुरुषानादरभरैः ॥२१४९॥  


कविपण्डितश्रीहर्षस्य । (न्च् २२।१५२)  


सर्वस्वं गृहवर्तिकुन्तलपतिर् गृह्णातु तन् मे पुनर्  
भाण्डागारम् अखण्डम् एव हृदये जागर्ति सारस्वतम् ।  
भोः क्षुद्रास् त्यजत प्रमोदम् अचिराद् एष्यन्ति मन्मन्दिरं  
हेलान्दोलितकर्णतालकरटिस्कन्धाधिरूढाः श्रियः ॥२१५०॥  


सिल्हणस्य ।  
३१। वाणी   


सुवर्णालङ्कारा प्रकटितरसाश्लेषनिपुणा  
स्फुरद्वैदर्भोक्तिर् ललितपदबन्धक्रमगतिः ।  
लसद् भूयो भावा मृदुर् अपि विमर्दोचिततनुः  
कवीन्द्र त्वद्वाणी हरति हरिणाक्षीव हृदयम् ॥२१५१॥  


साकोकस्य । (सु।र। १७१६)  


घनरसमयी गभीरा वक्रिमसुभगोपजीविता कविभिः ।  
अवगाढा च पुनीते गङ्गा बङ्गालवाणी च ॥२१५२॥  


बङ्गालस्य ।  


वाणि व्रज सुरलोकं त्रिशरणपालो’पि देवि तत्रैव ।  
सम्प्रति काव्यपरिश्रमवधिरैर् अवधीरणां यासि ॥२१५३॥  


त्रिपुरारिपालस्य ।  


पिपासुः पीयूषं त्वम् असि सरसस्वादुमधुरं  
श्रुतिभ्याम् अश्रान्तः पिब मधुरमृद्वीः कविगिरः ।  
अथैताः सन्तोषं विदधति न चेच् चेतसि ततः   
सुधापि स्यान् मन्ये पृथुवमथुलाभाय भवतः ॥२१५४॥  


धञ्जोकस्य ।  


इयं गौर् उद्दामा तव निबिडबन्धापि हि कथं  
न वैदर्भाद् अन्यत् स्पृशति सुलभत्वे’पि हि कथम् ।  
अवन्ध्या च ख्याता भुवि कथम् अगम्या कविवृषैः  
कथं वा पीयूषं स्रवति बहु दुग्धापि बहुभिः ॥२१५५॥  


शब्दार्णवस्य । (सु।र। १७२५)  


३२। काव्यम्  


यद् एतद्वागर्थव्यतिकरमयं किञ्चिद् अमृतं  
तद् आनन्दस्यन्दैः सहृदयमनांसि स्नपयति ।  
इदं काव्यं तत्त्वं स्फुरति तु यद् अत्रानुपरमं  
तद् अन्तर्बुद्धीनां स्फुटम् अथ च वाचाम् अविषयः ॥२१५६॥  


हृषीकेशस्य (सु।र। १७१५, सू।मु। ४।३४)  


कवलयति न चेतस् तस्य दारिद्र्यदुःखं  
न च पिशुनजनोक्तिः कर्णकण्डूं करोति ।  
वरकविकृतगोष्ठीबन्धगन्धोपभोगे  
य इह मधु वमन्तीं काव्यचिन्तां करोति ॥२१५७॥  


व्याडेः ।  


एतत् कवीन्द्रमुखचन्द्रमसः कदाचित्  
काव्याभिधानम् अमृतं यदि नागालिष्यत् ।  
संसारिणां विविधदुःखसहस्रभाजां  
चेतोविनोदसदनं किम् इहाभविष्यत् ॥२१५८॥  


सुरभेः ।  


ते वर्णाः सपदक्रमास् तद् अभिधावैदग्ध्यम् अव्याहृतं  
गुम्फः को’पि सपक्त्रिमः सहृदयास्वाद्यो रसः को’प्य् असौ ।  
हे सभ्याः परिभाव्य मादृशकृतीर् ब्रूत क्वचिन् निष्कृतं  
किं तत्रास्त्य् अपरं पुरातनकवेर् येनैष कोलाहलः ॥२१५९॥  


गोसोकस्य ।  


अनुद्घुष्टः शब्दैर् अथ च घटनात् प्रस्फुटरसः  
पदानाम् अर्थात्मा रमयति नतूत्तानितरसः ।  
यथा किञ्चिद् दृश्यः पवनचलचीनांशुकतया  
स्तनाभोगः स्त्रीणां हरति न तथोन्मुद्रितवपुः ॥२१६०॥  


धर्माशोकस्य । (सु।र। १७०५)  


३३। काव्यमात्सर्यम्  


वायूद्गारगतिस् ततः परिणतिः सृष्टेर् अहो कौशलं  
वायुः श्लोक इहैव सन्ति सकलाः काव्यस्य ते ते गुणाः ।  
कस्यायं मम हुं तथैव शृणुमः सम्यक् पुनः पठ्यतां  
जानामि स्फुटतात्र नास्ति भणितं चान्यैः पुराणं पठ ॥२१६१॥  


कस्यचित् ।  


द्राक्षापाकविडम्बिनीम् अपि गिरं मात्सर्यदाहज्वरा  
न्नाचामन्ति मनाग् अरोचकपराधीनाः कियन्तो जनाः ।  
आकण्ठं परिपीय सत्कविगवीपीयूषम् अन्ये पुनर्  
नो माद्यन्ति यशःशरीरपिशितत्रासाय बद्धस्पृहाः ॥२१६२॥  


जलचन्द्रस्य ।  


भ्राम्यन्ति कुतुकावलम्बितमनाः सारखतानाश्रमान्  
अस्मै वाणि विधेहि दुर्जनमरुस्थानाय दूरे नमः ।  
न प्राणन्ति यदर्पणाद् इह गुणाः कामं यशोवल्लयः  
खिद्यन्ते सरसापि सत्कविरसस्रोतस्वती सीदति ॥२१६३॥  


तस्यैव ।  


क्व रसिक रसदा रसालवल्ली  
क्व च रसकण्टकसङ्कटोयमध्वा ।  
रचयसि रुचिराणि वाणि मोहाद्  
इह सुकुमारपदानि हा हतासि ॥२१६४॥  


रामदासस्य ।  


ईषन्नासानिकोचः स्वरमुखरसुखप्रेक्षणं हासलेशः  
स्वाबोधाद् अप्रसादध्वननम् असदवद्योक्तिहेलावहेला ।  
मौनव्यासङ्गवार्तान्तरपररुचिरश्लोकपाठादयस् ते  
सोढव्याः के कियन्तः शिव शिव कवि ते कुच्छला मत्सराणाम् ॥२१६५॥  


कविपण्डितश्रीहर्षस्य ॥  


३४। काव्यचौरः  


धन्यास् ते भुवनं पुनन्ति कवयो येषाम् अजस्रं गवाम्  
उद्दामध्वनिपल्लवेन परितः पूता दिशां भित्तयः ।  
धिक् तान् निःस्वविलासिनः कविखलांल् लोकद्वयद्रोहिणो  
नित्याकम्पितचेतसः परगवीदोहेन जीवन्ति ये ॥२१६६॥  


जलचन्द्रस्य ।  


बद्धो लम्बितचूडम् अञ्जलिर् अयं वाणि क्षमस्वामृतं  
न ब्रूमस् त्वयि देवभावसुलभं न द्योतते तन्महः ।  
स्याच् चेद् ईषद् अपि प्रसह्य रसनाटङ्कैः कथं खण्डशश्  
छिन्दन्तो भवतीं कवीन्द्रघटितां जीवन्त्य् अमी दस्यवः ॥२१६७॥  


वैद्यगदाधरस्य ।  


निःशङ्कं हर काञ्चनान्य् अनिभृतं दारान् गुरोः शीलय  
स्वच्छन्दं पिब वारुणीं जहि निरातङ्कं द्विजानां कुलम् ।  
तैस् तैः पातकिभिः समं वस सुखं मा सत्कवीनां कृथाः  
स्तेयं सूक्तिनिधानसद्मनि दुरुच्छेदं हि तत्किल्बिषम् ॥२१६८॥  


तस्यैव ।  


इयं गौर् एका नः क्वचिद् अपि न संयोजनविधा  
वमुष्याः पश्यामो रसभरमुचः काञ्चिद् अपराम् ।  
गले बद्धा दध्मो यदि न धृइतिर् उद्दामविधृतौ  
भयं गोचोरेभ्यस् तद् इह क उपायः प्रभवतु ॥२१६९॥  


सेल्हूकस्य ।  


हृत्कण्ठश्रुतिभूषणानि बहुशो भ्रातः सुवर्णान्य् अपि   
स्वान्य् अस्माभिर् उपाहृतानि विपणिस्थानेषु दैन्यान् न किम् ।  
धिक् कर्माणि तुलैव नास्ति न कषग्रावा न मानक्रमो  
न क्रेता न परीक्षकः परम् अभूद् उच्चैर् भयं दुर्जनान् ॥२१७०॥  


जितारेः ।  
३५। सज्जनः  


अञ्जलिस्थानि पुष्पाणि वासयन्ति करद्वयम् ।  
अहो सुमनसां वृत्तिर् वामदक्षिणयोः समा ॥२१७१॥  


गोभटस्य । (सु।र। १२३२, शा।प। १९९)  


अयं निजः परो वेति गणना लघुचेतसाम् ।  
उदारचरितानां तु वसुधैव कुटुम्बकम् ॥२१७२॥  


केशटस्य । (सु।र। १२४१)  


सुजनो न याति वैरं परहितबुद्धिर् विनाशकाले’पि ।  
छेदे’पि चन्दनतरुः सुरभयति मुखं कुठारस्य ॥२१७३॥  


श्रीव्यासपादानाम् । (स्व् २४१, शा।प। २३७, सू।मु। ६।१२)  


असन्तो नाभ्यर्थ्याः सुहृद् अपि न याच्यस् तनुधनः   
प्रियावृत्तिर् न्याय्या चरितम् असुभङ्गे’प्य् अमलिनम् ।  
विपद्य् उच्चैः स्थेयं पदम् अनुविधेयं च महतां  
सतां केनोद्दिष्टं विषममसिधाराव्रतम् इदम् ॥२१७४॥  


धर्मकीर्तेः । (सु।र। १२१३, स्व् २८०)  


ये दीनेषु दयालवः स्पृशति यान् अल्पो’पि न श्रीमदो  
व्यग्रा ये च परोपकारकरणे हृष्यन्ति ये याचिताः ।  
स्वस्थाः सत्य् अपि यौवनोदयमहाव्याधिप्रकोपे’पि ये  
ते भूमण्डनैकतिलकाः सन्तः कियन्तो जनाः ॥२१७५॥  


शब्दार्णवस्य ॥ (सु।र। १२३८, शा।प। २२८, सू।मु। ६।३०)  
३६। दुर्जनः  


एते स्नेहमया इति मा मा क्षुद्रेषु यात विश्वासम् ।  
सिद्धार्थानाम् एषां स्नेहो’प्य् अश्रूणि पातयति ॥२१७६॥  


गोभटस्य । (सु।र। १२९६)  


को’र्थान् प्राप्य न गर्वितो भुवि नरः कस्यापदोस् तं गताः   
स्त्रीभिः कस्य न खण्डितं भुवि मनः को नाम राज्ञां प्रियः ।  
कः कालस्य न गोचरान्तरगतः को’र्थो गतो गौरवं  
को वा दुर्जनवागुरासु पतितः क्षेमेण यातः पुमान् ॥२१७७॥  


कस्यचित् । (स्व् ३४७०, शा।प। १५३४)  


दूराद् उच्छ्रितपाणिर् आर्द्रनयनः प्रोत्सारितार्धासनो  
गाढालिङ्गनतत्परः प्रियकथाप्रश्नेषु दत्तोत्तरः ।  
अन्तर्गूढविषो बहिर् मधुमयश् चातीव मायापटुः  
को नामायम् अपूर्वनाटकविधिर् यः शिक्षितो दुर्जनैः ॥२१७८॥  


बिन्दुशर्मणः । (स्व् ३४२)  


गुणोत्कर्षद्वेषात् प्रकृतिमहताम् अप्य् असदृशं  
खलः किञ्चिद् वाक्यं रचयति च विस्तारयति च ।  
न चेद् एषां तादृक् कमलकलिकार्धप्रतिनिधौ  
मुनेर् गण्डूषे’ब्धिः स्थित इति कुतो’यं कलकलः ॥२१७९॥  


शशी दिवसधूसरो गलितयौवना कामिनी  
सरो विगतवारिजं मुखम् अनक्षरं स्वाकृतेः ।  
प्रभुर् धनपरायणः सततदुर्गतः सज्जनो  
नृपाङ्गणगतः खलो मनसि सप्त शल्यानि मे ॥२१८०॥  


शिल्हणस्य । (न्स् १०, स्व् ३४५८, सा।द। १०।११०, शा।प। १५३०)  


३७। सुजनदुर्जनौ  


जीवन्तु साधुतरवः सुकृताम्बुसिक्ता  
नश्यन्तु पङ्कपतिताः खलपांशवो’पि ।  
ये धारयन्त्य् अनुगतोपकृतिव्रतानि  
यैः सन्निधौ परगुणा मलिनीक्रियन्ते ॥२१८१॥  


सङ्केतस्य ।  


सत्सङ्गाद् भवति हि साधुता खलानां  
साधूनां न तु खलसङ्गमात् खलत्वम् ।  
आमोदं कुसुमभवं मृद् एव धत्ते  
मृद्गन्धं न तु कुसुमानि धारयन्ति ॥२१८२॥  


प्रभाकरमित्रस्य ।  


ये कारुण्यपरिग्रहाद् अगणितस्वार्थाः परार्थं प्रति  
प्राणैर् अप्य् अपकुर्वते व्यसनिनस् ते साधवो दूरतः ।  
विद्वेषानुगमाद् अनूर्जितकृपो रूक्षो जनो वर्तते   
चक्षुः संहर बाष्पवेगम् अधुना कस्याग्रतो रुद्यते ॥२१८३॥  


श्रीहर्षस्य । (सु।र। १४९९)  


शिशुत्वव्यामोहात् कलयसि न चेत् तत्त्वम् अनयोस्  
तदा स्तोकं ब्रूमः परिचिनु वचस् त्वं सदसतोः ।  
सतां स्वान्तं यत् तन् मधुमधुरम् अन्तः कटु बहिर्  
बहिः स्वादु स्वच्छं विषविषमम् अन्तस् तद् असताम् ॥२१८४॥  


जियोकस्य ।  


आरम्भगुर्वी क्षयिणी क्रमेण   
लघ्वी पुरा वृद्धिमती च पश्चात् ।  
दिनस्य पूर्वार्धपरार्धभिन्ना   
छायेव मैत्री खलु सज्जनानाम् ॥२१८५॥  


३८। धन्यः  


भ्राम्यद्बालिशकीरपक्षहरितच्छायां बहिर् बिभ्रतीम्  
अन्तर् दन्तुर् अपारिभद्रकलिकागर्भप्रभातस्करीम् ।  
शुक्तिर् मारकतीव कुङ्कुमलसज्जम्बालपूर्णोदरा  
वासालीसुकृतात्मनां प्रणयिनी चेलं मुखं चुम्बति ॥२१८६॥  


सेन्दूकस्य ।  


विषयपतिर् अलुब्धो धेनुभिर् धाम पूतं  
कतिचिद् अभिमतायां सीम्नि सीरा वहन्ति ।  
शिथिलयति च भार्या नातिथेयीं सपर्याम्  
इति सुकृतम् अनेन व्यञ्जितं नः फलेन ॥२१८७॥  


शुभाङ्कस्य ।  


धारानिपातरवबोधितपञ्जरस्थ  
दात्यूहडम्बरकरम्बितकण्ठकूजाः ।  
अट्टेषु काण्डपटवारितशीकरेषु  
धन्याः पिबन्ति मुखतामरसं वधूनाम् ॥२१८८॥  


श्रीहनूमतः । (सु।र। २२४)  


शिलापट्टोद्घृष्टा मलयजरसालेपसुभगाः  
स्फुरद्धूमामोदा दरदलितकर्पूरसुहृदः ।  
इतः कम्बुच्छेदच्छविभिर् अहिवल्लीकिसलयैर्  
निषेवन्ते के’पि क्रमुकफलफाणीः सुकृतिनः ॥२१८९॥  


राजशेखरस्य ।   


शिशुत्वं तारुण्यं तद् अनु च दधानाः परिणतिं  
गताः पांशुक्रीडाविषयपरिपाटीरूपशतम् ।  
लुठन्तो’ङ्के मातुः कुवलयदृशां पुण्यसरितां  
पिबन्ति स्वच्छन्दं स्तनम् अधरम् अम्भः सुकृतिनः ॥२१९०॥  


श्रीहनूमतः । (सु।र। १६२१)  


३९। उदात्तः   


विमलमतिभिः कैर् अप्य् एतज् जगज्जनितं पुरा  
विधृतम् अपरैर् दत्तं चान्यैर् विजित्य तृणं यथा ।  
इह हि भुवनान्य् अन्ये धीराश् चतुर्दश भुञ्जते   
कतिपयपुरस्वान्ते पुंसां क एष मदज्वरः ॥२१९१॥  


भर्तृहरेः । (स्स् २।१४)  


केनेन्दुः कुमुदेषु केन तरणिः पद्मेषु केनाम्बुदः  
सारङ्गेष्व् अथ केन शाखिषु मधुर् दाक्षिण्यम् अध्यापितः ।  
तत् तुङ्गाननुभूतसौरभपरीवारोपकारं प्रति  
श्मश्रूद्वेजितकर्णजाहम् अनुजः कः प्रेरयत्व् ईश्वरान् ॥२१९२॥  


शुङ्गोकस्य ।  


भवन्ति नम्रास् तरवः फलागमैर्  
नवाम्बुभिर् दूरविलम्बिनो घनाः ।  
अनुद्धताः सत्पुरुषाः समृद्धिभिः  
स्वभाव एवैष परोपकारिणाम् ॥२१९३॥  


कालिदासस्य । (Çअक् ५।१२; न्स् ६३)  


यदालोकं कुर्वन् भ्रमति रविर् अश्रान्ततुरगः  
सदालोआन् धत्ते यदगणितबाधा वसुमती ।  
न सम्बन्धः किं तु प्रकृतिर् इयम् एवं हि महतां  
यद् एते लोकानां परहितसुखैकान्तरसिकाः ॥२१९४॥  


मेघारुद्रस्य ।  


धात्रीं धातुं वहति फणिनाम् अग्रणीः कस्य शिक्षां  
को वा ब्रूते तिमिरपटलप्लोषम् अह्नः प्रणेतुः ।  
अद्रिश्रेणीम् अवति जलधिः केन दत्ताभ्यनुज्ञः  
कर्म प्रायो भवति महतां स्वानुरूपं महिम्नः ॥२१९५॥  
४०। मनस्वी  


मा खेदं भज हे विधुन्तुद मुदं धेहि स्तुहि त्वं हरेस्  
तच् चक्रं विनिकृत्य दग्धम् उदरं येनोत्तमाङ्गीकृतः ।  
पश्यास्मान् उदरम्भरीन् इह पराभूतान् निरस्तान् हतान्  
विध्वस्तानववारितान् अधरितान् एतान् धनाहंयुभिः ॥२१९६॥  


बटेश्वरस्य ।  


यद् एते साधूनाम् उपरि मुखरा एव धनिनो  
न सावज्ञैर् एषाम् अपि च निजवित्तव्ययभयम् ।  
न वा क्लेशो’मुष्मिन्न् अपरम् अनुकम्पैव भवति  
स्वमांसस् त्रस्तेभ्यः क इह हरिणेभ्यः परिभवः ॥२१९७॥  


भर्तृहरेः । (सु।र। १४६८, स्स् ३।२३)  


शतं वा लक्षं वा नियुतम् अथवा कोटिम् अथवा  
तृणायाहं मन्ये समयविपरीतं यदि भवेत् ।  
शतं तल् लक्षं तन् नियुतम् अपि तत्कोटिर् अपि तद्  
यद् आप्तं सम्मानाद् अपि तृणम् अनम्रण शिरसा ॥२१९८॥  


तस्यैव ।   


मा गाः प्रत्युपकारकातरतया वैवर्ण्यम् आकर्णय  
श्रीकर्णाटवसुन्धराधिप सुधासिक्तानि सूक्तानि नः ।  
वर्ण्यन्ते कति नाम नार्णवनदीभूगोलविन्ध्याटवी  
झञ्झामारुतचन्द्रमःप्रभृतयस् तेभ्यः किम् आप्तं मया ॥२१९९॥  


सिल्हनस्य ।   


राजा त्वं वयम् अप्य् उपासितगुरुप्रज्ञाभिमानोन्नताः  
ख्यातस् त्वं विभवैर् यशांसि कवयो दिक्षु प्रतन्वन्ति नः ।  
इत्थं मानद नातिदूरम् उभयोर् अप्य् आवयोर् अन्तरं  
यद्य् अस्मासु पराङ्मुखो’सि वयम् अप्य् एकान्तितो निःस्पृहाः ॥२२००॥  


वल्लणस्य । (सु।र। १२२२)  


४१। कृपणः  


वरं मृतो न तु क्षुद्रस् तथापि महद् अन्तरम् ।  
एकस्य बन्धुर् नादत्ते नामान्य् अस्याखिलो जनः ॥२२०१॥  


शब्दार्णवस्य । (सु।र। १३२३)  


जीवतापि शवेनेव कृपणन न दीयते ।  
मांसं वर्धयतानेन काकस्योपकृतिः कृता ॥२२०२॥  


कविराजस्य । (सु।र। १३२५)  


दृढतरनिबद्धमुष्टेः कोषनिषण्णस्य सहजमलिनस्य ।  
कृपणस्य कृपाणस्य च केवलम् आकारतो भेदः ॥२२०३॥  


गोभटस्य । (सू।मु। ९।१३, सु।र। १३२७)  


असम्भोगेन सामान्यं कृपणस्य धनं परैः ।  
अस्येदम् इति सम्बन्धो हानौ दुःखेन गम्यते ॥२२०४॥  


श्रीव्यासपादानाम् । (सू।मु। ९।१)  


कृपणस्यास्तु दारिद्र्यं कार्पण्यावृतिकारकम् ।  
विभवस् तस्य तद्दोषघोषणापटुडिण्डिमः ॥२२०५॥  


तेषाम् एव । (सु।र। १३२४)  


४२। सेवकः  


मौनान् मूर्खः प्रवचनपटुर् वातुलो जल्पको वा  
धृष्टः पार्श्वे वसति नियतं दूरतश् चाप्रगल्भः ।  
क्षान्त्या भीरुर् यदि न सहते प्रायशो नाभिजातः   
सेवाधर्मः परमगहनो योगिनाम् अप्य् अगम्यः ॥२२०६॥  


कस्यचित् । (न्स् ३५)  


गात्रैर् गिरा च विकलश् चटुम् ईश्वराणां  
कुर्वन्न् अयं प्रहसनस्य नटः कृतो’सि ।  
न त्वां पुनः पल्लितवर्णकभाजम् एतन्  
नाट्येन केन नटयिष्यति दीर्घम् आयुः ॥२२०७॥  


मुरारेः । (अर् ३।१, सु।र। १५२६)  


यद् वक्त्रं मुहुर् ईक्षसे न धनिनां ब्रूषे न चाटुं मृषा  
नैषां गर्वगिरः शृणोषि न पुनः प्रत्याशया धावसि ।  
काले बालतृणानि खादसि सुखं निद्रासि निद्रागमे  
तन् मे ब्रूहि कुरङ्ग कुत्र भवता किं नाम तप्तं तपः ॥२२०८॥  


सिल्हणस्य । (सु।र। १६०२, स्स् १।१४)  


प्रणमत्य् उन्नतिहेतोर् जीवनहेतोर् विमुञ्चति प्राणान् ।  
दुःखीयति सुखहेतोः को मूढः सेवकाद् अन्यः ॥२२०९॥  


कस्यचित् । (सा।द। उन्देर् १०।९३)  


हसति हसति स्वामिन्य् उच्चैः रुदत्य् अपि रोदिति  
गुणसमुदितं प्रेष्याकारं प्रनिन्दति निन्दति ।  
द्रविणकणिकाक्रीतं यन्त्रं प्रनृत्यति नृत्यति   
प्रचलदसिभृद्दोल्र्दण्डारिं प्रधावति धावति ॥२२१०॥  


कस्यचित् । (स्व् ३२३२)  
४३। मनस्विसेवकः  


सोढं द्वाःस्थितदुःस्थितदुर्वचः कटु ततो दृष्टो दुरीशश् चिराद्  
उद्गीर्णाः स्वगुणाश् च याचितम् अथ श्रोत्रे कृता नेति गीः ।  
अस्मिन् पातकपञ्चके सति महत्य् आब्रह्महत्यादिकं  
यत् पापं महद् ऊचिरे मनुमुखाः को’न्व् एष तेषां भ्रमः ॥२२११॥  


धर्मपालस्य ।   


लज्जे लज्जे निमज्ज क्वचिद् अपि निभृतं तिष्ठ तिष्ठ प्रतिष्ठे  
गच्छ द्रोणीं हिमाद्रेः पुनर् अपि तपसे भारति स्वस्ति तुभ्यम् ।  
सो’हं पुण्यक्षयेण प्रचुरपरिभवातङ्किनि प्रौढतापे  
सेवापङ्के प्रतामि द्रविणकणधिया निष्कृपाणां नृपाणाम् ॥२२१२॥  


कस्यचित् ।  


अमीषां प्राणानां तुलिनविसिनीपत्रपयसां  
कृते किं नास्माभिर् विगलितविवेकैर् व्यवसितम् ।  
यदीशानाम् अग्रे द्रविणमदमोहान्धमनसां  
कृतं वीतव्रीडैर् निजगुणकथापातकम् अपि ॥२२१३॥  


धर्मकीर्तेः । (सु।र। १४६७, स्स् १।९)  


कामं वनेषु हरिणास् तृणेन जीवन्त्य् अयत्नसुलभेन ।  
विदधति धनिषु न दैन्यं ते किल पशवो वयं सुधियः ॥२२१४॥  


सिल्हणस्य । (स्स् १।१५, शा।प। २६१, सू।मु। २६।१, सु।र। १४९४)  


वयम् अनिपुणाः कर्णप्रान्ते निवेशयितुं मुखं  
कृतकमधुरं भर्तुर् भावं न भावयितुं क्षमाः ।  
प्रियम् अपि वचो मिथ्या वक्तुं जनैर् न च शिक्षिताः  
क इह स गुणो येन स्याम क्षितीश्वरवल्लभाः ॥२२१५॥  


भर्तृहरेः । (सु।र। १४७०)  
४४। दुरीश्वरसेवकः  


प्रालेयाद् अपि शीतलो हुतवहः पीयूषगर्भाद् अपि   
स्वादीयो गरलं भवेद् अपि मृदुर् दम्भोलिर् अम्भोजतः ।  
व्याहाराद् अपि सुभ्रुवां खलवचः कर्णद्वयीदोहदं  
न त्व् एता दुरधीश्वरस्य कुटिलक्रूराः कटाक्षोर्मयः ॥२२१६॥  


शङ्खधरस्य ।  


स्नातं मारवरोचिर् अम्भसि कृतः स्नेहग्रहः सैकते  
पाषाणे जन्तोङ्कुरः स्वकुसुमैः सृष्टः शिरःशेखरः ।  
बन्ध्याया विहिता सुतेन सखिता कूर्माङ्गनायाः पयः   
पीतं येन निषेव्य मुग्धधनिनः सम्पादिताः सम्पदः ॥२२१७॥  


पण्डितशशिनः ॥  


अरण्यरुदितं कृतं शवशरीरम् उद्वर्तितं  
स्थले’ब्जम् अवरोपितं सुइच्रम् ऊषरे वर्षितम् ।  
श्वपुच्छम् अवनामितं वधिरकर्णजापः कृतः  
कृतान्धमुकुरक्रिया यद् अबुधो जनः सेवितः ॥२२१८॥  


सिल्हणस्य ।   


तोयं निर्मथितं घृताय मधुने निस्पीडितः प्रस्तरः  
पानार्थं मृगतृष्णिकोर्मितरला भूमिः समालोकिता ।  
दुग्धा सेयम् अचेतनेन जरती दुग्धाशया शूकरी  
कष्टं यत् खलु दीर्घया धनतृषा नीचो जनः सेवितः ॥२२१९॥  


अमरसिंहस्य । (सु।र। १५१५)  


स्तब्धस् तिष्ठसि पश्यद् अन्धपुरतः किं दर्शनाकाङ्क्षया  
जल्पन् मूकमुखादितः प्रतिवचः किं श्रोतुम् आकाङ्क्षसि ।  
यः शृण्वद् वधिरः शृणोति स कथं विज्ञप्तिकां तावकीं  
प्राणप्रेतम् उपासमाननपठन्मूर्खस् त्वदन्यो जनः ॥२२२०॥  


वल्लणस्य ।   
४५। क्षुद्रोदयदुःखितः  


सुखं जीवन्ति जातान्धाः पर्वताः सरितो’पि च ।  
क्षुद्राभ्युदयसाक्षिभ्याम् अक्षिभ्यां हा हता वयम् ॥२२२१॥  


कस्यचित् ।  


धन्याः खलु नीचानां तृष्णातापार्तिविधुरमनसापि ।  
भ्रुकुटितरङ्गकुटिलां न दृष्टिसरितं विगाहन्ते ॥२२२२॥  


शङ्करधरस्य ।  


अलङ्घ्यं सर्वेषाम् इह खलु फलं कर्मजनितं   
विपत् कर्म प्रैष्या व्यथयति न जातासि हृदयम् ।  
यदज्ञाः कुर्वन्ति प्रसभम् उपहासं धनमदाद्   
इदं त्व् अन्तर्गाढं परमपरितापं जनयति ॥२२२३॥  


धर्माकरस्य ।  


हे लोचनद्वय चलज्जलबुद्बुदाभ  
किं न प्रयासि कटकामणिवद् विलीय ।  
यद् दैवलब्धवसुमूर्खमुखावलेप  
मुद्राम् उदीक्षितुम् अयं तव जन्मलाभः ॥२२२४॥  


वाक्कोकस्य ।  


विद्यावान् अपि जन्मवान् अपि तथा युक्तो’पि तैस् तैर् गुणैर्  
यन् नाप्नोति मनः समीहितफलं दैवस्य सा वाच्यता ।  
एतावत् तु हृदि व्यथां वितनुते यत्प्राक्तनैः कर्मभिर्  
लक्ष्मीं प्राप्य जडो’प्य् असाधुर् अपि च स्वां योग्यतां मन्यते ॥२२२५॥  


कस्यचित् । (सु।र। १४८२)  


४६। दारिद्र्यम्  


लग्नः शृङ्गयुगे गृही सतनयो वृद्धौ गुरू पार्श्वयोः  
पुच्छाग्रे गृहिणी खुरेषु शिशवो लग्ना वधूः कम्बले ।  
एकः शीर्णजरद्गवो विधिवशात् सर्वस्वभूतो गृहे  
सर्वेणैव कुटुम्बकेन रुदता सुप्तः समुत्थाप्यते ॥२२२६॥  


कस्यचित् । (सु।र। १३१७)  
   
प्रायो दरिद्रशिशवः परमन्दिराणां  
द्वारेषु दत्तकरपल्लवलीनदेहाः ।  
लज्जानिगूढवचसो बहुभोक्तुकामा  
भोक्तारम् अर्धनयनेन विलोकयन्ति ॥२२२७॥  


कस्यचित् । (सु।र। १३२०)  


हलम् अगु बलस्यैको’नड्वान् हरस्य न लाङ्गलं  
पदपरिमिता भूमिर् विष्णोर् न गौर् न च लाङ्गलम् ।  
प्रभवति कृषिर् नैवाद्यापि द्वितीयगवं विना  
जगति सकले नेदृग् दृष्टं दरिद्रकुटुम्बकम् ॥२२२८॥  


कस्यचित् ।  


मद्गेहे मुषलीव मूषकवधूर् मूषीव मार्जारिका  
मार्जारीव शुनी शुनीव गृहिणी वाच्यः किम् अन्यो जनः ।  
किं च क्षुत्क्लमघूर्णमाननयनैर् उन्निद्रम् उर्वीं गतैः  
कर्तुं वाग्व्ययम् अक्षमैः स्वजननी बालैः समालोक्यते ॥२२२९॥  


दुर्गतस्य । (स्व् ३१९७, कस्यापि)   


जरदम्बरसंवरणग्रन्थविधौ ग्रन्थकार एको’हम् ।  
परिमितकदन्नबण्टनविद्यापारङ्गता गृहिणी ॥२२३०॥  


भानोः । (सु।र। १३१३, वीरस्य)  


४७। सचटुदारिद्र्यम्  


अम्बा तुष्यति न मया न स्नुषया सापि नाम्बया न मया ।  
अहम् अपि न तया न तया वद राजन् कस्य दोषो’यम् ॥२२३१॥  


कस्यचित् । (स।क।आ। ४।१९४, स्व् ३१८५, शा।प। ४११)  


आ जन्मनः सहजतुल्यविवर्तमान  
दौर्गत्यतो’स्ति परमो न सुहृन्ममान्यः ।  
येनात्मनो’परिगणय्य विनाशम् आशु   
देव त्वदाश्रयणपुण्यधनः कृतो’स्मि ॥२२३२॥  


दङ्कस्य ।  


दुर्गतिर् एका वनिता   
ममापि पितुर् इयं पितामहस्यापि ।  
तत् कुरु नाथ यथायं   
जनपरिवादः प्रशान्तिम् अभ्येति ॥२२३३॥  


कस्यचित् ।  


दारिद्र्यगृध्रपरिभुक्तसमस्तमांसं  
स्नायूपरुद्धसकलास्थिचयावशेषम् ।  
पीयूषवृष्टिम् इव नाथ निधेहि दृष्टिं  
कङ्कालजालम् इदम् अङ्कुरम् आतनोति ॥२२३४॥  


कस्यचित् ।  


दारिद्र्यं नृपतिः स नो निजपतिर् यस्य प्रसादाद् अभूद्  
याच्ञा जीवितम् अंशुकं दश दिशः सद्मानि देवालयाः ।  
मद्विद्वेषिणि लब्धसन्निधिर् इति त्वय्य् आश्रये कुप्यता  
मद्वृत्त्यैव पुरस्कृतास् त्वदरयस् तेनाधुना का गतिः ॥२२३५॥  


वित्तपालस्य ।  


४८। दरिद्रगृही   


शीलं शातयति श्रुतं शमयति प्रज्ञां निहन्त्य् आदराद्  
दैन्यं दीपयति क्षमां क्षपयति व्रीडाम् अपि व्यस्यति ।  
चेतो जर्जरयत्य् अपास्यति धृतिं विसातरयत्य् अर्थितां  
पुंसः क्षीणधनस्य किं न कुरुते वैरी कुटुम्बग्रहः ॥२२३६॥  


दामोदरस्य ।  


उत्तिष्ठ क्षणम् एकम् उद्वह सखे दारिद्र्यभारं गुरुं  
श्रान्तस् तावद् अहं चिरान् मरणजं सेवे त्वदीयं सुखम् ।  
इत्य् उक्तो धनवर्जितेन विदुषा गत्वा श्मशानं शवो  
दारिद्र्यान् मरणं वरं सुखम् इति ज्ञात्वा स तूष्णीं स्थितः ॥२२३७॥  


वसुकल्पस्य । (स्व् ३१९५)  


क्षुत्क्षामाः शिशवः शवा इव तनुर् मन्दादरो बान्धवो  
लिप्ता जर्जरकर्करीजललवैर् नो मां तथा बाधते ।  
गेहिन्याः स्फुटितांशुकं घटयितुं कृत्वा सकाकुस्मितं  
कुप्यन्ती प्रतिवेशिनी प्रतिमुहुः सूचीं यथा याचिता ॥२२३८॥  


कस्यचित् । (सु।र। १३०७)  


तस्मिन्न् एव गृहोदरे रसवती तत्रैव सा कण्डनी  
तत्रोपस्करणानि तत्र शिशवस् तत्रैव वासः स्वयम् ।  
सर्वं सोढवतो’पि दुःस्थगृहिणः किं ब्रूमहे तां दशाम्   
अद्य श्वो विजनिष्यमाणगृहिणी तत्रैव यत् कुन्थति ॥२२३९॥  


वैनतेयस्य । (सु।र। १३१०)  


आस्तां किं बहुभिः परोपकृतयः संसारसारं फलं  
सिद्धं तत् प्रतिकूलवर्तिनि विधौ न स्तोकम् अप्य् अत्र नः ।  
एते स्मः किल मानुषा वयम् अपि व्यर्थं व्यपेतायुषो  
येषां स्वोदरपूर्तिर् एव हि किम् अप्य् अष्टौ महासिद्धयः ॥२२४०॥  


कस्यचित् ।  


४९। तद्गृहिणी   


अद्याशनं शिशुजनस्य बलेन जातं   
श्वो वा कथं नु भवितेति विचिन्तयन्ती ।  
इत्य् अश्रुपातमलिनीकृतगण्डदेशा   
नेच्छेद् दरिद्रगृहिणी रजनीविरामम् ॥२२४१॥  


कस्यचित् । (सु।र। १३११)  


यावद् दुःखकुटुम्बिनीकरतलस्पर्शात् समालोकते  
तत्तत्क्षुद्रकणादिरक्षणधिया घोरं घने वर्षति ।  
तावज् जीर्णकुटीरकोटरविशत्सौदामिनीदीपितं  
दृष्ट्वा तूलकजालम् आबिलजलाकीर्णं मुहुर् मूर्च्छति ॥२२४२॥  


योगेश्वरस्य ।  


कुम्भीसञ्चिततण्डुलाः प्रतिदिनं नीताः क्षयं मूषिकैर्  
वास्तुष्व् एव पिशङ्गितोदरतलाः शीर्यन्ति वार्ताकवः ।  
जीर्णं जालकमारनालपिठरीगर्भे च काकारवं  
दीनायाः पथिकस्त्रियाः प्रियतमप्रत्यागमाकाङ्क्षया ॥२२४३॥  


नीलस्य ।  


वैराग्यैकसमुन्नता तनुतनुः शीर्णाम्बरं बिभ्रती  
क्षुत्क्षामेक्षणकुक्षिभिश् च शिशुभिर् भोक्तुं समभ्यर्थिता ।  
दीना दुःस्थकुटुम्बिनी प्रविगलद्बाष्पाम्बुधौताननाप्य्  
एकं तण्डुलमानकं दिनशतं नेतुं समाकाङ्क्षति ॥२२४४॥  


वीरस्य ।  


सक्तूञ् शोचति सम्प्लुतान् प्रतिकरोत्य् आक्रन्दतो बालकान्  
प्रत्युत्सिञ्चति कर्परेण सलिलं शय्यातृणं रक्षति ।  
दत्त्वा मूर्ध्नि विशीर्णशूर्पशकलं जीर्णे गृहे व्याकुला  
किं तद् यन् न करोति दुःस्थगृहिणी देवे भृशं वर्षति ॥२२४५॥  


लङ्गदत्तस्य । (सु।र। १३१२, योगेश्वरस्य; स्व् ३२०१)  


५०। तद्गृहं   


चलत्काष्ठं गलत्कुड्यम् उत्तानतृणसञ्चयम् ।  
गण्डूपदार्थिमण्डूककीर्णं जीर्णं गृहं मम ॥२२४६॥  


कस्यचित् ।  


हस्तप्राप्यतृणोज्झिताः प्रतिपयोवृत्तिस्खलद्भित्तयो  
दूरालम्बितदारुदन्तुरमुखाः पर्यन्तवल्लीवृत्ताः ।  
वस्त्राभावविलीनसत्रपवधूर्दत्तार्गला निर्गिरस्  
त्यजन्ते चिरशून्यविभ्रमभृतो भिक्षाचरैर् मृद्गृहाः ॥२२४७॥  


कस्यचित् ।  


पृथुकार्तस्वरपात्रं भूषितनिःशेषपरिजनं नाथ ।  
विलसत्करेणुगहनं सम्प्रति समम् आवयोः सदनम् ॥२२४८॥  


कस्यचित् । (सु।र। १६४४, साह्।द्। ७।२०, १०।१३)  


धूमेन रिक्तम् अपि निर्भरबाष्पकारि  
दूरीकृतानलम् अपि प्रतिपन्नतापम् ।  
दैन्यातिशून्यम् अपि भूषितबन्धुवर्गम्   
आश्चर्यम् एव खलु खेदकरं गृहं नः ॥२२४९॥  


जलचन्द्रस्य ।  


उत्सन्नच्छदिर् उच्छ्वसद्वृति गलद्भित्ति स्खलन्मण्डलि  
भ्राम्यत्कुण्डलि हिण्डदाखु खुरलिप्रक्रीडिभेकावलि ।  
पञ्चच्चर्मचटौघपक्षतिपुटप्रारब्धभाम्भाङ्कृति  
श्रीमत्सेनकुलावतंस भवतः शत्रोर् इवास्मद्गृहम् ॥२२५०॥  


सोह्नोकस्य ।  


५१। जरा  


एकगर्भोषिताः स्निग्धा मूर्ध्ना सत्कृत्य धारिताः ।  
केशा अपि विरज्यन्ते जरया किम् उताङ्गनाः ॥२२५१॥  


श्रीव्यासपादानाम् । (सु।र। १५२५)  


केशाः पाकम् उपागत्âः शिथिलताम् अङ्गे’प्य् अनङ्गो गतः   
सर्वाङ्गं बलिवेष्टितं प्रियतमा सभ्यं जनत्वं गता ।  
ये वान्ये गुणशालिनो’पि सुहृदस् ते चापि याता दिवं  
तन् मां मुञ्च घनागमं व्रज वनं चेतः कुतः स्थीयते ॥  


तरणिकस्य ।  


केशाः काशनिभाः कपालफलके त्वग्भिस् तरङ्गायितं  
काचेनोचिततारकेण खचिते पर्यश्रुणी लोचने ।  
अङ्गानाम् अवसादितापि च गिरां कम्पस् तथाप्य् एष मे  
मोहः स्नेहमयो न मुञ्चति मनः कस्मै समावेद्यताम् ॥२२५३॥  


सुव्रतस्य ।  


शौर्याभिमानवनदावशिखे सुबद्ध  
प्रस्थानवृत्तिमतिविभ्रममूलबन्धो ।  
मृत्योः पुरःसरबलध्वजवैजयन्ति  
मातर् जरे सततम् अस्तु नम भवत्यै ॥२२५४॥  


धर्मपालस्य ।  


दिग्विभ्रमं दशनखण्डनम् अङ्गभङ्गं  
केशग्रहं रतिविधौ मदनादरं च ।  
श्वासप्रकम्पजडभावसुघूर्णितानि   
धत्ते जरा प्रणयिनीव मयोपगूढा ॥२२५५॥  


कस्यचित् ।  


५२। वृद्धः  


स्वस्ति सुखेभ्यः सम्प्रति सलिलाञ्जलिर् एष मन्मथकथायाः ।  
ता अपि माम् अतिवयसं तरलदृशः सरलम् ईक्षन्ते ॥२२५६॥  


शतानन्दस्य । (स्व् ३३९५, सु।र। १५२२)  


आक्रान्तं वलिभिः प्रसह्य पलितैर् अत्यन्तम् आस्कन्दितं   
वार्धक्यं श्लथसन्धिबन्धनतया निःस्थाम निर्धाम च ।  
एतन् मे वपुर् अस्थिकेवलजरत्कङ्कालम् आलोकय   
स्थूलशिराकरालपरुषत्वङ्मात्रपात्रीकृतम् ॥२२५७॥  


दङ्कस्य ।  


गलितं यौवनम् अधुना वनमधुना सेवनीयम् अस्माकम् ।  
स्फुरदुरुहारमणीनां हारमणीनां गतः कालः ॥२२५८॥  


कस्यचित् ।  


स्थूलप्रावरणो’तिवृत्तकथनः कासाश्रुलालाविलो  
भुग्नाङ्घ्रित्रिकपृष्ठजानुजघनो मुग्धो’तिथीन् वारयन् ।  
शृण्वन् धृष्टवधूवचांसि धनुषा सन्त्रासयन् वायसान्  
आशापाशनिबद्धजीवविहगो वृद्धो गृहे ग्लायति ॥२२५९॥  


कस्यचित् । (स्स् २।२९)  


विकासयति लोचने स्पृशति पाणिना कुञ्चिते  
विदूरम् अवलोकयत्य् अतिसमीपसंस्थं पुनः ।  
बहिर् व्रजति सातपे स्मरति नेत्रवृत्तेः पुरा   
जराप्रमुखसंस्थितः समवलोकयन् पुस्तकम् ॥२२६०॥  


कस्यचित् । (सु।र। ११७९)  


५३। अनुशयः  


क्षान्तं न क्षमया गृहोचितसुखं त्यक्तं न सन्तोषतः  
सोढा दुःसहशीतवाततपनक्लेशा न तप्तं तपः ।  
ध्यातं वित्तम् अहर्निशं न च पुनर् विष्णोः पदं शाश्वतं  
तत् तत् कर्म कृतं यद् एव मुनिभिस् तैस् तैः फलैर् वञ्चितम् ॥२२६१॥  


भर्तृहरेः । (स्स् १।९: स्व् ३१७८, शा।प। ४१५३, सु।र। १६३२)  


नाथे श्रीपुरुषोत्तमे त्रिजगताम् एकाधिपे चेतसा  
सेव्ये स्वस्य पदस्य दातरि सुरे नारायणे तिष्ठति ।  
यं कञ्चित् पुरुषाधमं कतिपयग्रामेशम् अल्पार्थदं  
सेवायै मृगयामहे नरम् अहो मूढा वराका वयम् ॥२२६२॥  


तस्यैव । (स्स् १।११)  


उषस्य् एव भ्रान्तं हतजठरहेतोस् तत इतः  
स्वयं च स्वं बिभ्रद् विचरति कुटुम्बं दिशि दिशि ।  
बतास्माभिः काकैर् इव कवलमात्रैकमुदितैर्   
न चायुर्दुर्गत्योर् अवधिर् इह लब्धः कथम् अपि ॥२२६३॥  


वेशोकस्य ।  


कौशल्या ननु रोधना जनकभूर् दूरीकृता किं तु न  
प्राप्ता पञ्चवटी न वानरपतेर् आसादितं सौहृदम् ।  
सामर्षेण न वारिराशिर् अचिराद् उल्लङ्घितः केवलं  
काकुत्स्थेन मया दशाननतिरस्कारास्पदीभूयते ॥२२६४॥  


हरेः ।  


जनस्थाने भ्रान्तं कनकमृगतृष्णान्धितधिया  
वचो वैदेहीति प्रतिपदम् उदश्रु प्रलपितम् ।  
कृता लङ्काभर्तुर् वदनपरिपाटीषु घटना  
मयाप्तं रामत्वं कुशलवसुता न त्व् अधिगता ॥२२६५॥  


शूलपाणेः । (स्व् ३२६४, सा।द। उन्देर् ४।१७, सू।मु। १२७।५, सु।र। १४७२)  


५४। निर्वेदः  


पित्रोर् नोपकृतं हिमांशुधवलं नोपार्जितं वा यशो  
मित्राणाम् उपकारिता न विहिता दत्तं न च स्वेच्छया ।  
गाढालिङ्गनलालसापि दयिता नालिङ्गिता केवलं  
कालो’भ्येति चलं च जीवितम् इति क्षुण्णं मनश् चिन्तया ॥२२६६॥  


कस्यचित् ।  


नो खड्गप्रविदारिता करिघटा नोद्वेजिता वैरिणस्  
तन्वङ्ग्या विपुले नितम्बफलके न क्रीडितं लीलया ।  
नो जुष्टं गिरिराजनिर्झरचलज्झङ्कारि गाङ्गं पयः  
कालो’यं परिपिण्डलोलुपतया काकैर् इव प्रेरितः ॥२२६७॥  


कस्यचित् ।  


न प्राप्ता भुवि वारिवृन्ददमनी विद्या विनोदोचिता   
खड्गाग्रैः करिकुम्भपीठदलनैर् नैवानुनीतं यशः ।  
कान्ताकोमलपल्लवाधररसः पीतो न चन्द्रोदये   
तारुण्यं गतम् एव निष्फलम् अहो शून्यालये दीपवत् ॥२२६८॥  


कस्यचित् । (सू।मु। ३४००)  


नो मेघायितम् अर्थवारिविरहक्लिष्टे’र्थिशस्ये मया  
नोद्धृत्तप्रतिपक्षपर्वतकुले निर्घातवातायितम् ।  
नो वा वामविलोचनामलमुखाम्भोजेषु भृङ्गायितं  
मातुः केवलम् एव यौवनवनच्छेदे कुठारायितम् ॥२२६९॥  


भर्तृहरेः । (सु।र। १४९८)  


नाक्रान्ताम्बुधिमेखला वसुमती लक्ष्मीः समावेशिता  
नो विद्वद्भवनेषु पक्ष्मलदृशां नाश्रावि सूक्तामृतम् ।  
जन्म व्यर्थफलोदयं बत परं गृह्णद्भिर् अस्मादृशैर्  
व्याप्तं व्योम कियद्भुजङ्गमपतेर् भारः कियान् अर्पितः ॥२२७०॥  


साञ्चाधरस्य ।  


५५। विचारः  


ददाति तावद् अमी विषयाः सुखं  
स्फुरति यावद् इयं हृदि वासना ।  
मनसि तत्त्वविदां च विवेचके  
क्व विषयाः क्व सुखं क्व परिग्रहः ॥२२७१॥  


कस्यचित् । (सु।र। १६०७)  


आयुर् वासरमासवत्सरगणे गच्छत्य् अदूरं पथैर्   
आक्रामन्ति कृतान्तकासरखुरक्षुण्णा रजोराजयः ।  
ईषल्लङ्घितशैशवा इति वयःसन्धिं दधाना इति  
व्यक्ता वर्जितयौवना इति तथा नन्दन्ति तन्द्रालवः ॥२२७२॥  


जलचन्द्रस्य ।  


तन् मित्रं यद् अयन्त्रणं स विभवो यः साधुसाधारणस्  
तस्यां योषिति भावयेद् अभिरतिं भावानुरक्तैव या ।  
तां चिन्तां मनसोद्वहेत सततं यस्याः फलं भुज्यते  
तानीहेत फलानि यान्य् अविधुराण्य् आशा महीजन्मनः ॥२२७३॥  


कस्यचित् ।  


तत् पाण्डित्यं न पतति पुनर् येन संसारबन्धे  
तत् सौहार्दं न चलति पुनर् यत् सुखे वासुखे वा ।  
सम्भोगास् ते रतिषु विदुषां ये न वाच्याः परेषां  
तच् चैश्वर्यं जगति महतां यत् परेषां सुखाय ॥२२७४॥  


कस्यचित् ।  


सद्विद्या यदि कल्पशाखिभिर् अलं यद्य् अर्थिनः किं तृणैः  
सन्तश् चेद् अमृतेन किं यदि खलास् तत्कालकूटेन किम् ।  
किं कर्पूरशलाकया यदि दृशः पन्थानम् एति प्रिया  
संसारे’पि सतीन्द्रजालघटनं यद्य् अस्ति तेनापि किम् ॥२२७५॥  


कस्यचित् । (स।क।आ। ४।७१)  


५६। विचिकित्सितितम्  


बीभत्सा विषया जुगुप्सिततमः कायो वयो गत्वरं  
प्रायो बन्धुभिर् अध्वनीव पथिकैर् योगो वियोगावहः ।  
हातव्यो’यम् असार एव विरसः संसार इत्य् आदिकं  
सर्वस्यैव हि वाचि चेतसि पुनः कस्यापि पुण्यात्मनः ॥२२७६॥  


सिल्हणस्य । (स्स् १।२०, सु।र। १६१०)  


तडिन्मालालोक्लं प्रतिविरतिदत्तान्धतमसं  
भवे सौख्यं हित्वा शमसुखम् उपादेयम् अनघम् ।  
इति व्यक्तोद्गारं चटुलवचसः शून्यमनसो  
वयं वीतव्रीडाः शुक इव पठामः परम् अमी ॥२२७७॥  


तस्यैव । (स्स् १।२१, सु।र। १६१४)  
रेतःशोणितयोर् इयं परिणतिर् यद् वर्ष्म तच् चाभवन्  
मृत्योर् आस्पदम् आश्रयो गुरुशुचां रोगस्य विश्रामभूः ।  
जानन्न् अप्य् अवशो विवेकविरहान् मज्जन्न् अविद्याम्बुधौ  
शृङ्गारीयति पुत्रकाम्यति बत क्षेत्रीयति स्त्रीयति ॥२२७८॥  


तस्यैव । (स्स् १।२६, सु।र। १६३४)  


बीभत्साः प्रतिभान्ति किं नु विषयाः किं नु स्पृहायुष्मती  
देहस्यापचयो मतौ निविशते गाढो गृहेषु ग्रहः ।  
ब्रह्मोपास्यम् इति स्फुरत्य् अपि हृदि व्यावर्तिका वासना   
का नामेयम् अतर्क्यहेतुगहना दैवी सतां यातना ॥२२७९॥  


तस्यैव । (स्स् १।७)  


स्थिरापायः कायः प्रणयिषु सुखं स्थैर्यविमुखं  
महारोगो भोगः कुवलयदृशः शष्पसदृशः ।  
गृहावेशः क्लेशः प्रकृतिचपला श्रीर् अपि खला   
यमः स्वैरी वैरी तद् अपि न हितं कर्म विहितम् ॥२२८०॥  


कस्यचित् । (स।क।आ। २।२०९, स्स् २।१२)  


५७। शमविघ्नः   


प्रेम्णा पुरा प्रणिहितं मयि चक्षुर् ईषद्  
उल्लासितार्धकुचया मितमध्यया यत् ।  
सम्प्रत्य् अतिस्तिमितवक्त्रम् इवाङ्गलग्नम्  
एतज् जिहासुर् अपि हातुम् अनीश्वरेण ॥२२८१॥  


कस्यचित् । (सु।र। १६३१)  


भिक्षाशनं भवनम् आयतनैकदेशः  
शय्या मही परिजनो निजदेहभारः ।  
वासः सुजीर्णपटखण्डनिबद्धकन्था  
हा हा तथापि विषयान् न जहाति चेतः ॥२२८२॥  


सिल्हणस्य । (सु।र। १६३३)  


मधुरम् अशनं सूक्ष्मं वासो विभूषणम् उज्ज्वलं  
तरुणतरवः क्रीडारामाः सुधाशुचयो गृहाः ।  
तद् इदम् अखिलं त्यक्तुं शक्यं भवत्य् अपि देहिनां  
प्रणयसरसा ये’मी दारास् त एव हि दुस्त्यजाः ॥२२८३॥  


कस्यचित् ।  


गङ्गाधौतशिलातले फलभरच्छिन्नार्धकूलद्रुमे  
सिद्धाध्यासितकन्दरे हिमवति स्थाने स्थिते श्रेयसि ।  
कः कुर्वीत शिरः प्रणाममलिनं मान्यं मनस्वी जनो  
यद् वित्रस्तकुरङ्गशावनयना न स्युः स्मरास्त्रं स्त्रियः ॥२२८४॥  


कस्यचित् । (स्व्। २२४४)  


संसारे’स्मिन्न् असारे कुनृपतिभवनद्वारसेवाकलङ्क  
व्यासङ्गव्यस्तधैर्यं कथम् अमलधियो मानसं संविदध्युः ।  
यद्य् एताः प्रोद्यदिन्दुद्युतिनिचयभृतो न स्युर् अम्भोजनेत्राः   
प्रेङ्खत्काञ्चीकलापाः स्तनभरविनमन्मध्यभाजस् तरुण्यः ॥२२८५॥  


कस्यचित् (ÇऋÇ ३१ (९७); स्व्। २२४५)  


५८। अर्धशमः   


एकं सागरतीरनीरनिकरस्फाराञ्जलिक्षालितैः  
पुष्पैर् अच्युतपूजनं निजकरव्यापारसम्पादितैः ।  
नो चेन् मञ्जुलमालतीदललसत्खट्वार्चिते मन्दिरे  
कान्तातुङ्गनितम्बबिम्बसुरतक्रीडारसैः स्थीयते ॥२२८६॥  


कस्यचित् ।  


प्रशान्ते धीराणां मनसि परमब्रह्मरसिके  
रजो वा राज्यं वा द्वयम् इदम् अभेदं सुकृतिनाम् ।  
धिग् अस्माकं चित्ते विगलितविवेके पुनर् इह  
प्रिया वा प्राणा वा सदृशम् अथवा पूर्वम् अधिकम् ॥२२८७॥  


पुरोकस्य ।  


धन्यानां गिरिकन्दरोदरभुवि ज्योतिः परं ध्यायताम्  
आनन्दाश्रुजलं पिबन्ति शकुना निःशङ्कम् अङ्कस्थिताः ।  
अस्माकं तु मनोरथोपरचितप्रासादवापीतट  
क्रीडाकाननकेलिमन्दिरजुषां चेतः परं सीदति ॥२२८८॥  


सत्यबोधस्य । (वैस् १९६, स्स् १।५, शा।प। ४१५५, सू।मु। १२६।९, सु।र। १४६१)  


सद्यः काश्मीरमृष्टस्तनकलसलुठत्तारहारावलीभिः  
कर्पूरोद्गारिणीभिः समम् असमसुखाः केलयः केरलीभिः ।  
नो चेद् भिक्षाप्रसन्ने मनसि मनसिजक्लेशनाशे विलासो  
वाराणस्यां निवासः स्मरहरचरणोपासनावासनाभिः ॥२२८९॥  


वासुदेवस्य ।  


अग्रे गीतं सरसकवयः पार्श्वतो दाक्षिणात्याः   
पृष्ठे लीलावलयरणितं चामरग्राहिणीनाम् ।  
यद्य् अस्त्य् एवं कुरु भवरसास्वादने लम्पटत्वं   
नो चेच् चेतः प्रविश सहसा निर्विकल्पे समाधौ ॥२२९०॥  


उत्पलराजस्य । (सु।र। १६०५, स्व् ३४६७, शा।प। ४१६७, वैस् १८३)  


५९। कारुणिकः   


निष्कञ्चनत्वाद् विधुरस्य साधोर्  
अभ्यर्थितस्यार्थिजनस्य किञ्चित् ।  
नास्तीति वर्णा मनसि भ्रमन्तो  
निर्गन्तुम् इच्छन्त्य् असुभिः सहैव ॥२२९१॥  


मङ्गलस्य ।  


तां सम्पदो विपद एव न याः समग्रम्  
उत्तारयन्ति जगद् आविलम् आर्तिपङ्कात् ।  
तल्लौहम् एव हृदयं यद् अशक्तम् आर्ते  
स्वीयार्तिभावयति न स्फुटितेन शुद्धिम् ॥२२९२॥  


मालोकस्य ।  


एते वयं तनुधनाः कृपणेयम् उर्वी  
दीनाः शतं मृदु च विस्तरयन्ति वाचः ।  
तद् भ्रातरः शकुनिफेरवसारमेया  
ढौकध्वम् एतद् अहह स्फुटतु क्षणेन ॥२२९३॥  


तस्यैव ।  


यत्र प्राणबलेन यत्र पिशितैर् यत्र त्वचा केवलं  
यात्राम् अर्थिजनोचिताम् उपगतः श्लाघ्यः स कालो गतः ।  
कुर्मः किं धनम् अन्यद् अस्ति न किम् अप्य् अस्माकम् अस्मात् परं  
वाधिर्यं कृतम् अत्र कर्णकुहरे दूरे’स्तु वागर्थिनः ॥२२९४॥  


परशुरामस्य ।  


मुदा यत्र प्राणास् तृणम् इव परार्थव्यसनिनस्  
त्यजन्तो लज्जन्ते कियद् इति धिया तद् युगम् अगान् ।  
तृणं प्राणप्रायं त्यजति न जनो यत्र समये  
वयं जातास् तत्रेत्य् अहह कृपणं जीवितम् इदम् ॥२२९५॥  


देवबोधस्य ।  


६०। शान्त्याशंसा   


कदा भिक्षाभक्ष्यैः करगलितगङ्गाम्बुतरलैः  
शरीरं मे स्थास्यत्य् उपरतसमस्तेन्द्रियसुखम् ।  
कदा ब्रह्माभ्यासस्थिरतनुतयारण्यविहगाः  
पतिष्यन्ति स्थाणुभ्रमहतधियः स्कन्धशिरसि ॥२२९६॥  


भर्तृहरेः । (स्स् ४।१८)  


गङ्गातीरे हिमगिरिशिलाबद्धपद्मासनस्य   
ब्रह्मध्यानाभ्यसनविधिना योगनिद्रां गतस्य ।  
किं तैर् भाव्यं मम सुदिवसैर् यत्र ते निर्विशङ्काः  
सम्प्राप्स्यन्ते जरठहरिणा गात्रकण्डूविनोदम् ॥२२९७॥  


कृष्णस्य । (स्स् ४।१७)  


रथ्यातश्चरतस् तथा धृतजरत्कन्थालवस्याध्वगैः  
सत्रासं च सकौतुकं च सकृपं दृष्टस्य तैर् नागरैः ।  
निर्व्याजीकृतचित्सुधारसमुदा निद्रायमाणस्य मे  
निःशङ्कं करटः कदा करपुटीभिक्षां विलुण्ठिष्यति ॥२२९८॥  


वल्लणस्य । (स्स् ४।१९, सा।द। उन्देर् ३।२२८)  


कदा वाराणस्याम् अमरतटिनीरोधसि वसन्  
वसानः कौपीनं शिरसि निदधानो’ञ्जलिपुटम् ।  
अये गौरीनाथ त्रिपुरहर शम्भो त्रिनयन  
प्रसीदेति क्रोशन् निमिषम् इव नेष्यामि दिवसान् ॥२२९९॥  


विश्वेश्वरस्य । (कुवल्। १८३)  


अहौ वा हारे वा बलवति रिपौ वा सुहृदि वा   
मणौ वा लोष्टे वा कुसुमशयने वा दृषदि वा ।  
तृणे वा स्त्रैणे वा मम समदृशो यान्तु दिवसाः   
क्वचित् पुण्ये’रण्ये शिव शिव शिवेति प्रलपतः ॥२३००॥  


मुञ्जस्य । (स्व् ३४१३, शा।प। ४१०२)  


६१। कृतार्थशान्तः  


कान्तायाः करजैः कपोलफलके पत्रावली कल्पिता  
केलिद्यूतपणीकृतो विहरता पीतः स बिम्बाधरः ।  
स्वेदार्द्रीकृतचन्दनस्तनतटी सानन्दम् आलिङ्गिता  
निर्विष्टा विषयाः शिवात्ममहसि न्यस्तं मनः सम्प्रति ॥२३०१॥  


मुञ्जस्य ।  


यल् लीलाकमलाहतौ प्रमुदितं यन् मन्मथस्यास्पदं  
यत् कान्ताप्रणयापराधकलहे पर्याप्तकौतूहलम् ।  
यत् प्रेमार्दवधूविलासतुलितभ्रूलास्यबद्धस्पृहं  
तच् चेतः स्मरवैरिभग्नसदनप्रान्ते स्थितीर् वाञ्छति ॥२३०२॥  


तस्यैव ।  


जितेयं दोर्दर्पाज् जलधिपरिवेशा वसुमती  
शिरः क्षौणीन्द्राणां निजचरणपीठे विलुठितम् ।  
कृतं दत्तं भुक्तं कृतम् अपि कुले यत् समुचितं  
कृतार्थं तीर्थेषु भ्रमणम् अधुना वाञ्छति मनः ॥२३०३॥  


उमापतिधरस्य ।  


अभ्यस्ताः स्फुटम् एव शास्त्रगतयः सम्यक्कवित्वोदधेः   
पारं चाधिगतं सतां परिषदि प्राप्तः प्रतिष्ठोदयः ।  
निर्विण्णस्य ममाधुना ननु परः पन्था न दैन्यं विना   
नेतुं वाञ्छति वासना सुरधुनीतीरे’नुरूपं वयः ॥२३०४॥  


वासुदेवस्य ।  


कीर्तिर् लब्धा सदसि विदुषां शीलिताः क्षोणिपाला  
वाक्सन्दर्भाः कतिचिद् अमृतस्यन्दिनो निर्मिताश् च ।  
तीरे सम्प्रत्य् अमरसरितः क्वापि शैलोपकण्ठे  
ब्रह्माभ्यासप्रवणमनसा नेतुम् ईहे दिनानि ॥२३०५॥  


धोयीकस्य । (पवनदूत १०४)  


६२। शान्तः   


सूक्तिं कर्णसुधां व्यनक्तु सुजनस् तस्मै न मोदामहे  
ब्रूतां वाचम् असूयको विषमुचं तस्मै न खिद्यामहे ।  
या यस्य प्रकृतिः स तां वितनुतां किं नस् तया चिन्तया   
कुर्मस् तत् खलु कर्म जन्मनिगडच्छेदाय यज् जायते ॥२३०६॥  


भर्तृहरेः । (स्स् १।२२)  


यदासौ दुर्वारः प्रसरति मदश् चित्तकरिणस्  
तदा तस्योद्दामप्रसररसरूढैर् व्यवसितैः ।  
क्व तद्धैर्यालानं क्व च निजकुलाचारनिगडः  
क्व सा लज्जारज्जुः क्व विनयकठोराङ्कुशम् अपि ॥२३०७॥  


भर्तृहरेः । (स्स् १।२२)  


सज्जन्मापि हि निष्फलं श्रुतम् अपि व्यर्थं गुणाः किं कृते  
हा धिक् कष्टम् अनर्थकं गतम् इदं निःशेषम् अस्मद्वयः ।  
मार्गः को’पि निरत्ययं न वहति व्याघातबद्धग्रहो  
धर्मार्थादिचतुष्पथे निवसति क्रूरो विधिर् गौल्मिकः ॥२३०८॥  


महाव्रतस्य ।  


महाशय्या भूमिर् मसृणम् उपधानं भुजलता  
वितानं चाकाशं व्यजनम् अनुकूलो’यम् अनिलः ।  
स्फुरद्दीपश् चन्द्रः सुरभिवनितासङ्गमुदितः  
सुखं शान्तः शेते ननु च भवभीतो नृप इव ॥२३०९॥  


भवभीतस्य । (स्स् ४।८)  


अवश्यं यातारश् चिरतरम् उषित्वापि विषया   
वियोगे को भेदस् त्यजति न जनो यत् स्वम् अमून् ।  
व्रजन्तः स्वातन्त्र्याद् अतुलपरितापाय मनसः   
स्वयं त्यक्ता ह्य् एते शमसुखम् अनन्तं विदधति ॥२३१०॥  


हरेः । (स्स् ३।३, स्व् ३३८६, सु।र। १६१७, वैस् १५७)  


६३। निष्क्रमः  


पूर्वं तावत् कुवलयदृशां लोललोलैर् अपाङ्गैर्  
आकर्षद्भिः किम् अपि हृदयं पूजिता यौवनश्रीः ।  
सम्प्रत्यन्तर्निहितसदसद्भावलब्धप्रबोध  
प्रत्याहारापहृतहृदयो वर्तते को’पि भावः ॥२३११॥  


कस्यचित् । (स्स् ४।१६)  


इयं बाला मां प्रत्य् अनवरतम् इन्दीवरदल  
प्रभाचौरं चक्षुः क्षिपति किम् अभिप्रेतम् अनया ।  
गतो मोहो’स्माकं स्मरसमरबाणव्यतिकर  
ज्वरज्वाला शान्ता तद् अपि न वराकी विरमति ॥२३१२॥  


ज्ञानशिवस्य । (सु।र। १६२०)  


यद् आसीद् अज्ञानं स्मरतिमिरसंस्कारजनितं  
तदा दृष्टं नारीमयम् इदम् अशेषं जगद् अपि ।  
इदानीम् अस्माकं पटुतरविवेकाञ्जनजुषां  
समीभूता दृष्टिस् त्रिभुवनम् अपि ब्रह्म मनुते ॥२३१३॥  


कस्यचित् । (स्स् ४।१४, स।क।आ। ५।११५; सु।र। १६११)  


किम् अस्मान् वामाक्षि स्मरविजययात्राभ्युदयिकैर्  
वृथा शान्तान् लाज्जैर् इव हसितलेशैः स्नपयसि ।  
इदानीं गोलोम्ना शुचिनि तनुकालावुजठरे  
पतद्भैक्ष्याहारे वलति हि परं लाञ्छिनि मनः ॥२३१४॥  


जलोकस्य ।  


गतः कालो यत्र प्रणयिनि मयि प्रेमकुटिलः  
कटाक्षः कालिन्दीलघुलहरिवृत्तिः प्रभवति ।  
इदानीम् अस्माकं जरठकमठीपृष्ठकठिना  
मोनोवृत्तिस् तत् किं व्यसनिनि मुधैव क्षपयसि ॥२३१५॥  


वल्लणस्य । (स्स् ४।१३, सू।मु। १३१।३३, सु।र। १५९९)  


६४। निःस्पृहः  


वासो वल्कलमास्तरः किसलयान्योकस् तरूणां तलं  
मूलानि क्षतये क्षुधां गिरिनदीतोयं तृषाशान्तये ।  
क्रीडा मुग्धमृगैर् वयांसि सुहृदो नक्तं प्रदीपः शशी  
स्वाधीने’पि धने तथापि कृपणा याचन्त इत्य् अद्भुतम् ॥२३१६॥  


कस्यचित् । (सु।र। १५९८, स्स् २।२०)  


नीताः पुण्याग्निगेहे शिशिररजनयः स्तोमसत्रे निदाघं  
शीर्णे कुग्रामदेवीपरिसरसदने वासराः प्रावृषेण्याः ।  
दृष्टं व्याभुग्नभीमभ्रुकुटि च वदनं सम्पदा गर्वितानां  
तत्त्वं तृष्णे कृतार्थीभव कुरु विरतिं मुञ्च नः साधु यामः ॥२३१७॥  


योगेश्वरस्य ।  


निजं कर्म क्षीणं स खलु विपरीतो हतविधिः  
सुकृत्ये वा तत्त्वे भृशम् उपगता यत्ननिचयाः ।  
इदानीम् अस्माकं स्फुरदुरुजराजर्जरम् इदं  
वपुर् जातं तृष्णे विरम विरमेत्य् अञ्जलिशतम् ॥२३१८॥  


गोसोकस्य ।  


वयम् इह परितुष्टा वल्कलैस् त्वं च लक्ष्म्या  
सम इह परितोषो निर्विशेषो विशेषः ।  
स तु भवतु दरिद्रो यस्य तृष्णा विशाला  
मनसि च परितुष्टे को’र्थवान् को दरिद्रः ॥२३१९॥  


कृष्णमिश्रस्य । (स्व् ३४७५, शा।प। ३०८, द।रू॥ उन्देर् ४।२, वैस् १७७)  


मातर् लक्ष्मि भजस्व कञ्चिद् अपरं मत्काङ्क्षिणां मा स्म भूर्  
भोगेभ्यः स्पृहयालवस् तव वशाः का निःस्पृहाणाम् असि ।  
सद्यःस्यूतपलाशपत्रपुटिकापात्रे पवित्रीकृतैर्  
भिक्षासक्तुभिर् एव सम्प्रति वयं काश्यां समीहामहे ॥२३२०॥  


लक्ष्मीधरस्य । (स्स् ४।११, सु।र। १६१२)  
६५। वनगमनोत्सुकः  


अये दिष्ट्या नष्टो मम गृहपिशाचीपरिचयः  
परावृत्तं मोहात् स्फुरति च मनाग् ब्रह्मणि मनः ।  
विकारो’प्य् अक्षाणां गलित इव निर्भाति विषयात्  
तथापि क्षेत्रज्ञः स्पृहयति वनाय प्रतिमुहुः ॥२३२१॥  


भर्तृहरेः ।  


रम्यं हर्म्यतलं वसतये श्रव्यं न गीतादि किं  
किं वा प्राणसमासम् आगमसुखं नैवाधिकप्रीतये ।  
किं तु प्रान्तपतत्पतङ्गपवनम् आलोलदीपाङ्कुर  
च्छायाचञ्चलम् आकलय्य सकलं सन्तो वनान्तं गताः ॥२३२२॥  


विज्ञातात्मनः । (स्स् २।१५, स्व् ३३२६, शा।प। ४११४, सू।मु। १३१।५१)  


आस्ताम् अकण्ठकम् इदं वसुधाधिपत्यं  
त्रैलोक्यराज्यम् अपि देव तृणाय मन्ये ।  
निःशङ्कसुप्तहरिणीकुलसङ्कुलासु  
चेतः परं लुठति शैलवनस्थलीषु ॥२३२३॥  


शालवाहस्य । (सु।र। १६०६, स्स् २।१६)  


हरिणचरणक्षुण्णोपान्ताः सशाद्वलनिर्झराः  
कुसुमशवलैर् विष्वग्वातैस् तरङ्गितपादपाः ।  
मुदितविहगश्रेणीचित्रध्वनिप्रतिनादिता  
मनसि न मुदं कस्यादध्युः शिवा वनभूतयः ॥२३२४॥  


गुणाकरभद्रस्य । (सु।र। १५९५, स्स् २।१७)  


कुरङ्गाः कल्याणं प्रतिविटपम् आरोग्यम् अटवि  
स्रवन्ति क्षेमं ते पुलिनकुशलं भद्रम् उपलाः ।  
निशान्ताद् अस्वन्तात् कथम् अपि च निष्कान्तम् अधुना  
मनो’स्माकं दीर्घाम् अभिलषति युष्मत्परिचितिम् ॥२३२५॥  


लक्ष्मीधरस्य । (सु।र। १६२६, स्स् २।१९)  
६६। तपोवनम्  


प्रत्यग्रगोमयविलिप्तवितर्दिकानि  
पूर्णाहुतिप्रबलवह्निशिखाशतानि ।  
शुश्रूषमाणमृगलोचनकन्यकानि   
तान्य् अद्य तापसवनानि मनो हरन्ति ॥२३२६॥  


नरसिंहस्य ।  


एते नीवारवप्राः पृथुकुसुमसमित्पार्वतः   
देवीयं जह्नुपुत्री सिकतिलशयितः शान्तनिःशङ्करङ्कः ।  
कान्तारे दर्भदूर्वाचयशुचिनि वचः स्मार्तम् आवर्तयन्ति  
ब्रह्माणो दुर्विपाकग्रहगहनतया यामिनीजागरूकाः ॥२३२७॥  


मघोः ।  


एतानि क्रतुपृष्ठवेदिविलुठद्विप्राणि वातप्रमी  
च्छन्नोपान्ततरूणि पश्य दधते पुण्याश्रमाणि श्रियम् ।  
यान्य् उत्क्षिप्य मनः पराञ्चति परं नारायणाराधन  
श्रद्धामोदितम् एकदैव धनिकद्वारे च दारेषु च ॥२३२८॥  


तस्यैव ।  


एते पुरः सुरभिकोमलहोमधूम  
लेखानिपीतनवपल्लवशोणिमानः ।  
पुण्याश्रमाः श्रुतिसमोहितसामगीति  
साकूतनिश्चलकुरङ्गकुलाः स्फुरन्ति ॥२३२९॥  


श्रीमल्लक्ष्मणसेनस्य ।  


शार्दूली स्नेहगर्भं मुकुलितनयनं लेढि शावं हरिण्या  
बन्धुप्रीत्या शिखण्डी तिरयति फणिनाम् आतपं कीर्णबर्हः ।  
सिंही रक्षत्य् अपत्यं स्वम् इव कलभकं निर्गतायां करिण्यां  
मैत्र्या येषां निवासे गहनगिरिदरीशायिनस् ते जयन्ति ॥२३३०॥  


चन्द्रयोगिनः । (सू।मु। १०९।४२)  


६७। तापस्वी  


पाणिः पात्रं पवित्रं भ्रमणपरिगतं भैक्ष्यम् अक्षय्यम् अन्नं  
वस्त्रं विस्तीर्णम् आशादशकम् अपमलं तल्पम् अस्वल्पम् उर्वी ।  
येषां निःसङ्गताङ्गीकरणपरिणतिस्वस्तिसन्तोषिणस् ते   
धन्याः सन्न्यस्तदैन्यव्यतिकरनिकराः कर्म निर्मूलयन्ति ॥२३३१॥  


नग्नाचार्यस्य । (स्स् ४।७)  


धिग् धिक् तान् कृमिनिर्विशेषवपुषः स्फूर्जन्महासिद्धयो  
निष्पन्दीकृतशान्तयो’पि च तपःकारा गृहेष्व् आसने ।  
तं विद्वांसम् इह स्तुमः करपुटीभिक्षाल्पशाके’पि वा   
बालावक्त्रसरोजिनीमधुनि वा यस्याविशेषो रसः ॥२३३२॥  


वल्लणस्य । (स्स् ४।१०, सु।र। १६०९)  


वारांस् त्रीन् अभिषुण्वते विदधते वन्यैः शरीरस्थितीर्  
ऐणेय्यां त्वचि संविशन्ति वसते चापि त्वचं तारवीम् ।  
तत् पश्यन्ति च धाम नाभिपततो यच् चार्मणे चक्षुषी   
धन्यानां विरजस् तमा भगवती चर्येयम् आह्लादते ॥२३३३॥  


मुरारेः । (अर् २।२९)  


वल्मीकार्धनिमग्नमूर्तिर् उरगत्वग्ब्रह्मसूत्रान्तरः  
कण्ठे जीर्णलताप्रतानवलयेनात्यर्थसम्पीडितः ।  
अंसव्यापिशकुन्तनीडनिचितं बिभ्रज्जटामण्डलं  
यत्र स्थाणुर् इवाचलो मुनिर् असाव् अभ्यर्कबिम्बं स्थितः ॥२३३४॥  


कालिदासस्य । (Çअक् ७।११)  


प्राणानाम् अनिलेन वृत्तिर् उचिता सत्कल्पवृक्षे वने  
तोये काश्चन पद्मरेणुकपिशे पुण्याभिषेकक्रिया ।  
ध्यानं रत्नशिलागुहासु विबुधस्त्रीसन्निधौ संयमो  
यद् वाञ्छन्ति तओप्भिर् अन्यमुनयस् तस्मिंस् तपस्यन्त्य् अमी ॥२३३५॥  


तस्यैव । (Çअक् ७।१२, स।क।आ। १।१०६)  


६८। बहुविषयशान्तिः  


नैकं जन्म तवैव वत्स न परं तुल्या च कर्मस्थितिर्  
भोक्तव्येषु सुखेषु हृष्यसि मुधा दुःखेषु किं ताम्यसि ।  
भ्रातः स्थैर्यम् उपेहि नन्व् इह भवान् संसारदीर्घाध्वगः   
सुच्छायास् तरवः क्वचिन् मरुभुवः क्वापि प्रचण्डातपाः ॥२३३६॥  


दशरथस्य ।  


नन्व् आत्मन्य् अवधीयतां गृहरसाद् वैराग्यम् आधीयतां  
चेतः सम्प्रति दम्यतां सुरसरित्तीरे सदा स्थीयताम् ।  
भिक्षार्थं व्यवसीयतां समुचितं सत् कर्म सञ्चियतां  
कृष्णश् चेतसि धीयतां परतरं ब्रह्मानुसन्धीयताम् ॥२३३७॥  


भर्तृहरेः । (स्स् ३।११)  


ते तावत् कृतिनः परार्थघटकाः स्वार्थस्य बाधेन ये  
सामान्यास् तु परार्थम् उद्यमकृतः स्वार्थाविरोधेन ये ।  
ते’मी मानुषराक्षसाः परहितं यैः स्वार्थतो हन्यते  
ये तु घ्नन्ति निरर्थकं परहितं ते के न जानीमहे ॥२३३८॥  


तस्यैव ।  


विवेकः किं सो’पि स्वरसवलिता यत्र न कृपा  
स किं योगो यस्मिन् भवति न परानुग्रहरसः ।  
स किं धर्मो यत्र स्फुरति न परद्रोहविरतिः  
श्रुतं तत् किं साक्षाद् उपशमपदं यन् न नयति ॥२३३९॥  


कस्यचित् । (सु।र। १६२९, स्स् २।२५)  


कृमिकुलचित्तं लालाक्लिन्नं विगन्धिजुगुप्सितं  
निरुपमरसं प्रीत्या खादन् नरास्थि निरामिषम् ।  
सुरपतिम् अपि श्वा पार्श्वस्थं विलोक्य न शङ्कते  
न हि गणयति क्षुद्रो जन्तुः परिग्रहफल्गुताम् ॥२३४०॥  


शूरस्य (नी।श। ९ (३०); सु।र। १६२८, स्स् २।९)  


६९। अथाध्यात्मवित्  


भवारण्यं भीमं तनुगृहम् इदं छिद्रबहुलं  
बली कालश् चौरो नियतम् असिता मोहरजनी ।  
गृहीत्वा ज्ञानासिं विरतिफलकं शीलकवचं  
समाधानं कृत्वा स्थिरतरदृशो जागृत जनाः ॥२३४१॥  


सिल्हणस्य ।  


अये दूरभ्रान्तं विषयविषमारण्यविपथे   
परिभ्रान्तं चेतो मम विधुरितं स्वैरमधुना ।  
निरावर्ते नित्ये स्थिरनिरवधानभ्रममये   
विवेकप्रभ्रश्यद्विकृतिपरमानन्दजलधौ ॥२३४२॥  


भवानन्दस्य ।  


ध्यायन्न् एष तम् आदिदेवम् अमरस्रोतस्वतीरोधसि  
क्वापि क्लेशकषायिताभिर् उपरिग्लानो मनोवृत्तिभिः ।  
अभ्यासोपहताङ्गुलिक्रममिलन्निर्वेदवीणाकल  
ध्वानावर्जितनिर्जितेन्द्रियगतिर् लीनः परे ब्रह्मणि ॥२३४३॥  


शङ्करदेवस्य ।  


मृत्पिण्डेन भुवैव किं तद् अनु तद् भेदेन किं मेरुणा  
किं ब्रह्माण्डजरायुकोटरकुटीकीटैः सुराख्यैर् अपि ।  
त्रैलोक्ये’पि दयालुसौख्यललितान्य् आश्चर्यम् एतत् पुनश्   
चेतोद्वैतसमाधिनीरधिसुधापूरप्लवं गाहते ॥२३४४॥  


बल्लणस्य ।  


नानाप्य् एकं यद् इह दहरं पुण्डरीकं यद् ओक  
स्तोके यस्याप्य् अनुभवविधौ न स्वदन्ते मधूनि ।  
यस्योन्मेषाद् दिनमणिरुचो’प्य् अन्धकारप्रकाराः   
शश्वत् तस्मै प्रणम हृदय ब्रह्मणे शाश्वताय ॥२३४५॥  


कस्यचित् ।  


७०। भवितव्यता   


सृजति तावद् अशेषगुणाकरं  
पुरुषरत्नम् अलङ्करणं भुवः ।  
तद् अनु तत्क्षणभङ्गि करोति चेद्  
अहह कष्टम् अपण्डितता विधेः ॥२३४६॥  


कस्यचित् । (स्व् ३१२६, शा।प। ४०००, सू।मु। १३१।३९, सु।र। १४७३)  


अध्वश्रमाय चरणौ विरहाय दारा  
अभ्यर्थनाय वचनं न वपुर् जरायै ।  
एतानि मे विदधतस् तस्य सर्वदैव  
धातस् त्रपा न यदि किं न परिश्रमो’पि ॥२३४७॥  


राजशेखरस्य । (सु।र। १३२१)  


आलम्बनाय धरणी न च नागभूमीः  
स्वर्वासिनां च वसतिर् भवेद् अमुष्य ।  
पूर्वार्जिताशुभवशीकृतपौरुषस्य  
कल्पद्रुमो’पि न समीहितम् आतनोति ॥२३४८॥  


कस्यचित् । (सु।र। १०९७)  


गुणवत् पक्षपराङ्मुखि स्वजनकुलोच्छेदबद्धनिर्बन्धे ।  
अपि वीरवंशवैरिणि भगवति भवितव्यते जयसि ॥२३४९॥  


उमापतिधरस्य ।  


विद्वत्ता धनसङ्गता चिरतरं नाकारि नाकारि चेज्  
ज्योत्स्नासुन्दरविग्रहः प्रतिदिशं सम्पूर्णबिम्बः शशी ।  
आमृत्यु स्तनजन्मयौवनमदो नाकारि वामभ्रुवां  
धिक् धातारम् अकारि येन जगति व्यङ्गः स गङ्गाधरः ॥२३५०॥  


कस्यचित् ।   
७१। दैवं   


करोतु नाम नीतिज्ञो व्यवसयम् इतस् ततः ।  
फलं पुनस् तद् एवास्य यद् विधेर् मनसि स्थितम् ॥२३५१॥  


कस्यचित् । (सू।मु। ११२।१०)  


भुग्नाशस्य करण्डपिण्डिततनोर् ग्लानेन्द्रियस्य क्षुधा  
कृत्वाखुर् विवरं स्वयं निपतितो नक्तं मुखे भोगिनः ।  
तृप्तस् तत्पिशितेन सत्वरम् असौ तेनैव यातः पथा  
सुस्थास् तिष्ठत दैवम् एव जगतः क्षान्तौ क्षये चाकुलम् ॥२३५२॥  


कस्यचित् । (स्व् ३१४३, सु।र। १३३४, न्स्। २६)  


वन्द्यो’सौ विधिर् एव यस्य जगतो निर्माणम् अत्युज्ज्वलं  
प्रत्याकारम् अपूर्ववस्तुरचनावैचित्र्यम् अत्यद्भुतम् ।  
किं चात्यन्तम् इतो विचित्रम् अपरं शक्रस्य यद् वज्रिणस्  
त्रैलोक्योदरवर्तिकर्मफलयोर् दृग्गोचरे कुञ्जिका ॥२३५३॥  


दशरथस्य ।   


य एको लोकानां परमसुहृदानन्दजनकः  
कलाशाली श्रीमान् निधुवनविधौ मङ्गलघटः ।  
सुधासूतिः सो’यं त्रिपुरहरचूडामणिर् अहो  
प्रयात्यस् तं हन्त प्रकृतिविषमा दैवगतयः ॥२३५४॥  


कस्यचित् । (सु।र। १३७०)  


यद् भग्नं धनुर् ईश्वरस्य शिशुना यज् जामदग्न्यो जितस्  
त्यक्ता यच् च गुरोर् गिरा वसुमतीबद्धो यद् अम्भोनिधिः ।  
एकैकं दशकन्धरक्षयकृतो रामस्य किं वर्ण्यतां  
दैवं वर्णय सो’पि येन सहसा नीतः कथाशेषताम् ॥२३५५॥  


श्रीहनूमतः । (सु।र। १३५९)  


७२। कालः  


घातयति महापुरुषान् समम् एव बहून् अनादरेणैव ।  
परिवर्तमान एकः कालः शैलानिवानन्तः ॥२३५६॥  


बाणस्य । (ह्च् ५।२)  


व्योमैकान्तविहारिणो’पि विहगाः सम्प्राप्नुवन्त्य् आपदं  
बध्यन्ते निपुणैर् अगाधसलिलान् मीनाः समुद्राद् अपि ।  
दुर्णीतं किम् इहास्ति किं सुचरितं कः स्थानलाभे गुणः  
कालो हि व्यसनप्रसारितकरो गृह्णाति दूराद् अपि ॥२३५७॥  


वसुभागस्य ।   


भीमेनात्र विजृम्भितं धनुर् इह द्रोणेन मुक्तं शुचा   
कर्णस्यात्र हया हता रथपतिर् भीष्मो’त्र योद्धुं स्थितः ।  
विश्वं रूपम् इहार्जुनस्य हरिणा सन्दर्शितं कौतुकाद्  
उद्देशास् त इमे न ते सुकृतिनः कालो हि सर्वङ्कषः ॥२३५८॥  


हलायुधस्य ।  


दिवसरजनीकूलच्छेदैः पतद्भिर् अनारतं  
वहति निकटे कालस्रोतः समस्तभयावहम् ।  
इह हि पततो नास्त्य् आलम्बो न चापि निवर्तनं  
तद् अपि भवतां मोहः को’यं यद् एवम् अनाकुलः ॥२३५९॥  


कस्यचित् । (स्स् ३।२)  


दयालुर् नो बाले न च सुजनगोष्ठीषु रमते  
विलासैर् नारीणां न हि भवति सम्भावितरसः ।  
अनुद्विग्नः कालः कवलयति कृत्स्नं जगद् अहो  
निसर्गक्रूराणां न खलु करुणार्द्रः परिचयः ॥२३६०॥  


योगेश्वरस्य ।  


७३। श्मशानम्  


अर्धप्लुष्टं बहुभ्यः शवपिशितम् उपाहृत्य हृष्टश् चिताभ्यो   
जातग्रासातिरेकः स्फुटतरधमनीनद्धशुष्कार्द्रकायः ।  
प्रेतः सन्तर्ज्य दृष्ट्या कुटिलपरुषया मज्जनिष्कर्षशुष्कैर्   
आहन्त्याहारलुब्धान् मुहुर् अभिपततो जम्बुकान् अस्थिखण्डैः ॥२३६१॥  


जयादित्यस्य ।  


शिरां प्रेतः कश्चिद् दशति दशनाग्रेण सरसां  
लिलिक्षुर् मस्तिष्कं कलयति च मूर्धानम् इतरः ।  
करं धूत्वा धूत्वा ज्वलदनलदीप्ताङ्गुलिशिखं  
चितास्थालीपक्वं हरति कुणपक्रव्यम् अपरः ॥२३६२॥  


नीलाम्बरस्य ।  


नृत्यद्वेतालमालावलयितविकटप्रान्तम् उड्डामरोग्र  
प्रक्रीडड्डाकिनीकं प्रतिपदम् उदयत्पूतनोत्फाललीलम् ।  
उत्खेलत्कोलकेलीकवलितविघसग्राससंसक्तगृध्रा  
कृष्टन्न् अस्थिप्रमोदं न जनयति कथं दृश्यमानं श्मशानम् ॥२३६३॥  


उमापतिधरस्य ।  


उद्बुद्धेभ्यः सुदूरं घनरजनितमःपूरितेषु द्रुमेषु  
प्रोद्ग्रीवं पश्य पादद्वयनमितभुवः श्रेणयः फेरवाणाम् ।  
उल्कालोकैः स्फुरद्भिर्निजवदनदरीसर्पिभिर् वीक्षितेभ्यश्  
च्योतत्सान्द्रं वसाम्भः क्वथितशववपुर्मण्डलेभ्यः पिबन्ति ॥२३६४॥  


पाणिनेः । (सु।र। १५२९)  


चञ्चत्पक्षाभिधातज्वलितहुतवहप्रौढधाम्नश् चितायाः   
क्रोडाद् व्याकृष्टमूर्तेर् अहम् अहमिकया चण्डचञ्चुग्रहेण ।  
सद्यस् तप्तं शवस्य ज्वलद् इव पिशितं भूरि जग्ध्वार्धदग्धं  
पश्यान्तः प्लुष्यमाणः प्रविशति सलिलं सत्वरं गृध्रवृद्धः ॥२३६५॥  


तस्यैव । (सू।मु। ९४।६, सु।र। १५२८)  


७४। समस्या  


थूथूकृत्य वमद्भिर् अध्वगजनैर् अप्राप्तकण्ठं पयः  
शुष्यत्तालुगलैर् विरुत्त्य लवणोदन्वानुपालभ्यते ।  
केन क्षारखने वृथैव भवतो नामानृतं निर्मितं  
पाथोधिर् जलधिः पयोधिर् उदधिर् वारां निधिर् वारिधिः ॥२३६६॥  


विद्यायाः ।  


अये केयं धन्या धवलगृहवातायनगता   
तुलाकोटिक्वाणैर् विषमविशिखं जागरयति ।  
पुरा या प्राणेशे गतवति कृता पुष्पधनुषा   
शरासारै रात्रिन्दिवम् अकृपम् उज्जागरकृशा ॥२३६७॥  


कस्यचित् । (सू।मु। ४९।११)  


हरशिरसि शिरांसि यानि रेजुः  
शिव शिव तानि लुठन्ति गृध्रपादाः ।  
अयि खलु विषमः पुरा कृतानां  
विलससि जन्तुषु कर्मणां विपाकः ॥२३६८॥  


कस्यचित् ।  


उपरि विधृतशारिप्रौढधन्विप्रसाराद्  
इह पयसि नदीनां गाहितुं नैव शक्ताः ।  
तटनिकटनिरूढाः प्रस्थितौ यस्य चण्डाः  
सरलितकरदण्डाः कुम्भिनो’म्भः पिबन्ति ॥२३६९॥  


गङ्गाधरनाथस्य ।  


सीताया हृदये शिरीषकुसुमप्राये पफालोच्चकैः  
पौलस्त्यस्य सदैव कुण्ठकुलिशे वज्राधिके वक्षसि ।  
आपुङ्खं निममज्ज तत् कथम् अहो नैतद् विजानीमहे  
कः शाखी सखि यस्य पुष्पम् अभवत् पुष्पायुधस्यायुधम् ॥२३७०॥  
७५। उच्चावचम्  


धेनुः कामदुघा किम् इच्छति तदा स्थातुं न मध्येगृहं  
किं न प्रार्थयति स्थितिं करतले चिन्तामणिः सादरम् ।  
उत्कः किं भवनाङ्गणान्तिकम् अलं कर्तुं न कल्पद्रुमः  
पुंसः पुण्यवतो यदा किल भवेद् आज्ञाविधेयो विधिः ॥२३७१॥  


कस्यचित् ।  


किम् अस्मान् विद्वेक्षि क्षपितबहुदोषव्यतिकरान्  
गुणान् वैधेयानां श्रियम् उदयिनीं वीक्ष्य धनिनाम् ।  
परिच्छेदः शौचं विनयपरता चेन्द्रियजयो  
विवेकोतः कृतं न खलु वयम् अर्थप्रतिमुखः ॥२३७२॥  


छित्तपस्य ।  


उत्थायोत्थाय पापेष्व् अभिरमति मतिर् मन्दबुद्धेर् यदा ते  
नैवोद्वेगो न शान्तिर् न च भवति घृणा कुर्वतः कर्म निन्द्यम् ।  
तत् किं नैव प्रभाते ज्वलदनलसमा रौरवी नाम रौद्री  
तीक्ष्णायःकीलचक्रक्रकचपटुरवा राजधानी यमस्य ॥२३७३॥  


श्रीमत्पुरुषोत्तमदेवस्य ।  


शैलैर् बन्धयति स्म वानरहृतैर् वाल्मीकिर् अम्भोनिधिं  
व्यासः पार्थशरैस् तथापि न तयोर् अत्युक्तिर् उद्भाव्यते ।  
वाग् अर्थौ च तुलाधृताव् इव तथाप्य् अस्मत्प्रबन्धानयं   
लोको दूषयितुं प्रसारितमुखस् तुभ्यं प्रतिष्ठे नमः ॥२३७४॥  


धर्मकीर्तेः । (सु।र। १७२६)  


प्रासादाः शिखरस्खलज्जलधराः खातानि वारां निधि  
स्पर्धावन्त्य् उपयान्ति भूमिसमतां कालेन राज्ञाम् अपि ।  
क्षुद्रस्यापि कवेः सदर्थरचनाकीर्तिस् तु या वाङ्मयी  
नादृष्ट्वा युगविप्लवं पुनर् असौ प्रायः परिक्षीयते ॥२३७५॥  


पुरुषोत्तमपादानाम् ।   
७६। प्रतिराजस्तुतिः  


आनन्दं विदुषां तनोति तनुते कर्णज्वरं विद्विषां   
श्रीमान् आदिवराहपादसरसीजन्म प्रणामं मुहुः ।  
सद्बन्धुर् गुणसिन्धुर् अन्धलगुडो धर्मस्य वर्त्मावनेः   
श्रीमल्लक्ष्मणसेनदक्षिणभुजादण्डो’पि दण्डे कटुः ॥२३७६॥  


धर्माधिकरणमधोः ।  


यो हेलोक्तिभिर् आहितो धनवताम् उद्विग्नकान्तावचो  
गुम्फैर् लब्धगतिः क्षुधाकुलशिशुक्रेङ्कारसंवर्धितः ।  
पीत्वा जङ्गमकल्पभूरुहवर त्वद्वाचम् एतां सुधा  
सध्रीचीं बटुदास शाम्यतु स मे प्रोद्दामकर्णज्वरः ॥२३७७॥  


साञ्चाधरस्य ।  


पयोधिर्परिमाणेषु धनेषु च रणेषु च ।  
वन्दीन्द्राणां नरेन्द्राणां बटुदासस् तरण्डकः ॥२३७८॥  


राजवेतालस्य ।  


अलम् आदिवराहेण बटुदासं परं स्तुमः ।  
जगदुद्धरता येन न वक्रीकृतम् आननम् ॥२३७९॥  


उमापतिधरस्य ।  


तत्प्राङ्गणान्तम् अधिरोहति कल्पवल्ली  
चिन्तामणिर् लुठति पदतले च तस्य ।  
येनेक्षितः सुकृतसागरपारदृश्वा  
विश्वानुरञ्जनपटुर् बटुदासदेवः ॥२३८०॥  


कविराजव्यासस्य ।  



श्रीधरदासविनिर्मिते सदुक्तिकर्णामृते प्रवाहो’यम् ।  
पञ्चम उच्चावच इति विविधप्रमोदं तनोतु रसिकानाम् ॥  


इति महामाण्डलिकश्रीश्रीधरदासकृतौ सदुक्तिकर्णामृते   
उच्चावचप्रवाहो नाम पञ्चमः प्रवाहः ।   


वीचयः ७६ । श्लोकाः ३८० ।  


श्रीधरदासविनिर्मितसदुक्तिकर्णामृते प्रवाहाणाम् ।  
पञ्चकम् इह षट्सप्तत्यधिकशतचतुष्टयी वीचिः ॥  
श्लोकानां च शतत्रयम् अशीत्युपेतं सहस्रयोर् द्वितयम् ।  
ग्रन्थश् च षष्ठिसमधिकसप्तशताधिकसहस्रपञ्चतयम् ॥  
शाके’त्र सप्तविंशत्यधिकशतोपेतदशशते शरदाम् ।  
श्रीमल्लक्ष्मणसेनक्षितिपस्य रसकविंशे’ब्दे ॥  
सवितुर् गत्या फाल्गुनविंशेषु परार्थहेतवे कुतुकात् ।  
श्रीधरदासेनेदं सदुक्तिकर्णामृतं चक्रे ॥  
भवतु नृपो धर्मपरः परमसमृद्धा च भवतु वसुधेयम् ।  
धेयात् सुखानि लोके केशवचरणाम्बुजद्वितयम् ॥  




इति महामाण्डलिकश्रीश्रीधरदासविनिर्मितसदुक्तिकर्णामृताख्यः   
श्लोकसमुच्चयः समाप्तः ।   

 
वीचयः ४७६ । प्रतिवीचिपञ्चश्लोकनियमेन श्लोकाः २३८० ।  