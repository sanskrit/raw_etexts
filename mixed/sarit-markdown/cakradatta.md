*श्रीः । चक्रदत्तः । 
# अधिकार १

१गुणत्रयविभेदेन मूर्तित्रयमुपेयुषे ।  
त्रयीभुवे त्रिनेत्राय त्रिलोकीपतये नमः ॥ १ ॥  


नानायुर्वेदविख्यातसद्योगैश्चक्रपाणिना ।  
क्रियते सङ्ग्रहो गूढवाक्यबोधकवाक्यवान् ॥ २ ॥  


२रोगमादौ परीक्षेत ततोऽनन्तरमौषधम् ।  
ततः कर्म भिषक् पश्चाज्ज्ञानपूर्वं समाचरेत् ॥ ३ ॥  


नवज्वरे दिवास्वप्नस्नानाऽभ्यङ्गान्नमैथुनम् ।  
क्रोधप्रवातव्यायामकषायांश्च विवर्जयेत् ॥ ४ ॥  


३ज्वरे लङ्घनमेवादावुपदिष्टमृते ज्वरात् ।  
क्षयाऽनिलभयक्रोधकामशोकश्रमोद्भवात् ॥ ५ ॥  


आमाशयस्थो हत्वाग्निं सामो मार्गान्पिधापयन् ।  
विदधाति ज्वरं दोषस्तस्माल्लङ्घनमाचरेत् ॥ ६ ॥  


अनवस्थितदोषाग्नेर्लङ्घनं दोषपाचनम् ।  
ज्वरघ्नं दीपनं काङ्क्षारुचिलाघवकारकम् ॥ ७ ॥  


प्राणाविरोधिना चैनं लङ्घनेनोपपादयेत् ।  
बलाधिष्ठानमारोग्यं यदर्थोऽयं क्रियाक्रमः ॥ ८ ॥  


४तत्तु मारुतक्षुत्तृष्णामुखशोषभ्रमान्विते ।  
कार्यं न बाले वृद्धे वा न गर्भिण्यां न दुर्बले ॥ ९ ॥  


वातमूत्रपुरीषाणां विसर्गे गात्रलाघवे ।  
हृदयोद्गारकण्ठास्यशुद्धौ तन्त्राक्लमे गते ॥ १० ॥  


स्वेदे जातेऽरुचौ चापि क्षुत्पिपासासहोदये ।  
कृतं लङ्घनमादेश्यं निर्व्यथे चान्तरात्मनि ॥ ११ ॥  


पर्वभेदोऽङ्गमर्दश्च कासः शोषो मुखस्य च ।  
क्षुत्प्रणाशोऽरुचिस्तृष्णा दौर्बल्यं श्रोत्रनेत्रयोः ॥ १२ ॥  


मनसः सम्भ्रमोऽभीक्ष्णमूर्ध्ववातस्तमो हृदि ।  
देहाग्निबलहानिश्च लङ्घनेऽतिकृते भवेत् ॥ १३ ॥  


५सद्योभुक्तस्य वा जाते ज्वरे सन्तर्पणोत्थिते ।  
वमनं वमनार्हस्य शस्तमित्याह वाग्भटः ॥ १४ ॥  


कफप्रधानानुत्क्लिष्टान्दोषानामाशयस्थितान् ।  
बुद्ध्वा ज्वरकरान्काले वम्यानां वमनैर्हरेत् ॥ १५ ॥  


अनुपस्थितदोषाणां वमनं तरुणे ज्वरे ।  
हृद्रोगं श्वासमानाहं मोहं च कुरुते भृशम् ॥ १६ ॥  


तृष्यते सलिलं चोष्णं दद्याद्वातकफज्वरे ।  
सद्योत्थे पैत्तिके चाथ शीतलं तिक्तकैः शृतम् ॥ १७ ॥  


दीपनं पाचनं चैव ज्वरघ्नमुभयं च तत् ।  
स्रोतसां शोधनं बल्यं रुचिस्वेदप्रदं शिवम् ॥ १८ ॥  


६मुस्तपर्पटकोशीरचन्दनोदीच्यनागरैः ।  
शृतशीतं जलं दद्यात्पिपासाज्वरशान्तये ॥ १९ ॥  


मुख्यभेषजसम्बन्धो निषिद्धस्तरुणे ज्वरे ।  
तोयपेयादिसंस्कारे निर्दोषं तेन भेषजम् ॥ २० ॥  


यदप्सु शृतशीतासु षडङ्गादि प्रयुज्यते ।  
कर्षमात्रं ततो दत्त्वा साधयेत्प्रास्थिकेऽम्भसि ॥ २१ ॥  


अर्धशृतं प्रयोक्तव्यं पाने पेयादिसंविधौ ।  
वमितं लङ्घितं काले यवागूभिरुपाचरेत् ॥ २२ ॥  


यथास्वौषधसिद्धाभिर्मण्डपूर्वाभिरादितः ।  
लाजपेयां सुखजरां पिप्पलीनागरैः शृताम् ॥ २३ ॥  


पिबेज्ज्वरी ज्वरहरां क्षुद्वानल्पाग्निरादितः ।  
पेयां वा रक्तशालीनां पार्श्वबस्तिशिरोरुजि ॥ २४ ॥  


श्वदंष्ट्राकण्टकारिभ्यां सिद्धां ज्वरहरां पिबेत् ।  
कोष्ठे विबद्धे सरुचि पिबेत्पेयां शृतां ज्वरी ॥ २५ ॥  


मृद्वीकापिप्पलीमूलचव्यचित्रकनागरैः ।  
पञ्चमूल्या लघीयस्या गुर्व्या ताभ्यां सधन्यया ॥ २६ ॥  


कणया यूषपेयादिं साधनं स्याद्यथाक्रमम् ।  
वातपित्ते वातकफे त्रिदोषे श्लेष्मपित्तजे ॥ २७ ॥  


यवागूः स्यात्त्रिदोषघ्नी व्याघ्रीदुस्पर्शगोक्षुरैः ।  
कर्षार्धं वा कणाशुण्ठ्योः कल्कद्रव्यस्य वा पलम् ॥ २८ ॥  


विनीय पाचयेद्युत्तया वारिप्रस्थेन चापराम् ।  
षडङ्गपरिभाषैव प्रायः पेयादिसम्मता ॥ २९ ॥  


यवागूमुचिताद्भक्ताच्चतुर्भागकृतां वदेत् ।  
७सिक्थकै रहितो मण्डः पेया सिक्थसमन्विता ॥ ३० ॥  


यवागूर्बहुसिक्था स्याद्विलेपी विरलद्रवा ।  
अन्नं पञ्चगुणे साध्यं विलेपी तु चतुर्गुणे ॥ ३१ ॥  


मण्डश्चतुर्दशगुणे यवागूः षड्गुणेंऽम्भसि ।  
पांशुधाने यथा वृष्टिः क्लेदयत्यतिकर्दमम् ॥ ३२ ॥  


तथा श्लेष्मणि संवृद्धे यवागूः श्लेष्मवर्धिनी ।  
गदात्यये मद्यनित्ये ग्रीष्मे पित्तकफाधिके ॥ ३३ ॥  


ऊर्ध्वगे रक्तपित्ते च यवागूरहिता ज्वरे ।  
तत्र तर्पणमेवाग्रे प्रदेयं लाजशक्तुभिः ॥ ३४ ॥  


८ज्वरापहैः फलरसैर्युक्तं समधुशर्करम् ।  
द्रवेणालोडितास्ते स्युस्तर्पणं लाजशक्तवः ॥ ३५ ॥  


श्रमोपवासानिलजे हितो नित्यं रसौदनः ।  
मुद्गयूषौदनश्चापि देयः कफसमुद्भवे ॥ ३६ ॥  


स एव सितया युक्तः शीतपित्तज्वरे हितः ।  
रक्तशाल्यादयः शस्ताः पुराणाः षष्टिकैः सह ॥ ३७ ॥  


यवाग्वोदनलाजार्थे ज्वरितानां ज्वरापहाः ।  
मुद्गामलकयूषस्तु वातपित्तात्मके हितः ॥ ३८ ॥  


ह्रस्वमूलकयूषस्तु कफवातात्मके हितः ।  
निम्बमूलकयूषस्तु हितः पित्तकफात्मके ॥ ३९ ॥  


मुद्गान्मसूरांश्चणकान्कुलत्थांश्चाढकानपि ।  
आहारकाले यूषार्थं ज्वरिताय प्रदापयेत् ॥ ४० ॥  


पटोलपत्रं वार्ताकं कुलकं कारवेल्लकम् ।  
कर्कोटकं पर्पटकं गोजिह्वां बालमूलकम् ॥ ४१ ॥  


पत्रं गुडूच्याः शाकार्थं ज्वरिताय प्रदापयेत् ।  
ज्वरितो हितमश्नीयाद्यद्यप्यस्यारुचिर्भवेत् ॥ ४२ ॥  


अन्नकाले ह्यभुञ्जानः क्षीयते म्रियतेऽपि वा ।  
९अरुचौ मातुलुङ्गस्य केसरं साज्यसैन्धवम् ॥ ४३ ॥  


धात्रीद्राक्षासितानां वा कल्कमास्येन धारयेत् ।  
सातत्यात्स्वाद्वभावाद्वा पथ्यं द्वेष्यत्वमागतम् ॥ ४४ ॥  


कल्पनाविधिभिस्तैस्तैः प्रियत्वं गमयेत्पुनः ।  
ज्वरितं ज्वरमुक्तं वा दिनान्ते भोजयेल्लघु ॥ ४५ ॥  


श्लेष्मक्षये विवृद्धोष्मा बलवाननलस्तदा ।  
गुर्वभिष्यन्द्यकाले च ज्वरी नाद्यात्कथञ्चन ॥ ४६ ॥  


नहि तस्याहितं भुक्तमायुषे वा सुखाय वा ।  
लङ्घनं स्वेदनं कालो यवाग्वस्तिक्तको रसः ॥ ४७ ॥  


पाचनान्यविपक्वानां दोषाणां तरुणे ज्वरे ।  
आसप्तरात्रं तरुणं ज्वरमाहुर्मनीषिणः ॥ ४८ ॥  


मध्यं द्वादशरात्रं तु पुराणमत उत्तरम् ।  
पाचनं शमनीयं वा कषायं पाययेत्तु तम् ॥ ४९ ॥  


ज्वरितं षडहेऽतीते लघ्वन्नप्रतिभोजितम् ।  
सप्ताहात्परतोऽस्तब्धे सामे स्यात्पाचनं ज्वरे ॥ ५० ॥  


निरामे शमनं स्तब्धे सामे नौषधमाचरेत् ।  
लालाप्रसेको हृल्लासहृदयाशुद्ध्यरोचकाः ॥ ५१ ॥  


तन्त्रालस्याविपाकास्यवैरस्यं गुरुगात्रता ।  
क्षुन्नाशो बहुमूत्रत्वं स्तब्धता बलवाञ्ज्वरः ॥ ५२ ॥  


आमज्वरस्य लिङ्गानि न दद्यात्तत्र भेषजम् ।  
भेषजं ह्यामदोषस्य भूयो ज्वलयति ज्वरम् ॥ ५३ ॥  


मृदौ ज्वरे लघौ देहे प्रचलेषु मलेषु च ।  
पक्वं दोषं विजानीयाज्ज्वरे देयं तदौषधम् ॥ ५४ ॥  


१०नागरं देवकाष्ठं च धन्याकं बृहतीद्वयम् ।  
दद्यात्पाचनकं पूर्वं ज्वरिताय ज्वरापहम् ॥ ५५ ॥  


पीताम्बुर्लङ्घितः क्षीणोजीर्णी भुक्तः पिपासितः ।  
न पिबेदौषधं जन्तुः संशोधनमथेतरत् ॥ ५६ ॥  


वीर्याधिकं भवति भेषजमन्नहीनं  
हन्यात्तदामयमसंशयमाशु चैव ।  
तद्बालवृद्धयुवतीमृदुभिश्च पीतं  
ग्लानिं परां नयति चाशु बलक्षयं च ॥ ५७ ॥  


अनुलोमोऽनिलः स्वस्थ्यं क्षुत्तृष्णासुमनस्कता ।  
लघुत्वमिन्द्रियोद्गारशुद्धिजीर्णौषधाकृतिः ॥ ५८ ॥  


क्लमो दाहाङ्गसदनं भ्रमो मूर्च्छा शिरोरुजा ।  
अरतिर्बलहानिश्च सावशेषौषधाकृतिः ॥ ५९ ॥  


औषधशेषे भुक्तं पीतं च तथौषधं सशेषेऽन्ने ।  
प्रकरोति गदोपशमं प्रकोपयत्यन्यरोगांश्च ॥ ६० ॥  


शीघ्रं विपाकमुपयाति बलं न हिंस्या-  
दन्नावृतं न च मुहुर्वदनान्निरेति ।  
प्राग्भूक्तसेवितमथौषधमेतदेव  
दद्याच्च वृद्धशिशुभीरुवराङ्गनाभ्यः ॥ ६१ ॥  


११मात्राया नास्त्यवस्थानं दोषमग्निं बलं वयः ।  
व्याधिं द्रव्यं च कोष्ठं च वीक्ष्य मात्रां प्रयोजयेत् ॥ ६२ ॥  


उत्तमस्य पलं मात्रा त्रिभिश्चाक्षैश्च मध्यमे ।  
जघनस्य पलार्धेन स्नेहक्वाथ्यौषधेषु च ॥ ६३ ॥  


कर्षादौ तु पलं यावद्दद्यात्षोडशिकं जलम् ।  
ततस्तु कुडवं यावत्तोयमष्टगुणं भवेत् ॥ ६४ ॥  


क्वाथ्यद्रव्यपले कुर्यात्प्रस्थार्धं पादशेषितम् ।  
१२द्वात्रिंशन्माषकैर्माषश्चरकस्य तु तैः पलम् ॥ ६५ ॥  


अष्टचत्वारिंशता स्यात्सुश्रुतस्य तु माषकः ।  
द्वादशभिर्धान्यमाषैश्चतुःषष्ट्या तु तैः पलम् ॥ ६६ ॥  


एतच्च तुलितं पञ्चरक्तिमाषात्मकं पलम् ।  
चरकार्धपलोन्मानं चरके दशरक्तिकैः ॥ ६७ ॥  


माषैः पलं चतुःषष्ट्या यद्भवेत्तत्तथेरितम् ।  
तस्मात्पलं चतुःषष्ट्या माषकैर्दशरक्तिकैः ॥ ६८ ॥  


चरकानुमतं वैद्यैश्चिकित्सासूपयुज्यते ।  
१३बिल्वादिपञ्चमूलस्य क्वाथः स्याद्वातिके ज्वरे ॥ ६९ ॥  


पाचनं पिप्पलीमूलं गुडूची विश्वजोऽथवा ।  
किराताब्दामृतोदीच्यबृहतीद्वयगोक्षुरैः ॥ ७० ॥  


सस्थिराकलसीविश्वैः क्वाथो वातज्वरापहः ।  
रास्ना वृक्षादनी दारु सरलं सैलवालुकम् ॥ ७१ ॥  


कषायः शर्कराक्षौद्रयुक्तो वातज्वरापहः ।  
प्रक्षेपः पादिकः क्वाथ्यात्स्नेहे कल्कसमो मतः ॥ ७२ ॥  


परिभाषामिमामन्ये प्रक्षेपेऽप्यूचिरे यथा ।  
कर्षश्चूर्णस्य कल्कस्य गुटिकानां च सर्वशः ॥ ७३ ॥  


द्रवशुक्त्या स लेढव्यः पातव्यश्च चतुर्द्रवः ।  
मात्रा क्षौद्रघृतादीनां स्नेहे क्वाथेषु चूर्णवत् ॥ ७४ ॥  


बिल्वादिपञ्चमूली च गुडूच्यामलके तथा ।  
कुस्तुम्बुरुसमो ह्येष कषायो वातिके ज्वरे ॥ ७५ ॥  


पिप्पलीशारिवाद्राक्षाशतपुष्पाहरेणुभिः ।  
कृतः कषायः सगुडो हन्याच्छ्वसनजं ज्वरम् ॥ ७६ ॥  


गुडूची शारिवा द्राक्षा शतपुष्पा पुनर्नवा ।  
सगुडोऽयं कषायः स्याद्वातज्वरविनाशनः ॥ ७७ ॥  


द्राक्षा गुडूची काश्मर्यं त्रायमाणाः सशारिवाः ।  
निःक्वाथ्य सगुडं क्वाथं पिबेद्वातज्वरापहम् ॥ ७८ ॥  


शतावरीगुडूचीभ्यां स्वरसो यन्त्रपीडितः ।  
गुडप्रगाढः शमयेत्सद्योऽनिलकृतं ज्वरम् ॥ ७९ ॥  


१४कलिङ्गं कट्फलं मुस्तं पाठां तिक्तकरोहिणीं ।  
पक्वं सशर्करं पीतं पाचनं पैत्तिके ज्वरे ।  
सक्षौद्रं पाचनं पैत्ते तिक्ताब्देन्द्रयवैः कृतम् ॥ ८० ॥  


लोध्रोत्पलामृतापद्मशारिवाणां सशर्करः ।  
क्वाथः पित्तज्वरं हन्यादथवा पर्पटोद्भवः ॥ ८१ ॥  


पटोलयवनीक्वाथो मधुना मधुरीकृतः ।  
तीव्रपित्तज्वरामर्दी पानात्तृड्दाहनाशनः ॥ ८२ ॥  


दुरालभापर्पटकप्रियङ्गु-  
भूनिम्बवासाकटुरोहिणीनाम् ।  
जलं पिबेच्छर्करयावगाढं  
तृष्णास्रपित्तज्वरदाहयुक्तः ॥ ८३ ॥  


त्रायमाणा च मधुकं पिप्पलीमूलमेव च ।  
किराततिक्तकं मुस्तं मधुकं सबिभीतकम् ॥ ८४ ॥  


सशर्करं पीतमेतत्पित्तज्वरनिबर्हणम् ।  
मृद्वीका मधुकं निम्बं कटुका रोहिणी समा ।  
अवश्यायस्थितं पाक्यमेतत्पित्तज्वरापहम् ॥ ८५ ॥  


एकः पर्पटकः श्रेष्ठः पित्तज्वरविनाशनः ।  
किं पुनर्यदि युज्येत चन्दनोदीच्यनागरैः ॥ ८६ ॥  


विश्वाम्बुपर्पटोशीरघनचन्दनसाधितम् ।  
दद्यात्सुशीतलं वारि तृट्छर्दिज्वरदाहनुत् ॥ ८७ ॥  


पर्पटामृतधात्रीणां क्वाथः पित्तज्वरापहः ।  
द्राक्षारग्वधयोश्चापि काश्मर्याश्चाथवा पुनः ॥ ८८ ॥  


द्राक्षाभयापर्पटकाब्दतिक्ता-  
क्वाथं ससम्पाकफलं विदध्यात् ।  
प्रलापमूर्च्छाभ्रमदाहशोष-  
तृष्णान्विते पित्तभवे ज्वरे तु ॥ ८९ ॥  


१५व्युषितं धन्याकजलं प्रातः पीतं सशर्करं पुंसां  
अन्तर्दाहं शमयत्यचिराद्दूरप्ररूढमपि ॥ ९० ॥  


पित्तज्वरेण तप्तस्य क्रियां शीतां समाचरेत् ।  
विदारी दाडिमं लोध्रं दधित्थं बीजपूरकम् ॥ ९१ ॥  


एभिः प्रदिह्यान्मूर्धानं तृड्दाहार्तस्य देहिनः ।  
घृतभृष्टाम्लपिष्टा च धात्रीलेपाच्च दाहनुत् ॥ ९२ ॥  


अम्लपिष्टैः सुशीतैर्वा पलाशतरुजैर्लिहेत् ।  
बदरीपल्लवोत्थेन फेनेनारिष्टकस्य च ॥ ९३ ॥  


कालेयचन्दनानन्तायष्टीबदरकाञ्जिकैः ।  
सघृतैः स्याच्छिरोलेपस्तृष्णादाहार्तिशान्तये ॥ ९४ ॥  


उत्तानसुप्तस्य गभीरताम्र-  
कांस्यादिपात्रं प्रणिधाय नाभौ ।  
तत्राम्बुधाराबहुला पतन्ती  
निहन्ति दाहं त्वरितं सुशीता ॥ ९५ ॥  


शीतकाञ्जिकवस्त्रावगुण्ठनं दाहनाशनम् ।  
जिह्वातालुगलक्लोमशोषे मूर्ध्नि तु दापयेत् ।  
केशरं मातुलुङ्गस्य मधुसैन्धवसंयुतम् ॥ ९६ ॥  


१६मातुलुङ्गशिफाविश्वब्राह्मीग्रन्थिकसम्भवम् ।  
कफज्वरेऽम्बु सक्षारं पाचनं वा कणादिकम् ॥ ९७ ॥  


पिप्पली पिप्पलीमूलं चव्यचित्रकनागरम् ।  
मरिचैलाजमोदेन्द्रपाठारेणुकजीरकम् ॥ ९८ ॥  


भार्गी महानिम्बफलं हिङ्गुरोहिणिसर्षपम् ।  
विडङ्गातिविषे मूर्वा चेत्ययं कीर्तितो गणः ॥ ९९ ॥  


पिप्पल्यादिः कफहरः प्रतिश्यारोचकानिलान् ।  
निहन्याद्दीपनो गुल्मशूलघ्नस्त्वामपाचनः ॥ १०० ॥  


कटुकं चित्रकं निम्बं हरिद्रातिविषे वचाम् ।  
कुष्ठमिन्द्रयवं मूर्वां पटोलं चापि साधितम् ॥ १०१ ॥  


पिबेन्मरिचसंयुक्तं सक्षौद्रं श्लैष्मिके ज्वरे ।  
निम्बविश्वामृतादारु शटीभूनिम्बपौष्करम् ॥ १०२ ॥  


पिप्पल्यौ बृहती चेति क्वाथो हन्ति कफज्वरम् ।  
सिन्धुवारदलक्वाथं शोषणं कफजे ज्वरे ॥ १०३ ॥  


जङ्घयोश्च बले क्षीणे कर्णे वा पिहिते पिबेत् ।  
आमलक्यभया कृष्णा चित्रकश्चेत्ययं गणः ।  
सर्वज्वरकफातङ्कभेदी दीपनपाचनः ॥ १०४ ॥  


त्रिफलापटोलवासा  
च्छिन्नरुहातिक्तरोहिणीषड्ग्रन्थाः ।  
मधुना श्लेष्मसमुत्थे  
दशमूलीवासकस्य वा क्वाथः ॥ १०५ ॥  


मुस्तं वत्सकबीजानि त्रिफला कटुरोहिणी ।  
परूषकाणि च क्वाथः कफज्वरविनाशनः ॥ १०६ ॥  


१७कट्फलं पौष्करं शृङ्गी कृष्णा च मधुना सह ।  
कासश्वासज्वरहरः श्रेष्ठो लेहः कफान्तकृत् ॥ १०७ ॥  


कर्षश्चूर्णस्य कल्कस्य गुटिकानां च सर्वशः ।  
द्रवशुक्त्या स लेढव्यः पातव्यश्च चतुर्द्रवः ॥ १०८ ॥  


ऊर्ध्वजत्रुगरोगघ्नी सेयं स्यादवलेहिका ।  
अधोरोगहरी या तु सा पूर्वं भोजनान्मता ॥ १०९ ॥  


क्षौद्रोपकुल्यासंयोगः कासश्वासज्वरापहः ।  
प्लीहानं हन्ति हिक्कां च बालानां च प्रशस्यते ॥ ११० ॥  


संसृष्टदोषेषु हितं संसृष्टमथ पाचनम् ।  
१८विश्वामृताब्दभूनिम्बैः पञ्चमूलीसमन्वितैः ।  
कृतः कषायो हन्त्याशु वातपित्तोद्भवं ज्वरम् ॥ १११ ॥  


त्रिफलाशाल्मलीरास्नाराजवृक्षापरूषकैः ।  
शृतमम्बु हरेत्तूर्णं वातपित्तोद्भवं ज्वरम् ॥ ११२ ॥  


किराततिक्तममृताद्राक्षामामलकीं शठीम् ।  
निःक्वाथ्य पित्तानिलजे क्वाथं तं सगुडं पिबेत् ॥ ११३ ॥  


१९निदिग्धिकाबलारास्नात्रायमाणमृतायुतैः ।  
मसूरविदलैः क्वाथो वातपित्तज्वरं जयेत् ॥ ११४ ॥  


गुडूची पर्पटं मुस्तं किरातं विश्वभेषजम् ।  
वातपित्तज्वरे देयं पञ्चभद्रमिदं शुभम् ॥ ११५ ॥  


मधुकं सारिवे द्राक्षा मधुकं चन्दनोत्पलम् ।  
काश्मरी पद्मकं लोध्रं त्रिफलां पद्मकेशरम् ॥ ११६ ॥  


परूषकं मृणालं च न्यसेदुत्तमवारिणि ।  
मधुलाजसितायुक्तं तत्पीतमुषितं निशि ॥ ११७ ॥  


वातपित्तज्वरं दाहतृष्णामूर्च्छावमिभ्रमान् ।  
शमयेद्रक्तपित्तं च जीमूतानिव मारुतः ॥ ११८ ॥  


२०पटोलं चन्दनं मूर्वा तिक्ता पाठामृतागणः ।  
पित्तश्लेष्मारुचिच्छर्दिज्वरकण्डूविषापहः ॥ ११९ ॥  


गुडूची निम्बधान्याकं पद्मकं चन्दनानि च ।  
एष सर्वज्वरान्हन्ति गुडूच्यादिस्तु दीपनः ।  
हृल्लासारोचकच्छर्दिपिपासादाहनाशनः ॥ १२० ॥  


२१किरातं नागरं मुस्तं गुडूचीं च कफाधिके ।  
पाठोदीच्यामृणालैस्तु सह पित्ताधिके पिबेत् ॥ १२१ ॥  


२२कण्टकार्यमृता भांर्गी नागरेन्द्रयवासकम् ।  
भूनिम्बं चन्दनं मुस्तं पटोलं कटुरोहिणी ॥ १२२ ॥  


काषायं पाययेदेतत्पित्तश्लेष्मज्वरापहम् ।  
दाहतृष्णारुचिच्छर्दिकासहृत्पार्श्वशूलनुत् ॥ १२३ ॥  


सपत्रपुष्पवासाया रसः क्षौद्रसितायुतः ।  
कफपित्तज्वरं हन्ति सास्रपित्तं सकामलम् ॥ १२४ ॥  


पटोलं पिचुमर्दश्च त्रिफला मधुकं बला ।  
साधितोऽयं कषायः स्यात्पित्तश्लेष्मोद्भवे ज्वरे ॥ १२५ ॥  


२३गुडूचीन्द्रयवारिष्टपटोलं कटुरोहिणी ।  
नागरं चन्दनं मुस्तं पिप्पलीचूर्णसंयुतम् ॥ १२६ ॥  


अमृताष्टक इत्येष पित्तश्लेष्मज्वरापहः ।  
हृल्लासारोचकच्छर्दितृष्णादाहनिवारणः ॥ १२७ ॥  


पटोलयवधन्याकं मुद्गामलकचन्दनम् ।  
पैत्तिके श्लेष्मपित्तोत्थे ज्वरे तृट्च्छर्दिदाहनुत् ॥ १२८ ॥  


क्षुद्रामृताभ्यां सह नागरेण  
सपौष्करं चैव किराततिक्तम् ।  
पिबेत्कषायं त्विह पञ्चतिक्तं  
ज्वरं निहन्त्यष्टविधं समग्रम् ॥ १२९ ॥  


२४सशर्करामक्षमात्रां कटुकामुष्णवारिणा ।  
पीत्वा ज्वरे जयेज्जन्तुः कफपित्तसमुद्भवम् ॥ १३० ॥  


दीपनं कफविच्छेदि वातपित्तानुलोमनम् ।  
ज्वरघ्नं पाचनं भेदि शृतं धान्यपटोलयोः ॥ १३१ ॥  


कफवातज्वरे स्वेदान्कारयेद्रूक्षनिर्मितान् ।  
स्रोतसां मार्दवं कृत्वा नीत्वा पावकमाशयम् ॥  
हत्वा वातकफस्तम्भं स्वेदो ज्वरमपोहति ॥ १३२ ॥  


खर्परभृष्टपटस्थितकाञ्जिकसिक्तो हि बालुकास्वेदः ।  
शमयति वातकफामयमस्तकशूलाङ्गभङ्गादीन् ॥ १३३ ॥  


मुस्तनागरभूनिम्बं त्रयमेतत्त्रिकार्षिकम् ।  
कफवातामशमनं पाचनं ज्वरनाशनम् ॥ १३४ ॥  


२५पिप्पलीपिप्पलीमूलचव्यचित्रकनागरम् ।  
दीपनीयः स्मृतो वर्गः कफानिलगदापहः ॥ १३५ ॥  


पिप्पलीभिः शृतं तोयमनभिष्यन्दि दीपनम् ।  
वातश्लेष्मविकारघ्नं प्लीहज्वरविनाशनम् ॥ १३६ ॥  


आरग्वधग्रन्थिकमुस्ततिक्ता-  
हरीतकीभिः क्वथितः कषायः ।  
सामे सशूले कफवातयुक्ते  
ज्वरे हितो दीपनपाचनश्च ॥ १३७ ॥  


२६क्षुद्रामृतानागरपुष्कराह्वयैः  
कृतः कषायः कफमारुतोद्भवे  
सश्वासकासारुचिपार्श्वरुक्करे  
ज्वरे त्रिदोषप्रभवे च शस्यते ॥ १३८ ॥  


२७दशमूलीरसः पेयः कणायुक्तः कफानिले ।  
अविपाकेऽतिनिद्रायां पार्श्वरुक्श्वासकासके ॥ १३९ ॥  


मुस्तं पर्पटकः शुण्ठी गुडूची सदुरालभा ।  
कफवातारुचिच्छर्दिदाहशोषज्वरापहः ॥ १४० ॥  


दारुपर्पटभांर्ग्यब्दवचाधान्यककट्फलैः ।  
साभयाविश्वभूतिक्तैः क्वाथो हिङ्गुमधूत्कटः ॥ १४१ ॥  


कफवातज्वरे पीतो हिक्काश्वासगलग्रहान् ।  
कासशोषप्रसेकांश्च हन्यात्तरुमिवाशनिः ॥ १४२ ॥  


मात्राक्षौद्रघृतादीनां स्नेहे क्वाथेषु चूर्णवत् ।  
माक्षिकं हिङ्गु सिन्धूत्थं जरणाद्यास्तु शाणिकाः ॥ १४३ ॥  


मातुलुङ्गफलकेशरो धृतः  
सिन्धुजन्ममरिचान्वितो मुखे ।  
हन्ति वातकफरोगमास्यगं  
शोषमाशु जडतामरोचकम् ॥ १४४ ॥  


२८लङ्घनं बालुकास्वेदो नस्यं निष्ठीवनं तथा ।  
अवलेहोऽञ्जनं चैव प्राक्प्रयोज्यं त्रिदोषजे ॥ १४५ ॥  


सन्निपातज्वरे पूर्वं कुर्यादामकफापहम् ।  
पश्चाच्छ्लेष्मणि सङ्क्षीणे शमयेत्पित्तमारुतौ ॥ १४६ ॥  


त्रिरात्रं पञ्चरात्रं वा दशरात्रमथापि वा ।  
लङ्घनं सन्निपातेषु कुर्यादारोग्यदर्शनात् ॥ १४७ ॥  


दोषाणामेव सा शक्तिर्लङ्घने या सहिष्णुता ।  
नहि दोषक्षये कश्चित्सहते लङ्घनादिकम् ॥ १४८ ॥  


आर्द्रकस्वरसोपेतं सैन्धवं सकटुत्रिकम् ।  
आकण्ठं धारयेदास्ये निष्ठीवेच्च पुनः पुनः ॥ १४९ ॥  


तेनास्यहृदयाच्छ्लेष्मामन्यापार्श्वशिरोगलान् ।  
लीनोऽप्याकृष्यते शुष्को लाघवं चास्य जायते ॥ १५० ॥  


पर्वभेदोऽङ्गमर्दश्च मूर्च्छाकासगलामयाः ।  
मुखाक्षिगौरवं जाड्यमुत्क्लेशश्चोपशाम्यति ॥ १५१ ॥  


सकृद्द्वित्रिचतुः कुर्याद्दृष्ट्वा दोषबलाबलम् ।  
एतद्धि परमं प्राहुर्भेषजं सन्निपातिनाम् ॥ १५२ ॥  


मातुलुङ्गार्द्रकरसं कोष्णं त्रिलवणान्वितम् ।  
अन्यद्वा सिद्धिविहितं तीक्ष्णं नस्यं प्रयोजयेत् ॥ १५३ ॥  


तेन प्रभिद्यते श्लेष्मा प्रभिन्नश्च प्रसिच्यते ।  
शिरोहृदयकण्ठास्यपार्श्वरुक् चोपशाम्यति ॥ १५४ ॥  


२९मधूकसारसिन्धूत्थवचोषणकणाः समाः ।  
श्लक्ष्णं पिष्ट्वाम्भसा नस्यं कुर्यात्सञ्ज्ञाप्रबोधनम् ॥ १५५ ॥  


सैन्धवं श्वेतमरिचं सर्षपं कुष्ठमेव च ।  
बस्तमूत्रेण पिष्टानि नस्यं तन्द्रीनिवारणम् ॥ १५६ ॥  


शिरीषबीजगोमूत्रकृष्णामरिचसैन्धवैः ।  
अञ्जनं स्यात्प्रबोधाय सरसोनशिलावचैः ॥ १५७ ॥  


३०कट्फलं पौष्करं शृङ्गी व्योषं यासश्च कारवी ।  
श्लक्ष्णचूर्णीकृतं चैतन्मधुना सह लेहयेत् ॥ १५८ ॥  


एषावलेहिका हन्ति सन्निपातं सुदारुणम् ।  
हिक्कां श्वासं च कासं च कण्ठरोगं नियच्छति ॥ १५९ ॥  


ऊर्ध्वगश्लेष्महरणे उष्णस्वेदादिकर्मणि ।  
विरोध्युष्णे मधु त्यक्त्वा कार्यैषार्द्रकजै रसैः ॥ १६० ॥  


३१यवकोलकुलत्थानां मुद्गमूलकखण्डयोः ।  
एकैकमुष्टिमाहृत्य पचेदष्टगुणे जले ॥ १६१ ॥  


पञ्चमुष्टिक इत्येष वातपित्तकफापहः ।  
शस्यते गुल्मशूले च श्वासे कासे क्षये ज्वरे ॥ १६२ ॥  


३२पञ्चमूलीकिरातादिर्गणो योज्यस्त्रिदोषजे ।  
पित्तोत्कटे च मधुना कणया च कफोत्कटे ॥ १६३ ॥  


३३बिल्वस्योनाकगम्भारीपाटलागणिकारिकाः ।  
दीपनं कफवातघ्नं पञ्चमूलमिदं महत् ॥ १६४ ॥  


शालिपर्णी पृश्निपर्णी बृहतीद्वयगोक्षुरम् ।  
वातपित्तहरं वृष्यं कनीयः पञ्चमूलकम् ॥ १६५ ॥  


उभयं दशमूलं तु सन्निपातज्वरापहम् ।  
कासे श्वासे च तन्द्रायां पार्श्वशूले च शस्यते ।  
पिप्पलीचूर्णसंयुक्तं कण्ठहृद्ग्रहनाशनम् ॥ १६६ ॥  


३४चिरज्वरे वातकफोल्बणे वा  
त्रिदोषजे वा दशमूलमिश्रः ।  
किराततिक्तादिगणः प्रयोज्यः  
शुद्ध्यर्थिने वा विवृताविमिश्रः ॥ १६७ ॥  


३५दशमूली शठी शृङ्गी पौष्करं सदुरालभम् ।  
भांर्गी कुटजबीजं च पटोलं कटुरोहिणी ॥ १६८ ॥  


अष्टादशाङ्ग इत्येष सन्निपातज्वरापहः ।  
कासहृद्ग्रहपार्श्वार्तिश्वासहिक्कावमीहरः ॥ १६९ ॥  


भूनिम्बदारुदशमूलमहौषधाब्द-  
तिक्तेन्द्रबीजधनिकेभकणाकषायः ।  
तन्त्रीप्रलापकसनारुचिदाहमोह-  
श्वासादियुक्तमखिलं ज्वरमाशु हन्ति ॥ १७० ॥  


३६मुस्तपर्पटकोशीरदेवदारुमहौषधम् ।  
त्रिफलाधन्वयासश्च नीलीकम्पिल्लकं त्रिवृत् ॥ १७१ ॥  


किराततिक्तकं पाठा बला कटुकरोहिणी ।  
मधुकं पिप्पलीमूलं मुस्ताद्यो गण उच्यते ॥ १७२ ॥  


अष्टादशाङ्गमुदितमेतद्वा सन्निपातनुत् ।  
पित्तोत्तरे सन्निपाते हितं चोक्तं मनीषिभिः ॥  
मन्यास्तम्भे उरोघाते उरःपार्श्वशिरोग्रहे ॥ १७३ ॥  


३७शठीपुष्करमूलं च व्याघ्री शृङ्गी दुरालभा ।  
गुडूची नागरं पाठा किरातं कटुरोहिणी ॥ १७४ ॥  


एष शठ्यादिको वर्गः सन्निपातज्वरापहः ।  
कासहृद्ग्रहपार्श्वार्तिश्वासे तन्द्र्यां च शस्यते ॥ १७५ ॥  


३८बृहत्यौ पुष्करं भांर्गी शठी शृङ्गी दुरालभा ।  
वत्सकस्य च बीजानि पटोलं कटुरोहिणी ॥ १७६ ॥  


बृहत्यादिर्गणः प्रोक्तः सन्निपातज्वरापहः ।  
कासादिषु च सर्वेषु देयः सोपद्रवेषु च ॥ १७७ ॥  


३९भांर्गी पुष्करमूलं च रास्नां बिल्वं यवानिकाम् ।  
नागरं दशमूलं च पिप्पलीं चाप्सु साधयेत् ॥ १७८ ॥  


सन्निपातज्वरे देयं हृत्पार्श्वानाहशूलिनाम् ।  
कासश्वासाग्निमन्दत्वं तन्द्रीं च विनिवर्तयेत् ॥ १७९ ॥  


द्विपञ्चमूली षड्ग्रन्था विश्वगृध्रनखीद्वयात् ।  
कफवातहरः क्वाथः सन्निपातहरः परः ॥ १८० ॥  


कारवीपुष्करैरण्डत्रायन्तीनागरामृताः ।  
दशमूलीशठीशृङ्गीयासभांर्गीपुनर्नवाः ॥ १८१ ॥  


तुल्या मूत्रेण निःक्वाथ्य पीताः स्रोतोविशोधनाः ।  
अभिन्यासज्वरं घोरमाशु घ्नन्ति समुद्धतम् ॥ १८२ ॥  


मातुलुङ्गाश्वभिद्बिल्वव्याघ्रीपाठोरुबूकजः ।  
क्वाथोलवणमूत्राढ्योऽभिन्यासानाहशूलनुत् ॥ १८३ ॥  


निद्रोपेतमभिन्यासं क्षीणं विद्याद्धतौजसम् ।  
कण्ठरोधकफश्वासहिक्कासन्न्यासपीडितः ॥ १८४ ॥  


मातुलुङ्गार्द्रकरसं दशमूलाम्भसा पिबेत् ।  
व्योषाब्दत्रिफलातिक्तापटोलारिष्टवासकैः ॥ १८५ ॥  


सभूनिम्बामृतायासैस्त्रिदोषज्वरनुज्जलम् ।  
४०त्रिवृद्विशालात्रिफला कटुकारग्वधैः कृतः ॥ १८६ ॥  


सक्षारो भेदनः क्वाथः पेयः सर्वज्वरापहः ।  
स्वेदोद्गमे ज्वरे देयश्चूर्णो भृष्टकुलत्थजः ॥ १८७ ॥  


घर्षेज्जिह्वां जडां सिन्धुत्र्यूषणैः साम्लवेतसैः ।  
उच्छुष्कां स्फुटितां जिह्वां द्राक्षया मधुपिष्टया ॥ १८८ ॥  


लेपयेत्सघृतं चास्यं सन्निपातात्मके ज्वरे ।  
काकजङ्घा जटा निद्रां जनयेच्छिरसि स्थिता ॥ १८९ ॥  


सन्निपाते प्रकम्पन्तं प्रलपन्तं न बृंहयेत् ।  
तृष्णादाहाभिभूतेऽपि न दद्याच्छीतलं जलम् ॥ १९० ॥  


सन्निपातज्वरस्यान्ते कर्णमूले सुदारुणः ।  
शोथः सञ्जायते तेन कश्चिदेव प्रमुच्यते ॥ १९१ ॥  


रक्तावसेचनैः पूर्वं सर्पिःपानैश्च तं जयेत् ।  
प्रदेहैः कफपित्तघ्नैर्वमनैः कवलग्रहैः ॥ १९२ ॥  


गैरिकं पांशुकं शुण्ठीवचाकटुककाञ्जिकैः ।  
कर्णशोथहरो लेपः सन्निपातज्वरे भृशम् ॥ १९३ ॥  


कुलत्थकट्फले शुण्ठी कारवी च समांशकैः ।  
सुखोष्णैर्लेपनं कार्यं कर्णमूले मुहुर्मुहुः ॥ १९४ ॥  


४१निदिग्धिकानागरकामृतानां  
क्वाथं पिबेन्मिश्रितपिप्पलीकम् ।  
जीर्णज्वरारोचककासशूल-  
श्वासाग्निमान्द्यार्दितपीनसेषु ॥ १९५ ॥  


हन्त्यूर्ध्वगामयं प्रायः सायं तेनोपयुज्यते ।  
पिप्पलीचूर्णसंयुक्तः क्वाथश्छिन्नरुहोद्भवः ॥ १९६ ॥  


जीर्णज्वरकफध्वंसी पञ्चमूलीकृतोऽथवा ।  
कासाजीर्णारुचिश्वासहृत्पाण्डुक्रिमिरोगनुत् ॥ १९७ ॥  


जीर्णे ज्वरेऽग्निसादे च शस्यते गुडपिप्पली ।  
कलिङ्गकाः पटोलस्य पत्रं कटुकरोहिणी ॥ १९८ ॥  


पटोलं शारिवा मुस्तं पाठा कटुकरोहिणी ।  
निम्बं पटोलं त्रिफला मृद्वीका मुस्तवत्सकौ ॥ १९९ ॥  


किराततिक्तममृता चन्दनं विश्वभेषजम् ।  
गुडूच्यामलकं मुस्तमर्धश्लोकसमापनाः ॥ २०० ॥  


कषायाः शमयन्त्याशु पञ्च पञ्च विधाञ्ज्वरान् ।  
सन्ततं सततान्येद्युस्तृतीयकचतुर्थकान् ॥ २०१ ॥  


गुडप्रगाढां त्रिफलां पिबेद्वा विषमार्दितः ।  
दीर्घपत्रककर्णाख्यं नेत्रं खदिरसंयुतम् ॥ २०२ ॥  


ताम्बूलैस्तद्दिने भुक्तं प्रातर्विषमनाशनम् ।  
गुडूचीमुस्तधात्रीणां कषायं वा समाक्षिकम् ॥ २०३ ॥  


४२मुस्तामलकगुडूची-  
विश्वौषधकण्टकारिकाक्वाथः ।  
पीतः सकणाचूर्णः  
समधुर्विषमज्वरं हन्ति ॥ २०४ ॥  


महौषधामृतामुस्तचन्दनोशीरधान्यकैः ।  
क्वाथस्तृतीयकं हन्ति शर्करामधुयोजितः ॥ २०५ ॥  


वासाधात्र्युशीरादारुपथ्यानागरसाधितः ।  
सितामधुयुतः क्वाथश्चातुर्थकनिवारणः ॥ २०६ ॥  


मधुना सर्वज्वरनुच्छेफालीदलजो रसः ।  
अजाजी गुडसंयुक्ता विषमज्वरनाशिनी ।  
अग्निसादं जयेत्सम्यक् वातरोगांश्च नाशयेत् ॥ २०७ ॥  


रसोनकल्कं तिलतैलमिश्रं  
योऽश्नाति नित्यं विषमज्वरार्तः ।  
विमुच्यते सोऽप्यचिराज्ज्वरेण  
वातामयैश्चापि सुघोररूपैः ॥ २०८ ॥  


प्रातः प्रातः ससर्पिर्वा रसोनमुपयोजयेत् ।  
पिप्पलीं वर्धमानां वा पिबेत्क्षीररसाशनः ॥ २०९ ॥  


षट्पलं वा पिबेत्सर्पिः पथ्यां वा मधुना पिबेत् ।  
पयस्तैलं घृतं चैव विदारीक्षुरसं मधु ॥ २१० ॥  


सम्मर्द्य पाययेदेतद्विषमज्वरनाशनम् ।  
पिप्पली शर्करा क्षौद्रं घृतं क्षीरं यथाबलम् ॥ २११ ॥  


खजेन मथितं पेयं विषमज्वरनाशनम् ।  
पयसा वृषदंशस्य शकृद्वेगागमे पिबेत् ॥ २१२ ॥  


वृषस्य दधिमण्डेन सुरया वा ससैन्धवम् ।  
नीलिनीमजगन्धां च त्रिवृतां कटुरोहिणीम् ॥ २१३ ॥  


पिबेज्ज्वरस्यागमने स्नेहस्वेदोपपादितः ।  
सुरां समण्डां पानार्थे भक्षार्थे चरणायुधान् ॥ २१४ ॥  


तित्तिरींश्च मयूरांश्च प्रयुञ्ज्याद्विषमज्वरे ।  
अम्लोटजसहस्रेण दलेन सुकृतां पिबेत् ॥ २१५ ॥  


पेयां घृतप्लुतां जन्तुश्चातुर्थकहरां त्र्यहम् ।  
सैन्धवं पिप्पलीनां च तण्डुलाः समनःशिलाः ॥ २१६ ॥  


नेत्राञ्जनं तैलपिष्टं विषमज्वरनाशनम् ।  
व्याघ्रीरसाहिङ्गुसमा नस्यं तद्वत्ससैन्धवा ॥ २१७ ॥  


कृष्णाम्बरदृढाबद्धं गुग्गुलूलूकपुच्छजः ।  
धूपश्चातुर्थकं हन्ति तमः सूर्य इवोदितः ॥ २१८ ॥  


शिरीषपुष्पस्वरसो रजनीद्वयसंयुतः ।  
नस्यं सर्पिःसमायोगाच्चातुर्थकज्वरं जयेत् ॥ २१९ ॥  


४३नस्यं चातुर्थकं हन्ति रसो वागस्त्यपत्रजः ।  
पलङ्कषा निम्बपत्रं वचा कुष्ठं हरीतकी ॥ २२० ॥  


सर्षपाः सयवाः सर्पिर्धूपनं ज्वरनाशनम् ।  
पुरध्यामवचासर्जनिम्बार्कागुरुदारुभिः ॥ २२१ ॥  


सर्वज्वरहरो धूपः कार्योऽयमपराजितः ।  
वैडालं वा शकृद्योज्यं वेपमानस्य धूपने ॥ २२२ ॥  


अपामार्गजटा कट्यां लोहितैः सप्ततन्तुभिः ।  
बद्धा वारे रवेस्तूर्णं ज्वरं हन्ति तृतीयकम् ॥ २२३ ॥  


काकजङ्घा बला श्यामा ब्रह्मदण्डा कृताञ्जलिः ।  
पृश्निपर्णी त्वपामार्गस्तथा भृङ्गरजोऽष्टमः ॥ २२४ ॥  


एषामन्यतनं मूलं पुष्पेणोद्धृत्य यत्नतः ।  
रक्तसूत्रेण संवेष्ट्य बद्धमैकाहिकं जयेत् ॥ २२५ ॥  


मूलं जयन्त्याः शिरसा धृतं सर्वज्वरापहम् ।  
कर्मसाधारणं जह्यात्तृतीयकचतुर्थकौ ॥ २२६ ॥  


आगन्तुरनुबन्धी हि प्रायशा विषमज्वरे ।  
४४गङ्गाया उत्तरे कूले अपुत्रस्तापसो मृतः ॥ २२७ ॥  


तस्मै तिलोदकं दद्यान्मुच्यत्येकाहिको ज्वरः ।  
एतन्मन्त्रेण चाश्वत्थपत्रहस्तः प्रतर्पयेत् ॥ २२८ ॥  


सोमं सानुचरं देवं समातृगणमीश्वरम् ।  
पूजयन्प्रयतः शीघ्रं मुच्यते विषमज्वरात् ॥ २२९ ॥  


विष्णुं सहस्रमूर्धानं चराचरपतिं विभुम् ।  
स्तुवन्नामसहस्रेण ज्वरान्सर्वान्व्य पोहति ॥ २३० ॥  


४५ज्वराः कषायैर्वनमैर्लङ्घनैर्लघुभोजनैः ।  
रुक्षस्य येन शाम्यन्ति सर्पिस्तेषां भिषग्जितम् ॥ २३१ ॥  


निर्दशाहमपि ज्ञात्वा कफोत्तरमलङ्घितम् ।  
न सर्पिः पाययेत्प्राज्ञः शमनैस्तमुपाचरेत् ॥ २३२ ॥  


४६यावल्लघुत्वादशनं दद्यान्मांसरसेन तु ।  
मांसार्थमेणलावादीन्युक्त्या दद्याद्विचक्षणः ॥ २३३ ॥  


कुक्कुटांश्च मयूरांश्च तित्तिरिं क्रौञ्चमेव च ।  
गुरूष्णत्वान्न शंसन्ति ज्वरे केचिच्चिकित्सकाः ॥ २३४ ॥  


लङ्घनेनानिलबलं ज्वरे यद्यधिकं भवेत् ।  
भिषङ्मात्राविकल्पज्ञो दद्यात्तानपि कालवित् ॥ २३५ ॥  


पिप्पल्यश्चन्दनं मुस्तमुशीरं कटुरोहिणी ।  
कलिङ्गकास्तामलकी शारिवातिविषे स्थिरा ॥ २३६ ॥  


द्राक्षामलकबिल्वानि त्रायमाणा निदिग्धिका ।  
सिद्धमेतैर्घृतं सद्यो ज्वरं जीर्णमपोहति ॥ २३७ ॥  


क्षयं कासं शिरःशूलं पार्श्वशूलं हलीमकम् ।  
अङ्गाभितापमग्निं च विषमं सन्नियच्छति ॥ २३८ ॥  


पिप्पल्याद्यमिदं क्वापि तन्त्रे क्षीरेण पच्यते ।  
यत्राधिकरणे नोक्तिर्गणे स्यात्स्नेहसंविधौ ॥ २३९ ॥  


तत्रैव कल्कनिर्यूहाविष्येते स्नेहवेदिना ।  
एतद्वाक्यबलेनैव कल्कसाध्यं परं घृतम् ॥ २४० ॥  


४७जलस्नेहौषधानां तु प्रमाणं यत्र नेरितम् ।  
तत्र स्यादौषधात्स्नेहः स्नेहात्तोयं चतुर्गुणम् ॥ २४१ ॥  


अनुक्ते द्रवकार्ये तु सर्वत्र सलिलं मतम् ।  
घृततैलगुडादींश्च नैकाहादवतारयेत् ॥ २४२ ॥  


व्युषितास्तु प्रकुर्वन्ति विशेषेण गुणान्यतः ।  
स्नेहकल्को यदाङ्गुल्यावर्तितो वर्तिवद्भवेत् ॥ २४३ ॥  


वह्नौ क्षिप्ते च नो शब्दस्तदा सिद्धिं विनिर्दिशेत् ।  
शब्देऽप्युपरमं प्राप्ते फेनस्योपरमे तथा ॥ २४४ ॥  


गन्धवर्णरसादीनां सम्पत्तौ सिद्धिमादिशेत् ।  
४८पञ्चकोलैः ससिन्धूत्थैः पलिकैः पयसा समम् ॥ २४५ ॥  


सर्पिःप्रस्थं शृतं प्लीहविषमज्वरगुल्मनुत् ।  
अत्र द्रवान्तरानुक्ते क्षीरमेव चतुर्गुणम् ॥ २४६ ॥  


द्रवान्तरेण योगे हि क्षीरं स्नेहसमं भवेत् ।  
४९दशमूलीरसे सर्पिः सक्षीरे पञ्चकोलकैः ॥ २४७ ॥  


सक्षारैर्हन्ति तत्सर्वं ज्वरकासाग्निमन्दताः ।  
वातपित्तकफव्याधीन्प्लीहानं चापि पाण्डुताम् ॥ २४८ ॥  


क्वाथ्याच्चतुर्गुणं वारि पादस्थं स्याच्चतुर्गुणम् ।  
स्नेहात्स्नेहसमं क्षीरं कल्कस्तु स्नेहपादिकः ॥ २४९ ॥  


चतुर्गुणं त्वष्टगुणं द्रवद्वैगुण्यतो भवेत् ।  
पञ्चप्रभृति यत्र स्युर्द्रवाणि स्नेहसंविधौ ॥ २५० ॥  


तत्र स्नेहसमान्याहुरर्वाक्च स्याच्चतुर्गुणम् ।  
५०वासां गुडूचीं त्रिफलां त्रायमाणां यवासकम् ।  
पक्त्वा तेन कषायेण पयसा द्विगुणेन च ॥ २५१ ॥  


पिप्पलीमलमृद्वीकाचन्दनोत्पलनागरैः ।  
कल्कीकृतैश्च विपचेद्धृतं जीर्णज्वरापहम् ॥ २५२ ॥  


५१गुडूच्याःक्वाथकल्काभ्यां त्रिफलायावृषस्य च ।  
मृद्वीकाया बलायाश्च सिद्धाः स्नेहा ज्वरच्छिदः ॥ २५३ ॥  


ज्वरे पेयाः कषायाश्च सर्पिः क्षीरं विरेचनम् ।  
षडहे षडहे देयं कालं वीक्ष्यामयस्य च ॥ २५४ ॥  


जीर्णज्वरे कफे क्षीणे क्षीरं स्यादमृतोपमम् ।  
तदेव तरुणे पीतं विषवद्धन्ति मानवम् ॥ २५५ ॥  


कासाच्छ्वासाच्छिरःशूलात्पार्श्वशूलात्सपीनसात् ।  
मुच्यते ज्वरितः पीत्वा पञ्चमूलीशृतं पयः ॥ २५६ ॥  


द्रव्यादष्टगुणं क्षीरं क्षीरात्तोयं चतुर्गुणम् ।  
क्षीरावशेषः कर्तव्यः क्षीरपाके त्वयं विधिः ॥ २५७ ॥  


त्रिकण्टकबलाबिल्वगुडनागरसाधितम् ।  
वर्चोमूत्रविबन्धघ्नं शोथज्वरहरं पयः ॥ २५८ ॥  


वृश्चीरविश्ववर्षाभूपयश्चोदकमेव च ।  
पचेत्क्षीरावशिष्टं तु तद्धि सर्वज्वरापहम् ॥ २५९ ॥  


शीतं कोष्णं ज्वरे क्षीरं यथा स्वैरौषधैर्युतम् ।  
एरण्डमूलसिद्धं वा ज्वरे सपरिकर्तिके ॥ २६० ॥  


ज्वरिभ्यो बहुदोषेभ्य ऊर्ध्वं चाधश्च बुद्धिमान् ।  
दद्यात्संशोधनं काले कल्पे यदुपदेक्ष्यते ॥ २६१ ॥  


मदनं पिप्पलीभिर्वा कलिङ्गैर्मधुकेन वा ।  
युक्तमुष्णाम्बुना पीतं वमनं ज्वरशान्तये ॥ २६२ ॥  


आरग्वधं वा पयसा मृद्वीकानां रसेन वा ।  
त्रिवृतां त्रायमाणां वा पयसा ज्वरितः पिबेत् ॥ २६३ ॥  


ज्वरक्षीणस्य न हितं वमनं न विरेचनम् ।  
कामं तु पयसा तस्य निरूहैर्वा हरेन्मलान् ॥ २६४ ॥  


प्रयोजयेज्ज्वरहरान्निरूहान्सानुवासनान् ।  
पक्वाशयगते दोषे वक्ष्यन्ते ये च सिद्धिषु ॥ २६५ ॥  


गौरवे शिरसः शूले विबद्धेष्विन्द्रियेषु च ।  
जीर्णज्वरे रुचिकरं दद्याच्छीर्षविरेचनम् ॥ २६६ ॥  


अभ्यङ्गांश्च प्रदेहांश्च सस्नेहान्सानुवासनान् ।  
विभज्य शीतोष्णकृतान्दद्याज्जीर्णज्वरे भिषक् ॥ २६७ ॥  


तैराशु प्रशमं याति बहिर्मार्गगतो ज्वरः ।  
लभन्ते सुखमङ्गानि बलं वर्णश्च वर्धते ॥ २६८ ॥  


५२सुवर्चिकानागरकुष्ठमूर्वा-  
लाक्षानिशालोहितयष्टिकाभिः ।  
तैलं ज्वरे षद्गुणतक्रसिद्ध-  
मभ्यञ्जनाच्छीतविदाहनुत्स्यात् ॥ २६९ ॥  


दध्नः ससारकस्यात्र तक्रं क+इरमिष्यते ।  
घृतवत्तैलपाकोऽपि तैले फेनोऽधिकः परः ॥ २७० ॥  


५३मूर्वा लाक्षा हरिद्रे द्वे मञ्जिष्ठा सेन्द्रवारुणी ।  
बृहती सैन्धवं कुष्ठं रास्ना मांसी शतावरी ॥ २७१ ॥  


आरनालाढकेनैव तैलप्रस्थं विपाचयेत् ।  
तैलमङ्गारकं नाम सर्वज्वरविमोक्षणम् ॥ २७२ ॥  


५४लाक्षाहरिद्रामञ्जिष्ठाकल्कैस्तैलं विपाचयेत् ।  
षड्गुणेनारनालेन दाहशीतज्वरापहम् ॥ २७३ ॥  


यवचूर्णार्धकुडवं मञ्जिष्ठार्धपलेन तु ।  
तैलप्रस्थं शतगुणे काञ्जिके साधितं जयेत् ॥ २७४ ॥  


ज्वरं दाहं महावेगमङ्गानां च प्रहर्षनुत् ।  
सर्जकाञ्जिकसंसिद्धं तैलं शीताम्बुमर्दितम् ॥ २७५ ॥  


ज्वरदाहापहं लेपात्सद्यो वातास्रदाहनुत् ।  
चन्दनाद्यमगुर्वाद्यं तैलं चरककीर्तितम् ॥ २७६ ॥  


तथा नारायणं तैलं जीर्णज्वरहरं परम् ।  
अभिघातो ज्वरो न स्यात्पानाभ्यङ्गेन सर्पिषः ॥ २७७ ॥  


क्षतानां व्रणितानां च क्षतव्रणचिकित्सया ।  
ओषधीगन्धविषजौ विषपीतप्रबाधनैः ॥ २७८ ॥  


जयेत्कषायैर्मतिमान्सर्वगन्धकृतैस्तथा ।  
अभिचाराभिशापोत्थौ ज्वरौ होमादिना जयेत् ॥ २७९ ॥  


दानस्वस्त्ययनातिथ्यैरुत्पातग्रहपीडजौ ।  
क्रोधजे पित्तजित्काम्या अर्थाः सद्वाक्यमेव च ॥ २८० ॥  


आश्वासेनेष्टलाभेन वायोः प्रशमनेन च ।  
हर्षणैश्च शमं यान्ति कामक्रोधभयज्वराः ॥ २८१ ॥  


कामात्क्रोधज्वरो नाशं क्रोधात्कामसमुद्भवः ।  
याति ताभ्यामुभाभ्यां च भयशोकसमुद्भवः ॥ २८२ ॥  


भूतविद्यासमुद्दिष्टैर्बन्धावेशनताडनैः ।  
जयेद्भूताभिषङ्गोत्थं मनः सान्त्वैश्च मानसम् ॥ २८३ ॥  


व्यायामं च व्यवायं च स्नानं चङ्क्रमणानि च ।  
ज्वरमुक्तो न सेवेत यावन्नो बलवान्भवेत् ॥ २८४ ॥  


देहो लघुर्व्यपगतक्लममोहतापः  
पाको सुखे करणसौष्ठवमव्यथत्वम् ।  
स्वेदः क्षवः प्रकृतिगामिमनोऽन्नलिप्सा  
कण्डुश्च मूर्ध्नि विगतज्वरलक्षणानि ॥ २८५ ॥  


# अधिकार २

१ज्वरातिसारे पेयादिक्रमः स्याल्लङ्घिते हितः ।  
ज्वरातिसारी पेयां वा पिबेत्साम्लां शृतां नरः ॥ १ ॥  


पृश्निपर्णीबलाबिल्वनागरोत्पलधान्यकैः ।  
पाठेन्द्रयवभूनिम्बमुस्तपर्पटकामृताः ॥ २ ॥  


जयन्त्याममतीसारं सज्वरं समहौषधाः ।  
२नागरातिविषामुस्तभूनिम्बामृतवत्सकैः ॥ ३ ॥  


सर्वज्वरहरः क्वाथः सर्वातीसारनाशनः ।  
ह्रीवेरातिविषामुस्तबिल्वधान्यकनागरैः ॥ ४ ॥  


पिबेत्पिच्छाविबन्धघ्नं शूलदोषामपाचनम् ।  
सरक्तं हन्त्यतीसारं सज्वरं वाथ विज्वरम् ॥ ५ ॥  


३गुडूच्यतिविषाधान्यशुण्ठीबिल्वाब्दबालकैः ।  
पाठाभूनिम्बकुटजचन्दनोशीरपद्मकैः ॥ ६ ॥  


कषायः शीतलः पेयो ज्वरातीसारशान्तये ।  
हृल्लासारोचकच्छर्दिपिपासादाहनाशनः ॥ ७ ॥  


४उशीरं बालकं मुस्तं धन्याकं विश्वभेषजम् ।  
समङ्गाधातकीलोध्रं बिल्वं दीपनपाचनम् ॥ ८ ॥  


हन्त्यरोचकपिच्छामं विबन्धं सातिवेदनम् ।  
सशोणितमतीसारं सज्वरं वाथ विज्वरम् ॥ ९ ॥  


५पञ्चमूलीबलाबिल्वगुडूचीमुस्तनागरैः ।  
पाठाभूनिम्बह्रीवेरकुटजत्वक्फलैः शृतम् ॥ १० ॥  


हन्ति सर्वानतीसाराञ्ज्वरदोषं वमिं तथा ।  
सशूलोपद्रवं श्वासं कासं हन्यात्सुदारुणम् ॥ ११ ॥  


कलिङ्गातिविषाशुण्ठीकिराताम्बुयवासकम् ।  
ज्वरातीसारसन्तापं नाशयेदविकल्पतः ॥ १२ ॥  


वत्सकं कट्फलं दारु रोहिणी गजपिप्पली ।  
श्वदंष्ट्रा पिप्पली धान्यं बिल्वं पाठा यवानिका ॥ १३ ॥  


द्वावप्येतौ सिद्धियोगौ श्लोकार्धेनाभिभाषितौ ।  
ज्वरातीसारशमनौ विशेषाद्दाहशातनौ ॥ १४ ॥  


नागरामृतभूनिम्बबिल्ववालकवत्सकैः ।  
समुस्तातिविषोशीरैर्ज्वरातीसारहृज्जलम् ॥ १५ ॥  


मुस्तकबिल्वातिविषापाठाभूनिम्बवत्सकैः क्वाथः ।  
मकरन्दगर्भयुक्तो ज्वरातिसारौ जयेद्धोरौ ॥ १६ ॥  


घनजलपाठातिविषापथ्योत्पलधान्यरोहिणीविश्वैः ।  
सेन्द्रयवैः कृतमम्भः सातीसारं ज्वरं जयति ॥ १७ ॥  


६कलिङ्गबिल्वजम्ब्वाम्रकपित्थं सरसाञ्जनम् ।  
लाक्षाहरिद्रे ह्रीवेरं कट्फलं शुक्रनासिकाम् ॥ १८ ॥  


लोध्रं मोचरसं शङ्खं धातकीवटशुङ्गकम् ।  
पिष्ट्वा तण्डुलतोयेन वटकानक्षसम्मितान् ॥ १९ ॥  


छायाशुष्कान्पिबेच्छीघ्रं ज्वरातीसारशान्तये ।  
रक्तप्रसादनाश्चैते शूलातीसारनाशनाः ॥ २० ॥  


उत्पलं दाडिम्बत्वक्च पद्मकेशरमेव च ।  
पिबेत्तण्डुलतोयेन ज्वरातीसारनाशनम् ॥ २१ ॥  


७व्योषं वत्सकबीजं च निम्बभूनिम्बमार्कवम् ।  
चित्रकं रोहिणीं पाठां दार्वीमतिविषां समाम् ॥ २२ ॥  


श्लक्ष्णचूर्णीकृतान्सर्वांस्तत्तुल्यां वत्सकत्वचम् ।  
सर्वमेकत्र संयुज्य प्रपिबेत्तण्डुलाम्बुना ॥ २३ ॥  


सक्षौद्रं वा लिहेदेतत्पाचनं ग्राहिभेषजम् ।  
तृष्णारुचिप्रशमनं ज्वरातीसारनाशनम् ॥ २४ ॥  


कामलां ग्रहणीदोषान् गुल्मं प्लीहानमेव च ।  
प्रमेहं पाण्डुरोगं च श्वयथुं च विनाशयेत् ॥ २५ ॥  


दशमूलीकषायेण विश्वमक्षसमं पिबेत् ।  
ज्वरे च वातिसारे च सशोथे ग्रहणीगदे ॥ २६ ॥  


विडङ्गातिविषामुस्तं दारु पाठा कलिङ्गकम् ।  
मरीचेन समायुक्तं शोथातीसारनाशनम् ॥ २७ ॥  


किराताब्दामृताविश्वचन्दनोदीच्यवत्सकैः ।  
शोथातिसारशमनं विशेषाज्ज्वरनाशनम् ॥ २८ ॥  


किराताब्दामृतोदीच्यमुस्तचन्दनधान्यकैः ।  
शोथातिसारतृड्दाहशमनो ज्वरनाशनः ॥ २९ ॥  


# अधिकार ३

१आमपक्वक्रमं हित्वा नातिसारे क्रिया यतः ।  
अतः सर्वातिसारेषु ज्ञेयं पक्वामलक्षणम् ॥ १ ॥  


मज्जत्यामा गुरुत्वाद्विट् पक्वा तूत्प्लवते जले ।  
विनातिद्रवसङ्घातशैत्यश्लेष्मप्रदूषणात् ॥ २ ॥  


शकृद्दुर्गन्धिसाटोपविष्टम्भार्तिप्रसेकिनः ।  
विपरीतं निरामं तु कफात्पक्वं च मज्जति ॥ ३ ॥  


आमे विलङ्घनं शस्तमादौ पाचनमेव च ।  
कार्यं चानाशनस्यान्ते प्रद्रवं लघुभोजनम् ॥ ४ ॥  


लङ्घनमेकं मुक्त्वा न चान्यदस्तीह भेषजं बलिनः ।  
समुदीर्णं दोषचयं शमयति तत्पाचयत्यपि च ॥ ५ ॥  


ह्रीवेरशृङ्गवेराभ्यां मुस्तपर्पटकेन वा ।  
मुस्तोदीच्यशृतं तोयं देयं वापि पिपासवे ॥ ६ ॥  


भुक्तेऽन्नकाले क्षुत्क्षामं लघून्यन्नानि भोजयेत् ।  
औषधसिद्धाः पेया लाजानां सक्तवोतिसारहिता ॥ ७ ॥  


वस्त्रप्रस्रुतमण्डः पेयश्च मसूरयूषश्च ।  
गुर्वी पिण्डी खरात्यर्थं लघ्वी सैव विपर्ययात् ॥ ८ ॥  


शक्तूनामाशु जीर्येत मृदुत्वादवलेहिका ।  
२शालिपर्णी पृश्निपर्णी बृहती कण्टकारिका ॥ ९ ॥  


बलाश्वदंष्ट्राबिल्वानि पाठा नागरधान्यकम् ।  
एतदाहारसंयोगे हितं सर्वातिसारिणाम् ॥ १० ॥  


शालिपर्णीबलाबिल्वैः पृश्निपर्ण्या च साधिता ।  
दाडिमाम्ला हिताः पेयाः पित्तश्लेष्मातिसारिणाम् ॥ ११ ॥  


यवागूमुपभुञ्जानो ननु व्यञ्जनमाचरेत् ।  
शाकमांसफलैर्युक्ता यवाग्वोऽम्लाश्च दुर्जराः ॥ १२ ॥  


धान्यपञ्चकसंसिद्धो धान्यविश्वकृतोऽथवा ।  
आहारो भिषजा योज्यो वातश्लेष्मातिसारिणाम् ॥ १३ ॥  


वातपित्ते पञ्चमूल्या कफे वा पञ्चकोलकैः ।  
धान्योदीच्यशृतं तोयं तृष्णादाहातिसारनुत् ॥ १४ ॥  


आभ्यामेव सपाठाभ्यां सिद्धमाहारमाचरेत् ।  
दोषाः सन्निचया यस्य विदग्धाहारमूर्च्छिताः ॥ १५ ॥  


अतिसाराय कल्पन्ते भूयस्तान्सम्प्रवर्तयेत् ।  
न तु सङ्ग्रहणं दद्यात्पूर्वमामातिसारिणे ॥ १६ ॥  


दोषा ह्यादौ बध्यमाना जनयन्त्यामयान्बहून् ।  
शोथपाण्ड्वामयप्लीहकुष्ठगुल्मोदरज्वरान् ॥ १७ ॥  


दण्डकालसकाध्मानान् ग्रहण्यर्शोगदांस्तथा ।  
क्षीणधातुबलार्तस्य बहुदोषोऽतिनिस्रुतः ॥ १८ ॥  


आमोऽपि स्तम्भनीयः स्यात्पाचनान्मरणं भवेत् ।  
स्तोकं स्तोकं विबन्धं वा सशूलं योऽतिसार्यते ॥ १९ ॥  


अभयापिप्पलीकल्कैः सुखोष्णैस्तं विरेचयेत् ।  
३धन्याकं नागरं मुस्तं वालकं बिल्वमेव च ॥ २० ॥  


आमशूलविबन्धघ्नं पाचनं वह्निदीपनम् ।  
इदं धान्यचतुष्कं स्यात्पित्ते शुण्ठीं विना पुनः ॥ २१ ॥  


पिप्पलीं नागरं धान्यं भूतिकं चाभयां वचाम् ।  
ह्रीवेरभद्रमुस्तानि बिल्वं नागरधान्यकम् ॥ २२ ॥  


पृश्निपर्ण्या श्वदंष्ट्रा च समङ्गा कण्टकारिका ।  
तिस्रः प्रमथ्या विहिताः श्लोकार्धैरतिसारिणाम् ॥ २३ ॥  


कफपित्ते च वाते च क्रमादेताः प्रकीर्तिताः ।  
सञ्ज्ञा प्रमथ्या ज्ञातव्या योगे पाचनदीपने ॥ २४ ॥  


त्र्यूषणातिविषाहिङ्गुबलासौवर्चलाभयाः ।  
पीत्वोष्णेनाम्भसा हन्यादामातीसारमुद्धतम् ॥ २५ ॥  


अथवा पिप्पलीमूलपिप्पलीद्वयचित्रकान् ।  
सौवर्चलवचाव्योषहिङ्गुप्रतिविषाभयाः ॥ २६ ॥  


पिबेच्छ्लेष्मातिसारार्तश्चूर्णिताश्चोष्णवारिणा ।  
हरिद्रादिं वचादिं वा पिबेदामेषु बुद्धिमान् ॥ २७ ॥  


खण्डयूषयवागूषु पिप्पल्यादिं प्रयोजयेत् ।  
तक्रे कपित्थचाङ्गेरीमरिचाजाजिचित्रकैः ॥ २८ ॥  


सुपक्वः खण्डयूषोऽयमयं काम्बलिकोऽपरः ।  
दध्याम्लो लवणस्नेहतिलमाससमन्वितः ॥ २९ ॥  


नागरातिविषामुस्तैरथवा धान्यनागरैः ।  
तृष्णातीसारशूलघ्नं पाचनं दीपनं लघु ॥ ३० ॥  


पाठावत्सकबीजानि हरीतक्यो महौषधम् ।  
एतदामसमुत्थानमतीसारं सवेदनम् ॥ ३१ ॥  


कफात्मकं सपित्तं च वर्चो बध्नाति च ध्रुवम् ।  
पयस्युत्क्वाथ्य मुस्तां वा विंशतिं भद्रकाह्वयाः ॥ ३२ ॥  


क्षीरावशिष्टं तत्पीतं हन्यादामं सवेदनम् ।  
पक्वोऽसकृदतीसारो ग्रहणीमार्द्रवाद्यदा ॥ ३३ ॥  


प्रवर्तते तदा कार्यः क्षिप्रं साङ्ग्रहिको विधिः ।  
पञ्चमूलीबलाविश्वधान्यकोत्पलबिल्वजाः ॥ ३४ ॥  


वातातिसारिणे देयास्तक्रेणान्यतमेन वा ।  
४कञ्चटजम्बूदाडिमशृङ्गाटकपत्रबिल्वह्रीवेरम् ॥ ३५ ॥  


जलधरनागरसहितं गङ्गामपि वेगिनीं रुन्ध्यात् ।  
कृत्वालवालं सुदृढं पिष्टैर्वामलकैर्भिषक् ॥ ३६ ॥  


आर्द्रकस्वरसेनाशु पूरयेन्नाभिमण्डलम् ।  
नदीवेगोपमं घोरमतीसारं निरोधयेत् ॥ ३७ ॥  


किराततिक्तकं मुस्तं वत्सकं सरसाञ्जनम् ।  
पिबेत्पित्तातिसारघ्नं सक्षौद्रं वेदनापहम् ॥ ३८ ॥  


पलं वत्सकबीजस्य श्रपयित्वा जलं पिबेत् ।  
यो रसाशी जयेच्छीघ्रं सपैत्तं जठरामयम् ॥ ३९ ॥  


मधुकं कट्फलं लोध्रं दाडिमस्य फलत्वचम् ।  
पित्तातिसारे मध्वाक्तं पाययेत्तण्डुलाम्बुना ॥ ४० ॥  


कुटजातिविषा मुस्तं हरिद्रा पर्णिनीद्वयम् ।  
सक्षौद्रशर्करं शस्तं पित्तश्लेष्मातिसारिणाम् ॥ ४१ ॥  


कुटजत्वक्फलं मुस्तं क्वाथयित्वा जलं पिबेत् ।  
अतीसारं जयत्याशु शर्करामधुयोजितम् ॥ ४२ ॥  


बिल्वचूतास्थिनिर्यूहः पीतः सक्षौद्रशर्करः ।  
निहन्याच्छर्द्यतीसारं वैश्वानर इवाहुतिम् ॥ ४३ ॥  


पटोलयवधन्याकक्वाथः पेयः सुशीतलः ।  
शर्करामधुसंयुक्तश्छर्द्यतीसारनाशनः ॥ ४४ ॥  


प्रियङ्ग्वञ्जनमुस्ताख्यं पाययेत्तु यथाबलम् ।  
तृष्णातिसारच्छर्दिघ्नं सक्षौद्रं तण्डुलाम्बुना ॥ ४५ ॥  


कलिङ्गकवचामुस्तं दारु सातिविषं समम् ।  
कल्कं तण्डुसतोयेन पिबेत्पित्तानिलामयी ॥ ४६ ॥  


कुटजं दाडिमं मुस्तं धातकीबिल्वबालकम् ।  
लोध्रचन्दनपाठाश्च कषायं मधुना पिबेत् ॥ ४७ ॥  


सामे सशूले रक्तेऽपि पिच्छास्रावेषु शस्यते ।  
कुटजादिरिति ख्यातः सर्वातीसारनाशनः ॥ ४९ ॥  


समङ्गातिविषा मुस्तं विश्वं ह्रीवेरधातकी ।  
कुटजत्वक्फलं विल्वं क्वाथः सर्वातिसारनुत् ॥ ५० ॥  


दलोत्थः स्वरसः पेयो हिज्जलस्य समाक्षिकः ।  
जयत्याममतीसारं क्वाथो वा कुटजत्वचः ॥ ५१ ॥  


वटारोहं तु सम्पिष्य श्लक्ष्णं तण्डुलवारिणा ।  
तं पिबेत्तक्रसंयुक्तमतीसाररुजापहम् ॥ ५२ ॥  


तण्डुलजलपिष्टाङ्कोठमूलकर्षार्धपानमपहरति ।  
सर्वातिसारग्रहणीरोगसमूहं महाघोरम् ॥ ५३ ॥  


कल्कः कोमलववोलदलात्पीतोऽतिसारहा ।  
कुटजत्वक्कृतः क्वाथो घनीभूतः सुशीतलः ॥ ५४ ॥  


लोहितोतिविषायुक्तः सर्वातीसारनुद्भवेत् ।  
वदन्त्यत्राष्टमांशेन क्वाथादतिविषारजः ॥ ५५ ॥  


प्रक्षिप्यत्वात्पादिकं तु लेहादिति च नो मतिः ।  
५सदार्व्यङ्कोटपाठानां मूलं त्वक् कुटजस्य च ॥ ५६ ॥  


शाल्मलीशालनिर्यासधातकीलोध्रदाडिमम् ।  
पिष्ट्वाक्षसम्मितान्कृत्वा वटकांस्तण्डुलाम्बुना ॥ ५७ ॥  


तेनैव मधुसंयुक्तानेकैकान्प्रातरुत्थितः ।  
पिबेदत्ययमापन्नो विड्विसर्गेण मानवः ।  
अङ्कोटवटको नाम्ना सर्वातीसारनाशनः ॥ ५८ ॥  


पयस्यर्धोदके छागे ह्रीवेरोत्पलनागरैः ।  
पेया रक्तातिसारघ्नी पृश्निपर्ण्या च साधिता ॥ ५९ ॥  


रसाञ्जनं सातिविषं कुटजस्य फलं त्वचम् ।  
धातकी शृङ्गवेरं च प्रपिबेत्तण्डुलाम्बुना ॥ ६० ॥  


क्षौद्रेण युक्तं नुदति रक्तातीसारमुल्बणम् ।  
मन्दं दीपयते चाग्निं शूलं चापि निवर्तयेत् ॥ ६१ ॥  


विडङ्गातिविषा मुस्तं दारु पाठा कलिङ्गकम् ।  
मरिचेन समायुक्तं शोथातीसारनाशनम् ॥ ६२ ॥  


६सवत्सकः सातिविषः सबिल्वः  
सोदीच्यमुस्तैश्चकृतः कषायः ।  
सामे सशूले सह शोणिते च  
चिरप्रवृत्तेऽपि हितोऽतिसारे ॥ ६३ ॥  


कषायो मधुना पीतस्त्वचो दाडिमवत्सकात् ।  
सद्यो जयेदतीसारं सरक्तं दुर्निवारकम् ॥ ६४ ॥  


गुडेन खादयेद्बिल्वं रक्तातीसारनाशनम् ।  
आमशूलविबन्धघ्नं कुक्षिरोगविनाशनम् ॥ ६५ ॥  


बिल्वाब्दधातकीपाठाशुण्ठीमोचरसाः समाः ।  
पीता रुन्धन्त्यतीसारं गुडतक्रेण दुर्जयम् ॥ ६६ ॥  


शल्लकीबदरीजम्बुप्रियालाम्रार्जुनत्वचः ।  
पीताः क्षीरेण मध्वाढ्याः पृथक् शोणितनाशनाः ॥ ६७ ॥  


जम्ब्वाम्रामलकीनां तु पल्लवानथ कुट्टयेत् ।  
सङ्गृह्य स्वरसं तेषामजाक्षीरेण योजयेत् ॥ ६८ ॥  


तं पिबेन्मधुना युक्तं रक्तातीसारनाशनम् ।  
बिल्वं छागपयःसिद्धं सितामोचरसान्वितम् ॥ ६९ ॥  


कलिङ्गचूर्णसंयुक्तं रक्तातीसारनाशनम् ।  
ज्येष्ठाम्बुना तण्डुलीयं पीतं च ससितामधु ॥ ७० ॥  


पीत्वा शतावरीकल्कं पयसा क्षीरभुग्जयेत् ।  
रक्तातिसारी पीत्वा च तया सिद्धं घृतं नरः ॥ ७१ ॥  


७कुटजस्य पलं ग्राह्यमष्टभागजले शृतम् ।  
तथैव विपचेद्भूयो दाडिमोदकसंयुतम् ॥ ७२ ॥  


यावच्चैवं लसीकाभं शृतं तमुपकल्पयेत् ।  
तस्यार्धकर्षं तक्रेण पिबेद्रक्तातिसारवान् ॥ ७३ ॥  


अवश्यमरणीयोऽपि मृत्योर्याति न गोचरम् ।  
क्वाथतुल्यं दाडिमाम्बुभागानुक्तौ समं यतः ॥ ७४ ॥  


कल्कस्तिलानां कृष्णानां शर्कराभागसंयुतः ।  
आजेन पयसा पीतः सद्यो रक्तं नियच्छति ॥ ७५ ॥  


गुददाहे प्रपाके वा पटोलमधुकाम्बुना ।  
सेकादिकं प्रशंसन्ति छागेन पयसापि वा ॥ ७६ ॥  


गुदभ्रंशे प्रकर्तव्या चिकित्सा तत्प्रकीर्तिता ।  
अवेदनं सुसम्पक्वं दीप्ताग्नेः सुचिरोत्थितम् ।  
नानावर्णमतीसारं पुटपाकैरुपाचरेत् ॥ ७७ ॥  


स्निग्धं घनं कुटजवल्कमजन्तुजग्ध-  
मादाय तत्क्षणमतीव च पोथयित्वा ।  
जम्बूपलाशपुटतण्डुलतोयसिक्तं  
बद्धं कुशेन च बहिर्घनपङ्कलिप्तम् ॥ ७८ ॥  


सुस्विन्नमेतदवपीड्य रसं गृहीत्वा  
क्षौद्रेण युक्तमतिसारवते प्रदद्यात् ।  
कृष्णात्रिपुत्रमतपूजित एष योगः  
सर्वातिसारहरणे स्वयमेव राजा ॥ ७९ ॥  


स्वरसस्य गुरुत्वेन पुटपाकपलं पिबेत् ।  
पुटपाकस्य पाकोऽयं बहिरारक्तवर्णता ॥ ८० ॥  


८त्वक् पिण्डं दीर्घवृन्तस्य काश्मरीपत्रवेष्टितम् ।  
मृदावलिप्तं सुकृतमङ्गारेष्ववकूलयेत् ॥ ८१ ॥  


स्विन्नमुद्धृत्य निष्पीड्य रसमादाय यत्नतः ।  
शीतीकृतं मधुयुतं पाययेदुदरामये ॥ ८२ ॥  


शतं कुटजमूलस्य क्षुण्णं तोयार्मणे पचेत् ।  
क्वाथे पादावशेषेऽस्मिंल्लेहं पूते पुनः पचेत् ॥ ८३ ॥  


सौवर्चलयवक्षारबिडसैन्धवपिप्पली ।  
धातकीन्द्रयवाजाजीचूर्णं दत्वा पलद्वयम् ॥ ८४ ॥  


लिह्याद्बदरमात्रं तच्छृतं क्षौद्रेण संयुतम् ।  
पक्वापक्वमतीसारं नानावर्णं सवेदनम् ।  
दुर्वारं ग्रहणीरोगं जयेच्चैव प्रवाहिकाम् ॥ ८५ ॥  


९तुलामथार्द्रां गिरिमल्लिकायाः  
सङ्क्षुद्य पक्त्वा रसमाददीत ।  
तस्मिन्सुपूते पलसम्मितानि  
श्लक्ष्णानि पिष्ट्वा सह शाल्मलेन ॥ ८६ ॥  


पाठां समङ्गातिविषां समुस्तां  
बिल्वं च पुष्पाणि च धातकीनाम् ।  
प्रक्षिप्य भूयो विपचेत्तु ताव-  
द्दर्वीप्रलेपः स्वरसस्तु यावत् ॥ ८७ ॥  


पीतस्त्वसौ कालविदा जलेन  
मण्डेन वाजापयसाऽथवाऽपि ।  
निहन्ति सर्वं त्वतिसारमुग्रं  
कृष्णं सितं लोहितपीतकं वा ॥ ८८ ॥  


दोषं ग्रहण्या विविधं च रक्तं  
शूलं तथार्शांसि सशोणितानि ।  
असृग्दरं चैवमसाध्यरूपं  
निहन्त्यवश्यं कुटजाष्टकोऽयम् ॥ ८९ ॥  


१०तुलाद्रव्ये जलद्रोणो द्रोणे द्रव्यतुला मता ।  
वत्सकस्य च बीजानि दार्व्याश्च त्वच उत्तमाः ॥ ९० ॥  


पिप्पली शृङ्गवेरं च लाक्षा कटुकरोहिणी ।  
षड्भिरेभिर्घृतं सिद्धं पेयं मण्डावचारितम् ।  
अतीसारं जयेच्छीघ्रं त्रिदोषमपि दारुणम् ॥ ९१ ॥  


११क्षीरिद्रुमाभिरुरसे विपक्वं  
तज्जैश्च कल्कैः पयसा च सर्पिः ।  
सितोपलार्धं मधु पादयुक्तं  
रक्तातिसारं शमयत्युदीर्णम् ॥ ९२ ॥  


जीर्णेऽमृतोपमं क्षीरमतीसारे विशेषतः ।  
छागं तु भेषजैः सिद्धं देयं वा वारिसाधितम् ॥ ९३ ॥  


बालं बिल्वं गुडं तैलं पिप्पलीविश्वभेषजम् ।  
लिह्याद्वाते प्रतिहते सशूले सप्रवाहिके ॥ ९४ ॥  


पयसा पिप्पलीकल्कः पीतो वा मरिचोद्भवः ।  
त्र्यहात्प्रवाहिकां हन्ति चिरकालानुबन्धिनीम् ॥ ९५ ॥  


कल्कः स्याद्बालबिल्वानां तिलकल्कश्च तत्समः ।  
दध्नः साराम्लः स्नेहाढ्यः खण्डो हन्यात्प्रवाहिकाम्  
बिल्वोषणं गुडं लोध्रं तैलं लिह्यात्प्रवाहणे ॥ ९६ ॥  


दध्ना ससारेण समाक्षिकेण  
भुञ्जीत निश्चारकपीडितस्तु ।  
सुतप्तकुष्यक्वथितेन वापि  
क्षीरेण शीतेन मधुप्लुतेन ॥ ९७ ॥  


दीप्ताग्निर्निष्पुरीषो यः सार्यते फेनिलं शकृत् ।  
स पिबेत्फाणितं शुण्ठीदधितैलपयोघृतम् ॥ ९८ ॥  


शोथं शूलं ज्वरं तृष्णां श्वासं कासमरोचकम् ।  
छर्दिं मूर्च्छां च हिक्कां च दृष्ट्वातीसारिणं त्यजेत् ।  
बहुमेही नरो यस्तु भिन्नविट्को न जीवति ॥ ९९ ॥  


स्नानाभ्यङ्गावगाहांश्च गुरुस्निग्धातिभोजनम् ।  
व्यायाममग्निसन्तापमतिसारी विवर्जयेत् ॥ १०० ॥  


# अधिकार ४

१ग्रहणीमाश्रितं दोषमजीर्णवदुपाचरेत् ।  
अतीसारोक्तविधिना तस्यामं च विपाचयेत् ॥ १ ॥  


शरीरानुगते सामे रसे लङ्घनपाचनम् ।  


विशुद्धामाशयायास्मै पञ्चकोलादिभिर्युतम् ।  
दद्यात्पेयादिलघ्वन्नं पुनर्योगांश्च दीपकान् ॥ २ ॥  


कपित्थबिल्वचाङ्गेरी तक्रदाडिमसाधिता ।  
पाचनी ग्रहणी पेया सवाते पाञ्चमूलिकी ॥ ३ ॥  


ग्रहणीदोषिणां तक्रं दीपनं ग्राहि लाघवात् ।  
पथ्यं मधुरपाकित्वान्न च पित्तप्रकोपनम् ॥ ४ ॥  


कषायोष्णविकाशित्वाद्रौक्षाच्चैव कफे हितम् ।  
वाते स्वाद्वम्लसान्द्रत्वात्सद्यस्कमविदाहितम् ॥ ५ ॥  


शुण्ठीं समुस्तातिविषां गुडूचीं  
पिबेज्जलेन क्वथितां समांशाम् ।  
मन्दानलत्वे सततामताया-  
मामानुबन्धे ग्रहणीगदे च ॥ ६ ॥  


धन्याकातिविषोदीच्ययवानीमुस्तनागरम् ।  
बलाद्विपर्णी बिल्वं च दद्याद्दीपनपाचनम् ॥ ७ ॥  


२चित्रकं पिप्पलीमूलं द्वौ क्षारौ लवणानि च ।  
व्योषहिङ्ग्वजमोदां च चव्यं चैकत्र चूर्णयेत् ॥ ८ ॥  


गुटिका मातुलुङ्गस्य दाडिमाम्लरसेन वा ।  
कृता विपाचयत्यामं दीपयत्याशु चानलम् ॥ ९ ॥  


सौवर्चलं सैन्धवं च बिडमौद्भिदमेव च ।  
सामुद्रेण समं पञ्च लवणान्यत्र योजयेत् ॥ १० ॥  


श्रीफलशलाटुकल्को  
नागरचूर्णेन मिश्रितः सगुडः ।  
ग्रहणीगदमत्युग्रं  
तक्रभुजा शीलितो जयति ॥ ११ ॥  


जम्बूदाडिमशृङ्गाटपाठाकञ्चटपल्लवैः ।  
पक्वं पर्युषितं बालबिल्वं सगुडनागरम् ॥ १२ ॥  


हन्ति सर्वानतीसारान्ग्रहणीमतिदुस्तराम् ।  
नागरातिविषामुस्तक्वाथः स्यादामपाचनः ॥ १३ ॥  


चूर्णं हिङ्ग्वष्टकं वातग्रहण्यां तु घृतानि च ।  
३नागरातिविषामुस्तं धातकीं सरसाञ्जनम् ॥ १४ ॥  


वत्सकत्वक्फलं बिल्वं पाठां कटुकरोहिणीम् ।  
पिबेत्समांशं तच्चूर्णं सक्षौद्रं तण्डुलाम्बुना ॥ १५ ॥  


पैत्तिके ग्रहणीदोषे रक्तं यश्चोपवेश्यते ।  
अर्शांस्यथ गुदे शूलं जयेच्चैव प्रवाहिकाम् ॥ १६ ॥  


नागराद्यमिदं चूर्णं कृष्णात्रेयेण पूजितम् ।  
शीतकषायमानेन तण्डुलोदककल्पना ॥ १७ ॥  


केऽप्यष्टगुणतोयेन प्राहुस्तण्डुलभावनाम् ।  
४भूनिम्बकटुकाव्योषमुस्तकेन्द्रयवान्समान् ॥ १८ ॥  


द्वौ चित्रकाद्वत्सकत्वग्भागान्षोडश चूर्णयेत् ।  
गुडशीताम्बुना पीतं ग्रहणीदोषगुल्मनुत् ॥ १९ ॥  


कामलाज्वरपाण्डुत्वमेहारुच्यतिसारनुत् ।  
गुडयोगाद्गुडाम्बु स्याद्गुडवर्णरसान्वितम् ॥ २० ॥  


ग्रहण्यां श्लेष्मदुष्टायां वमितस्य यथाविधि ।  
कट्वम्ललवणक्षारैस्तीक्ष्णैश्चाग्निं विवर्धयेत् ॥ २१ ॥  


समूलां पिप्पलीं क्षारौ द्वौ पञ्च लवणानि च ।  
मातुलुङ्गाभयारास्नाशठीमरिचनागरम् ॥ २२ ॥  


कृत्वा समांशं तच्चूर्णं पिबेत्प्रातः सुखाम्बुना ।  
श्लैष्मिके ग्रहणीदोषे बलवर्णाग्निवर्धनम् ॥ २३ ॥  


एतैरेवौषधैः सिद्धं सर्पिः पेयं समारुते ।  
भल्लातकं त्रिकटुकं त्रिफला लवणत्रयम् ॥ २४ ॥  


अन्तर्धूमं द्विपलिकं गोपुरीषाग्निना दहेत् ।  
सक्षारः सर्पिषा पेयो भोज्ये वाप्यवचारितः ॥ २५ ॥  


हृत्पाण्डुग्रहणीदोषगुल्मोदावर्तशूलनुत् ।  
सर्वजायां ग्रहण्यां तु सामान्यो विधिरिष्यते ॥ २६ ॥  


चूर्णं मरिचमहौषध  
कुटजत्वक्सम्भवं क्रमाद्द्विगुणम् ।  
गुडमिश्रमथितपीतं  
ग्रहणीदोषापहं ख्यातम् ॥ २७ ॥  


५पाठाबिल्वानलव्योषजम्बूदाडिमधातकी ।  
कटुकातिविषामुस्तदार्वीभूनिम्बवत्सकैः ॥ २८ ॥  


सर्वैरेतैः समं चूर्णं कौटजं तण्डुलाम्बुना ।  
सक्षौद्रं च पिबेच्छर्दिज्वरातीसारशूलवान् ॥ २९ ॥  


तृड्दाहग्रहणीदोषारोचकानलसादजित् ।  
६यवानीपिप्पलीमूलचतुर्जातकनागरैः ॥ ३० ॥  


मरिचाग्निजलाजाजीधान्यसौवर्चलैः समैः ।  
वृक्षाम्लधातकीकृष्णाबिल्वदाडिमतिन्दुकैः ॥ ३१ ॥  


त्रिगुणैः षड्गुणसितैः कपित्थाष्टगुणैः कृतः ।  
चूर्णोऽतिसारग्रहणीक्षयगुल्मगलामयान् ॥ ३२ ॥  


कासं श्वासारुचिं हिक्कां कपित्थाष्टमिदं जयेत् ।  
७कर्षोन्मिता तुगाक्षीरी चातुर्जातं द्विकार्षिकम् ॥ ३३ ॥  


यवानीधान्यकाजाजीग्रन्थिव्योषं पलांशिकम् ।  
पलानि दाडिमादष्टौ सितायाश्चैकतः कृतः ॥ ३४ ॥  


गुणैः कपित्थाष्टकवच्चूर्णोऽयं दाडिमाष्टकः ।  
८चतुःपलं सुधाकाण्डात्त्रिपलं लवणत्रयात् ॥ ३५ ॥  


वार्ताकुकुडवश्चार्कादष्टौ द्वे चित्रकात्पले ।  
दग्धानि वार्ताकुरसे गुडिका भोजनोत्तराः ॥ ३६ ॥  


भुक्तं भुक्तं पचन्त्याशु कासश्वासार्शसां हिताः ।  
विषूचिकाप्रतिश्यायहृद्रोगघ्नाश्च ता हिताः ॥ ३७ ॥  


९त्र्यूषणत्रिफलाकल्के बिल्वमात्रे गुडात्पले ।  
सर्पिषोऽष्टपलं पक्त्वा मात्रां मन्दानलः पिबेत् ॥ ३८ ॥  


मसूरस्य कषायेण बिल्वगर्भं पचेद्धृतम् ।  
हन्ति कुक्ष्यामयान्सर्वान्ग्रहणीपाण्डुकामलाः ॥ ३९ ॥  


केवलं ब्रीहिप्राण्यङ्गक्वाथो व्युष्टस्तु दोषलः ।  
१०विश्वौषधस्य गर्भेण दशमूलजले शृतम् ।  
घृतं निहन्याच्छ्वयथुं ग्रहणीसामतामयम् ॥ ४० ॥  


घृतं नागरकल्केन सिद्धं वातानुलोमनम् ।  
ग्रहणीपाण्डुरोगघ्नं प्लीहकासज्वरापहम् ॥ ४१ ॥  


११चित्रकक्वाथकल्काभ्यां ग्रहणीघ्नं शृतं हविः ।  
गुल्मशोथोदरप्लीहशूलार्शोघ्नं प्रदीपनम् ॥ ४२ ॥  


१२बिल्वाग्निचव्यार्द्रकशृङ्गवेर-  
क्वाथेन कल्केन च सिद्धमाज्यम् ।  
सच्छागदुग्धे ग्रहणीगदोत्थे  
शोथाग्निमान्द्यारुचिनुद्वरिष्ठम् ॥ ४३ ॥  


१३नागरं पिप्पलीमूलं चित्रको हस्तिपिप्पली ।  
श्वदंष्ट्रा पिप्पली धान्यं बिल्वं पाठा यवानिका ॥ ४४ ॥  


चाङ्गेरीस्वरसे सर्पिः कल्कैरेतैर्विपाचितम् ।  
चतुर्गणे च दध्ना च तद्धृतं कफवातनुत् ॥ ४५ ॥  


अर्शांसि ग्रहणीदोषं मूत्रकृच्छ्रं प्रवाहिकाम् ।  
गुदभ्रंशार्तिमानाहं घृतमेतद्व्यपोहति ॥ ४६ ॥  


१४मरिचं पिप्पलीमूलं नागरं पिप्पली तथा ।  
भल्लातकं यवानी च विडङ्गं हस्तिपिप्पली ॥ ४७ ॥  


हिङ्गु सौवर्चलं चैव बिडसैन्धवदार्व्यथ ।  
सामुद्रं सयवक्षारं चित्रको वचया सह ॥ ४८ ॥  


एतैरर्धपलैर्भागैर्घृतप्रस्थं विपाचयेत् ।  
दशमूलीरसे सिद्धं पयसा द्विगुणेन च ॥ ४९ ॥  


मन्दाग्नीनां हितं सिद्धं ग्रहणीदोषनाशनम् ।  
विष्टम्भमामं दौर्बल्यं प्लीहानमपकर्षति ॥ ५० ॥  


कासं श्वासं क्षयं चैव दुर्नाम सभगन्दरम् ।  
कफजान्हन्ति रोगांश्च वातजान्क्रिमिसम्भवान् ॥ ५१ ॥  


तान्सर्वान्नाशयत्याशु शुष्कं दार्व्यनलो यथा ।  
१५सौवर्चलं पञ्चकोलं सैन्धवं हपुषां वचाम् ॥ ५२ ॥  
अजमोदां यवक्षारं हिङ्गु जीरकमौद्भिदम् ।  
कृष्णाजाजी सभूतीकं कल्कीकृत्य पलार्धकम् ॥ ५३ ॥  


आर्द्रकस्य रसं चुक्रं क्षीरं मस्त्वम्लकाञ्जिकम् ।  
दशमूलकषायेण घृतप्रस्थं विपाचयेत् ॥ ५४ ॥  


भक्तेन सह दातव्यं निर्भक्तं वा विचक्षणैः ।  
क्रिमिप्लीहोदराजीर्णज्वरकुष्ठप्रवाहिकाम् ॥ ५५ ॥  


वातरोगान्कफव्याधीन्हन्याच्छूलमरोचकम् ।  
पाण्डुरोगं क्षयं कासं दौर्बल्यं ग्रहणीगदम् ॥ ५६ ॥  


महाषट्पलकं नाम वृक्षमिन्द्राशनिर्यथा ।  
१६यन्मस्त्वादि शुचौ भाण्डे सगुडक्षौद्रकाञ्जिकम् ॥ ५७ ॥  


धान्यराशौ त्रिरात्रस्थं शुक्तं चुक्रं तदुच्यते ।  
लवणं गुडमध्वारनालमस्तु क्रमादिह ॥ ५८ ॥  


१७प्रस्थं तण्डुलतोयतस्तुषजला-  
त्प्रस्थत्रयं चाम्लतः  
प्रस्थार्धन्दधितोऽम्लमूलकपला-  
न्यष्टौगुडान्मानिके ।  
मान्यौ शोधितशृङ्गवेरसकला-  
द्द्वे सिन्ध्वजाज्योः पले  
द्वे कृष्णोषणयोर्निशापलयुगं  
निक्षिप्य भाण्डे दृढे ॥ ५९ ॥  


स्निग्धे धान्ययवादिराशिनिहितं  
त्रीन्वासरान्स्थापयेत्  
ग्रीष्मे तोयधरात्यये च चतुरो  
वर्षासु पुष्पागमे ।  
षट्शीतेऽष्टदिनान्यतः परमिदं  
विस्राव्य सञ्चूर्णयेत्  
चातुर्जातपलेन संहितमिदं  
शुक्रं च चुक्रं च तत् ॥ ६० ॥  


हन्याद्वातकफामदोषजनिता-  
न्नानाविधानामयान्  
दुर्नामानिलगुल्मशूलजठरा-  
न्हत्वानलं दीपयेत् ॥ ६१ ॥  


१८यमान्यामलकं पथ्या मरिचं त्रिपलांशिकम्  
लवणानि पलांशानि पञ्च चैकत्र चूर्णयेत् ॥ ६२ ॥  


तत्र कंसासुतं जातं तक्रारिष्टं पिबेन्नरः ।  
दीपनं शोथगुल्मार्शःक्रिमिमेहोदरापहम् ॥ ६३ ॥  


१९वाट्यस्य दद्याद्ययवशक्तुकानां  
पृथक् पृथक् त्वाढकसम्मितं च ।  
मध्यप्रमाणानि च मूलकानि  
दद्याच्चतुःषष्टिसकल्पितानि ॥ ६४ ॥  


द्रोणेऽम्भसः प्लाव्य घटे सुधौते  
दद्यादिदं भेषजजातयुक्तम् ।  
क्षारद्वयं तुम्बुरुवस्तगन्धा-  
धनीयकं स्याद्बिडसैन्धवं च ॥ ६५ ॥  


सौवर्चलं हिङ्गु शिराटिका च  
चव्यं च दद्याद्द्विपलप्रमाणम् ।  
इमानि चान्यानि पलोन्मितानि  
विजर्जरीकृत्य घटे क्षिपेच्च ॥ ६६ ॥  


कृष्णामजाजीमुपकुञ्चिकां च  
तथासुरीं कारविचित्रकं च ।  
पक्षस्थितोऽयं बलवर्णदेह-  
वयः करोऽतीव बलप्रदं च ॥ ६७ ॥  


कां जीवयामीति यतः प्रवृत्त-  
स्तत्काञ्जिकेति प्रवदन्ति तज्ज्ञाः ।  
आयामकालाज्जरयेच्च भक्त-  
मायामकेति प्रवदन्ति चैनम् ॥ ६८ ॥  


दकोदरं गुल्ममथ प्लिहानं  
हृद्रोगमानाहमरोचकं च ।  
मन्दाग्नितां कोष्ठगतं च शूल-  
मार्शेविकारान्सभगन्दरांश्च ॥ ६९ ॥  


वातामयानाशु निहन्ति सर्वान्  
संसेव्यमानं विविधान्नराणाम् ॥ ७० ॥  


२०प्रस्थत्रयेणामलकीरसस्य  
शुद्धस्य दत्त्वार्धतुलां गुडस्य ।  
चूर्णीकृतैर्ग्रन्थिकजीरचव्य-  
व्योषेभकृष्णाहपुषाजमोदैः ॥ ७१ ॥  


विडङ्गसिन्धुत्रिफलायमानी-  
पाठाग्निघान्यैश्च पलप्रमाणैः ।  
दत्त्वा त्रिवृच्चूर्णपलानि चाष्टा-  
वष्टौ च तैलस्य पचेद्यथावत् ॥ ७२ ॥  


तं भक्षयेदक्षफलप्रमाणं  
यथेष्टचेष्टं त्रिसुगन्धियुक्तम् ।  
अनेन सर्वे ग्रहणीविकाराः  
सश्वासकासस्वरभेदशोथाः ॥ ७३ ॥  


शाम्यन्ति चायं चिरमन्थराग्ने-  
र्हतस्य पुंस्त्वस्य च वृद्धिहेतुः ।  
स्त्रीणां च वन्ध्यामयनाशनोऽयं  
कल्याणको नाम गुडः प्रदिष्टः ॥ ७४ ॥  


तैले मनाग्भर्जयन्ति त्रिवृदत्र चिकित्सकाः ।  
अत्रोक्तमानसाधर्म्यात् त्रिसुगन्धं पलं पृथक् ॥ ७५ ॥  


२१कूष्माण्डकानां रूढानां सुस्विन्नं निष्कुलत्वचाम् ।  
सर्पिःप्रस्थे पलशतं ताम्रभाण्डे शनैः पचेत् ॥ ७६ ॥  


पिप्पली पिप्पलीमूलं चित्रको हस्तिपिप्पली ।  
धान्यकानि विडङ्गानि यमानी मरिचानि च ॥ ७७ ॥  


त्रिफला चाजमोदा च कलिङ्गाजाजि सैन्धवम् ।  
एकैकस्य पलं चैव त्रिवृदष्टपलं भवेत् ॥ ७८ ॥  


तैलस्य च पलान्यष्टौ गुडपञ्चाशदेव तु ।  
प्रस्थैस्त्रिभिः समेतं तु रसेनामलकस्य तु ॥ ७९ ॥  


यदा दार्वीप्रलेपस्तु तदैनमवतारयेत् ।  
यथाशक्ति गुडान्कुर्यात्कर्षकर्षार्धमानकान् ॥ ८० ॥  


अनेन विधिना चैव प्रयुक्तस्तु जयेदिमान् ।  
प्रसह्य ग्रहणीरोगान्कुष्ठान्यर्शोभगन्दरान् ॥ ८१ ॥  


ज्वरमानाहहृद्रोगगुल्मोदरविषूचिकाः ।  
कामलापाण्डुरोगांश्च प्रमेहांश्चैव विंशतिम् ॥ ८२ ॥  


वातशोणितवीसर्पान्दद्रुचर्महलीमकान् ।  
कफपित्तानिलान्सर्वान्प्ररूढांश्च व्यपोहति ॥ ८३ ॥  


व्याधिक्षीणा वयःक्षीणाः स्त्रीषु क्षीणाश्च ये नराः ।  
तेषां वृष्यं च बल्यं च वयःस्थापनमेव च ॥ ८४ ॥  


गुडकल्याणकं नाम वन्ध्यानां गर्भदं परम् ।  
याऽम्लपित्ते विधातव्या गुडिका च क्षुधावती ॥ ८५ ॥  


२२तत्र प्रोक्तविधा शुद्धौ समानौ रसगन्धकौ ।  
सम्मर्द्य कज्जलाभं तु कुर्यात्पात्रे दृढाश्रये ॥ ८६ ॥  


ततो बादरवह्निस्थलौहपात्रे द्रवीकृतम् ।  
गोमयोपरि विन्यस्तकदलीपत्रपातनात् ॥ ८७ ॥  


कुर्यात्पर्पटिकाकारमस्य रक्तिद्वयं क्रमात् ।  
द्वादशरक्तिका यावत्प्रयोगः प्रहरार्धतः ॥ ८८ ॥  


तदूर्ध्वं बहुपूगस्य भक्षणं दिवसे पुनः ।  
तृतीय एव मांसाज्यदुग्धान्यत्र विधीयते ॥ ८९ ॥  


वर्ज्यं विदाहिस्त्रीरम्भामूलं तैलं च सार्षपम् ।  
क्षुद्रमत्स्याम्बुजखगांस्त्यक्तोन्निद्रः पयः पिबेत् ॥ ९० ॥  


ग्रहणीक्षयकुष्ठार्शःशोषाजीर्णविनाशिनी ।  
रसपर्पटिका ख्याता निबद्धा चक्रपाणिना ॥ ९१ ॥  


२३स्थाल्यां सम्मर्द्य दातव्यौ माषिकौ रसगन्धकौ ।  
नखक्षुण्णं तदुपरि तण्डुलीयं द्विमाषिकम् ॥ ९२ ॥  


ततो नैपालताम्रादि पिधाय सुकरालितम् ।  
पांशुना पूरयेदूर्ध्वं सर्वां स्थालीं ततोऽनलः ॥ ९३ ॥  


स्थाल्यधो नालिकां यावद्देयस्तेन मृतस्य च ।  
ताम्री ताम्रस्य रक्त्येका त्रिफलाचूर्णरक्तिका ॥ ९४ ॥  


त्र्यूषणस्य च रत्त्येका विडङ्गस्य च तन्मधु ।  
घृतेनालोड्य लेढव्यं प्रथमे दिवसे ततः ॥ ९५ ॥  


रक्तिवृद्धिः प्रतिदिनं कार्या ताम्रादिषु त्रिषु ।  
स्थिरा विडङ्गरक्तिस्तु यदा भेदो विवक्षितः ॥ ९६ ॥  


तदा विडङ्गं त्वधिकं दद्याद्रक्तिद्वयं पुनः ।  
द्वादशाहं योगवृद्धिस्ततो ह्रासक्रमोऽप्ययम् ॥ ९७ ॥  


ग्रहणीमम्लपित्तं च क्षयं शूलं च सर्वदा ।  
ताम्रयोगो जयत्येष वलवर्णाग्निवर्धनः ॥ ९८ ॥  


# अधिकार ५

१दुर्नाम्नां साधनोपायश्चतुर्धा परिकीर्तितः ।  
भेषजक्षारशस्त्राग्निसाध्यत्वादाद्य उच्यते ॥ १ ॥  


यद्वायोरानुलोम्याय यदग्निबलवृद्धये ।  
अनुपानौषधद्रव्यं तत्सेव्यं नित्यमर्शसैः ॥ २ ॥  


शुष्कार्शसां प्रलेपादिक्रिया तीक्ष्णा विधीयते ।  
स्राविणां रक्तमालोक्य क्रिया कार्यास्रपैत्तिकी ॥ ३ ॥  


स्नुक्क्षीरं रजनीयुक्तं लेपाद्दुर्नामनाशनम् ।  
कोशातकीरजोघर्षान्निपतन्ति गुदोद्भवाः ॥ ४ ॥  


अर्कक्षीरं सुधाक्षीरं तिक्ततुम्ब्याश्च पल्लवाः ।  
करञ्जो बस्तमूलं च लेपनं श्रेष्ठमर्शसाम् ॥ ५ ॥  


अर्शोघ्नी गुदगा वर्तिर्गुडघोषाफलोद्भवा ।  
ज्योत्स्निकामूलकल्केन लेपो रक्तार्शसां हितः ॥ ६ ॥  


तुम्बीबीजं सौद्भिदं तु काञ्जीपिष्टं गुटीत्रयम् ।  
अर्शोहरं गुदस्थं स्याद्दधि माहिषमश्नतः ॥ ७ ॥  


अपामार्गाङ्घ्रिजः क्षारो हरितालेन संयुतः ।  
लेपनं लिङ्गसम्भूतमर्शो नाशयति ध्रुवम् ॥ ८ ॥  


महारोधिप्रदेशस्य पथ्याकोशातकीरजः ।  
कफेन लेपतो हन्ति लिङ्गवर्तिमसंशयम् ॥ ९ ॥  


वातातीसारवद्भिन्नवर्चांस्यर्शांस्युपाचरेत् ।  
उदावर्तविधानेन गाढविट्कानि चासकृत् ॥ १० ॥  


२विड्विबद्धे हितं तक्रं यमानीबिडसंयुतम् ।  
वातश्लेष्मार्शसां तक्रात्परं नास्तीह भेषजम् ॥ ११ ॥  


तत्प्रयोज्यं यथादोषं सस्नेहं रूक्षमेव वा ।  
न विरोहन्ति गुदजाः पुनस्तक्रसमाहताः ॥ १२ ॥  


त्वचं चित्रकमूलस्य पिष्ट्वा कुम्भं प्रलेपयेत् ।  
तक्रं वा दधि वा तत्र जातमर्शोहरं पिबेत् ॥ १३ ॥  


पित्तश्लेष्मप्रशमनी कच्छूकण्डूरुजापहा ।  
गुदजान्नाशयत्याशु योजिता सगुडाभया ॥ १४ ॥  


सगुडां पिप्पलीयुक्तामभयां घृतभर्जिताम् ।  
त्रिवृद्दन्तियुतां वापि भक्षयेदानुलोमिकीम् ॥ १५ ॥  


तिलारुष्करसंयोगं भक्षयेदग्निवर्धनम् ।  
कुष्ठरोमहरं श्रेष्ठमर्शसां नाशनं परम् ॥ १६ ॥  


३तिलभल्लातकं पथ्या गुडश्चेति समांशिकम् ।  
दुर्नामकासश्वासघ्नं प्लीहपाण्डुज्वरापहम् ॥ १७ ॥  


गोमूत्रव्युषितां दद्यात्सगुडां वा हरीतकीम् ।  
पञ्चकोलकयुक्तं वा तक्रमस्मै प्रदापयेत् ॥ १८ ॥  


मृल्लिप्तं शौरणं कन्दं पक्त्वाग्नौ पुटपाकवत् ।  
अद्यात्सतैललवणं दुर्नामविनिवृत्तये ॥ १९ ॥  


स्विन्नं वार्ताकुफलं घोषायाः क्षारजेन सलिलेन  
तद्धृतभृष्टं युक्तं गुडे? नाप्तितो योऽत्ति ॥ २० ॥  


पिबति च तक्रं नूनं  
तस्याश्वेवातिवृद्धगुदजानि ।  
यान्ति विनाशं पुंसां  
सहजान्यपि सप्तरात्रेण ॥ २१ ॥  


असितानां तिलानां प्राक् प्रकुञ्चं शीतवार्यनु ।  
खादतोऽर्शांसि नश्यन्ति द्विजदार्ढ्याङ्गपुष्टिदम् ॥ २२ ॥  


४दन्तीचित्रकमूलानामुभयोः पञ्चमूलयोः ।  
भागान्पलांशानापोथ्य जलद्रोणे विपाचयेत् ॥ २३ ॥  


त्रिपलं त्रिफलायाश्च दलानां तत्र दापयेत् ।  
तुलां गुडस्य तत्तिष्ठेन्मासार्धं घृतभाजने ॥ २४ ॥  


तन्मात्रया पिबेन्नित्यमर्शोभ्यो विप्रमुच्यते ।  
ग्रहणीपाण्डुरोगघ्नं वातवर्चोऽनुलोमनम् ॥ २५ ॥  


दीपनं चारुचिघ्नं च दन्त्यरिष्टमिदं विदुः ।  
पात्रेऽरिष्टादिसन्धानं धातकीलोध्रलेपिते ॥ २६ ॥  


५सनागरारुष्करवृद्धदारुकं  
गुडेन यो मोदकमत्त्युदारकम् ।  
अशेषदुर्नामकरोगदारकं  
करोति वृद्धं सहसैव दारकम् ॥ २७ ॥  


चूर्णे चूर्णसमो ज्ञेयो मोदके द्विगुणो गुडः ।  
त्रिपलं शृङ्गवेरस्य चतुर्थं मरिचस्य च ॥ २८ ॥  


पिप्पल्याः कुडवार्धं च चव्यायाः पलमेव च ।  
तालीसपत्रस्य पलं पलार्धं केशरस्य च ॥ २९ ॥  


द्वे पले पिप्पलीमूलादर्धकर्षं च पत्रकात् ।  
सूक्ष्मैलाकर्षमेकं तु कर्षं त्वगमृणालयोः ॥ ३० ॥  


गुडात्पलानि तु त्रिंशच्चूर्णमेकत्र कारयेत् ।  
अक्षप्रमाणा गुटिका प्राणदेति च सा स्मृता ॥ ३१ ॥  


पूर्वं भवेत्तु पश्चात्तु भोजनस्य यथाबलम् ।  
मद्यं मांसरसं यूषं क्षीरं तोयं पिबेत्तथा ॥ ३२ ॥  


हन्यादर्शांसि सर्वाणि सहजान्यस्रजानि च ।  
वातपित्तकफोत्थानि सन्निपातोद्भवानि च ॥ ३३ ॥  


पानात्यये मूत्रकृच्छ्रे वातरोगगलग्रहे ।  
विषमज्वरे च मन्देऽग्नौ पाण्डुरोगे तथैव च ॥ ३४ ॥  


क्रिमिहृद्रोगिणां चैव गुल्मशूलार्तिनां तथा ।  
श्वासकासपरीतानामेषा स्यादमृतोपमा ॥ ३५ ॥  


शुण्ठ्याः स्थानेऽभया देया विड्ग्रहे पित्तपायुजे ।  
प्राणदेयं सितां दत्वा चूर्णमानाच्चतुर्गुणाम् ॥ ३६ ॥  


अम्लपित्ताग्निमान्द्यादौ प्रयोज्या गुदजातुरे ।  
अनुपानं प्रयोक्तव्यं व्याधौ श्लेष्मभवे पलम् ॥ ३७ ॥  


पलद्वयं त्वनिलजे पित्तजे तु पलत्रयम् ।  
६पथ्यापञ्चपलान्येकमजाज्या मरिचस्यच ॥ ३८ ॥  


पिप्पलीपिप्पलीमूलचव्यचित्रकनागराः ।  
पलाभिवृद्धाः क्रमशो यवक्षारपलद्वयम् ॥ ३९ ॥  


भल्लातकपलान्यष्टौ कन्दस्तु द्विगुणो मतः ।  
द्विगुणेन गुडेनैषां वटकानक्षसम्मितान् ॥ ४० ॥  


कृत्वैनं भक्षयेत्प्रातस्तक्रमम्भोऽनु वा पिबेत् ।  
मन्दाग्निं दीपयत्येष ग्रहणीपाण्डुरोगनुत् ॥ ४१ ॥  


काङ्कायनेन शिष्येभ्यः शस्त्रक्षाराग्निभिर्विना ।  
भिषग्जितमिति प्रोक्तं श्रेष्ठमर्शोविकारिणाम् ॥ ४२ ॥  


७विडङ्गसारामलकामयानां  
पलं पलं स्यात्त्रिवृतस्त्रयं च ।  
गुडस्य षड्द्वादशभागयुक्ता  
मासेन त्रिंशद्गुटिका विधेयाः ॥ ४३ ॥  


निवारणे यक्षवरेण सृष्टः  
समानिभद्रः किल शाख्यभिक्षवे ।  
अयं हि कासक्षयकुष्ठनाशनो  
भगन्दरप्लीहजलोदरार्शसाम् ॥ ४४ ॥  


यथेष्टचेष्टान्नविहारसेवी  
अनेन वृद्धस्तरुणो भवेच्च ॥ ४५ ॥  


८मरिचमहौषधचित्रक-  
शूरणभागा यथोत्तरं द्विगुणाः ।  
सर्वसमो गुडभागः  
सेव्योऽयं मोदकः प्रसिद्धफलः ॥ ४६ ॥  


ज्वलनं ज्वलयति जाठर-  
मुन्मूलयति शूलगुल्मगदान् ।  
निःशेषयति श्लीपद-  
मर्शांस्यपि नाशयत्याशु ॥ ४७ ॥  


९शूरणषोडशभागा वह्नेरष्टौ महौषधस्यातः ।  
अर्धेन भागयुक्तिर्मरिचस्य ततोऽपि चार्धेन ॥ ४८ ॥  


त्रिफलाकणासमूलातालीशारुष्करक्रिमिघ्नानाम् ।  
भागा महौषधसमा दहनांशा तालमूली च ॥ ४९ ॥  


भागः शूरणतुल्यो दातव्यो वृद्धदारकस्यापि ।  
भृङ्गैले मरिचांशे सर्वाण्येकत्र सञ्चूर्ण्य ॥ ५० ॥  


द्विगुणेन गुडेन युतः सेव्योऽयं मोदकः प्रकामधनैः ।  
गुरुवृष्यभोज्यरहितेष्वितरेषूपद्रवं कुर्यात् ॥ ५१ ॥  


भस्मकमनेन जनितं पूर्वमगस्त्यस्य योगराजेन ।  
भीमस्य मारुतेरपि येन तौ महाशनौ जातौ ॥ ५२ ॥  


अग्निबलबुद्धिहेतुर्न केवलं शूरणो महावीर्यः ।  
प्रभवति शस्त्रक्षाराग्निभिर्विनाप्यर्शसामेषः ॥ ५३ ॥  


श्वयथुश्लीपदजिद्ग्रहणीमपि कफवातसम्भूताम् ।  
नाशयति वलीपलितं मेधां कुरुते वृषत्वं च ॥ ५४ ॥  


हिक्कां श्वासं कासं सराजयक्ष्मप्रमेहांश्च ।  
प्लीहानं चाथोग्रं हन्ति सदैतद्रसायनं पुंसाम् ॥ ५५ ॥  


१०चूर्णीकृताः षोडश शूरणस्य  
भागास्ततोऽर्धेन च चित्रकस्य ।  
महौषधाब्दौ मरिचस्य चैको  
गुडेन दुर्नामजयाय पिण्डी ॥ ५६ ॥  


पिण्ड्यां गुडो मोदकवत्पिण्डत्वापत्तिकारकः ॥ ५७ ॥  


११व्योषाग्न्यरुष्करविडङ्गतिलाभयानां  
चूर्णं गुडेन सहितं तु सदोपयोज्यम् ।  
दुर्नामकुष्ठगरशोथशकृद्विबन्धा-  
नग्नेर्जयत्यबलतां क्रिमिपाण्डुतां च ॥ ५८ ॥  


१२शुण्ठीकणामरिचनागदलत्वगेलं  
चूर्णीकृतं क्रमविवर्धितमूर्धमन्त्यात् ।  
खादेदिदं समसितं गुदजाग्निमान्द्य-  
कासारुचिश्वसनकण्ठहृदामयेषु ॥ ५९ ॥  


१३लवणोत्तमवह्निकलिङ्गयवान्  
चिरबिल्वमहापिचुमर्दयुतान् ।  
पिब सप्तदिनं मथितालुलितान्  
यदि मर्दितुमिच्छति पायुरुहान् ॥ ६० ॥  


१४त्रिफला पञ्चलवणं कुष्टं कटुकरोहिणी ।  
देवदारुविडङ्गानि पिचुमर्दफलानि च ॥ ६१ ॥  


बला चातिबला चैव हरिद्रे द्वे सुवर्चला ।  
एतत्सम्भृत्य सम्भारं करञ्जत्वग्रसेन च ॥ ६२ ॥  


पिष्ट्वा च गुटिकां कृत्वा बदरास्थिसमां बुधः ।  
एकैकां तां समुद्धृत्य रोगे रोगे पृथक् पृथक् ॥ ६३ ॥  


उष्णेन वारिणा पीता शान्तमग्निं प्रदीपयेत् ।  
अर्शांसि हन्ति तक्रेण गुल्ममम्लेन निर्हरेत् ॥ ६४ ॥  


जन्तुदष्टं तु तोयेन त्वग्दोषं खदिराम्बुना ।  
मूत्रकृच्छ्रं तु तोयेन हृद्रोगं तैलसंयुता ॥ ६५ ॥  


इन्द्रस्वरससंयुक्ता सर्वज्वरविनाशिनी ।  
मातुलुङ्गरसेनाथ सद्यः शूलहरी स्मृता ॥ ६६ ॥  


कपित्थतिन्दुकानां तु रसेन सह मिश्रिता ।  
विषाणि हन्ति सर्वाणि पानाशनप्रयोगतः ॥ ६७ ॥  


गोशकृद्रससंयुक्ता हन्यात्कुष्ठानि सर्वशः ।  
श्यामा कषायसहिता जलोदरविनाशिनी ॥ ६८ ॥  


भक्तच्छन्दं जनयति भुक्तस्योपरि भक्षिता ।  
अक्षिरोगेषु सर्वेषु मधुना घृष्यताञ्जयेत् ॥ ६९ ॥  


लेहमात्रेण नारीणां सद्यः प्रदरनाशिनी ।  
व्यवहारे तथा द्यूते सङ्ग्रामे मृगयादिषु ।  
समालभ्य नरो ह्येनां क्षिप्रं विजयमाप्रुयात् ॥ ७० ॥  


१५त्रिकत्रयवचाहिङ्गुपाठाक्षारनिशाद्वयम् ।  
चव्यतिक्ताकलिङ्गाग्निशताह्वालवणानि च ॥ ७१ ॥  


ग्रन्थिबिल्वाजमोदा च गणोऽष्टाविंशतिर्मतः ।  
एतानि समभागानि श्लक्ष्णचूर्णानि कारयेत् ॥ ७२ ॥  


ततो विडालपदकं पिबेदुष्णेन वारिणा ।  
एरण्डतैलयुक्तं तु सदा लिह्यात्ततो नरः ॥ ७३ ॥  


कासं हन्यात्तथा शोथमर्शांसि च भगन्दरम् ।  
हृच्छूलं पार्श्वशूलं च वातगुल्मं तथोदरम् ॥ ७४ ॥  


हिक्काश्वासप्रमेहांश्च कामलां पाण्डुरोगताम् ।  
आमान्वयमुदावर्तमन्त्रवृद्धिं गुदं क्रिमीन् ॥ ७५ ॥  


अन्ये च ग्रहणीदोषा ये मया परिकीर्तिताः ।  
महाज्वरोपसृष्टानां भूतोपहतचेतसाम् ॥ ७६ ॥  


अप्रजानां तु नारीणां प्रजावर्धनमेव च ।  
विजयो नाम चूर्णोऽयं कृष्णात्रेयेण पूजितः ॥ ७७ ॥  


१६त्रिवृत्तेजोवती दन्ती श्वदंष्ट्रा चित्रकं शटी ।  
गवाक्षीमुस्तविश्वाह्वविडङ्गानि हरीतकी ॥ ७८ ॥  


पलोन्मितानि चैतानि पलान्यष्टावरुष्करात् ।  
षट्पलं वृद्धदारस्य शूरणस्य तु षोडश ॥ ७९ ॥  


जलद्रोणद्वये क्वाथ्यं चतुर्भागावशेषितम् ।  
पूतं तु तं रसं भूयः क्वाथ्येभ्यस्त्रिगुणो गुडः ॥ ८० ॥  


लेहं पचेत्तु तं तावद्यावद्दर्वीप्रलेपनम् ।  
अवतार्य ततः पश्चाच्चूर्णानीमानि दापयेत् ॥ ८१ ॥  


त्रिवृत्तेजोवतीकन्दचित्रकान्द्विपलांशिकान् ।  
एलात्वङ्मरिचं चापि गजाह्वां चापि षट्पलाम् ॥ ८२ ॥  


द्वात्रिंशतं पलान्येवं चूर्णं दत्त्वा निधापयेत् ।  
ततो मात्रां प्रयुञ्जीत जीर्णे क्षीररसाशनः ॥ ८३ ॥  


पञ्च गुल्मान्प्रमेहांश्च पाण्डुरोगं हलीमकम् ।  
जयेदर्शांसि सर्वाणि तथा सर्वोदराणि च ॥ ८४ ॥  


दीपयेद्ग्रहणीं मन्दां यक्ष्माणं चापकर्षति ।  
पीनसे च प्रतिश्याये आढ्यवाते तथैव च ॥ ८५ ॥  


अयं सर्वगदेष्वेव कल्याणो लेह उत्तमः ।  
दुर्नामारिरयं चाशु दृष्टो वारसहस्रशः ॥ ८६ ॥  


भवन्त्येनं प्रयुञ्जानाः शतवर्षं निरामयाः ।  
आयुषो दैर्ध्यजननो वलीपलितनाशनः ॥ ८७ ॥  


रसायनवरश्चैष मेधाजनन उत्तमः ।  
गुडः श्रीबाहुशालोऽयं दुर्नामारिः प्रकीर्तितः ॥ ८८ ॥  


१७तोयपूर्णे यदा पात्रे क्षिप्तो न प्लवते गुडः ।  
क्षिप्तश्च निश्चलस्तिष्ठेत् पतितस्तु न शीर्यते ॥ ८९ ॥  


यदा दर्वीप्रलेपः स्याद्यावद्वातन्तुलीभवत् ।  
एष पाको गुडादीनां सर्वेषां परिकीर्तितः ॥ ९० ॥  


सुखनर्दः सुखस्पर्शो गुडः पाकमुपागतः ।  
पीडितो भजते मुद्रां गन्धवर्णरसान्वितः ॥ ९१ ॥  


भल्लातकसहस्रे द्वे जलद्रोणे विपाचयेत् ।  
पादशेषे रसे तस्मिन्प्रचेद् गुडतुलां भिषक् ॥ ९२ ॥  


भल्लातकसहस्रार्धं छित्त्वा तत्रैव दापयेत् ।  
सिद्धेऽस्मिंस्त्रिफलाव्योषयमानीमुस्तसैन्धवम् ॥ ९३ ॥  


कर्षांशसम्मितं दद्यातत्त्वगेलापत्रकेशरम् ।  
खादेदग्निवलापेक्षी प्रातरुत्थाय मानवः ॥ ९४ ॥  


कुष्ठार्शःकामलामेहग्रहणीगुल्मपाण्डुताः ।  
हन्यात्प्लीहोदरं कासक्रिमिरोगभगन्दरान् ।  
गुडभल्लातको ह्येष श्रेष्ठ श्चार्शोविकारिणाम् ॥ ९५ ॥  


१८दशमूल्यमृता भार्गी श्वदंष्ट्रा चित्रकं शठी ।  
भल्लातकसहस्रं च पलाशं क्वाथयेद् बुधः ॥ ९६ ॥  


पादशेषे जलद्रोणे रसे तस्मिन्विपाचयेत् ।  
दत्त्वा गुडतुलामेकां लेहीभूतं समुद्धरेत् ॥ ९७ ॥  


माक्षिकं पिप्पलीतैलमौरुबूकं च दापयेत् ।  
कुडवं कुडवं चात्र त्वगेलामरिचं तथा ॥ ९८ ॥  


अर्शःकासमुदावर्तं पाण्डुत्वं शोथमेव च ।  
नाशयेद्वह्निसादं च गुडभल्लातकः स्मृतः ॥ ९९ ॥  


१९चव्यं त्रिकटुकं पाठां क्षारं कुस्तुम्बुरूणि च ।  
यमानी पिप्पल्लीमूलमुभे च बिडसैन्धवे ॥ १०० ॥  


चित्रकं बिल्वमभयां पिष्ट्वा सर्पिर्विपाचयेत् ।  
शकृद्वातानुलोम्यार्थं जाते दध्नि चतुर्गुणे ॥ १०१ ॥  


प्रवाहिकां गुदभ्रंशं मूत्रकृच्छ्रं परिस्रवम् ।  
गुदवङ्क्षणशूलं च घृतमेतद्व्यपोहति ॥ १०२ ॥  


२०व्योषगर्भं पलाशस्य त्रिगुणे भस्मवारिणि ।  
साधितं पिबतः सर्पिः पतन्त्यर्शांस्यसंशयम् ॥ १०३ ॥  


२१सक्षारैः पञ्चकोलैस्तु पलिकैस्त्रिगुणोदके ।  
समक्षीरं घृतप्रस्थं ज्वरार्शःप्लीहकासनुत् ॥ १०४ ॥  


२२पचेद्वारिचतुर्द्रोणे कण्टकार्यमृताशतम् ।  
तत्राग्नित्रिफलाव्योषपूतिकत्वक्कलिङ्गकैः ॥ १०५ ॥  


सकाश्मर्यविडङ्गैस्तु सिद्धं दुर्नाममेहनुत् ।  
घृतं सिंह्यमृतं नाम बोधितत्त्वेन भाषितम् ॥ १०६ ॥  


२३पिप्पली मधुकं बिल्वं शताह्वां मदनं वचाम् ।  
कुष्ठं शठीपुष्कराख्यं चित्रकं देवदारु च ॥ १०७ ॥  


पिष्ट्वा तैलं विपक्तव्यं द्विगुणक्षीरसंयुतम् ।  
अर्शसां मूढवातानां तच्छ्रेष्ठमनुवासनम् ॥ १०८ ॥  


गुदनिःसरणं शूलं मूत्रकृच्छ्रं प्रवाहिकाम् ।  
कट्यूरुपृष्ठदौर्बल्यमानाहं वङ्क्षणाश्रयम् ॥ १०९ ॥  


पिच्छास्रावं गुदे शोथं वातवर्चोविनिग्रहम् ।  
उत्थानं बहुदोषं च जयेच्चैवानुवासनात् ॥ ११० ॥  


रक्तार्शसामुपेक्षेत रक्तमादौ स्रवद्भिषक् ।  
दुष्टास्रे निगृहीते तु शूलानाहावसृग्गदाः ॥ १११ ॥  


लाजैः पेया पीता  
चुक्रिकदलकेशरोत्पलैः सिद्धा ।  
हन्त्यस्रस्रावं सा  
तथा बलापृश्निपर्णीभ्याम् ॥ ११२ ॥  


शक्रक्वाथः सविश्वो वा किं वा बिल्वशलाटवः ।  
योज्या रक्तार्शसैस्तद्वज्ज्योत्स्निकामूललेपनम् ॥ ११३ ॥  


नवनीततिलाभ्यासा-  
त्केशरनवनीतशर्कराभ्यासात् ।  
दधिसरमथिताभ्यासात्  
गुदजाः शाम्यन्ति रक्तवहाः ॥ ११४ ॥  


समङ्गोत्पलमोचाह्वतिरीटतिलचन्दनैः ।  
छागक्षीरं प्रयोक्तव्यं गुदजे शोणितापहम् ॥ ११५ ॥  


२४कुटजत्वक्पलशतं जलद्रोणे विपाचयेत् ।  
अष्टभागावशिष्टं तु कषायमवतारयेत् ॥ ११६ ॥  


वस्त्रपूतं पुनः क्वाथं पचेल्लेहत्वमागतम् ।  
भल्लातकं विडङ्गानि त्रिकटु त्रिफलां तथा ॥ ११७ ॥  


रसाञ्जनं चित्रकं च कुटजस्य फलानि च ।  
वचामतिविषां बिल्वं प्रत्येकं च पलं पलम् ॥ ११८ ॥  


त्रिंशत्पलानि गुडस्य चूर्णीकृत्य निधापयेत् ।  
मधुनः कुडवं दद्याद्धृतस्य कुडवं तथा ॥ ११९ ॥  


एष लेहः शमयति चार्शो रक्तसमुद्भवम् ।  
वातिकं पैत्तिकं चैव श्लैष्मिकं सान्निपातिकम् ॥ १२० ॥  


ये च दुर्नामजा रोगास्तान्सर्वान्नाशयत्यपि ।  
अम्लपित्तमतीसारं पाण्डुरोगमरोचकम् ।  
ग्रहणीमार्दवं कार्श्यं श्वयथुं कामलामपि ॥ १२१ ॥  


अनुपानं घृतं दद्यान्मधु तक्रं जलं पयः ।  
रोमानीकविनाशाय कौटजो लेह उच्यते ॥ १२२ ॥  


२५कुटजत्वचो विपाच्यं  
शतपलमार्द्रं महेन्द्रसलिलेन ।  
यावत्स्यादरसं त-  
द्द्रव्यं स्वरसस्ततो ग्राह्यः ॥ १२३ ॥  


मोचारसः समङ्गा  
फलिनी च पलांशिभिस्त्रिभिस्तैश्च ।  
वत्सकबीजं तुल्यं  
चूर्णीकृतमत्र दातव्यम् ॥ १२४ ॥  


पूतोत्क्वथितः सान्द्रः  
सरसो दर्वीप्रलेपनो ग्राह्यः ।  
मात्राकालोपहिता  
रसक्रियैषा जयत्यसृक्स्रावम् ॥ १२५ ॥  


छगलीपयसा युक्ता  
पेया मण्डेन वा यथाग्निबलम् ।  
जीर्णौषधश्च शाली-  
न्पयसा क्वाथेन भुञ्जीत ॥ १२६ ॥  


रक्तगुदजातिसारं  
शूलं सासृग्रुजो निहन्त्याशु ।  
बलवच्च रक्तपित्तं  
रसक्रियैषा ह्युभयभागम् ॥ १२७ ॥  


२६कुटजफलवल्कलकेशर-  
नीलोत्पललोध्रधातकीकल्कैः ।  
सिद्धं घृतं विधेयं  
शूले रक्तार्शसां भिषजा ॥ १२८ ॥  


२७अवाक्पुष्पीबलादार्वीपृश्निपर्णीत्रिकण्टकम्  
न्यग्रोधोदुम्बराश्वत्थशङ्खाश्च द्विपलोन्मिताः ॥ १२९ ॥  


कषाय एष पेष्यस्तु जीवन्ती कटुरोहिणी ।  
पिप्पली पिप्पलीमूलं मरिचं देवदारु च ॥ १३० ॥  


कलिङ्गं शाल्मलीपुष्पं वीराचन्दनमञ्जनम् ।  
कट्फलं चित्रकं मुस्तं प्रियङ्ग्वतिविषे स्थिता ॥ १३१ ॥  


पद्मोत्पलानां किञ्जल्कः समङ्गा सनिदिग्धिका ।  
विश्वं मोचरसं पाठा भागाः स्युः कार्षिकाः पृथक् ॥ १३२ ॥  


चतुःप्रस्थशृतं प्रस्थं कषायमवतारयेत् ।  
त्रिंशत्पलानि तु प्रस्थो विज्ञेयो द्विपलाधिकः ॥ १३३ ॥  


सुनिषण्णकचाङ्गेर्याः प्रस्थौ द्वौ स्वरसस्य च ।  
सर्वैरेतैर्यथोद्दिष्टैर्घृतप्रस्थं विपाचयेत् ॥ १३४ ॥  


एतदर्शःस्वतीसारे त्रिदोषे रुधिरस्रुतौ ।  
प्रवाहणे गुदभ्रंशे पिच्छासु विविधासु च ॥ १३५ ॥  


उत्थाने चापि बहुशः शोथशूलगुदामये ।  
अन्त्रग्रहे गूढवाते मन्दाग्नावरुचावपि ॥ १३६ ॥  


प्रयोज्यं विधिवत्सर्पिर्बलवर्णाग्निवर्धनम् ।  
विविधेष्वन्नपानेषु केवलं वा निरत्ययम् ॥ १३७ ॥  


२८प्रशस्तेऽहनि नक्षत्रे कृतमङ्गलपूर्वकम् ।  
कालमुष्ककमाहृत्य दग्ध्वा भस्म समाहरेत् ॥ १३८ ॥  


आढकं त्वेकमादाय जलद्रोणे पचेद्भिषक् ।  
चतुर्भागावशिष्टेन वस्त्रपूतेन वारिणा ॥ १३९ ॥  


शङ्खचूर्णस्य कुडवं प्रक्षिष्य विपचेत्पुनः ।  
शनैः शनैर्मृद्वग्नौ तु यावत्सान्द्रतनुर्भवेत् ॥ १४० ॥  


सर्जिकायवशूकाभ्यां शुण्ठी मरिचपिप्पली ।  
वचा चातिविषा चैव हिङ्गुचित्रकयोस्तथा ॥ १४१ ॥  


एषां चूर्णानि निक्षिप्य पृथक्त्वेनाष्टमाषकम् ।  
दर्व्या सङ्घट्टितं चापि स्थापयेदायसे घटे ॥ १४२ ॥  


एष वह्निसमः क्षारः कीर्तितः काश्यपादिभिः ।  
तोये कालकमुष्ककस्य विपचे-  
द्भस्माढकं षङ्गुणे  
पात्रे लोहमये दृढे विपुलधी-  
र्दर्व्याशनैर्घट्टयन् ॥  
दग्ध्वाग्नौ बहुशङ्खनाभिशकला-  
न्पूतावशेषे क्षिपेत्  
यद्येरण्डजनालमेष दहति  
क्षारो वरो वाक्शतात् ॥ १४३ ॥  


प्रायस्त्रिभागशिष्टेऽस्मिन्नच्छपैच्छिल्यरक्तता ।  
सञ्जायते तदा स्राव्यं क्षाराम्भो ग्राह्यमिष्यते ॥ १४४ ॥  


तुर्येणाष्टमकेन षोडशभवे-  
नांशेन संव्यूहितो  
मध्यः श्रेष्ठ इति क्रमेण विहितः  
क्षारोदकाच्छङ्खकः ॥ १४५ ॥  


नातिसान्द्रो नातितनुः क्षारपाक उदाहृतः ।  
दुर्नामकादौ निर्दिष्टः क्षारोऽयं प्रतिसारणः ॥ १४६ ॥  


पानीयो यस्तु गुल्मादौ तं वारानेकविंशतिम् ।  
स्रावयेत्षड्गुणे तोये केचिदाहुश्चतुर्गुणे ॥ १४७ ॥  


२९भाषितं रजनीचूर्णैः स्नुहीक्षीरे पुनः पुनः ।  
बन्धनात्सुदृढं सूत्रं भिनत्त्यर्शो भगन्दरम् ॥ १४८ ॥  


प्राग्दक्षिणं ततो वामं पृष्ठजं चाग्रजं क्रमात् ।  
पञ्चतिक्तेन संस्निह्य दहेत्क्षारेण वह्निना ॥ १४९ ॥  


वातजं श्लेष्मजं चार्शः क्षारेणास्रजपित्तजे ।  
महान्ति तनुमूलानि छित्त्वैव बलिनो दहेत् ॥ १५० ॥  


चर्मकीलं तथा छित्त्वा दहेदन्यतरेण वा ।  
पक्वजम्बूपमो वर्णः क्षारदग्धः प्रशस्यते ॥ १५१ ॥  


गोजीशेफालिकापत्रैरर्शः संलिख्य लेपयेत् ।  
क्षारेण वाक्शतं तिष्ठेद्यन्त्रद्वारं पिधाय च ॥ १५२ ॥  


तं चापनीय वीक्षेत पक्वजम्बूफलोपमम् ।  
यदि च स्यात्ततो भद्रं नो चेल्लिम्पेत्तथा पुनः ॥ १५३ ॥  


तत्तुषाम्बुप्लुतं साज्यं यष्टीकल्केन लेपयेत् ।  
न निम्नं तालवर्णाभं वह्निदग्धे स्थितासृजम् ॥ १५४ ॥  


निर्वाप्य मधुसर्पिर्भ्यां वह्निसञ्जातवेदनाम् ।  
सम्यग्दग्धे तुगाक्षीरी प्लक्षचन्दनगैरिकैः ॥ १५५ ॥  


सामृतैः सर्पिषा युक्तैरालेपं कारयेद्भिषक् ।  
मुहूर्तमुपवेश्याऽसौ तोयपूर्णेऽथ भाजने ॥ १५६ ॥  


क्षारमुष्णाम्बुना पाय्यं विबन्धे मूत्रवर्चसोः ।  
दाहे बस्त्यादिजे लेपः शतधौतेन सर्पिषा ॥ १५७ ॥  


नवान्नं माषतक्रादि सेव्यं पाकाय जानता ।  
पिबेद्गुणविशुद्ध्यर्थं वराक्वाथं सगुग्गुलुम् ॥ १५८ ॥  


जीर्णे शाल्यन्नमुद्गादि पथ्यं तिक्ताज्यसैन्धवम् ।  
रूढसर्वव्रणं वैद्यः क्षारं दत्त्वानुवासयेत् ॥ १५९ ॥  


३०पिप्पल्याद्येन तैलेन सेवेद्दीपनपाचनम् ।  
त्रिवृच्चित्रकनिर्गुण्डी स्नुहीमुण्डतिकाज्जटाः ॥ १६० ॥  


प्रत्येकशोऽष्टपलिकां जलद्रोणे विपाचयेत् ।  
पलत्रयं विडङ्गस्य व्योषात्कर्षत्रयं पृथक् ॥ १६१ ॥  


त्रिफलायाः पञ्च पलं शिलाजतु पलं न्यसेत् ।  
दिव्यौषधिहतस्यापि वैकङ्कतहतस्य वा ॥ १६२ ॥  


पलद्वादशकं देयं रुक्मलौहस्य चूर्णितम् ।  
पलैश्चतुर्विंशतिभिर्मधुशर्करयोर्युतम् ॥ १६३ ॥  


घनीभूते सुशीते च दापयेदवतारिते ।  
एतदग्निमुखं नाम दुर्नामान्तकरं परम् ॥ १६४ ॥  


सममग्निं करोत्याशु कालाग्निसमतेजसम् ।  
पर्वता अपि जीर्यन्ति प्राशनादस्य देहिनः ॥ १६५ ॥  


गुरुवृष्यान्नपानानि पयोमांसरसो हितः ।  
दुर्नामपाण्डुश्वयथुकुष्ठप्लीहोदरापहम् ॥ १६६ ॥  


अकालपलितं चैतदामवातगुदामयम् ।  
न स रोगोऽस्ति यं चापि न निहन्यादिदं क्षणात् ॥ १६७ ॥  


करीरकाञ्जिकादीनि ककारादीनि वर्जयेत् ।  
स्रवत्यतोऽन्यथा लौहं देहात्किट्टं च दुर्जरम् ॥ १६८ ॥  


३१चित्रकं त्रिफला मुस्तं ग्रन्थिकं चविकामृता  
हस्तिपिप्पल्यपामार्गदण्डोत्पलकुठेरकाः ॥ १६९ ॥  


एषां चतुष्पलान्भागाञ्जलद्रोणे विपाचयेत् ।  
भल्लातकसहस्रे द्वे छित्त्वा तत्रैव दापयेत् ॥ १७० ॥  


तेन पादावशेषेण लौहपात्रे पचेद्भिषक् ।  
तुलार्धं तीक्ष्णलौहस्य घृतस्य कुडवद्वयम् ॥ १७१ ॥  


त्र्यूषणं त्रिफलावह्निसैन्धवं बिडमौद्भिदम् ।  
सौवर्चलविडङ्गानि पलिकांशानि कल्पयेत् ॥ १७२ ॥  


कुडवं वृद्धदारस्य तालमूल्यास्तथैव च ।  
शूरणस्य पलान्यष्टौ चूर्णं कृत्वा विनिक्षिपेत् ॥ १७३ ॥  


सिद्धे शीते प्रदातव्यं मधुनः कुडवद्वयम् ।  
प्रातर्भोजनकाले च ततः खादेद्यथाबलम् ॥ १७४ ॥  


अर्शांसि ग्रहणीदोषं पाण्डुरोगमरोचकम् ।  
क्रिमिगुल्माश्मरीमेहाञ्शूलं चाशु व्यपोहति ॥ १७५ ॥  


करोति शुक्रोपचयं वलीपलितनाशनम् ।  
रसायनमिदं श्रेष्ठं सर्वरोगहरं परम् ॥ १७६ ॥  


रसस्तु पादिकस्तुल्या विडङ्गमरिचाभ्रकाः ।  
गङ्गापालङ्कजरसे खल्वयित्वा पुनः पुनः ॥ १७७ ॥  


रक्तिमात्रा गुदार्शोघ्नी वह्नेरत्यर्थदीपनी ।  
वेगावरोधस्त्रीपृष्ठयानमुत्कटकासनम् ।  
यथास्वं दोषलं चान्नमर्शसः परिवर्जयेत् ॥ १७८ ॥  


# अधिकार ६

१समस्य रक्षणं कार्यं विषमे वातनिग्रहः ।  
तीक्ष्णे पित्तप्रतीकारो मन्दे श्लेष्मविशोधनम् ॥ १ ॥  


२त्रिकटुकमजमोदा सैन्धवं जीरके द्वे  
समधरणघृतानामष्टमो हिङ्गुभागः ।  
प्रथमकुडवभुक्तं सर्पिषा चूर्णमेत-  
ज्जनयति जठराग्निं वातरोगांश्च हन्यात् ॥ २ ॥  


३समयवशूकमहौषध-  
चूर्णं लीढं घृतेन गोसर्गे ।  
कुरुते क्षुधां सुखोदक-  
पीतं सद्यो महौषधं वैकम् ॥ ३ ॥  


अन्नमण्डं पिबेदुष्णं हिङ्गुसौवर्चलान्वितम् ।  
विषमोऽपि समस्तेन मन्दो दीप्येत पावकः ॥ ४ ॥  


क्षुद्बोधनो बस्तिविशोधनश्च  
प्राणप्रदः शोणितवर्धनश्च ।  
ज्वरापहारी कफपित्तहन्ता  
वायुं जयेदष्टगुणो हि मण्डः ॥ ५ ॥  


४नारीक्षीरेण संयुक्तां पिबेदौदुम्बरीं त्वचम् ।  
आभ्यां वा पायसं सिद्धं पिबेदत्यग्निशान्तये ॥ ६ ॥  


यत्किञ्चिद्गुरु मेध्यं च श्लेष्मकारि च भेषजम् ।  
सर्वं तदत्यग्निहितं भुक्त्वा प्रस्वपनं दिवा ॥ ७ ॥  


मुहुर्मुहुरजीर्णेऽपि भोज्यमस्योपकल्पयेत् ।  
निरिन्धनोन्तरं लब्ध्वा यथैनं न निपातयेत् ॥ ८ ॥  


विश्वाभयागुडूचीनां कषायेण षडूषणम् ।  
पिबेच्छ्लेष्मणि मन्देऽग्नौ त्वक्पत्रसुरभीकृतम् ॥ ९ ॥  


पञ्चकोलं समरिचं षडूषणमुदाहृतम् ।  
५हरीतकी भक्ष्यमाणा नागरेण गुडेन वा ।  
सैन्धवोपहिता वापि सातत्येनाग्निदीपनी ॥ १० ॥  


सिन्धूत्थपथ्यमगधोद्भववह्निचूर्ण-  
मुष्णाम्बुना पिबति यः खलु नष्टवह्निः ।  
तस्यामिषेण सघृतेन वरं नवान्नं  
भस्मीभवत्यशितमात्रमिह क्षणेन ॥ ११ ॥  


सिन्धूत्थहिङ्गुत्रिफलायमानी-  
व्योषैर्गुडांशैर्गुडकान्प्रकुर्यात् ।  
तैर्भक्षितैस्तृप्तिमवाप्नुवन्ना  
भुञ्जीत मन्दाग्निरपि प्रभूतम् ॥ १२ ॥  


विडङ्गभल्लातकचित्रकामृताः  
सनागरास्तुल्यगुडेन सर्पिषा ।  
निहन्ति ये मन्दहुताशना नरा  
भवन्ति ते वाडवतुल्यवह्नयः ॥ १३ ॥  


गुडेन शुण्ठीमथवोपकुल्यां ।  
पथ्यां तृतीयामथ दाडिमं वा ।  
आमेष्वजीर्णेषु गुदामयेषु  
वर्चोविबन्धेषु च नित्यमद्यात् ॥ १४ ॥  


भोजनाग्रे हितं हृद्यं दीपनं लवणार्द्रकम् ।  
६कपित्थबिल्वचाङ्गेरीमरिचाजाजिचित्रकैः ॥ १५ ॥  


कफवातहरो ग्राही खण्डो दीपनपाचनः ।  
पिप्पलीशृङ्गवेरं च देवदारु सचित्रकम् ॥ १६ ॥  


चविकां बिल्वपेशीं चाजमोदां च हरीतकीम् ।  
महौषधं यमानीं च धान्यकं मरिचं तथा ॥ १७ ॥  


जीरकं चापि हिङ्गुं च काञ्जिकं साधयेद्भिषक् ।  
एष शार्दूलको नाम काञ्जिकोऽग्निबलप्रदः ॥ १८ ॥  


सिद्धार्थतैलसम्भृष्टो दश रोगान् व्यपोहति ।  
कासं श्वासमतीसारं पाण्डुरोगं सकामलम् ॥ १९ ॥  


आमं च गुल्मशूलं च वातगुल्मं सवेदनम् ।  
अर्शांसि श्वयथुं चैव भुक्ते पीते च सात्म्यतः ॥ २० ॥  


क्षीरपाकविधानेन काञ्जिकस्यापि साधनम् ।  
७हिङ्गुभागो भवेदेको वचा च द्विगुणा भवेत् ॥ २१ ॥  


पिप्पली त्रिगुणा चैव शृङ्गवेरं चतुर्गुणम् ।  
यमानिका पञ्चगुणा षङ्गुणा च हरीतकी ॥ २२ ॥  


चित्रकं सप्तगुणितं कुष्टं चाष्टगुणं भवेत् ।  
एतद्वातहरं चूर्णं पीतमात्रं प्रसन्नया ॥ २३ ॥  


पिबेद्दध्ना मस्तुना वा सुरया कोष्णवारिणा ।  
सोदावर्तमजीर्णं च प्लीहानमुदरं तथा ॥ २४ ॥  


अङ्गानि यस्य शीर्यन्ते विषं वा येन भक्षितम् ।  
अर्शोहरं दीपनं च श्लेष्मघ्नं गुल्मनाशनम् ॥ २५ ॥  


कासं श्वासं निहन्त्याशु तथैव यक्ष्मनाशनम् ।  
चूर्णमग्निमुखं नाम न क्वचित्प्रतिहन्यते ॥ २६ ॥  


८रसोऽर्धभागिकस्तुल्याद्विडङ्गमरिचाभ्रकाः ।  
भक्तोदकेन सम्मर्द्य कुर्याद्गुञ्जासमां गुटीम् ॥ २७ ॥  


भक्तोदकानुपानैका सेव्या वह्निप्रदीपनी ।  
वार्यन्नभोजनं चात्र प्रयोगे सात्म्यमिष्यते ॥ २८ ॥  


९द्वौ क्षारौ चित्रकं पाठा करञ्जलवणानि च ।  
सूक्ष्मैलापत्रकं भार्गी क्रिमिघ्नं हिङ्गुपौष्करम् ॥ २९ ॥  


शठी दार्वी त्रिवृन्मुस्तं वचा सेन्द्रयवा तथा ।  
धात्रीजीरकवृक्षाम्लं श्रेयसी चोपकुञ्चिका ॥ ३० ॥  


अम्लवेतसमम्लिका यमानी सुरदारु च ।  
अभयातिविषाश्यामाहवुषारग्वधं समम् ॥ ३१ ॥  


तिलमुष्करशिग्रूणां कोकिलाक्षपलाशयोः ।  
क्षाराणि लोहकिट्टं च तप्तं गोमूत्रसेचितम् ॥ ३२ ॥  


समभागानि सर्वाणि सूक्ष्मचूर्णानि कारयेत् ।  
मातुलुङ्गरसेनैव भावयेच्च दिनत्रयम् ॥ ३३ ॥  


दिनत्रयं च शुक्तेन चार्द्रकस्वरसेन च ।  
अत्यग्निकारकं चूर्णं प्रदीप्ताग्निसमप्रभम् ॥ ३४ ॥  


उपयुक्तविधानेन नाशयत्यचिराद्गदान् ।  
अजीर्णकमथो गुल्मान्प्लीहानं गुदजानि च ॥ ३५ ॥  


उदराण्यन्त्रवृद्धिं चाप्यष्ठीलां वातशोणितम् ।  
प्रणुदत्युल्बणान्रोगान्नष्टं वह्निं च दीपयेत् ॥ ३६ ॥  


समस्तव्यञ्जनोपेतं भक्तं दत्वा सुभाजने ।  
दापयेदस्य चूर्णस्य विडालपदमात्रकम् ॥ ३७ ॥  


गोदोहमात्रात्तत्सर्वं द्रवीभवति सोष्मकम् ।  
१०पिप्पली पिप्पलीमूलं धन्याकं कृष्णजीरकम् ॥ ३८ ॥  


सैन्धवं च बिडं चैव पत्रं तालीसकेशरम् ।  
एषां द्विपलिकान्भागान्पञ्च सौवर्चलस्य च ॥ ३९ ॥  


मरिचाजाजिशुण्ठीनामेकैकस्य पलं पलम् ।  
त्वगेले चार्धभागे च सामुद्रात्कुडवद्वयम् ॥ ४० ॥  


दाडिमात्कुडवं चैव द्वे पले चाम्लवेतसात् ।  
एतच्चूर्णीकृतं श्लक्ष्णं गन्धाढ्यममृतोपमम् ॥ ४१ ॥  


लवणं भास्करं नाम भास्करेण विनिर्मितम् ।  
जगतस्तु हितार्थाय वातश्लेष्मामयापहम् ॥ ४२ ॥  


वातगुल्मं निहन्त्येतद्वातशूलानि यानि च ।  
तक्रमस्तु सुरासीधुशुक्तकाञ्जिकयोजितम् ॥ ४३ ॥  


जाङ्गलानां तु मांसेन रसेषु विविधेषु च ।  
मन्दाग्नेरश्नतः शक्तो भवेदाश्वेव पावकः ॥ ४४ ॥  


अर्शांसि ग्रहणीदोषकुष्ठामयभगन्दरान् ।  
हृद्रोगमामदोषांश्च विविधानुदरस्थितान् ॥ ४५ ॥  


प्लीहानमश्मरीं चैव श्वासकासोदरक्रिमीन् ।  
विशेषतः शर्करादीन्रोगान्नानाविधांस्तथा ॥ ४६ ॥  


पाण्डुरोगांश्च विविधान्नाशयत्यशनिर्यथा ।  
११पिप्पली पिप्पलीमूलं चित्रको हस्तिपिप्पली ॥ ४७ ॥  
हिङ्गुचव्याजमोदा च पञ्चैव लवणानि च ।  
द्वौ क्षारौ हपुषा चैव दद्यादर्धपलोन्मितान् ॥ ४८ ॥  


दधिकाञ्जिकशुक्तानि स्नेहमात्रासमानि च ।  
आर्द्रकस्वरसप्रस्थं घृतप्रस्थं विपाचयेत् ॥ ४९ ॥  


एतदग्निघृतं नाम मन्दाग्नीनां प्रशस्यते ।  
अर्शसां नाशनं श्रेष्ठं तथा गुल्मोदरापहम् ॥ ५० ॥  


ग्रन्थ्यर्बुदापचीकासकफमेदोऽनिलानपि ।  
नाशयेद्ग्रहणीदोषं श्वयथुं सभगन्दरम् ॥ ५१ ॥  


ये च बस्तिगता रोगा ये च कुक्षिसमाश्रिताः ।  
सर्वांस्तान्नाशयत्याशु सूर्यस्तम इवोदितः ॥ ५२ ॥  


१२पलिकैः पञ्चकोलैस्तु घृतं मस्तु चतुर्गुणम् ।  
सक्षारैः सिद्धमल्पाग्निं कफगुल्मं विनाशयेत् ॥ ५३ ॥  


१३भल्लातकसहस्रार्धं जलद्रोणे विपाचयेत् ।  
अष्टभागावशेषं च कषायमवतारयेत् ॥ ५४ ॥  


घृतप्रस्थं समादाय कल्पानीमानि दापयेत् ।  
त्र्यूषणं पिप्पलीमूलं चित्रको हस्तिपिप्पली ॥ ५५ ॥  


हिङ्गु चव्याजमोदा च पञ्चैव लवणानि च ।  
द्वौ क्षारौ हपुषा चैव दद्यादर्धपलोन्मितान् ॥ ५६ ॥  


दधिकाञ्जिकशुक्तानि स्नेहमात्रासमानि च ।  
आर्द्रकस्वरसं चैव सौभाञ्जनरसं तथा ॥ ५७ ॥  


तत्सर्वमेकतः कृत्वा शनैर्मृद्वग्निना पचेत् ।  
एतदग्निघृतं नाम मन्दाग्नीनां प्रशस्यते ॥ ५८ ॥  


अर्शसां नाशनं श्रेष्ठं मूढवातानुलोमनम् ।  
कफवातोद्भवे गुल्मे श्लीपदे च दकोदरे ॥ ५९ ॥  


शोथं पाण्ड्वामयं कासं ग्रहणीं श्वासमेव च ।  
एतान्विनाशयत्याशु सूर्यस्तम इवोदितः ॥ ६० ॥  


१४द्वे पञ्चमूले त्रिफलामर्कमूलं शतावरीम् ।  
दन्तीं चित्रकमास्फीतां रास्नां पाठां सुधां शठीम् ॥ ६१ ॥  


पृथग्दशपलान्भागान्दग्ध्वा भस्म समावपेत् ।  
त्रिःसप्तकृत्वस्तद्भस्म जलद्रोणेन गालयेत् ॥ ६२ ॥  


तद्रसं साधयेदग्नौ चतुर्भागावशेषितम् ।  
ततो गुडतुलां दत्त्वा साधयेन्मृदुनाग्निना ॥ ६३ ॥  


सिद्धं गुडं तु विज्ञाय चूर्णानीमानि दापयेत् ।  
वृश्चिकालीं द्विकाकोल्यौ यवक्षारं समावपेत् ॥ ६४ ॥  


एते पञ्चकला भागाः पृथक् पञ्चपलानि च ।  
हरीतकीं त्रिकटुकं सर्जिकां चित्रकां वचाम् ॥ ६५ ॥  


हिङ्ग्वम्लवेतसाभ्यां च द्वे पले तत्र दापयेत् ।  
अक्षप्रमाणां गुटिकां कृत्वा खादेद्यथाबलम् ॥ ६६ ॥  


अजीर्णं जरयत्येष जीर्णे सन्दीपयत्यपि ।  
भुक्तं भुक्तं च जीर्येत पाण्डुत्वमपकर्षति ॥ ६७ ॥  


प्लीहार्शःश्वयथुं चैव श्लेष्मकासमरोचकम् ।  
मन्दाग्निविषमाग्नीनां कफे कण्ठोरसि स्थिते ॥ ६८ ॥  


कुष्ठानि च प्रमेहांश्च गुल्मं चाशु नियच्छति ।  
ख्यातः क्षारगुडो ह्येष रोगयुक्ते प्रयोजयेत् ॥ ६९ ॥  


१५नासारोगे विधातव्याया चित्रकहरीतकी ।  
विना धात्रीरसं सोऽस्मिन्प्रोक्तश्चित्रगुडोऽग्निदः ।  
वचा लवणतोयेन वान्तिरामे प्रशस्यते ॥ ७० ॥  


अन्नं विदग्धं हि नरस्य शीघ्रं  
शीताम्बुना वै परिपाकमेति ।  
तद्ध्यस्य शैत्येन निहन्ति पित्त-  
माक्लेदिभावाच्च नयत्यधस्तात् ॥ ७१ ॥  


विदह्यते यस्य तु भुक्तमात्रं  
दह्येत हृत्कोष्ठगलं च यस्य ।  
द्राक्षासितामाक्षिकसम्प्रयुक्तां  
लीढ्वाभयां वै स सुखं लभेत ॥ ७२ ॥  


हरीतकी धान्यतुषोदसिद्धा ।  
सपिप्पली सैन्धवहिङ्गुयुक्ता ।  
सोङ्गारधूमं भृशमप्यजीर्णं  
विजित्य सद्यो जनयेत्क्षुधां च ॥ ७३ ॥  


विष्टब्धे स्वेदनं पथ्यं पेयं च लवणोदकम् ।  
रसशेषे दिवास्वप्नो लङ्घनं वातवर्जनम् ॥ ७४ ॥  


व्यायामप्रमदाध्ववाहनरत-  
क्लान्तानतीसारिणः  
शूलश्वासवतस्तृषापरिगता  
हिक्कामरुत्पीडितान् ।  
क्षीणान्क्षीणकफान् शिशून्मदहता-  
न्वृद्धान्रसाजीर्णिनो  
रात्रौ जागरितांस्तथानिरशना-  
न्कामं दिवा स्वापयेत् ॥ ७५ ॥  


१६आलिप्य जठरं प्राज्ञो हिङ्गुत्र्यूषणसैन्धवैः ।  
दिवास्वप्नं प्रकुर्वीत सर्वाजीर्णप्रणाशनम् ॥ ७६ ॥  


धान्यनागरसिद्धं तु तोयं दद्याद्विचक्षणः ।  
आमाजीर्णप्रशमनं दीपनं बस्तिशोधनम् ॥ ७७ ॥  


पथ्यापिप्पलिसंयुक्तं चूर्णं सौवर्चलं पिबेत् ।  
मस्तुनोष्णोदकेनाथ बुद्ध्वा दोषगतिं भिषक् ॥ ७८ ॥  


चतुर्विधमजीर्णं च मन्दानलमथारुचिम् ।  
आध्मानं वातगुल्मं च शूलं चाशु नियच्छति ॥ ७९ ॥  


भवेदजीर्णं प्रति यस्य शङ्का  
स्निग्धस्य जन्तोर्बलिनोऽन्नकाले ।  
पूर्वं सशुण्ठीमभयामशङ्कः  
सम्प्राश्य भुञ्जीत हितं हिताशी ॥ ८० ॥  


किञ्चिदामेन मन्दाग्निरभयागुडनागरम् ।  
जग्ध्वा तक्रेण भुञ्जीत युक्तेनान्नं षडूषणैः ॥ ८१ ॥  


१७विषूचिकायां वमितं विरिक्तं  
सुलङ्घितं वा मनुजं विदित्वा ।  
पेयादिभिर्दीपनपाचनैश्च  
सम्यक्क्षुधार्तं समुपक्रमेत ॥ ८२ ॥  


कुष्ठसैन्धवयोः कल्कं चुक्रतैलसमन्वितम् ।  
विषूच्यां मर्दनं कोष्णं खल्लीशूलनिवारणम् ॥ ८३ ॥  


करञ्जनिम्बशिखरीगुडूच्यर्जकवत्सकैः ।  
पीतः कषायो वसनाद्धोरांहन्ति विषूचिकाम् ॥ ८४ ॥  


व्योषं करञ्जस्य फलं हरिद्रां  
मूलं समायाप्य च मातुलुङ्ग्याः ।  
छायाविशुष्का गुडिकाः कृतास्ता  
हन्युर्विषूचीं नयनाञ्जनेन ॥ ८५ ॥  


गुडपुष्पसारशिखरी-  
तण्डुलगिरिकर्णिकाहरिद्राभिः ।  
अञ्जनगुडिका विलयति  
विषूचिकां त्रिकटुसनाथा ॥ ८६ ॥  


त्वक्पत्ररास्नागुरुशिग्रुकुष्ठै-  
रम्लेन पिष्टैः सवचाशताह्वैः ।  
उद्वर्तनं यद्धि विषूचिकाघ्नं  
तैलं विपक्वं च तदर्थकारि ॥ ८७ ॥  


१८पिपासायामनुत्क्लेशे लवङ्गस्याम्बु शस्यते ।  
जातीफलस्य वा शीतं शृतं भद्रघनस्य वा ॥ ८८ ॥  


विषूच्यामतिवृद्धायां पाण्योर्दाहः प्रशस्यते ।  
वमनं त्वलसे पूर्वं लवणेनोष्णवारिणा ॥ ८९ ॥  


स्वेदो वर्तिर्लङ्घनं च क्रमश्चातोऽग्निवर्धनः ।  
सरुक् चानद्धमुदरमम्लपिष्टैः प्रलेपयेत् ।  
दारुहैमवतीकुष्ठशताह्वाहिङ्गुसैन्धवैः ॥ ९० ॥  


तक्रेण चूर्णं यवचूर्णमुष्णं  
सक्षारमार्तिं जठरे निहन्यात् ।  
स्वेदो वटैर्वा बहुवास्यपूर्णै-  
रुष्णैस्तथान्यैरपि पाणितापैः ॥ ९१ ॥  


तीव्रार्तिरपि नाजीर्णी पिबेच्छूलघ्नमौषधम् ।  
दोषाच्छन्नोऽनलो नालं पक्तुं दोषौघनाशनम् ॥ ९२ ॥  


# अधिकार ७

१पारसी यमानिका  
पीता पर्युषितवारिणा प्रातः ।  
गुडपूर्वा क्रिमिजातं  
कोष्ठगतं पातयत्याशु ॥ १ ॥  


पारिभद्रार्कपत्रोत्थं रसं क्षौद्रयुतं पिबेत् ।  
केबुकस्य रसं वापि पत्युरस्याथ वा रसम् ।  
लिह्यात्क्षौद्रेण वैडङ्गं चूर्णं क्रिमिविनाशनम् ॥ २ ॥  


मुस्ताखुपर्णीफलदारुशिग्रु-  
क्वाथः सकृष्णाक्रिमिशत्रुवल्कः ।  
मार्गद्वयेनापि चिरप्रवृत्तान्  
क्रिमीन्निहन्ति क्रिमिजांश्च रोगान् ॥ ३ ॥  


आखुपर्णीदलैः पिष्टैः पिष्टकेन च पूपिकाम् ।  
जग्ध्वा सौवीरकं चानु पिबेत्क्रिमिहरं परम् ॥ ४ ॥  


पलाशबीजस्वरसं पिबेद्वा क्षौद्रसंयुतम् ।  
पिबेत्तद्बीजकल्कं वा तक्रेण क्रिमिनाशनम् ॥ ५ ॥  


सुरसादिगणं वापि सर्वथैवोपयोजयेत् ।  
विडङ्गसैन्धवक्षारकाम्पिल्लकहरीतकीः ॥ ६ ॥  


पिबेत्तक्रेण सम्पिष्टाः सर्वक्रिमिनिवृत्तये ।  
२विडङ्गपिप्पलीमूलशिग्रुभिर्मरिचेन च ॥ ७ ॥  


तक्रसिद्धा यवागूः स्यात्क्रिमिघ्नी ससुवर्चिका ।  
पीतं बिम्बीघृतं हन्ति पक्वामाशयगान्क्रिमीन् ॥ ८ ॥  


त्रिफला त्रिवृता दन्ती वचा काम्पिल्लकं तथा ।  
सिद्धमेभिर्गवां मूत्रे सर्पिः क्रिमिविनाशनम् ॥ ९ ॥  


त्रिफलायास्त्रयः प्रस्था विडङ्गप्रस्थ एव च ।  
द्विपलं दशमूलं च लाभतः समुपाचयेत् ॥ १० ॥  


पादशेषे जलद्रोणे शृते सर्पिर्विपाचयेत् ।  
प्रस्थोन्मितं सिन्धुयुतं तत्पलं क्रिमिनाशनम् ॥ ११ ॥  


विडङ्गघृतमेतच्च लेह्यं शर्करया सह ।  
सर्वान्क्रिमीन्प्रणुदति वज्रं मुक्तमिवासुरान् ॥ १२ ॥  


रसेन्द्रेण समायुक्तो रसो धत्तूरपत्रजः ।  
ताम्बूलपत्रजो वापि लेपो यूकविनाशनः ॥ १४ ॥  


विडङ्गगन्धकशिला  
सिद्धं सुरभीजलेन कटुतैलम् ।  
आजन्म नयति नाशं  
लिक्षासहितास्तु यूकास्तु ॥ १५ ॥  


# अधिकार ८

१साध्यं तु पाण्ड्वामयिनं समीक्ष्य  
स्निग्धं घृतेनोर्ध्वमधश्च शुद्धम् ।  


सम्पादयेत्क्षौद्रवृतप्रगाढै-  
र्हरीतकीचूर्णमयैः प्रयोगैः ॥ १ ॥  


पिबेद्धृतं वा रजनीविपक्वं  
सत्रैफलं तैलकमेव चापि ।  
विरेचनद्रव्यकृतान्पिबेद्वा  
योगांश्च वैरेचनिकान्घृतेन ॥ २ ॥  


विधिः स्निग्धोऽथ वातोत्थे तिक्तशीतस्तु पैत्तिके ।  
श्लैष्मिके कटुरुक्षोष्णः कार्यो मिश्रस्तु मिश्रके ॥ ३ ॥  


द्विशर्करं त्रिवृच्चूर्णं पलार्धं पैत्तिके पिबेत् ।  
कफपाण्डुस्तु गोमूत्रयुक्तां क्लिन्नां हरीतकीम् ॥ ४ ॥  


नागरं लोहचूर्णं वा कृष्णां पथ्यामथाश्मजम् ।  
गुग्गुलुं वाऽथ मूत्रेण कफपाण्ड्वामयी पिबेत् ॥ ५ ॥  


सप्तरात्रं गवां मूत्रे भावितं वाप्ययोरजः ।  
पाण्डुरोगप्रशान्त्यर्थं पयसा प्रपिबेन्नरः ॥ ६ ॥  


फलत्रिकामृतावासातिक्ताभूनिम्बनिम्बजः ।  
क्वाथः क्षौद्रयुतो हन्यात्पाण्डुरोगं सकामलम् ॥ ७ ॥  


२अयस्तिलत्र्यूषणकोलभागैः  
सर्वैः समं माक्षिकधातुचूर्णम् ।  
तैर्मोदकः क्षौद्रयुतोऽनुतक्रः  
पाण्ड्वामये दूरगतेऽपि शस्तः ॥ ८ ॥  


अयोमलं तु सन्तप्तं भूयो गोमूत्रशोधितम् ।  
मधुसर्पिर्युतं चूर्णं सह भक्तेन योजयेत् ॥ ९ ॥  


दीपनं चाग्निजननं शोथपाण्ड्वामयापहम् ।  
त्र्यूषणत्रिफलामुस्तविडङ्गचित्रकाः समाः ॥ १० ॥  


नवायोरजसो भागास्तच्चूर्णं मधुसर्पिषा ।  
भक्षयेत्पाण्डुहृद्रोगकुष्ठार्शःकामलापहम् ॥ ११ ॥  


३त्रिफलायास्त्रयो भागास्त्रयस्त्रिकटुकस्य च ।  
भागश्चित्रकमूलस्य विडङ्गानां तथैव च ॥ १२ ॥  


पञ्चाश्मजतुनो भागास्तथारूप्यमलस्य च ।  
माक्षिकस्य विशुद्धस्य लौहस्य रजसस्तथा ॥ १३ ॥  


अष्टौ भागाः सितायाश्च तत्सर्वं श्लक्ष्णचूर्णितम् ।  
माक्षिकेनाप्लुतं स्थाप्यमायसे पायसे शुभे ॥ १४ ॥  


उदुम्बरसमां मात्रां ततः खादेद्यथाग्निना ।  
दिने दिने प्रयोगेण जीर्णे भोज्यं यथेप्सितम् ॥ १५ ॥  


बर्जयित्वा कुलत्थांश्च काकमाची कपोतकान् ।  
योगराज इति ख्यातो योगोऽयममृतोपमः ॥ १६ ॥  


रसायनमिदं श्रेष्ठं सर्वरोगहरं परम् ।  
पाण्डुरोगं विषं कासं यक्ष्माणं विषमज्वरम् ॥ १७ ॥  


कुष्ठान्यजरकं मेहं श्वासं हिक्कामरोचकम् ।  
विशेषाद्धन्त्यपस्मारं कामलां गुदजानि च ॥ १८ ॥  


४विशालाकटुकामुस्तकुष्ठदारुकलिङ्गकाः ।  
कर्षांशा द्विपिचुर्मूर्वा कर्षार्धा च घनप्रिया ॥ १९ ॥  


पीत्वा तच्चूर्णमम्भोभिः सुखैर्लिह्यात्ततो मधु ।  
पाण्डुरोगं ज्वरं दाहं कासं श्वासमरोचकम् ॥ २० ॥  


गुल्मानाहामवातांश्च तिक्तपित्तं च तज्जयेत् ।  
५लौहपात्रे शृतं क्षीरं सप्ताहं पथ्यभोजनम् ॥ २१ ॥  


पिबेत्पाण्ड्वामयी शोषी ग्रहणीदोषपीडितः ।  
कल्याणकं पञ्चगव्यं महातिक्तमथापि वा ॥ २२ ॥  


स्नेहनार्थं घृतं दद्यात्कामलापाण्डुरोगिणे ।  
रेचनं कामलार्तस्य स्निग्धस्यादौ प्रयोजयेत् ॥ २३ ॥  


ततः प्रशमनी कार्या क्रिया वैद्येन जानता ।  
६त्रिफलाया गुडूच्या वा दार्व्या  
निम्बस्य वा रसः ॥ २४ ॥  


प्रातर्माक्षिकसंयुक्तः शीलितः कामलापहः ।  
अञ्जनं काममार्तस्य द्रोणपुष्पीरसः स्मृतः ॥ २५ ॥  


निशागैरिकधात्रीणां चूर्णं वा सम्प्रकल्पयेत् ।  
नस्यं कर्कोटमूलं वा घ्रेयं वा जालिनीफलम् ॥ २६ ॥  


सशर्कराकामलिनां त्रिभण्डी  
हिता गवाक्षी सगुडा च शुण्ठी ॥ २७ ॥  


दार्वीसत्रिफलाव्योषविडङ्गान्ययसो रजः ।  
मधुसर्पिर्युतं लिह्यात्कामलापाण्डुरोगवान् ॥ २८ ॥  


तुल्या अयोरजःपथ्याहरिद्राः क्षौद्रसर्पिषा ।  
चूर्णिताः कामली लिह्याद्गुडक्षौद्रेण वा भयाम् ॥ २९ ॥  


धात्रीलौहरजोव्योषनिशाक्षौद्राज्यशर्कराः ।  
लीढ्वा निवारयत्याशु कामलामुद्धतामपि ॥ ३० ॥  


दग्ध्वाक्षकाष्ठैर्मलमायसं तु  
गोमूत्रनिर्वापितमष्टवारान् ।  
विचूर्ण्य लीढं मधुना चिरेण  
कुम्भाह्वयं पाण्डुगदं निहन्ति ॥ ३१ ॥  


पाण्डुरोगक्रियां सर्वां योजयेच्च हलीमके ।  
कामलायां च या दृष्टा सापि कार्या भिषग्वरैः ॥ ३२ ॥  


७विडङ्गमुस्तत्रिफलादेवदारुषडूषणैः ।  
तुल्यमात्रमयश्चूर्णं गोमूत्रेऽष्टगुणे पचेत् ॥ ३३ ॥  


तैरक्षमात्रां गुडिकां कृत्वा खादेद्दिने दिने ।  
कामलापाण्डुरोगार्तः सुखमापद्यते चिरात् ॥ ३४ ॥  


८त्र्यूषणं त्रिफला मुस्तं विडङ्गं चव्यचित्रकौ ।  
दार्वी त्वङ्माक्षिको धातुर्ग्रन्थिकं देवदारु च ॥ ३५ ॥  


एषां द्विपलिकान्भागांश्चूर्णं कृत्वा पृथक् पृथक् ।  
मण्डूरं द्विगुणं चूर्णाच्छुद्धमञ्जनसन्निभम् ॥ ३६ ॥  


मूत्रे चाष्टगुणे पक्त्वा तस्मिंस्तु प्रक्षिपेत्ततः ।  
उदुम्बरसमान्कुर्याद्वटकांस्तान्यथाग्नितः ॥ ३७ ॥  


उपयुञ्जीत तक्रेण सात्म्यं जीर्णे च भोजनम् ।  
मण्डूरवटका ह्येते प्राणदाः पाण्डुरोगिणाम् ॥ ३८ ॥  


कुष्ठान्यजरकं शोथमूरुस्तम्भकफामयान् ।  
अर्शांसि कामलामेहान्प्लीहानं शमयन्ति च ॥ ३९ ॥  


निर्वाष्य बहुशो मूत्रे मण्डूरं ग्राह्यमिष्यते ।  
ग्राहयन्त्यष्टगुणितं मूत्रं मण्डूरचूर्णतः ॥ ४० ॥  


९पुनर्नवात्रिवृच्छुण्ठीपिप्पलीमरिचानि च ।  
विडङ्गं देवकाष्ठं च चित्रकं पुष्कराह्वयम् ॥ ४१ ॥  


त्रिफलां द्वे हरिद्रे च दन्तीं च चविकं तथा ।  
कुटजस्य फलं तिक्ता पिप्पलीमूलमुस्तकम् ॥ ४२ ॥  


एतानि समभागानि मण्डूरं द्विगुणं ततः ।  
गोमूत्रेऽष्टगुणे पक्त्वा स्थापयेत्स्निग्धभाजने ॥ ४३ ॥  


पाण्डुशोथोदरानाहशूलार्शः क्रिमिगुल्मनुत् ।  
१०पञ्चकोलं समरिचं देवदारु फलत्रिकम् ॥ ४४ ॥  


विडङ्गमुस्तयुक्ताश्च भागास्त्रिपलसम्मिताः ।  
यावन्त्येतानि चूर्णानि मण्डूरं द्विगुणं ततः ॥ ४५ ॥  


पक्त्वा चाष्टगुणे मूत्रे घनीभूते तदुद्धरेत् ।  
ततोऽक्षमात्रान्गुडकान्पिबेत्तक्रेण तक्रभुक् ॥ ४६ ॥  


पाण्डुरोगं जयत्येष मन्दाग्नित्वमरोचकम् ।  
अर्शांसि ग्रहणीदोषमूरुस्तम्भमथापि वा ॥ ४७ ॥  


क्रिमिप्लीहानमुदरं गररोगं च नाशयेत् ।  
मण्डूरवज्रनामायं रोगानीकविनाशनः ॥ ४८ ॥  


११धात्रीफलसहस्रे द्वे पीडयित्वा रसं भिषक् ।  
क्षौद्राष्टभागं पिप्पल्याश्चूर्णार्धकुडवान्वितम्॥ ४९ ॥  


शर्करार्धतुलोन्मिश्रं पक्वं स्निग्धवटे स्थितम् ।  
प्रपिबेत्पाण्डुरोगार्तो जीर्णे हितमिताशनः ॥ ५० ॥  


कामलापाण्डुहृद्रोगवातासृग्विषमज्वरान् ।  
कासहिक्कारुचिश्वासानेषोऽरिष्टः प्रणाशयेत् ॥ ५१ ॥  


१२पुराणसर्पिषः प्रस्थो द्राक्षार्धप्रस्थसाधितः ।  
कामलागुल्मपाण्ड्वर्तिज्वरमहोदेरापहः ॥ ५२ ॥  


१३हरिद्रात्रिफलानिम्बबलामधुकसाधितम् ।  
सक्षीरं माहिषं सर्पिः कामलाहरमुत्तमम् ॥ ५३ ॥  


१४मूर्वातिक्तानिशायासकृष्णाचन्दनपर्पटैः ।  
त्रायन्तीवत्सभूनिम्बपटोलाम्बुददारुभिः ॥ ५४ ॥  


अक्षमात्रैर्घृतप्रस्थं सिद्धं क्षीरं चतुर्गुणम् ।  
पाण्डुताज्वरविस्फोटशोथार्शोरक्तपित्तनुत् ॥ ५५ ॥  


१५व्योषं बिल्वं द्विरजनी त्रिफला द्विपुनर्नवा ।  
मुस्तान्ययोरजः पाठा विडङ्गं देवदारु च ॥ ५६ ॥  


वृश्चिकाली च भार्गी च सक्षीरैस्तैर्घृतं शृतम् ।  
सर्वान्प्रशमयत्येतद्विकारान्मृत्तिकाकृतान् ॥ ५७ ॥  


# अधिकार ९

१नोद्रिक्तमादौ सङ्ग्राह्यं बलिनोऽप्यश्नतश्च यत् ।  
हृत्पाण्डुग्रहणीदोषप्लीहगुल्मज्वरादिकृत् ॥ १ ॥  


ऊर्ध्वं प्रवृत्तदोषस्य पूर्वं लोहितपित्तिनः ।  
अक्षीणबलमांसाग्नेः कर्तव्यमपतर्पणम् ॥ २ ॥  


ऊर्ध्वगे तर्पणं पूर्वं कर्तव्यं च विरेचनम् ।  
प्रागधोगमने पेया वमनं च यथाबलम् ॥ ३ ॥  


तर्पणं सघृतक्षौद्रलाजचूर्णैः प्रदापयेत् ।  
ऊर्ध्वगं रक्तपित्तं तत्पीतं काले व्यपोहति ॥ ४ ॥  


जलं खर्जूरमृद्वीकामधूकैः सपरूषकैः ।  
शृतशीतं प्रयोक्तव्यं तर्पणार्थं सशर्करम् ॥ ५ ॥  


२त्रिवृता त्रिफला श्यामा पिप्पली शर्करा मधु ।  
मोदकः सन्निपातोर्ध्वं रक्तपित्तज्वरापहः ॥ ६ ॥  


शालिपर्ण्यादिना सिद्धा पेया पूर्वमधोगमे ।  
वमनं मदनोन्मिश्रो मन्थः सक्षौद्रशर्करः ॥ ७ ॥  


शालिषष्टिकनीवारकोरदूषप्रशातिकाः ।  
श्यामाकश्च प्रियङ्गुश्च भोजनं रक्तपित्तिनाम् ॥ ८ ॥  


मसूरमुद्गचणकाः समुद्गाश्चाढकीफलाः ।  
प्रशस्ताः सूपयूषार्थं कल्पिता रक्तपित्तिनाम् ॥ ९ ॥  


शाकं पटोलवेत्राग्रतण्डुलीयादिकं हितम् ।  
मांसं लावकपोतादिशशैणहरिणादिजम् ॥ १० ॥  


विना शुण्ठीं षडङ्गेन सिद्धं तोयं च दापयेत् ।  
क्षीणमांसबलं बालं वृद्धं शोषानुबन्धिनम् ॥ ११ ॥  


अवम्यमविरेच्यं च स्तम्भनैः समुपाचरेत् ।  
वृषपत्राणि निष्पीड्य रसं समधुशर्करम् ॥ १२ ॥  


पिबेत्तेन शमं याति रक्तपित्तं सुदारुणम् ।  
आटरूषकनिर्यूहे प्रियङ्गुमृत्तिकाञ्जने ॥  
विनीय लोध्रं सक्षौद्रं रक्तपित्तहरं पिबेत् ॥ १३ ॥  


वासाकषायोत्पलमृत्प्रियङ्गु-  
लोध्राञ्जनाम्भोरुहकेशराणि ।  
पीत्वा सिताक्षौद्रयुतानि हन्युः  
पित्तासृजो वेगमुदीर्णमाशु ॥ १४ ॥  


तालीसचूर्णयुक्तः  
पेयः क्षौद्रेण वासकस्वरसः ।  
कफवातपित्ततमक-  
श्वासस्वरभेदरक्तपित्तहरः ॥ १५ ॥  


आटरूषकमृद्वीकापथ्याक्वाथः सशर्करः ।  
क्षौद्राढ्यः कसनश्वासरक्तपित्तनिबर्हणः ॥ १६ ॥  


वासायां विद्यमानायामाशायां जीवितस्य च ।  
रक्तपित्ती क्षयी कासी किमर्थमवसीदति ॥ १७ ॥  


समाक्षिकः फल्गुफलोद्भवो वा  
पीतो रसः शोणितमाशु हन्ति ।  
मदयन्त्यङ्घ्रिजः क्वाथस्तद्वत्समधुशर्करः ॥ १८ ॥  


अतसीकुसुमसमङ्गा  
पाठारोहत्वगम्भसा पीता ।  
प्रशमयति रक्तपित्तं  
यदि भुङ्क्ते मुद्गयूषेण ॥ १९ ॥  


३कषाययोगैर्विविधैर्दीप्ताग्नौ निर्जिते कफे ।  
रक्तपित्तं न चेच्छाम्येत्तत्र वातोल्बणे पयः ॥ २० ॥  


छागं पयोऽथवा गव्यं शृतं पञ्चगुणे जले ।  
अभ्यसेत्ससिताक्षौद्रं पञ्चमूलीशृतं पयः ॥ २१ ॥  


द्राक्षया पर्णिनीभिर्वा कलया मधुकेन वा ।  
श्वदंष्ट्रया शतावर्या रक्तजित्साधितं पयः ॥ २२ ॥  


पक्वोदुम्बरकाश्मर्यपथ्याखर्जूरगोस्तनाः ।  
मधुना घ्नन्ति संलीढा रक्तपित्तं पृथक् पृथक् ॥ २३ ॥  


मुस्ताशाखोटत्व-  
ग्रसबिन्दुद्वितययुग्द्विगुणिताज्यः ।  
भूनिम्बकल्क ऊर्ध्वग-  
पित्तास्रश्वासकासहानिकरः ॥ २४ ॥  


खदिरस्य प्रियङ्गूनां कोविदारस्य शाल्मलेः ॥ २५ ॥  


पुष्पचूर्णं तु मधुना लीढ्वा चारोग्यमश्नुते ।  
अभया मधुसंयुक्ता पाचनी दीपनी मता ॥ २६ ॥  


श्लेष्माणं रक्तपित्तं च हन्ति शूलातिसारनुत् ।  
वासकस्वरसे पथ्या सप्तधा परिभाविता ॥ २७ ॥  


कृष्णा वा मधुना लीढा रक्तपित्तं द्रुतं जयेत् ।  
भावनायां द्रवो देयः सम्यगार्द्रत्वकारकः ॥ २८ ॥  


४एलापत्रत्वचोऽर्धाक्षाः पिप्पलार्धपलं तथा ।  
सितामधुकखर्जूरमृद्वीकाश्च पलोन्मिताः ॥ २९ ॥  


सञ्चूर्ण्य मधुना युक्ता गुडिकाः कारयेद्भिषक् ।  
अक्षमात्रां ततश्चैकां भक्षयेन्ना दिने दिने ॥ ३० ॥  


कासं श्वासं ज्वरं हिक्कां छर्दिं मूर्च्छां मदं भ्रमम् ।  
रक्तनिष्ठीवनं तृष्णां पार्श्वशूलमरोचकम् ॥ ३१ ॥  


शोथप्लीहाढ्यवातांश्च स्वरभेदं क्षतक्षयम् ।  
गुटिका तर्पणी वृष्या रक्तपित्तं च नाशयेत् ॥ ३२ ॥  


५लोहगन्धिनि निःश्वासे उद्गारे रक्तगन्धिनि ।  
पृथ्वीकां शाणमात्रां तु खादेद्द्विगुणशर्कराम् ॥ ३३ ॥  


नासाप्रवृत्तरुधिरं  
घृतभ्रष्टं श्लष्णपिष्टमामलकम् ।  
सेतुरिव तोयवेगं  
रुणद्धि मूर्ध्नि प्रलेपेन ॥ ३४ ॥  


घ्राणप्रवृत्ते जलमेव देयं  
सशर्करं नासिकया पयो वा ।  
द्राक्षारसं क्षीरघृतं पिबेद्वा  
सशर्करं चेक्षुरसं हितं वा ॥ ३५ ॥  


नस्यं दाडिमपुष्पोत्थो रसो दूर्वाभवोऽथवा ।  
आम्रास्थिजः पलाण्डोर्वा नासिकास्रुतरक्तजित् ॥ ३६ ॥  


मेढ्रगेऽतिप्रवृत्ते तु बस्तिरुत्तरसञ्ज्ञितः ।  
शृतं क्षीरं पिबेद्वापि पञ्चमूल्या तृणाह्वया ॥ ३७ ॥  


६दूर्वा सोत्पलकिञ्जल्का मञ्जिष्ठा सैलवालुका ।  
सिता शीतमुशीरं च मुस्तं चन्दनपद्मकौ ॥ ३८ ॥  


विपचेत्कार्षिकैरेतैः सर्पिराजं सुखाग्निना ।  
तण्डुलाम्बु त्वजाक्षीरं दत्वा चैव चतुर्गुणम् ॥ ३९ ॥  


तत्पानं वमतो रक्तं नावनं नासिकागते ।  
कर्णाभ्यां यस्य गच्छेत्तु तस्य कर्णौ प्रपूरयेत् ॥ ४० ॥  


चक्षुःस्राविणि रक्ते तु पूरयेत्तेन चक्षुषोः ।  
मेढ्रपायुप्रवृत्ते तु बस्तिकर्मसु योजयेत् ।  
रोमकूपप्रवृत्ते तु तदभ्यङ्गे प्रयोजयेत् ॥ ४१ ॥  


७शतावरीदाडिमतिन्तिडीकं  
काकोलिमेदे मधुकं विदारीम् ।  
पिष्ट्वा च मूलं फलपूरकस्य  
घृतं पचेत्क्षीरचतुर्गुणं ज्ञः ॥ ४२ ॥  


कासज्वरानाहविबन्धशूलं  
तद्रक्तपित्तं च घृतं निहन्यात् ॥ ४३ ॥  


८शतावर्यास्तु मूलानां रसप्रस्थद्वयं मतम् ।  
तत्समं च भवेत्क्षीरं घृतप्रस्थे विपाचयेत् ॥ ४४ ॥  


जीवकर्षभकौ मेदा महामेदा तथैव च ।  
काकोली क्षीरकाकोली मृद्वीका मधुकं तथा ॥ ४५ ॥  


मुद्गपर्णी माषपर्णी विदारी रक्तचन्दनम् ।  
शर्करामधुसंयुक्तं सिद्धं विस्रावयेद्भिषक् ॥ ४६ ॥  


रक्तपित्तविकारेषु वातरक्तगदेषु च ।  
क्षीणशुक्रेषु दातव्यं वाजीकरणमुत्तमम् ॥ ४७ ॥  


अंसदाहं शिरोदाहं ज्वरं पित्तसमुद्भवम् ।  
योनिशूलं च दाहं च मूत्रकृच्छ्रं च पैत्तिकम् ॥ ४८ ॥  


एतान्रोगान्निहन्त्याशु छिन्नाभ्राणीव मारुतः ।  
शतावरीसर्पिरिदं बलवर्णाग्निवर्धनम् ॥ ४९ ॥  


स्नेहपादः स्मृतः कल्कः कल्कवन्मधुशर्करे ।  
इति वाक्यबलात्स्नेहे प्रक्षिष्य पादिकं भवेत् ॥ ५० ॥  


९वासां सशाखां सपलाशमूलां  
कृत्वा कषायं कुसुमानि चास्याः ।  
प्रदाय कल्कं विपचेद्धृतं तत्  
सक्षौद्रमाश्वेव निहन्ति रक्तम् ॥ ५१ ॥  


१०शणस्य कोविदारस्य वृषस्य ककुभस्य च ।  
कल्काढ्यत्वात्पुष्पकल्कं प्रस्थे पलचतुष्टयम् ॥ ५२ ॥  


अश्वगन्धा पलशतं तदर्धं गोक्षुरस्य च ।  
शतावरी विदारी च शालिपर्णी बला तथा ॥ ५३ ॥  


अश्वत्थस्य च शुङ्गानि पद्मबीजं पुनर्नवा ।  
काश्मरीपलमेतत्तु माषबीजं तथैव च ॥ ५४ ॥  


पृथग्दशपलान्भागांश्चतुर्द्रोणेऽम्भसः पचेत् ।  
चतुर्भागावशेषे तु कषायमवतारयेत् ॥ ५५ ॥  


मृद्वीका पद्मकं कुष्ठं पिप्पली रक्तचन्दनम् ।  
वालकं नागपुष्पं च आत्मगुप्तापलं तथा ॥ ५६ ॥  


नीलोत्पलं शारिवे द्वे जीवनीयं विशेषतः ।  
पृथक्कर्षसमं चैव शर्करायाः पलद्वयम् ॥ ५७ ॥  


रसस्य पौण्ड्रकेक्षूणामाढकं तत्र दापयेत् ।  
चतुर्गुणेन पयसा घृतप्रस्थं विपाचयेत् ॥ ५८ ॥  


रक्तपित्तं क्षतक्षीणं कामलां वातशोणितम् ।  
हलीमकं तथा शोथं वर्णभेदं स्वरक्षयम् ॥ ५९ ॥  


अरोचकं मूत्रकृच्छ्रं पार्श्वशूलं च नाशयेत् ।  
एतद्राज्ञां प्रयोक्तव्यं बह्वन्तःपुरचारिणाम् ॥ ६० ॥  


स्त्रीणां चैवानपत्यानां दुर्बलानां च देहिनाम् ।  
क्लीबानामल्पशुक्राणां जीर्णानामल्परेतसाम् ॥ ६१ ॥  


श्रेष्ठं बलकरं हृद्यं वृष्यं पेयं रसायनम् ।  
ओजस्तेजःकरं चैव आयुःप्राणविवर्धनम् ॥ ६२ ॥  


संवर्धयति शुक्रं च पुरुषं दुर्बलेन्द्रियम् ।  
सर्वरोगविनिर्मुक्तस्तोयसिक्तो यथा द्रुमः ॥ ६३ ॥  


कामदेव इति ख्यातः सर्वरोगेषु शस्यते ।  


११शतावरीपयोद्राक्षाविदारीक्ष्वामलै रसैः ॥ ६४ ॥  


सर्पिषा सह संयुक्तैः सप्तप्रस्थं पचेद्धृतम् ।  
शर्करापादसंयुक्तं रक्तपित्तहरं पिबेत् ॥ ६५ ॥  


उरःक्षते पित्तशूले योनिवातेऽप्यसृग्दरे ।  
बल्यमूर्जस्करं वृष्यं क्षुधाहृद्रोगनाशनम् ॥ ६६ ॥  


१२कूष्माण्डकात्पलशतं सुस्विन्नं निष्कुलीकृतम् ।  
पचेत्तप्ते घृतप्रस्थे शनैस्ताम्रमये दृढे ॥ ६७ ॥  


यदा मधुनिभः पाकस्तदा खण्डशतं न्यसेत् ।  
पिप्पलीशृङ्गवेराभ्यां द्वे पले जीरकस्य च ॥ ६८ ॥  


त्वगेलापत्रमरिचधान्यकानां पलार्धकम् ।  
न्यसेच्चूर्णीकृतं तत्र दर्व्या सङ्घट्टयेन्मुहुः ॥ ६९ ॥  


तत्पक्वं स्थापयेद्भाण्डे दत्वा क्षौद्रं घृतार्धकम् ।  
तद्यथाग्निबलं खादेद्रक्तपित्ती क्षतक्षयी ॥ ७० ॥  


कासश्वासतमच्छर्दितृष्णाज्वरनिपीडितः ।  
वृष्यं पुनर्नवकरं बलवर्णप्रसाधनम् ॥ ७१ ॥  


उरःसन्धानकरणं बृंहणं स्वरबोधनम् ।  
अश्विभ्यां निर्मितं सिद्धं कूष्माण्डकरसायनम् ॥ ७२ ॥  


खण्डामलकमानानुसारात्कूष्माण्डकद्रवात् ।  
पात्रं पाकाय दातव्यं यावान्वातरसो भवेत् ॥ ७३ ॥  


अत्रापि मुद्रया पाको निस्त्वचं निष्कुलीकृतम् ।  
१३पञ्चाशच्च पलं स्विन्नं कूष्माण्डात्प्रस्थमाज्यतः ॥ ७४ ॥  


ग्राह्यं पलशतं खण्डं वासाक्वाथाढके पचेत् ।  
मुस्ता धात्री शुभा भार्गी त्रिसुगन्धैश्च कार्षिकैः ॥ ७५ ॥  


ऐलेयविश्वधन्याकमरिचैश्च पलांशिकैः ।  
पिप्पलीकुडवं चैव मधुमानीं?प्रदापयेत् ॥ ७६ ॥  


कासं श्वासं क्षयं हिक्कां रक्तपित्तं हलीमकम् ।  
हृद्रोगमम्लपित्तं च पीनसं च व्यपोहति ॥ ७७ ॥  


१४तुलामादाय वासायाः पचेदष्टगुणे जले ।  
तेन पादावशेषेण पाचयेदाढकं भिषक् ॥ ७८ ॥  


चूर्णानामभयानां च खण्डाच्छुद्धं तथा शतम् ।  
द्वे पले पिप्पलीचूर्णात्सिद्धशीते च माक्षिकात् ॥ ७९ ॥  


कुडवं पलमात्रं तु चातुर्जातं सुचूर्णितम् ।  
क्षिप्त्वा विलोडितं खादेद्रक्तपित्ती क्षतक्षयी ।  
कासश्वासपरीतश्च यक्ष्मणा च प्रपीडितः ॥ ८० ॥  


१५शतावरीच्छिन्नरुहावृषमुण्डतिकाबलाः ।  
तालमूली च गायत्री त्रिफलायास्त्वचस्तथा ॥ ८१ ॥  


भार्गी पुष्करमूलं च पृथक् पञ्च पलानि च ।  
जलद्रोणे विपक्तव्यमष्टमांशावशेषितम् ॥ ८२ ॥  


दिव्यौषधहतस्यापि माक्षिकेण हतस्य वा ।  
पलद्वादशकं देयं रुक्मलौहस्य चूर्णितम् ॥ ८३ ॥  


खण्डतुल्यं घृतं देयं पलषोडशिकं बुधैः ।  
पचेत्ताम्रमये पात्रे गुडपाको यथामतम् ॥ ८४ ॥  


प्रस्थार्धं मधुनो देयं शुभाश्मजतुकं त्वचम् ।  
शृङ्गी विडङ्गं कृष्णा च शुण्ठ्यजाजीपलं पलम् ॥ ८५ ॥  


त्रिफला धान्यकं पत्रं द्व्यक्षं मरिचकेशरम् ।  
चूर्णं दत्वा सुमथितं स्निग्धे भाण्डे निधापयेत् ॥ ८६ ॥  


यथाकालं प्रयुञ्जीत बिडालपदकं ततः ।  
गव्यक्षीरानुपानं च सेव्यं मांसरसं पयः ॥ ८७ ॥  


गुरुवृष्यानुपानानि स्निग्धं मांसादि बृंहणम् ।  
रक्तपित्तं क्षयं कासं पक्तिशूलं विशेषतः ॥ ८८ ॥  


वातरक्तं प्रमेहं च शीतपित्तं वमिं क्लमम् ।  
श्वयथुं पाण्डुरोगं च कुष्ठं प्लीहोदरं तथा ॥ ८९ ॥  


आनाहं रक्तसंस्रावं चाम्लपित्तं निहन्ति च ।  
चाक्षुषं बृंहणं वृष्यं माङ्गल्यं प्रीतिवर्धनम् ॥ ९० ॥  


आरोग्यं पुत्रदं श्रेष्ठं कामाग्निबलवर्धनम् ।  
श्रीकरं लाघवकरं खण्डकाद्यं प्रकीर्तितम् ॥ ९१ ॥  


१६छागं पारावतं मांसं तित्तिरिः क्रकराः शशाः  
कुरङ्गाः कृष्णसाराश्च तेषां मांसानि योजयेत् ॥ ९२ ॥  


नारिकेलपयःपानं सुनिषण्णकवास्तुकम् ।  
शुष्कमूलकजीराख्यं पटोलं बृहतीफलम् ॥ ९३ ॥  


फलं वार्ताकुपक्वाम्रं खर्जूरं स्वादु दाडिमम् ।  
ककारपूर्वकं यच्च मांसं चानूपसम्भवम् ॥ ९४ ॥  


वर्जनीयं विशेषेण खण्डकाद्यं प्रकुर्वता ।  
लोहान्तरवदत्रापि पुटनादिक्रियेष्यते ॥ ९५ ॥  


यच्च पित्तज्वरे प्रोक्तं बहिरन्तश्च भेषजम् ।  
रक्तपित्ते हितं तच्च क्षीणक्षतहितं च यत् ॥ ९६ ॥  


# अधिकार १०

१शालिषष्टिकगोधूमयवमुद्गादयः शुभाः ।  
मद्यानि जाङ्गलाः पक्षिमृगाः शस्ता विशुष्यतां ॥ १ ॥  


शुष्यतां क्षीणमांसानां कल्पितानि विधानवित् ।  
दद्यात्क्रव्यादमांसानि बृंहणानि विशेषतः ॥ २ ॥  


दोषाधिकानां वमनं शस्यते सविरेचनम् ।  
स्नेहस्वेदोपपन्नानां स्नेहनं यन्न कर्षणम् ॥ ३ ॥  


शुद्धकोष्ठस्य युञ्जीत विधिं बृंहणदीपनम् ।  
शुक्रायत्तं बलं पुंसां मलायत्तं हि जीवितम् ॥ ४ ॥  


तस्माद्यत्नेन संरक्षेद्यक्ष्मिणो मलरेतसी ।  
सपिप्पलीकं सयवं सकुलत्थं सनागरम् ॥ ५ ॥  


दाडिमामलकोपेतं सिद्धमाजरसं पिबेत् ।  
तेन षड्विनिवर्तन्ते विकाराः पीनसादयः ॥ ६ ॥  


रसे द्रव्याम्बुपेयावत्सूदशास्त्रवशादिह ।  
पलानि द्वादशप्रस्थे घनेऽथ तनुके तु षट् ॥ ७ ॥  


मांसस्य वटकं कुर्यात्पलमच्छतरे रसे ।  
धन्याकपिप्पलीविश्वदशमूलीजलं पिबेत् ॥ ८ ॥  


पार्श्वशूलज्वरश्वासपीनसादिनिवृत्तये ।  
अश्वगन्धामृताभीरुदशमूलीबलावृषाः ॥ ९ ॥  


पुष्करातिविषे घ्नन्ति क्षयं क्षीररसाशिनः ।  
२दशमूलबलारास्ना-  
पुष्करसुरदारुनागरैः क्वथितम् ॥ १० ॥  


पेयं पार्श्वांसशिरो-  
रुक्क्षयकासादिशान्तये सलिलम् ।  
ककुभत्वक्नागबला-  
वानरिबीजानि चूर्णितं पयसि ॥ ११ ॥  


पक्वं घृतमधुयुक्तं  
ससितं यक्ष्मादिकासहरम् ।  
पारावतकपिच्छागकुरङ्गाणां पृथक् पृथक् ॥ १२ ॥  


मांसचूर्णमजाक्षीरं पीतं यक्ष्महरं परम् ।  
घृतकुसुमसारलीढं  
क्षयं क्षयं नयति गजबलामूलम् ॥ १३ ॥  


दुग्धेन केवलेन तु  
वायसजङ्घां निपीत्वैव ।  
कृष्णाद्राक्षासितालेहः क्षयहा क्षौद्रतैलवान् ॥ १४ ॥  


मधुसर्पिर्युतो वाश्वगन्धाकृष्णासितोद्भवः ।  
शर्करामधुसंयुक्तं नवनीतं लिहन्क्षयी ॥ १५ ॥  


क्षीराशी लभते पुष्टिमतुल्ये चाज्यमाक्षिके ।  
३सितोपलातुगाक्षीरीपिप्पलीबहुलात्वचः ॥ १६ ॥  


अन्त्यादूर्धं द्विगुणितं लेहयेत्क्षौद्रसर्पिषा ।  
चूर्णितं प्राशयेदेतच्छ्वासकासक्षयापहम् ॥ १७ ॥  


सुप्तजिह्वारोचकिनमल्पाग्निं पार्श्वशूलिनम् ।  
हस्तपादांसदाहेषु ज्वरे रक्ते तथोर्ध्वगे ॥ १८ ॥  


४लवङ्गकक्कोलमुशीरचन्दनं  
नतं सनीलोत्पलजीरकं समम् ।  
त्रुटिः सकृष्णागुरुभृङ्गकेशरं  
कणा सविश्वा नलदं सहाम्बुदम् ॥ १९ ॥  


अहीन्द्रजातीफलवंशलोचना-  
सिताष्टभागं समसूक्ष्मचूर्णितम् ।  
सुरोचनं तर्पणमग्निदीपनं  
बलप्रदं वृष्यतमं त्रिदोषनुत् ॥ २० ॥  


उरोविबन्धं तमकं गलग्रहं  
सकासहिक्कारुचियक्ष्मपीनसम् ।  
ग्रहण्यतीसारभगन्दरार्बुदं  
प्रमेहगुल्मांश्च निहन्ति सज्वरान् ॥ २१ ॥  


५तालीसपत्रं मरिचं नागरं पिप्पली शुभा ।  
यथोत्तरं भागवृद्ध्या त्वगेले चार्धभागिके ॥ २२ ॥  


पिप्पल्यष्टगुणा चात्र प्रदेया सितशर्करा ।  
श्वासकासारुचिहरं तच्चूर्णं दीपनं परम् ॥ २३ ॥  


हृत्पाण्डुग्रहणीरोगप्लीहशोषज्वरापहम् ।  
छर्द्यतीसारशूलघ्नं मूढवातानुलोमनम् ॥ २४ ॥  


कल्पयेद्गुटिकां चैतच्चूर्णं पक्त्वा सितोपालम् ।  
गुटिका ह्यग्निसंयोगाच्चूर्णाल्लघुतराः स्मृताः ।  
पैत्तिके ग्राहयन्त्येके शुभया वंशलोचनाम् ॥ २५ ॥  


६शृङ्ग्यर्जुनाश्वगन्धा-  
नागबलापुष्कराभयाच्छिन्नरुहाः ।  
तालीसादिसमेता  
लेह्या मधुसर्पिर्भ्यां यक्ष्महराः ॥ २६ ॥  


मधुताप्यविडङ्गाश्मजतुलोहघृताभयाः ।  
घ्नन्ति यक्ष्माणमत्युग्रं सेव्यमाना हिताशिना ॥ २७ ॥  


व्योषं शतावरी त्रीणि फलानि द्वे बले तथा ।  
सर्वामयहरो योगः सोऽयं लोहरजोन्वितः ॥ २८ ॥  


एष वक्षःक्षतं हन्ति कण्ठजांश्च गदांस्तथा ।  
राजयक्ष्माणमत्युग्रं बाहुस्तम्भमथार्दितम् ॥ २९ ॥  


७कर्षः शुद्धरसेन्द्रस्य स्वरसेन जयार्द्रयोः ।  
शिलायां खल्वयेत्तावद्यावत्पिण्डं घनं ततः ॥ ३० ॥  


जलकर्णाकाकमाचीरसाभ्यां भावयेत्पुनः ।  
सौगन्धिकपलं भृङ्गस्वरसेन विभावितम् ॥ ३१ ॥  


चूर्णितं रससंयुक्तमजाक्षीरपलद्वये ।  
खल्वितं घनपिण्डं तु गुटीं स्विन्नकलायवत् ॥ ३२ ॥  


कृत्वादौ शिवमभ्यर्च्य द्विजातीन्परितोष्य च ।  
जीर्णान्नो भक्षयेदेकां क्षीरमांसरसाशनः ॥ ३३ ॥  


सर्वरूपं क्षयं कासं रक्तपित्तमरोचकम् ।  
अपि वैद्यशतैस्त्यक्तमम्लपित्तं नियच्छति ॥ ३४ ॥  


८एलाजमोदामलकाभयाक्ष-  
गायत्रिनिम्बाशनशालसारान् ।  
विडङ्गभल्लातकचित्रकांश्च  
कटुत्रिकाम्भोदसुराष्ट्रिकाश्च ॥ ३५ ॥  


पक्त्वा जले तेन पचेत्तु सर्पि-  
स्तस्मिन्सुसिद्धे त्ववतारिते च ।  
त्रिंशत्पलान्यत्र सितोपलाया  
दद्यात्तुगाक्षीरिपलानि षट् च ॥ ३६ ॥  


प्रस्थे घृतस्य द्विगुणं च दद्यात्  
क्षौद्रं ततो मन्थहतं निदद्यात् ।  
पलं पलं प्रातरतो लिहेच्च  
पश्चात्पिबेत्क्षीरमतन्त्रितश्च ॥ ३७ ॥  


एतद्धि मेध्यं परमं पवित्रं  
चक्षुष्यमायुष्यतमं तथैव ।  
यक्ष्माणमाशु व्यपहन्ति शूलं  
पाण्ड्वामयं चापि भगन्दरं च ॥ ३८ ॥  


न चात्र किञ्चित्परिवर्जनीयं  
रसायनं चैतदुपास्यमानम् ।  
९बला विदारी ह्रस्वा च पञ्चमूली पुनर्नवा ॥ ३९ ॥  


पञ्चानां क्षीरवृक्षणां शुङ्गा मुष्ट्यंशिकाः पृथक् ।  
एषां कषाये द्विक्षीरे विदार्याजरसांशिके ॥ ४० ॥  


जीवनीयैः पचेत्कल्कैरक्षमात्रैर्घृताढकम् ।  
सितापलानि पूते च शीते द्वात्रिंशदावपेत् ॥ ४१ ॥  


गोधूमपिप्पलीवांशीचूर्णं शृङ्गाटकस्य च ।  
समाक्षिकं कौडविकं तत्सर्वं खजमूर्च्छितम् ॥ ४२ ॥  


स्त्यानं सर्पिर्गुडान्कृत्वा भूर्जपत्रेण वेष्टयेत् ।  
ताञ्जग्ध्वा पलिकान्क्षीरं मद्यं चानुपिबेत्कफे ॥ ४३ ॥  


शोषे कासे क्षतक्षीणे श्रमस्त्रीभारकर्षिते ।  
रक्तनिष्ठीवने तापे पीनसे चोरसि स्थिते ॥ ४४ ॥  


शस्ताः पार्श्वशिरःशूले भेदे च स्वरवर्णयोः ।  
क्वाथ्ये त्रयोदशपले द्रव्याल्पत्वभयाज्जलम् ॥ ४५ ॥  


अष्टगुणं क्वाथसमौ विदार्याजरसौ पृथक् ।  
केचिद्यथोक्तक्वाथ्ये तु क्वाथं घृतसमं जगुः ॥ ४६ ॥  


१०बिल्वाग्निमन्थस्योनाककाश्मर्यः पाटली बला  
पर्ण्यश्चतस्रः पिप्पल्यः श्वदंष्ट्रा बृहतीद्वयम् ॥ ४७ ॥  


शृङ्गीतामलकीद्राक्षाजीवन्तीपुष्करागुरु ।  
अभया सामृता ऋद्धिर्जीवकर्षभकौ शठी ॥ ४८ ॥  


मुस्तं पुनर्नवा मेदा सूक्ष्मैलोत्पलचन्दने ।  
विदारी वृषमूलानि काकोली काकनासिका ॥ ४९ ॥  


एषां पलोन्मितान्भागाञ्शतान्यामलकस्य च ।  
पञ्च दद्यात्तदैकध्यं जलद्रोणे विपाचयेत् ॥ ५० ॥  


ज्ञात्वा गतरसान्येतान्यौषधान्यथ तं रसम् ।  
तच्चामलकमुद्धृत्य निष्कुलं तैलसर्पिषोः ॥ ५१ ॥  


पलद्वादशके भृष्ट्वा दत्वा चार्धतुलां भिषक् ।  
मत्स्यण्डिकायाः पूताया लेहवत्साधु साधयेत् ॥ ५२ ॥  


षट्पलं मधुनश्चात्र सिद्धशीते प्रदापयेत् ।  
चतुष्पलं तुगाक्षीर्याः पिप्पल्या द्विपले तथा ॥ ५३ ॥  


पलमेकं निदध्याच्च त्वगेलापत्रकेशरात् ।  
इत्ययं च्यवनप्राशः परमुक्तो रसायनः ॥ ५४ ॥  


कासश्वासहरश्चैव विशेषेणोपदिश्यते ।  
क्षीणक्षतानां वृद्धानां बालानां चाङ्गवर्धनम् ॥ ५५ ॥  


स्वरक्षयमुरोरोगं हृद्रोगं वातशोणितम् ।  
पिपासां मूत्रशुक्रस्थान्दोषांश्चैवापकर्षति ॥ ५६ ॥  


अस्य मात्रां प्रयुञ्जीत योऽपरुन्ध्यान्न भोजनम् ।  
अस्य प्रयोगाच्च्यवनः सुवृद्धोऽभूत्पुनर्युवा ॥ ५७ ॥  


मेधां स्मृतिं कान्तिमनामयत्वं  
वपुःप्रकर्षं वलमिन्द्रियाणाम् ।  
स्त्रीषु प्रहर्षं परमग्निवृद्धिं  
वर्णप्रसादं पवनानुलोम्यम् ॥ ५८ ॥  


रसायनस्यास्य नरः प्रयोगा-  
ल्लभेत जीर्णोऽपि कुटीप्रवेशात् ।  
जराकृतं पूर्वमपास्य रूपं  
बिभर्ति रूपं नवयौवनानाम् ॥ ५९ ॥  


सितामत्स्यण्डिकालाभे धात्र्याश्च मृदुभर्जनम् ।  
चतुर्भागजले प्रायो द्रव्यं गतरसं भवेत् ॥ ६० ॥  


११जीवन्तीं मधुकं द्राक्षां फलानि कुटजस्य च ।  
शठीं पुष्करमूलं च व्याघ्रीं गोक्षुरकं बलाम् ॥ ६१ ॥  


नीलोत्पलं तामलकीं त्रायमाणां दुरालभाम् ।  
पिप्पलीं च समं पिष्ट्वा घृतं वैद्यो विपाचयेत् ॥ ६२ ॥  


एतद्व्याधिसमूहस्य रोगेशस्य समुत्थितम् ।  
रूपमेकादशविधं सर्पिरग्र्यं व्यपोहति ॥ ६३ ॥  


१२पिप्पलीगुडसंसिद्धं छागक्षीरयुतं घृतम् ।  
एतदग्निविवृद्ध्यर्थं सर्पिश्च क्षयकासिनाम् ॥ ६४ ॥  


१३यष्टीबलागुडूच्यल्पपञ्चमूलीतुलां पचेत् ।  
शूर्पेऽपामष्टभागस्थे तत्र पात्रं पचेद्धृतम् ॥ ६५ ॥  


धात्रीविदारीस्वरसे त्रिपात्रे पयसोर्मणे ।  
सुपिष्टैर्जीवनीयैश्च पाराशरमिदं घृतम् ॥ ६६ ॥  


ससैन्यं राजयक्ष्माणमुन्मूलयति शीलितम् ।  
१४छागमांसतुलां गृह्य साधयेल्लवणेऽम्भसि ॥ ६७ ॥  


पादशेषेण तेनैव घृतप्रस्थं विपाचयेत् ।  
ऋद्धिवृद्धी च मेदे द्वे जीवकर्षभकौ तथा ॥ ६८ ॥  


काकोलीक्षीरकाकोलीकल्कैः पृथक्पलोन्मितैः ।  
सम्यक् सिद्धे त्ववतार्य शीते तस्मिन्प्रदापयेत् ॥ ६९ ॥  


शर्करायाः पलान्यष्टौ मधुनः कुडवं क्षिपेत् ।  
पलं पलं पिबेत्प्रातर्यक्ष्माणं हन्ति दुर्जयम् ॥ ७० ॥  


क्षतक्षयं च कासं च पार्श्वशूलमरोचकम् ।  
स्वरक्षयमुरोरोगं श्वासं हन्यात्सुदारुणम् ॥ ७१ ॥  


१५तोयद्रोणद्वितये  
मांसं छागस्य पलशतं पक्त्वा ।  
जलमष्टांशं सुकृतं  
तस्मिन्विपचेद्धृतं प्रस्थम् ॥ ७२ ॥  


कल्केन जीवनीयानां  
कुडवेन तु मांससर्पिरिदम् ।  
पित्तानिलं निहन्या-  
त्तज्जानपि रसकयोजितं पीतम् ॥ ७३ ॥  


कासश्वासावुग्रौ  
यक्ष्माणं पार्श्वहृद्रुजं घोराम् ।  
अध्वव्यपायशोषं  
शमयति चैवापरं किञ्चित् ॥ ७४ ॥  


१६छागशकृद्रसमूत्र-  
क्षीरैर्दध्ना च साधितं सर्पिः ।  
सक्षारं यक्ष्महरं  
कासश्वासोपशान्तये परमम् ॥ ७५ ॥  


१७द्विपञ्चमूलस्य पचेत्कषाये  
प्रस्थद्वये मांसरसस्य चैके ।  
कल्कं बलायाः सुनियोज्य गर्भं  
सिद्धं पयःप्रस्थयुतं घृतं च ॥  
सर्वाभिघातोत्थितयक्ष्मशूल-  
क्षतक्षयोत्कासहरं प्रदिष्टम् ॥ ७६ ॥  


१८पादशेषे जलद्रोणे पचेन्नागबलातुलाम् ।  
तेजक्वाथेन तुल्यांशं घृतं क्षीरं च साधयेत् ॥ ७७ ॥  


पलार्धिकैश्चातिबलाबलायष्टिपुनर्नवा ।  
प्रपौण्डरीककाश्मर्यप्रियालकपिकच्छुभिः ॥ ७८ ॥  


अश्वगन्धासिताभीरुमेदायुग्मत्रिकण्टकैः ।  
मृणालविषशालूकशृङ्गाटककशेरुकैः ॥ ७९ ॥  


एतन्नागबलासर्पी रक्तपित्तक्षतक्षयम् ।  
हन्ति दाहं भ्रमं तृष्णां बलपुष्टिकरं परम् ॥ ८० ॥  


बल्यमौजस्यमायुष्यं वलीपलितनाशनम् ।  
उपयुञ्जीत षण्मासान्वृद्धोऽपि तरुणायते ॥ ८१ ॥  


१९समूलफलपत्राया निर्गुण्ड्याः स्वरसैर्घृतम् ।  
सिद्धं पीत्वा क्षयक्षीणो निर्व्याधिर्भाति देववत् ॥ ८२ ॥  


२०बलाश्वदंष्ट्राबृहतीकलसीधावनीस्थिराम् ।  
निम्बं पर्पटकं मुस्तं त्रायमाणां दुरालभाम् ॥ ८३ ॥  


कृत्वा कषायं पेष्यार्थं दद्यात्तामलकीं शठीम् ।  
द्राक्षां पुष्करमूलं च मेदामामलकानि च ॥ ८४ ॥  


घृतं पयश्च तत्सिद्धं सर्पिर्ज्वरहरं परम् ।  
क्षयकासप्रशमनं शिरःपार्श्वरुजापहम् ॥ ८५ ॥  


चरकोदितवासाद्यघृतानन्तरमुक्तितः ।  
वदन्तीह घृतात्क्वाथं पयश्च द्विगुणं पृथक् ॥ ८६ ॥  


२१चन्दनाम्बु नखं वाप्यं यष्ठीशैलेयपद्मकम् ।  
मञ्जिष्ठासरलं दारुशट्येलापूतिकेशरम् ॥ ८७ ॥  


पत्रं तैलं मुरामांसी कक्कोलं वनिताम्बुदम् ।  
हरिद्रे शारिवे तिक्ता लवङ्गागुरुकुङ्कुमम् ॥ ८८ ॥  


त्वग्रेणुनलिकाचैभिस्तैलं मस्तु चतुर्गुणम् ।  
लाक्षारससमं सिद्धं ग्रहघ्नं बलवर्णकृत् ॥ ८९ ॥  


अपस्मारज्वरोन्मादकृत्यालक्ष्मीविनाशनम् ।  
आयुःपुष्टिकरं चैव वशीकरणमुत्तमम् ॥ ९० ॥  


२२छागं मांसं पयश्छागं छागं सर्पिःसशर्करम् ।  
छागोपसेवा शयनं छागमध्ये तु यक्ष्मनुत् ॥ ९१ ॥  


उरोमत्वाक्षतं लाक्षां पयसा मधुसंयुताम् ।  
सद्य एव पिबेज्जीर्णे पयसाद्यात्सशर्करम् ॥ ९२ ॥  


इक्ष्वालिकाबिसग्रन्थिपद्मकेशरचन्दनैः ।  
शृतं पयो मधुयुतं सन्धानार्थं पिबेत्क्षती ॥ ९३ ॥  


बलाश्वगन्धाश्रीपर्णीबहुपुत्रीपुनर्नवाः ।  
पयसा नित्यमभ्यस्ताः क्षपयन्ति क्षतक्षयम् ॥ ९४ ॥  


घृतं बलानागबलार्जुनाम्बु-  
सिद्धं सयष्टीमधुकल्कपादम् ।  
हृद्रोगशूलक्षतरक्तपित्त-  
कासाऽनिलासृक् शमयत्युदीर्णम् ॥ ९५ ॥  


# अधिकार ११

१वास्तूको वायसीशाकं मूलकं सुनिषण्णम् ।  
स्नेहास्तैलादयो भक्ष्याः क्षीरेक्षुरसगौडिकाः ॥ १ ॥  


दध्यारनालाम्लफलं प्रसन्नापानमेव च ।  
शस्यते वातकासेषु स्वाद्वम्ललवणानि च ॥ २ ॥  


ग्राम्यानूपौदकैः शालियवगोधूमषष्टिकान् ।  
रसैर्माषात्मगुप्तानां यूषैर्वा भोजयेद्धितान् ॥ ३ ॥  


पञ्चमूलीकृतः क्वाथः पिप्पलीचूर्णसंयुतः ।  
रसान्नमश्नतो नित्यं वातकासमुदस्यति ॥ ४ ॥  


२शृङ्गीशठीकणाभार्गीगुडवारिदयासकैः ।  
सतैलैर्वातकासघ्नो लेहोऽयमपराजितः ॥ ५ ॥  


३चूर्णिताविश्वदुस्पर्शशृङ्गीद्राक्षाशठीसिताः ।  
लीढ्वा तैलेन वातोत्थं कासं जयति दारुणम् ॥ ६ ॥  


भार्गीद्राक्षाशठीशृङ्गीपिप्पलीविश्वभेषजैः ।  
गुडतैलयुतो लेहो हितो मारुतकासिनाम् ॥ ७ ॥  


पित्तकासे तनुकफे त्रिवृतां मधुरैर्युताम् ।  
दद्याद्धनकफे तिक्तैर्विरेकार्थं युतां भिषक् ॥ ८ ॥  


मधुरैर्जाङ्गलरसैः श्यामाकयवकोद्रवाः ।  
मुद्गादियूषैः शाकैश्च तिक्तकैर्मात्रया हिताः ॥ ९ ॥  


बलाद्विबृहतीवासाद्राक्षाभिः क्वथितं जलम् ।  
पित्तकासापहं पेयं शर्करामधुयोजितम् ॥ १० ॥  


शरादिपञ्चमूलस्य पिप्पलीद्राक्षयोस्तथा ।  
कषायेण शृतं क्षीरं पिबेत्समधुशर्करम् ॥ ११ ॥  


काकोलीबृहतीमेदायुग्मैः सवृषनागरैः ।  
पित्तकासे रसक्षीरयूषांश्चाप्युपकल्पयेत् ॥ १२ ॥  


द्राक्षामलकखर्जूरं पिप्पलीमरिचान्वितम् ।  
पित्तकासापहं ह्येतल्लिह्यान्माक्षिकसर्पिषा ॥ १३ ॥  


खर्जूरपिप्पलीद्राक्षासितालाजाः समांशिकाः ।  
मधुसर्पिर्युतो लेहः पित्तकासहरः परः ॥ १४ ॥  


शठीह्रीबेरबृहतीशर्कराविश्वभेषजम् ।  
पिष्ट्वा रसं पिबेत्पूतं सघृतं पित्तकासनुत् ॥ १५ ॥  


मधुना पद्मबीजानां चूर्णं पैत्तिककासनुत् ।  
बलिनं वमनेनादौ शीलितं कफकासिनम् ।  
यवान्नैः कटुरुक्षोष्णैः कफघ्नैश्चाप्युपाचरेत् ॥ १६ ॥  


पिप्पलीक्षारकैर्यूषैः कौलत्थैर्मूलकस्य च ।  
लघून्यन्नानि भुञ्जीत रसैर्वा कटुकान्वितैः ॥ १७ ॥  


४पौष्करं कट्फलं भार्गीविश्वपिप्पलिसाधितम्  
पिबेत्क्वाथं कफोद्रेके कासे श्वासे च हृद्ग्रहे ॥ १८ ॥  


स्वरसं शृङ्गवेरस्य माक्षिकेण समन्वितम् ।  
पाययेच्छ्वासकासघ्नं प्रतिश्यायकफापहम् ॥ १९ ॥  


मुद्गामलाभ्यां यवदाडिमाभ्यां  
कर्कन्धुना मूलकशुण्ठकेन ।  
शुण्ठीकणाभ्यां च कुलत्थकेन  
यूषो नवाङ्गः कफरोगहन्ता ॥ २० ॥  


पार्श्वशूले ज्वरे श्वासे कासे श्लेष्मसमुद्भवे ।  
पिप्पलीचूर्णसंयुक्तं दशमूलीजलं पिबेत् ॥ २१ ॥  


५कट्कलं कत्तृणं भार्गी मुस्तं धान्यं वचाभया ।  
शृङ्गी पार्पटकं शुण्ठी सुराह्वा च जले शृतम् ॥ २२ ॥  


मधु हिङ्गुयुतं पेयं कासे वातकफात्मके ।  
कण्ठरोगे क्षये शूले श्वासहिक्काज्वरेषु च ॥ २३ ॥  


६कण्टकारीकृतः क्वाथः सकृष्णः सर्वकासहा ।  
बिभीतकं घृताभ्यक्तं गोशकृत्परिवेष्टितम् ॥ २४ ॥  


स्विन्नमग्नौ हरेत्कासं ध्रुवमास्यविधारितम् ।  
वासकस्वरसः पेयो मधुयुक्तो हिताशिना ॥ २५ ॥  


पित्तश्लेष्मकृते कासे रक्तपित्ते विशेषतः ।  
पिप्पली मधुकं द्राक्षा लाक्षा शृङ्गी शतावरी ॥ २६ ॥  


द्विगुणा च तुगाक्षीरी सिता सर्वैश्चतुर्गुणा ।  
तं लिह्यान्मधुसर्पिर्भ्यां क्षतकासनिवृत्तये ॥ २७ ॥  


पिप्पली पद्मकं लाक्षा सम्पक्वं बृहतीफलम् ।  
घृतक्षौद्रयुतो लेहः कासश्वाजनिबर्हणः ॥ २८ ॥  


हरीतकीनागरमुस्तचूर्णं  
गुडेन तुल्यं गुटिका विधेया ।  
निवारयत्यास्यविधारितेयं  
श्वासं प्रवृद्धं प्रबलं च कासम् ॥ २९ ॥  


७कर्षः कर्षार्धमथोपलं पलद्वयमथार्धकर्षश्च ।  
समरिचस्य पिप्पलीनां दाडिमगुडयावशूकाम् ॥ ३० ॥  


सर्वौषधैरसाध्या ये कासाः सर्ववैद्यविवर्जिताः ।  
अपि पूयं छर्दयतां तेपामिदमौषधं पथ्यम् ॥ ३१ ॥  


८लवङ्गजातीफलपिप्पलीनां  
भागान्प्रकल्प्याक्षयुतानमीषाम् ।  
पलार्धमेकं मरिचस्य दद्यात्  
पलानि चत्वारि महौषधस्य ॥ ३२ ॥  


सितासमं चूर्णमिदं प्रसह्य  
रोगानिमानाशु बलान्निहन्यात् ।  
कासज्वरारोचकमेहगुल्म-  
श्वासाग्निमान्द्यग्रहणीप्रदोषान् ॥ ३३ ॥  


९हरीतकी कणा शुण्ठी मरिचं गुडसंयुतम् ।  
कासघ्नो मोदकः प्रोक्तस्तृष्णारोचकनाशनः ॥ ३४ ॥  


तालीसवह्निदीप्यक-  
चविकाशुण्ठ्यम्लवेतसव्योषैः ।  
तुल्यैस्त्रिसुगध्नियुतै-  
र्गुडेन गुटिका प्रकर्तव्या ॥ ३५ ॥  


कासश्वासारोचक-  
पीनसहृत्कण्ठवाङ्निरोधेषु ।  
ग्रहणीगुदोद्भवेषु  
गुटिका व्योषान्तिका नाम ॥ ३६ ॥  


त्रिसुगध्नमत्र संस्कारत्वाच्चतुर्माषिकं ग्राह्यम् ।  
मनःशिलालमधुकमांसीमुस्तेङ्गुदैः पिबेत् ॥ ३७ ॥  


धूमं त्र्यहं च तस्यानु सगुडं च पयः पिबेत् ।  
एष कासान्पृथग्द्वन्द्वसर्वदोषसमुद्भवान् ॥ ३८ ॥  


शतैरपि प्रयोगाणां साधयेदप्रसाधितान् ।  
मनःशिलालिप्तदलं बदर्या घर्मशोषितम् ॥ ३९ ॥  


सक्षीरं धूमपानात्तु महाकासनिबर्हणम् ।  
अर्कच्छल्लशिले तुल्ये ततोऽर्धेन कटुत्रिकम् ॥ ४० ॥  


चूर्णितं वह्निनिक्षिप्तं पिबेद्ध्रूमं तु योगवित् ।  
भक्षयेदथ ताम्बूलं पिबेद्दुग्धमथाम्बु वा ।  
कासाःपञ्चविधा यान्ति शान्तिमाशु न संशयः ॥ ४१ ॥  


१०मरिचशिलार्कक्षीरै-  
र्वार्ताकीं त्वचमाशु भावितां शुष्काम् ।  
कृत्वा विधिना धूमं  
पिबतः कासाः शमं यान्ति ॥ ४२ ॥  


दशमूलीकषायेण भार्गीकल्कं पचेद्धृतम् ।  
दक्षतित्तिरिनिर्यूहे तत्परं वातकासनुत् ॥ ४३ ॥  


११दशमूलाढके प्रस्थं घृतस्याक्षसमैः पचेत् ।  
पुष्कराह्वशठीबिल्वसुरसव्योषहिङ्गुभिः ॥ ४४ ॥  


पेयानुपानं तद्देयं कासे वातकफाधिके ।  
श्वासरोगेषु सर्वेषु कफवातात्मकेषु च ॥ ४५ ॥  


१२दशमूलीचतुःप्रस्थे रसे प्रस्थोन्मितं हविः ।  
सक्षारैः पञ्चकोलैस्तु कल्कितं साधु साधितम् ॥ ४६ ॥  


कासहृत्पार्श्वशूलघ्नं हिक्काश्वासनिबर्हणम् ।  
कल्कं षट्पलमेवात्र ग्राहयन्ति भिषग्वराः ॥ ४७ ॥  


१३कण्टकारीगुडूचीभ्यां पृथक् त्रिंशत्पलाद्रसे ।  
प्रस्थः सिद्धो घृताद्वातकासनुद्वह्निदीपनः ॥ ४८ ॥  


घृतं रास्नाबलाव्योषश्वदंष्ट्राकल्कपाचितम् ।  
कण्टकारीरसे सर्पिः पञ्चकासनिषूदनम् ॥ ४९ ॥  


१४सपत्रमूलशाखायाः कण्टकार्या रसाढके ।  
घृतप्रस्थं बलाव्योषविडङ्गशठीचित्रकैः ॥ ५० ॥  


सौवर्चलयवक्षारबिल्वामलकपुष्करैः ।  
वृश्चीरबृहतीपथ्यायमानीदाडिमर्द्धिभिः ॥ ५१ ॥  


द्राक्षापुनर्नवाचव्यधन्वयासाम्लवेतसैः ।  
शृङ्गीतामलकीभार्गीरास्नागोक्षुरकैः पचेत् ॥ ५२ ॥  


कल्कैस्तु सर्वकासेषु हिक्काश्वासे च शस्यते ।  
कण्टकारीघृतं सिद्धं कफव्याधिविनाशनम् ॥ ५३ ॥  


१५द्रोणेऽपां साधयेद्रास्नां दशमूलीं शतावरीम् ।  
पलिकां मानिकांशांस्त्रीन्कुलत्थान्बदरान्यवान् ॥ ५४ ॥  


तुलार्धं चाजमांसस्य तदशेषेण तेन च ।  
घृताढकं समक्षीरं जीवनीयैः पलोन्मितैः ॥ ५५ ॥  


सिद्धं तद्दशभिः कल्कैर्नस्यपानानुवासनैः ।  
समीक्ष्य वातरोगेषु यथावस्थं प्रयोजयेत् ॥ ५६ ॥  


पञ्चकासान्क्षयं श्वासं पार्श्वशूलमरोचकम् ।  
सर्वाङ्गैकाङ्गरोगांश्च सप्लीहोर्ध्वानिलं जयेत् ॥ ५७ ॥  


जीवकर्षभकौ मेदे काकोल्यौ शूर्पपर्णिके ।  
जीवन्ती मधुकश्चैव दशको जीवको गणः ॥ ५८ ॥  


१६दशमूलीं स्वयङ्गुप्तां शङ्खपुष्पीं शठीं वलाम् ।  
हस्तिपिप्पल्यपामार्गपिप्पलीमूलचित्रकान् ॥ ५९ ॥  


भार्गीपुष्करमूलं च द्विपलांशं यवाढकम् ।  
हरीतकीशतं चैकं जलपञ्चाढके पचेत् ॥ ६० ॥  


यवैः स्विन्नैः कषायं तं पूतं तच्चाभयाशतम् ।  
पचेद्गुडतुलां दत्त्वा कुडवं च पृथग्घृतात् ॥ ६१ ॥  


तैलात्सपिप्पलीचूर्णात्सिद्धशीते च माक्षिकात् ।  
लिह्याद्द्वे चाभये नित्यमतः खादेद्रसायनात् ॥ ६२ ॥  


तद्वलीपलितं हन्याद्बलायुर्मलवर्धनम् ।  
पञ्चकासान्क्षयं श्वासं हिक्काः सविषमज्वरान् ॥ ६३ ॥  


हन्यात्तथा ग्रहण्यर्शोहृद्रोगारुचिपीनसान् ।  
अगस्त्यविहितं धन्यमिदं श्रेष्ठं रसायनम् ॥ ६४ ॥  


१७समूलपुष्पच्छदकण्टकार्या-  
स्तुलां जलद्रोणपरिप्लुतां च ।  
हरीतकीनां च शतं निदध्या-  
दथात्र पक्त्वा चरणावशेपम् ॥ ६५ ॥  


गुडस्य दत्त्वा शतमेतदग्नौ  
विपक्वमुत्तीर्य ततः सुशीते ।  
कटुत्रिकं च द्विपलप्रमाणं  
पलानि षट् पुष्परसस्य तत्र ॥ ६६ ॥  


क्षिपेच्चतुर्जातपलं यथाग्नि  
प्रयुज्यमानो विधिनावलेहः ।  


वातात्मकं पित्तकफोद्भवं च  
द्विदोषकासानपि यांस्त्रिदोषान् ॥ ६७ ॥  


क्षयोद्भवं च क्षतजं च हन्यात्  
सपीनसश्वासमुरःक्षतं च ।  
यक्ष्माणमेकादशरूपमुग्रं  
भृगूपदिष्टं हि रसायनं स्यात् ॥ ६८ ॥  


# अधिकार १२

१हिक्काश्वासातुरे पूर्वं तैलाक्ते स्वेद इष्यते ।  
स्निग्धैर्लवणयोगैश्च मृदुर्वातानुलोमनम् ॥ १ ॥  


ऊर्ध्वाधःशोधनं शक्ते दुर्बले शमनं मतम् ।  
कोलमज्जाञ्जनं लाजातिक्ताकाञ्चनगैरिकम् ॥ २ ॥  


कृष्णा धात्री सिता शुण्ठी काशीसं दधि नाम च ।  
पाटल्याः सफलं पुष्पं कृष्णाखर्जूरमुस्तकम् ॥ ३ ॥  


षडेते पादिका लेहा हिक्काघ्ना मधुसंयुताः ।  
मधुकं मधुसंयुक्तं पिप्पली शर्करान्विता ॥ ४ ॥  


नागरं गुडसंयुक्तं हिक्काघ्नं नावनत्रयम् ।  
स्तन्येन मक्षिकाविष्ठा नस्यं वालक्तकाम्बुना ॥ ५ ॥  


योज्यं हिक्काभिभूताय स्तन्यं वा चन्दनान्वितम् ।  
मधुसौवर्चलोपेतं मातुलुङ्गरसं पिबेत् ॥ ६ ॥  


हिक्कार्तस्य पयश्छागं हितं नागरसाधितम् ।  
कृष्णामलकशुण्ठीनां चूर्णं मधुसितायुतम् ॥ ७ ॥  


मुहुर्मुहुः प्रयोक्तव्यं हिक्काश्वासनिवारणम् ।  
हिक्काश्वासी पिबेद्भार्गीं सविश्वामुष्णवारिणा ।  
नागरं वा सिता भार्गी सौवर्चलसमन्वितम् ॥ ८ ॥  


शृङ्गीकटुत्रिकफलात्रयकण्टकारी-  
भार्गीसपुष्करजटालवणानि पञ्च ।  
चूर्णं पिबेदशिशिरेण जलेन हिक्का-  
श्वासोर्ध्ववातकसनारुचिपीनसेषु ॥ ९ ॥  


अभयानागरकल्कं  
पौष्करयवशूकमरिचकल्कं वा ।  
तोयेनोष्णेन पिबे-  
च्छ्वासी हिक्की च तच्छान्त्यै ॥ १० ॥  


अमृतानागरफञ्जी-  
व्याघ्रीपर्णाशसाधितः क्वाथः ।  
पीतः सकणाचूर्णः  
कासश्वासौ जयत्याशु ॥ ११ ॥  


२दशमूलीकषायस्तु पुष्करेण विचूर्णितः ।  
श्वासकासप्रशमनः पार्श्वहृच्छूलनाशनः ॥ १२ ॥  


कुलत्थनागरव्याघ्रीवासाभिः क्वथितं जलम् ।  
पीतं पुष्करसंयुक्तं हिक्काश्वासनिबर्हणम् ॥ १३ ॥  


गुडं कटुकतैलेन मिश्रयित्वा समं लिहेत् ।  
त्रिसप्ताहप्रयोगेण श्वासं निर्मूलतो जयेत् ॥ १४ ॥  


शृङ्गीमहौषधकणाघनपुष्कराणां  
चूर्णं शठीमरिचशर्करया समेतम् ।  
क्वाथेन पीतममृतावृषपञ्चमूल्याः  
श्वासं त्र्यहेण शमयेदतिदोषमुग्रम् ॥ १५ ॥  


हरिद्रां मरिचं द्राक्षां गुडं रास्नां कणां शठीम् ।  
जह्यात्तैलेन विलिहञ्छ्वासान्प्राणहरानपि ॥ १६ ॥  


हिक्कां हरति प्रवलां  
प्रवलं श्वासं च नाशयत्याशु ।  
शिखिपुच्छभूतिपिप्पली-  
चूर्णं मधुमिश्रितं लीढम् ॥ १७ ॥  


कर्षं कलिफलचूर्णं  
लीढं चात्यन्तमिश्रितं मधुना ।  
अचिराद्धरति श्वासं  
प्रबलामुद्धंसिकां चैव ॥ १८ ॥  


३हिंस्राविडङ्गपूतीकत्रिफलाव्योषचित्रकैः ।  
द्विक्षीरं सर्पिषः प्रस्थं चतुर्गुणजलान्वितम् ॥ १९ ॥  


कोलमात्रैः पचेत्तद्धि कासश्वासं व्यपोहति ।  
अर्शांस्यरोचकं गुल्मं शकृद्भेदं क्षयं तथा ॥ २० ॥  


४तेजोवत्यभया कुष्ठं पिप्पली कटुरोहिणी ।  
भूतिकं पौष्करं मूलं पलाशं चित्रकं शठी ॥ २१ ॥  


सौवर्चलं तामलकी सैन्धवं बिल्वपेषिका ।  
तालीसपत्रं जीवन्ती वचा तैरक्षसम्मितैः ॥ २२ ॥  


हिङ्गुपादैर्घृतं प्रस्थं पचेत्तोयचतुर्गुणे ।  
एतद्यथावलं पीत्वा हिक्काश्वासौ जयेन्नरः ॥ २३ ॥  


शोथानिलार्शोग्रहणीहृत्पार्श्वरुज एव च ।  
५शतं सङ्गृह्य भार्ग्यास्तु दशमूल्यास्तथापरम् ॥ २४ ॥  


शतं हरीतकीनां च पचेत्तोयचतुर्गुणे ।  
पादावशेषे तस्मिंस्तु रसे वस्त्रपरिस्रुते ॥ २५ ॥  


आलोड्य च तुलां पूतां गुडस्य त्वभयां ततः ।  
पुनः प्रचेत्तु मृद्वग्नौ यावल्लेहत्वमागतम् ॥ २६ ॥  


शीतेषु मधुनश्चात्र षट्पलानि प्रदापयेत् ।  
त्रिकटु त्रिसुगन्धं च पलिकानि पृथक् पृथक् ॥ २७ ॥  


कर्षद्वयं यवक्षारं सञ्चूर्ण्य प्रक्षिपेत्ततः ।  
भक्षयेदभयामेकां लेहस्यार्धपलं लिहेत् ॥ २८ ॥  


श्वासं सुदारुणं हन्ति कासं पञ्चविधं तथा ।  
स्वरवर्णप्रदो ह्येष जठराग्नेश्च दीपनः ॥ २९ ॥  


पलोल्लेखागते माने न द्वैगुण्यमिहेष्यते ।  
हरीतकीशतस्यात्र प्रस्थत्वादाढकं जलम् ॥ ३० ॥  


६कुलत्थं दशमूलं च तथैव द्विजयष्टिका ।  
शतं शतं च सङ्गृह्य जलद्रोणे विपाचयेत् ॥ ३१ ॥  


पादावशेषे तस्मिंस्तु गुडस्यार्धतुलां क्षिपेत् ।  
शीतीभूते च पक्वे च मधुनोऽष्टौ पलानि च ॥ ३२ ॥  


षट्पलानि तुगाक्षीर्याः पिप्पल्याश्च पलद्वयम् ।  
त्रिसुगन्धिकयुक्तं तत्खादेदग्निबलं प्रति ॥ ३३ ॥  


श्वासं कासं ज्वरं हिक्कां नाशयेत्तमकं तथा ।  
प्रतिशतं द्रोणनियमाज्ज्ञेयं द्रोणत्रयं त्विह ॥ ३४ ॥  


# अधिकार १३

१वाते सलवणं तैलं पित्ते सर्पिः समाक्षिकम् ।  
कफे सक्षारकटुकं क्षौद्रं कुडव इष्यते ॥ १ ॥  


गले तालुनि जिह्वायां दन्तमूलेषु चाश्रितः ।  
तेन निष्कृष्यते श्लेष्मा स्वरश्चास्य प्रसीदति ॥ २ ॥  


आद्ये कोष्णं जलं पेयं दग्ध्वा घृतगुडौदनम् ।  
क्षीरान्नपानं पित्तोत्थे पिबेत्सर्पिरतन्द्रितः ॥ ३ ॥  


पिप्पली पिप्पलीमूलं मरिचं विश्वभेषजम् ।  
पिबेन्मूत्रेण मतिमान्कफजे स्वरसङ्क्षये ॥ ४ ॥  


स्वरोपघाते मेदोजे कफवद्विधिरिष्यते ।  
क्षयजे सर्वजे चापि प्रत्याख्याय समाचरेत् ॥ ५ ॥  


२चव्याम्लवेतसकटुत्रिकतिन्तिडीक-  
तालीसजीरकतुगादहनैः समांशैः ।  
चूर्णं गुडप्रमृदितं त्रिसुगन्धियुक्तं  
वैस्वर्यपीनसकफारुचिषु प्रशस्तम् ॥ ६ ॥  


तैलाक्तं स्वरभेदे वा खदिरं धारयेन्मुखे ।  
पथ्यां पिप्पलियुक्तां वा संयुक्तां नागरेण वा ॥ ७ ॥  


अजमोदां निशां धात्रीं क्षारं वह्निं विचूर्ण्य च ।  
मधुसर्पिर्युतं लीढ्वा स्वरभेदं व्यपोहति ॥ ८ ॥  


कलितरुफलसिन्धुकणा  
चूर्णं तक्रेण लीढमपहरति ।  
स्वरभेदं गोपयसा  
पीतं वामलकचूर्णं च ॥ ९ ॥  


बदरीपत्रकल्कं वा घृतभृष्टं ससैन्धवम् ।  
स्वरोपघाते कासे च लेहमेनं प्रयोजयेत् ॥ १० ॥  


शर्करामधुमिश्राणि शृतानि मधुरैः सह ।  
पिबेत्पयांसि यस्योच्चैर्वदतोऽभिहतः स्वरः ॥ ११ ॥  


३व्याघ्रीस्वरसविपक्वं  
रास्नावाट्यालगोक्षुरव्योषैः  
सर्पिः स्वरोपघातं  
हन्यात्कासं च पञ्चविधम् ॥ १२ ॥  


शुष्कद्रव्यमुपादाय स्वरसानामसम्भवे ।  
वारिण्यष्टगुणे साध्यं ग्राह्यं पादावशेषितम् ॥ १३ ॥  


४भृङ्गराजामृतावल्ली?  
वासकदशमूलकासमर्दरसैः ।  
सर्पिः सपिप्पलीकं  
सिद्धं स्वरभेदकासजिन्मधुना ॥ १४ ॥  


# अधिकार १४

१वान्तिं समीरणे पित्ते विरेकं वमनं कफे ।  
कुर्याद्धृद्यानुकूलानि हर्षणं च मनोघ्नजे ॥ १ ॥  


वान्तो वचाद्भिरनिले विधिवत्पिवेत्तु  
स्नेहोष्णतोयमदिरान्यतमेन चूर्णम् ।  
कृष्णाविडङ्गयवभस्महरेणुभार्गी-  
रास्नैलहिङ्गुलवणोत्तमनागराणाम् ॥ २ ॥  


पैत्ते गुडाम्बुमधुरैर्वमनं प्रशस्तं  
लेहः ससैन्धवसितामधुसर्पिरिष्टः ।  
निम्बाम्बु छर्दितवतः कफजे तु पानं  
राजद्रुमाम्बु मधुना सह दीप्यकाढ्यम् ॥ ३ ॥  


चूर्णं यदुक्तमथवानिलजे तदेव  
सर्वैश्च सर्वकृतमेवमुपक्रमेच्च ॥ ४ ॥  


२कुष्ठसौवर्चलाजाजी शर्करामरिचं बिडम् ।  
धात्र्येलापद्मकोशीरपिप्पलीचन्दनोत्पलम् ॥ ५ ॥  


लोध्रं तेजोवती पथ्या त्र्यूषणं सयवाग्रजम् ।  
आर्द्रदाडिमनिर्यासश्चाजाजीशर्करायुतः ॥ ६ ॥  


सतैलमाक्षिकाश्चैते चत्वारः कुडवग्रहाः ।  
चतुरोऽरोचकान्हन्युर्वाताद्यैकजसर्वजान् ॥ ७ ॥  


त्वङ्मुस्तमेलाधान्यानि मुस्तमामलकानि च ।  
त्वक्च दार्वी यमान्यश्च पिप्पल्यस्तेजवत्यपि ॥ ८ ॥  


यमानी तिन्तिडीकं च पञ्चैते मुखशोधनाः ।  
श्लोकपादैरभिहिताः सर्वारोचकनाशनाः ॥ ९ ॥  


अम्लिका गुडतोयं च त्वगेलामरिचान्वितम् ।  
अभक्तच्छन्दरोगेषु शस्तं कुडवधारणम् ॥ १० ॥  


कारव्यजाजीमरिचं द्राक्षावृक्षाम्लदाडिमम् ।  
सौवर्चलं गुडं क्षौद्रं सर्वारोचकनाशनम् ॥ ११ ॥  


त्रीण्यूषणानि त्रिफला रजनीद्वयं च  
चूर्णीकृतानि यबशूकविमिश्रितानि ।  
क्षौद्रान्वितानि वितरेन्मुखधारणार्थ-  
मन्यानि तिक्तकटुकानि च भेषजानि ॥ १२ ॥  


विट्चूर्णमधुसंयुक्तो रसो दाडिमसम्भवः ।  
असाध्यामपि संहन्यादरुचिं वक्त्रधारितः ॥ १३ ॥  


३यमानी तिन्तिडीकं च नागरं चाम्लवेतसम् ।  
दाडिमं बदरं चाम्लं कार्षिकाण्युपकल्पयेत् ॥ १४ ॥  


धान्यसौवर्चलालाजी वराङ्गं चार्धकार्षिकम् ।  
पिप्पलीनां शतं चैकं द्वे शते मरिचस्य च ॥ १५ ॥  


शर्करायाश्च चत्वारि पलान्येकत्र चूर्णयेत् ।  
जिह्वाविशोधनं हृद्यं तच्चूर्णं भक्तरोचनम् ॥ १६ ॥  


हृत्पीडापार्श्वशूलघ्नं विबन्धानाहनाशनम् ।  
कासश्वासहरं ग्राहि ग्रहण्यर्शोविकारनुत् ॥ १७ ॥  


४अष्टादश शिग्रुफला-  
न्यथ दशमरिचानि विंशतिश्च पिप्पल्यः ।  
आर्द्रकपलं गुडपलं  
प्रस्थत्रयमारनालवृक्षस्य ॥ १८ ॥  


एतद्बिडलवणयुतं  
खजाहतं सुरभि गन्धाढ्यम् ।  
व्यञ्जनसहस्रघाति  
ज्ञेयं कलहंसकं नाम ॥ १९ ॥  


# अधिकार १५

१आमाशयोत्क्लेशभवा हि सर्वा-  
श्छर्द्यो मता लङ्घनमेव तस्मात् ।  
प्राक्कारयेन्मारुतजां विमुच्य  
संशोधनं वा कफपित्तहारि ॥ १ ॥  


हन्यात्क्षीरोदकं पीतं छर्दिं वमनसम्भवाम् ।  
ससैन्धवं पिबेत्सर्पिर्वातच्छर्दिनिवारणम् ॥ २ ॥  


मुद्गामलकयूषं वा ससर्पिष्कं ससैन्धवम् ।  
यवागूं मधुमिश्रां वा पञ्चमूलीकृतां पिबेत् ॥ ३ ॥  


२पित्तात्मिकायां त्वनुलोमनार्थं  
द्राक्षाविदारीक्षुरसैस्त्रिवृत्स्यात् ।  
कफाशयस्थं त्वतिमात्रवृद्धं  
पित्तं जयेत्स्वादुभिरूर्ध्वमेव ॥ ४ ॥  


शुद्धस्य काले मधुशर्कराभ्यां  
लाजैश्च मन्थं यदि वापि पेयाम् ।  
प्रदापयेन्मुद्गरसेन वापि  
शाल्योदनं जाङ्गलजै रसैर्वा ॥ ५ ॥  


चन्दनेनाक्षमात्रेण संयोज्यामलकीरसम् ।  
पिबेन्माक्षिकसंयुक्तं छर्दिस्तेन निवर्तते ॥ ६ ॥  


३चन्दनं च मृणालं च बालकं नागरं वृषम् ।  
सतण्डुलोदकक्षौद्रं पीतः कल्को वमिं जयेत् ॥ ७ ॥  


कषायो भृष्टमुद्गस्य सलाजमधुशर्करः ।  
छर्द्यतीसारतृड्दाहज्वरघ्नः सम्प्रकाशितः ॥ ८ ॥  


हरीतकीनां चूर्णं तु लिह्यान्माक्षिकसंयुतम् ।  
अधोभागीकृते दोषे छर्दिः क्षिप्रं निवर्तते ॥ ९ ॥  


गुडूचीत्रिफलारिष्टपटोलैः क्वथितं पिबेत् ।  
क्षौद्रयुक्तं निहन्त्याशु छर्दिं पित्ताम्लसम्भवाम् ॥ १० ॥  


क्वाथः पर्पटजः पीतः सक्षौद्रश्छर्दिनाशनः ॥ ११ ॥  


४कफात्मिकायां वमनं तु शस्तं  
सपिप्पलीसर्षपनिम्बतोयैः ।  
पिण्डीतकैः सैन्धवसम्प्रयुक्तै-  
श्छर्द्यां कफामाशयशोधनार्थम् ॥ १२ ॥  


विडङ्गत्रिफलाविश्वचूर्णं मधुयुतं जयेत् ।  
विडङ्गप्लवशुण्ठीनामथवा श्लेष्मजां वमिम् ॥ १३ ॥  


सजाम्बवं वा बदरस्य चूर्णं  
मुस्तायुतां कर्कटकस्य शृङ्गीम् ।  
दुरालभां वा मधुसम्प्रयुक्तां  
लिह्यात्कफच्छर्दिविनिग्रहार्थम् ॥ १४ ॥  


५तर्पणं वा मधुयुतं तिसृणामपि भेषजम् ॥ १५ ॥  


कृतं गुडूच्या विधिवत्कषायं हिमसञ्ज्ञितम् ।  
तिसृष्वपि भवेत्पथ्यं माक्षिकेण समायुतम् ॥ १६ ॥  


द्रव्यादापोत्थितात्तोये प्रतप्ते निशि संस्थितात् ।  
कषायो योऽभिनिर्याति स शीतः समुदाहृतः ॥ १७ ॥  


षड्भिः पलैश्चतुर्भिर्वा सलिलाच्छीतफाण्टयोः ।  
आप्लुतं भेषजपलं रसाख्यायां पलद्वयम् ॥ १८ ॥  


श्रीफलस्य गुडूच्या वा कषायो मधुसंयुतः ।  
पेयश्छर्दित्रये शीतो मूर्वा वा तण्डुलाम्बुना ॥ १९ ॥  


जम्ब्वाम्रपल्लवगवेधुकधान्यसेव्य-  
ह्रीबेरवारि मधुना पिबतोऽल्पमल्पम् ।  
छर्दिः प्रयाति शमनं त्रिसुगन्धियुक्ता  
लीढा निहन्ति मधुनाथ दुरालभा वा ॥ २० ॥  


जातीरसः कपित्थस्य पिप्पलीमरिचान्वितः ।  
क्षौद्रेण युक्तः शमयेल्लेहोऽयं छर्दिमुल्बणाम् ॥ २१ ॥  


पिष्ट्वा धात्रीफलं द्राक्षां शर्करां च पलोन्मिताम् ।  
दत्वा मधुपलं चात्र कुडवं सलिलस्य च ॥ २२ ॥  


वाससा गालितं पीतं हन्ति छर्दिं त्रिदोषजाम् ।  


६एलालवङ्गगजकेशरकोलमज्जा-  
लाजाप्रियङ्गुघनचन्दनपिप्पलीनाम् ।  
चूर्णानि माक्षिकसितासहितानि लीढ्वा  
छर्दिं निहन्ति कफमारुतपित्तजां च ॥ २३ ॥  


७कोलामलकमज्जानौ माक्षिकविट्सितामधु ।  
सकृष्णातण्डुलो लेहश्छर्दिमाशु नियच्छति ॥ २४ ॥  


अश्वत्थवल्कलं शुष्कं दग्ध्वा निर्वापितं जले ।  
तज्जलं पानमात्रेण छर्दिं जयति दुस्तराम् ॥ २५ ॥  


यष्ट्याह्वं चन्दनोपेतं सम्यक् क्षीरप्रपेषितम् ।  
तेनैवालोड्य पातव्यं रुधिरच्छर्दिनाशनम् ॥ २६ ॥  


लाजाकपित्थमधुमागधिकोषणानां  
क्षौद्राभयात्रिकटुधान्यकजीरकाणाम् ।  
पथ्यामृतामरिचमाक्षिकपिप्पलीनां  
लेहास्त्रयः सकलवम्यरुचिप्रशान्त्यै ॥ २७ ॥  


८पद्मकामृतनिम्बानां धान्यचन्दनयोः पचेत् ।  
कल्के क्वाथे च हविषः प्रस्थं छर्दिनिवारणम् ।  
तृष्णारुचिप्रशमनं दाहज्वरहरं परम् ॥ २८ ॥  


# अधिकार १६

१तृष्णायां पवनोत्थायां सगुडं दधि शस्यते ।  
रसाश्च बृंहणाः शीता गुडूच्या रस एव च ॥ १ ॥  


पञ्चाङ्गकाः पञ्चगणा य उक्ता-  
स्तेष्वम्बु सिद्धं प्रथमे गणे वा ।  
पिबेत्सुखोष्णं मनुजोऽल्पमात्रं  
तृष्णोपरोधं न कदापि कुर्यात् ॥ २ ॥  


पित्तोत्थितं पित्तहरैर्विपक्वं  
निहन्ति तोयं पय एव चापि ॥ ३ ॥  


काश्मर्यशर्करायुक्तं चन्दनोशीरपद्मकम् ।  
द्राक्षामधुकसंयुक्तं पित्ततर्षे जलं पिबेत् ॥ ४ ॥  


२पित्तजायां तु तृष्णायां पक्वोदुम्बरजो रसः ।  
तत्क्वाथो वा हिमस्तद्वच्छारिवादिगणाम्बु वा ॥ ५ ॥  


स्याज्जीवनीयसिद्धं  
क्षीरघृतं वातपित्तजे तर्षे ।  
तद्वद्द्राक्षाचन्दन-  
खर्जूरोशीरमधुयुतं तोयम् ॥ ६ ॥  


सशारिवादौ तृणपञ्चमूले  
तथोत्पलादौ मधुरे गणे वा ।  
कुर्यात्कषायांस्तु तथैव युक्ता-  
न्मधूकपुष्पादिषु चापरेषु ॥ ७ ॥  


बिल्वाटकीधातकिपञ्चकोल-  
दर्भेषु सिद्धं कफजां निहन्ति ।  
हितं भवेच्छर्दनमेव चात्र  
तप्तेन निम्बप्रसवोदकेन ॥ ८ ॥  


सजीरकाण्यार्द्रकशृङ्गवेर-  
सौवर्चलान्यर्धजलाप्लुतानि ।  
मद्यानि हृद्यानि च गन्धवन्ति  
पीतानि सद्यः शमयन्ति तृष्णाम् ॥ ९ ॥  


क्षतोत्थितां रुग्विनिवारणेन  
जयेद्रसानामसृजश्च पानैः ।  
क्षयोत्थितां क्षीरजलं निहन्या-  
न्मांसोदकं वाथ मधूदकं वा ॥ १० ॥  


गुर्वन्नजामुल्लिखनैर्जयेत्तु  
क्षयादृते सर्वकृतां च तृष्णाम् ॥ ११ ॥  


लाजोदकं मधुयुतं शीतं गुडविमर्दितम् ।  
काश्मर्यशर्करायुक्तं पिबेत्तृष्णार्दितो नरः ॥ १२ ॥  


३अतिरुक्षदुर्बलानां  
तर्षं शमयेन्नृणामिहाशु पयः ।  
छागो वा घृतभृष्टः  
शीतो मधुरो रसो हृद्यः ॥ १३ ॥  


आम्रजम्बूकषायं वा पिबेन्माक्षिकसंयुतम् ।  
छर्दिं सर्वां प्रणुदति तृष्णां चैवापकर्षति ॥ १४ ॥  


वटशुङ्गसितालोध्रदाडिमं मधुकं मधु ।  
पिबेत्तण्डुलतोयेन छर्दितृष्णानिवारणम् ॥ १५ ॥  


गोस्तनेक्षुरसक्षीरयष्टीमधुमधूत्पलैः ।  
नियतं नस्यतः पानैस्तृष्णा शाम्यति दारुणा ॥ १६ ॥  


४क्षीरेक्षुरसमाध्वीकैः क्षौद्रशीधुगुडोदकैः ॥ १७ ॥  


वृक्षाम्लाम्लैश्च गण्डूषस्तालुशोषनिवारणः ।  
तालुशोषे पिबेत्सर्पिर्घृतमण्डमथापि वा ॥ १८ ॥  


मूर्च्छाच्छर्दितृषादाहस्त्रीमद्यभृशकर्षिताः ।  
पिबेयुः शीतलं तोयं रक्तपित्ते मदात्यये ॥ १९ ॥  


धान्याम्लमास्यवैरस्यमलदौर्गन्ध्यनाशनम् ।  
तदेवालवणं पीतं मुखशोपहरं परम् ॥ २० ॥  


वैशद्यं जनयत्यास्ये सन्दधाति मुखे व्रणान् ।  
दाहतृष्णाप्रशमनं मधुगण्डूषधारणम् ॥ २१ ॥  


५कोलदाडिमवृक्षाम्लचुक्रीकाचुक्रिकारसः ।  
पञ्चाम्लको मुखालेपः सद्यस्तृष्णां नियच्छति ॥ २२ ॥  


वारि शीतमधुयुतमाकण्ठाद्वा पिपासितम् ।  
पाययेद्वामयेच्चापि तेन तृष्णा प्रशाम्यति ॥ २३ ॥  


वटशुङ्गामयक्षौद्रलाजनीलोत्पलैर्दृढा ।  
गुटिका वदनन्यस्ता क्षिप्रं तृष्णां नियच्छति ॥ २४ ॥  


ओदनं रक्तशालीनां शीतं माक्षिकसंयुतम् ।  
भोजयेत्तेन शाम्येत्तु छर्दिस्तृष्णाचिरोत्थिता ॥ २५ ॥  


पूर्वामयातुरः सन्दीनस्तृष्णार्दितो जलं याचन् ।  
न लभेत चेदाश्वेव मरणमाप्नोति दीर्घरोगं वा ॥ २६ ॥  


तृषितो मोहमायाति मोहात्प्राणान्विमुञ्चति ।  
तस्मात्सर्वास्ववस्थासु न क्वचिद्वारि वार्यते ॥ २७ ॥  


# अधिकार १७

१सेकावगाहौ मणयः सहाराः  
शीताः प्रदेहा व्यजनानिलश्च ।  
शीतानि पानानि च गन्धवन्ति  
सर्वासु मूर्च्छासु निवारितानि ॥ १ ॥  


सिद्धानि वर्गे मधुरे पयांसि  
सदाडिमा जाङ्गलजा रसाश्च ।  
तथा यवा लोहितशालयश्च  
मूर्च्छासु शस्ताश्च सतीनमुद्गाः ॥ २ ॥  


२यथादोषं कषायाणि ज्वरघ्नानि प्रयोजयेत् ।  
रक्तजायां तु मूर्च्छायां हितः शीतक्रियाविधिः ॥ ३ ॥  


मद्यजायां वमेन्मद्यं निद्रां सेवेद्यथासुखम् ।  
विषजायां विषघ्नानि भेषजानि प्रयोजयेत् ॥ ४ ॥  


कोलमज्जोषणोशीरकेशरं शीतवारिणा ।  
पीतं मूर्च्छां जयेल्लीढ्वा तृष्णां वा मधुसंयुताम् ॥ ५ ॥  


महौषधामृताक्षुद्रापौष्करग्रन्थिकोद्भवम् ।  
पिबेत्कणायुतं क्वाथं मूर्च्छायेषु मदेषु च ॥ ६ ॥  


शतावरीबलामूलद्राक्षासिद्धं पयः पिबेत् ।  
ससितं भ्रमनाशाय बीजं वाट्यालकस्य वा ॥ ७ ॥  


पिबेद्दुरालभाक्वाथं सघृतं भ्रमशान्तये ।  
त्रिफलायाः प्रयोगो वा प्रयोगः पयसोऽपि वा ।  
रसायनानां कौम्भस्य सर्पिषो वा प्रशस्यते ॥ ८ ॥  


३मधुना हन्त्युपयुक्ता  
त्रिफला रात्रौ गुडार्द्रकं प्रातः ।  
सप्ताहात्पथ्यभोजी  
मदमूर्च्छाकासकामलोन्मादान् ॥ ९ ॥  


अञ्जनान्यवपीडाश्च धूमः प्रधमनानि च ।  
सूचीभिस्तोदनं शस्तं दाहः पीडा नखान्तरे ॥ १० ॥  


लुञ्चनं केशरोम्णां च दन्तैर्दंशनमेव च ।  
आत्मगुप्तावघर्षश्च हितास्तस्यावरोधने ॥ ११ ॥  


# अधिकार १८

१मन्थः खर्जूरमृद्वीकावृक्षाम्लाम्लीकदाडिमैः ।  
परूषकैः सामलकैर्युक्तो मद्यविकारणुत् ॥ १ ॥  


जले चतुष्पले शीते क्षुण्णद्रव्यपलं क्षिपेत् ।  
मृत्पात्रे मर्दयेत्सम्यक्तस्माच्च द्विपलं पिबेत् ॥ २ ॥  


सतीलमुद्गमिश्रान्वा दाडिमामलकान्वितान् ।  
द्राक्षामलकखर्जूरपरूषकरसेन वा ।  
कल्पयेत्तर्पणान्यूषान्रसांश्च विबिधात्मकान् ॥ ३ ॥  


२मद्यं सौवर्चलव्योषयुक्तं किञ्चिज्जलान्वितम्  
जीर्णमद्याय दातव्यं वातपानात्ययापहम् ॥ ४ ॥  


मुद्गयूषः सितायुक्तः स्वादुर्वापैशितो रसः ।  
पित्तपानात्यये योज्याः सर्वतश्च क्रिया हिमाः ॥ ५ ॥  


पानात्यये कफोद्भूते लङ्घनं च यथाबलम् ।  
दीपनीयौषधोपेतं पिबेन्मद्यं समाहितः ॥ ६ ॥  


सर्वजे सर्वमेवेदं प्रयोक्तव्यं चिकित्सितम् ।  
आभिः क्रियाभिर्मिश्राभिः शान्तिं याति मदात्ययः ॥ ७ ॥  


३न चेन्मद्यक्रमं मुक्त्वा क्षीरमस्य प्रयोजयेत् ।  
लङ्घनाद्यैः कफे क्षीणे जातदौर्बल्यलाघवे ॥ ८ ॥  


ओजस्तुल्यगुणं क्षीरं विपरीतं च मद्यतः ।  
क्षीरप्रयोगं मद्यं वा क्रमेणाल्पाल्पमाचरेत् ॥ ९ ॥  


४पयः पुनर्नवाक्वाथयष्टीकल्कप्रसाधितम् ।  
घृतं पुष्टिकरं पानान्मद्यपानहतौजसः ॥ १० ॥  


५सौवर्चलमजाज्यं च वृक्षाम्लं साम्लवेतसम् ।  
त्वगेलामरिचार्धांशं शर्कराभागयोजितम् ॥ ११ ॥  


हितं लवणमष्टाङ्गमग्निसन्दीपनं परम् ।  
मदात्यये कफप्राये दद्यास्रोतोविशोधनम् ॥ १२ ॥  


६चव्यं सौवर्चलं हिङ्गुपूरकं विश्वदीप्यकम् ।  
चूर्णं मद्येन दातव्यं पानात्ययरुजापहम् ॥ १३ ॥  


जलाप्लुतश्चन्दनरूषिताङ्गः  
स्रग्वी सभक्तां पिशितोपदंशाम् ।  
पिबन्सुरां नैव लभेत रोगान्  
मनोमतिघ्नं च मदं न याति ॥ १४ ॥  


द्राक्षाकपित्थफलदाडिमपानकं यत् ।  
तत्पानविभ्रमहरं मधुशर्कराढ्यम् ॥ १५ ॥  


पथ्याक्वाथेन संसिद्धं घृतं धात्रीरसेन वा ।  
सर्पिः कल्याणकं वापि मदमूर्च्छाहरं पिबेत् ॥ १६ ॥  


सच्छर्दिमूर्च्छातीसारं मदं पूगफलोद्भवम् ।  
सद्यः प्रशमयेत्पीतमातृप्तेर्वारि शीतलम् ॥ १७ ॥  


वन्यकरीषघ्राणाज्जलपानाल्लवणभक्षणाद्वापि ।  
शाम्यति पूगफलमदश्चूर्णरुजाशर्कराकवलात् ॥ १८ ॥  


शङ्खचूर्णरजोघ्राणं स्वल्पं मदमपोहति ।  
कूष्माण्डकरसः सगुडः शमयति मदनकोद्रवजम् ।  
धौस्तुरं च दुग्धं सशर्करं पानयोगेन ॥ १९ ॥  


# अधिकार १९

१शतधौतघृताभ्यक्तं लिह्याद्वा यवशक्तुभिः ।  
कोलामलकयुक्तैर्वा धान्याम्लैरपि बुद्धिमान् ॥ १ ॥  


छादयेत्तस्य सर्वाङ्गमारणालार्द्रवाससा ।  
लामज्जेनाथ शुक्तेन चन्दनेनानुलेपयेत् ॥ २ ॥  


चन्दनाम्बुकणास्यन्दितालवृन्तोपवीजितः ।  
सुप्याद्दाहार्दितोऽम्भोजकदलीदलसम्भवे ॥ ३ ॥  


परिषेकावगाहेषु व्यजनानां च सेवने ।  
शस्यते शिशिरं तोयं तृष्णादाहोपशान्तये ॥ ४ ॥  


क्षीरैः क्षीरिकषायैश्च सुशीतैश्चन्दनान्वितैः ।  
अन्तर्दाहं प्रशमयेदेतैश्चान्यैश्च शीतलैः ॥ ५ ॥  


२कुशादिशालपर्णीभिर्जीवकाद्येन साधितम् ।  
तैलं घृतं वा दाहघ्नं वातपित्तविनाशनम् ॥ ६ ॥  


३फलिनीलोध्रसेव्याम्बु हेमपत्रं कुटन्नटम् ।  
कालीयकरसोपेतं दाहे शस्तं प्रलेपनम् ॥ ७ ॥  


ह्रीबेरपद्मकोशीरचन्दनक्षोदवारिणा ।  
सम्पूर्णामवगाहेत द्रोणीं दाहार्दितो नरः ॥ ८ ॥  


# अधिकार २०

१उन्मादे वातिके पूर्वं स्नेहपानं विरेचनम् ।  
पित्तजे कफजे वान्तिः परो बस्त्यादिकः क्रमः ॥ १ ॥  


यच्चोपदेक्ष्यते किञ्चिदपस्मारचिकित्सिते ।  
उन्मादे तच्च कर्तव्यं सामान्याद्दोषदूष्ययोः ॥ २ ॥  


सब्राह्मीकूष्माण्डी  
षड्ग्रन्थाशङ्खपुष्पिकास्वरसाः ।  
उन्मादहृतो दृष्टाः  
पृथगेते कुष्ठमधुमिश्राः ॥ ३ ॥  


दशमूलाम्बु सघृतं युक्तं मांसरसेन वा ।  
ससिद्धार्थकचूर्णं वा पुराणं वैककं घृतम् ॥ ४ ॥  


उग्रगन्धं पुराणं स्याद्दशवर्षस्थितं घृतम् ।  
लाक्षारसनिभं शीतं प्रपुराणमतः परम् ॥ ५ ॥  


श्वेतोन्मत्तोत्तरदिङ्मूलसिद्धस्तु पायसः ।  
गुडाज्यसंयुतो हन्ति सर्वोन्मादांस्तु दोषजान् ॥ ६ ॥  


२उन्मादे समधुः पेयः शुद्धो वा तालशाखजः  
रसो नस्येऽभ्यञ्जने च सार्षपं तैलमिष्यते ॥ ७ ॥  


अपक्वचटकी क्षीरपीतोन्मादविनाशिनी ।  
बद्धं सार्षपतैलाक्तमुत्तानं चातपे न्यसेत् ॥ ८ ॥  


सिद्धार्थको हिङ्गु वचाकरञ्जौ देवदारु च ।  
मञ्जिष्ठा त्रिफला श्वेता कटभीत्वक् कटुत्रिकम् ॥ ९ ॥  


समांशानि प्रियङ्गुश्च शिरीषो रजनीद्वयम् ।  
बस्तमूत्रेण पिष्टोऽयमगदः पानमञ्जनम् ॥ १० ॥  


नस्यमालेपनं चैव स्नानमुद्वर्तनं तथा ।  
अपस्मारविषोन्मादं हृत्वा लक्ष्मीज्वरापहः ॥ ११ ॥  


भूतेभ्यश्च भयं हन्ति राजद्वारे च शस्यते ।  
सर्पिरेतेन सिद्धं वा सगोमूत्रं तदर्थ कृत् ॥ १२ ॥  


३त्र्यूषणं हिङ्गु लवणं वचा कटुकरोहिणी ।  
शिरीषनक्तमालानां बीजं श्वेताश्च सर्षपाः ॥ १३ ॥  


गोमूत्रपिष्टैरेतैर्वा वर्तिर्नेत्राञ्जने हिता ।  
चातुर्थकमपस्मारमुन्मादं च नियच्छति ॥ १४ ॥  


४शुद्धस्याचारविभ्रंशे तीक्ष्णं नावनमञ्जनम् ।  
ताडनं च मनोबुद्धिस्मृतिसंवेदनं हितम् ॥ १५ ॥  


तर्जनं त्रासनं दानं सान्त्वनं हर्षणं भयम् ।  
विस्मयो विस्मृतेर्हेतोर्नयन्ति प्रकृतिं मनः ॥ १६ ॥  


कामशोकभयक्रोधहर्षेर्षालोभसम्भवान् ।  
परस्परप्रतिद्वन्द्वैरैभिरेव शमं नयेत् ॥ १७ ॥  


इष्टद्रव्यविनाशात्तु मनो यस्योपहन्यते ।  
तस्य तत्सदृशप्राप्त्या शान्त्याश्वासैश्च ताञ्जयेत् ॥ १८ ॥  


५प्रदेहोत्सादनाभ्यङ्गधूमाः पानं च सर्पिषः ।  
प्रयोक्तव्यं मनोबुद्धिस्मृतिसञ्ज्ञाप्रबोधनम् ॥ १९ ॥  


कल्याणकं महद्वापि दद्याद्वा चैतसं घृतम् ।  
तैलं नारायणं चापि महानारायणं तथा ॥ २० ॥  


६विशालात्रिफलाकौन्तीदेवदार्वेलवालुकम् ।  
स्थिरानतं रजन्यौ द्वे शारिवे द्वे प्रियङ्गुकाः ॥ २१ ॥  


नीलोत्पलैलामञ्जिष्ठादन्तीदाडिमकेशरम् ।  
तालीशपत्रं बृहती मालत्याः कुसुमं नवम् ॥ २२ ॥  


विडङ्गं पृश्निपर्णी च कुष्ठं चन्दनपद्मकौ ।  
अष्टाविंशतिभिः कल्कैरेतैरक्षसमन्वितैः ॥ २३ ॥  


चतुर्गुणं जलं दत्त्वा घृतप्रस्थं विपाचयेत् ।  
अपस्मारे ज्वरे कासे शोषे मन्दानले क्षये ॥ २४ ॥  


वातरक्ते प्रतिश्याये तृतीयकचतुर्थके ।  
वम्यर्शोमूत्रकृच्छ्रे च विसर्पोपहतेषु च ॥ २५ ॥  


कण्डूपाण्ड्वामयोन्मादे विषमेहगरेषु च ।  
भूतोपहतचित्तानां गद्गदानामरेतसाम् ॥ २६ ॥  


शस्तं स्त्रीणां च वन्ध्यानां धन्यमायुर्बलप्रदम् ।  
अलक्ष्मीपापरक्षोघ्नं सर्वग्रहनिवारणम् ॥ २७ ॥  


कल्याणकमिदं सर्पिः श्रेष्ठं पुंसवनेषु च ।  
द्विजलं सचतुःक्षीरं क्षीरकल्याणकं त्विदम् ॥ २८ ॥  


७एभ्य एव स्थिरादीनि जले पक्त्वैकविंशतिम् ।  
रसे तस्मिन्पचेत्सर्पिगृष्टिक्षीरचतुर्गुणम् ॥ २९ ॥  


वीराद्विमाषकाकोलीस्वयङ्गुप्तर्षभर्द्धिभिः ।  
मेदया च समैः कल्कैस्तत्स्यात्कल्याणकं महत् ।  
बृंहणीयं विशेषेण सन्निपातहरं परम् ॥ ३० ॥  


८पञ्चमूल्यवकाश्मर्यौ रास्नैरण्डत्रिवृद्बला ।  
मूर्वा शतावरी चेति क्वाथ्यैर्द्विपलिकैरिमैः ॥ ३१ ॥  


कल्याणकस्य चाङ्गेन तद्धृतं चैतसं स्मृतम् ।  
सर्वचेतोविकाराणां शमनं परमं मतम् ॥ ३२ ॥  


घृतप्रस्थोऽत्र पक्तव्यः क्वाथो द्रोणाम्भसा वृतात् ।  
चतुर्गणोऽत्र सम्पाद्यः कल्कः कल्याणकेरितः ॥ ३३ ॥  


९जटिला पूतना केशी चारटी मर्कटी वचा ।  
त्रायमाणा जयावीरा चोरकः कटुरोहिणी ॥ ३४ ॥  


वयस्था शूकरी छत्रा सातिच्छत्रा पलङ्कषा ।  
महापरुषदन्ता च वयस्था नाकुलीद्वयम् ॥ ३५ ॥  


कटुम्भरा वृश्चिकाली स्थिरा चैव च तैर्घृतम् ।  
सिद्धं चातुर्थकोन्मादग्रहापस्मारनाशनम् ॥ ३६ ॥  


महापैशाचिकं नाम घृतमेतद्यथामृतम् ।  
मेधाबुद्धिस्मृतिकरं बालानां चाङ्गवर्धनम् ॥ ३७ ॥  


१०हिङ्गुसौवर्चलव्योषैर्द्विपलांशैर्घृताढकम् ।  
चतुर्गुणे गवां मूत्रे सिद्धमुन्मादनाशनम् ॥ ३८ ॥  


११लशुनस्याविनष्टस्य तुलार्धं निस्तुषीकृतम् ।  
तदर्धं दशमूल्यास्तु द्व्याढकेऽपां विपाचयेत् ॥ ३९ ॥  


पादशेषे घृतप्रस्थं लशुनस्य रसं तथा ।  
कोलमूलकवृक्षाम्लमातुलुङ्गार्द्रकै रसैः ॥ ४० ॥  


दाडिमाम्बुसुरामस्तुकाञ्जिकाम्लैस्तदर्धिकैः ।  
साधयेत्त्रिफलादारुलवणव्योषदीप्यकैः ॥ ४१ ॥  


यमानीचव्यहिङ्ग्वम्लवेतसैश्च पलार्धिकैः ।  
सिद्धमेतत्पिबेच्छूलगुल्मार्शोजठरापहम् ॥ ४२ ॥  


ब्रध्नपाण्ड्वामयप्लीहयोनिदोषक्रिमिज्वरान् ।  
वातश्लेष्मामयांश्चान्यानुन्मादांश्चापकर्षति ॥ ४३ ॥  


१२सर्पिःपानादिरागन्तोर्मन्त्रादिश्चेष्यते विधिः ।  
पूजाबल्युपहारेष्टिहोममन्त्राञ्जनादिभिः ॥ ४४ ॥  


जयेदागन्तुमुन्मादं यथाविधि शुचिर्भिषक् ।  
कृष्णामरिचसिन्धूत्थमधुगोपित्तनिर्मितम् ॥ ४५ ॥  


अञ्जनं सर्वभूतोत्थमहोन्मादविनाशनम् ।  
दार्वीमधुभ्यां पुष्यायां कृतं च गुडिकाञ्जनम् ॥ ४६ ॥  


मरिचं वातपे मांसं सपित्तं स्थितमञ्जनम् ।  
वैकृतं पश्यतः कार्यं दोषभूतहतस्मृतेः ॥ ४७ ॥  


निम्बपत्रवचाहिङ्गुसर्पनिर्मोकसर्षपैः ।  
डाकिन्यादिहरो धूपोभूतोन्मादविनाशनः ॥ ४८ ॥  


कार्पासास्थिमयूरपिच्छबृहती-  
निर्माल्यपिण्डीतकै-  
स्त्वङ्वांसीवृषदंशविट्तुषवचा-  
केशाहिनिर्मोककैः ।  
गोशृङ्गद्विपदन्तहिङ्गुमरिचै-  
स्तुल्यैस्तु धूपः कृतः  
स्कन्दोन्मादपिशाचराक्षससुरा-  
वेशज्वरघ्नः स्मृतः ॥ ४९ ॥  


व्रह्मराक्षसजिन्नस्यं पक्वैन्द्रीफलमूत्रजम् ।  
साज्यं भूतहरं नस्यं श्वेताज्येष्ठाम्बुनिर्मितम् ॥ ५० ॥  


देवर्षिपितृगन्धर्वैरुन्मत्तस्य च बुद्धिमान् ।  
वर्जयेदञ्जनादीनि तीक्ष्णानि क्रूरमेव च ॥ ५१ ॥  


# अधिकार २१

१वातिकं बस्तिभिः प्रायः पैत्तं प्रायो विरेचनैः ।  
श्लैष्मिकं वमनप्रायैरपस्मारमुपाचरेत् ॥ १ ॥  


सर्वतः सुविशुद्धस्य सम्यगाश्वासितस्य च ।  
अपस्मारविमोक्षार्थं योगान्संशमनाञ्छृणु ॥ २ ॥  


२मनोह्वा तार्क्ष्यजं चैव शकृत्पारावतस्य च ।  
अञ्जनं हन्त्यपस्मारमुन्मादं च विशेषतः ॥ ३ ॥  


यष्टीहिङ्गुवचावक्रशिरीषलशुनामयैः ।  
साजामूत्रैरपस्मारे सोन्मादे नावनाञ्जने ॥ ४ ॥  


पुष्योद्धृतं शुनःपित्तमपस्मारघ्नमञ्जनम् ।  
तदेव सर्पिषा युक्तं धूपनं परमं स्मृतम् ॥ ५ ॥  


३नकुलोलूकमार्जारगृध्रकीटाहिकाकजैः ।  
तुण्डैः पक्षैः पुरीषैश्च धूपनं कारयेद्भिषक् ॥ ६ ॥  


कायस्थान् शारदान्मुद्गान्मुस्तोशीरयवांस्तथा ।  
सव्योषान्बस्तमूत्रेण पिष्ट्वा वर्तिं प्रकल्पयेत् ॥ ७ ॥  


अपस्मारे तथोन्मादे सर्पदंष्ट्रे गरार्दिते ।  
विषपीते जलमृते चैताः स्युरमृतोपमाः ॥ ८ ॥  


अपेतराक्षसीकुष्ठपूतनाकेशिचोरकैः ।  
उत्सादनं मूत्रपिष्टैर्मूत्रैरेवावसेचनम् ॥ ९ ॥  


४जतुकाशकृतातद्वद्दग्धैर्वा बस्तरोमभिः ।  
अपस्मारहरो लेपो मूत्रसिद्धार्थशिग्रुभिः ॥ १० ॥  


यः खादेत्क्षीरभक्ताशी माक्षिकेण वचारजः ।  
अपस्मारं महाघोरं सुचिरोत्थं जयेद्ध्रुवम् ॥ ११ ॥  


उल्लम्बितनरग्रीवापाशं दग्ध्वा कृता मसी ।  
शीताम्बुना समं पीता हन्त्यपस्मारमुद्धतम् ॥ १२ ॥  


प्रतोज्यं तैललशुनं पयसा वा शतावरी ।  
ब्रह्मीरसश्च मधुना सर्वापस्मारभेषजम् ॥ १३ ॥  


निर्दह्य निर्द्रवां कृत्वा छागिकामरनालिकाम् ।  
तामम्लसाधिकां खादन्नपस्मारमुदस्यति ॥ १४ ॥  


हृत्कम्पोऽक्षिरुजा यस्य स्वेदो हस्तादिशीतता ।  
दशमूलीजलं तस्य कल्याणाज्यं च योजयेत् ॥ १५ ॥  


५गोशकृद्रसदध्यम्लक्षीरमूत्रैः समैर्घृतम् ।  
सिद्धं चातुर्थकोन्मादग्रहापस्मारनाशनम् ॥ १६ ॥  


६द्वे पञ्चमूले त्रिफला रजन्यौ कुटजत्वचम् ।  
सप्तपर्णमपामार्गं नीलिनीं कटुरोहिणीम् ॥ १७ ॥  


सम्पाकं फल्गुमूलं च पौष्करं सदुरालभम् ।  
द्विपलानि जलद्रोणे पक्त्वा पादावशेषिते ॥ १८ ॥  


भार्गी पाठा त्रिकटुकं त्रिवृता निचुलानि च ।  
श्रेयसीमाढकीं मूर्वां दन्तीं भूनिम्बचित्रकौ ॥ १९ ॥  


द्वे शारिवे रौहिषं च भूतिकं मदयन्तिकाम् ।  
क्षिपेत्पिष्ट्वाक्षमात्राणि तैः प्रस्थं सर्पिषः पचेत् ॥ २० ॥  


गोशकृद्रसदध्यम्लक्षीरमूत्रैश्च तत्समैः ।  
पञ्चगव्यमिति ख्यातं महत्तदमृतोपमम् ॥ २१ ॥  


अपस्मारे ज्वरे कासे श्वयथावुदरेषु च ।  
गुल्मार्शःपाण्डुरोगेषु कामलायां हलीमके ॥ २२ ॥  


अलक्ष्मीग्रहरक्षोघ्नं चातुर्थकविनाशनम् ।  
७शणस्त्रिवृत्तथैरण्डो दशमूली शतावरी ॥ २३ ॥  


रास्ना मागधिका शिग्रु क्वाथ्यं द्विपलिकं भवेत् ।  
विदारी मधुकं मेदे द्वे काकोल्यौ सिता तथा ॥ २४ ॥  


एभिः खर्जूरमृद्वीकाभीरुयुञ्जातगोक्षुरैः ।  
चैतसस्य घृतस्याङ्गैः पक्तव्यं सर्पिरुत्तमम् ॥ २५ ॥  


महाचैतससञ्ज्ञं तु सर्वापस्मारनाशनम् ।  
गरोन्मादप्रतिश्यायतृतीयकचतुर्थकान् ॥ २६ ॥  


पापालक्ष्म्यौ जयेदेतत्सर्वग्रहनिवारणम् ।  
कासश्वासहरं चैव शुक्रार्तवविशोधनम् ॥ २७ ॥  


घृतमानः क्वाथविधिरिह चैतसवन्मतः ।  
कल्कश्चैतसकल्कोक्तद्रव्यैः सार्धं च पादिकः ॥ २८ ॥  


नित्यं युञ्जातकाप्राप्तौ तालमस्तकमिष्यते ।  
८कूष्माण्डकरसे सर्पिरष्टादशगुणे पचेत् ॥ २९ ॥  


यष्ट्याह्वकल्कं तत्पानमपस्मारविनाशनम् ।  
९ब्रह्मीरसे वचाकुष्ठशङ्खपुष्पीभिरेव च ॥ ३० ॥  


पुराणं मेध्यमुन्मादग्रहापस्मारनुद्धृतम् ।  
१०पलङ्कषावचापथ्यावृश्चिकाल्यर्कसर्षपैः ॥ ३१ ॥  


जटिलापूतनाकेशीलाङ्गलीहिङ्गुचोरकैः ।  
लशुनातिरसाचित्राकुष्ठैर्विड्भिश्च पक्षिणाम् ॥ ३२ ॥  


मांसाशिनां यथालाभं बस्तमूत्रे चतुर्गुणे ।  
सिद्धमभ्यञ्जने तैलमपस्मारविनाशनम् ॥ ३३ ॥  


११अभ्यङ्गः सार्षपं तैलं बस्तमूत्रे चतुर्गुणे ।  
सिद्धं स्याद्गोशकृन्मूत्रैः पानोत्सादनमेव च ॥ ३४ ॥  


# अधिकार २२

१स्वाद्वम्ललवणैः स्निग्धैराहारैर्वातरोगिणः ।  
अभ्यङ्गस्नेहबस्त्याद्यैः सर्वानेवोपपादयेत् ॥ १ ॥  


विशेषतस्तु कोष्ठस्थे वाते क्षारं पिबेन्नरः ।  
आमाशयस्थे शुद्धस्य यथा दोषहरी क्रिया ॥ २ ॥  


आमाशयगते वाते छर्दिताय यथाक्रमम् ।  
देयः षड्धरणो योगः सप्तरात्रं सुखाम्बुना ॥ ३ ॥  


चित्रकेन्द्रयवाः पाठाकटुकातिविषाभयाः ।  
महाव्याधिप्रशमनो योगः षड्धरणः स्मृतः ॥ ४ ॥  


पलदशमांशो धरणं  
योगोऽयं सौश्रुतस्ततस्तस्य ।  
माषेण पञ्चगुञ्जक-  
मानेन प्रत्यहं सुयुग्देयः ॥ ५ ॥  


२पक्वाशयगते वाते हितं स्नेहविरेचनम् ।  
बस्तयः शोधनीयाश्च प्रशाश्च लवणोत्तराः ॥ ६ ॥  


स्नुहीलवणवार्ताकुस्नेहांश्छन्ने घटे दहेत् ।  
गोमयैः स्नेहलवणं तत्परं वातनाशनम् ॥ ७ ॥  


कार्यो बस्तिगते चापि विधिर्बस्तिविशोधनः ।  
त्वङ्मांसासृक्शिराप्राप्ते कुर्याच्चासृग्विमोक्षणम् ॥ ८ ॥  


स्नेहोपानाहाग्निकर्मबन्धनोन्मर्दनानि च ।  
स्नायुसन्ध्यस्थिसम्प्राप्ते कुर्याद्वाते विचक्षणः ॥ ९ ॥  


स्वेदाभ्यङ्गावगाहांश्च हृद्यं चान्नं त्वगाश्रिते ।  
शीताः प्रदेहा रक्तस्थे विरेको रक्तमोक्षणम् ॥ १० ॥  


विरेको मांसमेदःस्थे निरूहाः शमनानि च ।  
बाह्याभ्यन्तरतः स्नेहैरस्थिमज्जगतं जयेत् ॥ ११ ॥  


३हर्षोऽन्नपानं शुक्रस्थे बलशुक्रकरं हितम् ।  
विबद्धमार्गं शुक्रं तु दृष्ट्वा दद्याद्विरेचनम् ॥ १२ ॥  


गर्भे शुष्के तु वातेन बालानां चापि शुष्यताम् ।  
सितामधुककाश्मर्यैर्हितमुत्थापने पयः ॥ १३ ॥  


शिरोगतेऽनिले वातशिरोरोगहरी क्रिया ।  
व्यादितास्ये हनुं स्विन्नामङ्गुष्ठाभ्यां प्रपीड्य च ॥ १४ ॥  


प्रदेशिनीभ्यां चोन्नम्य चिबुकोन्नामनं हितम् ।  
अर्दिते नवनीतेन खादेन्माषेण्डरीं नरः ॥ १५ ॥  


क्षीरमांसरसैर्भुक्त्वा दशमूलीरसं पिबेत् ।  
स्नेहाभ्यङ्गशिरोबस्तिपाननस्यपरायणः ॥ १६ ॥  


अर्दितं स जयेत्सर्पिः पिबेदौत्तरभक्तिकम् ।  
पञ्चमूलीकृतः क्वाथो दशमूलीकृतोऽथवा ॥ १७ ॥  


रुक्षस्वेदस्तथा नस्यं मन्यास्तम्भे प्रशस्यते ।  
बाताद्वाग्धमनीदुष्टौ स्नेहगण्डूषधारणम् ॥ १८ ॥  


४सहरिद्रावचाकुष्ठं पिप्पलीविश्वभेषजम् ।  
अजाजी चाजमोदा च यष्टीमधुकसैन्धवम् ॥ १९ ॥  


एतानि समभागानि श्लक्ष्णचूर्णानि कारयेत् ।  
तच्चूर्णं सर्पिषालोड्य प्रत्यहं भक्षयेन्नरः ॥ २० ॥  


एकविंशतिरात्रेण भवेच्छ्रुतिधरो नरः ।  
मेघदुन्दुभिनिर्घोषो मत्तकोकिलनिःस्वनः ॥ २१ ॥  


जडगद्गदमूकत्वं लेहः कल्याणको जयेत् ।  
रुक्षस्त्रिकस्कन्दगतं वायुं मन्यागतं तथा ॥ २२ ॥  


वमनं हन्ति नस्यं च कुशलेन प्रयोजितः ।  
५माषबलाशुकशिम्बी  
कत्तृणरास्नश्वगन्धोरुबूकाणाम् ।  
क्वाथो नस्यनिपीतो  
रामठलवणान्वितः कोष्णः ॥ २३ ॥  


अपहरति पक्षवातं  
मन्यास्तम्भं सकर्णनादरुजम् ।  
दुर्जयमर्दितवातं  
सप्ताहाज्जयति चावश्यम् ॥ २४ ॥  


६दशमूलीबलामाषक्वाथं तैलाज्यमिश्रितम् ।  
सायं भुक्त्वा पिबेन्नक्तं विश्वाच्यामपबाहुके ॥ २५ ॥  


मूलं बलायास्त्वथ पारिभद्रा-  
त्तथात्मगुप्तास्वरसं पिबेद्वा ।  
नस्यं तु यो मांसरसेन दद्या-  
न्मासादसौ वज्रसमानबाहुः ॥ २६ ॥  


माषात्मगुप्तकैरण्डवाट्यालकशृतं पिबेत् ।  
हिङ्गुसैन्धवसंयुक्तं पक्षाघातनिवारणम् ॥ २७ ॥  


बाहुशोषे पिबेत्सर्पिर्भुक्त्वा कल्याणकं महत् ।  
हृदि प्रकुपिते वाते चांशुमत्याः पयो हितम् ॥ २८ ॥  


हरीतकी वचा रास्ना सैन्धवं चाम्लवेतसम् ।  
घृतमात्रासमायुक्तमपतन्त्रकनाशनम् ॥ २९ ॥  


७पलमर्धं पलं चैव रसोनस्य सुकुट्टितम् ।  
हिङ्गुजीरकसिन्धूत्थैः सौवर्चलकटुत्रयैः ॥ ३० ॥  


चूर्णितैर्माषकोन्मानैरवचूर्ण्य विलोडितम् ।  
यथाग्नि भक्षितं प्रात रुबूक्वाथानुपानतः ॥ ३१ ॥  


दिने दिने प्रयोक्तव्यं माषमेकं निरन्तरम् ।  
वातरोगं निहन्त्याशु अर्दितं सापतन्त्रकम् ॥ ३२ ॥  


एकाङ्गरोगिणे चैव तथा सर्वाङ्गरोगिणे ।  
ऊरुस्तम्भे च गृध्रस्यां क्रिमिकोष्ठे विशेषतः ॥ ३३ ॥  


कटीपृष्ठामयं हन्यादुदरं च विशेषतः ।  
८हन्ति प्राग्भोजनात्पीतं दध्यम्लं सवचोषणम् ॥ ३४ ॥  


अपतानकमन्योऽपि वातव्याधिक्रमो हितः ।  
वातघ्नैर्दशमूल्या च नरं कुब्जमुपाचरेत् ॥ ३५ ॥  


स्नेहैर्मांसरसैर्वापि प्रवृद्धं तं विवर्जयेत् ।  
पिप्पल्यादिरजस्तूनीप्रतितून्योः सुखाम्बुना ॥ ३६ ॥  


पिबेद्वा स्नेहलवणं सघृतं क्षारहिङ्गु वा ।  
आध्माने लङ्घनं पाणितापश्च फलवर्तयः ॥ ३७ ॥  


दीपनं पाचनं चैव बस्तिं चाप्यत्र शोधनः ।  
प्रत्याध्माने तु वमनं लङ्घनं दीपनं तथा ॥ ३८ ॥  


प्रत्यष्ठीलाष्ठीलिकयोरन्तर्विद्रधिगुल्मवत् ।  
९दशमूलीबलारास्नागुडूचीविश्वभेषजम् ॥ ३९ ॥  


पिबेदेरण्डतैलेन गृध्रसीखञ्जपङ्गुषु ।  
शेफालिकादलैः क्वाथो मृद्वग्निपरिसाधितः ॥ ४० ॥  


दुर्वारं गृध्रसीरोगं पीतमात्रं समुद्धरेत् ।  
पञ्चमूलकषायं तु रुबूतैलं त्रिवृद्धृतम् ।  
त्रिवृतैवाथवा युक्तं गृध्रसीगुल्मशूलनुत् ॥ ४१ ॥  


तैलं घृतं वार्द्रकमातुलुङ्ग्यो  
रसं सचुक्रं सगुडं पिबेद्वा ।  
कट्यूरुपृष्ठत्रिकगुल्मशूल-  
गृध्रस्युदावर्तहरः प्रदिष्टः ॥ ४२ ॥  


तैलमेरण्डजं वापि गोमूत्रेण पिबेन्नरः ।  
मासमेकं प्रयोगोऽयं गृध्रस्यूरुग्रहापहः ॥ ४३ ॥  


गोमूत्रैरण्डतैलाभ्यां कृष्णा पीता सुचूर्णिता ।  
दीर्घकालोत्थितां हन्ति गृध्रसीं कफवातजाम् ॥ ४४ ॥  


अश्नाति यो नरः सिद्धामेरण्डतैलसाधिताम् ।  
वार्ताकं गृध्रसीखिन्नः पूर्वामाप्नोत्यसौ गतिम् ॥ ४५ ॥  


पिष्ट्वैरण्डफलं क्षीरे सविश्वं वा फलं रुबोः ।  
पायसो भक्षितः सिद्धो गृध्रसीकटिशूलनुत् ॥ ४६ ॥  


१०रास्नायास्तु बलं चैकं कर्षान्पञ्च च गुग्गुलोः  
सर्पिषा वटिकां कृत्वा खादेद्वा गृध्रसीहराम् ॥ ४७ ॥  


गृध्रस्यार्तं नरं सम्यक्पाचनाद्यैर्विशोधितम् ।  
ज्ञात्वा नरं प्रदीप्ताग्निं बस्तिभिः समुपाचरेत् ॥ ४८ ॥  


नादौ बस्तिविधिं कुर्याद्यावदूर्ध्वं न शुध्यति ।  
स्नेहो निरर्थकस्तस्य भस्मन्येव हुतिर्यथा ॥ ४९ ॥  


गृध्रस्यार्तस्य जङ्घायाः स्नेहस्वेदे कृते भृशम् ।  
पद्भ्यां निर्मर्दितायाश्च सूक्ष्ममार्गेण गृध्रसीम् ॥ ५० ॥  


११अवतार्याङ्गुलौ सम्यक्कनिष्ठायां शनैः शनैः ।  
ज्ञात्वा समुन्नतं ग्रन्थिं कण्डरायां व्यवस्थितम् ॥ ५१ ॥  


तं शस्त्रेण विदार्याशु प्रबालाङ्कुरसन्निभम् ।  
समुद्धृत्याग्निना दग्ध्वा लिम्पेद्यष्ट्याह्वचन्दनैः ॥ ५२ ॥  


विध्येच्छिरामिन्द्रबस्तेरधस्ताच्चतुरङ्गुलेः ।  
यदि नोपशमं गच्छेद्दहेत्पादकनिष्ठिकाम् ॥ ५३ ॥  


१२तगरस्य शिफामार्द्रां पिष्ट्वा तक्रेण यः पिबेत् ।  
वङ्क्षणानिलरोगार्तः स क्षणादेव मुच्यते ।  
दशमूलीकषायेण पिबेद्वा नागराम्भसा ॥ ५४ ॥  


कटिशूलेषु सर्वेषु तैलमेरण्डसम्भवम् ।  
विश्वाच्यां खञ्जपङ्ग्वोश्च दाहे हर्षे च पादयोः ॥ ५५ ॥  


क्रोष्टुशीर्षविकारे च विकारे वातकण्टके ।  
शिरां यथोक्तां निर्विध्य चिकित्सा वातरोगनुत् ॥ ५६ ॥  


१३गुग्गुलुं क्रोष्टुशीर्षं तु गुडूचीत्रिफलाम्भसा ।  
क्षीरेणैरण्डतैलं वा पिबेद्वा वृद्धदारकम् ॥ ५७ ॥  


रक्तावसेचनं कुर्यादभीक्ष्णं वातकण्टके ।  
पिबेदेरण्डतैलं वा दहेच्छुचिभिरेव वा ॥ ५८ ॥  


खल्ल्यां स्निग्धाम्ललवणैः स्वेदमर्दोपनाहनम् ।  
पृथक्पलांशा त्रिफला पिप्पली चेति चूर्णितम् ॥ ५९ ॥  


दशमूलाम्बुना भाव्यं त्वगेलार्धपलान्वितम् ।  
दत्त्वा पलानि पञ्चैव गुग्गुलोर्वटकीकृतः ॥ ६० ॥  


एष मांसरसाभ्यासाद्वातरोगान्विशेषतः ।  
हन्ति सन्ध्यस्थिमज्जस्थान्वृक्षमिन्द्राशनिर्यथा ॥ ६१ ॥  


भाव्यद्रव्यसमं क्वाथ्यं क्वाथोऽष्टांशस्तु तेन च ।  
आर्द्रं यावद्दिनं भाव्यं सप्ताहं भावनाविधिः ॥ ६२ ॥  


१४आहाश्वगन्धाहपुषागुडूची  
शतावरीगोक्षुरवृद्धदारकम् ।  
रास्नाशताह्वासशठीयमानी  
सनागराश्चेति समैश्च चूर्णम् ॥ ६३ ॥  


तुल्यं भवेत्कौशिकमत्र मध्ये  
देयं तथा सर्पिरतोऽर्धभागम् ।  
अर्धाक्षमात्रं त्वथ तत्प्रयोगात्  
कृत्वानुपानं सुरयाथ यूषैः ॥ ६४ ॥  


मद्येन वा कोष्णजलेन वाथ  
क्षीरेण वा मांसरसेन वापि ।  
कटिग्रहे गृध्रसिबाहुपृष्टे  
हनुग्रहे जानुनि पादयुग्मे ॥ ६५ ॥  


सन्धिस्थिते चास्थिगते च वाते  
मज्जागते स्नायुगते च कुष्ठे ।  
रोगाञ्जयेद्वातकफानुविद्धान्  
वातेरितान्हृद्ग्रहयोनिदोषान् ॥ ६६ ॥  


भग्नास्थिविद्धेषु च खञ्जवाते  
त्रयोदशाङ्गं प्रवदन्ति तज्ज्ञाः ॥ ६७ ॥  


१५जित्वा वरकमग्रे तु वाते वातहरं हितम् ।  
अन्नावृते तदुल्लेखो दीपनं पाचनं लघु ॥ ६८ ॥  


सुप्तिवाते त्वसृङ्मोक्षं कारयेद्बहुशो भिषक् ।  
दिह्याच्च लवणागारधूमैस्तैलविमर्दितैः ॥ ६९ ॥  


सर्पिस्तैलवसामज्जपानाभ्यञ्जनबस्तयः ।  
स्वेदाः स्निग्धा निवातं च स्थानं प्रावरणानि च ॥ ७० ॥  


रसाः पयांसि भोज्यानि स्वाद्वम्ललवणानि च ।  
बृंहणं यत्तु तत्सर्वं प्रशस्तं वातरोगिणाम् ॥ ७१ ॥  


पटोलपालकैर्यूषो वृष्यो वातहरो लघुः ।  
वाट्यालककृतो यूषः परं वातविनाशनः ॥ ७२ ॥  


बलायाः पञ्चमूलस्य दशमूलस्य वा रसे ।  
अजाशीर्षाम्बुजानूपक्रव्यादपि शितैः पृथक् ॥ ७३ ॥  


साधयित्वा रसान्स्निग्धान्दध्याम्लव्योषसंस्कृतान्  
भोजयेद्वातरोगार्तं तैर्व्यक्तलवणैर्नरम् ॥ ७४ ॥  


पञ्चमूलीबलासिद्धं क्षीरं वातामये हितम् ।  
बाजिगन्धाबलास्तिस्रो दशमूलीमहौषधम् ।  
द्वे गृध्रनख्यौ रास्ना च गणो मारुतनाशनः ॥ ७५ ॥  


१६कोलं कुलत्थं सुरदारुरास्ना-  
माषा उमातैलफलानि कुष्ठम् ।  
वचा शताह्वे यवचूर्णमम्ल-  
मुष्णानि वातामयिनां प्रदेहः ॥ ७६ ॥  


आनूपवेशवारोष्णप्रदेहो वातनाशनः ।  
१७निरस्थिपिशितं पिष्टं स्विन्नं गुडघृतान्वितम् ॥ ७७ ॥  


कृष्णामरिचसंयुक्तं वेशवार इति स्मृतः ।  
काकोल्यादिः सवातघ्नः सर्वाम्लद्रव्यसंयुतः ॥ ७८ ॥  


सानूपमांसः सुस्विन्नः सर्वस्नेहसमन्वितः ।  
सुखोष्णः स्पष्टलवणः साल्वनः परिकीर्तितः ॥ ७९ ॥  


तेनोपनाहं कुर्वीत सर्वदा वातरोगिणाम् ।  
वातघ्नो भद्रदार्वादिः काकोल्यादिस्तु सौश्रुतः ॥ ८० ॥  


मांसेनात्रौषधं तुल्यं यावताम्लेन चाम्लता ।  
पट्टीस्यात्स्वेदनार्थं च काञ्जिकाद्यम्लमिष्यते ॥ ८१ ॥  


चतुःस्नेहोऽत्र तावान्स्यात्सुस्विन्नत्वं यतो भवेत् ।  
समस्तं वर्गमर्धं वा यथालाभमथापि वा ॥ ८२ ॥  


प्रयुञ्जीतेति वचनं सर्वत्र गणकर्मणि ।  
१८अश्वगन्धाकषाये च कल्के क्षीरचतुर्गुणम् ॥ ८३ ॥  


घृतं पक्वं तु वातघ्नं वृष्यं मांसविवर्धनम् ।  
१९दशमूलस्य निर्यूहे जीवनीयैः पलोन्मितैः ॥ ८४ ॥  


क्षीरेण च घृतं पक्वं तर्पणं पवनार्तिनुत् ।  
क्वाथोऽत्र त्रिगुणः सर्पिःप्रस्थः साध्यः पयःसमः ॥ ८५ ॥  


२०आजं चर्मविनिर्मुक्तं त्यक्तशृङ्गखुरादिकम् ।  
पञ्चमूलीद्वयं चैव जलद्रोणे विपाचयेत् ॥ ८६ ॥  


तेन पादावशेषेण घृतप्रस्थं विपाचयेत् ।  
जीवनीयैः सकट्याह्वैः क्षीरं चैव शतावरीम् ॥ ८७ ॥  


छागलाद्यमिदं नाम्ना सर्ववातविकारनुत् ।  
अर्दिते कर्णशूले च बाधिर्ये मूकमिन्मिने ॥ ८८ ॥  


जडगद्गदपङ्गूनां खञ्जे गृध्रसिकुब्जयोः ।  
अपतानेऽपतन्त्रे च सर्पिरेतत्प्रशस्यते ॥ ८९ ॥  


द्रोणे द्रव्यतुलाश्रुत्या स्याच्छागदशमूलयोः ।  
पृथक् तुलार्धं यष्ट्याह्वद्वयं देयं द्विधोक्तितः ॥ ९० ॥  


२१एलामुराशरलशैलजदारुकौन्ती  
चण्डाशटीनलदचम्पकहेमपुष्पम् ।  
स्थौणेयगन्धरसपूतिदलामृणाल-  
श्रीवासकुन्दुरुनखाम्बुवराङ्गकुष्ठम् ॥ ९१ ॥  


कालीयकं जलदकर्कटचन्दनश्री-  
र्जात्याः फलं सविकसं सहकुङ्कुमं च ।  
मृक्कातुरुष्कलघुलाम्भतया विनीय  
तैलं बलाक्वथनदुग्धयुतं च दघ्ना  
सार्धं पचेत्तु हितमेतदुदाहरन्ति  
वातामयेषु बलवर्णवपुःप्रकारि ॥ ९२ ॥  


२२बलानिःक्वाथकल्काभ्यां तैलं पक्वं पयोऽन्वितम् ।  
सर्ववातविकारघ्नमेवं शैरीयपाचितम् ॥ ९३ ॥  


२३बलामूलकषायस्य दशमूलीकृतस्य च ।  
यवकोलकुलत्थस्य क्वाथस्य पयसा तथा ॥ ९४ ॥  


अष्टावष्टौ शुभा भागास्तैलादेकस्तदेकतः ।  
पचेदावाप्य मधुरं गणं सैन्धवसंयुतम् ॥ ९५ ॥  


तथागुरुसर्जरसं सरलं देवदारु च ।  
मञ्जिष्ठां चन्दनं कुष्ठमेलां कालानुशारिवाम् ॥ ९६ ॥  


मांसीशैलेयकं पत्रं तगरं शारिवां वचाम् ।  
शतावरीमश्वगन्धां शतपुष्पां पुनर्नवाम् ॥ ९७ ॥  


तत्साधुसिद्धं सौवर्णे राजते मृण्मयेऽपि वा ।  
प्रक्षिप्य कलशे सम्यग्सुनिगुप्तं निधापयेत् ॥ ९८ ॥  


बलातैलमिदं नाम्ना सर्ववातविकारनुत् ।  
यथाबलमयोमात्रां सूतिकायै प्रदापयेत् ॥ ९९ ॥  


या च गर्भार्थिनी नारी क्षीणशुक्रश्च यः पुमान्  
क्षीणवाते मर्महतेऽभिहते मथितेऽथ वा ।  
भग्नेश्रमाभिपन्ने च सर्वथैवोपयोजयेत् ॥ १०० ॥  


सर्वानाक्षेपकादींश्च वातव्याधीन्व्यपोहति ।  
हिक्काकासमधीमन्थं गुल्मश्वासं सुदुस्तरम् ॥ १०१ ॥  


षण्माषानुपयुज्यैतदन्त्रवृद्धिमपोहति ।  
प्रत्यग्रधातुः पुरुषो भवेच्च स्थिरयौवनः ॥ १०२ ॥  


एतद्धि राज्ञा कर्तव्यं राजमात्राश्च ये नराः ।  
सुखिनः सुकुमाराश्च बलिनश्चापि ये नराः ॥ १०३ ॥  


२४बिल्वाग्निमन्थस्योनाकपाटलापारिभद्रकः ।  
प्रसारण्यश्वगन्धा च बृहती कण्टकारिका ॥ १०४ ॥  


बला चातिबला चैव श्वदंष्ट्रा सपुनर्नवा ।  
एषां दशपलान्भागांश्चतुर्द्रोणेऽम्भसः पचेत् ॥ १०५ ॥  


पादशेषं परिस्राव्य तैलपात्रं प्रदापयेत् ।  
शतपुष्पा देवदारु मांसी शैलेयकं वचा ॥ १०६ ॥  


चन्दनं तगरं कुष्ठमेलापर्णीचतुष्टयम् ।  
रास्ना तुरगगन्धा च सैन्धवं सपुनर्नवम् ॥ १०७ ॥  


एषां द्विपलिकान्भागान्पेषयित्वा विनिक्षिपेत् ।  
शतावरीरसं चैव तैलतुल्यं प्रदापयेत् ॥ १०८ ॥  


आजं वा यदि वा गव्यं क्षीरं दत्त्वा चतुर्गुणम् ।  
पाने बस्तौ तथाभ्यङ्गे भोज्ये चैव प्रशस्यते ॥ १०९ ॥  


अश्वो वा वातसम्भग्नौ गजो वा यदि वा नरः ।  
पङ्गुलः पीठसर्पी च तैलेनानेन सिध्यति ॥ ११० ॥  


अधोभागे च ये वाताः शिरोमध्यगताश्च ये ।  
दन्तशूले हनुस्तम्भे मन्यास्तम्भे गलग्रहे ॥ १११ ॥  


यस्य शुष्यति चैकाङ्गं गतिर्यस्य च विह्वला ।  
क्षीणेन्द्रिया नष्टशुक्रा ज्वरक्षीणाश्च ये नराः ॥ ११२ ॥  


बधिरा लल्लजिह्वाश्च मन्दमेधस एव च ।  
अल्पप्रजा च या नारी या च गर्भं न विन्दति ॥ ११३ ॥  


वातार्तौ वृषणौ येषामन्त्रवृद्धिश्च दारुणा ।  
एतत्तैलवरं तेषां नाम्ना नारायणं स्मृतम् ।  
तगरं नतमत्र स्यादभावे शीयलिछोपडः ॥ ११४ ॥  


२५शतावरी चांशुमती पृश्निपर्णी शटी वरा ।  
एरण्डस्य च मूलानि बृहत्योः पूतिकस्य च ॥ ११५ ॥  


गवेधुकस्य मूलानि तथा सहचरस्य च ।  
एषां दशपलान्भागाञ्जलद्रोणे विपाचयेत् ॥ ११६ ॥  


पादावशेषे पूते च गर्भं चैनं समावपेत् ।  
पुनर्नवावचादारुशताह्वाचन्दनागरु ॥ ११७ ॥  


शैलेयं तगरं कुष्ठमेलामांसी स्थिता बला ।  
अश्वाह्वासैन्धवं रास्नापलार्धानि च पेषयेत् ॥ ११८ ॥  


गव्याजपयसः प्रस्थो द्वौ द्वावत्र प्रदापयेत् ।  
शतावरीरसप्रस्थं तैलप्रस्थं विपाचयेत् ॥ ११९ ॥  


अस्य तैलस्य सिद्धस्य शृणु वीर्यमतःपरम् ।  
अश्वानां वातभग्नानां कुञ्जराणा नृणां तथा ॥ १२० ॥  


तैलमेतत्प्रयोक्तव्यं सर्ववातनिवारणम् ।  
आयुष्मांश्च नरः पीत्वा निश्चयेन दृढी भवेत् ॥ १२१ ॥  


गर्भमश्वतरी विन्देत्किं पुनर्मानुषी तथा ।  
हृच्छूलं पार्श्वशूलं च तथैवार्धावभेदकम् ॥ १२२ ॥  


अपचीं गण्डमालां च वातरक्तं हनुग्रहम् ।  
कामलां पाण्डुरोगं च अश्मरीं चापि नाशयेत् ॥ १२३ ॥  


तैलमेतद्भगवता विष्णुना परिकीर्तितम् ।  
नारायणमिति ख्यातं वातान्तकरणं परम् ॥ १२४ ॥  


२६शतं पक्त्वाश्वगन्धाया जलद्रोणेंऽशशेषितम् ।  
विस्राव्य विपचेत्तैलं क्षीरं दत्वा चतुर्गुणम् ॥ १२५ ॥  


कल्कैर्मृणालशालूकबिसकिञ्जल्कमालती ।  
पुष्पैर्ह्रीबेरमधुकशारिवापद्मकेशरैः ॥ १२६ ॥  


मेदापुनर्नवाद्राक्षामञ्जिष्ठाबृहतीद्वयैः ।  
एलैलवालुत्रिफलामुस्तचन्दनपद्मकैः ॥ १२७ ॥  


पक्वं रक्ताश्रयं वातं रक्तपित्तमसृग्दरम् ।  
हन्यात्पुष्टिबलं कुर्यात्कृशानां मांसवर्धनम् ॥ १२८ ॥  


रेतोयोनिविकारघ्नं घ्राणशोषापकर्षणम् ।  
षण्डानपि वृषान्कुर्यात्पानाभ्यङ्गानुवासनैः ॥ १२९ ॥  


२७मूलकस्वरसं तैलं क्षीरदध्यम्लकाञ्जिम् ।  
तुल्यं विपाचयेत्कल्कैर्बलाचित्रकसैन्धवैः ॥ १३० ॥  


पिप्पल्यातिविषारास्नाचविकागुरुचित्रकैः ।  
भल्लातकवचाकुष्टश्वदंष्ट्राविश्वभेषजैः ॥ १३१ ॥  


पुष्कराह्वशठीबिल्वशताह्वानतदारुभिः ।  
तत्सिद्धं पीतमत्युग्रान्हन्ति वातात्मकान्मदान् ॥ १३२ ॥  


२८रसोनकल्कस्वरसेन पक्वं  
तैलं पिबेद्यस्त्वनिलामयार्तः ।  
तस्याशु नश्यन्ति हि वातरोगा  
ग्रन्था विशाला इव दुर्गृहीताः ॥ १३३ ॥  


२९केतकीनागबलातिबलानां  
यद्बहुलेन रसेन विपक्वम् ।  
तैलमनल्पतुषोदकसिद्धं  
मारुतमस्थिगतं विनिहन्ति ॥ १३४ ॥  


अनल्पवचनात्तत्र तुल्ये क्वाथतुषोदके ।  
अकल्कोऽपि भवेत्स्नेहोयः साध्यः केवले द्रवे ॥ १३५ ॥  


३०द्वे पले सैन्धवात्पञ्च शुण्ठ्या ग्रन्थिकचित्रकात् ।  
द्वे द्वे भल्लातकास्थीनि विंशतिर्द्वे तथाढके ॥ १३६ ॥  


आरणालात्पचेत्प्रस्थं तैलमेतैरपत्यदम् ।  
गृध्रस्युरुग्रहार्शोऽर्तिसर्ववातविकारनुत् ॥ १३७ ॥  


३१तैलं सङ्कुचितेऽभ्यङ्गे माषसैन्धवसाधितम् ।  
बाहुशीर्षगते नस्यं पानञ्चौत्तरभक्तिकम् ।  
क्वाथोऽत्र माषनिष्पाद्यः सैन्धवं कल्कमेव च ॥ १३८ ॥  


३२मापात्मगुप्तातिविषोरुबूक-  
रास्नाशताह्वालवणैः सुपिष्टैः ।  
चतुर्गुणे माषवलाकषाये  
तैलं कृतं हन्ति च पक्षवातम् ॥ १३९ ॥  


३३माषप्रस्थं समावाप्य पचेत्सम्यक्ग्जलाढके ।  
पादशेषे रसे तस्मिन्क्षीरं दद्याच्चतुर्गुणम् ॥ १४० ॥  


प्रस्थं च तिलतैलस्य कल्कं दत्त्वाक्षसम्मितम् ।  
जीवनीयानि यान्यष्टौ शतपुष्पां ससैन्धवाम् ॥ १४१ ॥  


रास्नात्मगुप्तामधुकं बलाव्योषं त्रिकण्टकम् ।  
पक्षाघातार्दिते वाते कर्णशूले सुदारुणे ॥ १४२ ॥  


मन्दश्रुतौ चाश्रवणे तिमिरे च त्रिदोषजे ।  
हस्तकम्पे शिरःकम्पे विश्वच्यामवबाहुके ॥ १४३ ॥  


शस्तं कलायखञ्जे च पानाभ्यञ्जनबस्तिभिः ।  
माषतैलमिदं श्रेष्ठमूर्ध्वजत्रुगदापहम् ॥ १४४ ॥  


३४माषातसीयवकुरुण्टककण्टकारी-  
गोकण्टटुण्टुकजटाकपिकच्छुतोयैः ।  
कार्पासकास्थिशणबीजकुलत्थकोल-  
क्वाथेन बस्तपिशितस्य रसेन चापि ॥ १४५ ॥  


शुण्ठ्या समागधिकया शतपुष्पया च  
सैरण्डमूलसपुनर्नवया सरण्या ।  
रास्नाबलामृतलताकटुकैर्विपक्वं  
माषाख्यमेतदवबाहुहरं च तैलम् ॥ १४६ ॥  


अर्धङ्गशोषमपतानकमाढ्यवात-  
माक्षेपकं सभुजकम्पशिरः प्रकम्पम् ।  
नस्येन बस्तिविधिना परिषेचनेन  
हन्यात्कटीजघनजानुरुजश्च सर्वाः ॥ १४७ ॥  


३५माषक्वाथे बलाक्वाथे रास्नाया दशमूलजे ।  
यवकोलकुलत्थानां छागमांसभवे पृथक् ॥ १४८ ॥  


प्रस्थे तैलस्य च प्रस्थं क्षीरं दत्वा चतुर्गुणम् ।  
रास्नात्मगुप्तासिन्धूत्थशताह्वैरण्डमुस्तकैः ॥ १४९ ॥  


जीवनीयैर्बलाव्योषैः पचेदक्षसमैर्भिषक् ।  
हस्तकम्पे शिरःकम्पे बाहुशोषेऽवबाहुके ॥ १५० ॥  


बाधिर्ये कर्णशूले च कर्णनादे च दारुणे ।  
विश्वच्यामर्दिते कुब्जे गृध्रस्यामपतानके ॥ १५१ ॥  


बस्त्यभ्यञ्जनपानेषु नावने च प्रयोजयेत् ।  
माषतैलमिदं श्रेष्ठमूर्ध्वजत्रुगदापहम् ॥ १५२ ॥  


क्वाथप्रस्थाः षडेवात्र विभक्त्यन्तेन कीर्तिताः ।  
३६माषस्यार्धाढकं दत्त्वा तुलार्धं दशमूलतः ॥ १५३ ॥  


पलानि छागमांसस्य त्रिंशद्द्रोणेऽम्भसः पचेत् ।  
पूतशीते कषाये च चतुर्थांशावतारिते ॥ १५४ ॥  


प्रस्थं च तिलतैलस्य पयो दद्याच्चतुर्गुणम् ।  
आत्मगुप्तोरुबूकश्च शताह्वा लवणत्रयम् ॥ १५५ ॥  


जीवनीयानि मञ्जिष्ठा चव्यचित्रककट्फलम् ।  
सव्योषं पिप्पलीमूलं रास्नामधुकसैन्धवम् ॥ १५६ ॥  


देवदार्वमृता कुष्ठं वाजिगन्धा वचा शटी ।  
एतैरक्षसमैः कल्कैः साधयेन्मृदुनाग्निना ॥ १५७ ॥  


पक्षाघातार्दिते वाते बाधिर्ये हनुसङ्ग्रहे ।  
कर्णनादे शिरःशूले तिमिरे च त्रिदोषजे ॥ १५८ ॥  


पाणिपादशिरोग्रीवाभ्रमणे मन्दचङ्क्रमे ।  
कलायखञ्जपाङ्गुल्ये गृध्रस्यामवबाहुके ॥ १५९ ॥  


पाने बस्तौ तथाभ्यङ्गे नस्ये कर्णाक्षिपूरणे ।  
तैलमेतत्प्रशंसन्ति सर्ववातरुजापहम् ॥ १६० ॥  


३७द्विपञ्चमूलीं निःक्वाथ्य तैलात्षोडशभिर्गुणैः ।  
माषाढकं साधयित्वा तन्निर्यूहं चतुर्गुणम् ॥ १६१ ॥  


ग्राहयित्वा तु विपचेत्तैलप्रस्थं पयः समम् ।  
कल्कार्थं च समावाप्य भिषग्द्रव्याणि बुद्धिमान् ॥ १६२ ॥  


अश्वगन्धां शटीं दारुबलां रास्नां प्रसारणीम् ।  
कुष्ठं परूषकं भार्गी द्वे विदार्यौ पुनर्नवाम् ॥ १६३ ॥  


मातुलुङ्गफलाजाज्यौ रामठं शतपुष्पिकाम् ।  
शतावरीगोक्षुरकं पिप्पलीमूलचित्रकम् ॥ १६४ ॥  


जीवनीयगणं सर्वं संहृत्यैव ससैन्धवम् ।  
तत्साधुसिद्धं विज्ञाय माषतैलमिदं महत् ॥ १६५ ॥  


बस्त्यभ्यञ्जनपानेषु नावने च प्रयोजयेत् ।  
पक्षाघाते हनुस्तम्भे अर्दिते सापतन्त्रके ॥ १६६ ॥  


अवबाहुकविश्वच्योः खञ्जपङ्गुलयोरपि ।  
हनुमन्याग्रहे चैवमधिमन्थे च वातिके ॥ १६७ ॥  


शुक्रक्षये कर्णनादे कर्णशूले च दारुणे ।  
कलायखञ्जशमने भैषज्यमिदमादिशेत् ॥ १६८ ॥  


दशमूलाढकं द्रोणे निःक्वाथ्य पादिको भवेत् ।  
क्वाथश्चतुर्गुणस्तैलान्माषक्वाथेऽप्ययं विधिः ॥ १६९ ॥  


३८ग्राम्यानूपौदकानां तु भिन्नास्थीनि पचेज्जले ।  
तं स्नेहं दशमूलस्य कषायेण पुनः पचेत् ॥ १७० ॥  


जीवकर्षभकास्फोताविदारीकपिकच्छुभिः ।  
वातघ्नैर्जीवनीयैश्च कल्कैर्द्विक्षीरभागिकम् ॥ १७१ ॥  


तत्सिद्धं नावनाभ्यङ्गात्तथा पानानुवासनात् ।  
शिरःपार्श्वास्थिकोष्ठस्थं प्रणुदत्याशु मारुतम् ॥ १७२ ॥  


ये स्युः प्रक्षीणमज्जानः क्षीणशुक्रौजसश्च ये ।  
बलपुष्टिकरन्तेषामेतत्स्यादमृतोपमम् ॥ १७३ ॥  


३९प्रस्थः स्यात्त्रिफलायास्तु कुलत्थकुडवद्वयम् ।  
कृष्णगन्धात्वगाढक्योः पृथक्पञ्चपलम्भवेत् ॥ १७४ ॥  


रास्नाचित्रकयोर्द्वे द्वे दशमूलं पलोन्मितम् ।  
जलद्रोणे पचेत्पादशेषं प्रस्थोन्मितं पृथक् ॥ १७५ ॥  


सुरारणालदध्यम्लसौवीरकतुषोदकम् ।  
कोलदाडिमवृक्षाम्लरसं तैलं घृतं वसाम् ॥ १७६ ॥  


मज्जानं च पयश्चैव जीवनीयपलानि षट् ।  
कल्कं दत्त्वा महास्नेहं सम्यगेनं विपाचयेत् ॥ १७७ ॥  


शिरामज्जास्थिगे वाते सर्वाङ्गैकाङ्गरोगिषु ।  
वेपनाक्षेपशूलेषु तमभ्यङ्गं प्रदापयेत् ॥ १७८ ॥  


४०प्रसारणीशतं क्षुण्णं पचेत्तोयार्मणे शुभे ।  
पादशिष्टे समं तैलं दधि दद्यात्सकाञ्जिकम् ॥ १७९ ॥  


द्विगुणं च पयो दत्त्वा कल्कान्द्विपलिकांस्तथा ।  
चित्रकं पिप्पलीमूलं मधुकं सैन्धवं वचाम् ॥ १८० ॥  


शतपुष्पां देवदारुरास्नां वारणपिप्पलीम् ।  
प्रसारण्याश्च मूलानि मांसीभल्लातकानि च ॥ १८१ ॥  


पचेन्मृद्वग्निना तैलं वातश्लेष्मामयाञ्जयेत् ।  
अशीतिं नरनारीस्थान्वातरोगानपोहति ॥ १८२ ॥  


कुब्जं स्तिमितपङ्गुत्वं गृध्रसीखुडुकार्दितम् ।  
हनुपृष्ठशिरोग्रीवास्तम्भं वापि नियच्छति ॥ १८३ ॥  


४१प्रसारण्यास्तुलामश्वगन्धाया दशमूलतः ।  
तुलां तुलां पृथग्वारि द्रोणे पादांशशेषिते ॥ १८४ ॥  


तैलाढकं चतुःक्षीरं दधितुल्यं द्विकाञ्जिकम् ।  
द्विपलैर्ग्रन्थिकक्षारप्रसारण्यक्षसैन्धवैः ॥ १८५ ॥  


समञ्जिष्ठाग्नियष्ट्याह्वैः पलिकैर्जीवनीयकैः ।  
शुण्ठ्याः पञ्च पलं दत्त्वा त्रिंशद्भल्लातकानि च ॥ १८६ ॥  


पचेद्बस्त्यादिना वातं हन्ति सन्धिशिरास्थितम् ।  
पुंस्त्वोत्साहस्मृतिप्रज्ञाबलवर्णाग्निवृद्धये ॥ १८७ ॥  


प्रसारणीयं त्रिशती अक्षं सौवर्चलं त्विह ।  
४२समूलपत्रामुत्पाच्य शरत्काले प्रसारणीम् ॥ १८८ ॥  


शतं ग्राह्यं सहचराच्छतावर्याः शतं तथा ।  
बलात्मगुप्ताश्वगन्धाकेतकीनां शतं शतम् ॥ १८९ ॥  


पचेच्चतुर्गुणे तोये द्रवैस्तैलाढकं भिषक् ।  
मस्तुमांसरसं चुक्रं पयश्चाढकमाढकम् ॥ १९० ॥  


दध्याढकसमायुक्तं पाचयेन्मृदुनाग्निना ।  
द्रव्याणां त प्रदातव्या मात्रा चार्धा पलांशिका ॥ १९१ ॥  


तगरं मदनं कुष्ठं केशरं मुस्तकं त्वचम् ।  
रास्ना सैन्धवपिप्पल्यौ मांसी मञ्जिष्ठयष्टिका ॥ १९२ ॥  


तथा मेदा महामेदा जीवकर्षभकौ पुनः ।  
शतपुष्पा व्याघ्रनखं शुण्ठी देवाहमेव च ॥ १९३ ॥  


काकोलीक्षीरकाकोलीवचाभल्लातकं तथा ।  
पेषयित्वा समानेतान्साधनीया प्रसारणी ॥ १९४ ॥  


नातिपक्वं न हीनं च सिद्धं पूतं निधापयेत् ।  
यत्र यत्र प्रदातव्या तन्मे निगदतः शृणु ॥ १९५ ॥  


कुब्जानामथ पङ्गूनां वामनानां तथैव च ।  
यस्य शुष्यति चैकाङ्गं ये च भग्नास्थिसन्धयः ॥ १९६ ॥  


वातशोणितदुष्टानां वातोपहतचेतसाम् ।  
स्त्रीषु प्रक्षीणशुक्राणां वाजीकरणमुत्तमम् ॥ १९७ ॥  


बस्तौ पाने तथाभ्यङ्गे नस्ये चैव प्रदापयेत् ।  
प्रयुक्तं शमयत्याशु वातजान्विविधान्गदान् ॥ १९८ ॥  


४३शाखामूलदलैः प्रसारणितुला-  
स्तिस्रः कुरुल्टात्तुले  
छिन्नायाश्च तुले तुले रुबुकतो  
रास्नाशिरीषात्तुला ।  
देवाह्वाच्च सकेतकाद्धटशते  
निःक्वाथ्य कुम्भांशिके  
तोये तैलघटं तुषाम्बुकलसौ  
दत्वाढकं मस्तुनः ॥ १९९ ॥  


शुक्ताच्छागरसादथेक्षुरसतः  
क्षीराच्च दत्वाढकं  
पृक्काकर्कटजीवकाद्यविकसा-  
काकोलिकाकच्छुरा ।  
सूक्ष्मैलाघनसारकुन्दसरला-  
काश्मीरमांसीनखैः  
कालीयोत्पलपद्मकाह्वयनिशा-  
कक्कोलकग्रन्थिकैः ॥ २०० ॥  


चाम्पेयाभयचोचपूगकटुका-  
जातीफलाभीरुभिः  
श्रीवासामरदारुचन्दनवचा-  
शैलेयसिन्धूद्भवैः ।  
तैलाभ्योदकटम्भराङ्घ्रिनलिका-  
वृश्चीरकच्चोरकैः  
कस्तूरीदशमूलकेतकनत-  
ध्यामाश्वगन्धाम्बुभिः ॥ २०१ ॥  


कौन्तीतार्क्षजशल्लकीफललघु-  
श्यामाशताह्वामयै-  
र्भल्लातत्रिफलाब्जकेशरमहा-  
श्यामालवङ्गान्वितैः ।  
सव्योपैस्त्रिफलैर्भहीयसि पचे-  
न्मन्देन पात्रेऽग्निना  
पानाभ्यञ्जनबस्तिनस्यविधिना  
तन्मारुतं नाशयेत् ॥ २०२ ॥  


सर्वाङ्गार्धगतं तथावयवगं  
सन्ध्यस्थिमज्जान्वितं  
श्लेष्मोत्थानथ पैत्तिकांश्च शमये-  
न्नानाविधानामयान् ।  
धातून्बृंहयति स्थिरं च कुरुते  
पुंसां नवं यौवनं  
वृद्धस्यापि बलं करोति सुमह-  
द्वन्ध्यासु गर्भप्रदम् ॥ २०३ ॥  


पीत्वा तैलमिदं जरत्यपि सुतं  
सूतेऽमुना भूरुहाः  
सिक्ताः शोषमुपागताश्च फलिनः  
स्निग्धा भवन्ति स्थिराः ।  
भग्नाङ्गाः सुदृढा भवन्ति मनुजा  
गावोहयाः कुञ्जराः ॥ २०४ ॥  


४४समूलदलशाखायाः प्रसारण्याः शतत्रयम् ।  
शतमेकं शतावर्या अश्वगन्धाशतं तथा ॥ २०५ ॥  


केतकीनां शतं चैकं दशमूलाच्छतं शतम् ।  
शतं वाट्यालकस्यापि शतं सहचरस्य च ॥ २०६ ॥  


जलद्रोणशतं दत्वा शतभागावशेषितम् ।  
ततस्तेन कषायेण कषायद्विगुणेन च ॥ २०७ ॥  


सुव्यक्तेनारणालेन दधिमण्डाढकेन च ।  
क्षीरशुक्तेक्षुनिर्यासच्छागमांसरसाढकैः ॥ २०८ ॥  


तैलाद्द्रोणं समायुक्तं दृढे पात्रे निधापयेत् ।  
द्रव्याणि यानि पेष्याणि तानि वक्ष्याम्यतः परम् ॥ २०९ ॥  


भल्लातकं नतं शुण्ठीपिप्पलीचित्रकं शठी ।  
वचापृक्काप्रसारण्याः पिप्पल्या मूलमेव च ॥ २१० ॥  


देवदारुशताह्वौ च सूक्ष्मैलात्वचवालकम् ।  
कुङ्कुमं मदमञ्जिष्ठातुरुष्कं नखिकागुरु ॥ २११ ॥  


कर्पूरकुन्दुरुनिशालवङ्गध्यामचन्दनम् ।  
कक्कोलनलिकामुस्तं कालीयोत्पलपत्रकम् ॥ २१२ ॥  


शटीहरेणुशैलेयश्रीवासं च सकेतकम् ।  
त्रिफलाकच्छुराभीरुसरलापद्मकेशरम् ॥ २१३ ॥  


प्रियङ्गूशीरनलदं जीवकाद्यं पुनर्नवा ।  
दशमूल्यश्वगन्धे च नागपुष्पं रसाञ्जनम् ॥ २१४ ॥  


कटुकाजातिपूगानां फलानि शल्लकीरसम् ।  
भागान्त्रिपलिकान्दत्वा शनैर्मृद्वग्निना पचेत् ॥ २१५ ॥  


विस्तीर्णे सुदृढे पात्रे पाक्यैषा तु प्रसारणी ।  
प्रयोगः षड्विधश्चात्र रोगार्तानां विधीयते ॥ २१६ ॥  


अभ्यङ्गात्त्वग्गतं हन्ति पानात्कोष्ठगतं तथा ।  
भोजनात्सूक्ष्मनाडीस्थान्नस्यादूर्ध्व गतं तथा ॥ २१७ ॥  


पक्वाशयगते वस्तिर्निरूहः सार्वकायिके ।  
एतद्धि बडवाश्वानां किशोराणां यथामृतम् ॥ २१८ ॥  


एतदेव मनुष्याणां कुञ्जराणां गवामपि ।  
अनेनैव च तैलेन शुष्यमाणा महाद्रुमाः ॥ २१९ ॥  


सिक्ताः पुनः प्ररोहन्ति भवन्ति फलशाखिनः ।  
वृद्धोऽप्यनेन तैलेन पुनश्च तरुणायते ॥ २२० ॥  


न प्रसूते च या नारी सापि पीत्वा प्रसूयते ।  
अप्रजः पुरुषो यस्तु सोऽपि पीत्वा लभेत्सुतम् ॥ २२१ ॥  


अशीतिं वातजान्रोगान्पैत्तिकाञ्श्लैष्मिकानपि ।  
सन्निपातसमुत्थांश्च नाशयेत्क्षिप्रमेव तु ॥ २२२ ॥  


एतेनान्धकदृष्टीनां कृतं पुंसबनं महत् ।  
कृत्वा विष्णोर्बलिं चापि तैलमेतत्प्रयोजयेत् ॥ २२३ ॥  


क्वाथे तुलार्धं रास्नायाः किलिमस्य च दीयते ।  
भल्लातकासहत्वे तु तत्स्थाने रक्तचन्दनम् ॥ २२४ ॥  


त्वक्पत्रं पत्रमधुरीकुष्टचम्पकगैरिकाः ।  
ग्रन्थिकोषौ मरुबकमधिकत्वेन दीयते ॥ २२५ ॥  


कर्पूरमददानं च शुक्तैर्गन्धोदकक्रिया ।  
द्रव्यशुद्धिः पाकविधिर्भाविप्रसारणीसमः ॥ २२६ ॥  


४५शतत्रयं प्रसारण्या द्वे च पीतसहाचरात् ।  
अश्वगन्धैरण्डबला वरी रास्ना पुनर्नवा ॥ २२७ ॥  


केतकी दशमूलं च पृथक्त्वक्पारिभद्रकः ।  
प्रत्येकमेषां तु तुला तुलार्धं किलिमात्तथा ॥ २२८ ॥  


तुलार्धं स्याच्छिरीषाच्च लाक्षायाः पञ्चविंशतिः ।  
पलानि लोध्राच्च तथा सर्वमेकत्र साधयेत् ॥ २२९ ॥  


जलपञ्चाढकशते सपादे तत्र शेषयेत् ।  
द्रोणद्वयं काञ्जिकं च षड्विंशत्याढकोन्मितम् ॥ २३० ॥  


क्षीरदध्नोः पृथक्प्रस्थान्दशमं त्वाढकं तथा ।  
इक्षुरसाढकौ चैव छागमांसतुलात्रये ॥ २३१ ॥  


जलपञ्चचत्वारिंशत्प्रस्थान्पक्वे तु शोषयेत् ।  
सप्तदशरसप्रस्थान्मञ्जिष्ठाक्वाथ एव च ॥ २३२ ॥  


कुडवोनाढकोन्मानद्रवैरेतैस्तु साधयेत् ।  
सुशुद्धतिलतैलस्य द्रोणं प्रस्थेन संयुतम् ॥ २३३ ॥  


काञ्जिकं मानतो द्रोणं शुक्तेनात्र विधीयते ।  
आद्य एभिर्द्रवैः पाकः कल्को भल्लातकं कणा ॥ २३४ ॥  


नागरं मरिचं चैव प्रत्येकं षट्पलोन्मितम् ।  
भल्लातकासहत्वे तु रक्तचन्दनमुच्यते ॥ २३५ ॥  


पथ्याक्षधात्री सरलं शताह्वाकर्कटी वचा ।  
चोरपुष्पीशटीमुस्तं द्वयं पद्मं च सोत्पलम् ॥ २३६ ॥  


पिप्पलीमूलमञ्जिष्ठा साश्वगन्धा पुनर्नवा ।  
दशमूलं समुदितं चक्रमर्दो रसाञ्जनम् ॥ २३७ ॥  


गन्धतृणं हरिद्रा च जीवनीयो गणस्तथा ।  
एषां त्रिपलिकैर्भागैराद्यः पाको विधीयते ॥ २३८ ॥  


देवपुष्पीबोलपत्रं शल्लकीरसशैलजे ।  
प्रियङ्गूशीरमधुरीमांसीदारुबलाचलम् ॥ २३९ ॥  


श्रीवासोनलिकाखोटिः सूक्ष्मैलाकुन्दुरुर्मुरा ।  
नखीत्रयं च त्वक्पत्रीपमरापूतिचम्पकम् ॥ २४० ॥  


मदनं रेणुकापृक्कामरुवं च पलत्रयम् ।  
प्रत्येकं गन्धतोयेन द्वितीयः पाक इष्यते ॥ २४१ ॥  


गन्धोदकं तु त्वक्पत्रीपत्रकोशीरमुस्तकम् ।  
प्रत्येकं सबलामूलं पलानि पञ्चविंशतिः ॥ २४२ ॥  


कुष्ठार्धभागोऽत्र जलप्रस्थास्तु पञ्चविंशतिः ।  
अर्धावशिष्टाः कर्तव्याः पाके गन्धाम्बुकर्मणि ॥ २४३ ॥  


गन्धाम्बुचन्दनाम्बुभ्यां तृतीयः पाक इष्यते ।  
कल्कोऽत्र केशरं कुष्ठं त्वक्कालीयककुङ्कुमम् ॥ २४४ ॥  


भद्रश्रियं ग्रन्थिपर्णं लताकस्तूरिका तथा ।  
लबङ्गागुरुकक्कोलजातीकोपफलानि च ॥ २४५ ॥  


एलालवङ्गच्छल्वी च प्रत्येकं त्रिपलोन्मितम् ।  
कस्तूरीषट्पला चन्द्रात्पलं सार्धं च गृह्यते ॥ २४६ ॥  


वेधार्थं च पुनश्चन्द्रमदौ देयौ तथोन्मितौ ।  
महाप्रसारणी सेयं राजभोग्या प्रकीर्तिता ॥ २४७ ॥  


गुणान्प्रसारणीनां तु वहत्येषा बलोत्तमात् ।  
अत्र शुक्तिविधिर्मण्डः प्रस्थः पञ्चाढकोन्मितम् ॥ २४८ ॥  


काञ्जिकं कुडवं दध्नो गुडप्रस्थोऽम्लमूलकात् ।  
पलान्यष्टौ शोधितार्द्रात्पलषोडशकं तथा ॥ २४९ ॥  


कणाजीरकसिन्धूत्थहरिद्रामरिचं पृथक् ।  
द्विपलं भाविते भाण्डे घृतेनाष्टदिनस्थितम् ॥ २५० ॥  


सिद्धं भवति तच्छुक्तं यदावतार्य गृह्यते ।  
तदा देयं चतुर्जातं पृथक्कर्षत्रयोन्मितम् ॥ २५१ ॥  


पञ्चपल्लवतोयेन गन्धानां क्षालनं तथा ।  
शोधनं चापि संस्कारो विशेषश्चात्र वक्ष्यते ॥ २५२ ॥  


आम्रजम्बूकपित्थानां बीजपूरकबिल्वयोः ।  
गन्धकर्मणि सर्वत्र पत्राणि पञ्चपल्लवम् ॥ २५३ ॥  


चण्डीगोमयतोयेन यदि वा तिन्तिडीजलैः ।  
नखं सङ्क्वाथयेदेभिरलाभे मृण्मयेन तु ॥ २५४ ॥  


पुनरुद्धृत्य प्रक्षाल्य भर्जयित्वा निषेचयेत् ।  
गुडपथ्याम्बुना ह्येवं शुध्यते नात्र संशयः ॥ २५५ ॥  


नो वेर्सेस् ओड़् थे चक्रदत्त इन् थिस् चोलुम्न्। थे चोम्मेन्तर्य् wअस् नोत् दिगितिज़ेद्।

४६गोमूत्रे चालम्बुषके पक्त्वा पञ्चदलोदके ।  
पुनः सुरभितोयेन बाष्पस्वेदेन स्वेदयेत् ॥ २५६ ॥  


गन्धोग्रा शुध्यते ह्येवं रजनी च विशेषतः ।  
मुस्तकं तु मनाक् क्षुण्णं काञ्जिके त्रिदिनोषितम् ॥ २५७ ॥  


पञ्चपल्लवपानीयस्विन्नमातपशोषितम् ।  
गुडाम्बुना सिच्यमानं भर्जयेच्चूर्णयेत्ततः ॥ २५८ ॥  


आजशौभाञ्जनजलैर्भावयेच्चेति शुध्यति ।  
काञ्जिके क्वथितं शैलं भृष्टापथ्यागुडाम्बुना ॥ २५९ ॥  


सिञ्चेदेवं पुनः पुष्पैर्विविधैरधिवासयेत् ।  
यथालाभमपामार्गस्नुह्यादिक्षारलेपितम् ॥ २६० ॥  


बाष्पस्वेदेन संस्वेद्य पूतिं निर्लोमतां नयेत् ।  
दोलापक्वं पचेत्पश्चापञ्चत्पल्लववारिणि ॥ २६१ ॥  


खलः साधुमिवोत्पीड्य ततो निःस्नेहतां नयेत् ।  
आजशोभाञ्जनजलैर्भावयेच्च पुनः पुनः ॥ २६२ ॥  


शिग्रुमूले च केतक्याः पुष्पपत्रपुटे च तम् ।  
पचेदेवं विशुद्धः सन्मृगनाभिसमो भवेत् ॥ २६३ ॥  


तुरुष्कं मधुना भाव्यं काश्मीरं चापि सर्पिषा ।  
रुधिरेणायसं प्राज्ञैर्गोमूत्रैर्ग्रन्थिपर्णकम् ॥ २६४ ॥  


मधूदकेन मधुरीं पत्रकं तण्डुलाम्बुना ।  
ईषत्क्षारानुगन्धा तु दग्धा याति न भस्मताम् ॥ २६५ ॥  


पीता केतकगन्धा च लघुस्निग्धा मृगोत्तमा ।  
पक्वात्कर्पूरतः प्राहुरपक्वं गुणवत्तरम् ॥ २६६ ॥  


तत्रापि स्याद्यदक्षुद्रं स्फटिकाभं तदुत्तमम् ।  
पक्वं च सदलं स्निग्धं हरितद्युति चोत्तमम् ॥ २६७ ॥  


भङ्गे मनागपि न चेन्निपतन्ति ततः कणाः ।  
मृगशृङ्गोपमं कुष्टं चन्दनं रक्तपीतकम् ॥ २६८ ॥  


काचतुण्डाकृतिः स्निग्धो गुरुश्चैवोत्तमो गुरुः ।  
स्निग्धाल्पकेशरं त्वस्रं शालिजो वृत्तमांसलः ॥ २६९ ॥  


मुरा पीता वरा प्रोक्ता मांसी पिङ्गजटाकृतिः ।  
रेणुका मुद्गसंस्थाना शस्तमानूपजं घनम् ॥ २७० ॥  


जातीफलं सशब्दं च स्निग्धं गुरु च शस्यते ।  
एला सूक्ष्मफला श्रेष्ठा प्रियङ्गुः श्यामपाण्डुरा ॥ २७१ ॥  


नखमश्वखुरं हस्तिकर्णं चैवात्र शस्यते ।  
एतेषामपरेषां च नवता प्रवलो गुणः ॥ २७२ ॥  


४७जिङ्गीचोरकदेवदारुसरलं  
व्याघ्रीवचाचेलक-  
त्वक्पत्रैः सह गन्धपत्रकशटी-  
पथ्याक्षधात्रीघनैः ।  
एतैः शोधितसंस्कृतैः पलयुगे-  
त्याख्यातया सङ्ख्यया ।  
तैलप्रस्थमवस्थितैः स्थिरमिति  
कल्कैः पचेद्गान्धिकम् ॥ २७३ ॥  


मांसीमुरादमनचम्पकसुन्दरीत्वक्-  
ग्रन्थ्यम्बुरुङ्मरुबकैर्द्विपलैः सपृक्कैः ।  
श्रीवासकुन्दुरुनखीनलिकामिषीणां  
प्रत्येकतः पलमुपाय्य पुनः पचेत्तु ॥ २७४ ॥  


एलालवङ्गचलचन्दनजातिपूतिः ।  
कक्कोलकागुरुलताघुसृणैः पलार्धैः ।  
कस्तूरिकाक्षसहितामलदीप्तियुक्तैः  
पक्वा तु मन्दशिखिनैव महासुगन्धम् ॥ २७५ ॥  


पञ्चद्विकेन चार्धेन मदात्कर्पूरमिष्यते ।  
कर्पूरमदयोरर्धं पत्रकल्कादिहेष्यते ॥ २७६ ॥  


पक्वपूतेऽप्युष्ण एव सम्यक्पेषणवर्तितम् ।  
दीयते गन्धवृद्ध्यर्थं पत्रकल्कं तदुच्यते ॥ २७७ ॥  


प्रागुक्तौ शुद्धसंस्कारौ गन्धानामिह तैः पुनः ।  
द्विगुणैर्लक्ष्मीविलासः स्यादयं तैलसत्तमः ॥ २७८ ॥  


पञ्चपत्राम्बुना चाद्यो द्वितीयो गन्धवारिणा ।  
तृतीयोऽपि च तेनैव पाको वा धूपिताम्बुना ॥ २७९ ॥  


# अधिकार २३

१बाह्यं लेपाभ्यङ्गसेको पानाहैर्वातशोणितम् ।  
विरेकस्थापनस्नेहपानैर्गम्भीरमाचरेत् ॥ १ ॥  


द्वयोर्मुञ्चेदसृक् शृङ्गसूच्यलाबूजलौकसा ।  
देहाद्देशं व्रजेत्स्राव्यं शिराभिः पुच्छनेन वा ॥ २ ॥  


अङ्गग्लानौ च न स्राव्यं रुक्षे वातोत्तरे च यत् ।  
अमृतनागरधन्याककर्षत्रयेण पाचनं सिद्धम् ॥ ३ ॥  


जयति सरक्तं वातं सामं कुष्ठान्यशेषाणि ।  
वत्सादन्युद्भवः क्वाथः पीतो गुग्गुलुसंयुतः  
समीरणसमायुक्तं शोणितं सम्प्रसाधयेत् ॥ ४ ॥  


वासागुडूचीचतुरङ्गुलाना-  
मेरण्डतैलेन पिबेत्कषायम्  
क्रमेण सर्वाङ्गजमप्यशेषं  
जयेदसृग्वातभवं विकारम् ॥ ५ ॥  


लीड्ढा मुण्डितिकाचूर्णं मधुसर्पिः समन्वितम् ।  
छिन्नाक्वाथं पिबन्हन्ति वातरक्तं सुदुस्तरम् ॥ ६ ॥  


तिस्रोऽथवा पञ्च गुडेन पथ्या  
जग्ध्वा पिबेच्छिन्नरुहाकषायम् ।  
तद्वातरक्तं शमयत्युदीर्ण-  
माजानुसम्भिन्नमपि ह्यवश्यम् ॥ ७ ॥  


घृतेन वातं सगुडा विबद्धं  
पित्तं सिताढ्या मधुना कफं च ।  
वातासृगुग्रं रुबुतैलमिश्रा  
शुण्ठ्यामवातं शमयेद्गुडूची ॥ ८ ॥  


२गुडूच्याः स्वरसं कल्कं चूर्णं वा क्वाथमेव वा ।  
प्रभूतकालमासेव्य मुच्यते वातशोणितात् ॥ ९ ॥  


दशमूलीशृतं क्षीरं सद्यः शूलनिवारणम् ।  
परिषेकोऽनिलप्राये तद्वत्कोष्णेन सर्पिषा ॥ १० ॥  


पटोलकटुकाभीरुत्रिफलामृतसाधितम् ।  
क्वाथं पीत्वा जयेज्जन्तुः सदाहं वातशोणितम् ॥ ११ ॥  


गोधूमचूर्णाजपयो घृतं च  
सच्छागदुग्धो रुबुबीजकल्कः ।  
लेपे विधेयं शतधौतसर्पिः  
सेके पयश्चाविकमेव शस्तम् ॥ १२ ॥  


लेपः पिष्टास्तिलास्तद्वद्भृष्टाः पयसि निर्वृताः ।  
कटुकामृतयष्ट्याह्वं शुण्ठीकल्कं समाक्षिकम् ॥ १३ ॥  


गोमूत्रपीतं जयति सकफं वातशोणितम् ।  
धात्रीहरिद्रामुस्तानां कषायो वा कफाधिके ॥ १४ ॥  


कोकिलाक्षामृताक्वाथे पिबेत्कृष्णां कफाधिके ।  
पथ्याभोजी त्रिसप्ताहान्मुच्यते वातशोणितात् ॥ १५ ॥  


कफरक्तप्रशमनं हृद्यं गुडघृतं स्मृतम् ।  
संसर्गेषु यथोद्रेकं मिश्रं वा प्रतिकारयेत् ॥ १६ ॥  


सर्वेषु सगुडां पथ्यां गुडूचीक्वाथमेव वा ।  
पिप्पलीवर्धमानं वा शीलयेत्सुसमाहितः ॥ १७ ॥  


३त्रिफलानिम्बमञ्जिष्ठावचाकटुकरोहिणी ।  
वत्सादनीदारुनिशाकषायो नवकार्षिकः ॥ १८ ॥  


वातरक्तं तथा कुष्ठं पामानं रक्तमण्डलम् ।  
कुष्ठं कापालिकाकुष्ठं पानादेवापकर्षति ॥ १९ ॥  


पञ्चरक्तिकमाषेण कार्योऽयं नव कार्षिकः ।  
किन्त्वेवं साधिते क्वाथे योग्यमात्रा प्रदीयते ॥ २० ॥  


४गुडूचीक्वाथकल्काभ्यां सपयस्कं शृतं घृतम् ।  
हन्ति वातं तथा रक्तं कुष्ठं जयति दुस्तरम् ॥ २१ ॥  


५शतावरीकल्कगर्भं रसे तस्याश्चतुर्गुणे ।  
क्षीरतुल्यं घृतं पक्वं वातशोणितनाशनम् ॥ २२ ॥  


६अमृता मधुकं द्राक्षा त्रिफला नागरं बला ।  
वासारग्वधवृश्चीरदेवदारुत्रिकण्टकम् ॥ २३ ॥  


कटुकासवरीकृष्णाकाश्मर्यस्य फलानि च ।  
रास्नाक्षुरकगन्धर्ववृद्धदारघनोत्पलैः ।  
कल्कैरेभिः समैः कृत्वा सर्पिःप्रस्थं विपाचयेत् ॥ २४ ॥  


धात्रीरससमं दत्त्वा वारि त्रिगुणसंयुतम् ।  
सम्यक् सिद्धं तु विज्ञाय भोज्यपाने च शस्यते ॥ २५ ॥  


बहुदोषान्वितं बातं रक्तेन सह मूर्च्छितम् ।  
उत्तानं चापि गम्भीरं त्रिकजङ्घोरुजानुजम् ॥ २६ ॥  


क्रोष्टुशीर्षे महाशूले चामवाते सुदारुणे ।  
वातरोगोपसृष्टस्य वेदनां चातिदुस्तराम् ॥ २७ ॥  


मूत्रकृच्छ्रमुदावर्तप्रमेहं विषमज्वरम् ।  
एतान्सर्वान्निहन्त्याशु वातपित्तकफोत्थितान् ॥ २८ ॥  


सर्वकालोपयोगेन वर्णायुर्वलवर्धनम् ।  
अश्विभ्यां निर्मितं श्रेष्ठं घृतमेतदनुत्तमम् ॥ २९ ॥  


७बलाकषायकल्काभ्यां तैलं क्षीरचतुर्गुणम् ।  
दशपाकं भवेदेतद्वातासृग्वातपित्तजित् ॥ ३० ॥  


धन्यं पुंसवनं चैव नराणां शुक्रवर्धनम् ।  
रेतोयोनिविकारघ्नमेतद्वातविकारनुत् ॥ ३१ ॥  


८गुडूचीक्वाथदुग्धाभ्यां तैलं लाक्षारसेन वा ।  
सिद्धं मधुककाश्मर्यरसैर्वा वातरक्तनुत् ॥ ३२ ॥  


९पद्मकोशीरयष्ट्याह्वरजनीक्वाथसाधितम् ।  
स्यात्पिष्टैः सर्जमञ्जिष्ठावीराकाकोलिचन्दनैः ।  
खुज्जाकपद्मकमिदं तैलं वातास्रदोषनुत् ॥ ३३ ॥  


१०शुद्धां पचेन्नागबलातुलां तु  
विस्राव्य तैलाढकमत्र दद्यात् ।  
अजापयस्तुल्यविमिश्रितं तु  
न तस्य यष्टीमधुकस्य कल्कम् ॥ ३४ ॥  


पृथक्पचेत्पञ्चपलं विपक्वं  
तद्वातरक्तं शमयत्युदीर्णम् ।  
बस्तिप्रदानादिह सप्तरात्रा-  
त्पीतं दशाहात्प्रकरोत्यरोगम् ॥ ३५ ॥  


तुलाद्रव्ये जलद्रोणो द्रव्यतुला द्रोणे मता ॥ ३६ ॥  


११समधूच्छिष्टमञ्जिष्ठं ससर्जरसशारिवम् ।  
पिण्डतैलं तदभ्यङ्गाद्वातरक्तरुजापहम् ॥ ३७ ॥  


१२शारिवासर्जमञ्जिष्ठायष्टीसिक्थैः पयोऽन्वितैः ।  
तैलं पक्वं विमञ्जिष्ठै रुबोर्वा वातरक्तनुत् ॥ ३८ ॥  


१३वरमहिषलोचनोदरः  
सन्निभवर्णस्य गुग्गुलोः प्रस्थम् ।  
प्रक्षिप्य तोयराशौ  
त्रिफलां च यथोक्तपरिमाणाम् ॥ ३९ ॥  


द्वात्रिंशच्छिन्नरुहा-  
पलानि देयानि यत्नेन ।  
विपचेदप्रमत्तो  
दर्व्या सङ्घट्टयन्मुहुर्यावत् ॥ ४० ॥  


अर्धक्षयितं तोयं  
जातं ज्वलनस्य सम्पर्कात् ।  
अवतार्य वस्त्रपूतं  
पुनरपि सम्पादयेत्पात्रे ॥ ४१ ॥  


सान्द्रीभूते तस्मि-  
न्नवतार्य हिमोपलप्रस्थे ।  
त्रिफलाचूर्णार्धपलं  
त्रिकटोश्चूर्णं षडक्षपरिमाणम् ॥ ४२ ॥  


क्रिमिरिपुचूर्णार्धपलं  
कर्षं त्रिवृद्दन्त्योः ।  
पलमेकं च गुडूच्या  
दत्वा सम्मूच्छर्य यत्नेन ॥ ४३ ॥  


उपयुज्य चानुपानं  
यूषं तोयं सुगन्धिसलिलेन ।  
इच्छाहारविहारी  
भेषजमुपयुज्य सर्वकालमिदम् ॥ ४४ ॥  


तनुरोधिवातशोणित  
मेकजमथ द्वन्द्वजं चिरोत्थं च ।  
जयति श्रुतं परिशुष्कं  
स्फुटितं चाजानुजं चापि ॥ ४५ ॥  


व्रणकासकुष्ठगुल्मं  
श्वयथूदरपारण्डुमेहांश्च ।  
मन्दाग्निं च विबद्धं  
प्रमेहपिडकांश्च नाशयत्याशु ॥ ४६ ॥  


सततं निषेव्यमाणः  
कालवशाद्धन्ति सर्वगदान् ।  
अभिभूय जरादोषं  
याति कैशोरकं रूपम् ॥ ४७ ॥  


प्रत्येकं त्रिफलाप्रस्थो जलं तत्र षडाढकम् ।  
गुडवद्गुग्गुलोः पाकः सुगन्धस्तु विशेषतः ॥ ४८ ॥  


१४प्रस्थमेकं गुडूच्यास्तु अर्धप्रस्थञ्च गुग्गुलोः ।  
प्रत्येकं त्रिफलायाश्च तत्प्रमाणं विनिर्दिशेत् ॥ ४९ ॥  


सर्वमेकत्र सङ्क्षुद्य साधयेत्त्वर्मणेऽम्भसि ।  
पादशेषं परिस्राव्य पुनरग्नावधिश्रयेत् ॥ ५० ॥  


तावत्पचेत्कषायं तु यावत्सान्द्रत्वमागतम् ।  
दन्तीव्योषविडङ्गानि गुडूचीफित्रलात्वचः ॥ ५१ ॥  


ततश्चार्धपलं पूतं गृह्णीयाच्च प्रति प्रति ।  
कर्षं तु त्रिवृतायास्तु सर्वमेकत्र कारयेत् ॥ ५२ ॥  


तस्मिन्सुसिद्धं विज्ञाय कवोष्णे प्रक्षिपेद्बुधः ।  
ततश्चाग्निबलं ज्ञात्वा तस्य मात्रां प्रदापयेत् ॥ ५३ ॥  


वातरक्तं तथा कुष्ठं गुदजान्यग्निसादनम् ।  
दुष्टव्रणप्रमेहांश्च सामवातं भगन्दरम् ॥ ५४ ॥  


नाड्याढ्यवातश्वयथून्सर्वानेतान्व्यपोहति ।  
अश्विभ्यां निर्मितः पूर्वममृताख्यो हि गुग्गुलुः ।  
अर्धप्रस्थं त्रिफलायाः प्रत्येकमिह गृह्यते ॥ ५५ ॥  


१५अमृतायाश्च द्विप्रस्थं प्रस्थमेकं च गुग्गुलोः ।  
प्रत्येकं त्रिफलाप्रस्थं वर्षाभूप्रस्थमेव च ॥ ५६ ॥  


सर्वमेतच्च सङ्क्षुद्य क्वाथयेल्लवणाम्भसि ।  
पुनः पचेत्पादशेषं यावत्सान्द्रत्वमागतम् ॥ ५७ ॥  


दन्तीचित्रकमूलानां कणाविश्वफलात्रिकम् ।  
गुडूचीत्वविडङ्गानां प्रत्येकार्धपलोन्मितम् ॥ ५८ ॥  


त्रिवृता कर्षमेकं तु सर्वमेकत्र चूर्णयेत् ।  
सिद्धे चोष्णे क्षिपेत्तत्र त्वमृतागुग्गुलोः परम् ॥ ५९ ॥  


यथावह्निबलं खादेदम्लपित्ती विशेषतः ।  
वातरक्तं तथा कुष्ठं गुदजान्यग्निसादनम् ॥ ६० ॥  


दुष्टव्रणप्रमेहांश्च सामवातं भगन्दरम् ।  
नाड्याढ्यवातश्वयथून्हन्यात्सर्वामयानयम् ।  
अश्विभ्यां निर्मितो ह्येषोऽमृताख्यो गुग्गुलुः पुरा ॥ ६१ ॥  


१६शतावरीनागबलावृद्धदारकमुच्चटाः ।  
पुनर्नवामृताकृष्णावाजिगन्धात्रिकण्टकम् ॥ ६२ ॥  


पृथग्दशपलान्येषां श्लक्ष्णं चूर्णानि कारयेत् ।  
तदर्धशर्करायुक्तं चूर्णं सम्मर्दयेद्बुधः ॥ ६३ ॥  


स्थापयेत्सुदृढे भाण्डे मध्वर्धाढकसंयुतम् ।  
घृतप्रस्थे समालोड्य त्रिसुगन्धिपलेन तु ॥ ६४ ॥  


तं खादेदिष्टचेष्टान्नो यथावह्निबलं नरः ।  
वातरक्तं क्षयं कुष्ठं कार्श्यं पित्तास्रसम्भवम् ॥ ६५ ॥  


वातपित्तकफोत्थांश्च रोगानन्यांश्च तद्विधान् ।  
हत्वा करोति पुरुषं बलीपलितवर्जितम् ।  
योगसारामृतो नाम लक्ष्मीकान्तिविवर्धनः ॥ ६६ ॥  


दिवास्वप्नाग्निसन्तापं व्यायामं मैथुनं तथा ।  
कटूष्णगुर्वभिष्यन्दिलवणाम्लानि वर्जयेत् ॥ ६७ ॥  


# अधिकार २४

१श्लेष्मणः क्षपणं यत्स्यान्न च मारुतकोपनम् ।  
तत्सर्वं सर्वदा कार्यमूरुस्तम्भस्य भेषजम् ॥ १ ॥  


तस्य न स्नेहनं कार्यं न बस्तिर्न च रेचनम् ।  
सर्वो रुक्षः क्रमः कार्यस्तत्रादौ कफनाशनः ॥ २ ॥  


पश्चाद्वातविनाशाय कृत्स्नः कार्यः क्रियाक्रमः ।  
शिलाजतुं गुग्गुलुं वा पिप्पलीमथ नागरम् ॥ ३ ॥  


ऊरुस्तम्भे पिबेन्मूत्रैर्दशमूलीरसेन वा ।  
भल्लातकामृताशुण्ठीदारुपथ्यापुनर्नवाः ॥ ४ ॥  


पञ्चमूलीद्वयोन्मिश्रा ऊरुस्तम्भनिबर्हणाः ।  
पिप्पलीपिप्पलीमूलभल्लातक्वाथ एव वा ॥ ५ ॥  


कल्को वा समधुर्देय ऊरुस्तम्भविनाशनः ।  
त्रिफलाचव्यकटुकग्रन्थिकं मधुना लिहेत् ॥ ६ ॥  


ऊरुस्तम्भविनाशाय पुरं मूत्रेण वा पिबेत् ।  
लिह्याद्वा त्रिफलाचूर्णं क्षौद्रेण कटुकायुतम् ॥ ७ ॥  


सुखाम्बुना पिबेद्वापि चूर्णं षड्धरणं नरः ।  
पिप्पलीवर्धमानं वा माक्षिकेण गुडेन वा ॥ ८ ॥  


ऊरुस्तम्भे प्रशंसन्ति गण्डीरारिष्टमेव वा ।  
चव्याभयाग्निदारूणां समधुः स्यादुरुग्रहे ॥ ९ ॥  


कल्को दिहेच्च मूत्राढ्यैः करञ्जफलसर्षपैः ।  
क्षौद्रसर्षपवल्मीकमृत्तिकासंयुतं भिषक् ॥ १० ॥  


गाढमुत्सादनं कुर्यादूरुस्तम्भे सलेपनम् ।  
कफक्षयार्थं व्यायामेष्वेनं शक्येषु योजयेत् ॥ ११ ॥  


स्थलान्याक्रामयेत्कल्कं प्रतिस्रोतोनदीस्तरेत् ।  
पलाभ्यां पिप्पलीमूलनागरादष्टकट्वरः ॥ १२ ॥  


२तैलप्रस्थः समो दध्ना गृध्रस्यूरुग्रहापहः ।  
अष्टकट्वरतैलेऽत्र तैलं सार्षपमिष्यते ॥ १३ ॥  


कुष्टश्रीवेष्टकोदीच्यं सरलं दारुकेशरम् ।  
अजगन्धाश्वगन्धा च तैलं तैः सार्षपं पचेत् ॥ १४ ॥  


सक्षौद्रं मात्रया तस्मादूरुस्तम्भार्दितः पिबेत् ।  
सैन्धवाद्यं हितं तैलं वर्षाभ्वमृतगुग्गुलुः ॥ १५ ॥  


# अधिकार २५

१लङ्घनं स्वेदनं तिक्तं दीपनानि कटूनि च ।  
विरेचनं स्नेहपानं वस्तयश्चाममारुते ॥ १ ॥  


सैन्धवाद्ये नानुवास्य क्षारबस्तिः प्रशस्यते ।  
आमवाते पञ्चकोलसिद्धं पानान्नमिष्यते ॥ २ ॥  


रुक्षः स्वेदो विधातव्यो वालुकापुटकैस्तथा ।  
शटी शुण्ठ्यभया चोग्रा देवाह्वातिविषामृता ॥ ३ ॥  


कषायमामवातस्य पाचनं रूक्षभोजनम् ।  
शटीविश्वौषधीकल्कं वर्षाभूक्वाथसंयुतम् ॥ ४ ॥  


सप्तरात्रं पिबेज्जन्तुरामवातविपाचनम् ।  
दशमूलामृतैरण्डरास्नानागरदारुभिः ।  
क्वाथो रुबूकतैलेन सामं हन्त्यनिलं गुरुम् ॥ ५ ॥  


२दशमूलीकषायेण पिबेद्वा नागराम्भसा ।  
कुक्षिबस्तिकटीशूले तैलमेरण्डसम्भवम् ॥ ६ ॥  


रास्नां गुडूचीमेरण्डं देवदारुमहौषधम् ।  
पिवेत्सर्वाङ्गिके वाते सामे सन्ध्यस्थिमज्जगे ॥ ७ ॥  


३रास्नामृतारग्वधदेवदारु-  
त्रिकण्टकैरण्डपुनर्नवानाम् ।  
क्वाथं पिबेन्नागरचूर्णमिश्रं  
जङ्घोरुपृष्ठत्रिकपार्श्वशूली ॥ ८ ॥  


४शुण्ठीगोक्षुरकक्वाथः प्रातः प्रातर्निषेवितः ।  
सामवाते कटीशूले पाचनो रुक्प्रणाशनः ॥ ९ ॥  


आमवाते कणायुक्तं दशमूलरसं पिबेत् ।  
खादेद्वाप्यभयाविश्वं गुडूचीं नागरेण वा ॥ १० ॥  


एरण्डतैलसंयुक्तां हरीतकीं भक्षयेन्नरो विधिवत् ।  
आमानिलार्तियुक्तो गृध्रसीवृद्ध्यर्दितो नित्यम् ॥ ११ ॥  


कर्षं नागरचूर्णस्य काञ्जिकेन पिबेत्सदा ।  
आमवातप्रशमनं कफवातहरं परम् ॥ १२ ॥  


पञ्चकोलकचूर्णं च पिबेदुष्णेन वारिणा ।  
मन्दाग्निशूलगुल्मामकफारोचकनाशनम् ॥ १३ ॥  


अमृतानागरगोक्षुरमुण्डतिकावरुणकैः कृतं चूर्णम् ।  
मस्त्वारणालपीतमामानिलनाशनं ख्यातम् ॥ १४ ॥  


माणिमन्थस्य भागौ द्वौ यमान्यास्तद्वदेव तु ।  
भागास्त्रयोऽजमोदाया नागराद्भागपञ्चकम् ॥ १५ ॥  


दश द्वौ च हरीतक्याः श्लक्ष्णचूर्णीकृताः शुभाः ।  
मस्त्वारणालतक्रेण सर्पिषोष्णोदकेन वा ॥ १६ ॥  


पीतं जयत्यामवातगुल्मं हृद्वस्तिजान्गदान् ।  
प्लीहानं हन्ति शूलादीनानाहं गुदजानि च ॥ १७ ॥  


विबन्धं जाठरान्रोगांस्तथा वै हस्तपादजान् ।  
वातानुलोमनमिदं चूर्णं वैश्वानरं स्मृतम् ॥ १८ ॥  


५अलम्बुषां गोक्षुरकं गुडूचीं वृद्धदारकम् ।  
पिप्पलीं त्रिवृतां मुस्तं वरुणं सपुनर्नवम् ॥ १९ ॥  


त्रिफलां नागरं चैव सूक्ष्मचूर्णानि कारयेत् ।  
मस्त्वारणालतक्रेण पयोमांसरसेन वा ।  
आमवातं निहन्त्याशु श्वयथुं सन्धिसंस्थितम् ॥ २० ॥  


६शतपुष्पा विडङ्गश्च सैन्धवं मरिचं समम् ।  
चूर्णमुष्णाम्बुना पीतमग्निसन्दीपनं परम् ॥ २१ ॥  


हिङ्गु चव्यं बिडं शुण्ठी कृष्णाजाजीसपौष्करम् ।  
भागोत्तरमिदं चूर्णं पीतं वातामजिद्भवेत् ॥ २२ ॥  


७चित्रकं पिप्पलीमूलं यमानीं कारवीं तथा ।  
विडङ्गान्यजमोदाश्च जीरकं सुरदारु च ॥ २३ ॥  


चव्यैलासैन्धवं कुष्ठं रास्नागोक्षुरधान्यकम् ।  
त्रिफलामुस्तकं व्योषं त्वगुशीरं यवाग्रजम् ॥ २४ ॥  


तालीसपत्रं पत्रं च सूक्ष्मचूर्णानि कारयेत् ।  
यावन्त्येतानि चूर्णानि तावन्मात्रं तु गुग्गुलुम् ॥ २५ ॥  


सम्मर्द्य सर्पिषा गाढं स्निग्धे भाण्डे निधापयेत् ।  
ततो मात्रां प्रयुञ्जीत यथेष्टाहारवानपि ॥ २६ ॥  


योगराज इति ख्यातो योगोऽयममृतोपमः ।  
आमवाताढ्यवातादीन्क्रिमिदुष्टव्रणानपि ॥ २७ ॥  


प्लीहगुल्मोदरानाहदुर्नामानि विनाशयेत् ।  
अग्निं च कुरुते दीप्तं तेजोवृद्धिं बलं तथा ।  
बातरोगाञ्जयत्येष सन्धिमज्जगतानपि ॥ २८ ॥  


८पलत्रयं कषायस्य त्रिफलायाः सुचूर्णितम् ।  
सौगन्धिकपलं चैकं कौशिकस्य पलं तथा ॥ २९ ॥  


कुडवं चित्रतैलस्य सर्वमादाय यत्नतः ।  
पाचयेत्पाकविद्वैद्यः पात्रे लोहमये दृढे ॥ ३० ॥  


हन्ति वातं तथा पित्तं श्लेष्माणं खञ्जपङ्गुताम् ।  
श्वासं सुदुर्जयं हन्ति कासं पञ्चविधं तथा ॥ ३१ ॥  


कुष्ठानि वातरक्तं च गुल्मशूलोदराणि च ।  
आमवातं जयेदेतदपि वैद्यविवर्जितम् ॥ ३२ ॥  


एतदभ्यासयोगेन जरापलितनाशनम् ।  
सर्पिस्तैलरसोपेतमश्नीयाच्छालियष्टिकम् ॥ ३३ ॥  


सिंहनाद इति ख्यातो रोगबारणदर्पहा ।  
वह्निवृद्धिकरः पुंसां भाषितो दण्डपाणिना ॥ ३४ ॥  


९अलम्बुषागोक्षुरकत्रिफलानागरामृताः ।  
यथोत्तरं भागवृद्ध्या श्यामाचूर्णं च तत्समम् ॥ ३५ ॥  


पिबेन्मस्तुसुरातक्रकाञ्जिकोष्णोदकेन वा ।  
पीतं जयत्यामवातं सशोथं वातशोणितम् ।  
त्रिकजानूरुसन्धिस्थं ज्वरारोचकनाशनम् ॥ ३६ ॥  


१०पथ्याक्षधात्रीत्रिफलाभागं वृद्धवयःक्रमः ।  
पथ्याविश्वयमानीभिस्तुल्याभिश्चूर्णितं पिबेत् ॥ ३७ ॥  


तक्रेणोष्णोदकेनाथ अथवा काञ्जिकेन च ।  
आमवातं निहन्त्याशु शोथं मन्दाग्नितामपि ॥ ३८ ॥  


अजमोदामरिचपिप्पली-  
विडङ्गसुरदारुचित्रकशताह्वाः ।  
सैन्धवपिप्पलिमूलं  
भागा नवकस्य पलिकाः स्युः ॥ ३९ ॥  


शुण्ठीदशपलिका स्यात्  
पलानि तावन्ति वृद्धदारस्य ।  
पथ्यापञ्चपलानि  
सर्वाण्येकत्र कारयेच्चूर्णम् ॥ ४० ॥  


समगुडवटकां खादत-  
श्चूर्णं वाप्युष्णवारिणा पिबतः ।  
नश्यन्त्यामानिलजाः  
सर्वा रोगाः सुकष्टास्तु ॥ ४१ ॥  


विश्वचिकाप्रतितूनी  
तूनीहृद्रोगाश्च गृध्रसी चोग्रा ।  
कटिबस्तिगुदस्फुटनं  
चैवास्थिजङ्घयोस्तीव्रम् ॥ ४२ ॥  


श्वयथुस्तथाङ्गसन्धिषु  
ये चान्येऽप्यामवातसम्भूताः ।  
सर्वे प्रयान्ति नाशं  
तम इव सूर्यांशुविध्वस्तम् ॥ ४३ ॥  


११नागरक्वाथकल्काभ्यां घृतप्रस्थं विपाचयेत् ।  
चतुर्गुणेन तेनाथ केवलेनोदकेन वा ॥ ४४ ॥  


वातश्लेष्मप्रशमनमग्निसन्दीपनं परम् ।  
नागरं घृतमित्युक्तं कट्यामशूलनाशनम् ॥ ४५ ॥  


१२अमृतायाः कषायेण कल्केन च महौषधात् ।  
मृद्वग्निना घृतप्रस्थं वातरक्तहरं परम् ॥ ४६ ॥  


आमवाताढ्यवातादीन् क्रिमिदुष्टब्रणानपि ।  
अर्शांसि गुल्मशूलं च नाशयत्याशु योजितम् ॥ ४७ ॥  


१३हिङ्गु त्रिकटुकं चव्यं माणिमन्थं तथैव च ।  
कल्कान्कृत्वा च पलिकान्घृतप्रस्थं विपाचयेत् ॥ ४८ ॥  


आरणालाढकं दत्वा तत्सर्पिर्जठरापहम् ।  
शूलं विबन्धमानाहमामवातं कटीग्रहम् ।  
नाशयेद्ग्रहणीदोषं मन्दाग्नेर्दीपनं परम् ॥ ४९ ॥  


१४पुष्ट्यर्थं पयसा साध्यं दग्धविण्मूत्रसङ्ग्रहे ।  
दीपनार्थं मतिमता मस्तुना च प्रकीर्तितम् ॥ ५० ॥  


सर्पिर्नागरकल्केन सौवीरकचतुर्गुणम् ।  
सिद्धमग्निकरं श्रेष्ठमामवातहरं परम् ॥ ५१ ॥  


१५रसोनस्य पलशतं तिलस्य कुडवं तथा ।  
हिङ्गु त्रिकटुकं क्षारौ पञ्चैव लवणानि च ॥ ५२ ॥  


शतपुष्पा तथा कुष्टं पिप्पलीमूलचित्रकौ ।  
अजमोदा यमानी च धान्यकं चापि बुद्धिमान् ॥ ५३ ॥  


प्रत्येकं तु पलं चैषां सूक्ष्मचूर्णानि कारयेत् ।  
घृतभाण्डे दृढे चैतत्स्थापयेद्दिनषोडश ॥ ५४ ॥  


प्रक्षिप्य तैलमानीं च प्रस्थार्धं काञ्जिकस्य च ।  
खादेत्कर्षप्रमाणं तु तोयं मद्यं पिबेदनु ॥ ५५ ॥  


आमवाते तथा वाते सर्वाङ्गैकाङ्गसंश्रिते ।  
अपस्मारेऽनले मन्दे कासे श्वासे गरेषु च ।  
सोन्मादवातभङ्गे च शूले जन्तुषु शस्यते ॥ ५६ ॥  


१६प्रसारण्याढकक्वाथे प्रस्थो गुडरसोनतः ।  
पक्वः पञ्चोषणरजः पादः स्यादामवातहा ॥ ५७ ॥  


१७बहुलायाः सुरायास्तु सुपक्वायाः शतं घटे ।  
ततोऽर्धेन रसोनं तु संशुद्धं कुट्टितं क्षिपेत् ॥ ५८ ॥  


पिप्पलीपिप्पलीमूलमजाजीकुष्ठचित्रकम् ।  
नागरं मरिचं चव्यं चूर्णितं चाक्षसम्मितम् ॥ ५९ ॥  


सप्ताहात्परतः पेया वातरोगामनाशिनी ।  
क्रिमिकुष्ठक्षयानाहगुल्मार्शःप्लीहमेहनुत् ।  
अग्निसन्दीपनी चैव पाण्डुरोगबिनाशिनी ॥ ६० ॥  


१८सिद्धार्थकखलीप्रस्थं सुधौतं निस्तुषं जले ।  
मण्डप्रस्थं विनिक्षिप्य स्थापयेद्दिवसत्रयम् ॥ ६१ ॥  


धान्यराशौ ततो दद्यात्सञ्चूर्ण्य पलिकानि च ।  
अलम्बुषा गोक्षुरकं शतपुष्पीपुनर्नवे ॥ ६२ ॥  


प्रसारणी वरुणत्वक् शुण्ठी मदनमेव च ।  
सम्यक्पाकं तु विज्ञाय सिद्धा तण्डुलमिश्रिता ॥ ६३ ॥  


मृष्टा सर्षपतैलेन हिङ्गुसैन्धवसंयुता ।  
भक्षिता लवणोपेता जयेदामं महाज्वरम् ॥ ६४ ॥  


एकजं द्वन्द्वजं साध्यं सान्निपातिकमेव च ।  
कट्यूरुवातमानाहजानुजं त्रिकमागतम् ।  
उदावर्तहरी पेया बलवर्णाग्निकारिणी ॥ ६५ ॥  


१९त्वगादिहीनाः संशुष्काः  
प्रत्यग्राः सकुलादयः ।  
श्लक्ष्णचूर्णीकृतं तेषां  
शीते पलशतत्रयम् ॥ ६६ ॥  


शतेन कटुतैलेऽस्य व्योषरामठधान्यकैः ।  
क्रिमिघ्नदीप्यकनिशाचविकाग्रन्थिकार्द्रकैः ।  
जीरकद्वयवृश्चीरसुरसार्जकशिग्रुकैः ॥ ६७ ॥  


दशमूलात्मगुप्ताभ्यां मार्कवैर्लवणैस्त्रिभिः ।  
चूर्णितैः पलिकैः सार्धमारणालपरिप्लुतैः ॥ ६८ ॥  


विन्यसेत्स्नेहपात्रे च धान्यराशौ पुनर्न्यसेत् ।  
सप्तरात्रात्समुद्धृत्य पानभक्षणभोजनैः ॥ ६९ ॥  


सिध्मलेयं प्रयोक्तव्या सामे वाते विशेषतः ।  
भग्नरुग्नाभ्युपहताः?कम्पिनः पीठसर्पिणः ॥ ७० ॥  


गृध्रसीमग्निसादं च शूलगुल्मोदराणि च ।  
वलीपलितखालित्यं हत्वा स्युरमलेन्द्रियाः ॥ ७१ ॥  


२०दधिमत्स्यगुडक्षीरपोतकीमाषपिष्टकम् ।  
वर्जयेदामवातार्तो गुर्वभिष्यन्दकारि च ॥ ७२ ॥  


# अधिकार २६

१वमनं लङ्घनं स्वेदः पाचनं फलवर्तयः ।  
क्षारचूर्णानि गुडिकाः शस्यन्ते शूलशान्तये ॥ १ ॥  


पुंसः शूलाभिपन्नस्य स्वेद एव सुखावहः ।  
पायसैः कृशरैः पिष्टैः स्निग्धैर्वापि सितोत्करैः ॥ २ ॥  


वातात्मकं हन्त्यचिरेण शूलं  
स्नेहेन युक्तस्तु कुलत्थयूषः ।  
ससैन्धवो व्योषयुतः सलावः  
सहिङ्गुसौवर्चलदाडिमाढ्यः ॥ ३ ॥  


बलापुनर्नवैरण्डबृहतीद्वयगोक्षुरैः ।  
सहिङ्गु लवणं पीतं सद्यो वातरुजापहम् ॥ ४ ॥  


शूली विबन्धकोष्ठोऽद्भिरुष्णाभिश्चूर्णिताः पिबेत् ।  
हिङ्गुप्रतिविषाव्योषवचासौवर्चलाभयाः ॥ ५ ॥  


तुम्बुरूण्यभयाहिङ्गुपौष्करं लवणत्रयम् ।  
पिबेद्यवाम्बुना वातशूलगुल्मापतन्द्रकी ॥ ६ ॥  


श्यामा बिडं शिग्रुफलानि पथ्या-  
विडङ्गकम्पिल्लकमश्वमूत्री ।  
कल्कं समं मद्ययुतं च पीत्वा  
शूलं निहन्यादनिलात्मकं तु ॥ ७ ॥  


२यामिनीहिङ्गुसिन्धूत्थक्षारसौवर्चलाभयाः ।  
सुरामण्डेन पातव्या वातशूलनिषूदनाः ॥ ८ ॥  


विश्वमेरण्डजं मूलं क्वाथयित्वा जलं पिवेत् ।  
हिङ्गुसौवर्चलोपेतं सद्यः शूलनिवारणम् ॥ ९ ॥  


हिङ्गुपुष्करमूलाभ्यां हिङ्गु सौवर्चलेन वा ।  
विश्वैरण्डयवक्वाथः सद्यः शूलनिवारणः ।  
तद्वद्रुबुयवक्वाथो हिङ्गुसौवर्चलान्वितः ॥ १० ॥  


हिङ्ग्वम्लकृष्णालवणं यमानी-  
क्षाराभयासैन्धवतुल्यभागम् ।  
चूर्णं पिबेद्वारुणमण्डमिश्रं  
शूले प्रवृद्धेऽनिलजे शिवाय ॥ ११ ॥  


३सौवर्चलाम्लिकाजाजीमरिचैर्द्विगुणोत्तरैः ।  
मातुलुङ्गरसैः पिष्ट्वा गुडिकानिलशूलनुत् ॥ १२ ॥  


हिङ्ग्वम्लवेतसव्योषयमानीलवणत्रिकैः ।  
बीजपूररसोपेतैर्गुडिका वातशूलनुत् ॥ १३ ॥  


बीजपूरकमूलं च घृतेन सह पाययेत् ।  
जयेद्वातभवं शूलं कर्षमेकं प्रमाणतः ॥ १४ ॥  


बिल्वमूलतिलैरण्डं पिष्ट्वा चाम्लतुषाम्भसा ।  
गुडिकां भ्रामयेदुष्णां वातशूलविनाशिनीम् ॥ १५ ॥  


तिलैश्च गुडिकां कृत्वा भ्रामयेज्जठरोपरि ।  
गुडिका शमयत्येषा शूलं चैवातिदुःसहम् ॥ १६ ॥  


नाभिलेपाज्जयेच्छूलं मदनः काञ्जिकान्वितः ।  
जीवन्तीमूलकल्को वा सतैलः पार्श्वशूलनुत् ॥ १७ ॥  


४गुडः शालिर्यवाः क्षीरं सर्पिःपानं विरेचनम् ।  
जाङ्गलानि च मांसानि भैषजं पित्तशूलिनाम् ॥ १८ ॥  


पैत्तं तु शूले वमनं पयोभी  
रसैस्तथेक्षोः सपटोलनिम्बैः ।  
शीतावगाहाः पुलिनाः सवाताः  
कांस्यादिपात्राणि जलप्लुतानि ॥ १९ ॥  


विरेचनं पित्तहरं च शस्तं  
रसाश्च शस्ताः शशलावकानाम् ।  
सन्तर्पणं लाजमधूपपन्नं  
योगाः सुशीता मधुसम्प्रयुक्ताः ॥ २० ॥  


छर्द्यां ज्वरे पित्तभवेऽपि शूले  
घोरे विदाहे त्वतितर्षिते च ।  
यवस्य पेयां मधुना विमिश्रां  
पिबेत्सुशीतां मनुजः सुखार्थी ॥ २१ ॥  


धात्र्या रसं विदार्या वा त्रायन्ती गोस्तनाम्बु वा ।  
पिवेत्सशर्करं सद्यः पित्तशूलनिषूदनम् ॥ २२ ॥  


शतावरीरसं क्षौद्रयुतं प्रातः पिबेन्नरः ।  
दाहशूलोपशान्त्यर्थं सर्वपित्तामयापहम् ॥ २३ ॥  


बृहत्यौ गोक्षुरैरण्डकुशकाशेक्षुरालिकाः ।  
पीताः पित्तभवं शूलं सद्यो हन्युः सुदारुणम् ॥ २४ ॥  


५शतावरीसयष्ट्याह्ववाट्यालकुशगोक्षुरैः ।  
शृतशीतं पिबेत्तोयं सगुडक्षौद्रशर्करम् ॥ २५ ॥  


पित्तासृग्दाहशूलघ्नं सद्यो दाहज्वरापहम् ।  
त्रिफलानिम्बयष्ट्याह्वकटुकारग्वधैः शृतम् ॥ २६ ॥  


पाययेन्मधुसम्मिश्रं दाहशूलोपशान्तये ।  
तैलमेरण्डजं वापि मधुकक्वाथसंयुतम् ॥ २७ ॥  


शूलं पित्तोद्भवं हन्याद्गुल्मं पैत्तिकमेव च ।  
त्रिफलारग्वधक्वाथं सक्षौद्रं शर्करान्वितम् ॥ २८ ॥  


पाययेद्रक्तपित्तघ्नं दाहशूलनिवारणम् ।  
प्रलिह्यात्पित्तशूलघ्नं धात्रीचूर्णं समाक्षिकम् ॥ २९ ॥  


६श्लेष्माधिके छर्दनलङ्घनानि  
शिरोविरेकं मधुशीधुपानम् ।  
मधूनि गोधूमयवानरिष्टान्  
सेवेत रुक्षान्कटुकांश्च सर्वान् ॥ ३० ॥  


पिप्पलीपिप्पलीमूलचव्यचित्रकनागरैः ।  
यवागूर्दीपनीया स्याच्छूलघ्नी तोयसाधिता ॥ ३१ ॥  


लवणत्रयसंयुक्तं पञ्चकोलं सरामठम् ।  
सुखोष्णेनाम्बुना पीतं कफशूलविनाशनम् ॥ ३२ ॥  


विल्वमूलमथैरण्डं चित्रकं विश्वभेषजम् ।  
हिङ्गु सैन्धवसंयुक्तं सद्यः शूलनिवारणम् ॥ ३३ ॥  


७मुस्तं वचां तिक्तकरोहिणीं च  
तथाभयां निर्दहनीं च तुल्याम् ।  
पिबेत्तु गोमूत्रयुतां कफोत्थ-  
शूले तथामस्य च पाचनार्थम् ॥ ३४ ॥  


वचाब्दाग्न्यभयातिक्ताचूर्णं गोमूत्रसंयुतम् ।  
सक्षारं वा पिबेत्क्वाथं बिल्वादेः कफशूलनुत् ॥ ३५ ॥  


मातुलुङ्गरसो वापि शिग्रुक्वाथस्तथापरः ।  
सक्षारो मधुना पीतः पार्श्वहृद्बस्तिशूलनुत् ॥ ३६ ॥  


आमशूले क्रिया कार्या कफशूलविनाशिनी ।  
सेव्यमामहरं सर्वं यदग्निबलवर्धनम् ॥ ३७ ॥  


सहिङ्गुतुम्बुरुव्योषयमानीचित्रकाभयाः ।  
सक्षारलवणाश्चूर्णं पिबेत्प्रातः सुखाम्बुना ॥ ३८ ॥  


विण्मूत्रानिलशूलघ्नं पाचनं वह्निदीपनम् ।  
चित्रकं ग्रन्थिकैरण्डशुण्ठीधान्यं जलैः शृतम् ॥ ३९ ॥  


शूलानाहविवन्धेषु सहिङ्गु बिडदाडिमम् ।  
दीप्यकं सैन्धवं पथ्या नागरं च चतुःसमम् ।  
भृशं शूलं जयत्याशु मन्दस्याग्नेश्च दीपनम् ॥ ४० ॥  


समाक्षिकं बृहत्यादि पिबोत्पित्तानिलात्मके ।  
व्यामिश्रं वा विधिं कुर्याच्छूले पित्तानिलात्मके ॥ ४१ ॥  


पित्तजे कफजे वापि या क्रिया कथिता पृथक् ।  
एकीकृत्य प्रयुञ्जीत तां क्रियां कफपित्तजे ॥ ४२ ॥  


पटोलत्रिफलारिष्टक्वाथं मधुयुतं पिबेत् ।  
पित्तश्लेष्मज्वरच्छर्दिदाहशूलोपशान्तये ॥ ४३ ॥  


रसोनं मधुसम्मिश्रं पिबेत्प्रातः प्रकाङ्क्षितः ।  
वातश्लेष्मभवं शूलं विहन्तुं वह्निदीपनम् ॥ ४४ ॥  


८विश्वोरुबूकदशमूलयवाम्भसा तु  
द्विक्षारहिङ्गुलवणत्रयपुष्कराणाम् ।  
चूर्णं पिबेद्धृदयपार्श्वकटीग्रहाम-  
पक्वाशयांसभृशरुग्ज्वरगुल्मशूली ॥ ४५ ॥  


क्वाथेन चूर्णपानं यत्तत्र क्वाथप्रधानता ।  
प्रवर्तते न तेनात्र चूर्णापेक्षी चतुर्द्रवः ॥ ४६ ॥  


९चूर्णं समं रुचकहिङ्गुमहौषधानां  
शुण्ठ्याम्बुना कफसमीरणसम्भवासु ।  
हृत्पार्श्वपृष्ठजठरार्तिविषूचिकासु  
पेयं तथा यवरसेन तु विड्विबन्धे ॥ ४७ ॥  


समं शुण्ठ्यम्बुनेत्येवं योजना क्रियते बुधैः ।  
तेनाल्पमानमेवात्र हिङ्गु सम्परिदीयते ॥ ४८ ॥  


१०हिङ्गु सौवर्चलं पथ्याबिडसैन्धवतुम्बुरु ।  
पौष्करं च पिबेच्चूर्णं दशमूलयवाम्भसा ॥ ४९ ॥  


पार्श्वहृत्कटिपृष्ठांसशूले तन्त्रापतानके ।  
शोथे श्लेषामसेके च कर्णरोगे च शस्यते ॥ ५० ॥  


एरण्डबिल्वबृहतीद्वयमातुलुङ्ग-  
पाषाणभित्त्रिकटुमूलकृतः कषायः ।  
सक्षारहिङ्गुलवणो रुबुतैलमिश्रः  
श्रोण्यंसमेढ्रहृदयस्तनरुक्षु पेयः ॥ ५१ ॥  


११हिङ्गु त्रिकटुकं कुष्टं यवक्षारोऽथ सैन्धवम् ।  
मातुलुङ्गरसोपेतं प्लीहशूलापहं रजः ॥ ५२ ॥  


दग्धमनिर्गतधूमं  
मृगशृङ्गं गोघृतेन सह पीतम् ।  
हृदयनितम्बजशूलं  
हरति शिखी दारुनिवहमिव ॥ ५३ ॥  


क्रिमिरिपुचूर्णं लीढं स्वरसेन वङ्गसेनस्य ।  
क्षपयत्यचिरान्नियतं लेहोऽजीर्णोद्भवं शूलम् ॥ ५४ ॥  


विदारीदाडिमरसः सव्योषलवणान्वितः ।  
क्षौद्रयुक्तो जयत्याशु शूलं दोषत्रयोद्भवम् ॥ ५५ ॥  


१२एरण्डफलमूलानि बृहतीद्वयगोक्षुरम् ।  
पर्णिन्यः सहदेवी च सिंहपुच्छी क्षुरालिका ॥ ५६ ॥  


तुल्यैरेतैः शृतं तोयं यवक्षारयुतं पिबेत् ।  
पृथग्दोषभवं शूलं हन्यात्सर्वभवं तथा ॥ ५७ ॥  


१३गोमूत्रसिद्धं मण्डूरं त्रिफलाचूर्णसंयुतम् ।  
विलिहन्मधुसर्पिर्भ्यां शूलं हन्ति त्रिदोषजम् ॥ ५८ ॥  


शङ्खचूर्णं सलवणं सहिङ्गुव्योषसंयुतम् ।  
उष्णोदकेन तत्पीतं शूलं हन्ति त्रिदोषजम् ॥ ५९ ॥  


तीक्ष्णायश्चूर्णसंयुक्तं त्रिफलाचूर्णमुत्तमम् ।  
प्रयोज्यं मधुसर्पिर्भ्यां सर्वं शूलनिवारणम् ॥ ६० ॥  


मूत्रान्तःपाचितां शुद्धां लौहचूर्णसमन्विताम् ।  
सगुडामभयामद्यात्सर्वशूलप्रशान्तये ॥ ६१ ॥  


१४पिप्पली नागरं बिल्वं कारवीचव्यचित्रकम्  
हिङ्गुदाडिमवृक्षाम्लवचाक्षाराम्लवेतसम् ॥ ६२ ॥  


वर्षाभूकृष्णलवणमजाजीबीजपूरकम् ।  
दधि त्रिगुणितं सर्पिस्तत्सिद्धं दाधिकं स्मृतम् ॥ ६३ ॥  


गुल्मार्शःप्लीहहृत्पार्श्वशूलयोनिरुजापहम् ।  
दोषसंशमनं श्रेष्ठं दाधिकं परमं स्मृतम् ॥ ६४ ॥  


१५कम्बलावृतगात्रस्य प्राणायामं प्रकुर्वतः ।  
कटुतैलाक्तशक्तूनां धूपः शूलहरः परः ॥ ६५ ॥  


व्यायामं मैथुनं मद्यं लवणं कटुवैदलम् ।  
वेगरोधं शुचं क्रोधं वर्जयेच्छूलवान्नरः ॥ ६६ ॥  


# अधिकार २७

१वमनं तिक्तमधुरैर्विरेकश्चापि शस्यते ।  
बस्तयश्च हिताः शूले परिणामसमुद्भवे ॥ १ ॥  


विडङ्गतण्डुलव्योषं त्रिवृद्दन्ती सचित्रकम् ।  
सर्वाण्येतानि संस्कृत्य सूक्ष्मचूर्णानि कारयेत् ॥ २ ॥  


गुडेन मोदकं कृत्वा भक्षयेत्प्रातरुत्थितः ।  
उष्णोदकानुपानं तु दद्यादग्निविवर्धनम् ॥ ३ ॥  


जयेत्त्रिदोषजं शूलं परिणामसमुद्भवम् ।  


२नागरतिलगुडकल्कं  
पयसा संसाध्य यः पुमानद्यात् ॥ ४ ॥  


उग्रं परिणतिशूलं  
तस्यापैति त्रिसप्तरात्रेण ।  
शम्बूकजं भस्म पीतं जलेनोष्णेन तत्क्षणात् ॥ ५ ॥  


पक्तिजं विनिहन्त्येतच्छूलं विष्णुरिवासुरान् ।  
अक्षधात्र्यभयाकृष्णाचूर्णं मधुयुतं लिहेत् ॥ ६ ॥  


दध्ना लूनसारेणाद्यात्सतीलयवशक्तुकान् ।  
अचिरान्मुच्यते शूलान्नरोऽनुपरिवर्तनात् ॥ ७ ॥  


तिलनागरपथ्यानां भागं शम्बूकभस्मनाम् ।  
द्विभागं गुडसंयुक्तं गुडीं कृत्वाक्षभागिकाम् ॥ ८ ॥  


शीताम्बुपानां पूर्वाह्णे भक्षयेत्क्षीरभोजनः ।  
सायाह्ने रसकं पीत्वा नरो मुच्येत दुर्जयात् ॥ ९ ॥  


परिणामसमुत्थाच्च शूलाच्चिरभवादपि ।  
शम्बूकं त्र्यूषणं चैव पञ्चैव लवणानि च ॥ १० ॥  


समांशां गुडिकां कृत्वा कलम्बूरसकेन वा ।  
प्रातर्भोजनकाले वा भक्षयेत्तु यथाबलम् ॥ ११ ॥  


शूलाद्विमुच्यते जन्तुः सहसा परिणामजात् ।  
यः पिबति सप्तरात्रं  
शक्तूनेकान्कलाययूषेण ॥ १२ ॥  


स जयति परिणामरुजं  
चिरजामपि किमुत नूतनजाम् ।  


३लोहचूर्णं वरायुक्तं विलीढं मधुसर्पिषा ॥ १३ ॥  


परिणामशूलं शमयेत्तन्मलं वा प्रयोजितम् ।  
कृष्णाभयालौहचूर्णं गुडेन सह भक्षयेत् ॥ १४ ॥  


पक्तिशूलं निहन्त्येतज्जठराण्यग्निमन्दताम् ।  
आमवातविकारांश्च स्थौल्यं चैवापकर्षति ॥ १५ ॥  


पथ्यालोहरजः शुण्ठीचूर्णं माक्षिकसर्पिषा ।  
परिणामरुजं हन्ति वातपित्तकफात्मिकाम् ॥ १६ ॥  


४सामुद्रं सैन्धवं क्षारो रुचकं रौमकं बिडम् ।  
दन्तीलौहरजः किट्टं त्रिवृच्छूरणकं समम् ॥ १७ ॥  


दधिगोमूत्रपयसा मन्दपावकपाचितम् ।  
तद्यथाग्निबलं चूर्णं पिबेदुष्णेन वारिणा ॥ १८ ॥  


जीर्णे जीर्णे तु भुञ्जीत मांसादिघृतसाधितम् ।  
नाभिशूलं यकृच्छूलं गुल्मप्लीहकृतं च यत् ॥ १९ ॥  


विद्रध्यष्ठीलिकां हन्ति कफवातोद्भवां तथा ।  
शूलानामपि सर्वेपामौषधं नास्ति तत्परम् ॥ २० ॥  


परिणामसमुत्थस्य विशेषेणान्तकृन्मतम् ।  
५नारिकेलं सतोयं च लवणेन प्रपूरितम् ॥ २१ ॥  


विपक्वमग्निना सम्यक्परिणामजशूलनुत् ।  
वातिकं पैत्तिकं चैव श्लैष्मिकं सान्निपातिकम् ॥ २२ ॥  


मधुकं त्रिफलाचूर्णमयोरजःसमं लिहन् ।  
मधुसर्पिर्युतं सम्यग्गव्यं क्षीरं पिबेदनु ॥ २३ ॥  


छर्दिं सतिमिरां शूलमम्लपित्तं ज्वरं क्लमम् ।  
आनाहं मूत्रसङ्गं च शोथं चैव निहन्ति सः ॥ २४ ॥  


६सपिप्पलीगुडं सर्पिः पचेत्क्षीरचतुर्गुणे ।  
विनिहन्त्यम्लपित्तं च शूलं च परिणामजम् ॥ २५ ॥  


७क्वाथेन कल्केन च पिप्पलीनां  
सिद्धं घृतं माक्षिकसम्प्रयुक्तम् ।  
क्षीरान्नपस्यैव निहन्त्यवश्यं  
शूलं प्रवृद्धं परिणामसञ्ज्ञम् ॥ २६ ॥  


८कोलाग्रन्थिकशृङ्गवेरचपला-  
क्षारैः समं चूर्णितं  
मण्डूरं सुरभीजलेऽष्टगुणिते  
पक्त्वाथ सान्द्रीकृतम् ।  
तं खादेदशनादिमध्यविरतौ  
प्रायेण दुग्धान्नभुक्  
जेतुं वातकफामयान्परिणतौ  
शूलं च शूलानि च ॥ २७ ॥  


९कोलाग्रन्थिकसहितै-  
र्विश्वौषधमागधीयवक्षारैः ।  
प्रस्थमयोरजसामपि  
पलिकांशैश्चूर्णितैर्मिश्रैः ॥ २८ ॥  


अष्टगुणमूत्रयुक्तं  
क्रमपाकात्पिण्डितां नयेत्सर्वम् ।  
कोलप्रमाणा गुडिका-  
स्तिस्रो भोज्यादिमध्यविरतौ च ॥ २९ ॥  


रससर्पिर्यूषपयो-  
मांसैरश्नन्नरो निवारयति ।  
अन्नविवर्तनमन्ते  
गुल्मं प्लीहाग्निसादांश्च ॥ ३० ॥  


१०लोहकिट्टपलान्यष्टौ गोमूत्रार्धाढके पचेत् ।  
क्षीरप्रस्थेन तत्सिद्धं पक्तिशूलहरं नृणाम् ॥ ३१ ॥  


११लोहकिट्टपलान्यष्टौ गोमूत्रेऽष्टगुणे पचेत् ।  
चविकानागरक्षारपिप्पलीमूलपिप्पलीः ॥ ३२ ॥  


सञ्चूर्ण्य निक्षिपेत्तस्मिन्पलांशाः सान्द्रतां गते ।  
गुडिकाः कल्पयेत्तेन पक्तिशूलनिवारिणीः ॥ ३३ ॥  


१२मण्डूरं शोधितं पत्रीं लोहजां वा गुडेन तु ।  
भक्षयेन्मुच्यते शूलात्परिणामसमुद्भवात् ॥ ३४ ॥  


संशोध्य चूर्णितं कृत्वा मण्डूरस्य पलाष्टकम् ।  
शतावरीरसस्याष्टौ दध्नस्तु पयसस्तथा ॥ ३५ ॥  


पलान्यादाय चत्वारि तथा गव्यस्य सर्पिषः ।  
विपचेत्सर्वमैकध्यं यावत्पिण्डत्वमागतम् ॥ ३६ ॥  


सिद्धं तु भक्षयेन्मध्ये भोजनस्याग्रतोऽपि वा ।  
वातात्मकं पित्तभवं शूलं च परिणामजम् ॥ ३७ ॥  


निहन्त्येव हि योगोऽयं मण्डूरस्य न संशयः ।  
१३विडङ्गं चित्रकं चव्यं त्रिफला त्र्यूषणानि च ॥ ३८ ॥  


नवभागानि चैतानि लोहकिट्टसमानि च ।  
गोमूत्रं द्विगुणं दत्वा मूत्रार्धिकगुडान्वितम् ॥ ३९ ॥  


शनैर्मृद्वग्निना पक्त्वा सुसिद्धं पिण्डतां गतम् ।  
स्निग्धे भाण्डे विनिक्षिप्य भक्षयेत्कोलमात्रया ॥ ४० ॥  


प्राङ्मध्यादिक्रमेणैव भोजनस्य प्रयोजितम् ।  
योगोऽयं शमयत्याशु पक्तिशूलं सुदारुणम् ॥ ४१ ॥  


कामलां पाण्डुरोगं च शोथं मन्दाग्नितामपि ।  
अर्शांसि ग्रहणीदोषं क्रिमिगुल्मोदराणि च ॥ ४२ ॥  


नाशयेदम्लपित्तं च स्थौल्यं चैवापकर्षति ।  
वर्जयेच्छुष्कशाकानि विदाह्यम्लकटूनि च ॥ ४३ ॥  


पक्तिशूलान्तको ह्येष गुडीमण्डूरसञ्ज्ञकः ।  
शूलार्तानां कृपाहेतोस्तारया परिकीर्तितः ॥ ४४ ॥  


१४वशिरं श्वेतवाट्यालं मधुपर्णी मयूरकम् ।  
तण्डुलीयं च कर्षार्धं दत्त्वाधश्चोर्ध्वमेव च ॥ ४५ ॥  


पाक्यं सुजीर्णं मण्डूरं गोमूत्रेण दिनद्वयम् ।  
अन्तर्बाष्पमदग्धं च तथा स्थाप्यं दिनत्रयम् ॥ ४६ ॥  


विचूर्ण्य द्विगुणेनैव गुडेन सुविमर्दितम् ।  
भोजनस्यादिमध्यान्ते भक्ष्यं कर्षं त्रिभागतः ॥ ४७ ॥  


तक्रानुपानं वर्ज्यं च वार्क्षमम्लकमत्र तु ।  
आम्लपित्ते च शूले च हितमेतद्यथामृतम् ॥ ४८ ॥  


१५पथ्याचूर्णं द्विपलं  
गन्धकसारं च लोहकिट्टं च ।  
शुद्धरसस्यार्धपलं  
भृङ्गस्य रसं च केशराजस्य ॥ ४९ ॥  


प्रस्थोन्मितं च दत्वा  
लौहे पात्रेऽथ दण्डसङ्घृष्टम् ।  
शुष्कं घृतमधुयुक्तं  
मृदितं स्थाप्यं च भाण्डके स्निग्धे ॥ ५० ॥  


उपयुक्तमेतदचिरा-  
न्निहन्ति कफपित्तजान्रोगान् ।  
शूलं तथाम्लपित्तं  
ग्रहणीमपि कामलामुग्राम् ॥ ५१ ॥  


१६अक्षामलकशिवानां  
स्वरसैः पक्वं सुलोहजं चूर्णम् ।  
सगुडं यद्युपभुङ्क्ते  
मुञ्चति सद्यस्त्रिदोषजं शूलम् ॥ ५२ ॥  


१७लोहस्य रजसो भागस्त्रिफलायास्तथा त्रयः ।  
गुडस्याष्टौ तथा भागा गुडान्मूत्रं चतुर्गुणम् ॥ ५३ ॥  


एतत्सर्वं च विपचेद्गुडपाकविधानवित् ।  
लिहेच्च तद्यथाशक्ति क्षये शूले च पाकजे ॥ ५४ ॥  


१८धात्रीचूर्णस्याष्टौ  
पलानि चत्वारि लोहचूर्णस्य ।  
यष्टीमधुकरजश्च  
द्विपलं दद्यात्सदोपले घृष्टम् ॥ ५५ ॥  


अमृताक्वाथेनैत-  
च्चूर्णं भाव्यं च सप्ताहम् ।  
चण्डातपेषु शुष्कं  
भूयः पिष्ट्वा नवे घटे स्थाप्यम् ॥ ५६ ॥  


घृतमधुना सह युक्तं  
भुक्त्वादौ मध्यतस्तथान्ते च ।  
त्रीनपि वारान्खादे-  
त्पथ्यं दोषानुबन्धेन ॥ ५७ ॥  


भक्तस्यादौ नाशयति  
व्याधीन्पित्तानिलोद्भवान्सद्यः ।  
मध्येऽन्नविष्टम्भं  
जयति नृणां संविदह्यते नान्नम् ॥ ५८ ॥  


पानान्नकृतान्रोगा-  
न्भुक्त्यन्ते शीलितं जयति ।  
एवं जीर्यति चान्ने  
निहन्ति शूलं नृणां सुकष्टमपि ॥ ५९ ॥  


हरति सहसा युक्तो  
योगश्चायं जरत्पित्तम् ।  
चक्षुष्यः पलितघ्नः  
कफपित्तसमुद्भवाञ्जयेद्रोगान् ॥ ६० ॥  


प्रसादयत्यपि रक्तं  
पाण्डुत्वं कामलां जयति ।  
१९तनूनि लोहपत्राणि तिलोत्सेधसमानि च ॥ ६१ ॥  


कशिकामूलकल्केन संलिप्य सर्षपेण वा ।  
विशोष्य सूर्यकिरणैः पुनरेवावलेपयेत् ॥ ६२ ॥  


त्रिफलाया जले ध्मातं वापयेच्च पुनः पुनः ।  
ततः सञ्चूर्णितं कृत्वा कर्पटेन तु छानयेत् ॥ ६३ ॥  


भक्षयेन्मधुसर्पिर्भ्यां यथाग्न्येतत्प्रयोगतः ।  
माषकं त्रिगुणं वाथ चतुर्गुणमथापि वा ॥ ६४ ॥  


छागस्य पयसः कुर्यादनुपानमभावतः ।  
गवां घृतेन दुग्धेन चतुःषष्टिगुणेन च ॥ ६५ ॥  


पक्तिशूलं निहन्त्येतन्मासेनैकेन निश्चितम् ।  
लोहामृतमिदं श्रेष्ठं ब्रह्मणा निर्मितं पुरा ॥ ६६ ॥  


ककारपूर्वकं यच्च यच्चाम्लं परिकीर्तितम् ।  
सेव्यं तन्न भवेदत्र मांसं चानूपसम्भवम् ॥ ६७ ॥  


२०स्विन्नपीडितकूष्माण्डात्तुलार्धं मृष्टमाज्यतः ।  
प्रस्थार्धे खण्डतुल्यं तु पचेदामलकीरसात् ॥ ६८ ॥  


प्रस्थे सुस्विन्नकूष्माण्डरसप्रस्थे विघट्टयन् ।  
दर्व्या पाकं गते तस्मिंश्चूर्णीकृत्य विनिक्षिपेत् ॥ ६९ ॥  


द्वे द्वे पले कणाजाजीशुण्ठीनां मरिचस्य च ।  
पलं तालीसधन्याकचातुर्जातकमुस्तकम् ॥ ७० ॥  


कर्षप्रमाणं प्रत्येकं प्रस्थार्धं माक्षिकस्य च ।  
पक्तिशूलं निहन्त्येतद्दोषत्रयभवं च यत् ॥ ७१ ॥  


छर्द्यम्लपित्तमूर्च्छाश्च श्वासकासावरोचकम् ।  
हृच्छलं रक्तपित्तं च पृष्ठशूलं च नाशयेत् ।  
रसायनमिदं श्रेष्ठं खण्डामलकसञ्ज्ञितम् ॥ ७२ ॥  


२१कुडवमितमिह स्यान्नारिकेलं सुपिष्टं  
पलपरिमितसर्पिःपाचितं खण्डतुल्यम् ।  


निजपयसि तदेतत्प्रस्थमात्रे विपक्वं  
गुडवदथ सुशीते शाणभागान्क्षिपेच्च ॥ ७३ ॥  


धन्याकपिप्पलिपयोदतुगाद्विजीरा-  
ञ्शाणं त्रिजातमिभकेशरवद्विचूर्ण्य ।  
हन्त्यम्लपित्तमरुचिं क्षयमस्रपित्तं  
शूलं वमिं सकलपौरुषकारि हारि ॥ ७४ ॥  


२२कलायचूर्णभागौ द्वौ लोहचूर्णस्य चापरः ।  
कारवेल्लपलाशानां रसेनैव विमर्दितः ॥ ७५ ॥  


कर्षमात्रां ततश्चैकां भक्षयेद्गुटिकां नरः ।  
मण्डानुपानात्सा हन्ति जरत्पित्तं सुदारुणम् ॥ ७६ ॥  


लिह्याद्वा त्रैफलं चूर्णमयश्चूर्णसमन्वितम् ।  
यष्टीचूर्णेन वा युक्तं लिह्यात्क्षौद्रेण तद्गदे ॥ ७७ ॥  


पित्तान्तं वमनं कृत्वा कफान्तं च विरेचनम् ।  
अन्नद्रवे च तत्कार्यं जरत्पित्ते यदीरितम् ॥ ७८ ॥  


आमपक्वाशये शुद्धे गच्छेदन्नद्रवः शमम् ।  
माषेण्डरी? सतुषिका स्विन्ना सर्पिर्युता हिता ॥ ७९ ॥  


गोधूममण्डकं तत्र सर्पिषा गुडसंयुतम् ।  
ससितं शीतदुग्धेन मृदितं वा हितं मतम् ॥ ८० ॥  


शालितण्डुलमण्डं वा कवोष्णं सिक्थवर्जितम् ।  
वाट्यं क्षीरेण संसिद्धं घृतपूरं सशर्करम् ॥ ८१ ॥  


शर्करां भक्षयित्वा वा क्षीरमुत्क्वथितं पिबेत् ।  
पटोलपत्रयूषेण खादेच्चणकशक्तुकान् ॥ ८२ ॥  


अन्नद्रवे जरत्पित्ते वह्निर्मन्दो भवेद्यतः ।  
तस्मादत्रान्नपानानि मात्राहीनानि कल्पयेत् ॥ ८३ ॥  


# अधिकार २८

१त्रिवृत्सुधापत्रतिलादिशाक-  
ग्राम्यौदकानूपरसैर्यवान्नम् ।  
अन्यैश्च मृष्टानिलमूत्रविड्भि-  
रद्यात्प्रसन्नागुडसीधुपायी ॥ १ ॥  


आस्थापनं मारुतजे स्निग्धस्विन्नस्य शस्यते ।  
पुरीषजे तु कर्तव्यो विधिरानाहिकश्च यः ॥ २ ॥  


क्षारवैतरणौ बस्ती युञ्ज्यात्तत्र चिकित्सकः ।  
श्यामादन्तीद्रवन्तीत्वङ्महाश्यामास्नुहीत्रिवृत् ॥ ३ ॥  


सप्तला शङ्खिनी श्वेता राजवृक्षः सतिल्वकः ।  
कम्पिल्लकं करञ्जश्च हेमक्षीरीत्ययं गणः ॥ ४ ॥  


सर्पिस्तैलरजःक्वाथकल्केष्वन्यतमेषु च ।  
उदावर्तोदरानाहविषगुल्मविनाशनः ॥ ५ ॥  


त्रिवृत्कृष्णाहरीतक्यो द्विचतुःपञ्चभागिकाः ।  
गुडिका गुडतुल्यास्ता विड्विबन्धगदापहाः ॥ ६ ॥  


हरीतकीयवक्षारपीलूनि त्रिवृता तथा ।  
घृतैश्चूर्णमिदं पेयमुदावर्तविनाशनम् ॥ ७ ॥  


हिङ्गुकुष्ठबचासर्जिबिडं चेति द्विरुत्तरम् ।  
पीतं मद्येन तच्चूर्णमुदावर्तहरं परम् ॥ ८ ॥  


खण्डपलं त्रिवृता सम-  
मुपकुल्याकर्षचूर्णितं श्लक्ष्णम् ।  
प्राग्भोजने च समधु  
बिडालपदकं लिहेत्प्राज्ञः ॥ ९ ॥  


एतद्गाढपुरीषे  
पित्ते सकफे च विनियोज्यम् ।  
स्वादुर्नृपयोग्योऽयं  
चूर्णो नाराचको नाम्ना ॥ १० ॥  


२रसोनं मद्यसम्मिश्रं पिबेत्प्रातः प्रकाङ्क्षितः ।  
गुल्मोदावर्तशूलघ्नं दीपनं बलवर्धनम् ॥ ११ ॥  


हिङ्गुमाक्षिकसिन्धूत्थैः पक्त्वा वर्तिं सुनिर्मिताम् ।  
घृताभ्यक्तां गुदे दद्यादुदावर्तविनाशिनीम् ॥ १२ ॥  


मदनं पिप्पली कुष्ठं वचा गौराश्च सर्षपाः ।  
गुडक्षारसमायुक्ताः फलवर्तिः प्रशस्यते ॥ १३ ॥  


अगारधूमसिन्धूत्थतैलयुक्ताम्लमूलकम् ।  
क्षुण्णं निर्गुण्डिपत्रं वा स्विन्ने पायौ क्षिपेद्बुधः ॥ १४ ॥  


सौवर्चलाढ्यां मदिरां मूत्रे त्वभिहते पिबेत् ।  
एलां वाप्यथ मद्येन क्षीरं वारि पिबेच्च सः ॥ १५ ॥  


दुःस्पर्शास्वरसं वापि कषायं ककुभस्य च ।  
एर्वारुबीजं तोयेन पिबेद्वा लवणीकृतम् ॥ १६ ॥  


पञ्चमूलीशृतं क्षीरं द्राक्षारसमथापि वा ।  
सर्वथैवोपयुञ्जीत मूत्रकृच्छ्राश्मरीविधिम् ॥ १७ ॥  


स्नेहस्वेदैरुदावर्तं जृम्भजं समुपाचरेत् ।  
अश्रुमोक्षोऽश्रुजे कार्यः स्वप्नो मद्यं प्रियाः कथाः ॥ १८ ॥  


क्षवजे क्षरपत्रेण घ्राणस्थेनानयेत्क्षवम् ।  
तथोर्ध्वजत्रुकोऽभ्यङ्गः स्वेदो धूमः सनावनः ॥ १९ ॥  


हितं वातघ्नमद्यं च घृतं चोत्तरभक्तिकम् ।  
उद्गारजे क्रमोपेतं स्नैहिकं धूममाचरेत् ॥ २० ॥  


छर्द्याघातं यथादोषं नस्यस्नेहादिभिर्जयेत् ।  
भुक्त्वा प्रच्छर्दनं धूमो लङ्घनं रक्तमोक्षणम् ॥ २१ ॥  


रुक्षान्नपाने व्यायामो विरेकश्चात्र शस्यते ।  
वस्तिशुद्धिकरावापं चतुर्गुणजलं पयः ॥ २२ ॥  


आवारिनाशात्क्वथितं पीतवन्तं प्रकामतः ।  
रमयेयुः प्रिया नार्यः शुक्रोदावर्तिनं नरम् ॥ २३ ॥  


अत्राभ्यङ्गावगाहाश्च मदिराश्चरणायुधाः ।  
शालिः पयोनिरूहाश्च शस्तं मैथुनमेव च ॥ २४ ॥  


क्षुद्विघाते हितं स्निग्धमुष्णमल्पं च भोजनम् ।  
तृष्णाघाते पिबेन्मन्थं यवागूं वापि शीतलाम् ॥ २५ ॥  


रसेनाद्यात्सुविश्रान्तः श्रमश्वासातुरो नरः ।  
निद्राघाते पिबेत्क्षीरं स्वप्नः संवाहनानि च ।  
उदावर्तक्रियानाहे सामे लङ्घनपाचनम् ॥ २६ ॥  


३द्विरुत्तरा हिङ्गु वचा सकुष्ठा  
सुवर्चिका चेति विडङ्गचूर्णम् ।  
सुखाम्बुनानाहविषूचिकार्ति-  
हृद्रोगगुल्मोर्ध्वसमीरणघ्नम् ॥ २७ ॥  


वचाभयाचित्रकयावशूकान्  
सपिप्पलीकातिविषान्सकुष्ठान् ।  
उष्णाम्बुनानाहविमूढवातान्  
पीत्वा जयेदाशु हितौदनाशी ॥ २८ ॥  


त्रिवृद्धरीतकीश्यामाः स्नुहीक्षीरेण भावयेत् ।  
वटिका मूत्रपीतास्ताः श्रेष्ठाश्चानाहभेदिकाः ॥ २९ ॥  


फलं च मूलं च विरेचनोक्तं  
हिङ्ग्वर्कमूलं दशमूलमग्र्यम् ।  
स्नुक्चित्रकौ चैव पुनर्नवा च  
तुल्यानि सर्वैर्लवणानि पञ्च ॥ ३० ॥  


स्नेहैः समूत्रैः सह जर्जराणि  
शरावसन्धौ विपचेत्सुलिप्ते ।  
पक्वं सुपिष्टं लवणं तदन्नैः  
पानैस्तथानाहरुजाघ्नमग्र्यम् ॥ ३१ ॥  


वाठधूमबिडव्योषगुडमूत्रैर्विपाचिता ।  
गुदेऽङ्गुष्ठसमा वर्तिर्विधेयानाहशूलनुत् ॥ ३२ ॥  


वर्तिस्त्रिकटुकसैन्धव-  
सर्पपगृहधूमकुष्ठमदनफलैः ।  
मधुनि गुडे वा पक्त्वा  
पायावङ्गुष्ठमानतो वेश्य ॥ ३३ ॥  


वर्तिरियं दृष्टफला  
गुदे शनैः प्रणिहिता घृताभ्यक्ता ।  
आनाहोदावर्त-  
प्रशमनी जठरगुल्मनिवारिणी ॥ ३४ ॥  


मूलकं शुष्कमार्द्रं च वर्षाभू पञ्चमूलकम् ।  
आरेवतफलं चापि पिष्ट्वा तेन पचेद्धृतम् ।  
तत्पीयमानं शमयेदुदावर्तमसंशयम् ॥ ३५ ॥  


५स्थिरादिवर्गस्य पुनर्नबायाः  
सम्पाकपूतीककरञ्जयोश्च ।  
सिद्धः कषाये द्विपलांशिकानां  
प्रस्थो घृतात्स्यात्प्रतिरुद्धवाते ॥ ३६ ॥  


# अधिकार २९

१लघ्वन्नं दीपनं स्निग्धमुष्णं वातानुलोमनम् ।  
बृंहणं यद्भवेत्सर्वं तद्धितं सर्वगुल्मिनाम् ॥ १ ॥  


स्निग्धस्य भिषजा स्वेदः कर्तव्यो गुल्मशान्तये ।  
स्रोतसां मार्दवं कृत्वा जित्वा मारुतमुल्बणम् ॥ २ ॥  


भित्वा विबद्धं स्निग्धस्य स्वेदो गुल्ममपोहति ।  
कुम्भीपिण्डेष्टकास्वेदान्कारयेत्कुशलो भिषक् ॥ ३ ॥  


उपानाहाश्च कर्तव्याः सुखोष्णाः शाल्वणादयः ।  
स्थानावसेको रक्तस्य बाहुमध्ये शिराव्यधः ॥ ४ ॥  


स्वेदानुलोमनं चैव प्रशस्तं सर्वगुल्मिनाम् ।  
पेया वातहरैः सिद्धाः कौलत्था धन्वजा रसाः ॥ ५ ॥  


खण्डाः सपञ्चमूलाश्च गुल्मिनां भोजने हिताः ।  
२मातुलुङ्गरसो हिङ्गु दाडिमं बिडसैन्धवम् ॥ ६ ॥  


सुरामण्डेन पातव्यं वातगुल्मरुजापहम् ।  
नागरार्धपलं पिष्टं द्वे पले लुञ्चितस्य च ॥ ७ ॥  


तिलस्यैकं गुडपलं क्षीरेणोष्णेन पाययेत् ।  
वातगुल्ममुदावर्तं योनिशूलं च नाशयेत् ॥ ८ ॥  


पिवेदेरण्डतैलं वा वारुणीमण्डमिश्रितम् ।  
तदेव तैलं पयसा वातगुल्मी पिबेन्नरः ॥ ९ ॥  


साधयेच्छुद्धशुष्कस्य लशुनस्य चतुःपलम् ।  
क्षीरोदकेऽष्टगुणिते क्षीरशेषं च पाययेत् ॥ १० ॥  


वातगुल्ममुदावर्तं गृध्रसीं विषमज्वरम् ।  
हृद्रोगं विद्रधिं शोषं शमयत्याशु तत्पयः ॥ ११ ॥  


एवं तु साधिते क्षीरे स्तोकमप्यत्र दीयते ।  
सर्जिकाकुष्ठसहितः क्षारः केतकिजोऽपि वा ॥ १२ ॥  


तैलेन पीतः शमयेद्गुल्मं पवनसम्भवम् ।  
३वातगुल्मे कफे वृद्धे वान्तिश्चूर्णादिरिष्यते ॥ १३ ॥  


पैत्ते तु रेचनं स्निग्धं रक्ते रक्तस्य मोक्षणम् ।  
स्निग्धोष्णेनोदिते गुल्मे पैत्तिके स्रंसनं हितम् ॥ १४ ॥  


रूक्षोष्णेन तु सम्भूते सर्पिः प्रशमनं परम् ।  
काकोल्यादिमहातिक्तवासाद्यैः पित्तगुल्मिनम् ॥ १५ ॥  


स्नेहितं स्रंसयेत्पश्चाद्योजयेद्बस्तिकर्मणा ।  
स्निग्धोष्णजे पित्तगुल्मे कम्पिल्लं मधुना लिहेत् ॥ १६ ॥  


रेचनार्थी रसं वापि द्राक्षायाः सगुडं पिबेत् ।  
दाहशूलाऽनिलक्षोभस्वप्ननाशारुचिज्वरैः ॥ १७ ॥  


विदह्यमानं जानीयाद्गुल्मं तमुपनाहयेत् ।  
पक्वे तु व्रणवत्कार्यं व्यधशोधनरोपणम् ॥ १८ ॥  


स्वयमूर्ध्वमधो वापि स चेद्दोषः प्रपद्यते ।  
द्वादशाहमुपेक्षेत रक्षन्नन्यानुपद्रवान् ॥ १९ ॥  


परं तु शोचनं सर्पिः शुद्धं समधुतिक्तकम् ।  
रोहिणी कटुका निम्बं मधुकं त्रिफलात्वचः ॥ २० ॥  


कर्षांशास्त्रायमाणा च पटोलत्रिवृतापले ।  
द्विपलं च मसूराणां साध्यमष्टगुणेऽम्भसि ॥ २१ ॥  


घृताच्छेषं घृतसमं सर्पिषश्च चतुःपलम् ।  
पिवेत्सम्मूर्च्छितं तेन गुल्मः शाम्यति पैत्तिकः ॥ २२ ॥  


ज्वरस्तृष्णा च शूलं च भ्रममूर्च्छारतिस्तथा ।  
दीप्ताग्नयो महाकायाः स्नेहसात्म्याश्च ये नराः ॥ २३ ॥  


गुल्मिनः सर्पदष्टाश्च विसर्पोपहताश्च ये ।  
ज्येष्ठां मात्रां पिबेयुस्ते पलान्यष्टौ विशेषतः ॥ २४ ॥  


४लङ्घनोल्लेखने स्वेदे कृतेऽग्नौ सम्प्रधुक्षिते ।  
घृतं सक्षारकटुकं पातव्यं कफगुल्मिना ॥ २५ ॥  


मन्दोऽग्निर्वेदना मन्दा गुरुस्तिमितकोष्ठता ।  
सोत्क्लेशा चारुचिर्यस्य स गुल्मो वमनोपमः ॥ २६ ॥  


मन्देऽग्नावनिले मूढे ज्ञात्वा सस्नेहमाशयम् ।  
गुडिकाश्चूर्णनिर्यूहाः प्रयोज्याः कफगुल्मिनाम् ॥ २७ ॥  


क्षाराऽरिष्टगणश्चापि दाहशोषे विधीयते ।  
पञ्चमूलीकृतं तोयं पुराणं वारुणीरसम् ॥ २८ ॥  


कफगुल्मी पिबेत्काले जीर्णं माध्वीकमेव वा ।  
तिलैरण्डातसीबीजसर्षपैः परिलिप्य वा ॥ २९ ॥  


श्लेष्मगुल्ममयःपात्रैः सुखोष्णैः स्वेदयेद्भिषक् ।  
यमानीचूर्णितं तक्रं बिडेन लवणीकृतम् ॥ ३० ॥  


पिबेत्सन्दीपनं वातमूत्रवर्चोऽनुलोमनम् ।  
व्यामिश्रदोषे व्यामिश्रः सर्व एव क्रियाक्रमः ॥ ३१ ॥  


५सन्निपातोद्भवे गुल्मे त्रिदोषघ्नो विधिर्हितः ।  
वचाबिडाभयाशुण्ठीहिङ्गुकुष्ठाग्निदीप्यकाः ॥ ३२ ॥  


द्वित्रिषट्चतुरेवाष्टसप्तपञ्चाशिकाः क्रमात् ।  
चूर्णमद्यादिभिः पीतं गुल्मानाहोदरापहम् ॥ ३३ ॥  


शूलार्शः श्वासकासघ्नं ग्रहणीदीपनं परम् ।  
यमानीहिङ्गुसिन्धूत्थक्षारसौवर्चलाभयाः ॥ ३४ ॥  


सुरामण्डेन पातव्या गुल्मशूलनिवारणाः ।  
६हिङ्गु त्रिकटुकं पाठां हपुषामभयां शठीम् ॥ ३५ ॥  


अजमोदाजगन्धे च तिन्तिडीकाम्लवेतसौ ।  
दाडिमं पौष्करं धान्यमजाजीं चित्रकं वचाम् ।  
द्वौ क्षारौ लवणे द्वे च चव्यं चैकत्र चूर्णयेत् ॥ ३६ ॥  


चूर्णमेतत्प्रयोक्तव्यमन्नपानेष्वनत्ययम् ।  
प्राग्भक्तमथवा पेयं मद्येनोष्णोदकेन वा ॥ ३७ ॥  


पार्श्वहृद्बस्तिशूलेषु गुल्मे वातकफात्मके ।  
आनाहे मूत्रकृच्छ्रे च गुदयोनिरुजासु च ॥ ३८ ॥  


ग्रहण्यर्शोविकारेषु प्लीह्नि पाण्ड्वामयेऽरुचौ ।  
उरोविबन्धे हिक्कायां श्वासे कासे गलग्रहे ॥ ३९ ॥  


भावितं मातुलुङ्गस्य चूर्णमेतद्रसेन वा ।  
बहुशोगुडिकाः कार्याः कार्षिकाः स्युस्ततोऽधिकम् ॥ ४० ॥  


७पूतीकपत्रगजचिर्भटिचव्यवह्नि-  
व्योषं च संस्तरचितं लवणोपधानम् ।  
दग्ध्वा विचूर्ण्य दधिमण्डयुतं प्रयोज्यं  
गुल्मोदरश्वयथुपाण्डुगदोद्भवेषु ॥ ४१ ॥  


हिङ्गुपुष्करमूलानि तुम्बुरूणि हरीतकीम् ।  
श्यामा बिडं सैन्धवं च यवक्षारं महौषधम् ॥ ४२ ॥  


यवक्वाथोदकेनैतद्धृतभृष्टं तु पाययेत् ।  
तेनास्य भिद्यते गुल्मः सशूलः सपरिग्रहः ॥ ४३ ॥  


वचा हरीतकी हिङ्गु सैन्धवं साम्लवेतसम् ।  
यवक्षारं यमानीं च पिबेदुष्णेन वारिणा ॥ ४४ ॥  


एतद्धि गुल्मनिचयं सशूलं सपरिग्रहम् ।  
भिनत्ति सप्तरात्रेण बह्नेर्दीप्तिं करोति च ॥ ४५ ॥  


पिप्पलीपिप्पलीमूलचित्रकाजाजिसैन्धवैः ।  
युक्ता पीता सुरा हन्ति गुल्ममाशु सुदुस्तरम् ॥ ४६ ॥  


नादेयीकुटजार्कशिग्रु बृहती-  
स्नुग्बिल्वभल्लातक-  
व्याघ्री किंशुकपारिभद्रकजटा-  
ऽपामार्गनीपाग्निकम् ।  
वासामुष्कक्रपाटलाः सलवणा  
दग्ध्वा जले पाचितं  
हिङ्ग्वादिप्रतिवापमेतदुदितं  
गुल्मोदराष्ठीलिषु ॥ ४७ ॥  


हिङ्गूग्रगन्धाबिडशुण्ठ्यजाजी-  
हरीतकीपुष्करमूलकुष्ठम् ।  
भागोत्तरं चूर्णितमेतदिष्टं  
गुल्मोदराजीर्णविषूचिकासु ॥ ४८ ॥  


८त्रिफलाकाञ्चनक्षीरीसप्तलानीलिनीवचाः ।  
त्रायन्तीहपुषातिक्तात्रिवृत्सैन्धवपिप्पलीः ॥ ४९ ॥  


पिबेत्सञ्चूर्ण्य मूत्रोष्णवारिमांसरसादिभिः ।  
सर्वगुल्मोदरप्लीहकुष्ठार्शःशोथखेदितः ॥ ५० ॥  


शठी पुष्करमूलं च दन्तीं चित्रकमाढकीम् ।  
शृङ्गवेरं वचां चैव पलिकानि समाहरेत् ॥ ५१ ॥  


त्रिवृतायाः पलं चैव कुर्यात्त्रीणि च हिङ्गुनः ।  
यवक्षारपले द्वे च द्वे पले चाम्लवेतसात् ॥ ५२ ॥  


यमान्यजाजी मरिचं धान्यकं चेति कार्षिकम् ।  
उपकुञ्चयजमोदाभ्यां तथा चाष्टमिकामपि ॥ ५३ ॥  


मातुलुङ्गरसेनैव गुटिकाः कारयेद्भिषक् ।  
तासामेकां पिबेद्द्वे च तिस्रो वापि सुखाम्बुना ॥ ५४ ॥  


अम्लैश्च मद्यैर्यूषैश्च घृतेन पयसाथवा ।  
एषा काङ्कायणेनोक्ता गुडिका गुल्मनाशिनी ॥ ५५ ॥  


अर्शोहृद्रोगशमनी क्रिमीणां च विनाशिनी ।  
गोमूत्रयुक्ता शमयेत्कफगुल्मं चिरोत्थितम् ॥ ५६ ॥  


क्षीरेण पित्तगुल्मं च मद्यैरम्लैश्च वातिकम् ।  
त्रिफलारसमूत्रैश्च नियच्छेत्सान्निपातिकम् ।  
रक्तगुल्मे च नारीणामुष्ट्रीक्षीरेण पाययेत् ॥ ५७ ॥  


९हपुषाव्योषपृथ्वीकाचव्यचित्रकसैन्धवैः ।  
साजाजीपिप्पलीमूलदीप्यकैर्विपचेद्धृतम् ॥ ५८ ॥  


सकोलमूलकरसं सक्षीरं दधि दाडिमम् ।  
तत्परं वातगुल्मघ्नं शूलानाहविबन्धनुत् ॥ ५९ ॥  


योन्यर्शोग्रहणीदोषश्वासकासाऽरुचिज्वरम् ।  
पार्श्वहृद्वस्तिशूलं च घृतमेतद्व्यपोहति ॥ ६० ॥  


१०पिप्पल्याः पिचुरर्धार्धो दाडिमाद्द्विपलं पलं ।  
धान्यात्पञ्च घृताच्छुण्ठ्याः कर्षः क्षीरं चतुर्गुणम् ॥ ६१ ॥  


सिद्धमेतैर्घृतं सद्यो वातगुल्मं चिकित्सति ।  
योनिशूलं शिरःशूलमर्शांसि विषमज्वरान् ॥ ६२ ॥  


११त्र्यूषणत्रिफलाधान्यविडङ्गचव्यचित्रकैः ।  
कल्कीकृतैर्घृतं सिद्धं सक्षीरं वातगुल्मनुत् ॥ ६३ ॥  


१२जले दशगुणे साध्यं त्रायमाणाचतुःपलम् ।  
पञ्चभागस्थितं पूतं कल्कैः संयोज्य कार्षिकैः ॥ ६४ ॥  


रोहिणीकटुकामुस्तत्रायमाणादुरालभाः ।  
कल्कैस्तामलकीवीराजीवन्तीचन्दनोत्पलैः ॥ ६५ ॥  


रसस्यामलकीनां च क्षीरस्य च घृतस्य च ।  
पलानि पृथगष्टाष्टौ दत्त्वा सम्यग्विपाचयेत् ॥ ६६ ॥  


पित्तगुल्मं रक्तगुल्मं विसर्पं पैत्तिकं ज्वरम् ।  
हृद्रोगं कामलां कुष्ठं हन्यादेतद्धृतोत्तमम् ॥ ६७ ॥  


पलोल्लेखागते माने न द्वैगुण्यमिहेष्यते ।  
चत्वारिंशत्पलं तेन तोयं दशगुणं भवेत् ॥ ६८ ॥  


१३द्राक्षामधुकखर्जूरं विदारीं सशतावरीम् ।  
परूषकाणि त्रिफलां साधयेत्पलसम्मिताम् ॥ ६९ ॥  


जलाढके पादशेषे रसमामलकस्य च ।  
घृतमिक्षुरसं क्षीरमभयाकल्कपादिकम् ॥ ७० ॥  


साधयेत्तु घृतं सिद्धं शर्कराक्षौद्रपादिकम् ।  
योजयेत्पित्तगुल्मघ्नं सर्वपित्तविकारनुत् ॥ ७१ ॥  


साहचर्यादिह पृथग्घृतादेः क्वाथतुल्यता ॥ ७२ ॥  


१४धात्रीफलानां स्वरसे षडङ्गं पाचयेद्धृतम् ।  
शर्करासैन्धवोपेतं तद्धितं सर्वगुल्मिनाम् ॥ ७३ ॥  


१५षड्भिः पलैर्मगधजाफलमूलचव्य-  
विश्वौषधज्वलनयावजकल्कपक्वम् ।  
प्रस्थं घृतस्य दशमूल्युरुबूकभार्गी-  
क्वाथेऽप्यथो पयसि दध्नि च षट्पलाख्यम् ॥ ७४ ॥  


गुल्मोदरारुचिभगन्दरवह्निसाद-  
कासज्वरक्षयशिरोग्रहणीविकारान् ।  
सद्यः शमं नयति ये च कफानिलोत्था  
भार्ग्याख्यषट्पलमिदं प्रवदन्ति तज्ज्ञाः ॥ ७५ ॥  


१६पिप्पलीपिप्पलीमूलचव्यचित्रकनागरैः ।  
पलिकैः सयवक्षारैः सर्पिःप्रस्थं विपाचयेत् ॥ ७६ ॥  


क्षीरप्रस्थेन तत्सर्पिर्हन्ति गुल्मं कफात्मकम् ।  
ग्रहणीपाण्डुरोगघ्नं प्लीहकासज्वरापहम् ॥ ७७ ॥  


१७भल्लातकानां द्विपलं पञ्चमूलं पलोन्मितम् ।  
साध्यं विदारीगन्धाढ्यमापोत्थसलिलाढके ॥ ७८ ॥  


पादावशेषे पूते च पिप्पलीं नागरं वचाम् ।  
विडङ्गं सैन्धवं हिङ्गु यावशूकं बिडं शठीम् ॥ ७९ ॥  


चित्रकं मधुकं रास्नां पिष्ट्वा कर्षसमान्भिषक् ।  
प्रस्थं च पयसो दत्त्वा घृतप्रस्थं विपाचयेत् ॥ ८० ॥  


एतद्भल्लातकं नाम कफगुल्महरं परम् ।  
प्लीहपाण्ड्वामयश्वासग्रहणीकासगुल्मनुत् ॥ ८१ ॥  


१८रसोनस्वरसे सर्पिः पञ्चमूलरसान्वितम् ।  
सुरारनालदध्यम्लमूलकस्वरसैः सह ॥ ८२ ॥  


व्योषदाडिमवृक्षाम्लयमानीचव्यसैन्धवैः ।  
हिङ्ग्वम्लवेतसाजाजीदीप्यकैश्च पलान्वितैः ॥ ८३ ॥  


सिद्धं गुल्मग्रहण्यर्शःश्वासोन्मादक्षयज्वरान् ।  
कासाऽपस्मारमन्दाग्निप्लीहशूलानिलाञ्जयेत् ॥ ८४ ॥  


१९जलद्रोणे विपक्तव्या विंशतिः पञ्च चाभयाः ।  
दन्त्याः पलानि तावन्ति चित्रकस्य तथैव च ॥ ८५ ॥  


तेनाष्टभागशेषेण पचेद्दन्तीसमं गुडम् ।  
ताश्चाभयात्रिवृच्चूर्णात्तैलाच्चापि चतुःपलम् ॥ ८६ ॥  


पलमेकं कणाशुण्ठ्योः सिद्धे लेहे च शीतले ।  
क्षौद्रं तैलसमं दद्याच्चातुर्जातपलं तथा ॥ ८७ ॥  


ततो लेहपलं लीढ्वा जग्ध्वा चैकां हरीतकीम् ।  
सुखं विरिच्यते स्निग्धो दोषप्रस्थमनामयः ॥ ८८ ॥  


प्लीहश्वयथुगुल्मार्शोहृत्पाण्डुग्रहणीगदाः ।  
शाम्यन्त्युत्क्लेशविषमज्वरकुष्ठान्यरोचकाः ॥ ८९ ॥  


२०वृश्चीरमुरुबूकं च वर्षाह्वं बृहतीद्वयम् ।  
चित्रकं च जलद्रोणे पचेत्पादावशेषितम् ॥ ९० ॥  


मागधीचित्रकक्षौद्रलिप्तकुम्भे निधापयेत् ।  
मधुनः प्रस्थमावाप्य पथ्याचूर्णार्धसंयुतम् ॥ ९१ ॥  


व्युषोषितं दशाहं च जीर्णभक्तः पिबेन्नरः ।  
अरिष्टोऽयं जयेद्गुल्ममविपाकं सुदुस्तरम् ॥ ९२ ॥  


२१रौधिरस्य तु गुल्मस्य गर्भकालव्यतिक्रमे ।  
स्निग्धस्विन्नशरीरायै दद्यात्स्निग्धं विरेचनम् ॥ ९३ ॥  


शताह्वाचिरबिल्वत्वग्दारुभार्गीकणोद्भवः ।  
कल्कः पीतो हरेद्गुल्मं तिलक्वाथेन रक्तजम् ॥ ९४ ॥  


तिलक्वाथो गुडव्योषहिङ्गुभार्गीयुतो भवेत् ।  
पानं रक्तभवे गुल्मे नष्टपुष्पे च योषिताम् ॥ ९५ ॥  


सक्षारं त्र्यूषणं मद्यं प्रपिबेदस्रगुल्मिनी ।  
पलाशक्षारतोयेन सिद्धं सर्पिः पिबेच्च सा ॥ ९६ ॥  


उष्णैर्वा भेदयेद्भिन्ने विधिरासृग्दरो हितः ।  
न प्रभिद्येत यद्येवं दद्याद्योनिविशोधनम् ॥ ९७ ॥  


क्षारेण युक्तं पललं सुधाक्षीरेण वा पुनः ।  
रुधिरेऽतिप्रवृत्ते तु रक्तपित्तहरी क्रिया ॥ ९८ ॥  


भल्लातकात्कल्ककषायपक्वं  
सर्पिः पिबेच्छर्करया विमिश्रम् ।  
तद्रक्तपित्तं विनिहन्ति पीतं  
बलासगुल्मं मधुना समेतम् ॥ ९९ ॥  


वल्लूरं मूलकं मत्स्याञ्शुष्कशाकानि वेदनम् ।  
न खादेच्चालुकं गुल्मी मधुराणि फलानि च ॥ १०० ॥  


# अधिकार ३०

१वातोपसृष्टे हृदये वामयेत्स्निग्धमातुरम् ।  
द्विपञ्चमूलीक्वाथेन सस्नेहलवणेन च ॥ १ ॥  


पिप्पल्येलावचाहिङ्गुयवक्षारोऽथ सैन्धवम् ।  
सौवर्चलमथो शुण्ठीमजमोदावचूर्णितम् ॥ २ ॥  


फलधान्याम्लकौलत्थदधिमद्यासवादिभिः ।  
पाययेच्छुद्धदेहं च स्नेहेनान्यतमेन वा ॥ ३ ॥  


जागरं वा पिबेदुष्णं कषायं चाग्निवर्धनम् ।  
कासश्वासानिलहरं शूलहृद्रोगनाशनम् ॥ ४ ॥  


श्रीपर्णीमधुकक्षौद्रसितागुडजलैर्वमेत् ।  
पित्तोपसृष्टे हृदये सेवेत मधुरैः शृतम् ॥ ५ ॥  


घृतं कषायांश्चोद्दिष्टान्पित्तज्वरविनाशनान् ॥ ६ ॥  


२शीताः प्रदेहाः परिषेचनानि  
तथा विरेको हृदि पित्तदुष्टे ।  
द्राक्षासिताक्षौद्रपरूषकैः स्या-  
च्छुद्धे च पित्तापहमन्नपानम् ॥ ७ ॥  


पिष्ट्वा पिबेद्वापि सिताजलेन ।  
यष्ट्याह्वयं तिक्तकरोहिणीं च ॥ ८ ॥  


अर्जुनस्य त्वचा सिद्धं क्षीरं योज्यं हृदामये ।  
सितया पञ्चमूल्या वा बलया मधुकेन वा ॥ ९ ॥  


घृतेन दुग्धेन गुडाम्भसा वा  
पिबन्ति चूर्णं ककुभत्वचो ये ।  
हृद्रोगजीर्णज्वररक्तपित्तं  
हत्वा भवेयुश्चिरजीविनस्ते ॥ १० ॥  


३वचानिम्बकषायाभ्यां वान्तं हृदि कफोत्थिते ।  
वातहृद्रोगहृच्चूर्णं पिप्पल्यादि च योजयेत् ॥ ११ ॥  


त्रिदोषजे लङ्घनमादितः स्या-  
दन्नं च सर्वेषु हितं विधेयम् ।  
हीनाधिमध्यत्वमवेक्ष्य चैव  
कार्यं त्रयाणामपि कर्म शस्तम् ॥ १२ ॥  


चूर्णं पुष्करजं लिह्यान्माक्षिकेण समायुतम् ।  
हृच्छूलकासश्वासघ्नं क्षयहिक्कानिवारणम् ॥ १३ ॥  


तैलाज्यगुडविपक्वं  
गौधूमं वापि पार्थजं चूर्णं ।  
पिबति पबोऽनुचयं स  
भवति जितसकलहृद्रुजः पुरुषः ॥ १४ ॥  


गोधूमककुभचूर्णं  
छागपयोगव्यसर्पिषि विपक्वम् ।  
मधुशर्करासमेतं  
शमयति हृद्रोगमुद्धतं पुंसाम् ॥ १५ ॥  


४मूलं नागवलायास्तु चूर्णं दुग्धेन पाययेत् ।  
हृद्रोगश्वासकासघ्नं ककुभस्य च वल्कलम् ॥ १६ ॥  


रसायनं परं बल्यं वातजिन्मांसयोजितम् ।  
संवत्सरप्रयोगेण जीवेद्वर्षशतद्वयम् ॥ १७ ॥  


हिङ्गूग्रगन्धाबिडविश्वकृष्णा-  
कुष्ठाभयाचित्रकयावशूकम् ।  
पिबेच्च सौवर्चलपुष्कराढ्यं  
यवाम्भसा शूलहृदामयेषु ॥ १८ ॥  


दशमूलीकषायं तु लवणक्षारयोजितम् ।  
कासं श्वासं च हृद्रोगं गुल्मं शूलं च नाशयेत् ॥ १९ ॥  


पाठां वचां यवक्षारमभयामम्लवेतसम् ।  
दुरालभां चित्रकं च त्र्यूषणं च पलत्रिकम् ॥ २० ॥  


शठीं पुष्करमूलं च तिन्तिडीकं सदाडिमम् ।  
मातुलुङ्गस्य मूलानि श्लक्ष्णचूर्णानि कारयेत् ॥ २१ ॥  


सुखोदकेन मद्यैर्वा चूर्णान्येतानि पाययेत् ।  
अर्शःशूलानि हृद्रोगं गुल्मं चाशु व्यषोहति ॥ २२ ॥  


पुटदग्धमश्मपिष्टं  
हरिणविषाणं तु सर्पिषा पिबतः ।  
हृत्पृष्ठशूलमुपशम-  
मुपयात्यचिरेण कष्टमपि ॥ २३ ॥  


५क्रिमिहृद्रोगिणं स्निग्धं भोजयेत्पिशितौदनम् ।  
दध्ना च पललोपेतं त्र्यहं पश्चाद्विरेचयेत् ॥ २४ ॥  


सुगन्धिभिः सलवणैर्योगैः साजाजिशर्करैः ।  
विडङ्गगाढं धान्याम्लं पाययेद्धितमुत्तमम् ॥ २५ ॥  


क्रिमिजे च पिबेन्मूत्रं विडङ्गामयसंयुतम् ।  
हृदि स्थिता पतन्त्येवमधस्तात्क्रिमयो नृणाम् ।  
यवान्नं वितरेच्चास्मै सविडङ्गमतः परम् ॥ २६ ॥  


मुख्यं शतार्धं च हरीतकीनां  
सौबर्चलस्यापि पलद्वयं च ।  


पक्वं घृतं वल्लभकेति नाम्ना  
हृच्छ्वासशूलोदरमारुतघ्नम् ॥ २७ ॥  


६श्वदंष्ट्रोशीरमञ्जिष्ठाबलाकाश्मर्यकत्तृणम् ।  
दर्भमूलं पृथक्पर्णी पलाशर्षभकौ स्थिरा ॥ २८ ॥  


पलिकान्साधयेत्तेषां रसे क्षीरे चतुर्गुणे ।  
कल्कैः स्वगुप्तर्षभकमेदाजीवन्तिजीरकैः ॥ २९ ॥  


शतावर्यृद्धिमृद्वीकाशर्कराश्रावणीविषैः ।  
प्रस्थः सिद्धो घृताद्वातपित्तहृद्रोगशूलनुत् ॥ ३० ॥  


मूत्रकृच्छ्रप्रमेहार्शःश्वासकासक्षयापहः ।  
धनुःस्त्रीमद्यभाराध्वक्षीणानां बलमांसदः ॥ ३१ ॥  


७घृतं बलानागबलार्जुनाम्बु  
सिद्धं सयष्टीमधुकल्कपादम् ।  
हृदोगशूलक्षतरक्तपित्त-  
कासानिलासृक् शमयत्युदीर्णम् ॥ ३२ ॥  


पार्थस्य कल्कस्वरसेन सिद्धं  
शस्तं घृतं सर्वहृदामयेषु ॥ ३३ ॥  


# अधिकार ३१

१अभ्यञ्जनस्नेहनिरूहबस्ति-  
स्वेदोपनाहोत्तरबस्तिसेकान् ।  
स्थिरादिभिर्वातहरैश्च सिद्धा-  
न्दद्याद्रसांश्चानिलमूत्रकृच्छ्रे ॥ १ ॥  


अमृता नागरं धात्रीवाजिगन्धात्रिकण्टकान् ।  
प्रपिबेद्वातरोगार्तः सशूली मूत्रकृच्छ्रवान् ॥ २ ॥  


सेकावगाहाः शिशिराः प्रदेहा  
ग्रैष्मो विधिर्बस्तिपयोविकाराः ।  
द्राक्षाविदारीक्षुरसैर्घृतैश्च  
कृच्छ्रेषु पित्तप्रभवेषु कार्याः ॥ ३ ॥  


कुशः काशः शरो दर्भ इक्षुश्चेति तृणोद्भवम् ।  
पित्तकृच्छ्रहरं पञ्चमूलं बस्तिविशोधनम् ।  
एतत्स्निग्धं पयः पीतं मेढ्रगं हन्ति शोणितम् ॥ ४ ॥  


२शतावरीकाशकुशश्वदंष्ट्रा  
विदारिशालीक्षुकशेरुकाणाम् ।  
क्वाथं सुशीतं मधुशर्कराक्तं  
पिबञ्जयेत्पैत्तिकमूत्रकृच्छ्रम् ॥ ५ ॥  


हरीतकीगोक्षुरराजवृक्ष-  
पाषाणभिद्धन्वयवासकानाम् ।  
क्वाथं पिबेन्माक्षिकसम्प्रयुक्तं  
कृच्छ्रे सदाहे सरुजे विबन्धे ॥ ६ ॥  


गुडेनामलकं वृष्यं श्रमघ्नं तर्पणं परम् ।  
पित्तासृग्दाहशूलघ्नं मूत्रकृच्छ्रनिवारणम् ॥ ७ ॥  


एर्वारुबीजं मधुकं सदार्वीं  
पैत्ते पिबेत्तण्डुलधावनेन ।  
दार्वी तथैवामलकीरसेन  
समाक्षिकां पैत्तिकमूत्रकृच्छ्रे ॥ ८ ॥  


क्षारोष्णतीक्ष्णोषणमन्नपानं  
स्वेदो यवान्नं वमनं निरूहाः ।  
तक्रं सतिक्तौषधसिद्धतैला-  
न्यभ्यङ्गपानं कफमूत्रकृच्छ्रे ॥ ९ ॥  


मूत्रेण सुरया वापि कदलीस्वरसेन वा ।  
कफकृच्छ्रविनाशाय श्लक्ष्णं पिष्ट्वा त्रुटिं पिबेत् ॥ १० ॥  


तक्रेण युक्तं शितिमारकस्य  
बीजं पिबेत्कृच्छ्रविनाशहेतोः ।  
पिबेत्तथा तण्डुलधावनेन  
प्रवालचूर्णं कफमूत्रकृच्छ्रे ॥ ११ ॥  


श्वदंष्ट्रा विश्वतोयं वा कफकृच्छ्रविनाशनम् ॥ १२ ॥  


३सर्वं त्रिदोषप्रभवे तु वायोः  
स्थानानुपूर्व्या प्रसमीक्ष्य कार्यम् ।  
त्रिभ्योऽधिके प्राग्वमनं कफे स्यात्  
पित्ते विरेकः पवने तु बस्तिः ॥ १३ ॥  


बृहतीधावनीपाठायष्टीमधुकलिङ्गकाः ।  
पाचनीयो बृहत्यादिः कृच्छ्रदोषत्रयापहः ॥ १४ ॥  


तथाभिघातजे कुर्यात्सद्यो ब्रणचिकित्सितम् ।  
मूत्रकृच्छ्रे सदा चास्य कार्या वातहरी क्रिया ॥ १५ ॥  


स्वेदचूर्णक्रियाभ्यङ्गबस्तयः स्युः पुरीषजे ।  
क्वाथं गोक्षुरबीजस्य यवक्षारयुतं पिबेत् ॥ १६ ॥  


मूत्रकृच्छ्रं शकृज्जं च पीतं शीघ्रं निवारयेत् ॥ १७ ॥  


हिता क्रिया त्वश्मरिशर्करायां  
या मूत्रकृच्छ्रे कफमारुतोत्थे ॥ १८ ॥  


४लेह्यं शुक्रविबन्धोत्थे शिलाजतु समाक्षिकम् ।  
वृष्यैर्बृंहितधातोश्च विधेयाः प्रमदोत्तमाः ॥ १९ ॥  


एलाहिङ्गुयुतं क्षीरं सर्पिर्मिश्रं पिबेन्नरः ।  
मूत्रदोषविशुद्ध्यर्थं शुक्रदोषहरं च तत् ॥ २० ॥  


यन्मूत्रकृच्छ्रे विहितं तु पैत्ते  
तत्कारयेच्छोणितमूत्रकृच्छ्रे ॥ २१ ॥  


त्रिकण्टकारग्वधदर्भकाश-  
दुरालभापर्वतभेदपथ्याः ।  
निघ्नन्ति पीता मधुनाश्मरीं च  
सम्प्राप्तमृत्योरपि मूत्रकृच्छ्रम् ॥ २२ ॥  


कषायोऽतिबलामूलसाधितः सर्वकृच्छ्रजित् ॥ २३ ॥  


एलाश्मभेदकशिलाजतुपिप्पलीनां  
चूर्णानि तण्डुलजलैर्लुलितानि पीत्वा ।  
यद्वा गुडेन सहितान्यवलिह्य तानि  
चासन्नमृत्युरपि जीवति मूत्रकृच्छ्री ॥ २४ ॥  


अयोरजः श्लक्ष्णपिष्टं मधुना सह योजितम् ।  
मूत्रकृच्छ्रं निहन्त्याशु त्रिभिर्लेहैर्न संशयः ॥ २५ ॥  


सितातुल्यो यवक्षारः सर्वकृच्छ्रनिवारणः ।  
निदिग्धिकारसो वापि सक्षौद्रः कृच्छ्रनाशनः ॥ २६ ॥  


५शतावरीकाशकुशश्वदंष्ट्रा-  
विदारिकेक्ष्वामलकेषु सिद्धम् ।  


सर्पिः पयो वा सितया विमिश्रं  
कृच्छ्रेषु पित्तप्रभवेषु योज्यम् ॥ २७ ॥  


६त्रिकण्टकैरण्डकुशाद्यभीरु-  
कर्कारुकेक्षुस्वरसेन सिद्धम् ।  
सर्पिर्गुडार्धांशयुतं प्रपेयं  
कृच्छ्राश्मरीमूत्रविघातहेतोः ॥ २८ ॥  


७पुनर्नवामूलतुला दशमूलं शतावरी ।  
बला तुरगगन्धा च तृणमूलं त्रिकण्टकम् ॥ २९ ॥  


विदारीगन्धा नागाह्वगुडूच्यतिबला तथा ।  
पृथग्दशपलान्भागाञ्जलद्रोणे विपाचयेत् ॥ ३० ॥  


तेन पादावशेषेण घृतस्यार्धाढकं पचेत् ।  
मधुकं शृङ्गवेरं च द्राक्षासैन्धवपिप्पलीः ॥ ३१ ॥  


द्विपलिकाः पृथग्दद्याद्यवान्याः कुडवं तथा ।  
त्रिंशद्गुडपलान्यत्र तैलस्यैरण्डजस्य च ॥ ३२ ॥  


प्रस्थं दत्वा समालोड्य सम्यङ्मृद्वग्निना पचेत् ।  
एतदीश्वरपुत्राणां प्राग्भोजनमनिन्दितम् ॥ ३३ ॥  


राज्ञां राजसमानां च बहुस्त्रीपतयश्च ये ।  
मूत्रकृच्छ्रे कटिस्तम्भे तथा गाढपुरीषिणाम् ॥ ३४ ॥  


मेढ्रवङ्क्षणशूले च योनिशूले च शस्यते ।  
यथोक्तानां च गुल्मानां वातशोणितकाश्च ये ॥ ३५ ॥  


बल्यं रसायनं शीतं सुकुमारकुमारकम् ।  
पुनर्नवाशते द्रोणो देयोऽन्येषु तथापरः ॥ ३६ ॥  


# अधिकार ३२

१मूत्राघातान्यथादोषं मूत्रकृच्छ्रहरैर्जयेत् ।  
बस्तिमुत्तरबस्तिं च दद्यात्स्निग्धं विरेचनम् ॥ १ ॥  


कल्कमेर्वारुबीजानामक्षमात्रं ससैन्धवम् ।  
धान्याम्लयुक्तं पीत्वैव मूत्राघाताद्विमुच्यते ॥ २ ॥  


पाटल्या यावशूकाच्च पारिभद्रात्तिलादपि ।  
क्षारोदकेन मदिरां त्वगेलोषणसंयुताम् ॥ ३ ॥  


पिबेद्गुडोपदंशान्वा लिह्यादेतान्पृथक्पृथक् ।  
त्रिफलाकल्कसंयुक्तं लवणं वापि पाययेत् ॥ ४ ॥  


निदिग्धिकायाः स्वरसं पिबेद्वातान्तरस्रुतम् ।  
जले कुङ्कुमकल्कं वा सक्षौद्रमुषितं निशि ॥ ५ ॥  


सतैलं पाटलाभस्म क्षारवद्वा परिस्रुतम् ।  
सुरां सौवर्चलवतीं मूत्राघाती पिबेन्नरः ॥ ६ ॥  


दाडिमाम्बुयुतं मुख्यमेलाबीजं सनागरम् ।  
पीत्वा सुरां सलवणां मूत्रघाताद्विमुच्यते ॥ ७ ॥  


पिबेच्छिलाजतुक्वाथे गणे वीरतरादिके ।  
रसं दुरालभाया वा कषाये वासकस्य वा ॥ ८ ॥  


२त्रिकण्टकैरण्डशतावरीभिः  
सिद्धं पयो वा तृणपञ्चमूलैः ।  
गुडप्रगाढं सघृतं पयो वा  
रोगेषु कृच्छ्रादिषु शस्तमेतम् ॥ ९ ॥  


नलकुशकाशेक्षुशिफां  
क्वथितां प्रातः सुशीतलां शीताम् ।  
पिबतः प्रयाति नियतं  
मूत्रग्रह इत्युवाच कचः ॥ १० ॥  


गोधावत्या मूलं  
क्वथितं घृततैलगोरसैर्मिश्रम् ।  
पीतं निरुद्धमचिरा-  
द्भिनत्ति मूत्रस्य सङ्घातम् ॥ ११ ॥  


जलेन खदिरीबीजं मूत्राघाताश्मरीहरम् ।  
मूलं तु त्रिजटायाश्च तक्रपीतं तदर्थकृत् ॥ १२ ॥  


मूत्रे विबद्धे कर्पूरचूर्णं लिङ्गे प्रवेशयेत् ।  
शृतशीतपयोन्नाशी चन्दनं तण्डुलाम्बुना ॥ १३ ॥  


पिबेत्सशर्करं श्रेष्ठमुष्णवाते सशोणिते ।  
शीतोऽवगाह आबस्तिमुष्णवातनिवारणः ॥ १४ ॥  


कूष्माण्डकरसश्चापि पीतः सक्षारशर्करः ।  
स्त्रीणामतिप्रसङ्गेन शोणितं यस्य सिच्यते ॥ १५ ॥  


मैथुनोपरमश्चास्य बृंहणीयो हितो विधिः ।  
स्वगुप्ताफलमृद्वीकाकृष्णेक्षुरसितारजः ॥ १६ ॥  


समांशमर्धभागानि क्षीरक्षौद्रघृतानि च ।  
सर्वं सम्यग्विमथ्याक्षमानं लीढ्वा पयः पिबेत् ॥ १७ ॥  


हन्ति शुक्राशयोत्थांश्च दोषान्वन्ध्यासुतप्रदम् ।  
३चित्रकं शारिवा चैव बलाकालानुशारिवा ॥ १८ ॥  


द्राक्षा विशाला पिप्पल्यस्तथा चित्रफला भवेत् ।  
तथैव मधुकं दद्याद्दद्यादामलकानि च ॥ १९ ॥  


घृताढकं पचेदेभिः कल्कैरक्षसमन्वितैः ।  
क्षीरद्रोणे जलद्रोणे तत्सिद्धमवतारयेत् ॥ २० ॥  


शीतं परिस्रुतं चैव शर्कराप्रस्थसंयुतम् ।  
तुगाक्षीर्याश्च तत्सर्वं मतिमान्प्रतिमिश्रयेत् ॥ २१ ॥  


ततो मितं पिबेत्काले यथादोषं यथावलम् ।  
वातरेताः पित्तरेताः श्लेष्मरेताश्च यो भवेत् ॥ २२ ॥  


रक्तरेता ग्रन्थिरेताः पिबेदिच्छन्नरोगताम् ।  
जीवनीयं च वृष्यं च सर्पिरेतन्महागुणम् ॥ २३ ॥  


प्रजाहितं च धन्यं च सर्वरोगापहं शिवम् ।  
सर्पिरेतत्प्रयुञ्जाना स्त्री गर्भं लभतेऽचिरात् ॥ २४ ॥  


असृग्दोषाञ्जयेच्चैव योनिदोषांश्च संहतान् ।  
मूत्रदोषेषु सर्वेषु कुर्यादेतच्चिकित्सितम् ॥ २५ ॥  


# अधिकार ३३

१वरुणस्य त्वचं श्रेष्ठां शुण्ठीगोक्षुरसंयुताम् ।  
यवक्षारगुडं दत्वा क्वाथयित्वा पिबेद्धिताम् ॥ १ ॥  


अश्मरीं वातजां हन्ति चिरकालानुबन्धिनीम् ।  
वीरतरः सहचरी दर्भो वृक्षादनी नलः ॥ २ ॥  


गुन्द्राकाशकुशावश्मभेदमोरटटुण्टुकाः ।  
कुरुण्टिका च वशिरो वसुकः साग्निमन्थकः ॥ ३ ॥  


इन्दीवरी श्वदंष्ट्रा च तथा कापोतवक्त्रकः ।  
वीरतरादिरित्येष गणो वातविकारनुत् ॥ ४ ॥  


अश्मरीशर्करामूत्रकृच्छ्राघातरुजापहः ।  
शुण्ठ्यग्निमन्थपाषाणशिग्रुवरुणगोक्षुरैः ॥ ५ ॥  


अभयारग्वधफलैः क्वाथं कुर्याद्विचक्षणः ।  
रामठक्षारलवणचूर्णं दत्वा पिबेन्नरः ॥ ६ ॥  


अश्मरीमूत्रकृच्छ्रघ्नं पाचनं दीपनं परम् ।  
हन्यात्कोष्ठाश्रितं वातं कट्यूरुगुदमेढ्रगम् ॥ ७ ॥  


२पाषाणभेदो वसुको वशिरोऽश्मन्तकं तथा ।  
शतावरी श्वदंष्ट्रा च बृहती कण्टकारिका ॥ ८ ॥  


कपोतवक्त्रार्तगलकाञ्चनोशीरगुल्मकाः ।  
वृक्षादनीभल्लुकश्च वरुणः शाकजं फलम् ॥ ९ ॥  


यवाः कुलत्थाः कोलानि कतकस्य फलानि च ।  
उषकादिप्रतीवापमेषां क्वाथे शृतं घृतम् ॥ १० ॥  


भिनत्ति वातसम्भूतामश्मरीं क्षिप्रमेव तु ।  
क्षारान्यवागूः पेयाश्च कषायाणि पयांसि च ।  
भोजनानि च कुर्वीत वर्गेऽस्मिन्वातनाशने ॥ ११ ॥  


३उषकं सैन्धवं हिङ्गुकाशीसद्वयगुग्गुलुः ।  
शिलाजतु तुत्थकं च उषकादिरुदाहृतः ॥ १२ ॥  


उषकादिः कफं हन्ति गणो मेदोविशोधनः ।  
अश्मरीशर्करामूत्रशूलघ्नः कफगुल्मनुत् ॥ १३ ॥  


४कुशः काशः शरो गुल्म इत्करो मोरटोऽश्मभित् ।  
दर्भो विदारी वाराही शालिमूलं त्रिकण्टकः ॥ १४ ॥  


भल्लूकः पाटली पाठा पत्तूरोऽथ कुरुण्टिकाः ।  
पुनर्नवे शिरीषश्च क्वथितास्तेषु साधितम् ॥ १५ ॥  


घृतं शिलाह्वमधुकं बीजैरिन्दीवरस्य च ।  
त्रपुषैर्वारुकाणां वा बीजैश्चावापितं शृतम् ॥ १६ ॥  


भिनत्ति पित्तसम्भूतामश्मरीं क्षिप्रमेव तु ।  
क्षारान्यवागूः पेयाश्च कषायाणि पयांसि च ।  
भोजनानि च कुर्वीत वर्गेऽस्मिन्पित्तनाशने ॥ १७ ॥  


५गणे वरुणकादौ च गुग्गुल्वेलाहरेणुभिः ।  
कुष्ठमुस्ताह्वमरिचचित्रकैः ससुराह्वयैः ॥ १८ ॥  


एतैः सिद्धमजासर्पिरुषकादिगणेन च ।  
भिनत्ति कफसम्भूतामश्मरीं क्षिप्रमेव तु ॥ १९ ॥  


क्षारान्यवागूः पेयाश्च कषायाणि पयांसि च ।  
भोजनानि प्रकुर्वीत वर्गेऽस्मिन्कफनाशने ॥ २० ॥  


तरुणार्तगलः शिग्रुतर्कारीमधुशिग्रुकाः ।  
मेषशृङ्गीकरञ्जौ च बिम्ब्यग्निमन्थमोरटाः ॥ २१ ॥  


शैरियौ शिरीषो दर्भो वरी वसुकचित्रकौ ।  
बिल्वं चैवाजशृङ्गी च बृहतीद्वयमेव च ॥ २२ ॥  


वरुणादिगणो ह्येष कफमेदोनिवारणः ।  
विनिहन्ति शिरःशूलं गुल्माद्यन्तरविद्रधीन् ॥ २३ ॥  


६वरुणत्वक्कषायं तु पीतं च गुडसंयुतम् ।  
अश्मरीं पातयत्याशु बस्तिशूलनिवारणम् ॥ २४ ॥  


यवक्षारं गुडोन्मिश्रं पिबेत्पुष्पफलोद्भवम् ।  
रसं मूत्रविबन्धघ्नं शर्काश्मरिविनाशनम् ॥ २५ ॥  


पिबेद्वरुणमूलत्वक्क्वाथं तत्कल्कसंयुतम् ।  
क्वाथश्च शिग्रुमूलोत्थः कदुष्णोऽश्मरिघातनः ॥ २६ ॥  


नागरवारुणगोक्षुर-  
पाषाणभेदकपोतवल्कजः क्वाथः ।  
गुडयावशूकमिश्रः  
पीतो हन्त्यश्मरीमुग्राम् ॥ २७ ॥  


वरुणत्वक्शिलाभेदशुण्ठीगोक्षुरकैः कृतः ।  
कषायः क्षारसंयुक्तः शर्करां च भिनत्त्यपि ॥ २८ ॥  


श्वदंष्ट्रैरण्डपत्राणि नागरं वरुणत्वचम् ।  
एतत्क्वाथवरं प्रातः पिबेदश्मरिभेदनम् ॥ २९ ॥  


मूलं श्वदंष्ट्राक्षुरकोरुबूकात्  
क्षीरेण पिष्टं बृहतीद्वयाच्च ।  
आलोड्य दघ्ना मधुरेण पेयं  
दिनानि सप्ताश्मरिभेदनार्थम् ॥ ३० ॥  


पक्वेक्ष्वाकुरसः क्षारः सितायुक्तोऽश्मरीहरः ॥ ३१ ॥  


पाषाणरोगपीडां सौवर्चलयुक्ता सुरा जयति ।  
तद्वन्मधुदुग्धयुक्ता त्रिरात्रं तिलनालभूतिश्च ॥ ३२ ॥  


७एलोपकुल्यामधुकाश्मभेद-  
कौन्तीश्वदंष्ट्रावृषकोरुबूकैः ।  
क्वाथं पिबेदश्मजतुप्रगाढं  
सशर्करे साश्मरिमूत्रकृच्छ्रे ॥ ३३ ॥  


८त्रिकण्टकस्य बीजानां चूर्णं माक्षिकसंयुतम् ।  
अविक्षीरेण सप्ताहं पिबेदश्मरिनाशनम् ।  
शुक्राश्मर्यां तु सामान्यो विधिरश्मरिनाशनः ॥ ३४ ॥  


९पाषाणभेदं वृषकं श्वदंष्ट्रा-  
पाठाभयाव्योषशठीनिकुम्भाः ।  
हिंस्राखराश्वासितिमारकाणा-  
मेर्वारुकाच्च त्रपुषाच्च बीजम् ॥ ३५ ॥  


उपकुञ्चिकाहिङ्गुसवेतसाम्लं  
स्याद्द्वे बृहत्यौ हपुषा वचा च ।  
चूर्णं पिबेदश्मरिभेदि पक्वं  
सर्पिश्च गोमूत्रचतुर्गुणं तैः ॥ ३६ ॥  


१०कुलत्थसिन्धूत्थविडङ्गसारं  
सशर्करं शीतलियावशूकम् ।  
बीजानि कूष्माण्डकगोक्षुराभ्यां  
घृतं पचेन्ना वरुणस्य तोये ॥ ३७ ॥  


दुःसाध्यसर्वाश्मरिमूत्रकृच्छ्रं  
मूत्राभिघातं च समूत्रबन्धम् ।  
एतानि सर्वाणि निहन्ति शीघ्रं  
प्ररूढवृक्षानिव वज्रपातः ॥ ३८ ॥  


११शरादिपञ्चमूल्या वा कषायेण पचेद्धृतम्  
प्रस्थं गोक्षुरकल्केन सिद्धमद्यात्सशर्करम् ।  
अश्मरीमूत्रकृच्छ्रघ्नं रेतोमार्गरुजापहम् ॥ ३९ ॥  


१२वरुणस्य तुलां क्षुण्णां जलद्रोणे विपाचयेत् ।  
पादशेषं परिस्राव्य घृतप्रस्थं विपाचयेत् ॥ ४० ॥  


वरुणं कदली बिल्वं तृणजं पञ्चमूलकम् ।  
अमृतां चाश्मजं देयं बीजं च त्रपुषोद्भवम् ॥ ४१ ॥  


शतपर्वतिलक्षारं पलाशक्षारमेव च ।  
यूथिकायाश्च मूलानि कार्षिकाणि समावपेत् ॥ ४२ ॥  


अस्य मात्रां पिबेज्जन्तुर्देशकालाद्यपेक्षया ।  
जीर्णे तस्मिन्पिबेत्पूर्वं गुडं जीर्णं तु मस्तुना ।  
अश्मरीं शर्करां चैव मूत्रकृच्छ्रं च नाशयेत् ॥ ४३ ॥  


१३ब्रध्नाधिकारे यत्तैलं सैन्धवाद्यं प्रकीर्तितम् ।  
तत्तैलं द्विगुणक्षीरं पचेद्वीरतरादिना ॥ ४४ ॥  


क्वाथेन पूर्वकल्केन साधितं तु भिषग्वरैः ।  
एतत्तैलवरं श्रेष्ठमश्मरीणां विनाशनम् ॥ ४५ ॥  


मूत्राघाते मूत्रकृच्छ्रे पिच्छिते मथिते तथा ।  
भग्ने श्रमाभिपन्ने च सर्वथैव प्रशस्यते ॥ ४६ ॥  


१४त्वक्पत्रमूलपुष्पस्य वरुणात्सत्रिकण्टकात् ।  
कषायेण पचेत्तैलं बस्तिना स्थापनेन च ।  
शर्कराश्मरिशूलघ्नं मूत्रकृच्छ्रनिवारणम् ॥ ४७ ॥  


१५शल्यवित्तामशाम्यन्तीं प्रत्याख्याय समुद्धरेत् ।  
पायुक्षिप्ताङ्गुलीभ्यां तु गुदमेढ्रान्तरे गताम् ॥ ४८ ॥  


सेवन्याः सव्यपार्श्वे च यवमात्रं विमुच्य तु ।  
व्रणं कृत्वाश्मरीमात्रं कर्षेत्तां शस्त्रकर्मवित् ॥ ४९ ॥  


भिन्ने तु बस्तौ दुर्ज्ञानान्मृत्युः स्यादश्मरीं विना ।  
निःशेषामश्मरीं कुर्याद्बस्तौ रक्तं च निर्हरेत् ॥ ५० ॥  


हृताश्मरीकदुष्णाम्भो गाहयेद्भोजयेच्च तम् ।  
गुडं मूत्रविशुद्ध्यर्थं मध्वाज्याक्तव्रणं ततः ॥ ५१ ॥  


दद्यात्साज्यां त्र्यहं पेयां साधितां मूत्रशोधिभिः ।  
आदशाहं ततो दद्यात्पयसा मृदुनोदनम् ॥ ५२ ॥  


स्वेदयेद्यवमध्वाढ्यं कषायैः क्षालयेद्व्रणम् ।  
प्रपौण्डरीकमञ्जिष्ठायष्टिलोध्रैश्च लेपयेत् ॥ ५३ ॥  


एतैश्च सलिलैः सिद्धं घृतमभ्यञ्जने हितम् ।  
अप्रशान्ते तु सप्ताहाद्व्रणे दाहोऽपि चेष्यते ॥  
दैवान्नाभ्यां तु या लग्ना तां विपाट्यापकर्षयेत् ॥ ५४ ॥  


# अधिकार ३४

१श्यामाककोद्रवोद्दालगोधूमचणकाढकी ।  
कुलत्थाश्च हिता भोज्ये पुराणमेहिनां सदा ॥ १ ॥  


जाङ्गलं तिक्तशाकानि यवान्नं च तथा मधु ।  
पारिजातजयानिम्बवह्निगायत्रिणां पृथक् ॥ २ ॥  


पाठायाः सागुरोः पीता द्वयस्य शारदस्य च ।  
जलेक्षुमद्यसिकतां शनैर्लवणपिष्टकान् ।  
सान्द्रमेहान्क्रमाद्घ्नन्ति अष्टौ क्वाथाः समाक्षिकाः ॥ ३ ॥  


दूर्वाकशेरुपूतीकपुम्भीकल्वव?शैवलम् ।  
जलेन क्वथितं पीतं शुक्रमेहहरं परम् ॥ ४ ॥  


त्रिफलारग्वधद्राक्षाकषायो मधुसंयुतः ।  
पीतो निहन्ति फेनाख्यं प्रमेहं नियतं नृणाम् ॥ ५ ॥  


२लोध्राभयाकट्फलमुस्तकानां  
विडङ्गपाठार्जुनधन्वनानाम् ।  
कदम्बशालार्जुनदीप्यकानां  
बिडङ्गदार्वीधवशल्लकीनाम् ॥ ६ ॥  


चत्वार एते मधुना कषायाः  
कफप्रमेहेषु निषेवणीयाः ॥ ७ ॥  


अश्वत्थाच्चतुरङ्गुल्या न्यग्रोधादेः फलत्रिकात् ।  
सजिङ्गिरक्तसाराच्च क्वाथाः पञ्च समाक्षिकाः ॥ ८ ॥  


नीलदरिद्रफेनाख्यक्षारमञ्जिष्ठकाह्वयान् ।  
मेहान्हन्युः क्रमादेते सक्षौद्रो रक्तमेहनुत् ।  
क्वाथः खर्जूरकाश्मर्यतिन्दुकास्थ्यमृताकृतः ॥ ९ ॥  


लोध्रार्जुनोशीरकुचन्दनाना-  
मरिष्टसेव्यामलकाभयानाम् ।  
धात्र्यर्जुनारिष्टकवत्सकानां  
नीलोत्पलैलातिनिशार्जुनानाम् ॥ १० ॥  


चत्वार एते विहिताः कषायाः  
पित्ते प्रमेहे मधुसम्प्रयुक्ताः ॥ ११ ॥  


३छिन्नावह्निकषायेण पाठाकुटजरामठम् ।  
तिक्तां कुष्ठं च सञ्चूर्ण्य सर्पिर्मेहे पिबेन्नरः ॥ १२ ॥  


कदरखदिरपूगक्वाथं क्षौद्राह्वये पिबेत् ।  
अग्निमन्थकषायं तु वसामेहे प्रयोजयेत् ॥ १३ ॥  


पाठाशिरीषदुस्पर्शमूर्वाकिंशुकतिन्दुकम् ।  
कपित्थानां भिषक्क्वाथं हस्तिमेहे प्रयोजयेत् ॥ १४ ॥  


कम्पिल्लसप्तच्छदशालजानि  
विभीतरौहीतककौटजानि ।  
कपित्थपुष्पाणि च चूर्णितानि  
क्षौद्रेण लिह्यात्कफपित्तमेही ॥ १५ ॥  


सर्वमेहहरा धात्र्या रसः क्षौद्रनिशायुतः ।  
कपायस्त्रिफलादारुमुस्तकैरथवा कृतः ॥ १६ ॥  


फलत्रिकं दारुनिशां विशालां  
मुस्तं च निःक्वाथ्य निशांशकल्कम् ।  
पिबेत्कषायं मधुसम्प्रयुक्तं  
सर्वेषु मेहेषु समुत्थितेषु ॥ १७ ॥  


४कटङ्कटेरीमधुकत्रिफलाचित्रकैः समैः ।  
सिद्धः कषायः पातव्यः प्रमेहाणां विनाशनः ॥ १८ ॥  


त्रिफलादारुदार्व्यब्दक्वाथः क्षौद्रेण मेहहा ।  
कुटजाशनदार्व्यब्दफलत्रयभवोऽथवा ॥ १९ ॥  


त्रिफलालोहशिलाजतुपथ्याचूर्णं च लीढमेकैकम् ।  
मधुनामरास्वरस इव सर्वान्मेहान्निरस्यति ॥ २० ॥  


शालमुष्कककम्पिल्लकल्कमक्षसमं पिबेत् ।  
धात्रीरसेन सक्षौद्रं सर्वमेहहरं परम् ॥ २१ ॥  


५न्यग्रोधोदुम्बराश्वत्थस्योनाकारग्वधाशनम् ।  
आम्रजम्बूकपित्थं च प्रियालं ककुभं धवम् ॥ २२ ॥  


मधुको मधुकं लोध्रं वरुणं पारिभद्रकम् ।  
पटोलं मेषशृङ्गी च दन्ती चित्रकमाढकी ॥ २३ ॥  


करञ्जत्रिफलाशक्रभल्लातकफलानि च ।  
एतानि समभागानि श्लक्ष्णचूर्णानि कारयेत् ॥ २४ ॥  


न्यग्रोधाद्यमिदं चूर्णं मधुना सह लेहयेत् ।  
फलत्रयरसं चानु पिबेन्मूत्रं विशुध्यति ॥ २५ ॥  


एतेन विंशतिर्मेहा मूत्रकृच्छ्राणि यानि च ।  
प्रशमं यान्ति योगेन पीडका न च जायते ।  
न्यग्रोधाद्यमिदं त्वत्र चाम्रजम्ब्वस्थि गृह्यते ॥ २६ ॥  


६त्रिकण्टकाश्मन्तकसोमवल्कै-  
र्भल्लातकैः सातिविषैः सलोध्रैः ।  
वचापटोलार्जुननिम्बमुस्तै-  
र्हरिद्रया दीप्यकपद्मकैश्च ॥ २७ ॥  


मञ्जिष्ठपाठागुरुचन्दनैश्च  
सर्वैः समस्तैः कफवातजेषु ।  
मेहेषु तैलं विपचेद्धृतं तु  
पित्तेषु मिश्रं त्रिषु लक्षणेषु ॥ २८ ॥  


७कफमेहहरक्वाथसिद्धं सर्पिः कफे हितम् ।  
पित्तमेहघ्ननिर्यूहसिद्धं पित्ते हितं घृतम् ॥ २९ ॥  


दशमूलं करञ्जौ द्वौ देवदारु हरीतकी ।  
वर्षाभूर्वरुणो दन्ती चित्रकं सपुनर्नवम् ॥ ३० ॥  


सुधानीपकदम्बाश्च बिल्वभल्लातकानि च ।  
शठी पुष्करमूलं च पिप्पलीमूलमेव च ॥ ३१ ॥  


पृथग्दशपलान्भागांस्ततस्तोयार्मणे पचेत् ।  
यवकोलकुलत्थानां प्रस्थं प्रस्थं च दापयेत् ।  
तेन पादावशेषेण घृतप्रस्थं विपाचयेत् ॥ ३२ ॥  


निचुलं त्रिफला भार्गी रोहिषं गजपिप्पली ।  
शृङ्गवेरं विडङ्गानि वचा कम्पिल्लकं तथा ॥ ३३ ॥  


गर्भेणानेन तत्सिद्धं पाययेत्तु यथाबलम् ।  
एतद्धान्वन्तरं नाम विख्यातं सर्पिरुत्तमम् ॥ ३४ ॥  


कुष्ठं गुल्मं प्रमेहांश्च श्वयथुं वातशोणितम् ।  
प्लीहोदरं तथार्शांसि विद्रधिं पिडकाश्च याः ।  
अपस्मारं तथोन्मादं सर्पिरेतन्नियच्छति ॥ ३५ ॥  


पृथक्तोयार्मणे तत्र पचेद्द्रव्याच्छतं शतम् ।  
शतत्रयाधिके तोयमुत्सर्गक्रमतो भवेत् ॥ ३६ ॥  


८त्रिकटु त्रिफलाचूर्णतुल्ययुक्तं तु गुग्गुलुम् ।  
गोक्षुरक्वाथसंयुक्तं गुटिकां कारयेद्भिपक् ॥ ३७ ॥  


दोषकालबलापेक्षी भक्षयेच्चानुलोमिकीम् ।  


न चात्र परिहारोऽस्ति कर्म कुर्याद्यथेप्सितम् ।  
प्रमेहान्मूत्रघातांश्च बालरोगोदरं जयेत् ॥ ३८ ॥  


९शालसारादितोयेन भावितं यच्छिलाजतु ।  
पिबेत्तेनैव संशुद्धदेहः पिष्टं यथाबलम् ॥ ३९ ॥  


जाङ्गलानां रसैः सार्धं तस्मिञ्जीर्णे च भोजनम् ।  
कुर्यादेवं तुलां यावदुपयुञ्जीत मानवः ॥ ४० ॥  


मधुमेहं विहायासौ शर्करामश्मरीं तथा ।  
वपुर्वर्णबलोपेतः शतं जीवत्यनामयः ॥ ४१ ॥  


१०विडङ्गत्रिफलामुस्तैः कणया नागरेण च ।  
जीरकाभ्यां युतो हन्ति प्रमेहानतिदुस्तरान् ।  
लौहो मूत्रविकारांश्च सर्वमेव न संशयः ॥ ४२ ॥  


११माक्षिकं धातुमप्येवं युञ्ज्यात्तस्याप्ययं गुणः ।  
शालसारादिवर्गस्य क्वाथे तु घनतां गते ॥ ४३ ॥  


दन्तीलोध्रशिवाकान्तलौहताम्ररजः क्षिपेत् ।  
घनीभूतमदग्धं च प्राश्य मेहान्व्यपोहति ॥ ४४ ॥  


व्यायामजातमखिलं भजन्मेहान्व्यपोहति ।  
पादत्रच्छत्ररहितो भैक्षाशी मुनिवद्यतः ॥ ४५ ॥  


योजनानां शतं गच्छेदधिकं वा निरन्तरम् ।  
मेहाञ्जेतुं बलेनापि नीवारामलकाशनः ॥ ४६ ॥  


शराविकाद्याः पीडकाः साधयेच्छोथवद्भिषक् ।  
पक्वाश्चिकित्सेद्व्रणवत्तासां पाने प्रशस्यते ॥ ४७ ॥  


क्वाथं वनस्पतेर्बास्तं मूत्रं च व्रणशोधनम् ।  
एलादिकेन कुर्वीत तैलं च व्रणरोपणम् ॥ ४८ ॥  


आरग्वधादिना कुर्यात्क्वाथमुद्वर्तनानि च ।  
शालसारादिसेकं च भोज्यादिं च कणादिना ॥ ४९ ॥  


सौवीरकं सुरां शुक्तं तैलं क्षीरं घृतं गुडम् ।  
अम्लेक्षुरसपिष्टान्नानूपमांसानि वर्जयेत् ॥ ५० ॥  


# अधिकार ३५

१श्रमचिन्ताव्यवायाध्वक्षौद्रजागरणप्रियः ।  
हन्त्यवश्यमतिस्थौल्यं यवश्यामाकभोजनः ॥ १ ॥  


अस्वापं च व्यवायं च व्यायामं चिन्तनानि च ।  
स्थौल्यमिच्छन्परित्यक्तुं क्रमेणातिप्रवर्धयेत् ॥ २ ॥  


प्रातर्मधुयुतं वारि सेवितं स्थौल्यनाशनम् ।  
उष्णमन्नस्य मण्डं वा पिबन्कृशतनुर्भवेत् ॥ ३ ॥  


सचव्यजीरकव्योषहिङ्गुसौवर्चलानलाः ।  
मस्तुना शक्तवः पीता मेदोघ्ना वह्निदीपनाः ॥ ४ ॥  


विडङ्गनागरक्षारकाललोहरजो मधु ।  
यवामलकचूर्णं तु प्रयोगः स्थौल्यनाशनः ॥ ५ ॥  


२व्योषं विडङ्गशिग्रूणि त्रिफलां कटुरोहिणीम् ।  
बृहत्यौ द्वे हरिद्रे द्वे पाठामतिविषां स्थिराम् ॥ ६ ॥  


हिङ्गुकेबूकमूलानि यमानीधान्यचित्रकम् ।  
सौवर्चलमजाजीं च हपुषां चेति चूर्णयेत् ॥ ७ ॥  


चूर्णतैलघृतक्षौद्रभागाः स्युर्मानतः समाः ।  
शक्तूनां षोडशगुणो भागः सन्तर्पणं पिबेत् ॥ ८ ॥  


प्रयोगात्तस्य शाम्यन्ति रोगाः सन्तर्पणोत्थिताः ।  
प्रमेहा मूढवाताश्च कुष्ठान्यर्शांसि कामलाः ॥ ९ ॥  


प्लीहपाण्ड्वामयः शोथो मूत्रकृच्छ्रमरोचकः ।  
हृद्रोगो राजयक्ष्मा च कासश्वासौ गलग्रहाः ॥ १० ॥  


क्रिमयो ग्रहणीदोषाः श्वैत्र्यं स्थौल्यमतीव च ।  
नराणां दीप्यते चाग्निः स्मृतिर्बुद्धिश्च जायते ॥ ११ ॥  


३वदरीपत्रकल्केन पेया काञ्जिकसाधिता ।  
स्थौल्यनुत्स्यात्साग्निमन्थरसं वापि शिलाजतु ॥ १२ ॥  


अमृतात्रुटिवेल्लवत्सकं  
कलिङ्गपथ्यामलकानि गुग्गुलुः ।  
क्रमवृद्धमिदं मधुप्लुतं  
पिडकास्थौल्यभगन्दरं जयेत् ॥ १३ ॥  


४व्योषाग्नित्रिफलामुस्तविडङ्गैर्गुग्गुलुं समम् ।  
खादन्सर्वाञ्जयेद्व्याधीन्मेदःश्लेष्मामवातजान् ॥ १४ ॥  


५गुग्गुलुस्तालमूली चत्रिफला खदिरं वृषम् ।  
त्रिवृतालम्बुषा स्नुक्च निर्गुण्डी चित्रकं तथा ॥ १५ ॥  


एषां दशपलान्भागांस्तोये पञ्चाढके पचेत् ।  
पादशेषं ततः कृत्वा कषायमवतारयेत् ॥ १६ ॥  


पलद्वादशकं देयं तीक्ष्णलौहं सुचूर्णितम् ।  
पुराणसर्पिषः प्रस्थं शर्कराष्टपलोन्मितम् ॥ १७ ॥  


पचेत्ताम्रमये पात्रे सुशीते चावतारिते ।  
प्रस्थार्धं माक्षिकं देयं शिलाजतु पलद्वयम् ॥ १८ ॥  


एला त्वक्च पलार्धं च विडङ्गानि पलद्वयम् ।  
मरिचं चाञ्जनं कृष्णाद्विपलं त्रिफलान्वितम् ॥ १९ ॥  


पलद्वयं तु काशीसं सूक्ष्मचूर्णीकृतं बुधैः ।  
चूर्णं दत्त्वा सुमथितं स्निग्धे भाण्डे निधापयेत् ॥ २० ॥  


ततः संशुद्धदेहस्तु भक्षयेदक्षमात्रकम् ।  
अनुपानं पिबेत्क्षीरं जाङ्गलानां रसं तथा ॥ २१ ॥  


वातश्लेष्महरं श्रेष्ठं कुष्ठमेहोदरापहम् ।  
कामलां पाण्डुरोगं च श्वयथुं सभगन्दरम् ॥ २२ ॥  


मूर्च्छामोहविषोन्मादगराणि विविधानि च ।  
स्थूलानां कर्षणं श्रेष्ठं मेदुरे परमौषधम् ॥ २३ ॥  


कर्षयेच्चातिमात्रेण कुक्षिं पातालसन्निभम् ।  
बल्यं रसायनं मेध्यं वाजीकरणमुत्तमम् ॥ २४ ॥  


श्रीकरं पुत्रजननं वलीपलितनाशनम् ।  
नाश्नीयात्कदलीकन्दं काञ्जिकं करमर्दकम् ।  
करीरं कारवेल्लं च षट् ककाराणि वर्जयेत् ॥ २५ ॥  


६त्रिफलातिविषामूर्वात्रिवृच्चित्रकवासकैः ।  
निम्बारग्वधषट्ग्रन्थासप्तपर्णनिशाद्वयैः ॥ २६ ॥  


गुडूचीन्द्रसुराकृष्णाकुष्टसर्षपनागरैः ।  
तैलमेभिः समं पक्वं सुरसादिरसाप्लुतम् ॥ २७ ॥  


पानाभ्यञ्जनगण्डूषनस्यबस्तिषु योजितम् ।  
स्थूलतालस्य कण्ड्वादीञ्जयेत्कफकृतान्गदान् ॥ २८ ॥  


७शिरीषलामज्जकहेमलोध्रै-  
स्त्वग्दोषसंस्वेदहरः प्रहर्षः ।  
पत्राम्बुलौहाभयचन्दनानि  
शरीरदौर्गन्ध्यहरः प्रदेहः ॥ २९ ॥  


वासादलरसो लेपाच्छङ्खचूर्णेन संयुतः ।  
बिल्वपत्ररसैर्वापि गात्रदौर्गन्ध्यनाशनः ॥ ३० ॥  


हरीतकीलोध्रमरिष्टपत्रं  
चूतत्वचो दाडिमवल्कलं च ।  
एषोऽङ्गरागः कथितोऽङ्गनानां  
जङ्घाकषायश्च नराधिपानाम् ॥ ३१ ॥  


दलजललघुमलयभव-  
विलेपनं हरति देहदौर्गन्ध्यम् ।  
विमलारणालसहितं  
पीतमिवालम्बुषाचूर्णम् ॥ ३२ ॥  


गोमूत्रपिष्टं विनिहन्ति कुष्ठं  
वर्णोज्ज्वलं गोपयसा च युक्तम् ।  
कक्षादिदौर्गन्ध्यहरं पयोभिः  
शस्तं वशीकृद्रजनीद्वयेन ॥ ३३ ॥  


चिञ्चापत्रस्वरसम्रदितं कक्षादियोजितं जयति ।  
दग्धहरिद्रोद्वर्तनमचिराद्देहस्य दौर्गन्ध्यम् ॥ ३४ ॥  


हस्तपादश्रुतौ योज्यं गुग्गुलुं पञ्चतिक्तकम् ।  
अथवा पञ्चतिक्ताख्यं घृतं खादेदतन्द्रितः ॥ ३५ ॥  


# अधिकार ३६

१उदरे दोषसम्पूर्णे कुक्षौ मन्दो यतोऽनलः ।  
तस्माद्भोज्यानि योज्यानि दीपनानि लघूनि च ॥ १ ॥  


रक्तशालीन्यवान्मुद्गाञ्जाङ्गलांश्च मृगद्विजान् ।  
पयोमूत्रासवारिष्टमधुशीधु तथा पिबेत् ॥ २ ॥  


वातोदरं बलवतः पूर्वं स्नेहैरुपाचरेत् ।  
स्निग्धाय स्वेदिताङ्गाय दद्यात्स्नेहविरेचनम् ॥ ३ ॥  


हृते दोषे परिम्लानं वेष्टयेद्वाससोदरम् ।  
तथास्यानवकाशत्वाद्वायुना ध्मापयेत्पुनः ॥ ४ ॥  


दोषातिमात्रोपचारात्स्रोतोमार्गनिरोधनात् ।  
सम्भवत्युदरं तस्मान्नित्यमेनं विरेचयेत् ॥ ५ ॥  


विरिक्ते च यथादोषहरैः पेया शृता हिता ।  
वातोदरी पिबेत्तक्रं पिप्पलीलवणान्वितम् ॥ ६ ॥  


शर्करामरिचोपेतं स्वादु पित्तोदरी पिबेत् ।  
यमानीसैन्धवाजाजीव्योपयुक्तं कफोदरी ॥ ७ ॥  


२पिबेन्मधुयुतं तक्रं व्यक्ताम्लं नातिपेलवम् ।  
मधुतैलवचाशुण्ठीशताह्वाकुष्ठसैन्धवैः ॥ ८ ॥  


युक्तं प्लीहोदरी जातं सव्योषं तु दकोदरी ।  
बद्धोदरी तु हपुषादीप्यकाजाजिसैन्धवैः ॥ ९ ॥  


पिबेच्छिद्रोदरी तक्रं पिप्पलीक्षौद्रसंयुतम् ।  
त्र्यूषणक्षारलवणैर्युक्तं तु निचयोदरी ॥ १० ॥  


गौरवारोचकार्तानां समन्दाग्न्यतिसारिणाम् ।  
तक्रं वातकफार्तानाममृतत्वाय कल्प्यते ॥ ११ ॥  


वातोदरे पयोऽभ्यासो निरूहो दशमूलकः ।  
सोदावर्ते वातघ्नाम्लशृतैरण्डानुवासनः ॥ १२ ॥  


३सामुद्रसौवर्चलसैन्धवानि  
क्षारं यवानामजमोदकं च ।  
सपिप्पलीचित्रकशृङ्गवेरं  
हिङ्गु बिडं चेति समानि कुर्यात् ॥ १३ ॥  


एतानि चूर्णानि घृतप्लुतानि  
भुञ्जीत पूर्वं कवलं प्रशस्तम् ।  
वातोदरं गुल्ममजीर्णभुक्तं  
वायुप्रकोपं ग्रहणीं च दुष्टाम् ॥ १४ ॥  


अर्शांसि दुष्टानि च पाण्डुरोगं  
भगन्दरं चेति निहन्ति सद्यः ॥ १५ ॥  


४पित्तोदरे तु बलिनं पूर्वमेव विरेचयेत् ।  
अनुवास्याबलं क्षीरबस्तिशुद्धं विरेचयेत् ॥ १६ ॥  


पयसा सत्रिवृत्कल्केनोरुबूकशृतेन वा ।  
शातलात्रायमाणाभ्यां शृतेनारग्वधेन वा ॥ १७ ॥  


कफादुदरिणं शुद्धं कटुक्षारान्नभोजितम् ।  
मूत्रारिष्टायस्कृतिभिर्योजयेच्च कफापहैः ॥ १८ ॥  


सन्निपातोदरे सर्वां यथोक्तां कारयेत्क्रियाम् ।  
प्लीहोदरे प्लीहहरं कर्मोदरहरं तथा ॥ १९ ॥  


स्विन्नाय बद्धोदरिणे मूत्रं तीक्ष्णौषधान्वितम् ।  
सतैलं लवणं दद्यान्निरूहं सानुवासनम् ॥ २० ॥  


परिस्रंसीनि चान्नानि तीक्ष्णं चैव विरेचनम् ।  
छिद्रोदरमृते स्वेदाच्छ्लेष्मोदरवदाचरेत् ॥ २१ ॥  


जातं जातं जलं स्राव्यं शास्त्रोक्तं शस्त्रकर्म च ।  
जलोदरे विशेषेण द्रवसेवां विवर्जयेत् ॥ २२ ॥  


देवदारुपलाशार्कहस्तिपिप्पलिशिग्रुकैः ।  
साश्वगन्धैः सगोमूत्रैः प्रदिह्यादुदरं शनैः ॥ २३ ॥  


मूत्राण्यष्टावुदरिणां सेके पाने च योजयेत् ।  
स्नुहीपयोभावितानां पिप्पलीनां पयोऽशनः ॥ २४ ॥  


सहस्रं च प्रयुञ्जीत शक्तितो जठरामयी ।  
शिलाजतूनां मूत्राणां गुग्गुलोस्त्रैफलस्य च ॥ २५ ॥  


स्नुहीक्षीरप्रयोगश्च शमयत्युदरामयम् ।  
स्नुक्पयसा परिभाविततण्डुलचूर्णैर्निर्मितः पूतः ॥ २६ ॥  


उदरमुदारं हिंस्याद्योगोऽयं सप्तरात्रेण ।  
पिप्पलीवर्धमानं वा कल्पदृष्टं प्रयोजयेत् ॥ २७ ॥  


जठराणां विनाशाय नास्ति तेन समं भुवि ।  


५पटोलमूलं रजनी विडङ्गं त्रिफलात्वचम् ॥ २८ ॥  


कम्पिल्लकं नीलिनीं च त्रिवृतां चेति चूर्णयेत् ।  
षडाद्यान्कार्षिकानन्त्यांस्त्रींश्च द्वित्रिचतुर्गुणान् ॥ २९ ॥  


कृत्वा चूर्णं ततो मुष्टिं गवां मूत्रेण ना पिवेत् ।  
विरिक्तो जाङ्गलरसैर्भुञ्जीत मृदुमोदनम् ॥ ३० ॥  


मण्डं पेयां च पीत्वा च सव्योषं षडहः पयः ।  
शृतं पिबेत्तु तच्चूर्णं पिबेदेवं पुनः पुनः ॥ ३१ ॥  


हन्ति सर्वोदराण्येतच्चूर्णं जातोदकान्यपि ।  
कामलां पाण्डुरोगं च श्वयथुं चापकर्षति ॥ ३२ ॥  


६यमानी हपुषा धान्यं त्रिफला सोपकुञ्चिका ।  
कारवी पिप्पलीमूलमजगन्धा शठी वचा ॥ ३३ ॥  


शताह्वा जीरकं व्योषं स्वर्णक्षीरी सचित्रकम् ।  
द्वौ क्षारौ पौष्करं मूलं कुष्टं लवणपञ्चकम् ॥ ३४ ॥  


विडङ्गं च समांशानि दन्त्या भागत्रयं तथा ।  
त्रिवृद्विशाले द्विगुणे शातला स्याच्चतुर्गुणाः ॥ ३५ ॥  


एष नारायणो नाम चूर्णो रोगगणापहः ।  
नैनं प्राप्याभिवर्धन्ते रोगा विष्णुमिवासुराः ॥ ३६ ॥  


तक्रेणोदरिभिः पेयो गुल्मिभिर्वदराम्बुना ।  
आनद्धवाते सुरया वातरोगे प्रसन्नया ॥ ३७ ॥  


दधिमण्डेन विट्सङ्गे दाडिमाम्बुभिरर्शसि ।  
परिकर्ते च वृक्षाम्लैरुष्णाम्बुभिरजीर्णके ॥ ३८ ॥  


भगन्दरे पाण्डुरोगे कासे श्वासे गलग्रहे ।  
हृद्रोगे ग्रहणीदोषे कोष्ठे मन्दानले ज्वरे ॥ ३९ ॥  


दंष्ट्राविषे मूलविषे सगरे कृत्रिमे विषे ।  
यथार्हं स्निग्धकोष्ठेन पेयमेतद्विरेचनम् ॥ ४० ॥  


७दन्तीवचा गवाक्षी च शङ्खिनी तिल्लकं त्रिवृत् ।  
गोमूत्रेण पिबेत्कल्कं जठरामयनाशनम् ॥ ४१ ॥  


सक्षीरं माहिपं मूत्रं निराहारः पिबेन्नरः ।  
शाम्यत्यनेन जठरं सप्ताहादिति निश्चयः ॥ ४२ ॥  


गवाक्षीशङ्खिनीदन्तीनीलिनीकल्कसंयुतम् ।  
सर्वोदरविनाशय गोमूत्रं पातुमाचरेत् ॥ ४३ ॥  


अर्कपत्रं सलवणमन्तर्धूमं दहेत्ततः ।  
मस्तुना तत्पिबेत्क्षीरं गुल्मप्लीहोदरापहम् ॥ ४४ ॥  


पीतः प्लीहोदरं हन्यात्पिप्पलीमरिचान्वितः ।  
अम्लवेतससंयुक्तः शिग्रुक्वाथः ससैन्धवः ॥ ४५ ॥  


गृहीत्वा यस्य सञ्ज्ञा?पाठयित्वेन्द्रवारुणीमूलम् ।  
प्रक्षिप्यते सुदूरे शाम्यते प्लीहोदरं तस्य ॥ ४६ ॥  


रोहितकाभयाक्षोदभावितं मूत्रमम्बु वा ।  
पीतं सर्वोदरप्लीहमेहार्शः क्रिमिगुल्मनुत् ॥ ४७ ॥  


८देवद्रुमं शिग्रु मयूरकं च  
गोमूत्रपिष्टानथवाऽश्वगन्धान् ।  
पीत्वाशु हन्यादुदरं प्रवृद्धं  
कृमीन्सशोथानुदरं च दूष्यम् ॥ ४८ ॥  


दशमूलदारुनागर-  
च्छिन्नरुहापुनर्नवाभयाक्वाथः ।  
जयति जलोदरशोथ-  
श्लीपदगलगण्डवातरोगांश्च ॥ ४९ ॥  


हरीतकीनागरदेवदारु  
पुनर्नवाछिन्नरुहाकषायः ।  
सगुग्गुलुर्मूत्रयुतश्च पेयः  
शोथोदराणां प्रवरः प्रयोगः ॥ ५० ॥  


एरण्डतैलं दशमूलमिश्रं  
गोमूत्रयुक्तस्त्रिफलारसो वा ।  
निहन्ति वातोदरशोथशूलं  
क्वाथः समूत्रो दशमूलजश्च ॥ ५१ ॥  


९पुनर्नवानिम्बपटोलशुण्ठी-  
तिक्ताभयादार्वमृताकषायः ।  
सर्वाङ्गशोथोदरकासशूल-  
श्वासान्वितं पाण्डुगदं निहन्ति ॥ ५२ ॥  


पुनर्नवां दार्वभयां गुडूचीं  
पिबेत्समूत्रां महिषाक्षयुक्ताम् ।  
त्वग्दोषशोथोदरपाण्डुरोग-  
स्थौल्यप्रसेकोर्ध्वकफामयेषु ॥ ५३ ॥  


गोमूत्रयुक्तं महिषीपयो वा  
क्षीरं गवां वा त्रिफलाविमिश्रम् ।  
क्षीरान्नभुक्केवलमेव गव्यं  
मूत्रं पिबेद्वा श्वयथूदरेषु ॥ ५४ ॥  


पुनर्नवा दार्वमृता पाठा बिल्वं श्वदंष्ट्रिका ।  
बृहत्यौ द्वे रजन्यौ द्वे पिप्पल्यश्चित्रकं वृषम् ।  
समभागानि सञ्चूर्ण्य गवां मूत्रेण ना पिबेत् ॥ ५५ ॥  


बहुप्रकारं श्वयथुं सर्वगात्रविसारिणम् ।  
हन्ति शूलोदराण्यष्टौ व्रणांश्चैवोद्धतानपि ॥ ५६ ॥  


पुराणं माणकं पिष्ट्वा द्विगुणीकृततण्डुलम् ।  
साधितं क्षीरतोयाभ्यामभ्यसेत्पायसं ततः ॥ ५७ ॥  


हन्ति वातोदरं शोथं ग्रहणीं पाण्डुतामपि ।  
सिद्धो भिषग्भिराख्यातः प्रयोगोऽयं निरत्ययः ॥ ५८ ॥  


दशमूलतुलार्धरसे  
सक्षारैः पञ्चकोलैः पलिकैः ।  
सिद्धं घृतार्धपात्रं  
द्विमस्तुकमुदरगुल्मघ्नम् ॥ ५९ ॥  


१०चतुर्गुणे जले मूत्रे द्विगुणे चित्रकात्पले ।  
कल्के सिद्धं घृतप्रस्थं सक्षारं जठरी पिबेत् ॥ ६० ॥  


११अर्कक्षीरपले द्वे च स्नुहिक्षीरपलानि षट् ।  
पथ्याकम्पिल्लकं श्यामासम्पाकं गिरिकर्णिका ॥ ६१ ॥  


नीलिनी त्रिवृता दन्ती शङ्खिनी चित्रकं तथा ।  
एतेषां पलिकैर्भागैर्घृतप्रस्थं विपाचयेत् ॥ ६२ ॥  


अथास्य मलिने कोष्ठे बिन्दुमात्रं प्रदापयेत् ।  
यावतोऽस्य पिबेद्बिन्दूंस्तावद्वारान्विरिच्यते ॥ ६३ ॥  


कुष्ठं गुल्ममुदावर्तं श्वयथुं सभगन्दरम् ।  
शमयत्युदराण्यष्टौ वृक्षमिन्द्राशनिर्यथा ।  
एतद्बिन्दुघृतं नाम येनाभ्यक्तो विरिच्यते ॥ ६४ ॥  


१२दधिमण्डाढके सिद्धात्स्नुक्क्षीरपलकल्कितात् ।  
घृतप्रस्थात्पिबेन्मात्रां तद्वज्जठरशान्तये ॥ ६५ ॥  


तथा सिद्धं घृतप्रस्थं पयस्यष्टगुणे पिबेत् ।  
स्नुक्क्षीरपलकल्केन त्रिवृता षट्पलेन च ॥ ६६ ॥  


स्नुक्क्षीरदन्तीत्रिफलाविडङ्ग-  
सिंहीत्रिवृच्चित्रककल्कयुक्तम् ।  
घृतं विपक्वं कुडवप्रमाणं  
तोयेन तस्याक्षमथार्धकर्षम् ॥ ६७ ॥  


पीत्वोष्णमम्भोऽनु पिबेद्विरिक्ते  
पेयां सुखोष्णां वितरेद्विधिज्ञः ।  


नाराचमेतज्जठरामयानां  
युक्तोपयुक्तं शमनं प्रदिष्टम् ॥ ६८ ॥  


# अधिकार ३७

१यमानिकाचित्रकयावशूक-  
षड्ग्रन्थिदन्तीमगधोद्भवानाम् ।  
प्लीहानमेतद्विनिहन्ति चूर्ण-  
मुष्णाम्बुना मस्तुसुरासवैर्वा ॥ १ ॥  


पिप्पलीं किंशुकक्षारभावितां सम्प्रयोजयेत् ।  
गुल्मप्लीहापहां वह्निदीपनीं च रसायनीम् ॥ २ ॥  


विडङ्गाज्याग्निसिन्धूत्थशक्तून्दग्ध्वा वचान्वितान् ।  
पिबेत्क्षीरेण सञ्चूर्ण्य गुल्मप्लीहोदरापहम् ॥ ३ ॥  


तालपुष्पभवः क्षारः सगुडः प्लीहनाशनः ।  
क्षारं वा बिडकृष्णाभ्यां पूतीकस्याम्लनिः स्रुतम् ॥ ४ ॥  


प्लीहयकृत्प्रशान्त्यर्थं पिबेत्प्रातर्यथाबलम् ।  
पातव्यो युक्तितः क्षारः क्षीरेणोदधिशुक्तिजः ॥ ५ ॥  


पयसा वा प्रयोक्तव्याः पिप्पल्यः प्लीहशान्तये ।  
भल्लातकाभयाजाजी गुडेन सह मोदकः ॥ ६ ॥  


सप्तरात्रान्निहन्त्याशु प्लीहानमतिदारुणम् ।  
शोभाञ्जनकनिर्यूहं सैन्धवाग्निकणान्वितम् ॥ ७ ॥  


पलाशक्षारयुक्तं वा यवाक्षारं प्रयोजयेत् ।  
२तिलान्सलवणांश्चैव घृतं षट्पलकं तथा ॥ ८ ॥  


प्लीहोद्दिष्टां क्रियां सर्वां यकृतः सम्प्रयोजयेत् ।  
लशुनं पिप्पलीमूलमभयां चैव भक्षयेत् ॥ ९ ॥  


पिबेद्गोमूत्रगण्डूषं प्लीहरोगविमुक्तये ।  
प्लीहजिच्छरपुङ्खायाः कल्कस्तक्रेण सेवितः ।  
शरपुङ्खैव सञ्चर्व्य जग्ध्वा पेयाभयाथवा ॥ १० ॥  


शर्दिष्ठानिर्यूहः ससैन्धवस्तिन्तिडीकसम्मिश्रः ।  
प्लीहव्युपरम योगः पक्वाम्ररसोऽथवा समधुः ॥ ११ ॥  


दध्ना भुक्तवतो वामबाहुमध्ये शिरां भिषक् ।  
विध्येत्प्लीहविनाशाय यकृन्नाशाय दक्षिणे ॥ १२ ॥  


प्लीहानं मर्दयेद्गाढं दुष्टरक्तप्रवृत्तये ।  
३माणमार्गामृतावासास्थिराचित्रकसैन्धवम् ॥ १३ ॥  


नागरं तालगण्डं च प्रत्यग्रं तु त्रिकार्षिकम् ।  
बिडसौवर्चलक्षारपिप्पल्यश्चापि कार्षिकाः ॥ १४ ॥  


एतच्चूर्णीकृतं सर्वं गोमूत्रस्याढके पचेत् ।  
सान्द्रीभूते गुडीं कुर्याद्दत्त्वा त्रिपलमाक्षिकम् ॥ १५ ॥  


यकृत्प्लीहोदरहरो गुल्मार्शोग्रहणीहरः ।  
योगः परिकरो नाम्ना चाग्निसन्दीपनः परः ॥ १६ ॥  


४रोहितकाभयाक्षोदभावितं मूत्रमम्बु वा ।  
पीतं सर्वोदरप्लीहमेहार्शःक्रिमिगुल्मनुत् ॥ १७ ॥  


पिप्पली नागरं दन्ती समांशं द्विगुणाभयम् ।  
चूर्णं पीतं बिडार्धांशं प्लीहघ्नं ह्युष्णवारिणा ॥ १८ ॥  


क्रमवृद्ध्या दशाहानि दशपिप्पलिकं दिनम् ।  
वर्धयेत्पयसा सार्धं तथैवापनयेत्पुनः ॥ १९ ॥  


जीर्णे जीर्णे च भुञ्जीत यष्टिकं क्षीरसर्पिषा ।  
५पिप्पलीनां प्रयोगोऽयं सहस्रस्य रसायनः ॥ २० ॥  


दशपिप्पलिकः श्रेष्ठो मध्यमः षट् प्रकीर्तितः ।  
यस्त्रिपिप्पलिपर्यन्तः प्रयोगः सोऽवरः स्मृतः ॥ २१ ॥  


बृहणं वृष्यमायुष्यं प्लीहोदरविनाशनम् ।  
वयसः स्थापनं मेध्यं पिप्पलीनां रसायनम् ॥ २२ ॥  


पञ्चपिप्पलिकश्चापि दृश्यते वर्धमानकः ।  
पिष्टास्ता बलिभिः पेयाः शृता मध्यबलैर्नरैः ।  
शीतीकृता ह्रस्वबलैर्देहदोषामयान्प्रति ॥ २३ ॥  


६पिप्पलीचित्रकान्मूलं पिष्ट्वा सम्यग्विपाचयेत् ।  
घृतं चतुर्गुणक्षीरं यकृत्प्लीहोदरापहम् ॥ २४ ॥  


७पिप्पलीकल्कसंयुक्तं घृतं क्षीरचतुर्गुणम् ।  
पिबेत्प्लीहाग्निसादादियकृद्रोगहरं परम् ॥ २५ ॥  


८चित्रकस्य तुलाक्वाथे घृतप्रस्थं विपाचयेत् ।  
आरणालं तद्द्विगुणं दधिमण्डं चतुर्गुणम् ॥ २६ ॥  


पञ्चकोलकतालीसक्षारैर्लवणसंयुतैः ।  
द्विजीरकनिशायुग्मैर्मरिचं तत्र दापयेत् ॥ २७ ॥  


प्लीहगुल्मोदराध्मानपाण्डुरोगारुचिज्वरान् ।  
बस्तिहृत्पार्श्वकट्यूरुशूलोदावर्तपीनसान् ॥ २८ ॥  


हन्यात्पीतं तदर्शोघ्नं शोथघ्नं वह्रिदीपनम् ।  
बलवर्णकरं चापि भस्मकं च नियच्छति ॥ २९ ॥  


९रोहितकत्वचः श्रेष्ठाः पलानां पञ्चविंशतिः ।  
कोलद्विप्रस्थसंयुक्तं कषायमुपकल्पयेत् ॥ ३० ॥  


पलिकैः पञ्चकोलैश्च तत्सर्वैश्चापि तुल्यया ।  
रोहितकत्वचा पिष्टैर्घृतप्रस्थं विपाचयेत् ॥ ३१ ॥  


प्लीहाभिवृद्धिं शमयेदेतदाशु प्रयोजितम् ।  
तथा गुल्मज्वरश्वासक्रिमिपाण्डुत्वकामलाः ॥ ३२ ॥  


१०रोहितकात्पलशतं क्षोदयेद्बदराढकम् ।  
साधयित्वा जलद्रोणे चतुर्भागावशेषिते ॥ ३३ ॥  


घृतप्रस्थं समावाप्य छागक्षीरचतुर्गुणम् ।  
तस्मिन्दद्यादिमान्कल्कान्सर्वांस्तानक्षसम्मिताम् ॥ ३४ ॥  


व्योपं फलत्रिकं हिङ्गु यमानीं तुम्बुरुं बिडम् ।  
अजाजीं कृष्णलवणं दाडिमं देवदारु च ॥ ३५ ॥  


पुनर्नवां विशालां च यवक्षारं सपौष्करम् ।  
विडङ्गं चित्रकं चैवहपुषां चविकां वचाम् ॥ ३६ ॥  


एतैर्घृतं विपक्वं तु स्थापयेद्भाजने दृढे ।  
पाययेत्त्रिपलां मात्रां व्याधिं बलमपेक्ष्य च ॥ ३७ ॥  


रसकेनाथ यूषेण पयसा वापि भोजयेत् ।  
उपयुक्ते घृते तस्मिन्व्याधीन्हन्यादिमान्बहून् ॥ ३८ ॥  


यकृत्प्लीहोदरं चैव प्लीहशूलं यकृत्तथा ।  
कुक्षिशूलं च हृच्छूलं पार्श्वशूलमरोचकम् ॥ ३९ ॥  


विबन्धशूलं शमयेत्पाण्डुरोगं सकामलम् ।  
छर्द्यतीसारशमनं तन्द्राज्वरविनाशनम् ।  
महारोहितकं नाम प्लीहघ्नं तु विशेषतः ॥ ४० ॥  


# अधिकार ३८

१शुण्ठीपुनर्नवैरण्डपञ्चमूलशृतं जलम् ।  
वातिके श्वयथौ शस्तं पानाहारपरिग्रहे ।  
दशमूलं सर्वथा च शस्तं वाते विशेषतः ॥ १ ॥  


क्षीराशनः पित्तकृतेऽथ शोथे  
त्रिवृद्गुडूचीत्रिफलाकषायम् ।  
पिबेद्गवां मूत्रविमिश्रितं वा  
फलत्रिकाचूर्णमथाक्षमात्रम् ॥ २ ॥  


अभयादारुमधुकतिक्ता दन्ती सपिप्पली ।  
पटोलं चन्दनं दार्वी त्रायमाणेन्द्रवारुणी ॥ ३ ॥  


एषां क्वाथः ससर्पिष्कः श्वयथुज्वरदाहदा ।  
विसर्पतृष्णासन्तापसन्निपातविषापहा ।  
शीतवीर्यैर्हिमजलैरभ्यङ्गादींश्च कारयेत् ॥ ४ ॥  


२पुनर्नवाविश्वत्रिवृद्गुडूची-  
सम्पाकपथ्यामरदारुकल्कम् ।  
शोथे कफोत्थे महिषाक्षयुक्तं  
मूत्रं पिबेद्वा सलिलं तथैषाम् ॥ ५ ॥  


कफे तु कृष्णासिकतापुराण-  
पिण्याकशिग्रुत्वगुमाप्रलेपः ।  
कुलत्थशुण्ठीजलमूत्रसेक-  
श्चण्डागुरुभ्यामनुलेपनं च ॥ ६ ॥  


अजाजिपाठाघनपञ्चकोल-  
व्याघ्रीरजन्यः सुखतोयपीताः ।  
शोथं त्रिदोषं चिरजं प्रवृद्धं  
निघ्नन्ति भूनिम्बमहौषधे च ॥ ७ ॥  


पुनर्नवानिम्बपटोलशुण्ठी-  
तिक्तामृतादार्वभयाकषायः ।  
सर्वाङ्गशोथोदरकासशूल-  
श्वासान्वितं पाण्डुगदं निहन्ति ॥ ८ ॥  


३आर्द्रकस्य रसः पीतः पुराणगुडमिश्रितः ।  
अजाक्षीराशिनां शीघ्रं सर्वशोथहरो भवेत् ॥ ९ ॥  


पुनर्नवादारुशुण्ठीक्वाथे मूत्रे च केवले ।  
दशमूलरसे वापि गुग्गुलुः शोथनाशनः ॥ १० ॥  


बिल्वपत्ररसं पूतं शोषणं श्वयथौ त्रिजे ।  
विट्सङ्गे चैव दुर्नाम्नि विदध्यात्कामलास्वपि ॥ ११ ॥  


गुडपिप्पलिशुण्ठीनां चूर्णं श्वयथुनाशनम् ।  
आमाजीर्णप्रशमनं शूलघ्नं बस्तिशोधनम् ॥ १२ ॥  


पुरो मूत्रेण सेव्येत पिप्पली वा पयोऽन्विता ।  
गुडेन वाभया तुल्या विश्वं वा शोथरोगिणाम् ॥ १३ ॥  


गुडार्द्रकं वा गुडनागरं वा  
गुडाभयं वा गुडपिप्पलीं वा ।  
कर्षाभिवृद्ध्या त्रिपलप्रमाणं  
खादेन्नरः पक्षमथापि मासम् ॥ १४ ॥  


शोथप्रतिश्यायगलास्यरोगान्  
सश्वासकासारुचिपीनसांश्च ।  
जीर्णज्वरार्शोग्रहणीविकारान्  
हन्यात्तथान्यान्कफवातरोगान् ॥ १५ ॥  


४स्थलपद्ममयं कल्कं पयसालोड्य पाययेत् ।  
प्लीहामयहरं चैव सर्वाङ्गैकाङ्गशोथजित् ॥ १६ ॥  


दारुगुग्गुलुशुण्ठीनां कल्को मूत्रेण शोथजित् ।  
वर्षाभूशृङ्गवेराभ्यां कल्को वा सर्वशोथजित् ॥ १७ ॥  


सिंहास्यामृतभण्डाकीक्वाथं कृत्वा समाक्षिकम् ।  
पीत्वा शोथं जयेज्जन्तुः श्वासं कासं वमिं ज्वरम् ॥ १८ ॥  


भूनिम्बविश्वकल्कं जग्ध्वा पेयः पुनर्नवाक्वाथः ।  
अपहरति नियतमाशु शोथं सर्वाङ्गगं नॄणाम् ॥ १९ ॥  


शोथनुत्कोकिलाक्षस्य भस्म मूत्रेण वाम्भसा ।  
क्षीरं शोथहरं दारुवर्षाभूनागरैः शृतम् ॥ २० ॥  


पेयं वा चित्रकव्योषत्रिवृद्दारुप्रसाधितम् ।  


५पुनर्नवामूलकपित्थदारु-  
छिन्नोद्भवाचित्रकमूलसिद्धाः ।  
रसा यवाग्वं च पयांसि यूषाः  
शोथे प्रदेया दशमूलगर्भाः ॥ २१ ॥  


क्षारद्वयं स्याल्लवणानि चत्वा-  
र्ययोरजो व्योषफलत्रिके च ।  
सपिप्पलीमूलविडङ्गसारं  
मुस्ताजमोदामरदारुबिल्वम् ॥ २२ ॥  


कलिङ्गकश्चित्रकमूलपाठे  
यष्ट्याह्वयं सातिविषं पलाशम् ।  
सहिङ्गु कर्षं त्वथ शुष्कचूर्णं  
द्रोणं तथा मूलकशुण्ठकानाम् ॥ २३ ॥  


स्याद्भस्मनस्तत्सलिलेन साध्य-  
मालोड्य यावद्धनमप्यदग्धम् ।  
स्त्यानं ततः कोलसमां च मात्रां  
कृत्वा सुशुष्कां विधिना प्रयुञ्ज्यात् ॥ २४ ॥  


प्लीहोदरश्वित्रहलीमकार्शः-  
पाण्ड्वामयारोचकशोथशोषान् ।  
विषूचिकागुल्मगराश्मरीश्च  
सश्वासकासान्प्रणुदेत्सकुष्ठान् ॥ २५ ॥  


सौवर्चलं सैन्धवं च बिडमौद्भिदमेव च ।  
चतुर्लवणमत्र स्याज्जलमष्टगुणं भवेत् ॥ २६ ॥  


६पुनर्नवाचित्रकदेवदारु-  
पञ्चोषणक्षारहरीतकीनाम् ।  
कल्केन पक्वं दशमूलतोये  
घृतोत्तमं शोथनिषूदनं च ॥ २७ ॥  


७पुनर्नवाक्वाथकल्कसिद्धं शोथहरं घृतम् ।  
विश्वौपधस्य कल्केन दशमूलजले शृतम् ।  
घृतं निहन्याच्छ्वयथुं ग्रहणीं पाण्डुतामयम् ॥ २८ ॥  


८सचित्रकाधान्ययमानिपाठाः  
सदीप्यकत्र्यूषणवेतसाम्लाः ।  
बिल्वात्फलं दाडिमयावशूकं  
सपिप्पलीमूलमथापि चव्यम् ॥ २९ ॥  


पिष्ट्वाक्षमात्राणि जलाढकेन  
पक्त्वा घृतप्रस्थमथोपयुञ्ज्यात् ।  
अर्शांसि गुल्माञ्छ्वयथुं च कृच्छ्रं  
निहन्ति वह्निं च करोति दीप्तम् ॥ ३० ॥  


९रसे विपाचयेत्सर्पिः पञ्चकोलकुलत्थयोः ।  
पुनर्नवायाः कल्केन घृतं शोथविनाशनम् ॥ ३१ ॥  


१०क्षीरं घटे चित्रककल्कलिप्ते  
दध्यागतं साधु विमथ्य तेन ।  
तज्जं घृतं चित्रकमूलकल्कं  
तक्रेण सिद्धं श्वयथुघ्नमग्र्यम् ॥ ३२ ॥  


अर्शोऽतिसारानिलगुल्ममेहां-  
स्तद्धन्ति संवर्धयते बलं च ॥ ३३ ॥  


११माणकक्वाथकल्काभ्यां घृतप्रस्थं विपाचयेत् ।  
एकजं द्वन्द्वजं शोथं त्रिदोषं च व्यपोहति ॥ ३४ ॥  


१२स्थलपद्मपलान्यष्टौ त्र्यूषणस्य चतुःपलम् ।  
घृतप्रस्थं पचेदेभिः क्षीरं दत्वा चतुर्गुणम् ।  
पञ्च कासान्हरेच्छीघ्रं शोथं चैव सुदुस्तरम् ॥ ३५ ॥  


१३शैलेयकुष्टागुरुदारुकौन्ती-  
त्वक्पद्मकैलाबुपलाशमुस्तैः ।  
प्रियङ्गुस्थौणेयकहेममांसी-  
तालीसपत्रप्लवपत्रधान्यैः ॥ ३६ ॥  


श्रीवेष्टकध्यामकपिप्पलीभिः  
पृक्कानखैर्वापि यथोपलाभम् ।  
वातान्वितेऽध्यङ्गमुशन्ति तैलं  
सिद्धं सुपिष्टैरपि च प्रदेहम् ॥ ३७ ॥  


१४शुष्कमूलकवर्षाभूदारुरास्नामहौषधैः ।  
पक्वमभ्यञ्जनात्तैलं सशूलं श्वयथुं जयेत् ॥ ३८ ॥  


१५पुनर्नवामृतादरुदशमूलरसाढके ।  
आर्द्रकस्वरसे प्रस्थे गुडस्य तु तुलां पचेत् ॥ ३९ ॥  


तत्सिद्धं व्योषचव्यैलात्वक्पलैः कार्षिकैः पृथक् ।  
चूर्णीकृतैः क्षिपेच्छीते मधुनः कुडवं लिहेत् ॥ ४० ॥  


लेहः पौनर्नवो नाम शोथशूलनिषूदनः ।  
श्वासकासाऽरुचिहरो बलवर्णाग्निवर्धनः ॥ ४१ ॥  


१६दशमूलकषायस्य कंसे पथ्याशतं पचेत् ।  
तुलां गुडाद्धने दद्याद्व्योषक्षारं चतुःपलम् ॥ ४२ ॥  


त्रिसुगन्धं सुवर्णांशं प्रस्थार्धं मधुनो हिमे ।  
दशमूलीहरीतक्यः शोथान्हन्युः सुदारुणान् ॥ ४३ ॥  


ज्वरारोचकगुल्मार्शोमेहपाण्डूदरामयान् ।  
प्रत्येकमेककर्षांशं त्रिसुगन्धमितो भवेत् ॥ ४४ ॥  


कंसहरीतकी चैषा चरके पठ्यतेऽन्यथा ।  
एतन्मानेन तुल्यत्वं तेन तत्रापि वर्ण्यते ॥ ४५ ॥  


१७द्विपञ्चमूलस्य पचेत्कषाये  
कंसेऽभयानां च शतं गुडाच्च ।  
लेहे सुसिद्धे च विनीय चूर्णं  
व्योषत्रिसौगन्ध्यमुषास्थिते च ॥ ४६ ॥  


प्रस्थार्धमात्रं मधुनः सुशीते  
किञ्चिच्च चूर्णादपि यावशूकात् ।  
एकाभयां प्राश्य ततश्च लेहा-  
च्छुक्तिं निहन्ति श्वयथुं प्रवृद्धम् ॥ ४७ ॥  


कासज्वरारोचकमेहगुल्मा-  
न्प्लीहत्रिदोषोद्भवपाण्डुरोगान् ।  
कार्श्यामवातावसृगम्लपित्तं  
वैवर्ण्यमूत्रानिलशुक्रदोषान् ॥ ४८ ॥  


अत्र व्याख्यान्तरं नोक्तं  
व्याख्या पूर्वैव यच्छुभा ॥ ४९ ॥  


१८लेपोऽरुष्करशोथं  
निहन्ति तिलदुग्धमधुनवनीतैः ।  
तत्तरुतलमृद्भिर्वा  
शालदलैर्वा तु न चिरेण ॥ ५० ॥  


शोथे विषनिमित्ते तु विषोक्ता सम्मता क्रिया ॥ ५१ ॥  


ग्राम्यजानूपं पिशितलवणं शुष्कशाकं नवान्नं  
गौडं पिष्टान्नं दधि सकृशरं विज्जलं मद्यमम्लम् ।  
धानावल्लूरं समशनमथो गुर्वसात्म्यं विदाहि  
स्वप्नं चारात्रौ श्वयथुगदवान्वर्जयेन्मैथुनं च ॥ ५२ ॥  


# अधिकार ३९

१गुग्गुलुं रुबुतैलं वा गोमूत्रेण पिबेन्नरः ।  
वातवृद्धिं निहन्त्याशु चिरकालानुबन्धिनीम् ॥ १ ॥  


सक्षीरं वा पिबेत्तैलं मासमेरण्डसम्भवम् ।  
पुनर्नवायास्तैलं वा तैलं नारायणं तथा ॥ २ ॥  


पाने बस्तौ रुरोस्तैलं पेयं वा दशकाम्भसा ।  
चन्दनं मधुकं पद्ममुशीरं नीलमुत्पलम् ॥ ३ ॥  


क्षीरपिष्टैः प्रदेहः स्याद्दाहशोथरुजापहः ।  
पञ्चवल्कलकल्केन सघृतेन प्रलेपनम् ॥ ४ ॥  


सर्वं पित्तहरं कार्यं रक्तजे रक्तमोक्षणम् ।  
श्लेष्मवृद्धिं तूष्णवीर्यैर्मूत्रपिष्टैः प्रलेपयेत् ॥ ५ ॥  


पीतदारुकषायं च पिबेन्मूत्रेण संयुतम् ।  
स्विन्नं मेदःसमुत्थं तु लेपयेत्सुरसादिना ॥ ६ ॥  


शिरोविरेकद्रव्यैर्वा सुखोष्णैर्मूत्रसंयुतैः ।  
संस्वेद्य मूत्रप्रभवां वस्त्रपट्टेन वेष्टयेत् ॥ ७ ॥  


सीवन्याः पार्श्वतोऽधस्ताद्विध्येद्व्रीहिमुखेन वै ।  
शङ्खोपरि च कर्णान्ते त्यक्त्वा सीवनिमादहेत् ॥ ८ ॥  


व्यत्यासाद्वा शिरां विध्येदन्त्रवृद्धिनिवृत्तये ।  
अङ्गुष्ठमध्ये त्वक् छित्त्वा दहेदङ्गविपर्यये ॥ ९ ॥  


२रास्नायष्ट्यामृतैरण्डबलागोक्षुरसाधितः ।  
क्वाथोऽन्त्रवृद्धिं हन्त्याशु रुबुतैलेन मिश्रितः ॥ १० ॥  


तैलमेरण्डजं पीत्वा बलासिद्धपयोऽन्वितम् ।  
आध्मानशूलोपचितामन्त्रवृद्धिं जयेन्नरः ॥ ११ ॥  


हरीतकीं मूत्रसिद्धां सतैलां लवणान्विताम् ।  
प्रातः प्रातश्च सेवेत कफवातामयापहाम् ॥ १२ ॥  


गोमूत्रसिद्धां रुबुतैलभृष्टां  
हरीतकीं सैन्धवसम्प्रयुक्ताम् ।  
खादेन्नरः कोष्णजलानुपानां  
निहति वृद्धिं चिरजां प्रवृद्धाम् ॥ १३ ॥  


त्रिफलाक्वाथगोमूत्रं पिबेत्प्रातरतन्द्रितः ।  
कफवातोद्भवं हन्ति श्वयथुं वृषणोत्थितम् ॥ १४ ॥  


सरलागुरुकुष्ठानि देवदारुमहौषधम् ।  
मूत्रारणालसंयुक्तं शोथघ्नं कफवातनुत् ॥ १५ ॥  


भृष्टो रुबुकतैलेन कल्कः पथ्यासमुद्भवः ।  
कृष्णासैन्धवसंयुक्तो वृद्धिरोगहरः परः ॥ १६ ॥  


३गव्यं घृतं सैन्धवसम्प्रयुक्तं  
शम्बूकभाण्डे निहितं प्रयत्नात् ।  
सप्ताहमादित्यकरैर्विपक्वं  
निहन्ति कूरण्डमतिप्रवृद्धम् ॥ १७ ॥  


ऐन्द्रीमूलभवं चूर्णं रुबुतैलेन मर्दितम् ।  
त्र्यहाद्गोपयसा पीतं सर्ववृद्धिनिवारणम् ॥ १८ ॥  


रुद्रजटामूललिप्ता करटव्यङ्कचर्मणा ।  
बद्धा वृद्धिः शमं याति चिरजापि न संशयः ॥ १९ ॥  


निष्पिष्टमारणालेन रूपिकामूलवल्कलम् ।  
लेपो वृद्ध्यामयं हन्ति बद्धमूलमपि दृढम् ॥ २० ॥  


वचासर्षपकल्केन प्रलेपो वृद्धिनाशनः ।  
लज्जागृध्रमलाभ्यां च लेपो वृद्धिहरः परः ॥ २१ ॥  


४मूलं बिल्वकपित्थयोररलुकस्याग्नेर्बृहत्योर्द्वयोः ।  
श्यामापूतिकरञ्जशिग्रुकतरोर्विश्वौषधारुष्करम् ।  
कृष्णाग्रन्थिकचव्यपञ्चलवणक्षाराजमोदान्वितं  
पीतं काञ्जिककोष्णतोयमथितं चूर्णीकृतं ब्रध्ननुत् ॥ २२ ॥  


अविक्षीरेण गोधूमकल्कं कुन्दुरुकस्य वा ।  
प्रलेपनं सुखोष्णं स्याद्ब्रध्नशूलहरः परः ॥ २३ ॥  


मृतमात्रे तु वै काके विशस्ते सम्प्रवेशयेत् ।  
ब्रध्नं मुहूर्तं मेधावी तत्क्षणादरुजं भवेत् ॥ २४ ॥  


अजाजी हपुषा कुष्टं गोधूमं बदराणि च ।  
काञ्जिकेन समं पिष्ट्वा कुर्याद्ब्रध्नप्रलेपनम् ॥ २५ ॥  


५सैन्धवं मदनं कुष्टं शताह्वां निचुलं वचाम् ।  
ह्रीवेरं मधुकं भार्गी देवदारु सनागरम् ॥ २६ ॥  


कट्फलं पौष्करं मेदां चविकं चित्रकं शठीम् ।  
विडङ्गातिविषे श्यामां रेणुकां नलिनीं स्थिराम् ॥ २७ ॥  


बिल्वाजमोदे कृष्णां च दन्तीरास्ने प्रपिष्य च ।  
साध्यमेरण्डजं तैलं तैलं वातविकारनुत् ॥ २८ ॥  


ब्रध्नोदावर्तगुल्मार्शःप्लीहमेहाढ्यमारुतान् ।  
आनाहमश्मरीं चैव हन्यात्तदनुवासनात् ।  
घृतं सौरेश्वरं योज्यं ब्रध्नवृद्धिनिवृत्तये ॥ २९ ॥  


# अधिकार ४०

१यवमुद्गपटोलानि कटु रुक्षं च भोजनम् ।  
छर्दिं सरक्तमुक्तिं च गलगण्डे प्रयोजयेत् ॥ १ ॥  


तण्डुलोदकपिष्टेन मूलेन परिलेपितः ।  
हस्तिकर्णपलाशस्य गलगण्डः प्रशाम्यति ॥ २ ॥  


सर्षपाञ्शग्रुबीजानि शणबीजातसीयवान् ।  
मूलकस्य च बीजानि तक्रेणाम्लेन पेषयेत् ॥ ३ ॥  


गण्डानि ग्रन्थयश्चैव गलगण्डाः सुदारुणाः ।  
प्रलेपात्तेन शाम्यन्ति विलयं यान्ति चाचिरात् ॥ ४ ॥  


जीर्णकर्कारुकरसो बिडसैन्धवसंयुतः ।  
नस्येन हन्ति तरुणं गलगण्डं न संशयः ॥ ५ ॥  


जलकुम्भीकजं भस्म पक्वं गोमूत्रगालितम् ।  
पिबेत्कोद्रवभक्ताशी गलगण्डप्रशान्तये ॥ ६ ॥  


सूर्यावर्तरसोनाभ्यां गलगण्डोपनाहने ।  
स्फोटास्रावैः शमं याति गलगण्डो न संशयः ॥ ७ ॥  


२तिक्तालाबुफले पक्वे सप्ताहमुषितं जलम् ।  
नद्यं वा गलगण्डघ्नं पानात्पथ्यानुसेविनः ॥ ८ ॥  


कट्फलचूर्णान्तर्गल-  
वर्षो गलगण्डमपहरति ।  
घृतमिश्रं पीतमिव  
श्वेतगिरिकर्णिकामूलम् ॥ ९ ॥  


महिषीमूत्रविमिश्रं  
लोहमलसंस्थितं घटे मासम् ।  
अन्तर्धूमविदग्धं  
लिह्यान्मधुनाथ गलगण्डे ॥ १० ॥  


जिह्वायाः पार्श्वतोऽधस्ताच्छिरा द्वादश कीर्तिताः ।  
तासां स्थूलशिरे द्वेऽधश्छिन्द्यात्ते च शनैः शनैः ॥ ११ ॥  


बडिशेनैव सङ्गृह्य कुशपत्रेण बुद्धिमान् ।  
स्रुते रक्ते व्रणे तस्मिन्दद्यात्सगुडमार्द्रकम् ॥ १२ ॥  


भोजनं चानभिष्यन्दि यूषः कौलत्थ इष्यते ।  
कर्णयुग्मबहिःसन्धिमध्याभ्यासे स्थितं च यत् ॥ १३ ॥  


उपर्युपरि तच्छिन्द्याद्गलगण्डे शिरात्रयम् ।  
विडङ्गक्षारसिन्धूग्ररास्नाग्निव्योषदारुभिः ॥ १४ ॥  


कटुतुम्बीफलरसैः कटुतैलं विपाचयेत् ।  
चिरोत्थमपि नस्येन गलगण्डं निवारयेत् ॥ १५ ॥  


३तैलं पिबेच्चामृतवल्लिनिम्ब-  
हिंस्राह्वयावृक्षकपिप्पलीभिः ।  
सिद्धं बलाभ्यां च सदेवदारु  
हिताय नित्यं गलगण्डरोगी ॥ १६ ॥  


माक्षिकाढ्यः सकृत्पीतः क्वाथो वरुणमूलजः ।  
गण्डमालां निहन्त्याशु चिरकालानुबन्धिनीम् ॥ १७ ॥  


पिष्टा ज्येष्ठाम्बुना पेयाः काञ्चनारत्वचः शुभाः ।  
विश्वभेषजसंयुक्ता गण्डमालापहाः पराः ॥ १८ ॥  


आरग्वधशिफाक्षिप्रं पिष्ट्वा तण्डुलवारिणा ।  
सम्यङ्नस्यप्रलेपाभ्यां गण्डमालां समुद्धरेत् ॥ १९ ॥  


गण्डमालामयार्तानां नस्यकर्मणि योजयेत् ।  
निर्गुण्ड्याश्च शिफां सम्यग्वारिणा परिपेषिताम् ॥ २० ॥  


४कोषातकीनां स्वरसेन नस्यं  
तुम्ब्यास्तु वा पिप्पलिसंयुतेन ।  
तैलेन वारिष्टभवेन कुर्या-  
द्वचोपकुल्ये सह माक्षिकेण ॥ २१ ॥  


ऐन्द्र्या वा गिरिकर्ण्या वा मूलं गोमूत्रयोगतः ।  
गण्डमालां हरेत्पीतं चिरकालोत्थितामपि ॥ २२ ॥  


अलम्बुषादलोद्भूतात्स्वरसाद्द्वे पले पिबेत् ।  
अपच्या गण्डमालायाः कामलायाश्च नाशनः ॥ २३ ॥  


गलगण्डगण्डमालाकूरण्डांश्च विनाशयेत् ।  
पिष्टं ज्येष्ठाम्बुना मूलं लेपाद्ब्राह्मणयष्टिकम् ॥ २४ ॥  


५अभ्यङ्गान्नाशयेनॄणां गण्डमालां सुदारुणाम् ।  
छुच्छुन्दर्या विपक्वं तु क्षणात्तैलवरं ध्रुवम् ॥ २५ ॥  


६गलगण्डापहं तैलं सिद्धं शाखोटकत्वचा ।  
बिम्बाश्वमारनिर्गुण्डीसाधितं चापि नावनम् ॥ २६ ॥  


७निर्गुण्डीस्वरसे चाथ लाङ्गलीमूलकल्कितम् ।  
तैलं नस्यान्निहन्त्याशु गण्डमालां सुदारुणम् ॥ २७ ॥  


८वनकार्पासिकामूलं तण्डुलैः सह योजितम् ।  
पक्त्वा तु पूपिकां खादेदपचीनाशनाय तु ॥ २८ ॥  


शोभाञ्जनं देवदारु काञ्जिकेन तु पेषितम् ।  
कोष्णं प्रलेपतो हन्यादपचीमतिदुस्तराम् ॥ २९ ॥  


सर्षपारिष्टपत्राणि दग्ध्वा भल्लातकैः सह ।  
छागमूत्रेण सम्पिष्टमपचीघ्नं प्रलेपनम् ॥ ३० ॥  


अश्वत्थकाष्ठं निचुलं गवां दन्तं च दाहयेत् ।  
वराहमज्जसंयुक्तं भस्म हन्त्यपचीव्रणान् ॥ ३१ ॥  


पार्ष्णिं प्रति द्वादश चाङ्गुलानि  
मित्वेन्द्रबस्तिं परिवर्ज्य सम्यक् ।  
विदार्य मत्स्याण्डनिभानि वैद्यो  
निकृष्य जालान्यनलं विदध्यात् ॥ ३२ ॥  


मणिबन्धोपरिष्टाद्वा कुर्याद्रेखात्रयं भिषक् ।  
अङ्गुल्यान्तरितं सम्यगपचीनां प्रशान्तये ॥ ३३ ॥  


दण्डोत्पलाभवं मूलं बद्धं पुष्येऽपचीं जयेत् ।  
अपामार्गस्य वा छिन्द्याज्जिह्वातलगते शिरे ॥ ३४ ॥  


९व्योषं विडङ्गं मधुकं सैन्धवं देवदारु च ।  
तैलमेतैः शृतं नस्यात्कृच्छ्रामप्यपचीं जयेत् ॥ ३५ ॥  


१०चन्दनं साभया लाक्षा वचा कटुकरोहिणी ।  
एतैस्तैलं शृतं पीतं समूलामपचीं जयेत् ॥ ३६ ॥  


११गुञ्जाहयारिश्यामाकसर्षपैर्मूत्रसाधितम् ।  
तैलं तु दशधा पश्चात्कणालवणपञ्चकम् ॥ ३७ ॥  


मरिचैश्चूर्णितैर्युक्तं सर्वावस्थागतां जयेत् ।  
अभ्यङ्गादपचीमुग्रां वल्मीकार्शोऽर्बुदव्रणान् ॥ ३८ ॥  


१२ग्रन्थिष्वामेषु कुर्वीत भिषक् शोथप्रतिक्रियां ।  
पक्वानापाट्य संशोध्य रोपयेद्व्रणभेषजैः ॥ ३९ ॥  


हिंस्रा सरोहिण्यमृता च भार्गी  
श्यामाकबिल्व्यगुरुकृष्णगन्धाः ।  
गोपित्तपिष्टाः सह तालपर्ण्या  
ग्रन्थौ विधेयोऽनिलजे प्रलेपः ॥ ४० ॥  


जलात्मकाः पित्तकृते हितास्तु  
क्षीरोदकाभ्यां परिसेचनं च ।  
काकोलिबर्गस्य तु शीतलानि  
पिबेत्कषायाणि सशर्कराणि ॥ ४१ ॥  


द्राक्षारसेनेक्षुरसेन वापि  
चूर्णं पिबेद्वापि हरीतकीनाम् ।  
मधूकजम्ब्वर्जुनवेतसानां  
त्वग्भिः प्रदेहानवतारयेच्च ॥ ४२ ॥  


कृतेषु दोषेषु यथानुपूर्वा  
ग्रन्थौ भिषक् श्लेष्मसमुत्थिते तु ।  
स्विन्ने च विम्लापनमेव कुर्या-  
दङ्गुष्ठरेणुदृषदीसुतैश्च ॥ ४३ ॥  


१३विकङ्कतारग्वधकाकणन्ती-  
काकादनीतापसवृक्षमूलैः ।  
आलेपयेदेनमलाबुभार्गी-  
करञ्जकालामदनैश्च विद्वान् ॥ ४४ ॥  


दन्ती चित्रकमूलत्वक् सुधार्कपयसी गुडः ।  
भल्लातकास्थिकासीसं लेपो भिन्द्याच्छिलामपि ॥ ४५ ॥  


ग्रन्थ्यर्बुदादिजिल्लेपो मातृवाहककीटजः ।  
सर्जिकामूलकक्षारः शङ्खचूर्णसमन्वितः ।  
प्रलेपो विहितस्तीक्ष्णो हन्ति ग्रन्थ्यर्बुदादिकान् ॥ ४६ ॥  


१४ग्रन्थीनमर्मप्रभवानपक्वा-  
नुद्धृत्य वाग्निं विदधीत वैद्यः ।  
क्षारेण वै तान्प्रतिसारयेत्तु  
संलिख्य संलिख्य यथोपदेशम् ॥ ४७ ॥  


ग्रन्थ्यर्बुदानां न यतो विशेषः  
प्रदेशहेत्वाकृतिदोषदूष्यैः ।  
ततश्चिकित्सेद्भिषगर्बुदानि  
विधानविद्ग्रन्थिचिकित्सितेन ॥ ४८ ॥  


वातार्बुदे चाप्युपनाहनानि  
स्निग्धैश्च मांसैरथ वेसवारैः ।  
स्वेदं विदध्यात्कुशलस्तु नाड्या  
शृङ्गेण रक्तं वहुशो हरेच्च ॥ ४९ ॥  


स्वेदोपनाहा मृदवस्तु पथ्याः  
पित्तार्बुदे कायविरेचनानि ।  
विघृष्य चोदुम्बरशाकगोजी-  
पत्रैर्भृशं क्षौद्रयुतैः प्रलिम्पेत् ॥ ५० ॥  


श्लक्ष्णीकृतैः सर्जरसप्रियङ्गु-  
पतङ्गलोध्रार्जुनयष्टिकाह्वैः ॥ ५१ ॥  


लेपनं शङ्खचूर्णेन सह मूलकभस्मना ।  
कफार्बुदापहं कुर्याद्ग्रन्थ्यादिषु विशेषतः ॥ ५२ ॥  


१५निष्पावपिण्याककुलत्थकल्कै-  
र्मांसप्रगाढैर्दधिमर्दितैश्च ।  
लेपं विदध्यात्क्रिमयो यथात्र  
मुञ्चन्त्यपत्यान्यथ मक्षिका वा ॥ ५३ ॥  


अल्पावशिष्टं क्रिमिभिः प्रजग्धं  
लिखेत्ततोऽग्निं विदधीत पश्चात् ।  
यदल्पमूलं त्रपुताम्रसीसैः  
संवेष्ट्य पत्रैरथ वायसैर्वा ॥ ५४ ॥  


क्षाराग्निशस्त्राण्यवतारयेच्च  
मुहुर्मुहुः प्राणमवेक्ष्यमाणः ।  
यदृच्छया चोपगतानि पाकं  
पाकक्रमेणोपचरेद्यथोक्तम् ॥ ५५ ॥  


उपोदिका रसाभ्यक्तास्तत्पत्रपरिवेष्टिताः ।  
प्रणश्यन्त्यचिरान्नृणां पीडकार्बुदजातयः ॥ ५६ ॥  


उपोदिका काञ्जिकतक्रपिष्टा  
तयोपनाहो लवणेन मिश्रः ।  
दृष्टोऽर्बुदानां प्रशमाय कैश्चि-  
द्दिने दिने वा त्रिषु मर्मजानाम् ॥ ५७ ॥  


लेपोऽर्बुदजिद्रम्भामोचकभस्मतुषशङ्खचूर्णकृतः ।  
सरटरुधिरार्द्रकगन्धकयवविडङ्गनागरैर्वाथ ॥ ५८ ॥  


स्नुहीगण्डीरिकास्वेदो नाशयेदर्बुदानि च ।  
सीसकेनाथ लवणैः पिण्डारकफलेन वा ॥ ५९ ॥  


हरिद्रालोध्रपत्तुङ्गगृहधूममनःशिलाः ।  
मधुप्रगाढो लेपोऽयं मेदोऽर्बुदहरः परः ॥ ६० ॥  


एतामेव क्रियां कुर्यादशेषां शर्करार्बुदे ॥ ६१ ॥  


# अधिकार ४१

१लङ्घनालेपनस्वेदरेचनै रक्तमोक्षणैः ।  
प्रायः श्लेष्महरैरुष्णैः श्लीपदं समुपाचरेत् ॥ १ ॥  


धूस्तूरैरण्डनिर्गुण्डीवर्षाभूशिग्रुसर्षपैः ।  
प्रलेपः श्लीपदं हन्ति चिरोत्थमतिदारुणम् ॥ २ ॥  


निष्पिष्टमारनालेन रूपिकामूलवल्कलम् ।  
प्रलेपाच्छ्लीपदं हन्ति बद्धमूलमथो द्वढम् ॥ ३ ॥  


पिण्डारकतरुसम्भब-  
बन्दाकशिफा जयति सर्पिषा पीता ।  
श्लीपदमुग्रं नियतं  
बद्ध्वा सूत्रेण जङ्घायाम् ॥ ४ ॥  


हितश्चालेपने नित्यं चित्रको देवदारु वा ।  
सिद्धार्थशिग्रुकल्को वा सुखोष्णो मूत्रपेषितः ॥ ५ ॥  


स्नेहस्वेदोपनाहांश्च श्लीपदेऽनिलजे भिषक् ।  
कृत्वा गुल्फोपरि शिरां विध्येत्तु चतुरङ्गुले ॥ ६ ॥  


गुल्फस्याधः शिरां विध्येच्छ्लीपदे पित्तसम्भवे ।  
पित्तघ्नीं च क्रियां कुर्यात्पित्तार्बुदविसर्पवत् ॥ ७ ॥  


मञ्जिष्ठां मधुकं रास्नां सहिंस्रां सपुनर्नवाम् ।  
पिष्ट्वारणालैर्लेपोऽयं पित्तश्लीपदशान्तये ॥ ८ ॥  


शिरां सुविदितां विध्येदङ्गुष्ठे श्लेष्मश्लीपदे ।  
मधुयुक्तानि चाभीक्ष्णं कषायाणि पिबेन्नरः ॥ ९ ॥  


पिबेत्सर्षपतैलेन श्लीपदानां निवृत्तये ।  
पूतीकरञ्जच्छदजं रसं वापि यथाबलम् ॥ १० ॥  


२अनेनैव विधानेन पुत्रजीवकजं रसम् ।  
काञ्जिकेन पिबेच्चूर्णं मूत्रैर्वा वृद्धदारजम् ॥ ११ ॥  


रजनीं गुडसंयुक्तां गोमूत्रेण पिबेन्नरः ।  
वर्षोत्थं श्लीपदं हन्ति दद्रुकुष्ठं विशेषतः ॥ १२ ॥  


गन्धर्वतैलभृष्टां हरीतकीं गोजलेन यः पिबति ।  
श्लीपदबन्धनमुक्तो भवत्यसौ सप्तरात्रेण ॥ १३ ॥  


धान्याम्लं तैलसंयुक्तं कफवातविनाशनम् ।  
दीपनं चामदोषघ्नमेतच्छ्लीपदनाशनम् ॥ १४ ॥  


गोधावतीमूलयुक्तां खादेन्माषेण्डरीं नरः ।  
जयेच्छ्लीपदकोपोत्थं ज्वरं सद्यो न संशयः ॥ १५ ॥  


श्लीपदघ्नो रसोऽभ्यासाद्गुडूच्यास्तैलसंयुतः ।  
त्रिकटु त्रिफला चव्यं दार्वीवरुणगोक्षुरम् ॥ १६ ॥  


अलम्बुषां गुडूचीं च समभागानि चूर्णयेत् ।  
सर्वेषां चूर्णमाहृत्य वृद्धदारस्य तत्समम् ॥ १७ ॥  


काञ्जिकेन च तत्पेयमक्षमात्रं प्रमाणतः ।  
जीर्णे चापरिहारं स्याद्भोजनं सर्वकामिकम् ॥ १८ ॥  


नाशयेच्छ्लीपदं स्थौल्यमामवातं सुदारुणम् ।  
गुल्मकुष्ठानिलहरं वातश्लेष्मज्वरापहम् ॥ १९ ॥  


३पिप्पलीत्रिफलादारुनागरं सपुनर्नवम् ।  
भागैर्द्विपलिकैरेषां तत्समं वृद्धदारकम् ॥ २० ॥  


काञ्जिकेन पिबेच्चूर्णं कर्षमात्रं प्रमाणतः ।  
जीर्णे चापरिहारं स्याद्भोजनं सर्वकामिकम् ॥ २१ ॥  


श्लीपदं वातरोगांश्च हन्यात्प्लीहानमेव च ।  
अग्निं च कुरुते घोरं भस्मकं च नियच्छति ॥ २२ ॥  


४कृष्णाचित्रकदन्तीनां कर्षमर्धपलं परम् ।  
विंशतिश्च हरीतक्यो गुडस्य तु पलं द्वयम् ।  
मधुना मोदकं खादेच्छ्लीपदं हन्ति दुस्तरम् ॥ २३ ॥  


५सुरसां देवकाष्ठं च त्रिकटु त्रिफले तथा ।  
लवणान्यथ सर्वाणि विडङ्गान्यथ चित्रकम् ॥ २४ ॥  


चविका पिप्पलीमूलं गुग्गुलुर्हपुषा वचा ।  
यवाग्रजं च पाठा च शट्येला वृद्धदारुकम् ॥ २५ ॥  


कल्कैश्च कार्षिकैरेभिर्घृतप्रस्थं विपाचयेत् ।  
दशमूलीकषायेण धान्ययूषद्रवेण च ॥ २६ ॥  


दधिमण्डसमायुक्तं प्रस्थं प्रस्थं पृथक् पृथक् ।  
पक्वं स्वादुघृतं कल्कात्पिबेत्कर्षत्रयं हविः ॥ २७ ॥  


श्लीपदं कफवातोक्तं मांसरक्ताश्रितं च यत् ।  
मेदश्रितं च पित्तोत्थं हन्यादेव न संशयः ॥ २८ ॥  


अपचीं गण्डमालां च अन्त्रवृद्धिं तथार्बुदम् ।  
नाशयेद्ग्रहणीदोषं श्वयथुं गुदजानि च ॥ २९ ॥  


परमग्निकरं हृद्यं कोष्ठक्रिमिविनाशनम् ।  
घृतं सौरेश्वरं नाम श्लीपदं हन्ति सेवितम् ।  
जीवकेन कृतं ह्येतद्रोगानीकविनाशनम् ॥ ३० ॥  


६विडङ्गमरिचार्केषु नागरे चित्रके तथा ।  
भद्रदार्व्येलकाख्येषु सर्वेषु लवणेषु च ।  
तैलं पक्वं पिबेद्वापि श्लीपदानां निवृत्तये ॥ ३१ ॥  


# अधिकार ४२

१जलौकापातनं शस्तं सर्वस्मिन्नेव विद्रधौ ।  
मृदुर्विरेको लघ्वन्नं स्वेदः पित्तोत्तरं विना ॥ १ ॥  


वातघ्नमूलकल्कैस्तु वसातैलघृतप्लुतैः ।  
सुखोष्णो बहलो लेपः प्रयोज्यो वातविद्रधौ ॥ २ ॥  


स्वेदोपनाहाः कर्तव्याः शिग्रुमूलसमन्विताः ।  
यवगोधूममुद्गैश्च सिद्धापिष्टैः प्रलेपयेत् ॥ ३ ॥  


विलीयते क्षणेनैवमपक्वश्चैव विद्रधिः ।  
पुनर्नवादारुविश्वदशमूलाभयाम्भसा ॥ ४ ॥  


गुग्गुलुं रुबुतैलं वा पिबेन्मारुतविद्रधौ ।  
पैत्तिकं शर्करालाजा मधुकैः शारिवायुतैः ॥ ५ ॥  


प्रदिह्यात्क्षीरपिष्टैर्वा पयस्योशीरचन्दनैः ।  
पिबेद्वा त्रिफलाक्वाथं त्रिवृत्कल्काक्षसंयुतम् ॥ ६ ॥  


पञ्चवल्कलकल्केन घृतमिश्रेण लेपनम् ।  
यष्ट्याह्वशारिवादूर्वानलमूलैः सचन्दनैः ॥ ७ ॥  


क्षीरपिष्टैः प्रलेपस्तु पित्तविद्रधिशान्तये ।  
इष्टका सिकतालोहगोशकृत्तुषपांशुभिः ॥ ८ ॥  


मूत्रपिष्टैश्च सततं स्वेदयेत् च्छ्लेष्मविद्रधिम् ।  
दशमूलकषायेण सस्नेहेन रसेन वा ॥ ९ ॥  


शोथं व्रणं वा कोष्णेन सशूलं परिषेचयेत् ।  
त्रिफलाशिग्रुवरुणदशमूलाम्भसा पिबेत् ॥ १० ॥  


गुग्गुलुं मूत्रयुक्तं वा विद्रधौ कफसम्भवे ।  
पित्तविद्रधिवत्सर्वां क्रियां निरवशेषतः ॥ ११ ॥  


विद्रध्योः कुशलः कुर्याद्रक्तागन्तुनिमित्तयोः ।  
शोभाञ्जनकनिर्यूहो हिङ्गुसैन्धवसंयुतः ॥ १२ ॥  


अचिरं विद्रधिं हन्ति प्रातःप्रातर्निषेवितः ।  
शिग्रुमूलं जले धौतं दरपिष्टं प्रगालयेत् ॥ १३ ॥  


तद्रसं मधुना पीत्वा हन्त्यन्तर्विद्रधिं नरः ।  
श्वेतवर्षाभुवो मूलं मूलं वरुणकस्य च ॥ १४ ॥  


जलेन क्वथितं पीतमपक्वं विद्रधिं जयेत् ।  
वरुणादिगणक्वाथमपक्वेऽभ्यन्तरोत्थिते ।  
उषकादिप्रतीवापं पिबेत्संशमनाय वै ॥ १५ ॥  


शमयति पाठामूलं  
क्षौद्रयुतं तण्डुलाम्भसा पीतम् ।  
अन्तर्भूतं विद्रधि-  
मुद्धतमाश्वेव मनुजस्य ॥ १६ ॥  


अपक्वे त्वेतदुद्दिष्टं पक्वे तु व्रणवत्क्रिया ॥ १७ ॥  


स्रुतेऽप्यूर्ध्वमधश्चैव मैरेयाम्लसुरासवैः ।  
पेयो वरुणकादिस्तु मधुशिग्रुरसोऽथवा ॥ १८ ॥  


प्रियङ्गुधातकीलोध्रं कट्फलं तिलिशत्वचम् ।  
एतैस्तैलं विपक्तव्यं विद्रधौ रोपणं परम् ॥ १९ ॥  


# अधिकार ४३

१आदौ विम्लापनं कुर्याद्द्वितीयमवसेचनम् ।  
तृतीयमुपनाहं च चतुर्थीं पाटनक्रियाम् ॥ १ ॥  


पञ्चमं शोधनं चैव षष्ठं रोपणमिष्यते ।  
एते क्रमा व्रणस्योक्ताः सप्तमो वैकृतापहः ॥ २ ॥  


मातुलुङ्गाग्निमन्थौ च भद्रदारुमहौषधम् ।  
अहिंस्रा चैव रास्ना च प्रलेपो वातशोथहा ॥ ३ ॥  


कल्कः काञ्जिकसम्पिष्टः स्निग्धः शाखोटकत्वचः ।  
सुपर्ण इव नागानां रक्तशोथविनाशनः ॥ ४ ॥  


दूर्वा च नलमूलं च मधुकं चन्दनं तथा ।  
शीतलाश्च गणाः सर्वे प्रलेपः पित्तशोथहा ॥ ५ ॥  


न्यग्रोधोदुम्बराश्वत्थप्लक्षवेतसवल्कलैः ।  
ससर्पिष्कैः प्रलेपः स्याच्छोथनिर्वापणः स्मृतः ॥ ६ ॥  


आगन्तौ शोणितोत्थे च एष एव क्रियाक्रमः ।  
अजगन्धाश्वगन्धा च काला सरलया सह ॥ ७ ॥  


एकेशिकाजशृङ्गी च प्रलेपः श्लेष्मशोथहा ।  
पुनर्नवाशिग्रुदारुदशमूलमहौषधैः ॥ ८ ॥  


कफवातकृते शोथे लेपः कोष्णो विधीयते ।  
न रात्रौ लेपनं दद्याद्दत्तं च पतितं तथा ॥ ९ ॥  


न च पर्युषितं शुष्यमाणं नैवावधारयेत् ।  
शुष्यमाणमुपेक्षेत प्रदेहं पीडनं प्रति ॥ १० ॥  


न चापि मुखमालिम्पेत्तेन दोषः प्रसिच्यते ।  
स्थिरान्मन्दरुजः शोथान्स्नेहैर्वातकफापहैः ॥ ११ ॥  


अभ्यज्य स्वेदयित्वा च वेणुनाड्या ततः शनैः ।  
विम्लापनार्थं मृद्गीयात्तलेताङ्गुष्ठकेन वा ॥ १२ ॥  


रक्तावसेचनं कुर्यादादावेव विचक्षणः ।  
शोथे महति सम्बद्धे वेदनावति च व्रणे ॥ १३ ॥  


२यो न याति शमं लेपस्वेदसेकापतर्पणैः ।  
सोऽपि नाशं व्रजत्याशु शोथः शोणितमोक्षणात् ॥ १४ ॥  


एकतश्च क्रियाः सर्वा रक्तमोक्षणमेकतः ।  
रक्तं हि व्यम्लतां याति तच्चेन्नास्ति न चास्ति रुक् ॥ १५ ॥  


स चेदेवमुपाक्रान्तः शोथो न प्रशमं व्रजेत् ।  
तस्योपनाहैः पक्वस्य पाटनं हितमुच्यते ॥ १६ ॥  


तैलेन सर्पिषा वापि ताभ्यां वा शक्तुपिण्डिका ।  
सुखोष्णः शोथपाकार्थमुपनाहः प्रशस्यते ॥ १७ ॥  


सतिला सातसीबीजा दध्यम्लाशक्तुपिण्डिका ।  
सकिण्वकुष्ठलवणा शस्ता स्यादुपनाहने ॥ १८ ॥  


बालवृद्धासहक्षीणभीरूणां योषितामपि ।  
मर्मोपरि च जाते च पक्वे शोथे च दारुणे ।  
गवां दन्तं जले घृष्टं न्विदुमात्रं प्रलेपयेत् ॥ १९ ॥  


अत्यन्तकठिने चापि शोथे पाचनभेदनम् ।  
कटुतैलान्वितैर्लेपात्सर्पनिर्मोकभस्मभिः ॥ २० ॥  


चयः शाम्यति गण्डस्य प्रकोपः स्फुटति द्रुतम् ।  
चिरबिल्वाग्निकौ दन्ती चित्रको हयमारकः ॥ २१ ॥  


कपोतकङ्कगृध्राणां पुरीषाणि च दारणम् ।  
क्षारद्रव्याणि वा यानि क्षारो वा दारणः परः ॥ २२ ॥  


द्रव्याणां पिच्छिलानां तु त्वङ्मूलानि प्रपीडनम् ।  
यवगोधूममाषाणां चूर्णानि च समासतः ॥ २३ ॥  


ततः प्रक्षालनं क्वाथः पटोलीनिम्बपत्रजः ।  
अविशुद्धे विशुद्धे च न्यग्रोधादित्वगुद्भवः ॥ २४ ॥  


पञ्चमूलद्वयं वाते न्यग्रोधादिश्च पैत्तिके ।  
आरग्वधादिको योज्यः कफजे सर्वकर्मसु ॥ २५ ॥  


३तिलकल्कः सलवणो द्वे हरिद्रे त्रिवृद्धृतम् ।  
मधुकं निम्बपत्राणि लेपः स्याद्व्रणशोधनः ॥ २६ ॥  


४निम्बपत्रं तिला दन्ती त्रिवृत्सैन्धवमाक्षिकम् ।  


दुष्टव्रणप्रशमनो लेपः शोधनकेसरी ॥ २७ ॥  


एकं वा शारिवामूलं सर्वव्रणविशोधनम् ।  
पटोलं तिलयष्ट्याह्वत्रिवृद्दन्तीनिशाह्वयम् ॥ २८ ॥  


निम्बपत्राणि चालेपः सपटुव्रणशोधनः ।  
त्रिफलाखदिरो दार्वीन्यग्रोधादिबला कुशाः ॥ २९ ॥  


निम्बकोलकपत्राणि कषायः शोधने हितः ।  
अनेन पूतिमांसानां मांसस्थानमरोहताम् ॥ ३० ॥  


कल्कः संरोपणः कार्यस्तिलानां मधुकान्वितः ।  
निम्बपत्रमधुभ्यां तु युक्तः संशोधनः स्मृतः ॥ ३१ ॥  


पूर्वाभ्यां सर्पिषा वापि युक्तश्चाप्युपरोहणः ।  
निम्बपत्रतिलैः कल्को मधुना क्षतशोधनः ।  
रोपणः सर्पिषा युक्तो यवकल्केऽप्ययं विधिः ॥ ३२ ॥  


निम्बपत्रघृतक्षौद्रदार्वीमधुकसंयुता ।  
वर्तिस्तिलानां कल्को वा शोथयेद्रोपयेद्व्रणम् ॥ ३३ ॥  


५सप्तदलदुग्धकल्कः  
शमयति दुष्टव्रणं प्रलेपेन ।  
मधुयुक्ता शरपुङ्खा  
सर्वब्रणरोपणी कथिता ॥ ३४ ॥  


मानुषशिरः कपालं  
तदस्थि वा लेपयेत मूत्रेण ।  
रोपणमिदं क्षतानां  
योगशतैरप्यसाध्यानाम् ॥ ३५ ॥  


व्रणान्विशोधयेद्वर्त्या सूक्ष्मास्यान्मर्मसन्धिगान् ।  
अभयात्रिवृतादन्तीलाङ्गलीमधुसैन्धवैः ॥ ३६ ॥  


सुषवीपत्रपत्तूरकर्णमोटकुठेरकाः ।  
पृथगेते प्रलेपेन गम्भीरव्रणरोपणाः ॥ ३७ ॥  


पञ्चवल्कलचूर्णैर्वा शुक्तिचूर्णसमन्वितैः ।  
धातकीचूर्णलोध्रैर्वा तथा रोहन्ति ते व्रणाः ॥ ३८ ॥  


सदाहा वेदनावन्तो व्रणा ये मारुतोत्तराः ।  
तेषां तिलानुमांश्चैव भृष्टान्पयसि निर्वृतान् ॥ ३९ ॥  


तेनैव पयसा पिष्ट्वा दद्यादालेपनं भिषक् ।  
वातादिभूतान्सास्रावान्धूपयेदुग्रवेदनान् ॥ ४० ॥  


यवाज्यभूर्जमदनश्रीवेष्टकसुराह्वयैः ।  
श्रीवासगुग्गुल्वगुरुशालनिर्यासधूपिताः ॥ ४१ ॥  


कठिनत्वं व्रणा यान्ति नश्यन्त्युग्राश्च वेदनाः ॥ ४२ ॥  


तिलाः पयः सिता क्षौद्रं तैलं मधुकचन्दनम् ।  
लेपेन शोथरुग्दाहरक्तं निर्वापयेद्व्रणान् ॥ ४३ ॥  


पित्तविद्रधिवीसर्पशमनं लेपनादिकम् ।  
अग्निदग्धे व्रणे सम्यक्प्रयुञ्जीत चिकित्सकः ॥ ४४ ॥  


महाराष्ट्रिजटालेपो दग्धपिष्टावचूर्णितम् ।  
जीर्णगेहतृणाच्चूर्णं दग्धव्रणहितं मतम् ॥ ४५ ॥  


६जीवककल्कं पश्चा-  
त्सिक्थकसर्जरसमिश्रितं हरति ।  
घृतमभ्यङ्गात्पावक-  
दग्धो दुःखं क्षणार्धेन ॥ ४६ ॥  


अन्तर्दग्धकुठारको दहनजं लेपान्निहन्ति व्रण-  
मश्वत्थस्यविशुष्कवल्कलकृतं चूर्णं तथा गुण्डनात्  
अभ्यङ्गाद्विनिहन्तितैलमखिलं गण्डूपदैः साधितं  
पिष्ट्वा शाल्मलितूलकैर्जलगता लेपात्तथा वालुकाः ॥ ४७ ॥  


सद्यः क्षतं व्रणं वैद्यः सशूलं परिषेचयेत् ।  
यष्टीमधुककल्केन किञ्चिदुष्णेन सर्पिषा ॥ ४८ ॥  


बुद्ध्वागन्तुव्रणं वैद्यो घृतं क्षौद्रसमन्वितम् ।  
शीतां क्रियां प्रयुञ्जीत पित्तरक्तोष्मनाशिनीम् ॥ ४९ ॥  


कान्तक्रमुकमेकं सुश्लक्ष्णं गव्यसर्पिषा पिष्टम् ।  
शमयति लेपान्नियतं व्रणमागन्तूद्भवं न सन्देहः ॥ ५० ॥  


अपामार्गस्य संसिक्तं पत्रोत्थेन रसेन वा ।  
सद्यो व्रणेषु रक्तं तु प्रवृत्तं परितिष्ठति ॥ ५१ ॥  


कर्पूरपूरितं बद्धं सघृतं सम्प्ररोहति ।  
सद्यः शस्त्रक्षतं पुंसां व्यथापाकविवर्जितम् ॥ ५२ ॥  


शरपुङ्खा काकजङ्घा प्रसूत महिषीमलम् ।  
लज्जा च सद्यस्कव्रणघ्नं पृथगेव तु ॥ ५३ ॥  


शुनो जिह्वाकृतश्चूर्णः सद्यः क्षतविरोहणः ।  
चक्रतैलं क्षते विद्धे रोपणं परमं मतम् ॥ ५४ ॥  


यवक्षारं भक्षयित्वा पिण्डं दद्याद्व्रणोपरि ।  
शृङ्गालकोलिमूलेन नष्टशैलं विनिःसरेत् ॥ ५५ ॥  


लाङ्गलीमूललेपाद्वा गवाक्षीमूलतस्तथा ।  
क्षतोष्मणो निग्रहार्थं तत्कालं विसृतस्य च ॥ ५६ ॥  


७कषायशीतमधुराः स्निग्धा लेपादयो हिताः  
आमाशयस्थे रुधिरे वमनं पथ्यमुच्यते ॥ ५७ ॥  


पक्वाशयस्थे देयं च विरेचनमसंशयः ।  
क्वाथो वंशत्वगेरण्डश्वदंष्ट्राश्मभिदा कृतः ॥ ५८ ॥  


सहिङ्गुसैन्धवः पीतः कोष्ठस्थं स्रावयेदसृक् ।  
यवकोलकुलत्थानां निःस्नेहेन रसेन च ॥ ५९ ॥  


भुञ्जीतान्नं यवागूं वा पिबेत्सैन्धवसंयुताम् ।  
अत्यर्थमस्रं स्रवति प्रायशो यत्र वीक्षते ॥ ६० ॥  


ततो रक्तक्षयाद्वायौ कुपितेऽतिरुजाकरे ।  
स्नेहपानं परीषेकं स्नेहलेपोपनाहनम् ॥ ६१ ॥  


स्नेहबस्तिं च कुर्वीत वातघ्नौषधसाधिताम् ।  
इति साप्ताहिकः प्रोक्तः सद्यो व्रणहितो विधिः ॥ ६२ ॥  


सप्ताहात्परतः कुर्याच्छारीरव्रणवत्क्रियाम् ।  
करञ्जारिष्टनिर्गुण्डीरसो हन्याद्व्रणक्रिमीन् ॥ ६३ ॥  


कलायविदलीपत्रं कोषाम्रास्थि च पूरणात् ।  
सुरसादिरसैः सेको लेपनः स्वरसेन वा ॥ ६४ ॥  


निम्बसम्पाकजात्यर्कसप्तपर्णाश्वमारकाः ।  
क्रिमिघ्ना मूत्रसंयुक्ताः सेका लेपनधावनैः ॥ ६५ ॥  


प्रक्षाल्य मांसपेष्या वा क्रिमीनपहरेद्व्रणान् ।  
लशुनेनाथवा दद्याल्लेपनं क्रिमिनाशनम् ॥ ६६ ॥  


८ये क्लेदपाकस्रुतिगन्धवन्तो  
व्रणा महान्तः सरुजः सशोथाः ।  
प्रयान्ति ते गुग्गुलुमिश्रितेन  
पीतेन शान्तिं त्रिफलारसेन ॥ ६७ ॥  


९त्रिफलाचूर्णसंयुक्तो गुग्गुलुर्वटकीकृतः ।  
निर्यन्त्रणो विबन्धघ्नो व्रणशोधनरोपणः ॥ ६८ ॥  


अमृतागुग्गुलुः शस्तो हितं तैलं च वज्रकम् ।  
विडङ्गत्रिफलाव्योषचूर्णं गुग्गुलुना समम् ॥ ६९ ॥  


सर्पिषा वटकीकृत्वा खादेद्वा हितभोजनः ।  
दुष्टव्रणापचीमेहकुष्ठनाडीव्रणापहः ॥ ७० ॥  


१०अमृतापटोलमूल-  
त्रिफलात्रिकटुक्रिमिघ्नानाम् ।  
समभागानां चूर्णं  
सर्वसमो गुग्गुलोर्भागः ॥ ७१ ॥  


प्रतिवासरमेकैकां  
खादेदक्षणप्रमाणाम् ।  
जेतुं व्रणान्वातासृ-  
ग्गुल्मोदरश्वयथुरोगादीन् ॥ ७२ ॥  


११जातीनिम्बपटोलपत्रकटुकादार्वीनिशाशा-  
रिवामञ्जिष्ठाभयतुत्थसिक्थमधुकैर्नक्ताह्वबीजैः  
समैः सर्पिः सिद्धमनेन सूक्ष्मवदना मर्माश्रिताः  
स्राविणो गम्भीराः सरुजो व्रणाः सगतिकाः  
शुष्यन्ति रोहन्ति च ॥ ७३ ॥  


१२गौरा हरिद्रा मञ्जिष्ठा मांसी मधुकमेव च ।  
प्रपौण्डरीकं ह्रीबेरं भद्रमुस्तं सचन्दनम् ॥ ७४ ॥  


जातीनिम्बपटोलं च करञ्जं कटुरोहिणी ।  
मधूच्छिष्टं समधुकं महामेदा तथैव च ॥ ७५ ॥  


पञ्चवल्कलतोयेन घृतप्रस्थं विपाचयेत् ।  
एष गौरो महावीर्यः सर्वब्रणविशोधनः ॥ ७६ ॥  


आगन्तुः सहजाश्चैव सुचिरोत्थाश्च ये व्रणाः ।  
विषमामपि नाडीं च शोधयेच्छीघ्रमेव च ॥ ७७ ॥  


गौराद्यं जातिकाद्यं च तैलमेवं प्रसाध्यते ।  
तैलं सूक्ष्मानने दुष्टे व्रणे गम्भीर एव च ॥ ७८ ॥  


१३नक्तमालस्य पत्राणि वरुणानि फलानि च ।  
सुमनायाश्च पत्राणि पटोलारिष्टयोस्तथा ॥ ७९ ॥  


द्वे हरिद्रे मधूच्छिष्टं मधुकं तिक्तरोहिणी ।  
मञ्जिष्ठा चन्दनोशीरमुत्पलं शारिवे त्रिवृत् ।  
एतेषां कार्षिकैर्भागैर्घृतप्रस्थं विपाचयेत् ॥ ८० ॥  


दुष्टव्रणप्रशमनं तथा नाडीविशोधनम् ।  
सद्यश्छिन्नव्रणानां च करञ्जाद्यमिहेष्यते ॥ ८१ ॥  


१४प्रपौण्डरीकमञ्जिष्ठामधुकोशीरपद्मकैः ।  
सहरिद्रैः शृतं सर्पिः सक्षीरं व्रणरोपणम् ॥ ८२ ॥  


१५तिक्तासिक्थनिशायष्टीनक्ताह्वफलपल्लवैः ।  
पटोलमालतीनिम्बपत्रैर्व्रण्यं घृतं पचेत् ॥ ८३ ॥  


१६सिन्दूरकुष्ठविषहिङ्गुरसोनचित्र  
बाणाङ्घ्रिलाङ्गलिककल्कविपक्वतैलम् ।  
प्रासादमन्त्रयुतफूत्कृतनुन्नफेनो  
दुष्टव्रणप्रशमनो विपरीतमल्लः ॥ ८४ ॥  


खङ्गाभिघातगुरुगण्डमहोपदंश-  
नाडीव्रणव्रणविचर्चिककुष्ठपामाः ।  
एतान्निहन्ति विपरीतकमल्लनाम  
तैलं यथेष्टशयनासनभोजनस्य ॥ ८५ ॥  


१७कुठारकात्पलशतं साधयेल्लल्वनेऽम्भसि ।  
तेन पादावशेषेण तैलप्रस्थं विपाचयेत् ॥ ८६ ॥  


कल्कैः कुठारापामार्गप्रोष्ठिकामक्षिकायुतैः ॥ ८७ ॥  


१८प्रपौण्डरीकं मधुकं काकोल्यौ द्वे सचन्दने ।  
सिद्धमेभिः समं तैलं तत्परं व्रणरोपणम् ॥ ८८ ॥  


१९दूर्वास्वरससिद्धं वा तैलं कम्पिल्लकेन च ।  
दार्वीत्वचश्च कल्केन प्रधानं रोपणं व्रणे ॥ ८९ ॥  


येनैव विधिना तैलं घृतं तेनैव साधयेत् ।  
रक्तपित्तोत्तरं ज्ञात्वा सर्पिरेवावपाचयेत् ॥ ९० ॥  


२०मञ्जिष्ठां चन्दनं मूर्वां पिष्ट्वा सर्पिर्विपाचयेत् ।  
सर्वेषामग्निदग्धानामेतद्रोपणमिष्यते ॥ ९१ ॥  


२१सिद्धं कषायकल्काभ्यां पाटल्याः कटुतैलकम् ।  
दग्धव्रणरुजास्रावदाहविस्फोटनाशनम् ॥ ९२ ॥  


२२चन्दनं घटशुङ्गं च मञ्जिष्ठा मधुकं तथा ।  
प्रपौण्डरीकं मूर्वा च पतङ्गं धातकी तथा ॥ ९३ ॥  


एभिस्तैलं विपक्तव्यं सर्पिः क्षीरसमन्वितम् ।  
अग्निदग्धव्रणेष्विष्टं म्रक्षणाद्रोपणं परम् ॥ ९४ ॥  


२३मनःशिलाले मञ्जिष्ठा सलाक्षारजनीद्वयम् ।  
प्रलेपः सघृतक्षौद्रस्त्वग्विशुद्धिकरः परः ॥ ९५ ॥  


अयोरजः सकासीसं त्रिफलाकुसुमानि च ।  
प्रलेपः कुरुते कार्ष्ण्यं सर्व एव नवत्वचि ॥ ९६ ॥  


कालीयकलताम्रास्थिहेमकालारसोत्तमैः ।  
लेपः सगोमयरसः सवर्णकरणः परः ॥ ९७ ॥  


चतुष्पदां हि त्वग्रोमखुरशृङ्गास्थिभस्मना ।  
तैलाक्ता चूर्णिता भूमिर्भवेद्रोमवती पुनः ।  
व्रणग्रन्थिं ग्रन्थिवच्च जयेत्क्षारेण वा भिषक् ॥ ९८ ॥  


# अधिकार ४४

१नाडीनां गतिमन्विष्य शस्त्रेणापाट्य शास्त्रवित्  
सर्वव्रणक्रमं कुर्याच्छोधनं रोपणादिकम् ॥ १ ॥  


नाडीं वातकृतां साधुपाटितां लेपयेद्भिषक् ।  
प्रत्यक्पुष्पीफलयुतैस्तिलैः पिष्टैः प्रलेपयेत् ।  
पैत्तिकीं तिलमञ्जिष्ठानागदन्तीनिशायुगैः ॥ २ ॥  


श्लेष्मिकीं तिलयष्ट्याह्वनिकुम्भारिष्टसैन्धवैः ।  
शल्यजां तिलमध्वाज्यैर्लेपयेच्छिन्नशोधिताम् ॥ ३ ॥  


आरग्वधनिशाकालाचूर्णाज्यक्षौद्रसंयुता ।  
मूत्रवर्तिर्व्रणे योज्या शोधनी गतिनाशिनी ॥ ४ ॥  


घोण्टाफलत्वङ्मदनात्फलानि  
पूगस्य च त्वक् लवणं च मुख्यम् ।  
स्नुह्यर्कदुग्धेन सहैष कल्को  
वर्तीकृतो हन्त्यचिरेण नाडीम् ॥ ५ ॥  


वर्तीकृतं माक्षिकसम्प्रयुक्तं  
नाडीघ्नमुक्तं लवणोत्तमं वा ।  
दुष्टव्रणे यद्विहितं च तैलं  
तत्सेव्यमानं गतिमाशु हन्ति ॥ ६ ॥  


जात्यर्कसम्पाककरं च दन्ती-  
सिन्धूत्थसौवर्चलयावशूकैः ।  
वर्तिः कृता हन्त्यचिरेण नाडी  
स्नुक्क्षीरपिष्टा सह माक्षिकेण ॥ ७ ॥  


माहिषदधिकोद्रवान्न-  
मिश्रितं हरति चिरविरूढां च ।  
भुक्तं कङ्गुनिकामू-  
लचूर्णमतिदारुणां नाडीम् ॥ ८ ॥  


२कृशदुर्बलभीरूणां गतिर्मर्माश्रिता च या ।  
क्षारसूत्रेण तां छिन्द्यान्न शस्त्रेण कदाचन ॥ ९ ॥  


एषण्या गतिमन्विष्य क्षारसूत्रानुसारिणीम् ।  
सूचीं विदध्यादभ्यन्ते चोन्नाम्य चाशु निर्हरेत् ॥ १० ॥  


सूत्रस्यान्तं समानीय गाढं बन्धं समाचरेत् ।  
ततः क्षीणबलं वीक्ष्य सूत्रमन्यत्प्रवेशयेत् ॥ ११ ॥  


क्षाराक्तं मतिमान्वैद्यो यावन्न छिद्यते गतिः ।  
भगन्दरेऽप्येष विधिः कार्यो वैद्येन जानता ॥ १२ ॥  


अर्बुदादिषु चोत्क्षिप्य मूले सूत्रं निधापयेत् ।  
सूचीभिर्यववक्राभिराचितं श्वासमन्ततः ॥ १३ ॥  


मूले सूत्रेण बध्नीयाच्छिन्ने चोपचरेद्व्रणम् ।  
३गुग्गुलुत्रिफलाव्योषैः समांसैराज्ययोजितः ।  
नाडीदुष्टव्रणशूलभगन्दरविनाशनः ॥ १४ ॥  


४सर्जिकासिन्धुदन्त्यग्निरूपिकानलनीलिका ।  
स्वरमञ्जरीबीजेषु तैलं गोमूत्रपाचितम् ।  
दुष्टव्रणप्रशमनं कफनाडीव्रणापहम् ॥ १५ ॥  


५कुम्भीकखर्जूरकरित्थबिल्व-  
वनस्पतीनां तु शलाटुवर्गे ।  
कृत्वा कषायं विपचेत्तु तैल-  
मावाप्य मुस्तं सरलं प्रियङ्गुम् ॥ १६ ॥  


सौगन्धिकामोचरसाहिपुष्प-  
लोध्राणि दत्वा खलु धातकीं च ।  
एतेन शल्यप्रभवा हि नाडी  
रोहेद्व्रणो वै मुखमाशु चैव ॥ १७ ॥  


६भल्लातकार्कमरिचैर्लवणोत्तमेन  
सिद्धं विडङ्गरजनीद्वयचित्रकैश्च ।  
स्यान्मार्कवस्य च रसेन निहन्ति तैलं  
नाडीं कफानिलकृतामपचीं व्रणांश्च ॥ १८ ॥  


७समूलपत्रां निर्गुण्डीं पीडयित्वा रसेन तु ।  
तेन सिद्धं समं तैलं नाडीदुष्टव्रणापहम् ॥ १९ ॥  


हितं पामापचीनां तु पानाभ्यञ्जननावनैः ।  
विविधेषु च स्फोटेषु तथा सर्वव्रणेषु च ॥ २० ॥  


८हंसपादारिष्टपत्रं जातीपत्रं ततो रसैः ।  
तत्कल्कैर्विपचेत्तैलं नाडीव्रणविरोहणम् ॥ २१ ॥  


# अधिकार ४५

१गुदस्य श्वयथुं ज्ञात्वा विशोष्य शोधयेत्ततः ।  
रक्तावसेचनं कार्यं यथा पाकं न गच्छति ॥ १ ॥  


वटपत्रेष्टकाशुण्ठीगुडूच्यः सपुनर्नवाः ।  
सुपिष्टाः पीडकारम्भे लेपः शस्तो भगन्दरे ॥ २ ॥  


पीडकानामपक्वानामपतर्पणपूर्वकम् ।  
कर्म कुर्याद्विरेकान्तं भिन्नानां वक्ष्यते क्रियाम् ॥ ३ ॥  


एषणीपाटनं क्षारवह्निदाहादिकं क्रमम् ।  
विधाय व्रणवत्कार्यं यथादोषं यथाक्रमम् ॥ ४ ॥  


त्रिवृत्तिलानागदन्तीमञ्जिष्ठा सह सर्पिषा ।  
उत्सादनं भवेदेतत्सैन्धवक्षौद्रसंयुतम् ॥ ५ ॥  


रसाञ्जनं हरिद्रे द्वे मञ्जिष्ठानिम्बपल्लवाः ।  
त्रिवृत्तेजोवतीदन्तीकल्को नाडीव्रणापहः ॥ ६ ॥  


कुष्ठं त्रिवृत्तिलादन्तीमागध्यः सैन्धवं मधु ।  
रजनीत्रिफलातुत्थं हितं व्रणविशोधनम् ॥ ७ ॥  


स्नुह्यर्कदुग्धदार्वीभिर्वर्तिं कृत्वा विचक्षणः ।  
भगन्दरगतिं ज्ञात्वा पूरयेत्तां प्रयत्नतः ॥ ८ ॥  


एषा सर्वशरीरस्थां नाडीं हन्यान्न संशयः ॥ ९ ॥  


तिलाभयालोध्रमरिष्टपत्रं  
निशावचालोध्रमगारधूमः ।  
भगन्दरे नाड्युपदंशयोश्च  
दुष्टव्रणे शोधनरोपणोऽयम् ॥ १० ॥  


२खरास्रपक्वभूरोगचूर्णलेपो भगन्दरम् ।  
हन्ति दन्त्यग्न्यतिविषालेपस्तद्वच्छुनोऽस्थि वा ॥ ११ ॥  


त्रिफलारससंयुक्तं बिडालास्थिप्रलेपनम् ।  
भगन्दरं निहन्त्याशु दुष्टव्रणहरं परम् ॥ १२ ॥  


त्रिफलापुरकृष्णानां त्रिपञ्चैकांशयोजिता ।  
गुडिका शोथगुल्मार्शोभगन्दरवतां हिता ॥ १३ ॥  


३त्रिकटुत्रिफलामुस्तविडङ्गामृतचित्रकम् ।  
शठ्येलापिप्पलीमूलं हपुषा सुरदारु च ॥ १४ ॥  


तुम्बुरु पुष्करं चव्यं विशाला रजनीद्वयम् ।  
बिडं सौवर्चलं क्षारौ सैन्धवं गजपिप्पली ॥ १५ ॥  


यावन्त्येतानि चूर्णानि तावद्द्विगुणगुग्गुलुः ।  
कोलप्रमाणां गुडिकां भक्षयेन्मधुना सह ॥ १६ ॥  


कासश्वासं तथा शोथमर्शांसि सभगन्दरम् ।  
हृच्छूलं पार्श्वशूलं च कुक्षिबस्तिगुदे रुजम् ॥ १७ ॥  


अश्मरीं मूत्रकृच्छ्रं च अत्रवृद्धिं तथा क्रिमीन् ।  
चिरज्वरोपसृष्टानां क्षयोपहतचेतसाम् ॥ १८ ॥  


आनाहं च तथोन्मादं कुष्ठानि चोदराणि च ।  
नाडीदुष्टव्रणान्सर्वान्प्रमेहं श्लीपदं तथा ।  
सप्तविंशतिको ह्येष सर्वरोगनिषूदनः ॥ १९ ॥  


४जम्बूकस्य च मांसानि भक्षयेद्व्यञ्जनादिभिः ।  
अजीर्णवर्जी मासेन मुच्यते ना भगन्दरात् ॥ २० ॥  


पञ्चतिक्तं घृतं शस्तं पञ्चतिक्तश्च गुग्गुलुः ।  
न्यग्रोधादिगणो यस्तु हितः शोधनरोपणः ॥ २१ ॥  


तैलं घृतं वा तत्पक्वं भगन्दरविनाशनम् ।  
चित्रकार्कौ त्रिवृत्पाठे मलपूहयमारकौ ॥ २२ ॥  


सुधां वचां लाङ्गलिकीं हरितालं सुवर्चिकाम् ।  
ज्योतिष्मतीं च संयोज्य तैलं धीरो विपाचयेत् ॥ २३ ॥  


एतद्विष्यन्दनं नाम तैलं दद्याद्भगन्दरे ।  
शोधनं रोपणं चैव सवर्णकरणं तथा ॥ २४ ॥  


५करवीरनिशादन्तीलाङ्गलीलवणाग्निभिः ।  
मातुलुङ्गार्कवत्साह्वैः पचेत्तैलं भगन्दरे ॥ २५ ॥  


६निशार्कक्षीरसिन्ध्वग्निपुराश्वहनवत्सकः ।  
सिद्धमभ्यञ्जने तैलं भगन्दरविनाशनम् ॥ २६ ॥  


व्यामामं मैथुनं युद्धं पृष्ठयानं गुरूणि च ।  
संवत्सरं परिहरेदुपरूढव्रणो नरः ॥ २७ ॥  


# अधिकार ४६

१स्निग्धस्विन्नशरीरस्य ध्वजमध्ये शिराव्यधः ।  
जलौकःपातनं वा स्यादूर्ध्वाधः शोधनं तथा ।  
पाको रक्ष्यः प्रयत्नेन शिश्नक्षयकरो हि सः ॥ १ ॥  


पटोलनिम्बत्रिफलाडुगूची-  
क्वाथं पिबेद्वा खदिराशनाभ्याम् ।  
सगुग्गुलुं वा त्रिफलायुतं वा  
सर्वोपदंशापहरः प्रयोगः ॥ २ ॥  


२प्रपौण्डरीकं मधुकं रास्ना कुष्ठं पुनर्नवा ।  
शरलागुरुभद्राह्वैर्वातिके लेपसेचने ॥ ३ ॥  


गैरिकाञ्जनमञ्जिष्ठामधुकोशीरपद्मकैः ।  
सचन्दनोत्पलैः स्निग्धैः पैत्तिकं सम्प्रलेपयेत् ॥ ४ ॥  


निम्बार्जुनाश्वत्थकदम्बशाल-  
जम्बूवटोदुम्बरवेतसेषु ।  
प्रक्षालनालेपघृतानि कुर्या-  
च्चूर्णानि पित्तास्रभवोपदंशे ॥ ५ ॥  


त्रिफलायाः कषायेण भृङ्गराजरसेन वा ।  
व्रणप्रक्षालनं कुर्यादुपदंशप्रशान्तये ॥ ६ ॥  


दहेत्कटाहे त्रिफलां समांशां मधुसंयुताम् ।  
उपदंशे प्रलेपोऽयं सद्यो रोपयति व्रणम् ॥ ७ ॥  


रसाञ्जनं शिरीषेण पथ्यया वा समन्वितम् ।  
सक्षौद्रं वा प्रलेपेन सर्वलिङ्गगदापहम् ॥ ८ ॥  


बब्बोलदलचूर्णेन दाडिमत्वग्भवेन वा ।  
गुण्डनं न्रस्थिचूर्णेन उपदंशहरं परम् ॥ ९ ॥  


लेपः पूगफलेनाश्वमारमूलेन वा तथा ।  
सेवेन्नित्यं यवान्नं च पानीयं कौपमेव च ॥ १० ॥  


जयाजात्यश्वमारार्कसम्पाकानां दलैः पृथक् ।  
कृतं प्रक्षालने क्वाथं मेढ्रपाके प्रयोजयेत् ॥ ११ ॥  


३भूनिम्बनिम्बत्रिफलापटोल-  
करञ्जजातीखदिराशनानाम् ।  
सतोयकल्कैर्घृतमाशु पक्वं  
सर्वोपदंशापहरं प्रदिष्टम् ॥ १२ ॥  


४करञ्जनिम्बार्जुनशालजम्बू-  
वटादिभिः कल्ककषायसिद्धम् ।  
सर्पिर्निहन्यादुपदंशदोषं  
सदाहपाकं स्रुतिरागयुक्तम् ॥ १३ ॥  


५अगारधूमरजनीसुराकिट्टं च तैस्त्रिभिः ।  
भागोत्तरैः पचेत्तैलं कण्डूशोथरुजापहम् ।  
शोधनं रोपणं चैव सवर्णकरणं तथा ॥ १४ ॥  


अर्शसां छिन्नदग्धानां क्रिया कार्योपदंशवत् ॥ १५ ॥  


# अधिकार ४७

१हितं च सर्पिषः पानं पथ्यं चापि विरेचनम् ।  
हितः शोणितमोक्षश्च यच्चापि लघुभोजनम् ॥ १ ॥  


सर्षपीं लिखितां सूक्ष्मैः कषायैरवचूर्णयेत् ।  
तैरेवाभ्यञ्जनं तैलं साधयेद्व्रणरोपणम् ॥ २ ॥  


क्रियेयमधिमन्थेऽपि रक्तं स्राव्यं तथोभयोः ।  
अष्ठीलायां हृते रक्ते श्लेष्मग्रन्थिवदाचरेत् ॥ ३ ॥  


कुम्भिकायां हरेद्रक्तं पक्वायां शोधिते व्रणे ।  
तिन्दुकत्रिफलालोध्रैर्लैपस्तैलं च रोपणम् ॥ ४ ॥  


अलज्यां हृतरक्तायामयमेव क्रियाक्रमः ।  
स्वेदयेद्ग्रथितं स्निग्धं नाडीस्वेदेन बुद्धिमान् ॥ ५ ॥  


सुखोष्णैरुपनाहैश्च सस्निग्धैरुपनाहयेत् ।  
उत्तमाख्यां तु पिडकां सञ्च्छिद्य बडिशोद्धृताम् ॥ ६ ॥  


कल्कैश्चूर्णैः कषायाणां क्षौद्रयुक्तैरुपाचरेत् ।  
क्रमः पित्तविसर्पोक्तः पुष्करीमूढयोर्हितः ॥ ७ ॥  


त्वक्पाके स्पर्शहान्यां च सेचयेन्मृदितं पुनः ।  
बलातैलेन कोष्णेन मधुरैश्चोपनाहयेत् ॥ ८ ॥  


रसक्रिया विधातव्या लिखिते शतपोलके ।  
पृथक्पर्ण्यादिसिद्धं च तैलं देयमनन्तरम् ॥ ९ ॥  


पित्तविद्रधिवच्चापि क्रिया शोणितजेऽर्बुदे ।  
कषायकल्कसर्पींषि तैलं चूर्णं रसक्रियाम् ॥ १० ॥  


शोधने रोपणे चैव वीक्ष्य वीक्ष्यावतारयेत् ।  
अर्बुदं मांसपाकं च विद्रधिं तिलकालकम् ।  
प्रत्याख्याय प्रकुर्वीत भिषक्तेषां प्रतिक्रियाम् ॥ ११ ॥  


# अधिकार ४८

१आदौ भग्नं विदित्वा तु सेचयेच्छीतलाम्बुना ।  
पङ्केनालेपनं कार्यं बन्धनं च कुशान्वितम् ।  
सुश्रुतोक्तं च भग्नेषु वीक्ष्य बन्धादिमाचरेत् ॥ १ ॥  


अवनामितमुन्नह्येदुन्नतं चावनामयेत् ।  
आच्छेदतिक्षिप्तमधोगतं चोपरि वर्तयेत् ॥ २ ॥  


आलेपनार्थं मञ्जिष्ठामधुकं चाम्लपेषितम् ।  
शतधौतघृतोन्मिश्रं शालिपिष्टं च लेपनम् ॥ ३ ॥  


सप्तरात्रात्सप्तरात्रात्सौम्येष्वृतुषु मोक्षणम् ।  
कर्तव्यं स्यात्त्रिरात्राच्च तथाग्नेयेषु जानता ॥ ४ ॥  


काले च सामशीतोष्णे पञ्चरात्राद्विमोक्षयेत् ।  
न्यग्रोधादिकषायं च सशीतं परिषेचने ॥ ५ ॥  


पञ्चमूलीविपक्वं तु क्षीरं दद्यात्सवेदने ।  
सुखोष्णमवतार्यं वा चक्रतैलं विजानता ॥ ६ ॥  


मांसं मांसरसः सर्पिः क्षीरं यूषः सतीलजः ।  
बृंहणं चान्नपानं च देयं भग्नं विजानता ॥ ७ ॥  


गृष्टिक्षीरं ससर्पिष्कं मधुरौषधसाधितम् ।  
शीतलं द्राक्षया युक्तं प्रातर्भग्नः पिबेन्नरः ॥ ८ ॥  


सघृतेनास्थिसंहारं लाक्षागोधूममर्जुनम् ।  
सन्धियुक्तेऽस्थिभग्ने च पिबेत्क्षीरेण मानवः ॥ ९ ॥  


रसोनमधुलाक्षाज्यसिताकल्कं समश्नताम् ।  
छिन्नभिन्नच्युतास्थीनां सन्धानमचिराद्भवेत् ॥ १० ॥  


पीतवराटिकाचूर्णं द्विगुञ्जं वा त्रिगुञ्जकम् ।  
अपक्वक्षीरपीतं स्यादस्थिभग्नप्ररोहणम् ॥ ११ ॥  


२क्षीरं सलाक्षामधुकं ससर्पिः  
स्याज्जीवनीयं च सुखावहं च ।  
भग्नः पिबेत्त्वक्पयसार्जुनस्य  
गोधूमचूर्णं सघृतेन वाथ ॥ १२ ॥  


लाक्षास्थिसंहृत्ककुभाश्वगन्धा-  
श्चूर्णीकृता नागवलापुरश्च ।  
सम्भग्नयुक्तास्थिरुजं निहन्या-  
दङ्गानि कुर्यात्कुलिशोपमानि ॥ १३ ॥  


अत्रान्यतोऽपि दृष्टत्वात्तुल्यश्चूर्णेन गुग्गुलुः ॥ १४ ॥  


३आभाफलत्रिकैर्व्योषैः सर्वैरेभिः समीकृतैः ।  
तुल्यो गुग्गुलुरायोज्यो भग्नसन्धिप्रसाधकः ॥ १५ ॥  


४सव्रणस्य तु भग्नस्य व्रणं सर्पिर्मधूत्तमैः ।  
प्रतिसार्य कषायैश्च शेषं भग्नवदाचरेत् ॥ १६ ॥  


भग्नं नैति यथा पाकं प्रयतेत तथा भिषक् ।  
वातव्याधिविनिर्दिष्टान्स्नेहानत्र प्रयोजयेत् ॥ १७ ॥  


रात्रौ रात्रौ तिलान्कृष्णान्वासयेदस्थिरे जले ।  
दिवादिवैवं संशोष्य क्षीरेण परिभावयेत् ॥ १८ ॥  


तृतीयं सप्तरात्रं च भावयेन्मधुकाम्बुना ।  
ततः क्षीरं पुनः पीतान्सुशुष्कांश्चूर्णयेद्भिषक् ॥ १९ ॥  


काकोल्यादिश्वदंष्ट्रां च मञ्जिष्ठां शारिवां तथा ।  
कुष्ठं सर्जरसं मांसीं सुरदारु सचन्दनम् ॥ २० ॥  


शतपुष्पां च सञ्चूर्ण्य तिलचूर्णेन योजयेत् ।  
पीडनार्थं च कर्तव्यं सर्वगन्धैः शृतं पयः ॥ २१ ॥  


चतुर्गुणेन पयसा तत्तैलं विपचेत्पुनः ।  
एलामंशुमतीं पत्रं जीरकं तगरं तथा ॥ २२ ॥  


लोध्रं प्रपौण्डरीकं च तथा कालानुशारिवाम् ।  
शैलेयकं क्षीरशुक्लामनन्तां समधूलिकाम् ॥ २३ ॥  


पिष्ट्वा शृङ्गाटकं चैव प्रागुक्तान्यौषधानि च ।  
एभिस्तद्विपचेत्तैलं शास्त्रविन्मृदुनाग्निना ॥ २४ ॥  


एततैलं सदा पथ्यं भग्नानां सर्वकर्मसु ।  
आक्षेपके पक्षाघाते चाङ्गशोषे तथार्दिते ॥ २५ ॥  


मन्यास्तम्भे शिरोरोगे कर्णशूले हनुग्रहे ।  
बाधिर्ये तिमिरे चैव ये च स्त्रीषु क्षयं गताः ॥ २६ ॥  


पथ्यं पाने तथाभ्यङ्गे नस्ये वस्तिषु योजयेत् ।  
ग्रीवास्कन्धोरसां वृद्धिरनेनैवोपजायते ॥ २७ ॥  


मुखं च पद्मप्रतिमं स्वस्वगन्धिसमीरणम् ।  
गन्धतैलमिदं नाम्ना सर्ववातविकारनुत् ॥ २८ ॥  


राजार्हमेतत्कर्तव्यं राज्ञामेव विचक्षणैः ।  
तिलचूर्णचतुर्थांशं मिलितं चूर्णमिष्यते ॥ २९ ॥  


लवणं कटुकं क्षारमम्लं मैथुनमातपम् ।  
व्यायामं च न सेवेत भग्नो रूक्षान्नमेव च ॥ ३० ॥  


# अधिकार ४९

१वातोत्तरेषु सर्पिर्वमनं श्लेष्मोत्तरेषु कुष्ठेषु ।  
पित्तोत्तरेषु मोक्षो रक्तस्य विरेचनं चाग्र्यम् ॥ १ ॥  


प्रोञ्छनमल्पे कुष्ठे महति च शस्तं शिराव्यधनम् ।  
बहुदोषः संशोध्यः कुष्ठी बहुशोऽनुरक्षता प्राणान् ॥ २ ॥  
वचावासापटोलानां निम्बस्य फलिनीत्वचः ।  
कषायो मधुना पीतो वान्तिकृन्मदनान्वितः ॥ ३ ॥  


२विरेचनं तु कर्तव्यं त्रिवृद्दन्तीफलत्रिकैः ॥ ४ ॥  


ये लेपाः कुष्ठानां  
प्रयुज्यन्ते निर्गतास्रदोषाणाम् ।  
संशोधिताशयानां  
सद्यः सिद्धिर्भवति तेषाम् ॥ ५ ॥  


मनःशिलाले मरिचानि तैल-  
मार्कं पयः कुष्ठहरः प्रदेहः ।  
करञ्जबीजैडगजः सकुष्ठो  
गोमूत्रपिष्टश्च वरः प्रदेहः ॥ ६ ॥  


पत्राणि पिष्ट्वा चतुरङ्गुलस्य  
तक्रेण पर्णान्यथ काकमाच्याः ।  
तैलाक्तगात्रस्य नरस्य कुष्ठा-  
न्युद्वर्तयेदश्वहनच्छदैश्च ॥ ७ ॥  


आरग्वधः सैडगजः करञ्जो  
वासा गुडूची मदनं हरिद्रे ।  
श्र्याह्वः सुराह्वः खदिरो धवश्च  
निम्बो विडङ्गं करवीरकश्च ॥ ८ ॥  


ग्रन्थिश्च भौर्जो लशुनः शिरीषः  
सलोमशो गुग्गुलुकृष्णगन्धे ।  
फणिज्जको वत्सकसप्तपर्णी-  
पीलूनि कुष्टं सुमनःप्रवालः ॥ ९ ॥  


वचाहरेणुत्रिवृतानि कुम्भी  
भल्लातकं गैरिकमञ्जनं च ।  
मनःशिलाले गृहधूम एला-  
कासीसलोध्रार्जुनमुस्तसर्जाः ॥ १० ॥  


इत्यर्धरूपैर्विहिताः षडेते  
गोपित्तपीताः पुनरेव पिष्टाः ।  
सिद्धाः परं सर्षपतैलयुक्ता-  
श्चूर्णप्रदेहा भिषजा प्रयोज्याः ॥ ११ ॥  


कुष्ठानि कृच्छ्राणि नवं किलासं  
सुरेन्द्रलुप्तं किटिभं सदद्रुम् ।  
भगन्दरार्शांस्यपचीं सपामां  
हन्युः प्रयुक्ता अचिरान्नराणाम् ॥ १२ ॥  


३मनःशिलात्वक्कुटजात्सकुष्टा-  
त्सलोमशः सैडगजः करञ्जः ।  
ग्रन्थिश्च भौर्जः करवीरमूलं  
चूर्णानि साध्यानि तुषोदकेन ॥ १३ ॥  


पलाशनिर्दाहरसेन वापि  
कर्षोद्धृतान्याढकसम्मितेन ।  
दार्वीप्रलेपं प्रवदन्ति लेप-  
मेतत्परं कुष्ठविनाशनाय ॥ १४ ॥  


कुष्टं हरिद्रे सरसं पटोलं  
निम्बाश्वगन्धे सुरदारुशिग्रु ।  
ससर्षपं तुम्बुरुधान्यवन्य-  
चण्डाश्च दूर्वाश्च समानि कुर्यात् ॥ १५ ॥  


तैस्तक्रयुक्तैः प्रथमं शरीरं  
तैलाक्तमुद्वर्तयितुं यतेत ।  
तथास्य कण्डूः पिडकाः सकोठाः  
कुष्ठानि शोथाश्च शमं प्रयान्ति ॥ १६ ॥  


४धात्र्यक्षपथ्याक्रिमिशत्रुवह्नि-  
भल्लातकावल्गुजलौहभृङ्गैः ।  
भागाभिवृद्धैस्तिलतैलमिश्रैः  
सर्वाणि कुष्ठानि निहन्ति लेपः ॥ १७ ॥  


विडङ्गसैन्धवशिवाशशिरेखासर्षपकरञ्जरजनीभिः  
गोजलपिष्टो लेपः कुष्ठदरो दिवसनाथसमः ॥ १८ ॥  


विडङ्गैडगजाकुष्ठनिशासिन्धूत्थसर्षपैः ।  
धान्याम्लपिष्टैर्लेपोऽयं दद्रूकुष्ठरुजापहः ॥ १९ ॥  


दूर्वाभयासैन्धवचक्रमर्द-  
कुठेरकाः काञ्जिकतक्रपिष्टाः ।  
त्रिभिः प्रलेपैरतिबद्धमूलं  
दद्रुं च कुष्ठं च निवारयन्ति ॥ २० ॥  


तुल्यो रसः सालतरोस्तुषेण  
सचक्रमर्दोऽप्यभयाविमिश्रः ।  
पानीयभक्तेन तदाम्बुपिष्टो  
लेपः कृतो दद्रुगजेन्द्रसिंहः ॥ २१ ॥  


५प्रपुन्नाडस्य बीजानि धात्रीसर्जरसः स्नुही ।  
सौवीरपिष्टं दद्रूणामेतदुद्वर्तनं परम् ॥ २२ ॥  


चक्रमर्दकबीजानि करञ्जं च समांशकम् ।  
स्तोकं सुदर्शनामूलं दद्रुकुष्ठविनाशनम् ॥ २३ ॥  


लेपनाद्भक्षणाच्चैव तृणकं दद्रुनाशनम् ।  
यूथीपुन्नागमूलं च लेपात्काञ्जिकपेषितम् ॥ २४ ॥  


कासमर्दकमूलं च सौवीरेण च पेषितम् ।  
दद्रुकिटिभकुष्ठानि जयेदेतत्प्रलेपनात् ॥ २५ ॥  


शिखरिरसेन सुपिष्टं मूलकबीजं प्रलेपतः सिध्मः ।  
क्षारेण वा कदल्या रजनीमिश्रेण नाशयति ॥ २६ ॥  


गन्धपाषाणचूर्णेन यवक्षारेण पेषितम् ।  
सिध्मनाशं व्रजत्याशु कटुतैलयुतेन वा ॥ २७ ॥  


कासमर्दकबीजानि मूलकानां तथैव च ।  
गन्धपाषाणमिश्राणि सिध्मानां परमौषधम् ॥ २८ ॥  


धात्रीरसः सर्जरसः सपाक्यः  
सौवीरपिष्टश्च तथा युतश्च ।  
भवन्ति सिध्मानि यथा न भूय-  
स्तथैवमुद्वर्तनकं करोति ॥ २९ ॥  


६कुष्टं मूलकबीजं प्रियङ्गवः सर्षपास्तथा रजनी ।  
एतत्केशरकुष्ठं निहन्ति बहुवार्षिकं सिध्म ॥ ३० ॥  


नीलकुरुण्टकपत्रं स्वरसेनालिप्य गात्रमतिबहुशः  
लिम्पेन्मूलकबीजैस्तक्रेणैतद्धि सिध्मनाशाय ॥ ३१ ॥  


चक्राह्वयं स्नुहीक्षीरभावितं मूत्रसंयुतम् ।  
रवितप्तं हि किञ्चित्तु लेपनात्किटिभापहम् ॥ ३२ ॥  


आरग्वधस्य पत्राणि आरनालेन पेषयेत् ।  
दद्रूकिटिभकुष्ठानि हन्ति सिध्मानमेव च ॥ ३३ ॥  


बीजानि वा मूलकसर्षपाणां  
लाक्षारजन्यौ प्रपुणाडवीजम् ।  
श्रीवेष्टकव्योषविडङ्गकुष्ठं  
पिष्ट्वा च मूत्रेण तु लेपनं स्यात् ॥ ३४ ॥  


दद्रूणि सिध्मं किटिभानि पामां  
कापालकुष्ठं विषमं च हन्यात् ॥ ३५ ॥  


७एडगजकुष्ठसैन्धवसौवीरसर्षपैः क्रिमिघ्नैश्च ।  
क्रिमिसिध्मदद्रुमण्डलकुष्ठानां नाशनो लेपः ॥ ३६ ॥  


स्नुक्काण्डे सर्षपात्कल्कः कुकूलानलपाचितः ।  
लेपाद्विचर्चिकां हन्ति रागवेग इव त्रपाम् ॥ ३७ ॥  


स्नुक्काण्डे शुषिरे दग्ध्वा गृहधूमं ससैन्धवम् ।  
अन्तर्धूमं तैलयुक्तं लेपाद्धन्ति विचर्चिकाम् ॥ ३८ ॥  


एडगजातिलसर्षपकुष्ठमागधिकालवणत्रयमस्तु ।  
पूतिकृतं दिवसत्रयमेतद्धन्ति विचर्चिकादद्रुसकुष्ठम् ॥ ३९ ॥  


उन्मत्तकस्य बीजेन माणकक्षारवारिणा ।  
कटुतैलं विपक्तव्यं शीघ्रं हन्याद्विपादिकाम् ॥ ४० ॥  


नारिकेलोदके न्यस्तस्तण्डुलः पूतितां गतः ।  
लेपाद्विपादिकां हन्ति चिरकालानुबन्धिनीम् ॥ ४१ ॥  


सर्जरसः सिन्धुसम्भव-  
गुडमधुमहिषाक्षगैरिकं सघृतम् ।  
सिक्थकमेतत्पक्वं  
पादस्फुटनापहं सिद्धम् ॥ ४२ ॥  


अवल्गुजं कासमर्दं चक्रमर्दं निशायुतम् ।  
माणिमन्थेन तुल्यांशं मस्तुकाञ्जिकपेषितम् ॥ ४३ ॥  


कच्छूं कण्डूं जयत्युग्रां सिद्ध एष प्रयोगराट् ।  
कोमलं सिंहास्यदलं  
सनिशं सुरभिजलेन सम्पिष्टम् ॥ ४४ ॥  


दिवसत्रयेण नियतं  
क्षपयति कच्छूं विलेपनतः ।  
८हरिद्राकल्कसंयुक्तं गोमूत्रस्य पलद्वयम् ॥ ४५ ॥  


पिबेन्नरः कामचारी कच्छुपामाविनाशनम् ।  
शोथपाण्ड्वामयहरी गुल्ममेहकफापहा ।  
कच्छुपामाहरी चैव पथ्यागोमूत्रसाधिता ॥ ४६ ॥  


पिबति सकटुतैलं गण्डपाषाणचूर्णं  
रविकिरणसुतप्तं पामलो यः पलार्धम् ।  
त्रिदिनतदनुसिक्तः क्षीरभोजी च शीघ्रं  
भवति कनकदीप्त्या कामयुक्तो मनुष्यः ॥ ४७ ॥  


९निशासुधारग्वधकाकमाची-  
पत्रैः सदार्वीप्रपुणाडबीजैः ।  
तक्रेण पिष्टैः कटुतैलमिश्रैः  
पामादिषूद्वर्तनमेतदिष्टम् ॥ ४८ ॥  


सिन्दूरमरिचचूर्णं महिषीनवनीतसंयुतं बहुशः ।  
लेपाद्विनिहन्ति पामां तैलं करवीरसिद्धं वा ॥ ४९ ॥  


मांसीचन्दनसम्पाककरञ्जारिष्टसर्षपम् ।  
शटीकुटजदार्व्यब्दं हन्ति कुष्ठमयं गणः ॥ ५० ॥  


भल्लातकद्वीपिसुधार्कमूलं  
गुञ्जाफलं त्र्यूषणशङ्खचूर्णम् ।  
तुत्थं सकुष्ठं लवणानि पञ्च  
क्षारद्वयं लाङ्गलिकां च पक्त्वा ॥ ५१ ॥  


स्नुहार्कदुग्धे घनमायसस्थं  
शलाकया तं विदधीत लेपम् ।  
कुष्ठे किलासे तिलकालके च  
अशेषदुर्नामसु चर्मकीले ॥ ५२ ॥  


विषवरुणहरिद्राचित्रकागारधूम-  
मनलमरिचदूर्वाः क्षीरमर्कस्नुहाभ्याम् ।  
दहति पतितमात्रात्कुष्ठजातीरशेषाः  
कुलिशमिव सरोषाच्छक्रहस्ताद्विमुक्तम् ॥ ५३ ॥  


१०शशाङ्कलेखा सविडङ्गसारा  
सपिप्पलीका सहुताशमूला ।  
सायोमला सामलका सतैला  
सर्वाणि कुष्ठान्युपहन्ति लीढा ॥ ५४ ॥  


तीव्रेण कुष्ठेन परीतदेहो  
यः सोमराजीं नियमेन खादेत् ।  
संवत्सरं कृष्णतिलद्वितीयां  
स सोमराजीं वपुषातिशेते ॥ ५५ ॥  


घर्मसेवी कदुष्णेन वारिणा वागुजीं पिबेत् ।  
क्षीरभोजी त्रिसप्ताहात्कुष्ठरोगाद्विमुच्यते ॥ ५६ ॥  


एकस्तिलस्य भागौ द्वौ सोमराज्यास्तथैव च ।  
भक्ष्यमाणमिदं प्रातर्गुह्यदद्रुविनाशनम् ॥ ५७ ॥  


अवल्गुजाद्बीजकर्षं पीत्वा कोष्णेन वारिणा ।  
भोजनं सर्पिषा कार्यं सर्वकुष्ठप्रणाशनम् ॥ ५८ ॥  


त्रिफलापटोलरजनीमञ्जिष्ठारोहिणीवचानिम्बैः ।  
एष कषायोऽभ्यस्तो निहन्ति कफपित्तजं कुष्ठम् ॥ ५९ ॥  


११छिन्नायाः स्वरसो वापि सेव्यमानो यथावलम् ।  
जीर्णे घृतेन भुञ्जीत स्वल्पं यूषोदकेन वा ।  
अतिपूतिशरीरोऽपि दिव्यरूपो भवेन्नरः ॥ ६० ॥  


पटोलखदिरारिष्टत्रिफलाकृष्णवेत्रजम् ।  
तिक्ताशनः पिबेत्क्वाथं कुष्ठी कुष्ठं व्यपोहति ॥ ६१ ॥  


तिलाज्यत्रिफलाक्षौद्रव्योषभल्लातशर्कराः ।  
वृष्याः सप्त समो मेध्यः कुष्ठहा कामचारिणः ॥ ६२ ॥  


विडङ्गत्रिफलाकृष्णाचूर्णं लीढं समाक्षिकम् ।  
हन्ति कुष्ठं क्रिमीन्मेहान्नाडीव्रणभगन्दरान् ॥ ६३ ॥  


इन्द्राशनं समादाय प्रशस्तेऽहनि चोद्धृतम् ।  
तच्चूर्णं मधुसर्पिर्भ्यां लिहेत्क्षीरघृताशनः ॥ ६४ ॥  


हत्वा च सर्वकुष्ठानि जीवेद्वर्षशतद्वयम् ॥ ६५ ॥  


यः खादेदभयारिष्टं मरिचामलकानि वा ।  
स जयेत्सर्वकुष्ठानि मासादूर्ध्वं न संशयः ॥ ६६ ॥  


दह्यमानाच्युतः कुम्भे मूलगे खदिराद्रसः ।  
साज्यधात्रीरसक्षौद्रो हन्यात्कुष्ठं रसायनम् ॥ ६७ ॥  


१२वयस्येडगजाकुष्ठकृष्णाभिर्गुडिका कृता ।  
बास्तमूत्रेण सम्पिष्टा लेपाच्छ्वित्रविनाशिनी ॥ ६८ ॥  


पूतीकार्कस्नुङ्नरेन्द्रद्रुमाणां  
मूत्रे पिष्टाः पल्लवाः सौमनाश्च  


लेपाच्छ्वित्रं घ्नन्ति दद्रुव्रणांश्च  
कुष्ठान्यर्शांसि भग्ननाडीव्रणांश्च ॥ ६९ ॥  


गजचित्रव्याघ्रचर्ममसीतैलविलेपनात् ।  
श्वित्रं नाशं व्रजेत्किं वा पूतिकीटविलेपनात् ॥ ७० ॥  


कुडवोऽवल्गुजबीजाद्धरितालचतुर्थभागसम्मिश्रः ।  
मूत्रेण गवां पिष्टः सवर्णकरणः परः श्वित्रे ॥ ७१ ॥  


१३धात्रीखदिरयोः क्वाथं पीत्वा वल्गुजसंयुतम् ।  
शङ्खेन्दुधवलं श्वित्रं तूर्णं हन्ति न संशयः ॥ ७२ ॥  


क्षरेषु दग्धे गजलण्डजे च  
गजस्य मूत्रेण बहु स्रुते च ।  
द्रोणप्रमाणं दशभागयुक्ते  
दत्त्वा पचेद्बीजमवल्गुजस्य ॥ ७३ ॥  


एतद्यदा चिक्कणतामुपैति  
तदा सुसिद्धां गुडिकां प्रयुञ्जयात् ।  
विश्वं विलिम्पेदथ तेन घृष्टं  
तदा व्रजत्याशु सवर्णभावम् ॥ ७४ ॥  


श्वेतजयन्तीमूलं पिष्टं पीतं च गव्यपयसैव ।  
श्वित्रं निहन्ति नियतं रविवारे वैद्यनाथस्याज्ञा ॥ ७५ ॥  


१४पुष्पकाले तु पुष्पाणि फलकाले फलानि च ।  
सञ्चूर्ण्य पिचुमर्दस्य त्वङ्मूलानि दलानि च ॥ ७६ ॥  


द्विरंशानि समाहृत्य भागिकानि प्रकल्पयेत् ।  
त्रिफलात्र्यूषणं ब्राह्मी श्वदंष्ट्रारुष्कराग्निकाः ॥ ७७ ॥  


विडङ्गसारवाराहीलोहचूर्णामृताः समाः ।  
हरिद्राद्वयावल्गुजव्याधिघाताः सशर्कराः ॥ ७८ ॥  


कुष्टेन्द्रयवपाठाश्च कृत्वा चूर्णं सुसंयुतम् ।  
खदिरासननिम्बानां घनक्वाथेन भावयेत् ॥ ७९ ॥  


सप्तधा पञ्चनिम्बं तु मार्कवस्वरसेन तु ।  
स्निग्धशुद्धतनुर्धीमान्योजयेच्च शुभे दिने ॥ ८० ॥  


मधुना तिक्तहविषा खदिराशनवारिणा ।  
लेह्यमुष्णाम्बुना वापि कोलवृद्ध्या पलं पिबेत् ॥ ८१ ॥  


जीर्णे च भोजनं कार्यं स्निग्धं लघु हितं च यत्  
विचर्चिकोदुम्बरपुण्डरीक-  
कपालदद्रूकिटिभालसादीन् ॥ ८२ ॥  


शतारुविस्फोटविसर्पपामां  
कफप्रकोपं त्रिविधं किलासम् ॥ ८३ ॥  


भगन्दरश्लीपदवातरक्तं  
जातान्ध्यनाडीव्रणशीर्षरोगान् ।  
सर्वान्प्रमेहान्प्रदरांश्च सर्वान्  
दंष्ट्राविषं मूलविषं निहन्ति ॥ ८४ ॥  


स्थूलोदरः सिंहकृशोदरश्च  
सुश्लिष्टसन्धिर्मधुनोपयोगात् ।  
समोपयोगादपि ये दशन्ति  
सर्पादयो यान्ति विनाशमाशु ॥ ८५ ॥  


जीवेच्चिरं व्याधिजराविमुक्तः  
शुभेरतश्चन्द्रसमानकान्तिः ॥ ८६ ॥  


१५चित्रकं त्रिफला व्योषमजाजीं कारवीं वचाम्  
सैन्धवातिविषे कुष्ठं चव्यैलायावशूकजम् ॥ ८७ ॥  


विडङ्गान्यजमोदां च मुस्तान्यमरदारु च ।  
यावन्त्येतानि सर्वाणि तावन्मात्रं तु गुग्गुलुम् ॥ ८८ ॥  


सङ्क्षुद्य सर्पिषा सार्धं गुडिकां कारयेद्भिषक् ।  
प्रातर्भोजनकाले च भक्षयेत्तु यथाबलम् ॥ ८९ ॥  


हन्त्यष्टादशकुष्ठानि क्रिमीन्दुष्टव्रणानि च ।  
ग्रहण्यर्शोविकारांश्च मुखामयगलग्रहान् ॥ ९० ॥  


गृध्रसीमथ भग्नं च गुल्मं चाशु नियच्छति ।  
व्याधीन्कोष्ठगतांश्चान्याञ्जयेद्विष्णुरिवासुरान् ॥ ९१ ॥  


१६पञ्च भल्लातकांश्छित्वा साधयेद्विधिवज्जले ।  
कषायं तं पिबेच्छीतं घृतेनाक्तौष्ठतालुकः ॥ ९२ ॥  


पञ्चवृद्ध्या पिबेद्यावत्सप्ततिं ह्रासयेत्ततः ।  
जीर्णेऽद्यादोदनं शीतं घृतं क्षीरोपसंहितम् ॥ ९३ ॥  


एतद्रसायनं मेध्यं वलीपलितनाशनम् ।  
कुष्ठार्शःक्रिमिदोषघ्नं दुष्टशुक्रविनाशनम् ॥ ९४ ॥  


तैलं भल्लातकानां च पिबेन्मासं यथाबलम् ।  
सर्वोपतापनिर्मुक्तो जीवेद्वर्षशतं दृढम् ॥ ९५ ॥  


प्रलेपोद्वर्तनस्नानपानभोजनकर्मणि ।  
शीलितं खादिरं वारि सर्वत्वग्दोषनाशनम् ॥ ९६ ॥  


निम्बं पटोलं दार्वीं  
दुरालभां तिक्तकरोहिणीं त्रिफलाम् ।  
कुर्यादर्धपलांशान्पर्पटकं त्रायमाणां च ॥ ९७ ॥  


सलिलाढकसिद्धानां रसेऽष्टभागस्थिते क्षिपेत्पूते  
चन्दनकिराततिक्तकमागधिकात्रायमाणां च ॥ ९८ ॥  


मुस्तावत्सकबीजं कल्कीकृतमर्धकर्षान्भागान् ।  
नवसर्पिषश्च षट्पलमेतत्सिद्धं घृतं पेयम् ॥ ९९ ॥  


कुष्ठज्वरगुल्मार्शोग्रहणीपाण्ड्वामयश्वयथून् ।  
हन्ति पामाविसर्पपीडकान्कण्डुमदगन्धसिद्धम् ॥ १०० ॥  


१७निम्बं पटोलं व्याघ्रीं च गुडूचीं वासकं तथा  
कुर्याद्दशपालान्भागानेकैकस्य सुकुट्टितान् ॥ १०१ ॥  


जलद्रोणे विपक्तव्यं यावत्पादावशेषितम् ।  
घृतप्रस्थं पचेत्तेन त्रिफलागर्भसंयुतम् ॥ १०२ ॥  


पञ्चतिक्तमिदं ख्यातं सर्पिः कुष्ठविनाशनम् ।  
अशीतिं वातजान्रोगांश्चत्वारिंशच्च पैत्तिकान् ॥ १०३ ॥  


विंशतिं श्लैष्मिकांश्चैव पानादेवापकर्षति ।  
दुष्टव्रणक्रिमीनर्शः पञ्चकासांश्च नाशयेत् ॥ १०४ ॥  


१८त्रिफलाद्विनिशावासायासपार्पटकूलकान्  
त्रायन्तीकटुकानिम्बान्प्रत्येकं द्विपलोन्मितान् ॥ १०५ ॥  


क्वाथयित्वा जलद्रोणे पादशेषेण तेन तु ।  
घृतप्रस्थं पचेत्कल्कैः पिप्पलीघनचन्दनैः ॥ १०६ ॥  


त्रायन्तीशक्रभूनिम्बैस्तत्पीतं तिक्तकं घृतम् ।  
हन्ति कुष्ठज्वरार्शांसि श्वयथुं ग्रहणीगदम् ।  
पाण्डुरोगं विसर्पं च क्लीबानामपि शस्यते ॥ १०७ ॥  


१९सप्तच्छदं प्रतिविषां सम्पाकं तिक्तरोहिणीं पाठाम् ।  
मुस्तमुशीरं त्रिफलां पटोलपिचुमर्दपर्पटकम् ॥ १०८ ॥  


धन्वायासं सचन्दनमुपकुल्ये पद्मकं रजन्यौ च ।  
षड्ग्रन्थां सविशालां शतावरीशारिवे चोभे ॥ १०९ ॥  


वत्सकबीजं वासां मूर्वाममृतां किराततिक्तं च ।  
कल्कान्कुर्यान्मतिमान्यष्ट्याह्वं त्रायमाणां च ॥ ११० ॥  


कल्कस्तु चतुर्भागो  
जलमष्टगुणं रसोऽमृतफलानाम् ।  
द्विगुणो घृताच्च देय-  
स्तत्सर्पिः पाययेत्सिद्धम् ॥ १११ ॥  


कुष्ठानि रक्तपित्तं  
प्रबलान्यर्शांसि रक्तवाहीनि ।  
विसर्पमम्लपित्तं  
वातासृक्पाण्डुरोगं च ॥ ११२ ॥  


विस्फोटकान्सपामा-  
नुन्मादकान्कामलां ज्वरं पाण्डुम् ।  
हृद्रोगगुल्मपिडका-  
मसृग्दरं गण्डमालां च ॥ ११३ ॥  


हन्यादेतत्सद्यः  
पीतं काले यथाबलं सर्पिः ।  
योगशतैरष्यजिता-  
न्महाविकारान्महातिक्तकम् ॥ ११४ ॥  


२०खदिरस्य तुलाः पञ्च शिंशपाशनयोस्तुले ।  
तुलार्धाः सर्व एवैते करञ्जारिष्टवेतसाः ॥ ११५ ॥  


पर्पटः कुटजश्चैव वृष्यः क्रिमिहरस्तथा ।  
हरिद्रे कृतमालश्च गुडूची त्रिफला त्रिवृत् ॥ ११६ ॥  


सप्तपर्णस्तु सङ्क्षुण्णो दशद्रोणे च वारिणः ।  
अष्टभागावशेषं तु कषायमवतारयेत् ॥ ११७ ॥  


धात्रीरसं च तुल्यांशं सर्पिषश्चाढकं पचेत् ।  
महातिक्तककल्कैश्च यथोक्तैः पलसम्मितैः ॥ ११८ ॥  


निहन्ति सर्वकुष्ठानि पानाभ्यङ्गान्निषेवणात् ।  
महाखदिरमित्येतत्परं कुष्ठविनाशनम् ॥ ११९ ॥  


२१निम्बामृतावृषपटोलनिदिग्धिकानां  
भागान्पृथग्दशपलान्विपचेद्धटेऽपाम् ।  
अष्टांशशेषितजलेन सुनिःसृतेन  
प्रस्थं घृतस्य विपचेत्पिचुभागकल्कैः ॥ १२० ॥  


पाठाविडङ्गसुरदारुगजोपकुल्या-  
द्विक्षारनागरनिशामिशिचव्यकुष्ठैः ।  
तेजोवतीमरिचवत्सकदीप्यकाग्नि  
रोहिण्युरुष्करवचाकणमूलयुक्तैः ॥ १२१ ॥  


मञ्जिष्ठयातिविषयावरया यमान्या  
संशुद्धगुग्गुलुपलैरपि पञ्चसङ्ख्यैः ।  
तत्सेवितं विषमतिप्रवलं समीरं  
सन्ध्यस्थिमज्जगतमप्यथ कुष्ठमीदृक् ॥ १२२ ॥  


नाडीव्रणार्बुदभगन्दरगण्डमालां  
जत्रूर्ध्वसर्वगतगुल्मगुदोत्थमेहान् ।  
यक्ष्मारुचिश्वसनपीनसकासशोष-  
हृत्पाण्डुरोगगलविद्रधिवातरक्तम् ॥ १२३ ॥  


२२वासागुडूचीत्रिफलापटोल-  
करञ्जनिम्बाशनकृष्णवेत्रम् ।  
तत्क्वाथकल्केन घृतं विपक्वं  
तद्वज्रकं कुष्ठहरं प्रदिष्टम् ॥ १२४ ॥  


विशीर्णकर्णाङ्गुलिहस्तपादः  
क्रिम्यर्दितो भिन्नगलोऽपि मर्त्यः ।  
पौराणिकीं कान्तिमवाप्य जीवे-  
दव्याहतो वर्षशतं च कुष्ठी ॥ १२५ ॥  


२३आरग्वधं धवं कुष्ठं हरितालं मनःशिलाम् ।  
रजनीद्वयसंयुक्तं पचेत्तैलं विधानवित् ।  
एतेनाभ्यञ्जयेच्छ्वित्री क्षिप्रं श्वित्रं विनश्यति ॥ १२६ ॥  


२४मञ्जिष्ठारुङ्निशाचक्रमर्दारग्वधपल्लवैः ।  
तृणकस्वरसे सिद्धं तैलं कुष्ठहरं कटु ॥ १२७ ॥  


२५हरिद्रात्रिफलादारुहयमारकचित्रकम् ॥ १२८ ॥  
सप्तच्छदश्च निम्बत्वक्करञ्जो बालकं नखी ।  
कुष्ठमेडगजावीजं लाङ्गलीगणिकारिका ॥ १२९ ॥  


जातीपत्रं च दार्वी च हरितालं मनःशिलाः ।  
कलिङ्गातिलपत्रं च अर्कक्षीरं च गुग्गुलुः ॥ १३० ॥  


गुडत्वङ्मरिचं चैव कुङ्कुमं ग्रन्थिपर्णकम् ।  
सर्जपर्णाशखदिरविडङ्गं पिप्पलीं वचाम् ॥ १३१ ॥  


घनरेण्वमृतायष्टिकेशरं ध्यामकं विषम् ।  
विश्वकट्फलमञ्जिष्ठावोलस्तुम्बीफलं तथा ॥ १३२ ॥  


स्नुहीसम्पाकयोः पत्रं वागुजीवीजमांसिके ।  
एलाज्योतिष्मतीमूलं शिरीषो गोमयाद्रसः ॥ १३३ ॥  


चन्दने कुष्ठनिर्गुण्डी विशाला मल्लिकाद्वयम् ।  
वासाश्वगन्धा ब्राह्मी च श्र्याह्वं चम्पककट्फलम् ॥ १३४ ॥  


एतैः कल्कैः पचेत्तैलं तृणकस्वरसद्रवम् ।  
सर्वत्वग्दोषहरणं महातृणकसञ्ज्ञितम् ॥ १३५ ॥  


२६सप्तपर्णकरञ्जार्कमालतीकरवीरजम् ।  
मूलं स्नुहाशिरीषाभ्यां चित्रकास्फोतयोरपि ॥ १३६ ॥  


करञ्जबीजं त्रिफलां त्रिकटुं रजनीद्वयम् ।  
सिद्धार्थकं विडङ्गं च प्रपुन्नाडतिलैः सह ॥ १३७ ॥  


मूत्रपिष्टैः पचेत्तैलमेभिः कुष्ठविनाशनम् ।  
अभ्यङ्गाद्वज्रकं नाम नाडीदुष्टव्रणापहम् ॥ १३८ ॥  


२७मरिचालशिलाह्वार्कपयोश्वारिजटात्रिवृत् ।  
शकृद्रसविशालारुङ्निशायुग्दारुचन्दनैः ॥ १३९ ॥  


कटुतैलात्पचेत्प्रस्थं द्व्यक्षैर्विषपलान्वितैः ।  
सगोमूत्रं तदभ्यङ्गाद्दद्रुश्वित्रविनाशनम् ।  
सर्वेष्वपि च कुष्ठेषु तैलमेतत्प्रशस्यते ॥ १४० ॥  


२८मरिचं त्रिवृतादन्तीक्षीरमार्कं शकृद्रसः ।  
देवदारु हरिद्रे द्वे मांसी कुष्ठं सचन्दनम् ॥ १४१ ॥  


विशाला करवीरं च हरितालं मनःशिला ।  
चित्रको लाङ्गलाख्या च विडङ्गं चक्रमर्दकम् ॥ १४२ ॥  


शिरीषं कुटजो निम्बं सप्तपर्णस्नुहामृताः ।  
सम्पाको नक्तमालोऽब्दः खदिरं पिप्पली वचा ॥ १४३ ॥  


ज्योतिष्मती च पलिका विषस्य द्विपलं भवेत् ।  
आढकं कटुतैलस्य गोमूत्रं तु चतुर्गुणम् ॥ १४४ ॥  


मृत्पात्रे लौहपात्रे वा शनैर्मृद्वग्निना पचेत् ।  
पक्त्वा तैलवरं ह्येतन्म्रक्षयेत्कौष्ठिकान्व्रणान् ॥ १४५ ॥  


पामाविचर्चिकादद्रुकण्डूविस्फोटकानि च ।  
वलयः पलितं छायानीलीव्यङ्गस्तथैव च ।  
अभ्यङ्गेन प्रणश्यन्ति सौकुमार्यं च जायते ॥ १४६ ॥  


प्रथमे वयसि स्त्रीणां यासां नस्यं तु दीयते ।  
परामपि जरां प्राप्य न स्तना यान्ति नम्रताम् ॥ १४७ ॥  


बलीवर्दस्तुरङ्गो वा गजो वा वायुपीडितः ।  
एभिरभ्यञ्जनैर्गाढं भवेन्मारुतविक्रमः ॥ १४८ ॥  


२९नक्तमालं हरिद्रे द्वे अर्कस्तगरमेव च ।  
करवीरं वचाकुष्ठमास्फोता रक्तचन्दनम् ॥ १४९ ॥  


मालती सप्तपर्णं च मञ्जिष्ठा सिन्धुवारिका ।  
एषामर्धपलान्भागान्विषस्यापि पलं तथा ॥ १५० ॥  


चतुर्गुणे गवां मूत्रे तैलप्रस्थं विपाचयेत् ।  
श्वित्रविस्फोटकिटिभकीटलूताविचर्चिकाः ॥ १५१ ॥  


कण्डूकच्छुविकाराश्च ये व्रणा विषदूषिताः ।  
विषतैलमिदं नाम्ना सर्वव्रणविशोधनम् ॥ १५२ ॥  


३०श्वेतकरवीररसो गोमूत्रं चित्रकं विडङ्गं च ।  
कुष्ठेषु तैलयोगः सिद्धोऽयं सम्मतो भिषजाम् ॥ १५३ ॥  


३१श्वेतकरवीरमूलं विषांशसाधितं गवां मूत्रे ।  
चर्मदलपामासिध्मविस्फोटक्रिमिकिटिभजित्तैलम् ॥ १५४ ॥  


३२सिन्दूरार्धपलं पिष्ट्वा जीरकस्य पलं तथा ।  
कटुतैलं पचेन्मानीं सद्यः पामाहरम्परम् ॥ १५५ ॥  


३३सिन्दूरं चन्दनं मांसी विडङ्गं रजनीद्वयम् ।  
प्रियङ्गु पद्मकं कुष्ठं मञ्जिष्ठां खदिरं वचाम् ॥ १५६ ॥  


जात्यर्कत्रिवृतानिम्बकरञ्जविषमेव च ।  
कृष्णवेत्रकलोध्रं च प्रपुन्नाडं च संहरेत् ॥ १५७ ॥  


श्लक्ष्णपिष्टानि सर्वाणि योजयेत्तैलमात्रया ।  
अभ्यङ्गेन प्रयुञ्जीत सर्वकुष्ठविनाशनम् ॥ १५८ ॥  


पामाविचर्चिकाकण्डूविसर्पादिविनाशनम् ।  
रक्तपित्तोत्थितान्हन्ति रोगानेवंविधान्बहून् ॥ १५९ ॥  


३४मञ्जिष्ठात्रिफलालाक्षानिशाशिलालगन्धकैः ।  
चूर्णितैस्तैलमादित्यपाकं पामाहरं परम् ॥ १६० ॥  


३५स्वरसेन च दूर्वायाः पचेत्तैलं चतुर्गुणम् ।  
कच्छुविचर्चिकापामा अभ्यङ्गादेव नाशयेत् ॥ १६१ ॥  


३६अर्कपत्ररसे पक्वं कटुतैलं निशायुतम् ।  
मनःशिलायुतं वापि पामाकच्छ्वादिनाशनम् ॥ १६२ ॥  


३७गण्डीरिकाचित्रकमार्कवार्क-  
कुष्ठद्रुमत्वग्लवणैः समूत्रैः ।  
तैलं पचेन्मण्डलदद्रुकुष्ठ-  
दुष्टव्रणारुक्किटिभापहारि ॥ १६३ ॥  


३८चित्रकस्याथ निर्गुण्ड्या हयमारस्य मूलतः ।  
नाडी च बीजाद्विषतः काञ्जिपिष्टं पलम्पलम् ॥ १६४ ॥  


करञ्जतैलाष्टपलं काञ्जिकस्य पलं पुनः ।  
मिश्रितं सूर्यसन्तप्तं तैलं कुष्ठव्रणास्रजित् ॥ १६५ ॥  


३९सोमराजी हरिद्रे द्वे सर्षपारग्वधं गदम् ।  
करञ्जैडगजाबीजं गर्भं दत्वा विपाचयेत् ॥ १६६ ॥  


तैलं सर्षपसम्भूतं नाडीदुष्टव्रणापहम् ।  
अनेनाशु प्रशाम्यन्ति कुष्ठान्यष्टादशैव तु ॥ १६७ ॥  


नीलिकापिडकाव्यङ्गं गम्भीरं वातशोणितम् ।  
कण्डूकृच्छ्रप्रशमनं कच्छुपामाविनाशनम् ॥ १६८ ॥  


४०पक्षात्पक्षाच्छर्दनान्यभ्युपेया-  
न्मासान्मासात्स्रंसनं चाप्यधस्तात् ।  
त्र्यहात्त्र्यहान्नस्ततश्चावपीडा-  
न्मासेष्वसृङ्मोक्षयेत्षट्सु षट्सु ॥ १६९ ॥  


योषिन्मांससुरात्यागः शालिमुद्गयवादयः ।  
पुराणास्तिक्तशाकं च जाङ्गलं कुष्ठिनां हितम् ॥ १७० ॥  


# अधिकार ५०

१अभ्यङ्गः कटुतैलेन सेकश्चोष्णाम्बुभिस्ततः ।  
उदर्धे वमनं कार्यं पटोलारिष्टवारिणा ॥ १ ॥  


त्रिफलापुरकृष्णाभिर्विरेकश्चात्र शस्यते ।  
त्रिफलां क्षौद्रसहितां पिबेद्वा नवकार्षिकाम् ।  
विसर्पोक्तममृतादि भिषगत्रापि योजयेत् ॥ २ ॥  


सितां मधुकसंयुक्तां गुडमामलकैः सह ।  
सगुडं दीष्यकं यस्तु खादेत्पथ्यान्नभुङ्नरः ॥ ३ ॥  


तस्य नश्यति सप्ताहादुदर्धः सर्वदेहजः ।  
सिद्धार्थरजनीकल्कैः प्रपुन्नाडतिलैः सह ॥ ४ ॥  


कटुतैलेन सम्मिश्रमेतदुद्वर्तनं हितम् ।  
दूर्वानिशायुतो लेपः कच्छुपामाविनाशनः ॥ ५ ॥  


क्रिमिदद्रुहरश्चैव शीतपित्तहरः परः ।  
अग्निमन्थभवं मूलं पिष्टं पीतं च सर्पिषा ॥ ६ ॥  


शीतपित्तोदर्धकोठान्सप्ताहादेव नाशयेत् ।  
कुष्ठोक्तं च क्रमं कुर्यादम्लपित्तघ्नमेव च ॥ ७ ॥  


उदर्धोक्तां क्रियां चापि कोठरोगे समासतः ।  
सर्पिः पीत्वा महातिक्तं कार्यं शोणितमोक्षणम् ॥ ८ ॥  


२निम्बस्य पत्राणि सदा घृतेन  
धात्रीविमिश्राण्यथवोपयुञ्ज्यात् ।  
विस्फोटकोठक्षतशीतपित्तं  
कण्ड्वस्रपित्तं सहसा च जह्यात् ॥ ९ ॥  


क्षारसिन्धूत्थतैलैश्च गात्राभ्यङ्गं प्रयोजयेत् ।  
गम्भारिकाफलं पक्वं शुष्कमुत्स्वेदितं पुनः ॥ १० ॥  


क्षीरेण शीतपित्तघ्नं खादितं पथ्यसेविना ।  
तैलोद्वर्तनयोगेन योज्य एलादिको गणः ॥ ११ ॥  


शुष्कमूलकयूपेण कौलत्थेन रसेन वा ।  
भोजनं सर्वदा कार्यं लावतित्तिरिजेन वा ॥ १२ ॥  


शीतलान्यन्नपानानि बुद्ध्वा दोषगतिं भिषक् ।  
उष्णानि वा यथाकालं शीतपित्ते प्रयोजयेत् ॥ १३ ॥  


# अधिकार ५१

१वान्तिं कृत्वाम्लापित्ते तु विरेकं मृदु कारयेत् ।  
सम्यग्वान्तविरिक्तस्य सुस्निग्धस्यानुवासनम् ॥ १ ॥  


आस्थापनं चिरोद्भूते देयं दोषाद्यपेक्षया ।  
क्रिया शुद्धस्य शमनी ह्यनुबन्धव्यपेक्षया ॥ २ ॥  


दोषसंसर्गजे कार्या भेषजाहारकल्पना ।  
ऊर्ध्वगं वमनैर्धीमानधोगं रेचनैर्हरेत् ।  
तिक्तभूयिष्ठमाहारं पानं वापि प्रकल्पयेत् ॥ ३ ॥  


यवगोधूमविकृतींस्तीक्ष्णसंस्कारवर्जिताः ।  
यथास्वं लाजशक्तून्वा सितामधुयुतान्पिबेत् ॥ ४ ॥  


निस्तुषयववृषधात्री  
क्वाथस्त्रिसुगन्धिमधुयुतः पीतः ।  
अपनयति चाम्लपित्तं  
यदि भुङ्क्ते मुद्गयूषेण ॥ ५ ॥  


कफपित्तवमीकण्डूज्वरविस्फोटदाहहा ।  
पाचनो दीपनः क्वाथः शृङ्कवेरपटोलयोः ॥ ६ ॥  


पटोलं नागरं धान्यं क्वाथयित्वा जलं पिबेत् ।  
कण्डुपामार्तिशूलघ्नं कफपित्ताग्निमान्द्यजित् ॥ ७ ॥  


पटोलविश्वामृतरोहिणीकृतं  
जलं पिबेत्पित्तकफोच्छ्रये तु ।  
शूलभ्रमारोचकवह्निमान्द्य-  
दाहज्वरच्छर्दिनिवारणं तत् ॥ ८ ॥  


यवकृष्णापटोलानां क्वाथं क्षौद्रयुतं पिबेत् ।  
नाशयेदम्लपित्तं च अरुचिं च वमिं तथा ॥ ९ ॥  


२वासामृतापर्पटकनिम्बभूनिम्बमार्कवैः ।  
त्रिफलाकुलकैः क्वाथः सक्षौद्रश्चाम्लनाशनः ॥ १० ॥  


फलत्रिकं पटोलं च तिक्ताक्वाथः सितायुतः ।  
पीतः क्लीतकमध्वाक्तो ज्वरच्छर्द्यम्लपित्तजित् ॥ ११ ॥  


पथ्याभृङ्गरजश्चूर्णं युक्तं जीर्णगुडेन तु ।  
जयेदम्लपित्तजन्यां छर्दिमन्नविदाहजाम् ॥ १२ ॥  


३वासानिम्बपटोल-  
त्रिफलाशनयासयोजितो जयति ।  
अधिककफाम्लपित्तं  
प्रयोजितो गुग्गुलुः क्रमेण ॥ १३ ॥  


छिन्नाखदिरयष्ट्याह्वदार्व्यम्भो वा मधुद्रवम् ।  
सद्राक्षामभयां खादेत्सक्षौद्रां सगुडां च ताम् ॥ १४ ॥  


कटुका सितावलेह्या पटोलविश्वं च क्षौद्रसंयुक्तम् ।  
रक्तस्रुतौ च युक्त्या वा खण्डकूष्माण्डकं श्रेष्ठम् ॥ १५ ॥  


पटोलधन्याकमहौषधाब्दैः  
कृतः कषायो विनिहन्ति शीघ्रम् ।  
मन्दानलं पित्तबलासदाह-  
च्छर्दिज्वरामानिलशूलरोगान् ॥ १६ ॥  


छिन्नोद्भवानिम्बपटोलपत्रं  
पलत्रिकं सुक्वथितं सुशीतम् ।  
क्षौद्रान्वितं पित्तमनेकरूपं  
सुदारुणं हन्ति हि चाम्लपित्तम् ॥ १७ ॥  


४पटोलत्रिफलानिम्बशृतं मधुयुतं पिबेत् ।  
पित्तश्लेष्मज्वरच्छर्दिदाहशूलोपशान्तये ॥ १८ ॥  


सिंहास्यामृतभण्डाकी क्वाथं पीत्वा समाक्षिकम् ।  
अम्लपित्तं जयेज्जन्तुः कासं श्वासं ज्वरं वमिम् ॥ १९ ॥  


वासाघृतं तिक्तघृतं पिप्पलीघृतमेव च ।  
अम्लपित्ते प्रयोक्तव्यं गुडकूष्माण्डकं तथा ॥ २० ॥  


पक्तिशूलापहा योगास्तथा खण्डामलक्यपि ।  
पिप्पलीमधुसंयुक्ता चाम्लपित्तविनाशिनी ॥ २१ ॥  


जम्बीरस्वरसः पीतः सायं हन्त्यम्लपित्तकम् ॥ २२ ॥  


गुडपिप्पलिपथ्याभिस्तुल्याभिर्मोदकः कृतः ।  
पित्तश्लेष्मापहः प्रोक्तो मन्दमग्निं च दीपयेत् ॥ २३ ॥  


हिङ्गु च कतकफलानि  
चिञ्चात्वचो घृतं च पुटदग्धम् ।  
शमयति तदम्लपित्त-  
मम्लभुजो यदि यथोत्तरं द्विगुणम् ॥ २४ ॥  


कान्तापात्रे वराकल्को व्युषितोऽभ्यासयोगतः ।  
सिताक्षौद्रसमायुक्तः कफपित्तहरः स्मृतः ॥ २५ ॥  


५एकोंऽशः पञ्चनिम्बानां द्विगुणो वृद्धदारकः ।  
शक्तुर्दशगुणो देयः शर्करामधुरीकृतः ॥ २६ ॥  


शीतेन वारिणा पीतः शूलं पित्तकफोत्थितम् ।  
निहन्ति चूर्णं सक्षौद्रमम्लपित्तं सुदारुणम् ॥ २७ ॥  


६आशुभक्तोदकैः पिष्टमभ्रकं तत्र संस्थितम् ॥ २८ ॥  


कन्दमाणास्थिसंहारखण्डकर्णरसैरथ ।  
तण्डुलीयं च शालिं च कालमारिषजेन च ॥ २९ ॥  


वृश्चीरबृहतीभृङ्गलक्षणाकेशराजजैः ।  
पेषणं भावनं कुर्यात्पुटं चानेकशो भिषक् ॥ ३० ॥  


यावन्निश्चन्द्रकं तत्स्याच्छुद्धिरेवं विहायसः ।  
स्वर्णमाक्षिकशालिं च ध्मातं निर्वापितं जले ॥ ३१ ॥  


त्रैफलेऽथ विचूर्ण्यैवं लौहं कान्तादिकं पुनः ।  
बृहत्पत्रकरीकर्णत्रिफलावृद्धदारजैः ॥ ३२ ॥  


माणकन्दास्थिसंहारशृङ्गवेरभवै रसैः ।  
दशमूलीमुण्डितिकातालमूलीसमुद्भवैः ॥ ३३ ॥  


पुटितं साधुयत्नेन शुद्धिमेवमयो व्रजेत् ।  
वशिरं श्वेतवाट्यालं मधुपर्णी मयूरकम् ॥ ३४ ॥  


तण्डुलीयं च वर्षाह्वं दत्वाधश्चोर्ध्वमेव च ।  
पाक्यं सजीर्णमण्डूरं गोमूत्रेण दिनत्रयम् ॥ ३५ ॥  


अन्तर्बाष्पमदग्धं च तथा स्थाप्यं दिनत्रयम् ।  
विचूर्णितं शुद्धिरियं लोहकिट्टस्य दर्शिता ॥ ३६ ॥  


जयन्त्या वर्धमानस्य आर्द्रकस्य रसेन तु ।  
वायस्याश्चानुपूर्व्यैवं मर्दनं रसशोधनम् ॥ ३७ ॥  


गन्धकं नवनीताख्यं क्षुद्रितं लौहभाजने ।  
त्रिधा चण्डातपे शुष्कं भृङ्गराजरसाप्लुतम् ॥ ३८ ॥  


ततो वह्नौ द्रवीभूतं त्वरितं वस्त्रगालितम् ।  
यत्नाद्भृङ्गरसे क्षिप्तं पुनः शुष्कं विशुध्यति ॥ ३९ ॥  


७गगनाद्द्विपलं चूर्णं लौहस्य पलमात्रकम् ।  
लौहकिट्टपलार्धं च सर्वमेकत्र संस्थितम् ॥ ४० ॥  


मण्डूकपर्णीवशिरतालमूलीरसैः पुनः ।  
वरीभृङ्गकेशराजकालमारिषजैरथ ॥ ४१ ॥  


त्रिफलाभद्रमुस्ताभिः स्थालीपाकाद्विचूर्णितम् ।  
रसगन्धकयोः कर्षौ प्रत्येकं ग्राह्यमेकतः ॥ ४२ ॥  


तन्मर्दनाच्छिलाखल्वे यत्नतः कज्जलीकृतम् ।  
वचा चव्यं यमानी च जीवकेशरपुष्पिका ॥ ४३ ॥  


व्योषं मुस्तं विडङ्गं च ग्रन्थिकं खरमञ्जरी ।  
त्रिवृता चित्रको दन्ती सूर्यावर्तोऽसितस्तथा ॥ ४४ ॥  


भृङ्गमाणककन्दश्च खण्डकर्णक एव च ।  
दण्डोत्पलाकेशराजकालावकडकोऽपि च ॥ ४५ ॥  


एषामर्धपलं ग्राह्यं पटघृष्टं सुचूर्णितम् ।  
प्रत्येकं त्रिफलायाश्च पलार्धं पलमेव च ॥ ४६ ॥  


एतत्सर्वं समालोड्य लोहपात्रे तु भावयेत् ।  
आतपे दण्डसङ्घृष्टमार्द्रकस्य रसैस्त्रिधा ॥ ४७ ॥  


तद्रसेन शिलापिष्टं गुडिकां कारयेद्भिषक् ।  
बदरास्थिनिभां शुष्कां सुनिगुप्तां निधापयेत् ॥ ४८ ॥  


तत्प्रातर्भोजनादौ तु सेवितं गुडिकात्रयम् ।  
अम्लोदकानुपानं च हितं मधुरवर्जितम् ॥ ४९ ॥  


दुग्धं च नारिकेलं च वर्जनीयं विशेषतः ।  
भोज्यं यथेष्टमिष्टं च वारि भक्ताम्लकाञ्जिकम् ॥ ५० ॥  


हन्त्यम्लपित्तं विविधं शूलं च परिणामजम् ।  
पाण्डुरोगं च गुल्मं च शोथोदरगुदामयान् ॥ ५१ ॥  


यक्ष्माणं पञ्चकासांश्च मन्दाग्नित्वमरोचकम् ।  
प्लीहानं श्वासमानाहमामवातं सुदारुणम् ।  
गुडी क्षुधावती सेयं विख्याता रोगनाशिनी ॥ ५२ ॥  


८पिष्ट्वाजाजीं सधन्याकं घृतप्रस्थं विपाचयेत् ।  
कफपित्तारुचिहरं मन्दानलवमिं जयेत् ॥ ५३ ॥  


९पटोलशुण्ठ्योः कल्काभ्यां केवलं कुलकेन वा ।  
घृतप्रस्थं विपक्तव्यं कफपित्तहरं परम् ॥ ५४ ॥  


१०पिप्पलीक्वाथकल्केन घृतं सिद्धं मधुप्लुतम् ।  
पिबेत्तत्प्रातरुत्थाय अम्लपित्तनिवृत्तये ॥ ५५ ॥  


११द्राक्षामृताशक्रपटोलपत्रैः  
सोशीरधात्रीघनचन्दनैश्च ।  
त्रायन्तिकापद्मकिरातधान्यैः  
कल्कैः पचेत्सर्पिरुपेतमेभिः ॥ ५६ ॥  


युञ्जीत मात्रां सह भोजनेन  
सर्वर्तुपानेऽपि भिषग्विदध्यात् ।  
बलासपित्तं ग्रहणीं प्रवृद्धां  
कासाग्निसादं ज्वरमम्लपित्तम् ।  
सर्वं निहन्याद्धृतमेतदाशु  
सम्यक्प्रयुक्तं ह्यमृतोपमं च ॥ ५७ ॥  


१२शतावरीमूलकल्कं घृतप्रस्थं पयःसमम् ।  
पचेन्मृद्वग्निना सम्यक् क्षीरं दत्वा चतुर्गुणम् ॥ ५८ ॥  


नाशयेदम्लपित्तं च वातपित्तोद्भवान्गदान् ।  
रक्तपित्तं तृषां मूर्च्छं श्वासं सन्तापमेव च ॥ ५९ ॥  


# अधिकार ५२

१विरेकवमनालेपसेचनासृग्विमोक्षणैः ।  
उपाचरेद्यथादोषं विसर्पानविदाहिभिः ॥ १ ॥  


पटोलपिचुमर्दाभ्यां पिप्पल्या मदनेन च ।  
विसर्पे वमनं शस्तं तथैवेन्द्रयवैः सह ॥ २ ॥  


त्रिफलारससंयुक्तं सर्पिस्त्रिवृतया सह ।  
प्रयोक्तव्यं विरेकार्थं विसर्पज्वरशान्तये ॥ ३ ॥  


रसमामलकानां वा घृतमिश्रं प्रदापयेत् ।  
तृणवर्जं प्रयोक्तव्यं पञ्चमूलचतुष्टयम् ।  
प्रदेहसेकसर्पिर्भिर्विसर्पे वातसम्भवे ॥ ४ ॥  


२कुष्टं शताह्वासुरदारुमुस्ता-  
वाराहिकुस्तुम्बुरुकृष्णगन्धाः ।  
वातेर्कवंशार्तगलाश्च योज्याः  
सेकेषु लेपेषु तथा घृतेषु ॥ ५ ॥  


प्रपौण्डरीकमञ्जिष्ठापद्मकोशीरचन्दनैः ।  
सयष्टीन्दीवरैः पित्ते क्षीरपिष्टैः प्रलेपयेत् ॥ ६ ॥  


कशेरुशृङ्गाटकपद्मगुन्द्राः  
सशैवलाः सोत्पलकर्दमाश्च ।  
वस्त्रान्तराः पित्तकृते विसर्पे  
लेपा विधेयाः सघृताः सुशीताः ॥ ७ ॥  


प्रदेहाः परिषेकाश्च शस्यन्ते पञ्चवल्कलैः ।  
पद्मकोशीरमधुकचन्दनैर्वा प्रशस्यते ॥ ८ ॥  


पित्ते तु पद्मिनीपङ्कं पिष्टं वा शङ्खशैवलम् ।  
गुन्द्रामूलं तु शुक्तिर्वा गैरिकं वा घृतान्वितम् ॥ ९ ॥  


न्यग्रोधपादा गुन्द्रा च कदलीगर्भ एव च ।  
विसग्रन्थिकलेपः स्याच्छतधौतघृताप्लुतः ॥ १० ॥  


हरेणवो मसूराश्च मुद्गाश्चैव सशालयः ।  
पृथक्पृथक्प्रदेहाः स्युः सर्वैर्वा सर्पिषा सह ॥ ११ ॥  


द्राक्षारग्वधकाश्मर्यत्रिफलैरण्डपीलुभिः ।  
त्रिवृद्धरीतकीभिश्च विसर्पे शोधनं हितम् ॥ १२ ॥  


३गायत्रीसप्तपर्णाब्दवासारग्वधदारुभिः ।  
कुटन्नटैर्भवेल्लेपो विसर्पे श्लेष्मसम्भवे ॥ १३ ॥  


अजाश्वगन्धा शरलाथ काला  
सैकेशिका वाप्यथवाजशृङ्गी ।  
गोमूत्रपिष्टो विहितः प्रलेपो  
हन्याद्विसर्पं कफजं सुशीघ्रम् ॥ १४ ॥  


मदनं मधुकं निम्बं वत्सकस्य फलानि च ।  
वमनं च विधातव्यं विसर्पे कफसम्भवे ॥ १५ ॥  


त्रिफला पद्मकोशीरसमङ्गाकरवीरकम् ।  
फलमूलमनन्ता च लेपः श्लेष्मविसर्पहा ॥ १६ ॥  


आरग्वधस्य पत्राणि त्वचः श्लेष्मातकोद्भवाः ।  
शिरीषपुष्पकामाची हिता लेपावचूर्णनैः ॥ १७ ॥  


४मुस्तारिष्टपटोलानां क्वाथः सर्वविसर्पनुत् ।  
धात्रीपटोलमुद्गानामथवा घृतसम्प्लुतः ॥ १८ ॥  


अमृतविषपटोलं निम्बकल्कैरुपेतं  
त्रिफलखदिरसारं व्याधिघातं च तुल्यम् ।  
क्वथितमिदमशेषं गुग्गुलोर्भागयुक्तं  
जयति विषविसर्पान्कुष्ठमष्टादशाख्यम् ॥ १९ ॥  


५अमृतवृषपटोलं मुस्तकं सप्तपर्णं  
खदिरमसितवेत्रं निम्बपत्रं हरिद्रे ।  
विविधविषविसर्पान्कुष्ठविस्फोटकण्डू-  
रपनयति मसूरीं शीतपित्तं ज्वरं च ॥ २० ॥  


पटोलामृतभूनिम्बवासकारिष्टपर्पटैः ।  
खदिराब्दयुतैः क्वाथो विस्फोटार्तिज्वरापहः ॥ २१ ॥  


६पटोलत्रिफलारिष्टगुडूचीमुस्तचन्दनैः ।  
समूर्वा रोहिणी पाठा रजनी सदुरालभा ॥ २२ ॥  


कषायं पाययेदेतच्छ्लेष्मपित्तज्वरापहम् ।  
कण्डूत्वग्दोषविस्फोटविषवीसर्पनाशनम् ॥ २३ ॥  


भूनिम्बवासाकटुकापटोल-  
फलत्रिकाचन्दननिम्बसिद्धः ।  
विसर्पदाहज्वरवस्त्रशोष-  
विस्फोटतृष्णावमिनुत्कषायः ॥ २४ ॥  


सकफे पित्तयुक्ते तु त्रिफलां योजयेत्पुरैः ॥ २५ ॥  


दुरालभां पर्पटकं पटोलं कटुकां तथा ।  
सोष्णं गुग्गुलुसम्मिश्रं पिबेद्वा खदिराष्टकम् ॥ २६ ॥  


कुण्डलीपिचुमर्दाम्बु खदिरेन्द्रयवाम्बु वा ।  
विस्फोटं नाशयत्याशु वायुर्जलधरानिव ॥ २७ ॥  


चन्दनं नागपुष्पं च तण्डुलीयकशारिवे ।  
शिरीषवल्कलं जातीलेपः स्याद्दाहनाशनः ॥ २८ ॥  


शुकतरुनतमांसी रजनी पद्मा च तुल्यानि ।  
पिष्टानि शीततोयेन लेपः स्यात्सर्वविस्फोटे ॥ २९ ॥  


शिरीषमूलमञ्जिष्ठाचव्यामलकयष्टिकाः ।  
सजातीपल्लवक्षौद्रा विस्फोटे कवलग्रहाः ॥ ३० ॥  


शिरीषोदुम्बरौ जम्बु सेकालेपनयोर्हिताः ।  
श्लेष्मातकत्वचो वापि प्रलेपाश्च्योतने हिताः ॥ ३१ ॥  


शिरीषयष्टीनतचन्दनैल-  
मांसीहरिद्राद्वयकुष्टबालैः ।  
लेपो दशाङ्गः सघृतः प्रदिष्टो  
विसर्पकण्डूज्वरशोथहारी ॥ ३२ ॥  


शिरीषोशीरनागाह्वहिंस्राभिर्लेपनाद्द्रुतम् ।  
विसर्पविषविस्फोटाः प्रशाम्यन्ति न संशयः ॥ ३३ ॥  


७वृषखदिरपटोलपत्रनिम्ब-  
त्वगमृतामलकीकषायकल्कैः ।  
घृतमभिनवमेतदाशु पक्वं  
जयति विसर्पगदान्सकुष्ठगुल्मान् ॥ ३४ ॥  


८पटोलसप्तच्छदनिम्बवासा  
फलत्रिकं छिन्नरुहाविपक्वम् ।  
तत्पञ्चतिक्तं घृतमाशु हन्ति  
त्रिदोषविस्फोटविसर्पकण्डूः ॥ ३५ ॥  


९पद्मकं मधुकं लोध्रं नागपुष्पस्य केशरम् ।  
द्वे हरिद्रे विडङ्गानि सूक्ष्मैला तगरं तथा ॥ ३६ ॥  


कुष्ठं लाक्षापत्रकं च सिक्थकं तुत्थमेव च ।  
बहुवारः शिरीषश्च कपित्थफलमेव च ॥ ३७ ॥  


तोयेनालोड्य तत्सर्वं घृतप्रस्थं विपाचयेत् ।  
यांश्च रोगान्निहन्याद्वै तान्निबोध महामुने ॥ ३८ ॥  


सर्पकीटाखुदष्टेषु लूतामूत्रकृतेषु च ।  
विविधेषु स्फोटकेषु तथा कुष्ठविसर्पिषु ॥ ३९ ॥  


नाडीषु गण्डमालासु प्रभिन्नासु विशेषतः ।  
अगस्त्यविहितं धन्यं पद्मकं तु महाघृतम् ॥ ४० ॥  


१०रोगस्तु स्नायुकाख्यो यः क्रिया तत्र विसर्पवत्  
गव्यं सर्पिस्त्र्यहं पीत्वा निर्गुण्डीस्वरसं त्र्यहम् ।  
पिबेत्स्नायुकमत्युग्रं हन्त्यवश्यं न संशयः ॥ ४१ ॥  


शोभाञ्जनमूलदलैः  
काञ्जिकपिष्टैः सलवणैर्लेपः ।  
हन्ति स्नायुकरोगं  
यद्वा मोचकत्वचो लेपः ॥ ४२ ॥  


# अधिकार ५३

१सर्वासां वमनं पथ्यं पटोलारिष्टवासकैः ।  
कषायैश्च वचावत्सयष्ट्याह्वफलकल्कितैः ॥ १ ॥  


सक्षौद्रं पाययेद्ब्राह्म्या रसं वा हैलमोचिकम् ।  
वान्तस्य रेचनं देयं शमनं चाबले नरे ॥ २ ॥  


सुषवीपत्रनिर्यासं हरिद्राचूर्णसंयुतम् ।  
रोमान्तीज्वरविस्फोटमसूरीशान्तये पिबेत् ॥ ३ ॥  


उभाभ्यां हृतदोषस्य विशुष्यन्ति मसूरिकाः ।  
निर्विकाराश्चाल्पपूयाः पच्यन्ते चाल्पवेदनाः ॥ ४ ॥  


कण्टाकुम्भाडुमूलं क्वथनविधिकृतं  
हिङ्गुमाषैकयुक्तं  
पीतं बीजं जयायाः सघृतमुषितवाः  
पीतमङ्घ्रिः सिकट्या ।  
माघामूलं शिफा वा दमनकुसुमजा  
सोषणा वाथ पूतिः  
योगा वास्यम्बुनैते प्रथममथगदे  
दृश्यमाने प्रयोज्याः ॥ ५ ॥  


उद्धृत्य मुष्टिमाच्छाद्य भेषजं यत्प्रयुज्यते ।  
तन्मुष्टियोगमित्याहुर्मुष्टियोगपरायणाः ॥ ६ ॥  


२उष्ट्रकण्टकमूलं वाप्यनन्तामूलमेव वा ।  
विधिगृहीतं ज्येष्ठाम्बु पीतं हन्ति मसूरिकाम् ॥ ७ ॥  


तद्वच्छृगालकण्टकमूलं च व्युषिताम्भसा ।  
मसूरीं मूर्च्छितो हन्ति गन्धकार्धस्तु पारदः ॥ ८ ॥  


निशाचिञ्चाच्छदे शीतवारिपीते तथैव तु ।  
यावत्सङ्ख्यामसूर्यङ्गे तावद्भिः शेलुजैर्दलैः ॥ ९ ॥  


छिन्नैरातुरनाम्ना तु गुणी व्येति न वर्धते ।  
व्युषितं वारि सक्षौद्रं पीतं दाहगुणीहरम् ॥ १० ॥  


शेलुत्वक्कृतशीताम्भःसेको वा कायशोषणे ।  
उग्राज्यवंशनीलीयववृषकार्पासकीकसब्रह्मी ॥ ११ ॥  


स्वरसमयूरकलाक्षाधूपो रोमान्तिकादिहरः ।  
तर्पणं वातजायां प्राग्लाजचूर्णैः सशर्करैः ॥ १२ ॥  


भोजनं तिक्तयूषैश्च प्रतुदानां रसेन वा ।  
द्विपञ्चमूलं रास्ना च दार्व्युशीरं दुरालभा ॥ १३ ॥  


सामृतं धान्यकं मुस्तं जयेद्वातसमुत्थिताम् ।  
३गुडूचीं मधुकं रास्नां पञ्चमूलं कनिष्ठकम् ॥ १४ ॥  


चन्दनं काश्मर्यफलं बलामूलं बिकङ्कतम् ।  
पाककाले मसूर्यां तु वातजायां प्रयोजयेत् ॥ १५ ॥  


द्राक्षाकाश्मर्यखर्जूरपटोलारिष्टवासकैः ।  
लाजामलकदुस्पर्शैः सितायुक्तैश्च पैत्तिके ॥ १६ ॥  


शिरीषोदुम्बराश्वत्थशेलुन्यग्रोधवल्कलैः ।  
प्रलेपः सघृतः शीघ्रं ब्रणविस्फोटदाहहा ॥ १७ ॥  


दुरालभां पर्पटकं भूनिम्बं कटुरोहिणीम् ।  
श्लैष्मिक्यां पित्तजायां वा पाने निःक्वाथ्य दापयेत् ॥ १८ ॥  


४निम्बं पर्पटकं पाठां पटोलं कटुरोहिणीम् ।  
वासां दुरालभां धात्रीमुशीरं चन्दनद्वयम् ॥ १९ ॥  


एष निम्बादिकः ख्यातः पीतः शर्करया युतः ।  
हन्ति त्रिदोषमसूरीं ज्वरवीसर्पसम्भवाम् ॥ २० ॥  


उत्थिता प्रविशेद्या तु पुनस्तां बाह्यतो नयेत् ॥ २१ ॥  


५पटोलकुण्डलीमुस्तवृषधन्वयवासकैः ।  
भूनिम्बनिम्बकटुकापर्पटैश्च शृतं जलम् ॥ २२ ॥  


मसुरीं शमयेदामां पक्वां चैव विशोषयेत् ।  
नातः परतरं किञ्चिद्विस्फोटज्वरशान्तये ॥ २३ ॥  


पटोलमूलारुणतण्डुलीयकं  
पिबेद्धरिद्रामलकल्कसंयुतम् ।  
मसूरिकास्फोटविदाहशान्तये  
तदेव रोमान्तिवमिज्वरापहम् ॥ २४ ॥  


पटोलमूलारुणतण्डुलीयकं  
तथैव धात्रीखदिरेण संयुतम् ।  
पिबेज्जलं सुक्वथितं सुशीतलं  
मसूरिकारोगविनाशनं परम् ॥ २५ ॥  


६खदिरत्रिफलारिष्टपटोलामृतवासकैः ।  
क्वाथोऽष्टकाङ्गो जयति रोमान्तिकमसूरिकाः ।  
कुष्ठवीसर्पविस्फोटकण्ड्वादीनपि तानतः ॥ २६ ॥  


७अमृतादिकषायस्तु जयेत्पित्तकफात्मिकाम् ।  
सौवीरेण तु सम्पिष्टं मातुलुङ्गस्य केशरम् ॥ २७ ॥  


प्रलेपात्पातयत्याशु दाहं चाशु नियच्छति ।  
पाददाहं प्रकुरुते पिडका पादसम्भवा ॥ २८ ॥  


तत्र सेकं प्रशंसन्ति वहुशस्तण्डुलाम्बुना ।  
पाककाले तु सर्वास्ता विशोषयति मारुतः ॥ २९ ॥  


तस्मात्सम्बृंहणं कार्यं न तु पथ्यं विशोषणम् ।  
गुडूची मधुकं द्राक्षा मोरटं दाडिमैः सह ॥ ३० ॥  


पाककाले तु दातव्यं भेषजं गुडसंयुतम् ।  
तेन पाकं व्रजत्याशु न च वायुः प्रकुप्यति ॥ ३१ ॥  


लिहेद्वा बादरं चूर्णं पाचनार्थं गुडेन तु ।  
अनेनाशु विपच्यन्ते वातपित्तकफात्मिकाः ॥ ३२ ॥  


८शूलाध्मानपरीतस्य कम्पमानस्य वायुना ।  
धन्वमांसरसाः शस्ता ईषत्सैन्धवसंयुताः ॥ ३३ ॥  


दाडिमाम्लरसैर्युक्ता यूषाः स्युररुचौ हिताः ।  
पिबेदम्भस्तप्तशीतं भावितं खदिराशनैः ॥ ३४ ॥  


शौचे वारि प्रयुञ्जीत गायत्रीबहुवारजम् ।  
जातीपत्रं समञ्जिष्ठं दार्वीपूगफलं शमीम् ॥ ३५ ॥  


धात्रीफलं समधुकं क्वथितं मधुसंयुतम् ।  
मुखरोगे कण्ठरोगे गण्डूषार्थं प्रशस्यते ॥ ३६ ॥  


अक्ष्णोः सेकं प्रशंसन्ति गवेधुमधुकाम्बुना ।  
मधुकं त्रिफलामूर्वादार्वीत्वङ्नीलमुत्पलम् ॥ ३७ ॥  


उशीरलोध्रमञ्जिष्ठाः प्रलेपाश्च्योतने हिताः ।  
नश्यन्त्यनेन दृग्जाता मसूर्यो न द्रवन्ति च ॥ ३८ ॥  


पञ्चवल्कलचूर्णेन क्लेदिनीमवचूर्णयेत् ।  
भस्मना केचिदिच्छन्ति केचिद्गोमयरेणुना ॥ ३९ ॥  


क्रिमिपातभयाच्चापि धूपयेच्छरलादिना ।  
वेदनादाहशान्त्यर्थं स्रुतानां च विशुद्धये ॥ ४० ॥  


सगुग्गुलं वराक्वाथं युञ्ज्याद्वा खरिदाष्टकम् ।  
कृष्णाभयारजो लिह्यान्मधुना कण्ठशुद्धये ॥ ४१ ॥  


अथाष्टाङ्गावलेहो वा कवडश्चार्द्रकादिभिः ।  
पञ्चतिक्तं प्रयुञ्जीत पानाभ्यञ्जनभोजनैः ॥ ४२ ॥  


कुर्याद्व्रणविधानं च तैलादीन्वर्जयेच्चिरम् ।  
विषघ्नैः सिद्धमन्त्रैश्च प्रसृज्यात्तु पुनः पुनः ।  
तथा शोणितसंसृष्टाः काश्चिच्छोणितमोक्षणैः ॥ ४३ ॥  


९निशाद्वयोशीरशिरीषमुस्तकैः  
सलोध्रभद्रश्रियनागकेशरैः ।  
सस्वेदविस्फोटविसर्पकुष्ठ-  
दौर्गन्ध्यरोमान्तिहरः प्रदेहः ॥ ४४ ॥  


बिम्ब्यतिमुक्तकाऽशोकप्लक्षवेतसपल्लवैः ।  
निशि पर्युषितः क्वाथो मसूरीभयनाशनः ॥ ४५ ॥  


चैत्रासितभूतदिने रक्तपताकान्विता स्नुहीभवने ।  
धवलितकलशन्यस्ता पापरुजो दूरतो धत्ते ॥ ४६ ॥  


# अधिकार ५४

१तत्राजगल्लिकामामां जलौकाभिरुपाचरेत् ।  
शुक्तिसौराष्ट्रिकाक्षारकल्कैश्चालेपयेन्मुहुः ॥ १ ॥  


कठिनां क्षारयोगैश्च द्रावयेदजगल्लिकाम् ।  
श्लेष्मविद्रधिकल्केन जयेदनुशयीं भिषक् ॥ २ ॥  


विवृतामिन्द्रवृद्धां च गर्दभीं जालगर्दभम् ।  
इरिवेल्लिकां गन्धनामां जयेत्पित्तविसर्पवत् ॥ ३ ॥  


मधुरौषधसिद्धेन सर्पिषा शमयेद्व्रणान् ।  
रक्तावसेकैर्बहुभिः स्वेदनैरपतर्पणैः ॥ ४ ॥  


जयेद्विदारिकां लेपैः शिग्रुदेवद्रुमोद्भवैः ।  
पनसिकां कच्छपिकामनेन विधिना भिषक् ॥ ५ ॥  


साधयेत्कठिनानन्याञ्शोथान्दोषसमुद्भवान् ।  
अन्त्रालजीं कच्छपिकां तथा पाषाणगर्दभम् ॥ ६ ॥  


सुरदारुशिलाकुष्ठैः स्वेदयित्वा प्रलेपयेत् ।  
कफमारुतशोथघ्नो लेपः पाषाणगर्दभे ॥ ७ ॥  


२शस्त्रेणोद्धृत्य वल्मीकं क्षाराग्निभ्यां प्रसाधयेत् ।  
मनःशिलालभल्लातसूक्ष्मैलागुरुचन्दनैः ॥ ८ ॥  


जातीपल्लवकल्कैश्च निम्बतैलं विपाचयेत् ।  
वल्मीकं नाशयेत्तद्धि बहुच्छिद्रं बहुस्वनम् ॥ ९ ॥  


पाददारीषु च शिरां व्यधयेत्तलशोधनीम् ।  
स्नेहस्वेदोपपन्नौ तु पादौ चालेपयेन्मुहुः ॥ १० ॥  


मधूच्छिष्टवसामज्जाघृतक्षारैर्विमिश्रितैः ।  
सर्जाख्यसिन्धूद्भवयोश्चूर्णं मधुघृताप्लुतम् ।  
निर्मथ्य कटुतैलाक्तं हितं पादप्रमार्जनम् ॥ ११ ॥  


३उपोदिकासर्षपनिम्बमोच-  
कर्कारुकैर्वारुकभस्मतोये ।  
तैलं विपक्वं लवणांशयुक्तं  
तत्पाददारीं विनिहन्ति लेपात् ॥ १२ ॥  


अलसेऽम्लैश्चिरं सिक्तौ चरणौ परिलेपयेत् ।  
पटोलारिष्टकाशीसत्रिफलाभिर्मुहुर्मुहुः ॥ १३ ॥  


करञ्जबीजं रजनी काशीसं मधुकं मधु ।  
रोचना हरितालं च लेपोऽयमलसे हितः ॥ १४ ॥  


लाक्षाभयारसालेपः कार्यं वा रक्तमोक्षणम् ।  
जातीपत्रं च सम्मर्द्य दद्यादलसके भिषक् ॥ १५ ॥  


४बृहतीरससिद्धेन तैलेनाभ्यज्य बुद्धिमान् ।  
शिलारोचनकाशीसचूर्णैर्वा प्रतिसारयेत् ॥ १६ ॥  


दहेत्कदरमुद्धृत्य तैलेन दहनेन वा ।  
चिप्पमुष्णाम्बुना स्विन्नमुत्कृत्याभ्यज्य तं ब्रणम् ॥ १७ ॥  


दत्त्वा सर्जरसं चूर्णं बद्ध्वा व्रणवदाचरेत् ।  
स्वरसेन हरिद्रायाः पात्रे कृष्णायसेऽभयाम् ॥ १८ ॥  


घृष्ट्वा तज्जेन कल्केन लिम्पेच्चिप्पं पुनः पुनः ।  
चिप्पे सटङ्कणास्फोतामूललेपो नखप्रदः ॥ १९ ॥  


निम्बोदकेन वमनं पद्मिनीकण्टके हितम् ।  
निम्बोदककृतं सर्पिः सक्षौद्रं पानमिष्यते ॥ २० ॥  


पद्मनालकृतः क्षारः पद्मिनीं हन्ति लेपतः ।  
निम्बारग्वधकल्कैर्वा मुहुरुद्वर्तनं हितम् ॥ २१ ॥  


निलीपटोलमूलाभ्यां साज्याभ्यां लेपनं हितम् ।  
जालगर्दभरोगे तु सद्यो हन्ति चवेदनाम् ॥ २२ ॥  


५अहिपूतनके धात्र्याः पूर्वं स्तन्यं विशोधयेत् ।  
त्रिफलाखदिरक्वाथैर्ब्रणानां धावनं सदा ॥ २३ ॥  


करञ्जत्रिफलातिक्तैः सर्पिः सिद्धं शिशोर्हितम् ।  
रसाञ्जनं विशेषेण पानालेपनयोर्हितम् ॥ २४ ॥  


गुदभ्रंशे गुदं स्नेहैरभ्यज्याशु प्रवेशयेत् ।  
प्रविष्टे स्वेदयेच्चापि बद्धं गोष्फणया भृशम् ॥ २५ ॥  


कोमलं पद्मिनीपत्रं यः खादेच्छर्करान्वितम् ।  
एतन्निश्चित्य निर्दिष्टं न तस्य गुदनिर्गमः ॥ २६ ॥  


वृक्षाम्लानलचाङ्गेरीबिल्वपाठायवाग्रजम् ।  
तक्रेण शीलयेत्पायुभ्रंशार्तोऽनलदीपनम् ॥ २७ ॥  


गुदं च गव्यपसया म्रक्षयेदविशङ्कितः ।  
दुष्प्रवेशो गुदभ्रंशो विशत्याशु न संशयः ॥ २८ ॥  


मूषिकाणां वसाभिर्वा गुदे सम्यक्प्रलेपनम् ।  
स्विन्नमूषिकमांसेन चाथवा स्वेदयेद्गुदम् ॥ २९ ॥  


६चाङ्गेरीकोलदध्यम्लनागरक्षारसंयुतम् ।  
घृतमुत्क्वथितं पेयं गुदभ्रंशरुजापहम् ।  
शुण्ठीक्षारावत्र कल्कौ शिष्टं तु द्रवमिष्यते ॥ ३० ॥  


७क्षीरे महत्पञ्चमूलं मूषिकामन्तवर्जिताम् ।  
पक्त्वा तस्मिन्पचेत्तैलं वातघ्नौषधसाधितम् ॥ ३१ ॥  


गुदभ्रंशमिदं तैलं पानाभ्यङ्गात्प्रसाधयेत् ॥ ३२ ॥  


८स्वेदोपनाहं परिकर्तिकायां  
कृत्वा समभ्यज्य घृतेन पश्चात् ।  
प्रवेशयेच्चर्म शनैः प्रशिष्टै-  
र्मांसैः सुखोष्णैरुपनाहयेच्च ॥ ३३ ॥  


स्नेहस्वेदैस्तथैवैनां चिकित्सेदवपाटिकाम् ।  
निरुद्धप्रकशे नाडीं द्विमुखीं कनकादिजाम् ॥ ३४ ॥  


क्षिप्त्वा त्यक्त्वा चुल्लकादिस्नेहेन परिषेचयेत् ।  
तैलेन वा वचादारुगन्धैः सिद्धेन च व्यहात् ॥ ३५ ॥  


पुनः स्थूलतरा नाडी देया स्रोतोविवृद्धये ।  
शस्त्रेण सेवनीं त्यक्त्वा भित्वा व्रणवदाचरेत् ॥ ३६ ॥  


स्निग्धं च भोजनं बद्धे गुदेऽप्येष क्रियाक्रमः ।  
चर्मकीलं जतुमणिं मसकांस्तिलकालकान् ॥ ३७ ॥  


उद्धृत्य शस्त्रेण दहेत्क्षाराग्निभ्यामशेषतः ।  
रुबुनालस्य चूर्णेन धर्षी मसकनाशनः ॥ ३८ ॥  


८निर्मोकभस्मघर्षाद्वा मसः शान्तिं व्रजेत्सदा ।  
युवानपिडकान्यच्छनीलिकाव्यङ्गशर्कराः ॥ ३९ ॥  


शिराव्यधैः प्रलेपैश्च जयेदभ्यञ्जनैस्तथा ।  
लोध्रधान्यवचालेपस्तारुण्यपिडकापहः ॥ ४० ॥  


तद्वद्गोरोचनायुक्तं मरिचं सुखलेपतः ।  
सिद्धार्थकवचालोध्रसैन्धवैश्च प्रलेपनम् ॥ ४१ ॥  


वमनं च निहन्त्याशु पिडकां यौवनोद्भवाम् ।  
व्यङ्गेषु चार्जुनत्वग्वा मञ्जिष्ठा वा समाक्षिका ॥ ४२ ॥  


लेपः सनवनीता वा श्वेताश्वखुरजा मसी ।  
रक्तचन्दनमञ्जिष्ठालोध्रकुष्ठप्रियङ्गवः ॥ ४३ ॥  


वटाङ्कुरमसूराश्च व्यङ्गघ्ना मुखकान्तिदाः ।  
व्यङ्गानां लेपनं शस्तं रुधिरेण शशस्य च ॥ ४४ ॥  


मसूरैः सर्पिषा पिष्टैर्लिप्तमास्यं पयोऽन्वितैः ।  
सप्ताहाच्च भवेत्सत्यं पुण्डरीकदलप्रभम् ॥ ४५ ॥  


मातुलुङ्गजटासर्पिःशिलागोशकृतो रसः ।  
मुखकान्तिकरो लेपः पिडकातिलकालजित् ॥ ४६ ॥  


नवनीतगुडक्षौद्रकोलमज्जप्रलेपनम् ।  
व्यङ्गजिद्वरुणत्वग्वा छागक्षीरप्रपेषिता ॥ ४७ ॥  


जातीफलकल्कलेपो नीलिव्यङ्गादिनाशनः ।  
सायं च कटुतैलेनाभ्यङ्गो वक्त्रप्रसादनः ॥ ४८ ॥  


९कालीयकोत्पलामय-  
दधिसरबदरास्थिमध्यफलिनीभिः ।  
लिप्तं भवति च वदनं  
शशिप्रभं सप्तरात्रेण ॥ ४९ ॥  


तुषरहितमसृणयव-  
चूर्णसयष्टीमधुकलोध्रलेपेन ।  
भवति मुखं परिनिर्जित-  
चामीकरचारुसौभाग्यम् ॥ ५० ॥  


रक्षोघ्नशर्वरीद्वयं  
मञ्जिष्ठागैरिकाह्वयैस्तु पयः ।  
सिद्धेन लिप्तमानन-  
मुद्यद्विधुबिम्बवद्विभाति ॥ ५१ ॥  


परिणतदधिशरपुङ्खैः  
कुवलयदलकुष्ठचन्दनोशीरैः ।  
मुखकमलकान्तिकारी  
भ्रुकुटीतिलकालकाञ्जयति ॥ ५२ ॥  


१०हरिद्राद्वययष्ट्याह्वकालीयककुचन्दनैः ।  
प्रपौण्डरीकमञ्जिष्ठापद्मपद्मककुङ्कुमैः ॥ ५३ ॥  


कपित्थतिन्दुकप्लक्षवटपत्रैः पयोऽन्वितैः ।  
लेपयेत्कल्कितैरेभिस्तैलं वाभ्यञ्जनं चरेत् ॥ ५४ ॥  


पिप्लवं नीलिकाव्यङ्गांस्तिलकान्मुखदूषिकान् ।  
नित्यसेवी जयेत्क्षिप्रं मुखं कुर्यान्मनोरमम् ॥ ५५ ॥  


११मधुकस्य कषायेण तैलस्य कुडवं पचेत् ।  
कल्कैः प्रियङ्गुमञ्जिष्ठाचन्दनोत्पलकेशरैः ॥ ५६ ॥  


कनकं नाम तत्तैलं मुखकान्तिकरं परम् ।  
अभीरुनीलिकाव्यङ्गशोधनं परमर्चितम् ॥ ५७ ॥  


१२मञ्जिष्ठा मधुकं लाक्षा मातुलुङ्गं सयष्टिकम् ।  
कर्षप्रमाणैरेतैस्तु तैलस्य कुडवं तथा ॥ ५८ ॥  


आजं पयस्तद्द्विगुणं शनैर्मृद्वग्निना पचेत् ।  
नीलिकापिडकाव्यङ्गानभ्यङ्गादेव नाशयेत् ॥ ५९ ॥  


मुखं प्रसन्नोपचितं वलीपलितवर्जितम् ।  
सप्तरात्रप्रयोगेण भवेत्कनकसन्निभम् ॥ ६० ॥  


१३कुङ्कुमं चन्दनं लाक्षा मञ्जिष्ठा मधुयष्टिका ।  
कालीयकमुशीरं च पद्मकं नीलमुत्पलम् ॥ ६१ ॥  


न्यग्रोधपादाः प्लक्षस्य शुङ्गाः पद्मस्य केशरम् ।  
द्विपञ्चमूलसहितैः कषायैः पलिकैः पृथक् ॥ ६२ ॥  


जलाढकं विपक्तव्यं पादशेषमथोद्धरेत् ।  
मञ्जिष्ठा मधुकं लाक्षा पत्तङ्गं मधुयष्टिका ॥ ६३ ॥  


कर्षप्रमाणैरेतैस्तु तैलस्य कुडवं तथा ।  
अजाक्षीरं तद्द्विगुणं शनैर्मृद्वग्निना पचेत् ॥ ६४ ॥  


सम्यक्पक्वं परं ह्येतन्मुखवर्णप्रसादनम् ।  
नीलिकापिडकाव्यङ्गानभ्यङ्गादेव नाशयेत् ॥ ६५ ॥  


सप्तरात्रप्रयोगेण भवेत्काञ्चनसन्निभम् ।  
कुङ्कुमाद्यमिदं तैलमश्विभ्यां निर्मितं पुरा ॥ ६६ ॥  


१४कुङ्कुम किंशुकं लाक्षा मञ्जिष्ठा रक्तचन्दनम् ।  
कालीयकं पद्मकं च मातुलुङ्गस्य केशरम् ॥ ६७ ॥  


कुसुम्भं मधुयष्टीकं फलिनी मदयन्तिका ।  
निशे द्वे रोचना पद्ममुत्पलं च मनःशिला ॥ ६८ ॥  


काकोल्यादिसमायुक्तैरेतैरक्षसमैर्भिषक् ।  
लाक्षारसपयोभ्यां च तैलप्रस्थं विपाचयेत् ॥ ६९ ॥  


कुङ्कुमाद्यमिदं तैलं चाभ्यङ्गात्काञ्चनोपमम् ।  
करोति वदनं सद्यः पुष्टिलावण्यकान्तिदम् ।  
सौभाग्यलक्ष्मीजननं वशीकरणमुत्तमम् ॥ ७० ॥  


१५मधुकं चन्दनं कङ्गु सर्षपं पद्मकं तथा ।  
कालीयकं हरिद्राच लोध्रमेभिश्च कल्कितैः ॥ ७१ ॥  


विपचेद्धि घृतं वैद्यस्तत्पक्वं वस्त्रगालितम् ।  
पादांशं कुङ्कुमं सिक्थं क्षिप्त्वा मन्दानले पचेत् ॥ ७२ ॥  


तत्सिद्धं शिशिरे नीरे प्रक्षिप्याकर्षयेत्ततः ।  
तदेतद्वर्णकं नाम घृतं वर्णप्रसादनम् ॥ ७३ ॥  


अनेनाभ्यासलिप्तं हि वलीभूतमपि क्रमात् ।  
निष्कलङ्केन्दुबिम्बाभं स्याद्विलासवतीमुखम् ॥ ७४ ॥  


अरूंषिकायां रुधिरेऽवसिक्ते  
शिराव्यधेनाथ जलौकसा वा ।  
निम्बाम्बुसिक्तैः शिरसि प्रलेपो  
देयोऽश्ववर्चोरससैन्धवाभ्याम् ॥ ७५ ॥  


पुराणमथ पिण्याकं पुरीषं कुक्कुटस्य वा ।  
मूत्रपिष्टं प्रलेपोऽयं शीघ्रं हन्यादरूंषिकाम् ॥ ७६ ॥  


अरूंषिघ्नं भृष्टकुष्टचूर्णं तैलेन संयुतम् ।  
१६हरिद्राद्वयभूनिम्बत्रिफलारिष्टचन्दनैः ।  
एतत्तैलमरूंषीणां सिद्धमभ्यञ्जने हितम् ॥ ७७ ॥  


दारणे तु शिरां विध्येत्स्निग्धां स्विन्नां ललाटजाम् ।  
अवपीडाशिरोबस्तीनभ्यङ्गांश्चावचारयेत् ॥ ७८ ॥  


कोद्रवाणां तृणक्षारपानीयं परिधावने ।  
कार्यो दारणके मूर्ध्नि प्रलेपो मधुसंयुतः ॥ ७९ ॥  


प्रियालबीजमधुककुष्टमिश्रैः ससैन्धवैः ।  
काञ्जिकस्था त्रिसप्ताहं माषा दारणकापहा ॥ ८० ॥  


सह नीलोत्पलकेशरयष्टी  
मधुकतिलैः सदृशमामलकम् ।  
चिरजातमपि च शीर्षे  
दारणरोगं शमं नयति ॥ ८१ ॥  


१७त्रिफलाद्या रजोमांसीमार्कवोत्पलशारिवैः ।  
ससैन्धवैः पचेत्तैलमभ्यङ्गादुक्थिकां जयेत् ॥ ८२ ॥  


चित्रकं दन्तिमूलं च कोषातकीसमन्वितम् ।  
कल्कं पिष्ट्वा पचेत्तैलं केशदद्रुविनाशनम् ॥ ८३ ॥  


गुञ्जाफलैः शृतं तैलं भृङ्गराजरसेन तु ।  
कण्डूदारणहृत्कुष्ठकपालव्याधिनाशनम् ॥ ८४ ॥  


१८भृङ्गराजत्रिफलोत्पलशारि  
लौहपुरीषसमन्वितकारि ।  
तैलमिदं पच दारणहारि  
कुञ्चितकेशघनस्थिरकारि ॥ ८५ ॥  


प्रपौण्डरीकमधुकपिप्पलीचन्दनोत्पलैः ।  
कार्षिकैस्तैलकुडवं तैर्द्विरामलकीरसः ॥ ८६ ॥  


साध्यः सप्रतिमर्शः स्यात्सर्वशीर्षगदापहः ।  
१९मालतीकरवीराग्निनक्तमालविपाचितम् ॥ ८७ ॥  


तैलमभ्यञ्जने शस्तमिन्द्रलुप्तापहं परम् ।  
इदं हि त्वरितं हन्ति दारणं नियतं नृणाम् ॥ ८८ ॥  


धात्र्याम्रमज्जलेपात्स्यात्स्थिरोरुस्निग्धकेशता ।  
इन्द्रलुप्ते शिरां विद्ध्वा शिलाकासीसतुत्थकैः ॥ ८९ ॥  


लेपयेत्परितः कल्कैस्तैलं चाभ्यञ्जने हितम् ।  
कुटन्नटशिखीजातीकरञ्जकरवीरजैः ॥ ९० ॥  


अवगाढपदं चैव प्रच्छयित्वा पुनः पुनः ।  
गुञ्जाफलैश्चिरं लिम्पेत्केशभूमिं समन्ततः ॥ ९१ ॥  


हस्तिदन्तमसीं कृत्वा मुख्यं चैव रसाञ्जनम् ।  
लोमान्यनेन जायन्ते नृणां पाणितलेष्वपि ॥ ९२ ॥  


भल्लातकबृहतीफलगुञ्जामूलफलेभ्य एकेन ।  
मधुसहितेन विलिप्तं सुरपतिलुप्तं शमं याति ॥ ९३ ॥  


बृहतीफलरसपिष्टं गुञ्जाफलमूलं चैन्द्रलुप्तस्य ।  
कनकनिघृष्टस्य सतो दातव्यं प्रच्छितस्य सदा ॥ ९४ ॥  


घृष्टस्य कर्कशैः पत्रैरिन्द्रलुप्तस्य गुण्डनम् ।  
चूर्णितैर्मरिचैः कायमिन्द्रलुप्तनिवारणम् ॥ ९५ ॥  


छागक्षीररसाञ्जन-  
पुटदग्धगजेन्द्रदन्तमसीलिप्ताः ।  
जायन्ते सप्तरात्रात्  
खल्व्यामपि कुञ्चिताश्चिकुराः ॥ ९६ ॥  


मधुकेन्दीवरमूर्वा  
तिलाज्यगोक्षीरभृङ्गलेपेन ।  
अचिराद्भवन्ति घनकेशा  
दृढमूकायतानृजवः ॥ ९७ ॥  


२०स्नुहीपयः पयोऽर्कस्य मार्कवो लाङ्गलीविषम् ।  
मूत्रमाजं सगोमूत्रं रक्तिका सेन्द्रवारुणी ॥ ९८ ॥  


सिद्धार्थं तीक्ष्णतैलं च गर्भं दत्त्वा विपाचितम् ।  
वह्निना मृदुना पक्वं तैलं खालित्यनाशनम् ॥ ९९ ॥  


कूर्मपृष्ठसमानापि रुज्याया रोमतस्करी ।  
दिग्धा सानेन जायेत ऋक्षशारीरलोमशा ॥ १०० ॥  


२१वटावरोहकेशिन्योश्चूर्णेनादित्यपाचितम् ।  
गुडूचीस्वरसे तैलं चाभ्यङ्गात्केशरोपणम् ॥ १०१ ॥  


२२चन्दनं मधुकं मूर्वा त्रिफला नीलमुत्पलम् ।  
कान्ता वटावरोहश्च गुडूची विसमेव च ॥ १०२ ॥  


लौहचूर्णं तथा केशी शाविरे द्वे तथैव च ।  
मार्कवस्वरसेनैव तैलं मृद्वग्निना पचेत् ॥ १०३ ॥  


शिरस्युत्पतिताः केशा जायन्ते घनकुञ्चिताः ।  
दृढमूलाश्च स्निग्धाश्च तथा भ्रमरसन्निभाः ।  
नस्येनाकालपलितं निहन्यात्तैलमुत्तमम् ॥ १०४ ॥  


२३तैलं सयष्टीमधुकैः क्षीरे धात्रीफलैः शृतम् ।  
नस्ये दत्तं जनयति केशाञ्श्मश्रूणि चाप्यथ ॥ १०५ ॥  


त्रिफला नीलिनीपत्रं लोहं भृङ्गरजःसमम् ।  
अविमूत्रेण संयुक्तं कृष्णीकरणमुत्तमम् ॥ १०६ ॥  


त्रिफलाचूर्णसंयुक्तं लोहचूर्णं विनिक्षिपेत् ।  
ईषत्पक्वे नारीकेले भृङ्गराजरसान्विते ॥ १०७ ॥  


मासमेकं तु निक्षिप्य सम्यग्गर्भात्समुद्धरेत् ।  
ततः शिरो मुण्डयित्वा लेपं दद्याद्भिषग्वरः ॥ १०८ ॥  


संवेष्ट्य कदलीपत्रैर्मोचयेत्सप्तमे दिने ।  
क्षालयेत्त्रिफलाक्वाथैः क्षीरमांसरसाशिनः ॥ १०९ ॥  


कपालरञ्जनं चैतत्कृष्णीकरणमुत्तमम् ।  
उत्पलं पयसा सार्धं मासं भूमौ निधापयेत् ॥ ११० ॥  


केशानां कृष्णकरणं स्नेहनं च विधीयते ।  
भृङ्गपुष्पं जवापुष्पं मेषीदुग्धप्रपेषितम् ॥ १११ ॥  


तेनैवालोडितं लौहपात्रस्थं भूम्यधः कृतम् ।  
सप्ताहादुद्धृतं पश्चाद्भृङ्गराजरसेन तु ॥ ११२ ॥  


आलोड्याभ्यज्य च शिरो वेष्टयित्वा वसेन्निशाम् ।  
प्रातस्तु क्षालनं कार्यमेवं स्यान्मूर्धरञ्जनम् ।  
एवं सिन्दूरबालाम्बशङ्खभृङ्गरसैः क्रिया ॥ ११३ ॥  


२४नवदग्धशङ्खचूर्णं  
काञ्जिकसिक्तं हि सीसकं घृष्ट्वा ।  
लेपात्कचानर्कदलव-  
बद्धान् शुभ्रान्करोति नीलतरान् ॥ ११४ ॥  


लोहमलामलकल्कैः  
सजवाकुसुमैर्नरः सदा स्नायी ।  
पलितानीह न पश्यति  
गङ्गास्नायीव नरकाणि ॥ ११५ ॥  


निम्बस्य बीजानि हि भावितानि  
भृङ्गस्य तोयेन तथाशनस्य ।  
तैलं तु तेषां विनिहन्ति नस्या-  
द्दुग्धान्नभोक्तुः पलितं समूलम् ॥ ११६ ॥  


निम्बस्य तैलं प्रकृतिस्थमेव  
नस्ये निषिक्तं विधिना यथावत् ।  
मासेन गोक्षीरभुजो नरस्य  
जराग्रभूतं पलितं निहन्ति ॥ ११७ ॥  


क्षीरात्समार्कवरसाद्द्विप्रस्थे मधुकात्पले ।  
तैलस्य कुडवं पक्वं तन्नस्यं पलितापहम् ॥ ११८ ॥  


२५आदित्यवल्लिमूलानि कृष्णशैरीयकस्य च ।  
सुरसस्य च पत्राणि फलं कृष्णाशनस्य च ॥ ११९ ॥  


मार्कवं काकमाची च मधुकं देवदारु च ।  
पृथग्दशपलांशानि पिप्पल्यत्रिफलाञ्जनम् ॥ १२० ॥  


प्रपौण्डरीकं मञ्जिष्ठालोध्रं कृष्णागुरूत्पलम् ।  
आम्रास्थिकर्दमः कृष्णो मृणाली रक्तचन्दनम् ॥ १२१ ॥  


नीलीभल्लातकास्थीनि कासीसं मदयन्तिका ।  
सोमराज्यशनः शस्त्रं कृष्णो पिण्डीतचित्रकौ ॥ १२२ ॥  


पुष्पाण्यर्जुनकाश्मर्योश्चाम्रजम्बूफलानि च ।  
पृथक्पञ्चपलैर्भागैः सुपिष्टैराढकं पचेत् ॥ १२३ ॥  


बैभीतकस्य तैलस्य धात्रीरसचतुर्गुणम् ।  
कुर्यादादित्यपाकं वा यावच्छुष्को भवेद्रसः ॥ १२४ ॥  


लोहपात्रे ततः पूतं संशुद्धमुपयोजयेत् ।  
पाने नस्यक्रियायां च शिरोऽभ्यङ्गे तथैव च ॥ १२५ ॥  


एतच्चाक्षुष्यमायुष्यं शिरसः सर्वरोगनुत् ।  
महानीलमिति ख्यातं पलितघ्नमनुत्तमम् ॥ १२६ ॥  


२६भृङ्गराजरसे पक्वं शिखिपित्तेन कल्कितम् ।  
घृतं नस्येन पलितं हन्यात्सप्ताहयोगतः ॥ १२७ ॥  


काञ्जिकपिष्टशेलुकमज्ज्ञि सच्छिद्रलौहगे ।  
यदर्कतापात्पतति तैलं तन्नस्यम्रक्षणात् ॥ १२८ ॥  


केशा नीलालिसङ्काशाः सद्यः स्निग्धा भवन्ति च ।  
नयनश्रवणग्रीवादन्तरोगांश्च हन्त्यदः ॥ १२९ ॥  


कासीसं रोचनातुल्यं हरितालं रसाञ्जनम् ।  
अम्लपिष्टैः प्रलेपोऽयं वृषकच्छ्वहिपूतयोः ॥ १३० ॥  


पटोलपत्रत्रिफलारसाञ्जनविपाचितम् ।  
पीतं घृतं निहन्त्याशु कृच्छ्रामप्यहिपूतनाम् ॥ १३१ ॥  


रजनीमार्कवमूलं पिष्टं शीतेन वारिणा तुल्यम् ।  
हन्ति विसर्पं लेपाद्वराहदशनाह्वयं घोरम् ॥ १३२ ॥  


नागकेशरचूर्णं वा शतधौतेन सर्पिषा ।  
पिष्ट्वा लेपो विधातव्यो दाहे हर्षे च पादयोः ॥ १३३ ॥  


# अधिकार ५५

१ओष्ठप्रकोपे वातोत्थे शाल्वनेनोपनाहनम् ।  
मस्तिष्के चैव नस्ये च तैलं वातहरैः शृतम् ।  
स्वेदोऽभ्यङ्गः स्नेहपानं रसायनमिहेष्यते ॥ १ ॥  


श्रीवेष्टकं सर्जरसं गुग्गुलुं सुरदारु च ।  
यष्टिमधुकचूर्णं च विदध्यात्प्रतिसारणम् ॥ २ ॥  


वेधं शिराणां वमनं विरेकं  
तिक्तस्य पानं रसभोजनं च ।  
शीतान्प्रलेपान्परिषेचनं च  
पित्तोपसृष्टेष्वधरेषु कुर्यात् ॥ ३ ॥  


पित्तरक्ताभिघातोत्थाञ्जलौकाभिरुपाचरेत् ।  
पित्तविद्रधिवच्चापि क्रियां कुर्यादशेषतः ॥ ४ ॥  


शिरोविरेचनं धूमः स्वेदः कवलधारणम् ।  
हृतरक्ते प्रयोक्तव्यमोष्ठकोपे कफात्मके ॥ ५ ॥  


त्रिकटुः सर्जिकाक्षारः क्षारश्च यावशूकजः ।  
क्षौद्रयुक्तं विधातव्यमेतच्च प्रतिसारणम् ।  
मेदोजे स्वेदिते भिन्ने शोधिते ज्वलनो हितः ॥ ६ ॥  


प्रियङ्गुत्रिफलालोध्रं सक्षौद्रं प्रतिसारणम् ।  
हितं च त्रिफलाचूर्णं मधुयुक्तं प्रलेपनम् ॥ ७ ॥  


सर्जरसकनकगैरिक-  
धन्याकघृततैलसिन्धुसंयुक्तम् ।  
सिद्धं सिक्थकमधुरे  
स्फुटितोच्चटिते व्रणं हरति ॥ ८ ॥  


२शीतादे हृतरक्ते तु तोये नागरसर्षपान् ।  
निःक्वाथ्य त्रिफलां चापि कुर्याद्गण्डूषधारणम् ॥ ९ ॥  


प्रिङ्गयवश्च मुस्ता च त्रिफला च प्रलेपनम् ॥ १० ॥  


कुष्टं दार्वीमब्दलोध्रं समङ्गा  
पाठा तिक्ता तेजनी पीतिका च ।  
चूर्णं शस्तं घर्षणं तद्द्विजानां  
रक्तस्रावं हन्ति कण्डूं रुजां च ॥ ११ ॥  


चलदन्तस्थिरकरं कार्यं बकुलचर्वणम् ।  
आर्तगलदलक्वाथगण्डूषो दन्तचालनुत् ॥ १२ ॥  


दन्तचाले हितं श्रेष्ठं तिलोग्राचर्वणं सदा ।  
दन्तपुप्पुटके कार्यं तरुणे रक्तमोक्षणम् ॥ १३ ॥  


सपञ्चलवणः क्षारः सक्षौद्रः प्रतिसारणम् ।  
दन्तानां तोदहर्षे च वातघ्नाः कवला हिताः ॥ १४ ॥  


दन्तचाले तु गण्डूषो बकुलत्वक्कृतो हितः ।  
माक्षिकं पिप्पलीसर्पिर्मिश्रितं धारयेन्मुखे ॥ १५ ॥  


दन्तशूलहरं प्रोक्तं प्रधानमिदमौषधम् ।  
विस्राविते दन्तवेष्टे व्रणं तु प्रतिसारयेत् ॥ १६ ॥  


लोध्रपत्तुङ्गमधुकलाक्षाचूर्णैर्मधूत्तरैः ।  
गण्डूषे क्षीरिणो योज्याः सक्षौद्रघृतशर्कराः ॥ १७ ॥  


३शैशिरे हृतरक्ते च लोध्रमुस्तरसाञ्जनैः ।  
सक्षौद्रैः शस्यते लेपो गण्डूषे क्षीरिणो हिताः ॥ १८ ॥  


क्रियां परिदरे कुर्याच्छीतादोक्तां विचक्षणः ।  
संशोध्योभयतः कार्यं शिरश्चोपकुशे ततः ॥ १९ ॥  


काकोदुम्बरिकागोजीपत्रैर्विस्रावयेद्भिषक् ।  
क्षौद्रयुक्तैश्च लवणैः सव्योषैः प्रतिसारयेत् ॥ २० ॥  


पिप्पल्यः सर्षपाः श्वेता नागरं नैचुलं फलम् ।  
सुखोदकेन सङ्गृह्य कवलं तस्य योजयेत् ॥ २१ ॥  


शस्त्रेण दन्तवैदर्भे दन्तमूलानि शोधयेत् ।  
ततः क्षारं प्रयुञ्जीत क्रियाः सर्वाश्च शीतलाः ॥ २२ ॥  


उद्धृत्याधिकदन्तं तु ततोऽग्निमवचारयेत् ।  
क्रिमिदन्तकवच्चात्र विधिः कार्यो विजानता ।  
छित्त्वाधिमांसं सक्षौद्रैरेतैश्चूर्णैरुपाचरेत् ॥ २३ ॥  


पाठावचातेजोवतीसर्जिकायावशूकजैः ।  
क्षौद्रद्वितीयाः पिप्पल्यः कवलश्चात्र कीर्तितः ॥ २४ ॥  


पटोलनिम्बत्रिफलाकषायश्चात्र धावने ।  
शिरोविरेकश्च हितो धूमो वैरेचनश्च यः ॥ २५ ॥  


नाडीव्रणहरं कर्म दन्तनाडीषु कारयेत् ।  
यं दन्तमधिजायेत नाडी तद्दन्तमुद्धरेत् ॥ २६ ॥  


४छित्त्वाधिमांसं शस्त्रेण यदि नोपरिजो भवेत् ।  
शोधयित्वा दहेच्चापि क्षारेण ज्वलनेन वा ॥ २७ ॥  


गतिर्हिनस्ति हन्वस्थि दशने समुपेक्षिते ।  
तस्मात्समूलं दशनमुद्धरेद्भग्नमस्थि च ॥ २८ ॥  


उद्धृते तूत्तरे दन्ते शोणितं सम्प्रसिच्यते ।  
रक्ताभियोगात्पूर्वोक्ता घोरा रोगा भवन्ति च ॥ २९ ॥  


चलमप्युत्तरं दन्तमतो नापहरेद्भिषक् ।  
कषायं जातीमदनकटुकस्वादुकण्टकैः ॥ ३० ॥  


लोध्रखदिरमञ्जिष्ठायष्ट्याह्वैश्चापि यत्कृतम् ।  
तैलं संशोधनं तद्धि हन्याद्दन्तगतां गतिम् ॥ ३१ ॥  


कषायं परतः कृत्वा पिष्ट्वा लोध्रादिकल्कितम् ।  
कण्टकीमदनो योज्यः स्वादुकण्टो विकङ्कतः ॥ ३२ ॥  


सुखोष्णाः स्नेहकवलाः सर्पिषस्त्रैवृतस्य वा ।  
निर्यूहाश्चानिलघ्नानां दन्तहर्षप्रमर्दनाः ॥ ३३ ॥  


स्नैहिकश्च हितो धूमो नस्यं स्नैहिकमेव च ।  
अहिंसन्दन्तमूलानि शर्करामुद्धरेद्भिषक् ॥ ३४ ॥  


लाक्षाचूर्णैर्मधुयुतैस्ततस्तां प्रतिसारयेत् ।  
हन्तहर्षक्रियां चापि कुर्यान्निरवशेषतः ॥ ३५ ॥  


५कपालिकाः कृच्छ्रसाध्यास्तत्राप्येषा क्रियामता  
जयेद्विस्रावणैः स्विन्नमचलं क्रिमिदन्तकम् ॥ ३६ ॥  


तथावपीडैर्वातघ्नैः स्नेहगण्डूषधारणैः ।  
भद्रदार्वादिवर्षाभूलेपैः सिग्धैश्च भोजनैः ।  
हिङ्गु सोष्णं तु मतिमान्क्रिमिदन्तेषु दापयेत् ॥ ३७ ॥  


बृहतीभूमिकदम्बक-  
पञ्चाङ्गुलिकण्टकारिकाथैः ।  
गण्डूषस्तैलयुतः  
क्रिमिदन्तकवेदनाशमनः ॥ ३८ ॥  


नीलीवायसजङ्घा-  
स्नुग्दुग्धीनां तु मूलमेकैकम् ।  
सञ्चर्व्य दशनविधृतं  
दशनक्रिमिपातनं प्राहुः ॥ ३९ ॥  


चलमुद्धृत्य वा स्थानं दहेत्तु शुषिरस्य वा ।  


६ततो विदारीयष्ट्याह्वशृङ्गाटककशेरुभिः ।  
तैलं दशगुणं क्षीरं सिद्धं नस्ये तु योजयेत् ॥ ४० ॥  


हनुमोक्षे समुद्दिष्टा कार्या चार्दितवत्क्रिया ।  
फलान्यम्लानि शीताम्बु रुक्षान्नं दन्तधावनम् ॥ ४१ ॥  


तथातिकठिनान्भक्ष्यान्दन्तरोगी विवर्जयेत् ।  
सप्तच्छदार्कदुग्धाभ्यां पूरणं क्रिमिदन्तनुत् ॥ ४२ ॥  


जीवनीयेन दुग्धेन क्रिमिरन्ध्रप्रपूरणम् ।  
अर्कक्षीरेणैवमेकयोगः सद्भिः प्रशस्यते ॥ ४३ ॥  


द्रोणपुष्पीद्रवः फेनमधुतैलसमायुतः ।  
क्रिमिदन्तविनाशाय कार्यं कर्णस्य पूरणम् ॥ ४४ ॥  


पटोलकटुकाव्योषपाठासैन्धवभांर्गिकैः ।  
चूर्णैर्मधुयुतो लेपः कवलो मधुतैलकैः ।  
जिह्वारोगेषु कर्तव्यं विधानमिदमौषधम् ॥ ४५ ॥  


मुस्तामधुकनिर्गुण्डीखदिरोशीरदारुभिः ।  
समञ्जिष्ठाविडङ्गैश्र सिद्धं तैलं हरेत्क्रिमीन् ॥ ४६ ॥  


७ओष्ठप्रकोपेऽनिलजे यदुक्तं प्राक् चिकित्सितम् ।  
कण्टकेष्वनिलोत्थेषु तत्कार्यं भिषजा खलु ॥ ४७ ॥  


पित्तजेषु निघृष्टेषु निस्रुते दुष्टशोणिते ।  
प्रतिसारणगण्डूषान्नस्यं च मधुरं हितम् ॥ ४८ ॥  


कण्टकेषु कफोत्थेषु लिखितेष्वसृजः क्षये ।  
पिप्पल्यादिर्मधुयुतः कार्यं तु प्रतिसारणम् ॥ ४९ ॥  


गृह्णीयात्कवलान्वापि गौरसर्षपसैन्धवैः ।  
पटोलनिम्बवार्ताकुक्षारयूषैश्च भोजयेत् ॥ ५० ॥  


जिह्वाजाड्यं चिरजं  
माणकभस्मलवणघर्षणं हन्ति ।  
ईषत्स्नुक्क्षीराक्तं  
जम्बीराद्यम्लचर्वणं वापि ॥ ५१ ॥  


कर्कटाङ्घ्रिक्षीरपक्वघृताभ्यङ्गेन नश्यति ।  
दन्तशब्दः कर्कटाङ्घ्रिलेपाद्वा दन्तयोजितात् ॥ ५२ ॥  


उपजिह्वां तु संलिख्य क्षारेण प्रतिसारयेत् ।  
शिरोविरेकगण्डूषधूमैश्चैनामुपाचरेत् ॥ ५३ ॥  


व्योषक्षाराभयावह्निचूर्णमेतत्प्रघर्षणम् ।  
उपजिह्वाप्रशान्त्यर्थमेतैस्तैलं विपाचयेत् ॥ ५४ ॥  


छिन्नां घर्षेद्गलशुण्ठीं व्योषोग्राक्षौद्रसिन्धुजैः ।  
कुष्ठोषणवचासिन्धुकणापाठाप्लवैरपि ॥ ५५ ॥  


सक्षौद्रैर्भिषजा कार्यं गलशुण्ठ्या विघर्षणम् ।  
उपनासाव्यधो हन्ति गलशुण्ठीमशेषतः ॥ ५६ ॥  


गलशुण्ठीहरं तद्वच्छेफालीमूलचर्वणम् ।  
वचामतिविषां पाठां रास्नां कटुकरोहिणीम् ।  
निःक्वाथ्य पिचुमर्दं च कवलं तत्र योजयेत् ॥ ५७ ॥  


८क्षारसिद्धेषु मुद्गेषु यूषाश्चाप्यशने हिताः ।  
तुण्डीकेर्यध्रुषे कूर्मे सङ्घाते तालुपुप्पुटे ॥ ५८ ॥  


एष एव विधिः कार्यो विशेषः शस्त्रकर्मणि ।  
तालुपाके तु कर्तव्यं विधानं पित्तनाशनम् ॥ ५९ ॥  


स्नेहस्वेदौ तालुशोषे विधिश्चानिलनाशनः ।  
साध्यानां रोहिणीनां तु हितं शोणितमोक्षणम् ॥ ६० ॥  


छर्दनं धूमपानं च गण्डूषो नस्यकर्म च ।  
घातिकीं तु हृते रक्ते लवणैः प्रतिसारयेत् ॥ ६१ ॥  


सुखोष्णांस्तैलकवलान्धारयेच्चाप्यभीक्ष्णशः ।  
पतङ्गशर्कराक्षोद्रैः पैत्तिकीं प्रतिसारयेत् ॥ ६२ ॥  


द्राक्षापरूषकक्वाथो हितश्च कवलग्रहे ।  
आगारधूमकटुकैः कफजां प्रतिसारयेत् ॥ ६३ ॥  


श्वेताविल्लङ्गदन्तीषु सिद्धं तैलं ससैन्धवम् ।  
नस्यकर्मणि दातव्यं कवलं च कफोच्छ्रये ॥ ६४ ॥  


पित्तवत्साधयेद्वैद्यो रोहिणीं रक्तसम्भवाम् ।  
विस्राव्य कण्ठशालूकं साधयेत्तुण्डिकेरिवत् ॥ ६५ ॥  


एककालं यवान्नं च भुञ्जीत स्निग्धमल्पशः ।  
उपजिह्विकवच्चापि साधयेदधिजिह्विकाम् ॥ ६६ ॥  


उन्नाम्य जिह्वामाकृष्य बडिशेनाधिजिह्विकाम् ।  
छेदयेन्मण्डलाग्रेण तीक्ष्णोष्णैर्घर्षणादिभिः ॥ ६७ ॥  


एकवृन्दं तु विस्राव्य विधिं शोधनमाचरेत् ।  
शिलायुश्चापि यो व्याधिस्तं च शस्त्रेण साधयेत् ॥ ६८ ॥  


अमर्मस्थं सुपक्वं च भेदयेद्गलविद्रधिम् ।  
कण्ठरोगेष्वसृङ्मोक्षस्तीक्ष्णैर्नस्यादिकर्म च ॥ ६९ ॥  


क्वाथपानं तु दार्वीत्वङ्निम्बतार्क्षकलिङ्गजम् ।  
हरीतकीकषायो वा पेयो माक्षिकसंयुतः ॥ ७० ॥  


कटुकातिविषादारुपाठामुस्तकलिङ्गकाः ।  
गोमूत्रक्वथिताः पेयाः कण्ठरोगविनाशनाः ॥ ७१ ॥  


९गृहधूमो यवक्षारः पाठाव्योषरसाञ्जनम् ।  
तेजोह्वात्रिफलालोहं चित्रकश्चेति चूर्णितम् ॥ ७२ ॥  


सक्षौद्रं धारयेदेतद्गलरोगविनाशनम् ।  
कालकं नाम तच्चूर्णं दन्तजिह्वास्यरोगनुत् ॥ ७३ ॥  


पिप्पलीप्पिपलीमूलचव्यचित्रकनागरैः ।  
सर्जिकाक्षारतुल्यांशैश्चूर्णोऽयं गलरोगनुत् ॥ ७४ ॥  


१०मनःशिलायवक्षारो हरितालं ससैन्धवम् ।  
दार्वीत्वक्चेति तच्चूर्णं माक्षिकेण समायुतम् ॥ ७५ ॥  


मूर्छितं घृतमण्डेन कण्ठरोगेषु धारयेत् ।  
मुखरोगेषु च श्रेष्ठं पीतकं नाम कीर्तितम् ॥ ७६ ॥  


११यवाग्रजं तेजवतीं सपाठां  
रसाञ्जनं दारु निशां सकृष्णाम् ।  
क्षौद्रेण कुर्याद्गुडिकां मुखेन  
तां धारयेत्सर्वगलामयेषु ॥ ७७ ॥  


दशमूलं पिबेदुष्णं यूषं मूलकुलत्थयोः ।  
क्षीरेक्षुरसगोमूत्रदधिमस्त्वम्लकाञ्जिकैः ॥ ७८ ॥  


विदध्यात्कवलान्वीक्ष्य दोषं तैलघृतैरपि ।  
पञ्चकोलकतालीसपत्रैलामरिचत्वचः ॥ ७९ ॥  


पलाशमुष्ककक्षारयवक्षाराश्च चूर्णिताः ।  
गुडे पुराणे क्वथिते द्विगुणे गुडिकाः कृताः ॥ ८० ॥  


कर्कन्धुमात्राः सप्ताहं स्थिता मुष्ककभस्मनि ।  
कण्ठरोगेषु सर्वेषु धार्याः स्युरमृतोपमाः ॥ ८१ ॥  


१२मूत्रस्विन्नां शिवां तुल्यां मधुरीकुष्ठतालकैः ।  
अभ्यस्य मुखरोगांस्तु जयेद्विरसतामपि ॥ ८२ ॥  


वातात्सर्वसरं चूर्णैर्लवणैः प्रतिसारयेत् ।  
तैलं वातहरैः सिद्धं हितं कवलनस्ययोः ॥ ८३ ॥  


पित्तात्मके सर्वरसे शुद्धकायस्य देहिनः ।  
सर्वपित्तहरः कार्यो विधिर्मधुरशीतलः ॥ ८४ ॥  


प्रतिसारणगण्डूषान्धूमं संशोधनानि च ।  
कफात्मके सर्वसरे क्रमं कुर्यात्कफापहम् ॥ ८५ ॥  


मुखपाके शिरावेधः शिरःकायविरेचनम् ।  
कार्यं च वहुधा नित्यं जातीपत्रस्य चर्वणम् ॥ ८६ ॥  


जातीपत्रामृताद्राक्षायासदार्वीफलत्रिकैः ।  
क्वाथः क्षौद्रयुतः शीतो गण्डूषो मुखपाकनुत् ॥ ८७ ॥  


कृष्णजीरककुष्ठेन्द्रयवानां चूर्णतस्त्र्यहात् ।  
मुखपाके व्रणक्लेददौर्गन्ध्यमुपशाम्यति ॥ ८८ ॥  


रसाञ्जनं लोध्रमथाभयं च  
मनःशिलानागरगैरिकं च ।  
पाठा हरिद्रा गजपिप्पली च  
स्याद्धारणं क्षौद्रयुतं मुखस्य ॥ ८९ ॥  


१३पटोलनिम्बजम्ब्वाम्रमालतीनवपल्लवाः ।  
पञ्चपल्लवजः श्रेष्ठः कषायो मुखधावने ॥ ९० ॥  


पञ्चवल्ककषायो वा त्रिफलाक्वाथ एव वा ।  
मुखपाकेषु सक्षौद्रः प्रयोज्यो मुखधावने ॥ ९१ ॥  


स्वरसः क्वथितो दार्व्या घनीभूतो रसक्रिया ।  
सक्षौद्रा मुखरोगासृक्दोषनाडीव्रणापहा ॥ ९२ ॥  


सप्तच्छदोशीरपटोलमुस्त-  
हरीतकीतिक्तकरोहिणीभिः ।  
यष्ट्याह्वराजद्रुमचन्दनैश्च  
क्काथं पिबेत्पाकहरं मुखस्य ॥ ९३ ॥  


पटोलशुण्ठीत्रिफलाविशाला-  
त्रायन्तितिक्ताद्विनिशामृतानाम् ।  
पीतः कषायो मधुना निहन्ति  
मुखे स्थितश्चास्यगदानशेषान् ॥ ९४ ॥  


क्वथितास्त्रिफलापाठामृद्वीकाजातिपल्लवाः ।  
निषेव्या भक्षणीया वा त्रिफला मुखपाकहा ॥ ९५ ॥  


तिला नीलोत्पलं सर्पिः शर्करा क्षीरमेव च ।  
सक्षौद्रो दग्धवक्त्रस्य गण्डूषो दाहपाकनुत् ।  
तैलेन काञ्जिकेनाथ गण्डूषश्चूर्णदाहहा ॥ ९६ ॥  


घनकुष्ठैलाधान्यकयष्टीमध्वेलवालुकाकवलः ।  
वदनेऽतिपूतिगन्धं हरति सुरालशुनगन्धं च ॥ ९७ ॥  


१४तुलां तथा नीलकुरण्टकस्य  
द्रोणेऽम्भसः संश्रपयेद्यथावत् ।  
पूर्त्वा चतुर्भागरसे तु तैलं  
पचेच्छनैरर्धपलप्रयुक्तैः ॥ ९८ ॥  


कल्कैरनन्ताखदिरारिमेद-  
जम्ब्वाम्रयष्टीमधुकोत्पलानाम् ।  
तत्तैलमाश्वेव धृतं मुखेन  
स्थैर्यं द्विजानां विदधाति सद्यः ॥ ९९ ॥  


१५इरिमेदत्वक्पलशत-  
मभिनवमापोत्थं खण्डशः कृत्वा ।  
तोयाढकैश्चतुर्भि-  
र्निःक्वाथ्य चतुर्थशेषेण ॥ १०० ॥  


तेन क्वाथेन मतिमा-  
न्तैलस्यार्धाढकं शनैर्विपचेत् ।  
कल्कैरक्षसमांशै-  
र्मञ्जिष्ठालोध्रमधुकानाम् ॥ १०१ ॥  


इरिमेदखदिरकट्फल-  
लाक्षान्यग्रोधमुस्तसूक्ष्मैलानाम् ।  
कर्पूरागुरुपद्मक-  
लवङ्गकङ्कोलजातीफलानाम् ॥ १०२ ॥  


पतङ्गगैरिकवराङ्गकुसुमधातकीनां च ।  
सिद्धं भिषग्विदध्यादिदं मुखोत्थेषु रोगेषु ॥ १०३ ॥  


परिशीर्णदन्तविद्रधिशैशिरशीताददन्तहर्षेषु ।  
क्रिमिदन्तदारणचलितप्रदुष्टमांसावशीर्णेषु ।  
मुखदौर्गन्ध्ये कार्यं प्रागुक्तेष्वामयेषु तैलमिदम् ॥ १०४ ॥  


१६तैलं लाक्षारसं क्षीरं पृथक्प्रस्थं समं पचेत् ।  
चतुर्गुणेऽरिमक्वाथे द्रवैश्च पलसम्मितैः ॥ १०५ ॥  


लोध्रकट्फलमञ्जिष्ठापद्मकेशरपद्मकैः ।  
चन्दनोत्पलयष्ट्याह्वैस्तैलं गण्डूषधीरणम् ॥ १०६ ॥  


दालनं दन्तचालं च हनुमोक्षं कपालिकाम् ।  
शीतादं पूतिवक्त्रं च अरुचिं विरसास्यताम् ।  
हन्यादास्यगदानेतान्कुर्याद्दन्तानपि स्थिरान् ॥ १०७ ॥  


१७बकुलस्य फलं लोध्रं वज्रवल्लीकुरुण्टकम् ।  
चतुरङ्गुलवव्वोलवाजिकर्णेरिमाशनम् ॥ १०८ ॥  


एषां कषायकल्काभ्यां तैलं पक्वं मुखे धृतम् ।  
स्थैर्यं करोति चलतां दन्तानां धावनेन च ॥ १०९ ॥  


१८एलालतालवनिकाफलशीतकोष-  
कोलद्विकानि खदिरस्य कृते कषाये ।  
तुल्यांशकानि दशभागमिते निधाय  
प्रोद्भिन्नकैतकपुटे पुटवद्विपाच्य ॥ ११० ॥  


प्रागंशतुल्यशशिनाभितदेकसङ्घं  
पिष्ट्वा नवेन सहकाररसेन हस्तौ ।  
लिप्त्वा यथाभिलषितां गुडिकां विदध्यात्  
स्त्रीपुंसयोर्वदनसौरभवन्धुभूताम् ॥ १११ ॥  


१९खदिरस्य तुलां सम्यग्जलद्रोणे विपाचयेत् ।  
शेषेऽष्टभागे तत्रैव प्रतिवापं प्रदापयेत् ॥ ११२ ॥  


जातीकर्पूरपूगानि कक्कोलकफलानि च ।  
इत्येषा गुडिका कार्या मुखसौभाग्यवर्धिनी ।  
दन्तौष्ठमुखरोगेषु जिह्वाताल्वामयेषु च ॥ ११३ ॥  


२०गायत्रीसारतुलयेरिमवल्कलानां  
सार्धं तुलायुगलमम्बुघटैश्चतुर्भिः ।  
निःक्वाथ्य पादमवशिष्टं सुवस्त्रपूतं  
भूयः पचेदथ शनैर्मृदुपावकेन ॥ ११४ ॥  


तस्मिन्घनत्वमुपगच्छति चूर्णमेषां  
श्लक्ष्णं क्षिपेच्च कवलग्रहभागिकानाम् ।  
एलामृणालसितचन्दनचन्दनाम्बु-  
श्यामातमालविकषाघनलोहयष्टी ॥ ११५ ॥  


लज्जाफलत्रयरसाञ्जनधातकीभ-  
श्रीपुष्पगैरिककटङ्कटकट्फलानाम् ।  
पद्माह्वलोध्रवटरोहयवासकानां  
मांसीनिशासुरभिवल्कलसंयुतानाम् ॥ ११६ ॥  


कक्कोलजातिफलकोषलवङ्गकानि  
चूर्णीकृतानि विदधीत पलांशकानि ।  
शीतेऽवतार्य घनसारचतुःपलं च  
क्षिप्त्वा कलायसदृशीर्वटिकाः प्रकुर्यात् ॥ ११७ ॥  


शुष्का मुखे विनिहिता विनिवारयन्ति  
रोगान्गलौष्ठरसनाद्विजतालुजातान् ।  
कुर्युर्मुखे सुरभितां पटुतां रुचिं च  
स्थैर्यं परं दशनगं रसनालघुत्वम् ॥ ११८ ॥  


# अधिकार ५६

१कपित्थमातुलाङ्गाम्लशृङ्गवेररसैः शुभैः ।  
सुखोष्णैः पूरयेत्कर्णं कर्णशूलोपशान्तये ॥ १ ॥  


शृङ्गवेरं च मधु च सैन्धवं तैलमेव च ।  
कटूष्णं कर्णयोर्देयमेतद्वा वेदनापहम् ॥ २ ॥  


लशुनार्द्रकशिग्रूणां सुरङ्ग्या मूलकस्य च ।  
कदल्याः स्वरसः श्रेष्ठः कदुष्णः कर्णपूरणे ।  
समुद्रफेनचूर्णेन युत्तया वाप्यवचूर्णयेत् ॥ ३ ॥  


आर्द्रकसूर्यावर्तक-  
शोभाञ्जनमूलमूलकस्वरसाः ।  
मधुतैलसैन्धवयुताः  
पृथगुष्णाः कर्णशूलहराः ॥ ४ ॥  


शोभाञ्जनकनिर्यासस्तिलतैलेन संयुतः ।  
व्यक्तोष्णः पूरणः कर्णे कर्णशूलोपशान्तये ॥ ५ ॥  


अष्टानामपि मूत्राणां मूत्रेणान्यतमेन च ।  
कोष्णेन पूरयेत्कर्णौ कर्णशूलोपशान्तये ॥ ६ ॥  


अश्वत्थपत्रखल्वं वा विधाय बहुपत्रकम् ।  
तैलाक्तमङ्गारपूर्णं विदध्याच्छ्रवणोपरि ॥ ७ ॥  


यत्तैलं च्यवते तस्मात्खल्वादङ्गारतापितात् ।  
तत्प्राप्तं श्रवणस्रोतः सद्यो गृह्णाति वेदनाम् ॥ ८ ॥  


अर्कपत्रपटे दग्धस्नुहीपत्रभवो रसः ।  
कदुष्णं पूरणादेव कर्णशूलनिवारणः ॥ ९ ॥  


२महतः पञ्चमूलस्य काण्डान्यष्टाङ्गुलानि च ।  
क्षौमेणावेष्ट्य संसिच्य तैलेनादीपयेत्ततः ॥ १० ॥  


यत्तैलं च्यवते तेभ्यः सुखोष्णं तत्प्रयोजयेत् ।  
ज्ञेयं तद्दीपिकातैलं सद्यो गृह्णाति वेदनाम् ॥ ११ ॥  


एवं कुर्याद्भद्रकाष्ठे कुष्ठे काष्ठे च सारले ।  
मतिमान्दीपिकातैलं कर्णशूलनिवारणम् ॥ १२ ॥  


अर्कस्य पत्रं परिणामपीत-  
माज्येन लिप्तं शिखिनावतप्तम् ।  
आपीड्य तोयं श्रवणे निषिक्तं  
निहन्ति शूलं बहुवेदनं च ॥ १३ ॥  


तीव्रशूलातुरे कर्णे सशब्दे क्लेशवाहिनि ।  
बस्तमूत्रं क्षिपेत्कोष्णं सैन्धवेनावचूर्णितम् ॥ १४ ॥  


वंशावलेखसंयुक्ते मूत्रे वाजाविके भिषक् ।  
तैलं पचेत्तेन कर्णं पूरयेत्कर्णशूलिनः ॥ १५ ॥  


हिङ्गुतुम्बुरुशुण्ठीभिः साध्यं तैलं तु सार्षपम् ।  
कर्णशूले प्रधानं तु पूरणं हितमुच्यते ॥ १६ ॥  


३बालमूलकशुण्ठीनां क्षारो हिङ्गु सनागरम् ।  
शतपुष्पावचाकुष्ठं दारुशिग्रुरसाञ्जनम् ॥ १७ ॥  


सौवर्चलं यवक्षारः सर्जिकोद्भिदसैन्धवम् ।  
भूर्जग्रन्थिविडं मुस्तं मधु शुक्तं चतुर्गुणम् ॥ १८ ॥  


मातुलुङ्गरसश्चैव कदल्या रस एव च ।  
तैलमेभिर्विपक्तव्यं कर्णशूलहरं परम् ॥ १९ ॥  


बाधिर्यं कर्णनादश्च पूयास्रावश्च दारुणः ।  
पूरणादस्य तैलस्य क्रिमयः कर्णसंश्रिताः ॥ २० ॥  


क्षिप्रं विनाशं गच्छन्ति कृष्णात्रेयस्य शासनात् ।  
क्षारतैलमिदं श्रेष्ठं मुखदन्तामयापहम् ॥ २१ ॥  


मधुप्रधानं शुक्तं तु मधुशुक्तं तथापरम् ।  
जम्बीरस्य फलरसं पिप्पलीमूलसंयुतम् ॥ २२ ॥  


मधुभाण्डे विनिक्षिष्य धान्यराशौ निधापयेत् ।  
मासेन तज्जातरसं मधुशुक्तमुदाहृतम् ॥ २३ ॥  


कर्णनादे कर्णक्ष्वेडे कटुतैलेन पूरणम् ।  
नादबाधिर्ययोः कुर्यात्कर्णशूलोक्तमौषधम् ॥ २४ ॥  


४अपामार्गक्षारजले  
तत्कृतकल्केन साधितं तिलजम् ।  
अपहरति कर्णनादं  
बाधिर्यं चापि पूरणतः ॥ २५ ॥  


५सर्जिकामूलकं शुष्कं हिङ्गुकृष्णामहौषधम् ।  
शतपुष्पा च तैस्तैलं पक्वं शुक्तचतुर्गुणम् ।  
प्रणादशूलबाधिर्यं स्रावं चाशु व्यपोहति ॥ २६ ॥  


६दशमूलीकषायेण तैलप्रस्थं विपाचयेत् ।  
एतत् कल्कं प्रदायैव बाधिर्ये परमौषधम् ॥ २७ ॥  


७फलं विल्वस्य मूत्रेण पिष्ट्वा तैलं विपाचयेत् ।  
साजक्षीरं तद्धि हरेद्वाधिर्यं कर्णपूरणे ॥ २८ ॥  


एष एव विधिः कार्यः प्रणादे नस्यपूर्वकः ।  
गुडनागरतोयेन नस्यं स्यादुभयोरपि ॥ २९ ॥  


चूर्णं पञ्चकषायाणां कपित्थरससंयुतम् ।  
कर्णस्रावे प्रशंसन्ति पूरणं मधुना सह ॥ ३० ॥  


मालतीदलरसमधुना पूरितमथवा गवां मूत्रैः ।  
दूरेण परित्यज्यते च श्रवणयुगं पूतिरोगेण ॥ ३१ ॥  


हरितालं सगोमूत्रं पूरणं पूतिकर्णजित् ।  
सर्जत्वक्चूर्णसंयुक्तः कार्पासीफलजो रसः ।  
मधुना संयुतः साधु कर्णस्रावे प्रशस्यते ॥ ३२ ॥  


८जम्बवाम्रपत्रं तरुणं समांशं  
कपित्थकार्पासफलं च सार्द्रम् ।  
क्षुण्वा रसं तं मधुना विमिश्रं  
स्रावापहं सम्प्रवदन्तितज्ज्ञाः ॥ ३३ ॥  


एतैः शृतं निम्बकरञ्जतैलं  
ससार्षपं स्रावहरं प्रदिष्टम् ॥ ३४ ॥  


पुटपाकविधिस्विन्नहस्तिविड्जातगोण्डकः ।  
रसः सतैलसिन्धूत्थः कर्णस्रावहरः परः ॥ ३५ ॥  


९जम्बूकस्य तु मांसेन कटुतैलं विपाचयेत् ।  
तस्य पूरणमात्रेण कर्णनाडी प्रशाम्यति ॥ ३६ ॥  


निशागन्धपले पक्वं कटुतैलं पलाष्टकम् ।  
धूस्तूरपत्रजरसे कर्णनाडीजिदुत्तमम् ॥ ३७ ॥  


१०अथ कर्णप्रतीनाहे स्नेहस्वेदौ प्रयोजयेत् ।  
ततो विरिक्तशिरसः क्रियां प्राप्तां समाचरेत् ॥ ३८ ॥  


कर्णपाकस्य भैषज्यं कुर्यात्क्षतविसर्पवत् ।  
नाडीस्वेदोऽथ वमनं धूममूर्ध्वविरेचनम् ॥ ३९ ॥  


विधिश्च कफहा सर्वः कर्णकण्डूं व्यपोहति ।  
क्लेदयित्वा तु तैलेन स्वेदेन प्रविलाप्य च ॥ ४० ॥  


शोधयेत्कर्णगूथं तु भिषक् सम्यक् शलाकया ।  
निर्गुण्डीस्वरसस्तैलं सिन्धुधूमरजो गुडः ॥ ४१ ॥  


पूरणात्पूतिकर्णस्य शमनो मधुसंयुतः ।  
जातिपत्ररसे तैलं विपक्वं पूतिकर्णजित् ॥ ४२ ॥  


वरुणार्ककपित्थाम्रजम्बूपल्लवसाधितम् ।  
पूतिकर्णापहं तैलं जातीपत्ररसेन वा ॥ ४३ ॥  


सूर्यावर्तकस्वरसं सिन्धुवाररसस्तथा ।  
लाङ्गलीमूलजरसं त्र्यूषणेनावचूर्णितम् ॥ ४४ ॥  


पूरयेत्क्रिमिकर्णं तु जन्तूनां नाशनं परम् ।  
क्रिमिकर्णकनाशार्थं क्रिमिघ्नं योजयेद्विधिम् ॥ ४५ ॥  


वार्ताकुधूमश्च हितः सर्षपस्नेह एव च ।  
हलिसूर्यावर्तव्योषस्वरसेनातिपूरिते ॥ ४६ ॥  


कर्णे पतन्ति सहसा सर्वास्तु क्रिमिजातयः ।  
नीलवुन्नारसस्तैलसिन्धुकाञ्जिकसंयुतः ॥ ४७ ॥  


कदुष्णः पूरणात्कर्णे निःशेषः क्रिमिपातनः ।  
धूपनः कर्णदौर्गन्ध्ये गुग्गुलुः श्रेष्ठ उच्यते ॥ ४८ ॥  


राजवृक्षादितोयेन सुरसादिजलेन वा ।  
कर्णप्रक्षालनं कार्यं चूर्णैरेतैः प्रपूरणम् ॥ ४९ ॥  


घृतं रसाञ्जनं नार्याः क्षीरेण क्षौद्रसंयुतम् ।  
प्रशस्यते चिरोत्थेऽपि सास्रावे पूतिकर्णके ॥ ५० ॥  


११कुष्ठहिङ्गुवचादारुशताह्वाविश्वसैन्धवैः ।  
पूतिकर्णापहं तैलं बस्तमूत्रेण साधितम् ॥ ५१ ॥  


१२विद्रधौ चापि कुर्वीत विद्रध्युक्तं हि भेषजम्  
शतावरीवाजिगन्धापयस्यैरण्डबीजकैः ॥ ५२ ॥  


तैलं विपक्वं सक्षीरं पालीनां पुष्टिकृत्परम् ।  
गुञ्जाचूर्णयुते जाते माहिषे क्षीर उद्गतम् ॥ ५३ ॥  


नवनीतं तदभ्यङ्गात्कर्णपालिविवर्धनम् ।  
विषगर्भं तिक्ततुम्बीतैलमष्टगुणे खरात् ॥ ५४ ॥  


मूत्रे पक्वं तदभ्यङ्गात्कर्णपालिविवर्धनम् ।  
कल्केन जीवनीयेन तैलं पयसि साधितम् ॥ ५५ ॥  


आनूपमांसक्वाथेन पालीपोषणवर्धनम् ।  
माहिषनवनीतयुतं सप्ताहं धान्यराशिपरिवसितं ॥ ५६ ॥  


नवमुसलिकन्दचूर्णमृद्धिकरं कर्णपालीनाम् ।  
कर्णस्य दुर्व्यधे भूते संरम्भो वेदना भवेत् ॥ ५७ ॥  


तत्र दुर्व्यधरोहार्थं लेपो मध्वाज्यसंयुतैः ।  
मधूकयवमञ्जिष्ठारुबुमूलैः समन्ततः ॥ ५८ ॥  


अनेकधातुच्छिन्नस्य सन्धिः कर्णस्य वै भिषक् ।  
यो यथाभिनिविष्टः स्यात्तं तथा विनियोजयेत् ॥ ५९ ॥  


धान्याम्लोष्णोदकाभ्यां तु सेको वातेन दूषिते ।  
रक्तपित्तेन पयसा श्लेष्मणा तूष्णवारिणा ॥ ६० ॥  


ततः सीव्य स्थिरं कुर्यात्सन्धिं बन्धेन वा पुनः ।  
मध्वाज्येन ततोऽभ्यज्य पिचुना सन्धिवेष्टकम् ।  
कपालचूर्णेन ततश्चूर्णयेत्पथ्ययाथवा ॥ ६१ ॥  


# अधिकार ५७

१पञ्चमूलीशृतं क्षीरं स्याच्चित्रकहरीतकी ।  
सर्पिर्गुडः षडङ्गश्च यूषः पीनसशान्तये ॥ १ ॥  


२व्योषचित्रकतालीसतिन्तिडीचाम्लवेतसम्  
सचव्याजाजीतुल्यांशमेलात्वक्पत्रपादिकम् ॥ २ ॥  


व्योषादिकं चूर्णमिदं पुराणगुडसंयुतम् ।  
पीनसश्वासकासघ्नं रुचिस्वरकरं परम् ॥ ३ ॥  


३पाठाद्विरजनीमूर्वापिप्पलीजातिपल्लवैः ।  
दन्त्या च तैलं संसिद्धं नस्यं सम्यक्तु पीनसे ॥ ४ ॥  


व्याघ्रीदन्तीवचाशिग्रुसुरसव्योषसैन्धवैः ।  
पाचितं नावनं तैलं पूतिनासागदं जयेत् ॥ ५ ॥  


त्रिकटुविडङ्गसैन्धवबृहतीफलशिग्रुसुरसदन्तीभिः ।  
तैलं गोजलसिद्धं नस्यं स्यात्पूतिनस्यस्य ॥ ६ ॥  


कलिङ्गहिङ्गुमरिचलाक्षासुरसकट्फलैः ।  
कुष्ठोग्राशिग्रुजन्तुघ्नैरवपीडः प्रशस्यते ॥ ७ ॥  


तैरेव मूत्रसंयुक्तैः कटु तैलं विपाचयेत् ।  
अपीनसे पूतिनस्ये शमनं कीर्तितं परम् ॥ ८ ॥  


नासापाके पित्तहरं विधानं  
कार्यं सर्वं बाह्यमभ्यन्तरं च ।  
हरेद्रक्तं क्षीरिवृक्षत्वचश्च  
योज्याः सेके सघृताश्च प्रदेहाः ॥ ९ ॥  


पूयास्ररक्तपित्तघ्नाः कषाया नावनानि च ।  
शुण्ठीकुष्ठकणाबिल्वद्राक्षाकल्ककषायवत् ।  
साधितं तैलमाज्यं वा नस्यं क्षवथुरुक्प्रणुत् ॥ १० ॥  


दीप्ते रोगे पैत्तिके संविधानं  
सर्वं कुर्यान्माधुरं शीतलं च ।  
नासानाहे स्नेहपानं प्रधानं  
स्निग्धा धूमा मूर्ध्नि बस्तिश्च नित्यम् ॥ ११ ॥  


४वातिके तु प्रतिश्याये पिबेत्सर्पिर्यथाक्रमम्  
पञ्चभिर्लवणैः सिद्धं प्रथमेन गणेन च ॥ १२ ॥  


नस्यादिषु विधिं कृत्स्नमवेक्षेतार्दितेरितम् ।  
पित्तरक्तोत्थयोः पेयं सर्पिर्मधुरकैः शृतम् ॥ १३ ॥  


परिषेकान्प्रदेहांश्च कुर्यादपि च शीतलान् ।  
कफजे सर्पिषा स्निग्धं तिलमाषविपक्वया ॥ १४ ॥  


यवाग्वा वामयित्वा वा कफघ्नं क्रममाचरेत् ।  
दार्वीङ्गुदीनिकुम्भैश्च किणिह्या सुरसेन च ॥ १६ ॥  


वर्तयोऽत्र कृता योज्या धूमपाने यथाविधि ।  
अथवा सघृतान्सक्तून्कृत्वा मल्लिकसम्पुटे ।  
नवप्रतिश्यायवतां धूमं वैद्यः प्रयोजयेत् ॥ १७ ॥  


यः पिबति शयनकाले शयनारूढः सुशीतलं मह्यां  
सलिलं पीनसयुक्तः स मुच्यते तेन रोगेण ॥ १८ ॥  


पुटपक्वं जयापत्रं सिन्धुतैलसमन्वितम् ।  
प्रतिश्यायेषु सर्वेषु शीलितं परमौषधम् ॥ १९ ॥  


सोषणं गुडसंयुक्तं स्निग्धदध्यम्लभोजनम् ।  
नवप्रतिश्यायहरं विशेषात्कफपाचनम् ॥ २० ॥  


प्रतिश्याये नवे शस्तो यूषश्चिञ्चादलोद्भवः ।  
ततः पक्वं कफं ज्ञात्वा हरेच्छीर्षविरेचनैः ॥ २१ ॥  


शिरसोऽभ्यञ्जनस्वेदनस्यकट्वम्लभोजनैः ।  
वमनैर्घृतपानैश्च तान्यथास्वमुपाचरेत् ॥ २२ ॥  


भक्षयति भुक्तमात्रे  
सलवणमुत्स्विन्नमाषमत्युष्णम् ।  
स जयति सर्वसमुत्थं  
चिरजातं च प्रतिश्यायम् ॥ २३ ॥  


पिप्पल्यः शिग्रुबीजानि विडङ्गं मरिचानि च ।  
अवपीडः प्रशस्तोऽयं प्रतिश्यायनिवारणः ॥ २४ ॥  


समूत्रपिष्टाश्चोद्दिष्टाः क्रियाः क्रिमिषु योजयेत् ।  
नावनार्थं क्रिमिघ्नानि भेषजानि च बुद्धिमान् ।  
शेषाणां तु विकाराणां यथास्वं स्याच्चिकित्सितम् ॥ २५ ॥  


५रक्तकरवीरपुष्पं जात्यशनकमल्लिकायाश्च ।  
एतैः समं तु तैलं नासार्शोनाशनं श्रेष्ठम् ॥ २६ ॥  


६गृहधूमकणादारुक्षारनक्ताह्वसैन्धवैः ।  
सिद्धं शिखरिबीजैश्च तैलं नासार्शसां हितम् ॥ २७ ॥  


७चित्रकचविकादीप्यक-  
निदिग्धिकाकरञ्जबीजलवणार्केः ।  
गोमूत्रयुक्तं सिद्धं  
तैलं नासार्शसां विहितम् ॥ २८ ॥  


८चित्रकस्यामलक्याश्च गुडूच्या दशमूलजम्  
शतं शतं रसं दत्वा पथ्याचूर्णाढकं गुडात् ॥ २९ ॥  


शतं पचेद्धनीभूते पलं द्वादशकं क्षिपेत् ।  
व्योपत्रिजातयोः क्षारात्पलार्धमपरेऽहनि ॥ ३० ॥  


प्रस्थार्धं मधुनो दत्त्वा यथाग्न्यद्यादतन्त्रितः ।  
वृद्धयेऽग्नेः क्षयं कासं पीनसं दुस्तरं क्रिमीन् ।  
गुल्मोदावर्तदुर्नामश्वासान्हन्ति रसायनम् ॥ ३१ ॥  


# अधिकार ५८

१लङ्घनालेपनस्वेदशिराव्यधविरेचनैः ।  
उपाचरेदभिष्यन्दानञ्जनाश्च्योतनादिभिः ॥ १ ॥  


श्रीवासातिविषालोध्रैश्चूर्णितैरल्पसैन्धवैः ।  
अव्यक्तेऽक्षिगदे कार्यं प्रोतस्थैर्गुण्डनं बहिः ॥ २ ॥  


अक्षिकुक्षिभवा रोगाः प्रतिश्यायव्रणज्वराः ।  
पञ्चैते पञ्चरात्रेण प्रशमं यान्ति लङ्घनात् ॥ ३ ॥  


स्वेदः प्रलेपस्तिक्तान्नं सेको दिनचतुष्टयम् ।  
लङ्घनं चाक्षिरोगाणामामानां पाचनानि षट् ।  
अञ्जनं पूरणं क्वाथपानमामेन शस्यते ॥ ४ ॥  


धात्रीफलनिर्यासो नवदृक्कोपं निहन्ति पूरणतः  
सक्षौद्रसैन्धवो वा शिग्रूद्भवपत्ररससेकः ॥ ५ ॥  


दार्वीरसाञ्जनं वापि स्तन्ययुक्तं प्रपूरणम् ।  
निहन्ति शीघ्रं दाहाश्रुवेदनाः स्यन्दसम्भवाः ॥ ६ ॥  


करवीरतरुणकिसलय-  
च्छेदोद्भवबहुलसलिलसम्पूर्णम् ।  
नयनयुगं भवति दृढं  
सहसैव तत्क्षणात्कुपितम् ॥ ७ ॥  


शिखरिमूलं ताम्रकभाजने स्तोकसैन्धवोन्मिश्रम् ।  
मस्तु निघृष्टं भरणाद्धरति नवं लोचनोत्कोपम् ॥ ८ ॥  


सैन्धवदारुहरिद्रागैरिकपथ्यारसाञ्जनैः पिष्टैः ।  
दत्तो बहिः प्रलेपो भवत्यशेषाक्षिरोगहरः ॥ ९ ॥  


तथा शारवकं लोध्रं घृतभृष्टं बिडालकः ।  
कार्यो हरीतकीतद्वद्धृतभृष्टो बिडालकः ॥ १० ॥  


शालाक्यक्ष्णोर्बहिर्लेपो बिडालक उदाहृतः ॥ ११ ॥  


गिरिमृच्चन्दननागरखटिकांशयोजितो बहिर्लेपः ।  
कुरुते वचया मिश्रो लोचनमगदं न सन्देहः ॥ १२ ॥  


भूम्यामलकी घृष्टाससैन्धव गृहवारियोजिता ताम्रे ।  
याता घनत्वमक्ष्णोर्जयति बहिर्लेपतः पीडाम् ॥ १३ ॥  


२आश्च्योतनं मारुतजे क्वाथो बिल्वादिभिर्हितः ।  
कोष्णः सैरण्डबृहतीतर्कारीमधुशिग्रुभिः ॥ १४ ॥  


एरण्डपल्लवे मूले त्वचि चाजं पयः शृतम् ।  
कण्टकार्याश्च मूलेषु सुखोष्णं सेचने हितम् ॥ १५ ॥  


सम्पक्वेऽक्षिगदे कार्यं चाञ्जनादिकमिष्यते ।  
प्रशस्तवर्त्मता चाक्ष्णोः संरम्भाश्रुप्रशान्तता ॥ १६ ॥  


मन्दवेदनता कण्डूः पक्वाक्षिगदलक्षणम् ।  
अञ्जनादिविधिश्चाग्रे निखिलेनाभिधास्यते ॥ १७ ॥  


बृहत्येरण्डमूलत्वक्शिग्रोर्मूलं ससैन्धवम् ।  
अजाक्षीरेण पिष्टं स्याद्वर्तिर्वाताक्षिरोगनुत् ॥ १८ ॥  


हरिद्रे मधुकं पथ्यादेवदारु च पेषयेत् ।  
आजेन पयसा श्रेष्ठमभिष्यन्दे तदञ्जनम् ॥ १९ ॥  


गैरिकं सैन्धवं कृष्णां नागरं च यथोत्तरम् ।  
पिष्टं द्विरंशतोऽद्भिर्वा गुडिकाञ्जनमिष्यते ॥ २० ॥  


प्रपौण्डरीकयष्ट्याह्वनिशामलकपद्मकैः ।  
शीतैर्मधुसितायुक्तैः सेकः पित्ताक्षिरोगनुत् ॥ २१ ॥  


द्राक्षामधुकमञ्जिष्ठाजीवनीयैः शृतं पयः ।  
प्रातराश्च्योतनं पथ्यं शोथशूलाक्षिरोगिणाम् ॥ २२ ॥  


३निम्बस्य पत्रैः परिलिप्य लोध्रं  
स्वेदाग्निना चूर्णमथापि कल्कम् ।  
आश्च्योतनं मानुषदुग्धयुक्तं  
पित्तास्रवातापहमग्र्यमुक्तम् ॥ २३ ॥  


कफजे लङ्गनं स्वेदो नस्यं तिक्तान्नभोजनम् ।  
तीक्ष्णैः प्रधमनं कुर्यात्तीक्ष्णैश्चैवोपनाहनम् ॥ २४ ॥  


फणिज्जकास्फोतकपीतबिल्व-  
पत्तूरपीलुसुरसार्जभङ्गैः ।  
स्वेदं विदध्यादथवा प्रलेपं  
बर्हिष्ठशुण्ठीसुरदारुकुष्ठैः ॥ २५ ॥  


शुण्ठीनिम्बदलैः पिण्डः सुखोष्णैः स्वल्पसैन्धवैः ।  
धार्यश्चक्षुषि संलेपाच्छोथकण्डूरुजापहः ॥ २६ ॥  


वल्कलं पारिजातस्य तैलकाञ्जिकसैन्धवम् ।  
कपोद्भूताक्षिशूलघ्नं तरुघ्नं कुलिशं तथा ॥ २७ ॥  


ससैन्धवं लोध्रमथाज्यभृष्टं  
सौवीरपिष्टं सितवस्त्रबन्धम् ।  
आश्च्योतनं तन्नयनस्य कुर्यात्  
कण्डूं च दाहं च रुजां च हन्यात् ॥ २८ ॥  


४स्निग्धैरुष्णैश्च वातोत्थः पित्तजो मृदुशीतलैः ।  
तीक्ष्णरुक्षोष्णविशदैः प्रशाम्यन्ति कफात्मकाः ॥ २९ ॥  


तीक्ष्णोष्णमृदुशीतानां व्यत्यासात्सान्निपातिकः ।  
तिरीटत्रिफलायष्टीशर्कराभद्रमुस्तकः ।  
पिष्टैः शीताम्बुना सेको रक्ताभिष्यन्दनाशनः ॥ ३० ॥  


कशेरुमधुकानां च चूर्णमम्बरसंयुतम् ।  
न्यस्तमप्स्वन्तरीक्ष्यासु हितमाश्च्योतनं भवेत् ॥ ३१ ॥  


दार्वीपटोलमधुकं सनिम्बं पद्मकोत्पलम् ।  
प्रपौण्डरीकं चैतानि पचेत्तोये चतुर्गुणे ॥ ३२ ॥  


विपाच्य पादशेषं तु तत्पुनः कुडवं पचेत् ।  
शीतीभूते तत्र मधु दद्यात्पादांशिकं ततः ॥ ३३ ॥  


रसक्रियैषा दाहाश्रुरोगरक्तरुजापहा ।  
तिक्तस्य सर्पिषः पानं बहुशश्च विरेचनम् ॥ ३४ ॥  


अक्ष्णोरपि समन्ताच्च पातनं तु जलौकसः ।  
पित्ताभिष्यन्दशमनो विधिश्चाप्युपपादितः ॥ ३५ ॥  


शिग्रुपल्लवनिर्यासः सुघृष्टस्ताम्रसम्पुटे ।  
घृतेन धूपितो हन्ति शोथघर्षाश्रुवेदनाः ॥ ३६ ॥  


पिष्टैर्निम्बस्य पत्रैरतिविमलतरै-  
र्जातिसिन्धूत्थमिश्रा  
अन्तर्गर्भं दधाना पटुतरगुडिका-  
पिष्टलोध्रेण भृष्टा ।  
तूलैः सौवीरसार्द्रैरतिशयमृदुभि-  
र्वेष्टिता सा समन्ता-  
च्चक्षुःकोपप्रशान्तिं चिरमुपरिदृशो-  
र्भ्राम्यमाणा करोति ॥ ३७ ॥  


५बिल्वपत्ररसः पूतः सैन्धवाज्येन चान्वितः ।  
शुल्बे वराटिकाघृष्टो धूपितो गोमयाग्निना ॥ ३८ ॥  


पयसालोडितश्चाक्ष्णोः पूरणाच्छोथशूलनुत् ।  
अभिष्यन्देऽधिमन्थे च स्रावे रक्ते च शस्यते ॥ ३९ ॥  


सलवणकटुतैलं काञ्जिकं कांस्यपात्रे  
घनितमुपलघृष्टं धूपितं गोमयाग्नौ ।  
सपवनकफकोपं छागदुग्धावसिक्तं  
जयति नयनशूलं स्रावशोथं सरागम् ॥ ४० ॥  


तरुस्थविद्धामलकरसः सर्वाक्षिरोगनुत् ।  
पुराणं सर्वथा सर्पिः सर्वनेत्रामयापहम् ॥ ४१ ॥  


अयमेव विधिः सर्वो मन्थादिष्वपि शस्यते ।  
अशान्तौ सर्वथा मन्थे भ्रुवोरुपरि दाहयेत् ॥ ४२ ॥  


जलौकःपातनं शस्तं नेत्रपाके विरेचनम् ।  
शिराव्यधं वा कुर्वीत सेका लेपाश्च शुक्रवत् ॥ ४३ ॥  


६विभीतकशिवाधात्रीपटोलारिष्टवासकैः ।  
क्वाथो गुग्गुलुना पेयः शोथशूलाक्षिपाकहा ॥ ४४ ॥  


पीलुं च सव्रणं शुक्रं रागादींश्चापि नाशयेत् ।  
एतैश्चापि घृतं पक्वं रोगांस्तांश्च व्यपोहति ॥ ४५ ॥  


७आटरूषाभयानिम्बधात्रीमुस्ताक्षकूलकैः ।  
रक्तस्रावं कफं हन्ति चक्षुष्यं वासकादिकम् ॥ ४६ ॥  


८वासा घनं निम्बपटोलपत्रं  
तिक्तामृताचन्दनवत्सकत्वक् ।  
कलिङ्गदार्वी दहनं च शुण्ठी-  
भूनिम्बधात्र्यावभयाविभीतम् ॥ ४७ ॥  


श्यामायवक्वाथमथाष्टभागं  
पिबेदिमं पूर्वदिने कषायम् ।  
तैमिर्यकण्डूपटलार्बुदं च  
शुक्रं निहन्याद्व्रणमव्रणं च ॥ ४८ ॥  


पीलुं च काचं च महारजश्च  
नक्तान्ध्यरागं श्वयथुं सशूलम् ।  
निहन्ति सर्वान्नयनामयांश्च  
वासादिरेपः प्रथितप्रभावः ॥ ४९ ॥  


९पथ्यास्तिस्रोबिभीतक्यः षटू धात्र्योद्वादशैवतु ।  
प्रस्थार्धे सलिले क्वाथमष्टभागावशेषितम् ॥ ५० ॥  


पीत्वाभिष्यन्दमास्रावं रागश्च तिमिरं जयेत् ॥ ५१ ॥  


संरम्भरागशूलाश्रुनाशनं दृक्प्रसादनम् ।  
नेत्रे त्वभिहते कुर्याच्छीतमाश्च्योतनादिकम् ॥ ५२ ॥  


दृष्टिप्रसादजननं विधिमाशु कुर्यात्  
स्निग्धैर्हिमैश्च मधुरैश्च तथा प्रयोगैः ।  
स्वेदाग्निधूमभयशोकरुजाभितापै-  
रभ्याहतामपि तथैव भिषक्चिकित्सेत् ॥ ५३ ॥  


आगन्तुदोषं प्रसमीक्ष्य कार्यं  
वक्त्रोष्मणा स्वेदितमादितस्तु ।  
आश्च्योतनं स्त्रीपयसा च सद्यो  
यच्चापि पित्तक्षतजापहं स्यात् ॥ ५४ ॥  


सूर्योपरागानलविद्युदादि-  
विलोकनेनोपहतेक्षणस्य ।  
सन्तर्पणं स्निग्धहिमादिकार्यं  
सायं निषेव्यास्त्रिफलाप्रयोगाः ॥ ५५ ॥  


निशाब्दत्रिफलादार्वी सितामधुकसंयुतम् ।  
अभिघाताक्षिशूलघ्नं नारीक्षीरेण पूरणम् ॥ ५६ ॥  


इत्कुटाङ्कुरजस्तद्वत्स्वरसो नेत्रपूरणम् ।  
आजं घृतं क्षीरपात्रं मधुकं चोत्पलानि च ॥ ५७ ॥  


जीवकर्षभकौ चापि पिष्ट्वा सर्पिर्विपाचयेत् ।  
सर्वनेत्राभिघातेषु सर्पिरेतत्प्रशस्यते ॥ ५८ ॥  


१०सैन्धवं दारु शुण्ठी च मातुलुङ्गी रसो घृतम् ।  
स्तन्योदकाभ्यां कर्तव्यं शुष्कपाके तदञ्जनम् ॥ ५९ ॥  


वाताभिष्यन्दवच्चान्यद्वाते मारुतपर्यये ।  
पूर्वभुक्तं हितं सर्पिः क्षीरं चाप्यथ भोजने ॥ ६० ॥  


वृक्षादन्यां कपित्थे च पञ्चमूले महत्यपि ।  
सक्षीरं कर्कटरसे सिद्धं चापि पिबेद् घृतम् ॥ ६१ ॥  


अभिष्यन्दमधीमन्थं रक्तोत्थमथवार्जुनम् ।  
शिरोत्पातं शिराहर्षमन्यांश्चाक्षिभवान्गदान् ॥ ६२ ॥  


स्निग्धस्याज्येन कौम्भेन शिराव्याधैः शमं नयेत् ।  
अम्लाध्युषितशान्त्यर्थं कुर्याल्लेपान्सुशीतलान् ॥ ६३ ॥  


तैन्दुकं त्रैफलं सर्पिर्जीर्णं वा केवलं हितम् ।  
शिराव्यधं विना कार्यः पित्तस्यन्दहरो विधिः ॥ ६४ ॥  


सर्पिः क्षौद्राञ्जनं च स्याच्छिरोत्पातस्य भेषजम् ।  
तद्वत्सैन्धवकासीसं स्तन्यपिष्टं च पूजितम् ॥ ६५ ॥  


शिराहर्षेऽञ्जनं कुर्यात्फाणितं मधुसंयुतम् ।  
मधुना तार्क्ष्यशैलं वा कासीसं वा समाक्षिकम् ॥ ६६ ॥  


११व्रणशुक्रप्रशान्त्यर्थं पडङ्गं गुग्गुलुं पिबेत् ।  
कतकस्य फलं शङ्खं तिन्दुकं रूप्यमेव च ॥ ६७ ॥  


कांस्ये निघृष्टं स्तन्येन क्षतशुक्रार्तिरागजित् ।  
चन्दनं गैरिकं लाक्षामालती कलिकासमा ॥ ६८ ॥  


ब्रणशुक्रहरी वर्तिः शोणितस्य प्रसादनी ।  
शिरया वा हरेद्रक्तं जलौकाभिश्च लोचनात् ॥ ६९ ॥  


अक्षमज्जाञ्जनं सायं स्तन्येन शुक्रनाशनम् ।  
एकं वा पुण्डरीकं च छागीक्षीरावसेचितम् ॥ ७० ॥  


रागास्रुवेदनां हन्यात्क्षतपाकात्ययाजकाः ।  
तुत्थकं वारिणा युक्तं शुक्रं हन्त्यक्षिपूरणात् ॥ ७१ ॥  


समुद्रफेनदक्षाण्डत्वक्सिन्धूत्थैः समाक्षिकैः ।  
शिग्रुबीजयुतैर्वर्तिः शुक्रघ्नी शीग्रुवारिणा ॥ ७२ ॥  


धात्रीफलं निम्बपटोलपत्रं  
यष्ट्याह्वलोध्रं खदिरं तिलाश्च ।  
क्वाथः सुशीतो नयने निपिक्तः  
सर्वप्रकारं विनिहन्ति शुक्रम् ॥ ७३ ॥  


१२क्षुण्णपुन्नागपत्रेण परिभावितवारिणा ।  
श्यामाक्वाथेऽम्बुना वाथ सेचनं कुसुमापहम् ॥ ७४ ॥  


दक्षाण्डत्वक्शिलाशङ्खकाचचन्दनगैरिकैः ।  
तुल्यैरञ्जनयोगोऽयं पुष्पार्मादिविलेखनः ॥ ७५ ॥  


शिरीषबीजमरिचपिप्पलीसैन्धवैरपि ।  
शुक्रे प्रघर्षणं कार्यमथवा सैन्धवेन च ॥ ७६ ॥  


बहुशः पलाशकुसुम-  
स्वरसैः परिभाविता जयत्यचिरात् ।  
नक्ताह्ववीजवर्तिः  
कुसुमचयं दृक्षु चिरजमपि ॥ ७७ ॥  


सैन्धवत्रिफलाकृष्णाकटुकाशङ्खनाभयः ।  
सताम्ररजसो वर्तिः पिष्ट्वा शुक्रविनाशिनी ॥ ७८ ॥  


चन्दनं सैन्धवं पथ्यापलाशतरुशोणितम् ।  
क्रमवृद्धमिदं चूर्णं शुक्रार्मादिविलेखनम् ॥ ७९ ॥  


१३दन्तैर्हस्तिवराहोष्ट्रगवाश्वाजखरोद्भवैः ।  
सशङ्खमौक्तिकाम्भोधिफेनैर्मरिचपादिकैः ।  
क्षतशुक्रमपि व्याधिं दन्तवर्तिर्निवर्तयेत् ॥ ८० ॥  


शङ्खस्य भागाश्चत्वारस्ततोऽर्धेन मनःशिला ।  
मनःशिलार्धं मरिचं मरिचार्धेन सैन्धवम् ॥ ८१ ॥  


एतच्चूर्णाञ्जनं श्रेष्ठं शुक्रयोस्तिमिरेषु च ।  
पिच्चटे मधुना योज्यमर्बुदे मस्तुना तथा ॥ ८२ ॥  


ताप्यं मधुकसारो वा बीजं चाक्षस्य सैन्धवम् ।  
मधुनाञ्जनयोगाः स्युश्चत्वारः शुक्रशान्तये ॥ ८३ ॥  


वटक्षीरेण संयुक्तं श्लक्ष्णं कर्पूरजं रजः ।  
क्षिप्रमञ्जनतो हन्ति शुक्रं चापि घनोन्नतम् ॥ ८४ ॥  


त्रिफलामज्जमङ्गल्यामधुकं रक्तचन्दनम् ।  
पूरणं मधुसंयुक्तं क्षतशुक्राजकाश्रुजित् ॥ ८५ ॥  


तालस्य नारीकेलस्य तथैवारुष्करस्य च ।  
करीरस्य च वंशानां कृत्वा क्षारं परिस्रुतम् ॥ ८६ ॥  


करभास्थिकृतं चूर्णं क्षारेण परिभावितम् ।  
सप्तकृत्वोऽष्टकृत्वो वा श्लक्ष्णं चूर्णं तु कारयेत् ॥ ८७ ॥  


एतच्छुष्केष्वसाध्येषु कृष्णीकरणमुत्तमम् ।  
यानि शुक्राणि साध्यानि तेषां परममञ्जनम् ॥ ८८ ॥  


१४पटोलं कटुकां दार्वीं निम्बं वासां फलत्रिकम् ।  
दुरालभां पर्पटकं त्रायन्तीं च पलोन्मिताम् ॥ ८९ ॥  


प्रस्थमामलकानां च क्वाथयेदुल्वनेऽम्भसि ।  
पादशेषे रसे तस्मिन्घृतप्रस्थं विपाचयेत् ॥ ९० ॥  


कल्कैर्भूनिम्बकुटजमुस्तयष्ट्याह्वचन्दनैः ।  
सपिप्पलीकैस्तत्सिद्धं चक्षुष्यं शुक्रयोर्हितम् ॥ ९१ ॥  


घ्राणकर्णाक्षिवर्त्मत्वङ्मुखरोगव्रणापहम् ।  
कामलाज्वरवीसर्पगण्डमालाहरं परम् ॥ ९२ ॥  


१५कृष्णाविडङ्गमधुयष्टिकसिन्धुजन्म-  
विश्वौषधैः पयसि सिद्धमिदं छगल्याः ।  
तैलं नृणां तिमिरशुक्रशिरोऽक्षिशूल-  
पाकात्ययाञ्जयति नस्यविधौ प्रयुक्तम् ॥ ९३ ॥  


अजकां पार्श्वतो विद्ध्वा सूच्या विस्राव्य चोदकम् ।  
व्रणं गोमयचूर्णेन पूरयेत्सर्पिषा सह ॥ ९४ ॥  


सैन्धवं वाजिपादं च गोरोचनसमन्वितम् ।  
शेलुत्वग्रससंयुक्तं पूरणं चाजकापहम् ॥ ९५ ॥  


१६शशकस्य शिरःकल्के शेषाङ्गक्वथिते जले ।  
घृतस्य कुडवं पक्वं पूरणं चाजकापहम् ॥ ९६ ॥  


शशकस्य कषाये च सर्पिषः कुडवं पचेत् ।  
ष्टीप्रपौण्डरीकस्य कल्केन पयसा समम् ॥ ९७ ॥  


छगल्याः पूरणाच्छुक्रक्षतपाकात्ययाजकाः ।  
हन्ति भ्रूशङ्खशूलं च दाहरागानशेषतः ॥ ९८ ॥  


१७त्रिफला घृतं मधु यवाः  
पादाभ्यङ्गः शतावरी मुद्गाः ।  
चक्षुष्यः सङ्क्षेपात्  
वर्गः कथितो भिषग्भिरयम् ॥ ९९ ॥  


लिह्यात्सदा वा त्रिफलां सुचूर्णितां  
मधुप्रगाढां तिमिरेऽथ पित्तजे ।  
समीरजे तैलयुतां कफात्मके  
मधुप्रगाढां विदधीत युक्तितः ॥ १०० ॥  


कल्कः क्वाथोऽथवा चूर्णं त्रिफलाया निषेवितम् ।  
मधुना हविषा वापि समस्ततिमिरान्तकृत् ॥ १०१ ॥  


यस्त्रैफलं चूर्णमपथ्यवर्जी  
सायं समश्नाति हविर्मधुभ्याम् ।  
स मुच्यते नेत्रगतैर्विकारै-  
र्भृत्यैर्यथा क्षीणधनो मनुष्यः ॥ १०२ ॥  


सघृतं वा वराक्वाथं शीलयेत्तिमिरामयी ।  
जाता रोगा विनश्यन्ति न भवन्ति कदाचन ।  
त्रिफलायाः कषायेण प्रातर्नयनधावनात् ॥ १०३ ॥  


जलगण्डूषैः प्रातर्बहुशोऽम्भोभिः प्रपूर्य मुखरन्ध्रम् ।  
निर्दयमुक्षन्नक्षि क्षपयति तिमिराणि नासद्यः ॥ १०४ ॥  


भुक्त्वा पाणितलं घृष्ट्वा चक्षुषोर्यत्प्रदीयते ।  
अचिरेणैव तद्वारि तिमिराणि व्यपोहति ॥ १०५ ॥  


१८कतकस्य फलं शङ्खं त्र्यूषणं सैन्धवं सिता ।  
फेनो रसाञ्जनं क्षौद्रं विडङ्गानि मनःशिला ।  
कुक्कुटाण्डकपालानि वर्तिरेषा व्यपोहति ॥ १०६ ॥  


तिमिरं पटलं काचमर्म शुक्रं तथैव च ।  
कण्डूक्लेदार्बुदं हन्ति मलं चाशु सुखावती ॥ १०७ ॥  


१९हरीतकी वचा कुष्ठं पिप्पली मरिचानि च ।  
बिभीतकस्य मज्जा च शङ्खनाभिर्मनः शिला ॥ १०८ ॥  


सर्वमेतत्समं कृत्वा छागक्षीरेण पेषयेत् ।  
नाशयेत्तिमिरं कण्डूं पटलान्यर्बुदानि च ॥ १०९ ॥  


अधिकानि च मांसानि यश्च रात्रौ न पश्यति ।  
अपि द्विवार्षिकं पुष्पं मासेनैकेन साधयेत् ॥ ११० ॥  


वर्तिश्चन्द्रोदया नाम नृणां दृष्टिप्रसादनी ॥ १११ ॥  


हरीतकी हरिद्रा च पिप्पल्यो लवणानि च ।  
कण्डूतिमिरजिद्वर्तिर्न क्वचित्प्रतिहन्यते ॥ ११२ ॥  


२०अशीतिस्तिलपुष्पाणि षष्टिःपिप्पलीतण्डुलाः  
जातीकुसुमपञ्चाशन्मरिचानि च षोडश ।  
एषा कुमारिका वर्तिर्गतं चक्षुर्निवारयेत् ॥ ११३ ॥  


२१त्रिफलाकुक्कुटाण्डत्वक्कासीसमयसो रजः ।  
नीलोत्पलं विडङ्गानि फेनं च सरितां पतेः ॥ ११४ ॥  


आजेन पयसा पिष्ट्वा भावयेत्ताम्रभाजने ।  
सप्तरात्रं स्थितं भूयः पिष्ट्वा क्षीरेण वर्तयेत् ॥ ११५ ॥  


एषा दृष्टिप्रदा वर्तिरन्धस्याभिन्नचक्षुषः ।  
चन्दनत्रिफलापूगपलाशतरुशोणितैः ॥ ११६ ॥  


जलपिष्टैरियं वर्तिरशेषतिमिरापहा ।  
निशाद्वयाभयामांसीकुष्ठकृष्णाविचूर्णिता ॥ ११७ ॥  


सर्वनेत्रामयान्हन्यादेतत्सौगतमञ्जनम् ।  
व्योषोत्पलाभयाकुष्ठतार्क्ष्यैर्वर्ति कृताः हरेत् ॥ ११८ ॥  


अर्बुदं पटलं काचं तिमिरार्माश्रुनिस्रुतिम् ।  
त्र्यूषणं त्रिफलावक्रसैन्धवालमनःशिलाः ॥ ११९ ॥  


क्लेदोपदेहकण्डूघ्नी वर्तिः शस्ता कफापहा ।  
एकगुणा मागधिका  
द्विगुणा च हरीतकी सलिलपिष्टा ॥ १२० ॥  


वर्तिरियं नयनसुखा-  
र्मतिमिरपटलकाचाश्रुहरी ॥ १२१ ॥  


२२अञ्जनं श्वेतमरिचं पिप्पली मधुयष्टिका ।  
बिभीतकस्य मध्यं तु शङ्खनाभिर्मनःशिला ॥ १२२ ॥  


एतानि समभागानि अजाक्षीरेण पेषयेत् ।  
छायाशुष्कां कृतां वर्तिं नेत्रेषु च प्रयोजयेत् ॥ १२३ ॥  


अर्बुदं पटलं काचं तिमिरं रक्तराजिकाम् ।  
अधिमांसं मलं चैव यश्च शत्रौ न पश्यति ।  
वर्तिश्चन्द्रप्रभा नाम जातान्ध्यमपि शोधयेत् ॥ १२४ ॥  


२३त्रिफलाव्योषसिन्धूत्थयष्टीतुत्थरसाञ्जनम् ।  
प्रपौण्डरीकं जन्तुघ्नं लोध्रं ताम्रं चतुर्दश ॥ १२५ ॥  


द्रव्याण्येतानि सञ्चूर्ण्य वर्तिः कार्या नभोऽम्बुना ।  
नागार्जुनेन लिखिता स्तम्भे पाटलिपुत्रके ॥ १२६ ॥  


नाशनी तिमिराणां च पटलानां तथैव च ।  
सद्यः प्रकोपं स्तन्येन स्त्रिया विजयते ध्रुवम् ॥ १२७ ॥  


किंशुकस्वरसेनाथ पीलुपुष्पकरक्ततः ।  
अञ्जनाल्लोध्रतोयेन चासन्नतिमिरं जयेत् ॥ १२८ ॥  


चिरसञ्च्छादिते नेत्रे बस्तमूत्रेण संयुता ।  
उन्मीलयत्यकृच्छ्रेण प्रसादं चाधिगच्छति ॥ १२९ ॥  


२४पिप्पलीं सतगरोत्पलपत्रां  
वर्तयेत्समधुकां सहरिद्राम् ।  
एतया सततमञ्जयितव्यं  
यः सुपर्णसममिच्छति चक्षुः ॥ १३० ॥  


व्योषायश्चूर्णसिन्धूत्थत्रिफलाञ्जनसंयुता ।  
गुडिका जलपिष्टेयं कोकिला तिमिरापहा ॥ १३१ ॥  


त्रीणि कटूनि करञ्जफलानि  
द्वे रजनी सहसैन्धवकं च ।  
बिल्वतरोर्वरुणस्य च मूलं  
वारिचरं दशमं प्रवदन्ति ॥ १३२ ॥  


हन्ति तमस्तिमिरं पटलं च  
पिच्चिटशुक्रकमथार्जुनं च ।  
अञ्जनकं जनरञ्जनकं च  
दृक्च न नश्यति वर्षशतं च ॥ १३३ ॥  


२५नीलोत्पलं विडङ्गानि पिप्पली रक्तचन्दनम् ।  
अञ्चनं सैन्धवं चैव सद्यस्तिमिरनाशनम् ॥ १३४ ॥  


पत्रगैरिककर्पूरयष्टीनीलोत्पलाञ्जनम् ।  
नागकेशरसंयुक्तमशेषतिमिरापहम् ॥ १३५ ॥  


शङ्खस्य चतुरो भागास्तदर्धेन मनःशिला ।  
मनःशिलार्धं मरिचं मरिचार्धेन पिप्पली ॥ १३६ ॥  


वारिणा तिमिरं हन्ति अर्बुदं हन्ति मस्तुना ।  
पिच्चिटं मधुना हन्ति स्त्रीक्षीरेण तदुत्तमम् ॥ १३७ ॥  


हरिद्रानिम्बपत्राणि पिप्पल्यो मरिचानि च ।  
भद्रमुस्तं विडङ्गानि सप्तमं विश्वभेषजम् ॥ १३८ ॥  


गोमूत्रेण गुडी कार्या छागमूत्रेण चाञ्जनम् ।  
ज्वरांश्च निखिलान्हन्ति भूतावेशं तथैव च ॥ १३९ ॥  


वारिणा तिमिरं हन्ति मधुना पटलं तथा ।  
नक्तान्ध्यं भृङ्गराजेन नारीक्षीरेण पुष्पकम् ।  
शिशिरेण परिस्रावमर्बुदं पिच्चिटं तथा ॥ १४० ॥  


२६सङ्गृह्योपरतानलक्तकरसे-  
नामृज्य गण्डूपदान्  
लाक्षारञ्जिततूलवर्तिनिहितान्  
यष्टीमधून्मिश्रितान् ।  
प्रक्षाल्योत्तमसर्पिषानलशिखा-  
सन्तापजं कज्जलं  
दूरासन्ननिशान्ध्यसर्वतिमिर-  
प्रध्वंसकृच्चोदितम् ॥ १४१ ॥  


भूमौ निघृष्टयाङ्गुल्या अञ्जनं शमनं तयोः ।  
तिमिरकाचार्महरं धूमिकायाश्च नाशनम् ॥ १४२ ॥  


त्रिफलाभृङ्गमहौषधमध्वाज्यच्छागपयसि गोमूत्रे ।  
नागं सप्त निषिक्तं करोति गरुडोपमं चक्षुः ॥ १४३ ॥  


त्रिफलासलिलयोगे भृङ्गराजद्रवे च  
हविषि च विषकल्के क्षार आजे मधूग्रे ।  
प्रतिदिनमथ तप्तं सप्तधा सीसमेकं  
प्रणिहितमथ पश्चात्कारयेत्तच्छलाकाम् ॥ १४४ ॥  


सवितुरुदयकाले साञ्जना व्यञ्जना वा  
करकरिकसमेता नर्मपैच्चिट्यरोगान् ।  
असितसितसमुत्थान्सन्धिवर्त्माभिजातान्  
हरति नयनरोगान्सेव्यमाना शलाका ॥ १४५ ॥  


२७चिञ्चापत्ररसं निधाय विमले  
चौदुम्बरे भाजने  
मूलं तत्र निघृष्टसैन्धवयुतं  
गौञ्ज्यं विशोष्यातपे ।  
तच्चूर्णं विमलाञ्जनेन सहितं  
नेत्राञ्जने शस्यते  
काचार्मार्जुनपिच्चिटे सतिमिरे  
स्रावं च निर्वासयेत् ॥ १४६ ॥  


चित्राषष्ठीयोगे सैन्धवममलं विचूर्ण्य तेनाक्षि ।  
शममञ्जनेन तिमिरं गच्छति वर्षादसाध्यमपि ॥ १४७ ॥  


दद्यादुशीरनिर्यूहे चूर्णितं कणसैन्धवम् ।  
तच्छ्रुतं सघृतं भूयः पचेत्क्षौद्रं क्षिपेद्धने ॥ १४८ ॥  


शीते तस्मिन्हितमिदं सर्वजे तिमिरेऽञ्जनम् ॥ १४९ ॥  


धात्रीरसाञ्जनक्षौद्रसर्पिर्भिस्तु रसक्रिया ।  
पित्तानिलाक्षिरोगघ्नी तैमिर्यपटलापहा ॥ १५० ॥  


२८शृङ्गवेरं भृङ्गराजं यष्टीतैलेन मिश्रितम् ।  
नस्यमेतेन दातव्यं महापटलनाशनम् ॥ १५१ ॥  


लिङ्गनाशे कफोद्भूते यथावद्विधिपूर्वकम् ।  
विद्ध्वा दैवकृते छिद्रे नेत्रं स्तन्येन पूरयेत् ॥ १५२ ॥  


ततो दृष्टेषु रूपेषु शलाकामाहरेच्छनैः ।  
नयनं सर्पिषाभ्यज्य वस्त्रपट्टेन वेष्टयेत् ॥ १५३ ॥  


ततो गृहे निराबाधे शयितोत्तान एव च ।  
उद्गारकासक्षवथुष्ठीवनोत्कम्पनानि च ॥ १५४ ॥  


तत्कालं नाचरेदूर्ध्वं यन्त्रणास्नेहपोतवत् ।  
त्र्यहात्त्र्यहाद्धारयेत्तु कषायैरनिलापहैः ॥ १५५ ॥  


वायोर्भयात्त्र्यहादूर्ध्वं स्नेहयेदक्षि पूर्ववत् ।  
दशरात्रं तु संयम्य हितं दृष्टिप्रसादनम् ॥ १५६ ॥  


पश्चात्कर्म च सेवेत लघ्वन्नं चापि मात्रया ।  
रागश्चोषोर्वुदं शोथो वुद्बुदं केकराक्षिता ॥ १५७ ॥  


अधिमन्थादयश्चान्ये रोगाः स्युर्दुष्टवेधजाः ।  
अहिताचारतो वापि यथास्वं तानुपाचरेत् ॥ १५८ ॥  


रुजायामक्षिरोगे वा भूयो योगान्निवोध मे ।  
२९कल्किताः सघृता दूर्वायवगैरिकशारिवाः ॥ १५९ ॥  


सुखलेपाः प्रयोक्तव्या रुजा रोगोपशान्तये ।  
पयस्याशारिवापत्रमञ्जिष्ठामधुकैरपि ॥ १६० ॥  


अजाक्षीरान्वितैर्लेपः सुखोष्णः पथ्य उच्यते ।  
वातघ्नसिद्धे पयसि सिद्धं सर्पिश्चतुर्गुणे ॥ १६१ ॥  


काकोल्यादिप्रतीवापं प्रयुञ्ज्यात्सर्वकर्मसु ।  
शाम्यत्येवं न चेच्छूलं स्निग्धस्विन्नस्य मोक्षयेत् ॥ १६२ ॥  


ततः शिरां दहेच्चापि मतिमान्कीर्तितां यथा ।  
दृष्टेरतः प्रसादार्थमञ्जने शृणु मे शुभे ॥ १६३ ॥  


३०मेषशृङ्गस्य पत्राणि शिरीषधवयोरपि ।  
मालत्याश्चापि तुल्यानि मुक्तावैदूर्यमेव च ॥ १६४ ॥  


अजाक्षीरेण सम्पिष्य ताम्रे सप्ताहमावपेत् ।  
प्रणिधाय तु तद्वर्तिं योजयेदञ्जने भिषक् ॥ १६५ ॥  


स्रोतोजं विद्रुमं फेनं सागरस्य मनःशिला ।  
मरिचानि च तद्वर्तिं कारयेत्पूर्ववद्भिषक् ॥ १६६ ॥  


रसाञ्जनं घृतं क्षौद्रं तालीसं स्वर्णगैरिकम् ।  
गोशकृद्रससंयुक्तं पित्तोपहतदृष्टये ॥ १६७ ॥  


३१नलिनोत्पलकिञ्जल्कं गोशकृद्रससंयुतम् ।  
गुडिकाञ्जनमेतत्स्याद्दिनरात्र्यन्धयोर्हितम् ॥ १६८ ॥  


नदीजशङ्खत्रिकटून्यथाञ्जनं  
मनःशिला द्वे च निशे गवां शकृत् ।  
सचन्दनेयं गुडिकाथ चाञ्जने  
प्रशस्यते रात्रिदिनेष्वपश्यताम् ॥ १६९ ॥  


कणाच्छागयकृन्मध्ये पक्त्वा तद्रसपेषिता ।  
अचिराद्धन्ति नक्तान्ध्यं तद्वत्सक्षौद्रमूषणम् ॥ १७० ॥  


पचेत्तु गौधं हि यकृत्प्रयुक्तं  
प्रकल्पितं मागधिकाभिरम्बुना ।  
निषेवितं तत्सकृदञ्जनेन  
निहन्ति नक्तान्ध्यमसंशयं खलु ॥ १७१ ॥  


दध्ना निघृष्टं मरिचं रात्र्यन्ध्याञ्जनमुत्तमम् ।  
ताम्बूलयुक्तं खद्योतभक्षणं च तदर्थकृत् ॥ १७२ ॥  


शफरीमत्स्यक्षारो नक्तान्ध्यं चाञ्जनाद्विनिहन्ति ।  
तद्वद्रामठटङ्कणकर्णमलं चैकशोऽञ्जनान्मधुना ॥ १७३ ॥  


केशराजान्वितं सिद्धं मत्स्यण्डं हन्ति भक्षितम् ।  
नक्तान्ध्यं नियतं नॄणां सप्ताहात्पथ्यसेविनाम् ॥ १७४ ॥  


३२त्रिफलाक्वाथकल्काभ्यां सपयस्कं शृतं घृतम् ।  
तिमिराण्यचिराद्धन्ति पीतमेतन्निशामुखे ॥ १७५ ॥  


३३त्रिफलाया रसप्रस्थं प्रस्थं भृङ्गरसस्य च ।  
वृषस्य च रसप्रस्थं शतावर्याश्च तत्समम् ॥ १७६ ॥  


अजाक्षीरं गुडूच्याश्च आमलक्या रसं तथा ।  
प्रस्थं प्रस्थं समाहृत्य सर्वैरेभिर्घृतं पचेत् ॥ १७७ ॥  


कल्कः कणासिताद्राक्षात्रिफलानीलमुत्पलम् ।  
मधुकं क्षीरकाकोली मधुपर्णी निदिग्धिका ॥ १७८ ॥  


तत्साधुसिद्धं विज्ञाय शुभे भाण्डे निधापयेत् ।  
ऊर्ध्वपानमधःपानं मध्यपानं च शस्यते ॥ १७९ ॥  


यावन्तो नेत्ररोगास्तान्पानादेवापकर्षति ।  
सरक्ते रक्तदुष्टे च रक्ते चातिस्रुतेऽपि च ॥ १८० ॥  


नक्तान्ध्ये तिमिरे काचे नीलिकापटलार्बुदे ।  
अभिष्यन्देऽधिमन्थे च पक्षकोपे सुदारुणे ॥ १८१ ॥  


नेत्ररोगेषु सर्वेषु वातपित्तकफेषु च ।  
अदृष्टिं मन्ददृष्टिं च कफवातप्रदूषिताम् ॥ १८२ ॥  


स्रवतो वातपित्ताभ्यां सकण्ड्वासन्नदूरदृक् ।  
गृध्रदृष्टिकरं सद्यो बलवर्णाग्निवर्धनम् ।  
सर्वनेत्रामयं हन्यात्त्रिफलाद्यं महद्धृतम् ॥ १८३ ॥  


३४त्रिफला त्र्यूषणं द्राक्षा मधुकं कटुरोहिणी ।  
प्रपौण्डरीकं सूक्ष्मैला विडङ्गं नागकेशरम् ॥ १८४ ॥  


नीलोत्पलं शारिवे द्वे चन्दनं रजनीद्वयम् ।  
कार्षिकैः पयसा तुल्यं त्रिगुणं त्रिफलारसम् ॥ १८५ ॥  


घृतप्रस्थं पचेदेतत्सर्वनेत्ररुजापहम् ।  
तिमिरं दोषमास्रावं कामलां काचमर्बुदम् ॥ १८६ ॥  


वीसर्पं प्रदरं कण्डूं रक्तं श्वयथुमेव च ।  
खालित्यं पलितं चैव केशानां पतनं तथा ॥ १८७ ॥  


विषमज्वरमर्माणि शुक्रं चाशु व्यपोहति ।  
अन्ये च बहवो रोगा नेत्रजा ये च वर्त्मजाः ।  
तान्सर्वान्नाशयत्याशु भास्करस्तिमिरं यथा ॥ १८८ ॥  


न चैवास्मात्परं किञ्चिदृषिभिः काश्यपादिभिः ।  
दृष्टिप्रसादनं दृष्टं यथा स्यात्त्रैफलं घृतम् ॥ १८९ ॥  


फलत्रिकाभीरुकषायसिद्धं  
कल्केन यष्टीमधुकस्य युक्तम् ।  
सर्पिः समं क्षौद्रचतुर्थभागं  
हन्यात्त्रिदोषं तिमिरं प्रवृद्धम् ॥ १९० ॥  


३५भृङ्गराजरसप्रस्थे यष्टीमधुपलेन च ।  
तैलस्य कुडवं पक्वं सद्यो दृष्टिं प्रसादयेत् ।  
नस्याद्वलीपलितघ्नं मासेनैतन्न संशयः ॥ १९१ ॥  


गवां शकृत्क्वाथविपक्वमुत्तमं  
हितं च तैलं तिमिरेषु नस्ततः ।  
घृतं हितं केवलमेव पैत्तिके  
तथानुतैलं पवनासृगुत्थयोः ॥ १९२ ॥  


३६जीवकर्पभकौ मेदा-  
द्राक्षांशुमती निदिग्धिका बृहती ।  
मधुकं बला विडङ्गं  
मञ्जिष्ठा शर्करा तथा रास्ना ॥ १९३ ॥  


नीलोत्पलं श्वदंष्ट्रा प्रपौण्डरीकं पुनर्नवा लवणम् ।  
पिप्पल्यः सर्वेषां भागैरक्षांशिकैः पिष्टैः ॥ १९४ ॥  


तैलं यदि वा सर्पिर्दत्वा क्षीरं चतुर्गुणं पक्वम् ।  
तिमिरं पटलं काचं नक्तान्ध्यं चार्वुदं तथान्ध्यं च ॥ १९५ ॥  


श्वेतं च लिङ्गनाशं नाशयति परञ्च नीलिकाव्यङ्गम्  
मुखनासादौर्गन्ध्यं पलितं चाकालजं हनुस्तम्भम् ॥ १९६ ॥  


कासं श्वासं शोषं हिक्कां स्तम्भं तथात्ययं नेत्रे ।  
मुखजैर्क्ष्य?मर्धभेदं रोगं वाहुग्रहं शिरःस्तम्भम् ।  
रोगानथोर्ध्वजत्रोः सर्वानचिरेण नाशयति ॥ १९७ ॥  


नस्यार्थं कुडवं तैलं पक्तव्यं नृपवल्लभे ।  
अक्षांशैः शाणिकैः कल्कैरन्ये भृङ्गादितैलवत् ॥ १९८ ॥  


३७तैलस्यपचेत्कुडवम्मधुकस्य पलेन कल्कपिष्टेन  
आमलकरसप्रस्थं क्षीरप्रस्थेन संयुतं कृत्वा ॥ १९९ ॥  


अभिजिन्नाम्ना तैलं तिमिरं हन्यान्मुनिप्रोक्तम् ।  
विमलां कुरुते दृष्टिं नष्टामप्यानयेदिदं शीघ्रं ॥ २०० ॥  


३८अर्म तु छेदनीयं स्यात्कृष्णाप्राप्तं भवेद्यदा ।  
बडिशाविद्धमुन्नम्य त्रिभागं चात्र वर्जयेत् ॥ २०१ ॥  


पिप्पली त्रिफला लाक्षा लौहचूर्णं ससैन्धवम् ।  
भृङ्गराजरसे पिष्टं गुडिकाञ्जनमिष्यते ॥ २०२ ॥  


अर्म सतिमिरं काचं कण्डूं शुक्रं तदर्जुनम् ।  
अजकां नेत्ररोगांश्च हन्यान्निरवशेपतः ॥ २०३ ॥  


पुष्पाख्यतार्क्ष्यजसितोदधिफेनशङ्ख-  
सिन्धूत्थगैरिकशिलामरिचैः समांशैः ।  
पिष्टैश्च माक्षिकरसेन रसक्रियेयं  
हन्त्यर्मकाचतिमिरार्जुनवर्त्मरोगान् ॥ २०४ ॥  


कौन्तस्य सर्पिषः पानैर्विरेकालेपसेचनैः ।  
स्वादुशीतैः प्रशमयेच्छुक्तिकामञ्जनैस्ततः ॥ २०५ ॥  


प्रवालमुक्तावैदूर्यशङ्खस्फटिकचन्दनम् ।  
सुवर्णरजतं क्षौद्रमञ्जनं शुक्तिकापहम् ॥ २०६ ॥  


शङ्खः क्षौद्रेण संयुक्तः कतकः सैन्धवेन वा ।  
सितयार्णवफेनो वा पृथगञ्जनमर्जुने ॥ २०७ ॥  


पैत्तं विधिमशेषेण कुर्यादर्जुनशान्तये ।  
वैदेही श्वेतमरिचं सैन्धवं नागरं समम् ॥ २०८ ॥  


मातुलुङ्गरसैः पिष्टमञ्जनं पिटकापहम् ॥ २०९ ॥  


३९भित्त्वोपनाहं कफजं पिप्पलीमधुसैन्धवैः ।  
विलिखेन्मण्डलाग्रेण प्रच्छयेद्वा समन्ततः ॥ २१० ॥  


पथ्याक्षधात्रीफलमध्यबीजै-  
स्त्रिद्व्येकभागैर्विदधीत वर्तिम् ।  
तयाञ्जयेदश्रुमतिप्रगाढ-  
मक्ष्णोर्हरेत्कष्टमपि प्रकोपम् ॥ २११ ॥  


स्रावेषु त्रिफलाक्वाथं यथादोषं प्रयोजयेत् ।  
क्षौद्रेणाज्येन पिप्पल्या मिश्रं विध्येच्छिरां तथा ॥ २१२ ॥  


त्रिफलामूत्रकासीससैन्धवैः सरसाञ्जनैः ।  
रसक्रिया क्रिमिग्रन्थौ भिन्ने स्यात्प्रतिसारणम् ॥ २१३ ॥  


४०स्विन्नां भित्त्वा विनिष्पीड्य भिन्नामञ्जननामिकाम् ।  
शिलैलानतसिन्धूत्थैः सक्षौद्रैः प्रतिसारयेत् ॥ २१४ ॥  


रसाञ्जनमधुभ्यां च भिन्नां वा शस्त्रकर्मवित् ।  
प्रतिसार्याञ्जनैर्युञ्ज्यादुष्णैर्दीपशिखोद्भवैः ॥ २१५ ॥  


स्वेदयेद्धृष्टयाङ्गुल्या हरेद्रक्तं जलौकसा ।  
रोचनाक्षारतुत्थानि पिप्पल्यः क्षौद्रमेव च ॥ २१६ ॥  


प्रतिसारणमेकैकं भिन्नेन गण इष्यते ।  
निमिषे नासया पेयं सर्पिस्तेन च पूरणम् ॥ २१७ ॥  


स्वेदयित्वा बिसग्रन्थि छिद्राण्यस्य निराश्रयम् ।  
पक्वं भित्त्वा तु शस्त्रेण सैन्धवेनावचूर्णयेत् ॥ २१८ ॥  


वर्त्मावलेखं बहुशस्तद्वच्छोणितमोक्षणम् ।  
पुनः पुनर्विरेकं च पिल्लरोगातुरो भजेत् ॥ २१९ ॥  


पिल्ली स्निग्धो वमेत्पूर्वं शिराव्याधं स्रुतेऽसृजि ।  
शिलारसाञ्जनव्योषगोपित्तैश्चक्षुरञ्जयेत् ॥ २२० ॥  


हरितालवचादारुमुरसारसपेषितम् ।  
अभयारसपिष्टं वा तगरं पिल्लनाशनम् ॥ २२१ ॥  


भावितं बस्तमूत्रेण सस्नेहं देवदारु च ।  
काकमाचीफलैकेन घृतयुक्तेन बुद्धिमान् ॥ २२२ ॥  


धूपयेत्पिल्लरोगार्तं पतन्ति क्रिमयोऽचिरात् ।  
४१रसाञ्जनं सर्जरसो जातीपुष्पं मनः शिला ॥ २२३ ॥  


समुद्रफेनो लवणं गैरिकं मरिचानि च ।  
एतत्समांशं मधुना पिष्टं प्रक्लिन्नवर्त्मनि ॥ २२४ ॥  


अञ्जनं क्लेदकण्डूघ्नं पक्ष्मणां च प्ररोहणम् ।  
मस्तकास्थिचुलुक्यास्तु तुषोदलवणान्वितम् ॥ २२५ ॥  


ताम्रपात्रेऽञ्जनं घृष्टं पिल्ले प्रक्लिन्नवर्त्मनि ।  
ताम्रपात्रे गुहामूलं सिन्धूत्थं मरिचान्वितम् ॥ २२६ ॥  


आरणालेन सङ्घृष्टमञ्जनं पिल्लनाशनम् ।  
हरिद्रे त्रिफलां लोध्रं मधुकं रक्तचन्दनम् ॥ २२७ ॥  


भृङ्गराजरसे पिष्ट्वा घर्षयेल्लोहभाजने ।  
तथा ताम्रे च सप्ताहं कृत्वा वर्तिं रजोऽथवा ॥ २२८ ॥  


पिच्चिटी धूमदर्शी च तिमिरोपहतेक्षणः ।  
प्रातर्निश्यञ्जयेन्नित्यं सर्वनेत्रामयापहम् ॥ २२९ ॥  


मञ्जिष्ठामधुकोत्पलोदधिकफ-  
त्वक्सेव्यगोरोचना-  
मांसीचन्दनशङ्खपत्रगिरिमृ-  
त्तालीसपुष्पाञ्जनैः ।  
सर्वैरेव समांशमञ्जनमिदं  
शस्तं सदा चक्षुषोः  
कण्डूक्लेदमलाश्रुशोणितरुजा-  
पिल्लार्मशुक्रापहम् ॥ २३० ॥  


४२तुत्थकस्य पलं श्वेतमरिचानि च विंशतिः ।  
त्रिंशता काञ्जिकपलैः पिष्ट्वा ताम्रे निधापयेत् ॥ २३१ ॥  


पिल्लानपिल्लान्कुरुते बहुवर्षोत्थितानपि ।  
तत्सेकेनोपदेहाश्रुकण्डूशोथांश्च नाशयेत् ॥ २३२ ॥  


याप्यः पक्ष्मोपरोधस्तु रोमोद्धरणलेखनैः ।  
वर्त्मन्युपचितं लेख्यं स्राव्यमुत्क्लिष्टशोणितम् ॥ २३३ ॥  


प्रवृद्धान्तर्मुखं रोम सहिष्णोरुद्धरेच्छनैः ।  
सन्दंशेनोद्धरेदॄष्ट्यां पक्ष्मरोमाणि बुद्धिमान् ॥ २३४ ॥  


रक्षन्नक्षि दहेत्पक्ष्म तप्तहेमशलाकथा ।  
पक्ष्मरोगे पुनर्नैवं कदाचिद्रोमसम्भवः ॥ २३५ ॥  


उत्सङ्गिनी बहुलकर्दमवर्त्मनी च  
श्यावं च यच्च पटितं त्विह बद्धवर्त्म ।  
क्लिष्टं च पोथकियुतं त्विह वर्त्म यच्च  
कुम्भीकिनी च सह शर्करयावलेख्याः ॥ २३६ ॥  


श्लेष्मोपनाहनगणौ च बिसं च भेद्यो  
ग्रन्थिश्च यः क्रिमिकृतोऽञ्जननामिका च ॥ २३७ ॥  


४३घृतसैन्धवचूर्णेन कफानाहं पुनः पुनः ।  
विलिखेन्मण्डलाग्रेण प्रच्छयेद्वा समन्ततः ॥ २३८ ॥  


पटोलामलकक्वाथैराश्च्योतनविधिर्हितः ।  
फणिज्जकरसोनस्य रसैः पोथकिनाशनः ॥ २३९ ॥  


आनाहपिडकां स्विन्नां तिर्यग्भित्त्वाग्निना दहेत् ।  
अर्शस्तथा वर्त्म नाम्ना शुष्कार्शोऽर्बुदमेव च ॥ २४० ॥  


मण्डलाग्रेण तीक्ष्णेन मूले छिन्द्याद्भिषक् शनैः ।  
सिन्धूत्थपिप्पलीकुष्टपर्णिनीत्रिफलारसैः ॥ २४१ ॥  


सुरामण्डेन वर्तिः स्याच्छ्लेष्माभिष्यन्दनाशिनी ।  
पोथकीवर्त्मोपरोधक्रिमिग्रन्थिकतूणके ॥ २४२ ॥  


# अधिकार ५९

१वातिके शिरसो रोगे स्नेहस्वेदान्सनावनान् ।  
पानान्नमुपहारांश्च कुर्याद्वातामयापहान् ॥ १ ॥  


कुष्टमेरण्डतैलं च लेपात्काञ्जिकपेषितम् ।  
शिरोर्तिं नाशयत्याशु पुष्पं वा मुचुकुन्दजम् ॥ २ ॥  


पञ्चमूलीशृतं क्षीरं नस्ये दद्याच्छिरोगदे ।  
आशिरोव्यायतं चर्म कृत्वाष्टाङ्गुलमुच्छ्रितम् ॥ ३ ॥  


तेनावेष्ट्य शिरोऽधस्तान्माषकल्केन लेपयेत् ।  
निश्चलस्योपविष्टस्य तैलैरुष्णैः प्रपूरयेत् ॥ ४ ॥  


धारयेदारुजःशान्तेर्यामं यामार्धमेव वा ।  
शिरोबस्तिर्जयत्येष शिरोरोगं मरुद्भवम् ॥ ५ ॥  


हनुमन्याक्षिकर्णार्तिमर्दितं मूर्धकम्पनम् ।  
तैलेनापूर्य मूर्धानं पञ्चमात्राशतानि च ॥ ६ ॥  


तिष्ठेच्छ्लेष्मणि पित्तेऽष्टौ दशवाते शिरोगदी ।  
एक एव विधिः कार्यस्तथा कर्णाक्षिपूरणे ॥ ७ ॥  


२पैत्ते घृतं पयःसेकाः शीतलेपाः सनावनाः ।  
जीवनीयानि सर्पींषि पानान्नं चापि पित्तनुत् ॥ ८ ॥  


पित्तात्मके शिरोरोगे स्निग्धं सम्यग्विरेचयेत् ।  
मृद्वीकात्रिफलेक्षूणां रसैः क्षीरैर्घृतैरपि ॥ ९ ॥  


शतधौतघृताभ्यङ्गः शीतवातादिसेवनम् ।  
शीतस्पर्शाश्च संसेव्याः सदा दाहार्तिशान्तये ॥ १० ॥  


चन्दनोशीरयष्ट्याह्वबलाव्याघ्रीनखोत्पलैः ।  
क्षीरपिष्टैः प्रदेहः स्याच्छृतैर्वा परिषेचनम् ॥ ११ ॥  


मृणालबिसशालूकचन्दनोत्पलकेशरैः ।  
स्निग्धशीतैः शिरो दिह्यात्तद्वदामलकोत्पलैः ॥ १२ ॥  


यष्ट्याह्वचन्दनानन्ताक्षीरसिद्धं घृतं हितम् ।  
नावनं शर्कराद्राक्षामधुकैर्वापि पित्तजे ॥ १३ ॥  


त्वक्पत्रशर्करापिष्टा नावनं तण्डुलाम्बुना ।  
क्षीरसर्पिर्हितं नस्यं रसा वा जाङ्गलाः शुभाः ॥ १४ ॥  


रक्तजे पित्तवत्सर्वं भोजनालेपसेचनम् ।  
शीतोष्णयोश्च व्यत्यासो विशेषो रक्तमोक्षणम् ॥ १५ ॥  


३कफजे लङ्घनं स्वेदो रूक्षोष्णैः पाचनात्मकैः ।  
तीक्ष्णावपीडा धूमाश्च तीक्ष्णाश्च कवला हिताः ॥ १६ ॥  


अच्छं च पाययेत्सर्पिः पुराणं स्वेदयेत्ततः ।  
मधूकसारेण शिरः स्विन्नं चास्य विरेचयेत् ॥ १७ ॥  


कृष्णाब्दशुण्ठीमधुकशताह्वोत्पलपाकलैः ।  
जलपिष्टैः शिरोलेपः सद्यः शूलनिवारणः ॥ १८ ॥  


देवदारु नतं कुष्टं नलदं विश्वभेषजम् ।  
लेपः काञ्जिकसम्पिष्टस्तैलयुक्तः शिरोऽर्तिनुत् ॥ १९ ॥  


सन्निपातभवे कार्या दोषत्रयहरी क्रिया ।  
सर्पिःपानं विशेषेण पुराणं त्वादिशन्ति हि ॥ २० ॥  


त्रिकटुकपुष्कररजनी  
रास्नासुरदारुतुरगगन्धानाम् ।  
क्वाथः शिरोऽर्तिजालं  
नासापीतो निवारयति ॥ २१ ॥  


नागरकल्कमिश्रं क्षीरं नस्येन योजितं पुंसाम् ।  
नानादोषोद्भूतां शिरोरुजं हन्ति तीव्रतराम् ॥ २२ ॥  


नातोत्पलं चन्दनकुष्ठयुक्तं  
शिरोरुजायां सघृतः प्रदेहः ।  
प्रपौण्डरीकं सुरदारु कुष्टं  
यष्ट्याह्वमेलाकमलोत्पले च ।  
शिरोरुजायां सघृतः प्रदेहो  
लोहैरकापद्मकचोरकैश्च ॥ २३ ॥  


४शताह्वैरण्डमूलं च ग्रावव्याघ्रीफलैः शृतम् ।  
तैलं नस्यं मरुच्छ्लेष्मतिमिरोर्ध्वगदापहम् ॥ २४ ॥  


५जीवकर्षभकौ द्राक्षासितायष्टीबलोत्पलैः ।  
तैलं नस्यं पयःपक्वं वातपित्तशिरोगदे ॥ २५ ॥  


६जीवकर्षभकौ द्राक्षा मधूकं मधुकं बला ।  
नीलोत्पलं चन्दनं च विदारी शर्करा तथा ॥ २६ ॥  


तैलप्रस्थं पचेदेभिः शनैः पयसि पड्गुणे ।  
जाङ्गलस्य तु मांसस्य तुलार्धस्य रसेन तु ॥ २७ ॥  


सिद्धमेतद्भवेन्नस्यं तैलमर्धावभेदकम् ।  
बाधिर्यं कर्णशूलं च तिमिरं गलशुण्डिकाम् ॥ २८ ॥  


वातिकं पैत्तिकं चैव शीर्षरोगं नियच्छति ।  
दन्तचालं शिरःशूलमर्दितं चापकर्पति ॥ २९ ॥  


७एरण्डमूलं तगरं शताह्वा  
जीवन्ति रास्ना सहसैन्धवं च ।  
भृङ्गं विडङ्गं मधुयष्टिका च  
विश्वौषधं कृष्णतिलस्य तैलम् ॥ ३० ॥  


आजं पयस्तैलविमिश्रितं च  
चतुर्गुणे भृङ्गरसे विपक्वम् ।  
षड्बिन्दवो नासिकया विधेयाः  
शीघ्रं निहन्युः शिरसो विकारान् ॥ ३१ ॥  


च्युतांश्च केशांश्चलितांश्च दन्तान्  
दुर्वद्धमूलांश्च दृढीकरोति ।  
सुपर्णदृष्टिप्रतिमं च चक्षु-  
र्बाह्वोर्बलं चाभ्यधिकं ददाति ॥ ३२ ॥  


क्षयजे क्षयमासाद्यं कर्तव्यो बृंहणो विधिः ।  
पाने नस्ये च सर्पिः स्याद्वातघ्नैर्मधुरैः शृतम् ॥ ३३ ॥  


क्रिमिजे व्योषनक्ताह्वशिग्रुबीजैश्च नावनम् ।  
अजामूत्रयुतं नस्यं क्रिमिजे क्रिमिजित्परम् ॥ ३४ ॥  


८अपामार्गफलव्योषनिशाक्षारकरामठैः ।  
सविडङ्गं शृतं मूत्रे तैलं नस्यं क्रिमिं जयेत् ॥ ३५ ॥  


नागरं सगुडं विश्वं पिप्पली वा ससैन्धवा ।  
भुजस्तम्भादिरोगेषु सर्वेषूर्ध्वगदेषु च ॥ ३६ ॥  


सूर्यावर्ते विधातव्यं नस्यकर्मादि भेषजम् ।  
पाययेत्सगुडं सर्पिर्घृतपूरांश्च भक्षयेत् ॥ ३७ ॥  


सूर्यावर्ते शिरोवेधो नावनं क्षीरसर्पिषा ।  
हितः क्षीरघृताभ्यासस्ताभ्यां चैव विरेचनम् ।  
क्षीरपिष्टैस्तिलैः स्वेदो जीवनीयैश्च शस्यते ॥ ३८ ॥  


सशर्करं कुङ्कुममाज्यभृष्टं  
नस्यं विधेयं पवनासृगुत्थे ।  
भ्रूशङ्खकर्णाक्षिशिरोर्धशूले  
दिनाभिवृद्धिप्रभवे च रोगे ॥ ३९ ॥  


कृतमालपल्लवरसे  
खरमञ्जरिकल्कसिद्धनवनीतम् ।  
नस्येन जयति नियतं  
सूर्यावर्तं सुदुर्वारम् ॥ ४० ॥  


९दशमूलीकषायं तु सर्पिःसैन्धवसंयुतम् ।  
नस्यमर्धावभेदघ्नं सूर्यावर्तशिरोऽर्तिनुत् ॥ ४१ ॥  


शिरीषमूलकफलैरवपीडं च योजयेत् ।  
अवपीडो हितो वा स्याद्वचापिप्पलीभिः शृतः ॥ ४२ ॥  


जाङ्गलानि च मांसानि कारयेदुपनाहनम् ।  
तेनास्य शाम्यति व्याधिः सूर्यावर्तः सुदारुणः ।  
एष एव विधिः कृत्स्नः कार्यश्चार्धावभेदके ॥ ४३ ॥  


शारिवोत्पलकुष्टानि मधुकं चाम्लपेषितम् ।  
सर्पिस्तैलयुतो लेपः सूर्यावर्तार्धभेदयोः ॥ ४४ ॥  


पिवेत्सशर्करं क्षीरं नीरं वा नारिकेलजम् ।  
सुशीतं वापि पानीयं सर्पिर्वा नस्ततस्तयोः ॥ ४५ ॥  


अनन्तवाते कर्तव्यः सूर्यावर्तहितो विधिः ।  
शिरावेधश्च कर्तव्योऽनन्तवातप्रशान्तये ॥ ४६ ॥  


आहारश्च विधातव्यो वातपित्तविनाशनः ।  
मधुमस्तुकसंयावहविःपूरैश्च यः क्रमः ॥ ४७ ॥  


सूर्यावर्ते हितं यत्तच्छङ्खके स्वेदवर्जितम् ।  
क्षीरसर्पिः प्रशंसन्ति नस्तपानं च शङ्खके ॥ ४८ ॥  


शतावरीं कृष्णतिलान्मधुकं नीलमुत्पलम् ।  
मूर्वां पुनर्नवां चापि लेपं साध्ववतारयेत् ॥ ४९ ॥  


शीततोयावसेकांश्च क्षीरसेकांश्च शीतलान् ।  
कल्कैश्च क्षीरिवृक्षाणां शङ्खकस्य प्रलेपनम् ॥ ५० ॥  


क्रौञ्चकादम्बहंसानां शरार्याः कच्छपस्य च ।  
रसैः संविहितस्याथ तस्य शङ्खकसन्धिजाः ॥ ५१ ॥  


ऊर्ध्वं तिस्रः शिराः प्राज्ञो भिन्द्यादेव न ताडयेत् ।  
शिरःकम्पेऽमृतारास्नाबलास्नेहसुगन्धिभिः ॥ ५२ ॥  


स्नेहस्वेदादि वातघ्नं शिरोबस्तिश्च शस्यते ।  
१०यष्टीमधुबलारास्नादशमूलाम्बुसाधितम् ।  
मधुरैश्च घृतं सिद्धमूर्ध्वजत्रुगदापहम् ॥ ५३ ॥  


११दशमूलबलारास्नामधुकैस्त्रिपलैः सह ।  
मयूरं पक्षपित्तान्त्रशकृत्पादास्यवर्जितम् ॥ ५४ ॥  


जले पक्त्वा घृतप्रस्थं तस्मिन्क्षीरसमं पचेत् ।  
मधुरैः कार्षिकैः कल्कैः शिरोरोगार्दितापहम् ॥ ५५ ॥  


कर्णनासाक्षिजिह्वास्यगलरोगविनाशनम् ।  
मयूराद्यमिदं ख्यातमूर्ध्वजत्रुगदापहम् ॥ ५६ ॥  


आखुभिः कुक्कुटैर्हंसैः शशैश्चापि हि बुद्धिमान् ।  
कल्केनानेन विपचेत्सर्पिरूर्ध्वगदापहम् ॥ ५७ ॥  


दशमूलादिना तुल्यो मयूर इह गृह्यते ।  
अन्ये त्वाकृतिमानेन मयूरग्रहणं विदुः ॥ ५८ ॥  


१२प्रपौण्डरीकमधुकपिप्पलीचन्दनोत्पलैः ।  
सिद्धं धात्रीरसे तैलं नस्येनाभ्यञ्जनेन वा ।  
सर्वानूर्ध्वगदान्हन्ति पलितानि च शीलितम् ॥ ५९ ॥  


१३शतं मयूरमांसस्य दशमूलबलातुलाम् ।  
द्रोणेऽम्भसः पचेत्क्षुण्वा तस्मिन्पादस्थिते ततः ॥ ६० ॥  


निषिव्य पयसो द्रोणं पचेत्तत्र घृताढकम् ।  
प्रपौण्डरीकवर्गोक्तैर्जीवनीयैश्च भेषजैः ॥ ६१ ॥  


मेधाबुद्धिस्मृतिकरमूर्ध्वजत्रुगदापहम् ।  
मायूरमेतन्निर्दिष्टं सर्वानिलहरं परम् ॥ ६२ ॥  


मन्याकर्णशिरोनेत्ररुजापस्मारनाशनम् ।  
विषवातामयश्वासविषमज्वरकासनुत् ॥ ६३ ॥  


# अधिकार ६०

१दघ्ना सौवर्चलाजाजी मधुकं नीलमुत्पलम् ।  
पिबेत्क्षौद्रयुतं नारी वातासृग्दरपीडिता ॥ १ ॥  


पिबेदैणेयकं रक्तं शर्करामधुसंयुतम् ।  
वासकस्वरसं पैत्ते गुडूच्या रसमेव वा ॥ २ ॥  


रोहीतकान्मूलकल्कं पाण्डुरेऽसृग्दरे पिबेत् ।  
जलेनामलकाद्वीजकल्कं वा ससितामधु ॥ ३ ॥  


धातक्याश्चाक्षमात्रं वा आमलक्या मधुद्रवम् ।  
काकजानुकमूलं वा मूलं कार्पासमेव वा ॥ ४ ॥  


पाण्डुप्रदरशान्त्यर्थं पिबेत्तण्डुलवारिणा ।  
अशोकवल्कलक्वाथशृतं दुग्धं सुशीतलम् ।  
यथाबलं पिबेत्प्रातस्तीव्रासृग्दरनाशनम् ॥ ५ ॥  


दार्वीरसाञ्जनवृषाब्दकिरातबिल्व-  
भल्लातकैरवकृतो मधुना कषायः ।  
पीतो जयत्यतिबलं प्रदरं सशूलं  
पीतासितारुणविलोहितनीलशुक्लम् ॥ ६ ॥  


रसाञ्जनं तण्डुलीयस्य मूलं  
क्षौद्रान्वितं तण्डुलतोयपीतम् ।  
असृग्दरं सर्वभवं निहन्ति  
श्वासं च भार्गी सह नागरेण ॥ ७ ॥  


२दशमूलं समुद्धृत्य पेषयेत्तण्डुलाम्बुना ।  
एतत्पीत्वा त्र्यहान्नारी प्रदरात्परिमुच्यते ॥ ८ ॥  


क्षौद्रयुक्तं फलरसं कोष्ठोदुम्बरजं पिबेत् ।  
असृग्दरविनाशाय सशर्करपयोऽन्नभुक् ॥ ९ ॥  


प्रदरं हन्ति बलाया मूलं दुग्धेन मधुयुतं पीतम् ।  
कुशवाट्यालकमूलं तण्डुलसलिलेन रक्ताख्यम् ॥ १० ॥  


शमयति मदिरापानं तदुभयमपिरक्तसञ्ज्ञशुक्लाख्यौ ॥ ११ ॥  


गुडेन बदरीचूर्णं मोचमामं तथा पयः ।  
पीता लाक्षा च सघृता पृथक्प्रदरनाशना ॥ १२ ॥  


रक्तपित्तविधानेन प्रदरांश्चाप्युपाचरेत् ।  
असृग्दरे विशेषेण कुटजाष्टकमाचरेत् ॥ १३ ॥  


३पाठाजम्ब्वाम्रयोर्मेध्यं शिलाभेदरसाञ्जनम् ।  
अम्बष्ठकीमोचरसः समङ्गापद्मकेशरान् ॥ १४ ॥  


बाह्लीकातिविषामुस्तं बिल्वं लोध्रं सगैरिकम् ।  
कट्फलं मरिचं शुण्ठीमृद्वीका रक्तचन्दनम् ॥ १५ ॥  


कट्वङ्गवत्सकानन्ताधातकीमधुकार्जुनम् ।  
पुष्येणोद्धृत्य तुल्यानि श्लक्ष्णचूर्णानि कारयेत् ॥ १६ ॥  


तानि क्षौद्रेण संयुज्य पाययेत्तण्डुलाम्बुना ।  
असृग्दरातिसारेषु रक्तं यच्चोपवेश्यते ॥ १७ ॥  


दोषागन्तुकृता ये च बालानां तांश्च नाशयेत् ।  
योनिदोषं रजोदोषं श्वेतं नीलं सपीतकम् ॥ १८ ॥  


स्त्रीणां श्यावारुणं यच्च तत्प्रसह्य निवर्तयेत् ।  
चूर्णं पुष्यानुगं नाम हितमात्रेयपूजितम् ॥ १९ ॥  


४मुद्गमाषस्य निर्यूहे रास्नाचित्रकनागरैः ।  
सिद्धं सपिप्पलीविल्वैः सर्पिः श्रेष्ठमसृग्दरे ॥ २० ॥  


कुमुदं पद्मकोशीरं गोधूमो रक्तशालयः ।  
मुद्गपर्णी पयस्या च काश्मरी मधुयष्टिका ॥ २१ ॥  


बलातिबलयोर्मूलमुत्पलं तालमस्तकम् ।  
विदारी शतमूली च शालपर्णी सजीवका ॥ २२ ॥  


फलन्त्रिकस्यबीजानि प्रत्यग्रं कदलीफलम् ।  
एषामर्धपलान्भागान्गव्यं क्षीरं चतुर्गुणम् ॥ २३ ॥  


पानीयं द्विगुणं हृत्त्वा घृतप्रस्थं विपाचयेत् ।  
प्रदरे रक्तपित्ते च रक्तगुल्मे हलीमके ॥ २४ ॥  


बहुरूपं चयत्पित्तं कामलावातशोणिते ।  
अरोचके ज्वरे जीर्णे पाण्डुरोगे मदे भ्रमे ॥ २५ ॥  


तरुणी चाल्पपुष्पा च या च गर्मं न विन्दति ।  
अहन्यहनि च स्त्रीणां भवति प्रीतिवर्धनम् ।  
शीतकल्याणकं नाम परमुक्तं रसायनम् ॥ २६ ॥  


५शतावरीरसप्रस्थं क्षोदयित्वावपीडयेत् ।  
घृतप्रस्थसमायुक्तं क्षीरं द्विगुणितं भिषक् ॥ २७ ॥  


अत्र कल्कानिमान्दद्यात्स्थूलोदुम्बरसम्मितान् ।  
जीवनीयानि यान्यष्टौ यष्टिपद्मकचन्दने ॥ २८ ॥  


श्वदंष्ट्रा चात्मगुप्ता च बला नागबला तथा ।  
शालपर्णी पृश्निपर्णी विदारी शारिवाद्वयम् ॥ २९ ॥  


शर्करा च समा देया काश्मर्याश्च फलानि च ।  
सम्यक् सिद्धं तु विज्ञाय तद्धृतं चावतारयेत् ॥ ३० ॥  


रक्तपित्तविकारेषु वातपित्तकृतेषु च ।  
वातरक्तं क्षयं श्वासं हिक्कां कासं च दुस्तरम् ॥ ३१ ॥  


अङ्गदाहं शिरोदाहं रक्तपित्तसमुद्भवम् ।  
असृग्दरं सर्वभवं मूत्रकृच्छ्रं सुदारुणम् ।  
एतान्रोगाञ्शमयति भास्करस्तिमिरं यथा ॥ ३२ ॥  


# अधिकार ६१

१योनिव्यापत्सु भूयिष्ठं शस्यते कर्म वातजित् ।  
बस्त्यभ्यङ्गपरिषेकप्रलेपाः पिचुधारणम् ॥ १ ॥  


वचोपकुञ्चिकाजातीकृष्णावृषकसैन्धवम् ।  
अजमोदां यवक्षारं चित्रकं शर्करान्वितम् ॥ २ ॥  


पिष्ट्वा प्रसन्नयालोड्य खादेत्तद्घृतभर्जितम् ।  
योनिपार्श्वार्तिहृद्रोगगुल्मार्शोविनिवृत्तये ॥ ३ ॥  


गुडूचीत्रिफलादन्तीक्वाथैश्च परिषेचनम् ।  
नतवार्ताकिनीकुष्ठसैन्धवामरदारुभिः ॥ ४ ॥  


तैलात्प्रसाधिताद्धार्यः पिचुर्योनौ रुजापहः ।  
पित्तलानां तु योनीनां सेकाभ्यङ्गपिचुक्रियाः ॥ ५ ॥  


शीताः पित्तहराः कार्याः स्नेहनार्थं घृतानि च ।  
योन्यां बलासदुष्टायां सर्वरुक्षोष्णमौषधम् ॥ ६ ॥  


पिप्पल्या मरिचैर्माषैः शताह्वाकुष्ठसैन्धवैः ।  
वर्तिस्तुल्या प्रदेशिन्या धार्या योनिविशोधनी ॥ ७ ॥  


हिंस्राकल्कं तु वातार्ता कोष्णमभ्यज्य धारयेत् ।  
पञ्चवल्कस्य पित्तार्ता श्यामादीनां कफोत्तरा ॥ ८ ॥  


मूषिकामांससंयुक्तं तैलमातपभावितम् ।  
अभ्यङ्गाद्धन्ति योन्यर्शः स्वेदस्तन्मांससैन्धवैः ॥ ९ ॥  


२गोपित्ते मत्स्यपित्ते वा क्षौमं त्रिःसप्तभावितम् ।  
मधुना किण्वचूर्णं वा दद्यादचरणापहम् ॥ १० ॥  


स्रोतसां शोधनं शोथकण्डूक्लेदहरं च तत् ।  
कामिन्याः पूतियोन्याश्च कर्तव्यः स्वेदनो विधिः ॥ ११ ॥  


क्रमः कार्यस्ततः स्नेहपिचुभिस्तर्पणं भवेत् ।  
शल्लकीजिङ्गिनीजम्बुधवत्वक्पञ्चवल्कलैः ॥ १२ ॥  


कषायैः साधितः स्नेहः पिचुः स्याद्विप्लुतापहः ।  
कर्णिन्यां वर्तिका कुष्ठपिप्पल्यर्काग्रसैन्धवैः ॥ १३ ॥  


बस्तमूत्रकृता धार्या सर्वं च श्लेष्मनुद्धितम् ।  
त्रैवृतं स्नेहनं स्वेद उदावर्तानिलार्तिषु ।  
तदेव च महायोन्यां स्रस्तायां तु विधीयते ॥ १४ ॥  


आखोर्मांसं सपदि बहुधा खण्डखण्डीकृतं यत् ।  
तैले पाच्यं द्रवति नियतं यावदेतन्न सम्यक् ।  
तत्तैलाक्तं वसनमनिशं योनिभागे दधाना ।  
हन्ति व्रीडाकरभगफलं नात्र सन्देहबुद्धिः ॥ १५ ॥  


३शतपुष्पातैललेपाद्बदरीदलजात्तथा ।  
पेटिकामूललेपाच्च योनिर्भिन्ना प्रशाम्यति ॥ १६ ॥  


सुषवीमूललेपेन प्रविष्टान्तर्बहिर्भवेत् ।  
योनिर्मूषरसाभ्यङ्गान्निःसृता प्रविशेदपि ॥ १७ ॥  


लोध्रतुम्बीफलालेपो योनिदार्ढ्यं करोति च ।  
वेतसमूलनिःक्वाथक्षालनेन तथैव च ॥ १८ ॥  


मूषिकावागुलिवसाम्रक्षणं योनिदार्ढ्यदम् ।  
वचानीलोत्पलं कुष्ठं मरिचानि तथैव च ॥ १९ ॥  


अश्वगन्धा हरिद्रा च गाढीकरणमुत्तमम् ॥ २० ॥  


मदनफलमधुकर्पूरपूरितं भवति कामिनीजनस्य ।  
विगलितयौवनस्य च वराङ्गमतिगाढं सुकुमारम् ॥ २१ ॥  


४पञ्चपल्लवयष्ट्याह्वमालतीकुसुमैर्घृतम् ।  
रविपक्वमन्यथा वा योनिगन्धविनाशनम् ॥ २२ ॥  


इक्ष्वाकुबीजदन्तीचपलागुडमदनकिण्वयष्ट्याह्वैः ।  
सस्नुक्क्षीरैर्वर्तिर्योनिगता कुसुमसञ्जननी ॥ २३ ॥  


सकाञ्जिकं जवापुष्पं भृष्टं ज्योतिष्मतीदलम् ।  
दूर्वापिष्टं च सम्प्राश्य वनिता त्वार्तवं लभेत् ॥ २४ ॥  


धात्र्यञ्जनाभयाचूर्णं तोयपीतं रजो हरेत् ।  
शेलुच्छदमिश्रपिष्टं भक्षणं च तदर्थकृत् ॥ २५ ॥  


पुष्पोद्धृतं लक्षणायाश्चक्राङ्गायास्तु कन्यया ।  
पिष्टं मूलं दुग्धघृतपीतमृतौ तु पुत्रदम् ॥ २६ ॥  


क्वाथेन हयगन्धायाः साधितं सघृतं पयः ।  
ऋतुस्नाता बाला पीत्वा गर्भं धत्ते न संशयः ॥ २७ ॥  


पिप्पल्यः शृङ्गवेरं च मरिचं केशरं तथा ।  
घृतेन सह पातव्यं वन्ध्यापि लभते सुतम् ॥ २८ ॥  


५स्वर्णस्य रूप्यकस्य च  
चूर्णे ताम्रस्य चाज्यसम्मिश्रे ।  
पीते शुद्धे क्षेत्रे  
भेषजयोगाद्भवेद्गर्भः ॥ २९ ॥  


कृत्वा शुद्धौ स्नानं  
विलङ्घ्य दिवसान्तरे ततः प्रातः ।  
स्नात्वा द्विजाय भत्तया  
सम्पूज्य तथैव लोकनाथेशम् ॥ ३० ॥  


श्वेतबलाङ्घ्रिकयष्टीं  
कर्षं कर्षं पलं तु शर्करायाः ।  
पिष्ट्वैकवर्णजीवित  
वत्साया गोस्तु दुग्धेन ॥ ३१ ॥  


समधिकघृतेन पीतं  
नात्र दिने देयमन्नमन्यच्च ।  
क्षुधिते सदुग्धमन्नं  
दद्यादापुरुषसन्निधेस्तस्याः ॥ ३२ ॥  


समदिवसे शुभयोगे  
दक्षिणपार्श्वावलम्बिनी धीरा ।  
त्यक्तस्त्र्यन्तरसङ्ग-  
प्रहृष्टमनसोऽतिवृद्धधातोश्च ।  
पुरुषस्य सङ्गमात्रा-  
ल्लभते पुत्रं ततो नियतम् ॥ ३३ ॥  


६गोष्ठजातवटकस्य प्रागुक्तशाखजे शुभे ।  
माषौ द्वौ च तथा गौरसर्षपौ दधियोजितौ ।  
पुष्पापीतौ द्रुतापन्नगर्भायाः पुत्रकारकौ ॥ ३४ ॥  


कानकान्राजतान्वापि लौहान्पुरुषकानमून् ।  
ध्याताग्निवर्णान्पयसो दध्नो वाप्युदकस्य वा ।  
क्षिप्त्वाञ्जलौ पिबेत्पुष्ये गर्भे पुत्रत्वकारकान् ॥ ३५ ॥  


७मञ्जिष्ठा मधुकं कुष्ठं त्रिफला शर्करा बला ।  
मेदा पयस्या काकोली मूलं चैवाश्वगन्धजम् ॥ ३६ ॥  


अजमोदा हरिद्रे द्वे हिङ्गुकं कटुरोहिणी ।  
उत्पलं कुमुदं द्राक्षा काकोल्यौ चन्दनद्वयम् ॥ ३७ ॥  


एतेषां कार्षिकैर्भागैर्घृतप्रस्थं विपाचयेत् ।  
शतावरीरसक्षीरं घृताद्देयं चतुर्गुणम् ॥ ३८ ॥  


सर्पिरेतन्नरः पीत्वा नित्यं स्त्रीषु वृषायते ।  
पुत्राञ्जनयते नारी मेधाढ्यान्प्रियदर्शनान् ॥ ३९ ॥  


या चैव स्थिरगर्भा स्याद्या वा जनयते मृतम् ।  
अल्पायुषं वा जनयेद्या च कन्यां प्रसूयते ॥ ४० ॥  


योनिदोषे रजोदोषे परिस्रावे च शस्यते ।  
प्रजावर्धनमायुष्यं सर्वग्रहनिवारणम् ॥ ४१ ॥  


नाम्ना फलघृतं ह्येतदश्विभ्यां परिकीर्तितम् ।  
अनुक्तं लक्ष्मणामूलं क्षिपन्त्यत्र चिकित्सकाः ॥ ४२ ॥  


जीवद्वत्सैकवर्णाया घृतमत्र प्रशस्यते ।  
आरण्यगोमयेनापि वह्निज्वाला प्रदीयते ॥ ४३ ॥  


८सहचरे द्वे त्रिफलां गुडूचीं सपुनर्नवाम् ।  
शुकनासां हरिद्रे द्वे रास्नां मेदां शतावरीम् ॥ ४४ ॥  


कल्कीकृत्य घृतप्रस्थं पचेत्क्षीरचतुर्गुणम् ।  
तत्सिद्धं प्रपिबेन्नारी योनिशूलप्रपीडिता ॥ ४५ ॥  


पिण्डिता चलिता या च निःसृता विवृत्रा च या ।  
पिण्डयोनिस्तु विस्रस्ता षण्डयोनिश्च या स्मृता ॥ ४६ ॥  


प्रपद्यन्ते तु ताः स्थानं गर्भं गृह्णन्ति चासकृत् ।  
एतत्फलघृतं नाम योनिदोषहरं परम् ॥ ४७ ॥  


९सिद्धार्थकं वचा ब्राह्मी शङ्खपुष्पी पुनर्नवा ।  
पयस्यामययष्ट्याह्वकटुकैलाफलत्रयम् ॥ ४८ ॥  


शारिवे रजनी पाठा भृङ्गदारु सुवर्चला ।  
मञ्जिष्ठा त्रिफला श्यामा वृषपुष्पं सगैरिकम् ॥ ४९ ॥  


धीमान्पक्त्वा घृतप्रस्थं सम्यङ्मात्राभिमन्त्रितम् ।  
द्विमासगर्भिणी नारी षण्मासात् न प्रयोजयेत् ॥ ५० ॥  


सर्वाङ्गं जनयेत्पुत्रं शूरं पण्डितमानिनम् ।  
जडगद्गदमूकत्वं पानादेवापकर्षति ॥ ५१ ॥  


सप्तरात्रप्रयोगेण नरः श्रुतिधरो भवेत् ।  
नाग्निर्दहति तद्वेश्म न वज्रं हन्ति न ग्रहाः ॥ ५२ ॥  


न तत्र म्रियते बालो यत्रास्ते सोमसङ्गितः ।  
वन्ध्यापि लभते पुत्रं सर्वामयविवर्जितम् ।  
योनिदुष्टाश्च या नार्यो रेतोदुष्टाश्च ये नराः ॥ ५३ ॥  


अस्य प्रभावात्कुक्षिस्थः स्फुटवाग्व्याहरत्यपि ।  
द्राक्षा परूषकाश्मर्यौ फलत्रयमुदाहृतम् ॥ ५४ ॥  


“ओं नमो महाविनायकाया  
मृतं रक्ष मम फलसिद्धिं  
देहि रुद्रवचनेन स्वाहा”  
सप्तदूर्वाभिमन्त्रितम् ॥ ५५ ॥  


१०नीलोत्पलोशीरमधूकयष्टी  
द्राक्षाविदारीकुशपञ्चमूलैः ।  
स्याज्जीवनीयैश्च घृतं विपक्वं  
शतावरीकारसदुग्धमिश्रम् ॥ ५६ ॥  


तच्छर्करापादयुतं प्रशस्त-  
मसृग्दरे मारुतरक्तपित्ते ।  
क्षीणे बले रेतसि सम्प्रनष्टे  
कृच्छ्रे च रक्तप्रभवे च गुल्मे ॥ ५७ ॥  


११शतावरीमूलतुलाश्चतस्रः सम्प्रपीडयेत् ।  
रसेन क्षीरतुल्येन पचेत्तेन घृताढकम् ॥ ५८ ॥  


जीवनीयैः शतावर्या मृद्वीकाभिः परूषकैः ।  
पिष्टैः प्रियालैश्चाक्षांशैर्द्वियष्टीमधुकैर्भिषक् ॥ ५९ ॥  


सिद्धशीते च मधुनः पिप्पल्याश्चाष्टकं पलम् ।  
दत्त्वा दशपलं चात्र सितायास्तद्विमिश्रितम् ॥ ६० ॥  


ब्राह्मणान्प्राशयेत्पूर्वं लिह्यात्पाणितलं ततः ।  
योन्यसृक्शुक्रदोषघ्नं वृष्यं पुंसवनं च तत् ॥ ६१ ॥  


क्षतक्षयं रक्तपित्तं कासं श्वासं हलीमकम् ।  
कामलां वातरक्तं च विसर्पं हृच्छिरोग्रहम् ।  
उन्मादादीनपस्मारान्वातपित्तात्मकाञ्जयेत् ॥ ६२ ॥  


दग्ध्वा शङ्खं क्षिपेद्रम्भास्वरसे तत्तु पेषितम् ।  
तुल्यालं लेपतो हन्ति रोमगुह्यादिसम्भवम् ॥ ६३ ॥  


रक्ताञ्जनापुच्छचूर्णयुक्तं तैलं तु सार्षपम् ।  
सप्ताहं व्युषितं हन्ति मूलाद्रोमाण्यसंशयः ।  
कुसुम्भतैलाभ्यङ्गो वा रोम्णामुत्पाटितेऽन्तकृत् ॥ ६४ ॥  


१२आरग्वधमूलपलं कर्षद्वितयं च शङ्खचूर्णस्य ।  
हरितालस्य च खरजे मूत्रप्रस्थे कटुतैलं पक्वम् ॥ ६५ ॥  


तैलं तदिदं शङ्खहरितालचूर्णितं लेपात् ।  
निर्मूलयति च रोमाण्यन्येषां सम्भवो नैव ॥ ६६ ॥  


कर्पूरभल्लातकशङ्खचूर्णं  
क्षारो यवानां च मनःशिला च ।  
तैलं विपक्वं हरितालमिश्रं  
रोमाणि निर्मूलयति क्षणेन ॥ ६७ ॥  


१३शुक्तिशम्बूकशङ्खानां दीर्घवृन्तात्समुष्ककात् ।  
दग्ध्वा क्षारं समादाय खरमूत्रेण गालयेत् ॥ ६८ ॥  


क्षारार्धमागं विपचेत्तैलं च सार्षपं वुधः ।  
इदमन्तः पुरे देयं तैलमात्रेयपूजितम् ॥ ६९ ॥  


बिन्दुरेकः पतेद्यत्र तत्र रोमापुनर्भवः ।  
मदनादिव्रणे देयमश्विभ्यां च विनिर्मितम् ॥ ७० ॥  


अर्शसां कुष्ठरोगाणां पामादद्रुविचर्चिकाम् ।  
क्षारतैलमिदं श्रेष्ठं सर्वक्लेदहरं परम् ॥ ७१ ॥  


# अधिकार ६२

१मधुकं शाकबीजं च पयसा सुरदारु च ।  
अश्मन्तकः कृष्णतिलास्ताम्रवल्ली शतावरी ॥ १ ॥  


वृक्षादनी पयस्या च तथैवोत्पलशारिवा ।  
अनन्ता शारिवा रास्ना पद्मा मधुकमेव च ॥ २ ॥  


बृहतीद्वयकाश्मर्यक्षीरिशुङ्गास्त्वचो घृतम् ।  
पृथक्पर्णी बला शिग्रु श्वदंष्ट्रा मधुयष्टिका ॥ ३ ॥  


शृङ्गाटकं बिसं द्राक्षा कशेरु मधुकं सिता ।  
मासेषु सप्त योगाः स्युरर्धश्लोकास्तु सप्तसु ॥ ४ ॥  


यथाक्रमं प्रयोक्तव्या गर्भस्रावे पयोऽन्विताः ।  
कपित्थबिल्वबृहतीपटोलेक्षुनिदिग्धिकाः ॥ ५ ॥  


मूलानि क्षीरसिद्धानि दापयेद्भिषगष्टमे ।  
नवमे मधुकानन्तापयस्याशारिवाः पिबेत् ॥ ६ ॥  


पयस्तु दशमे शुण्ठ्या शृतशीतं प्रशस्यते ।  
सक्षीरा वा हिता शुण्ठी मधुकं देवदारु च ॥ ७ ॥  


एवमाप्यायते गर्भस्तीव्रा रुक् चोपशाम्यति ।  
कुशकाशोरुबूकानां मूलैर्गोक्षुरकस्य च ।  
शृतं दुग्धं सितायुक्तं गर्भिण्याः शूलनुत्परम् ॥ ८ ॥  


२कशेरुशृङ्गाटकजीवनीय-  
पद्मोत्पलैरण्डशतावरीभिः ।  
सिद्धं पयः शर्करया विमिश्रं  
संस्थापयेद्गर्भमुदीर्णशूलम् ॥ ९ ॥  


कशेरुशृङ्गाटकपद्मकोत्पलं  
समुद्गपर्णीमधुकं सशर्करम् ।  
सशूलगर्भस्रुतिपीडिताङ्गना  
पयोविमिश्रं पयसान्नभुक् पिबेत् ॥ १० ॥  


गर्भे शुष्के तु वातेन बालानां चापि शुष्यताम् ।  
सितामधुककाश्मर्यैर्हितमुत्थापने पयः ॥ ११ ॥  


गर्भशोषे त्वामगर्भाः प्रसहाश्च सदा हिताः ।  


३पाठा लाङ्गलिसिंहास्यमयूरकजटैः पृथक् ॥ १२ ॥  


नाभिबस्तिभगालेपात्सुखं नारी प्रसूयते ।  
परूषकस्थिरामूललेपस्तद्वत्पृथक्पृथक् ॥ १३ ॥  


वासामूले ध्रुवं तद्वत्कटिवद्धे सूते द्रुतम् ।  
पाठायास्तु शिफां योनौ या नारी सम्प्रधारयेत् ॥ १४ ॥  


उरःप्रसवकाले च सा सुखेन प्रसूयते ।  
तुषाम्बुपरिपिष्टेन मूलेन परिलेपयेत् ॥ १५ ॥  


लाङ्गल्याश्चरणौ सूते क्षिप्रमेतेन गर्भिणी ।  
आटरूषकमूलेन नाभिबस्तिभगालेपः कर्तव्यः ॥ १६ ॥  


तालतरूद्भवमूले मुक्तकच्छे धृते पुंसाम् ।  
गृहाम्बुना गेहधूमपानं गर्भापकर्षणम् ॥ १७ ॥  


मातुलुङ्गस्य मूलानि मधुकं मधुसंयुतम् ।  
घृतेन सह पातव्यं सुखं नारी प्रसूयते ॥ १८ ॥  


पुटदग्धसर्पकञ्चुक-  
मसृणमसी कुसुमसारसहिताञ्जिताक्षी ।  
झटिति विशल्या जायेत  
गर्भवती मूढगर्भापि ॥ १९ ॥  


४गृहाम्बुना हिङ्गुसिन्धुपानं गर्भापकर्षणम् ।  
इहामृतं च सोमश्च चित्रभानुश्च भामिनि ।  
उच्चैःश्रवाश्च तुरगो मन्दिरे निवसन्तु ते ॥ २० ॥  


इदममृतमपां समुद्धृतं वै-  
भवलघुगर्भमिमं विमुञ्चतु स्त्री ।  
तदनलपवनार्कवासवास्ते  
सह लवणाम्बुधरैर्दिशन्तु शान्तिम् ॥ २१ ॥  


मुक्ताः पाशा विपाशाश्च मुक्ताः सूर्येण रश्मयः ।  
मुक्तः सर्वभयाद्गर्भ एह्येहि मारिच स्वाहा ॥ २२ ॥  


जलं च्यवनमन्त्रेण सप्तवाराभिमन्त्रितम् ।  
पीत्वा प्रसूयते नारी--  
५दृष्ट्वा चोभयत्रिंशकम् ॥ २३ ॥  


तथोभयपञ्चदशदर्शनं सुखसूतिकृत् ।  
नांरी ऋतुवसुभिः सह पक्षदिगष्टादशभिरेव च ॥ २४ ॥  


अर्कभुवनाब्धिसहितैरुभयत्रिंशकमिदमाश्चर्यम् ।  
वसुगुणाब्ध्येकबाणनवषट्सप्तयुगैः क्रमात् ॥ २५ ॥  


सर्वं पञ्चदशद्विस्तु त्रिंशकं नवकोष्ठके ।  
कटुतुम्ब्यहिनिर्मोककृतवेधनसर्षपैः ॥ २६ ॥  


कटुतैलान्वितो धूमो योनेः पातयतेऽमराम् ।  
कचवेष्टितयाङ्गुल्या घृष्टे कण्ठे सुखं पतत्यमरा ॥ २७ ॥  


६एरण्डस्य वनेः? काको गङ्गातीरमुपागतः ।  
इतः पिबति पानीयं विशल्या गर्भिणी भवेत् ॥ २८ ॥  


अनेन सप्तधामन्त्र्य जलं देयं विशल्यकम् ॥ २९ ॥  


मूलेन लाङ्गलिक्या वा संलिप्ते पाणिपादे च ।  
अमरापातनं मद्यैः पिप्पल्यादिरजः पिबेत् ॥ ३० ॥  


गरीमदनदहनमूलं चिरजमपि ।  
गर्भं मृतममृतं वा निपातयति ॥ ३१ ॥  


७शालिमूलाक्षमात्रं वा मूत्रेणाम्लेन वान्वितम् ।  
उपकुञ्चिकां पिप्पलीं च मदिरां लाभतः पिबेत् ॥ ३२ ॥  


सौवर्चलेन संयुक्तां योनिशूलनिवारणीम् ।  
सूताया हृच्छिरोबस्तिशूलं मक्कन्दसङ्गितम् ॥ ३३ ॥  


यवक्षारं पिबेत्तत्र सर्पिषोष्णोदकेन वा ।  
पिप्पल्यादिगणक्वाथं पिबेद्वा लवणान्वितम् ॥ ३४ ॥  


पारावतशकृत्पीतं शालितण्डुलवारिणा ।  
गर्भपातान्तरोत्थे तु रक्तस्रावनिवारणम् ॥ ३५ ॥  


जलपिष्टवरुणपत्रैःसघृतैरुद्वर्तनालेपौ तु ।  
किक्किशरोगं हरतो गोमयघर्षादथो विहितौ ॥ ३६ ॥  


८ह्रीबेरारणालरक्तचन्दनबला  
धन्याकवत्सादनी  
मुस्तोशीरयवासपर्पटविषा-  
क्वाथं पिबेद्गर्भिणी ।  
नानादोषयुतातिसारकगदे  
रक्तस्रुतौ वा ज्वरे  
योगोऽयं मुनिभिः पुरा निगदितः  
सूत्यामये शस्यते ॥ ३७ ॥  


अमृतानागरसहचर-  
भद्रोत्कटपञ्चमूलजलदलशृतम् ।  
मधुसंयुक्तं निवार  
यति सज्वरं सूतिकातङ्कम् ॥ ३८ ॥  


सहचरपुष्करवेतसमूलं  
वैकङ्कतं दारु कुलत्थसमम् ।  
जलमत्र सैन्धवहिङ्गुयुतं  
सद्यो घोरसूतिकाशूलहरम् ॥ ३९ ॥  


९दशमूलीकृतः क्वाथः सद्यः सूतिरुजापहः ।  
पिप्पली पिप्पलीमूलं चव्यं शुण्ठी यमानिका ॥ ४० ॥  


जीवके द्वे हरिद्रे द्वे बिडसौवर्चलं तथा ।  
एतैरेवौषधैः पिष्टैरारणालं विपाचितम् ॥ ४१ ॥  


आमवातहरं वृष्यं कफघ्नं वह्निदीपनम् ।  
काञ्जिकं वज्रकं नाम स्त्रीणामग्निविवर्धनम् ॥ ४२ ॥  


मक्कन्दशूलशमनं परं क्षीराभिमर्दनम् ।  
क्षीरपाकविधानेन काञ्जिकस्यापि साधनम् ॥ ४३ ॥  


१०जीरकं हपुषा धान्यं शताह्वा सुरदारु च ।  
यमानी त्र्यष्टको हिङ्गुपत्रिका कासमर्दकम् ॥ ४४ ॥  


पिप्पली पिप्पलीमूलमजमोदाथ बाप्पिका ।  
चित्रकं च पलांशानि तथान्यच्च चतुःपलम् ॥ ४५ ॥  


कशेरुकं नागरं च कुष्ठं दीप्यकमेव च ।  
गुडस्य च शतं दद्याद् घृतप्रस्थं तथैव च ॥ ४६ ॥  


क्षीरद्विप्रस्थसंयुक्तं शनैर्मृद्वग्निना पचेत् ।  
पञ्चजीरक इत्येष सूतिकानां प्रशस्यते ॥ ४७ ॥  


गर्भार्थिनीनां नारीणां बृंहणीये समारुते ।  
विंशतिं व्यापदो योनेः कासं श्वासं ज्वरं क्षयम् ॥ ४८ ॥  


हलीमकं पाण्डुरोगं दौर्गन्ध्यं बहुमूत्रताम् ।  
हन्ति पीनोन्नतकुचाः पद्मपत्रायतेक्षणाः ।  
उपयोगात्स्त्रियो नित्यमलक्ष्मीमलवर्जिताः ॥ ४९ ॥  


११वनकार्पासिकेक्षूणां मूलं सौवीरकेण वा ।  
विदारीकन्दं सुरया पिबेद्वा स्तन्यवर्धनम् ॥ ५० ॥  


दुग्धेन शालितण्डुलचूर्णपानं विवर्धयेत् ।  
स्तन्यं सप्ताहतः क्षीरसेविन्यास्तु न संशयः ॥ ५१ ॥  


हरिद्रादिं वचादिं वा पिबेत्स्तन्यविशुद्धये ।  
तत्र वातात्मके स्तन्ये दशमूलीजलं पिबेत् ॥ ५२ ॥  


पित्तदुष्टेऽमृताभीरुपटोलं निम्बचन्दनम् ।  
धात्री कुमारश्च पिबेत्क्वाथयित्वा सशारिवम् ॥ ५३ ॥  


कफे वा त्रिफलामुस्ताभूनिम्बं कटुरोहिणीम् ।  
धात्री स्तन्यविशुद्ध्यर्थं मुद्गयूषरसाशिनी ॥ ५४ ॥  


भार्गीवचादारुपाठाः पिबेत्सातिविषाः शृताः ॥ ५५ ॥  


कुक्कुरामञ्जुकामूलं चर्वितमास्ये विधारितं जयति ।  
सप्ताहात्स्तनकीलं स्तन्यं चैकान्ततः कुरुते ॥ ५६ ॥  


१२शोथं स्तनोत्थितमवेक्ष्य भिषग्विदध्या-  
द्यद्विद्रधावभिहितं त्विह भेषजं तु ।  
आमे विदह्यति तथैव गते च पाकं  
तस्याः स्तनौ सततमेव च निर्दुहीत ॥ ५७ ॥  


विशालामूललेपस्तु हन्ति पीडां स्तनोत्थिताम् ।  
निशाकनकफलाभ्यां लेपश्चापि स्तनार्तिहा ॥ ५८ ॥  


मूषिकवसया शूकरगजमहिषमांसचूर्णसंयुतया ।  
अभ्यङ्गमर्दनाभ्यां कठिनपीनस्तनौ भवतः ॥ ५९ ॥  


महिषीभवनवनीतं व्याधिबलोग्रा तथैव नागबला ।  
पिष्टा मर्दनयोगात्पीनं कठिनं स्तनं कुरुते ॥ ६० ॥  


१३श्रीपर्णीरसकल्काभ्यां तैलं सिद्धं तिलोद्भवं ।  
तत्तैलं तूनकेनैव स्तनस्योपरि धारयेत् ।  
पतितावुत्थितौ स्त्रीणां भवेयातां पयोधरौ ॥ ६१ ॥  


१४कासीसतुरगगन्धा  
शारिवागजपिप्पलीविपक्वेन ।  
तैलेन यान्ति वृद्धिं  
स्तनकर्णवराङ्गलिङ्गानि ॥ ६२ ॥  


प्रथमर्तौ तण्डुलाम्भो  
नस्यं कुर्यात्स्तनौ स्थिरौ ।  
गोमहिषीघृतसहितं  
तैलं श्यामाकृताञ्जलिवचाभिः ॥ ६३ ॥  


सत्रिकटुनिशाभिः  
सिद्धं नस्यं स्तनोत्थापनं परम् ।  
तनूकरोति मध्यं  
पीतं मथितेन माधवीमूलम् ॥ ६४ ॥  


स्याच्छिथिलापि च गाढा  
सुरगोपाज्याभ्यङ्गसङ्गतो योनिः ।  
शरवहलस्थिरबन्धन-  
रज्ज्वा सन्ताडनाद्धि दयितेन ॥ ६५ ॥  


नश्यत्यबलाद्वेषः पत्यौ सहजः कृतोऽथवा योगैः ।  
दत्त्वैव दुग्धभक्तं विप्रायोत्पाट्य सितबलामूलम् ।  
पुष्ये कन्यापिष्टं दत्तमनिच्छाहरं भक्ष्ये ॥ ६६ ॥  


# अधिकार ६३

१कुष्ठवचाभयाब्राह्मीकमलं क्षौद्रसर्पिषा ।  
वर्णायुःकान्तिजननं लेहं बालस्य दापयेत् ॥ १ ॥  


स्तन्याभावे पयश्छागं गव्यं वा तद्गुणं पिबेत् ।  
तर्काधो गुडिकां तप्तां निर्वाष्य कटुतैलके ।  
तत्तैलं पानतो हन्ति बालानामुल्बमुद्धतम् ॥ २ ॥  


व्योषशिवोग्रा रजनी कल्कं वा पीतमथ पयसा ।  
उल्बं निःशेषं कुरुते पटुतां वालस्य चात्यन्तम् ॥ ३ ॥  


मृत्पिण्डेनाग्नितप्तेन क्षीरसिक्तेन सोष्मणा ।  
स्वेदयेदुत्थितां नाभिं शोथस्तेन प्रशाम्यति ॥ ४ ॥  


नाभिपाके निशालोध्रप्रियङ्गुमधुकैः शृतम् ।  
तैलमभ्यञ्जने शस्तमेभिर्वाप्यवचूर्णनम् ॥ ५ ॥  


२सोमग्रहणे विधिवत्  
त्केक्रिशिखामूलमुद्धृतं बद्धम् ।  
जघनेऽथ कन्धरायां  
क्षपयत्यहिण्डिकां नियतम् ॥ ६ ॥  


सप्तदलपुष्पं मरिचं पिष्टं गोरोचनासहितम् ।  
पीतं तद्वत्तण्डुलभक्तकृतो दग्धपिष्टकप्राशः ॥ ७ ॥  


जम्बूकनासावायसजिह्वा नाभिर्वराहसम्भूता ।  
कांस्यं रसोऽथ गरलं प्रावृड्भेकस्य वामजङ्घास्थि ॥ ८ ॥  


इत्येकशोथमिलितं विधृतं ग्रीवादिकटिदेशे ।  
अहिण्डिकाप्रशमनमभ्यङ्गो नातिपथ्यविधिः ॥ ९ ॥  


अनामके घुर्घुरिकाबुक्कामरिचरोचना ।  
नवनीतं च सम्मिश्र्य खादेत्तद्रोगनाशनम् ॥ १० ॥  


तैलाक्तशिरस्तालुनिसप्तदलार्कस्नुहीभवं क्षीरम् ।  
दत्त्वा रजनीचूर्णे दत्ते नश्येदनामकोरोगः ॥ ११ ॥  


लेहयेच्च शुना बालं नवनीतेन लेपितम् ।  
स्फुटकपत्रजरसोद्वर्तनं च हि तद्धितम् ॥ १२ ॥  


३तैलस्य भागमेकं ।  
मूत्रस्य द्वौ च शिम्बिदलरसस्य ।  
गव्यं पयश्चतुर्गुण  
मेवं दत्त्वा पचेत्तैलम् ।  
तेनाभ्यङ्गः सततं रोगमनामकाख्यमपहरति ॥ १३ ॥  


अर्कतूलकमाविकरोमाण्यादाय केशराजस्य ।  
स्वरसेनाक्ते वस्त्रे कृत्वा वर्तिं च तैलाक्ताम् ॥ १४ ॥  


तज्जातकज्जलाञ्जितलोचनयुगलोऽप्यलङ्कृतोबालः ।  
कष्टमनामकरोगं क्षपयति भूतादिकं चापि ॥ १५ ॥  


चालनिकातलसंस्थितपोतं सम्प्लाव्य गव्यमूत्रेण ।  
ओकोदशालिकायां रजकक्षारोदकस्नानम् ॥ १६ ॥  


दासक्रयणश्रावणवरा-  
टिकारसेन्द्रपूरिता घृता कण्ठे ।  
नलिनीदले च शयनं  
सुकष्टमनामकाख्यरोगघ्नम् ॥ १७ ॥  


भैषज्यं पूर्वमुद्दिष्टं नराणां यज्ज्वरादिषु ।  
देयन्तदेव बालानां मात्रा तस्य कनीयसी ॥ १८ ॥  


प्रथमे मासि जातस्य शिशोर्भेषजरक्तिका ।  
अवलेह्या तु कर्तव्या मधुक्षीरसिताघृतैः ॥ १९ ॥  


एकैकां वर्धयेत् तावद्यावत्संवत्सरो भवेत् ।  
तदूर्ध्वं मासवृद्धिः स्याद्यावदाषोडशाब्दिकाः ॥ २० ॥  


४हरिद्राद्वययष्ट्याह्वसिंहीशक्रयवैः कृतः ।  
शिशोर्ज्वरातिसारघ्नः कपायस्तस्य दोषजित् ॥ २१ ॥  


५घनकृष्णारुणाशृङ्गीचूर्णं क्षौद्रेण संयुतम् ।  
शिशोर्ज्वरातिसारघ्नं कासश्वासवमीहरम् ॥ २२ ॥  


६धातकीबिल्वधन्याकलोध्रेन्द्रयववालकैः ।  
लेहः क्षौद्रेण वालानां ज्वरातीसारवान्तिजित् ॥ २३ ॥  


रजनीदारुशरलश्रेयसी बृहतीद्वयम् ।  
पृश्निपर्णी शताह्वा च लीढं माक्षिकसर्पिषा ॥ २४ ॥  


ग्रहणीदीपनं हन्ति मारुतार्तिं सकामलाम् ।  
ज्वरातीसारपाण्डुघ्नं बालानां सर्वशोथनुत् ॥ २५ ॥  


मिशी कृष्णाञ्जनं लाजा शृङ्गीमरिचमाक्षिकैः ।  
लेहः शिशोर्विधातव्यश्छर्दिकासज्वरापहः ॥ २६ ॥  


७शृङ्गीं समुस्तातिविषां विचूर्ण्य  
लेहं विदध्यान्मधुना शिशूनाम् ।  
कासज्वरच्छर्दिभिरर्दितानां  
समाक्षिकां चातिविषां तथैकाम् ॥ २७ ॥  


पीतं पीतं वमेद्यस्तु स्तन्यं तन्मधुसर्पिषा ।  
द्विवार्ताकीफलरसं पञ्चकोलं च लेहयेत् ॥ २८ ॥  


आम्रास्थिलाजसिन्धूत्थैर्लेहः क्षौद्रेण छर्दिनुत् ॥ २९ ॥  


पिप्पलीमरिचानां तु चूर्णं समधुशर्करम् ।  
रसेन मातुलुङ्गस्य हिक्काच्छर्दिनिवारणम् ॥ ३० ॥  


पेटीपाठामूलाज्जम्ब्वः  
सहकारवल्कलतः कल्कः ।  
इत्येकशश्च पिण्डो  
विधृतो हृन्नाभिमध्यताल्वादि ।  
छर्द्यतिसारजं वेगं  
प्रबलं धत्ते तदेव नियमेन ॥ ३१ ॥  


८बिल्वं च पुष्पाणि च धातकीनां  
जलं सलोध्रं गजपिप्पली च ।  
क्वाथावलेहौ मधुना विमिश्रौ  
बालेषु योज्यावतिसारितेषु ॥ ३२ ॥  


समङ्गाधातकीलोध्रशारिवाभिः शृतं जलम् ।  
दुर्धरेऽपि शिशोर्देयमतीसारे समाक्षिकम् ॥ ३३ ॥  


नागरातिविषामुस्तवालकेन्द्रयवैः शृतम् ।  
कुमारं पाययेत्प्रातः सर्वातीसारनाशनम् ॥ ३४ ॥  


समङ्गा धातकी पद्मं वयस्या कच्छुरा तथा ।  
पिष्टैरेतैर्यवागूः स्यात्सर्वातीसारनाशिनी ॥ ३५ ॥  


बिल्वमूलकषायेण लाजाश्चैव सशर्कराः ।  
आलोड्य पाययेद्बालं छर्द्यतीसारनाशनम् ॥ ३६ ॥  


कल्कः प्रियङ्गुकोलास्थिमध्यमुस्तरसाञ्जनैः ।  
क्षौद्रलीढः कुमांरस्य छर्दितृष्णातिसारनुत् ॥ ३७ ॥  


९मोचरसः समङ्गा च धातकी पद्मकेशरम् ।  
पिष्टैरेतैर्यवागूः स्याद्रक्तातीसारनाशिनी ॥ ३८ ॥  


लेहस्तैलसिताक्षौद्रतिलयष्ट्याह्वकल्कितः ।  
बालस्य रुन्ध्यान्नियतं रक्तस्रावं प्रवाहिकाम् ॥ ३९ ॥  


लाजासयष्टीमधुकं शर्कराक्षौद्रमेव च ।  
तण्डुलोदकसंसिक्तं क्षिप्रं हन्ति प्रवाहिकाम् ॥ ४० ॥  


अङ्कोटमूलमथवा  
तण्डुलसलिलेन वटजमूलं वा ।  
पीतं हन्त्यतिसारं  
ग्रहणीरोगं सुदुर्वारम् ॥ ४१ ॥  


सितजीरसर्जचूर्णं  
बिल्वदलोत्थाम्बुमिश्रितं पीतम् ।  
हन्त्यामरक्तशूलं  
गुडसहितः श्वेतसर्जो वा ॥ ४२ ॥  


मरिचमहौपधकुटजं  
द्विगुणीकृतमुत्तरोत्तरं क्रमशः ।  
गुडतक्रयुक्तमेतद्  
ग्रहणीरोगं निहन्त्याशु ॥ ४३ ॥  


बिल्वशक्राम्बमोचाब्दसिद्धमाजं पयः शिशोः ।  
समां सरक्तां ग्रहणीं पीतं हन्यात्त्रिरात्रतः ॥ ४४ ॥  


तद्वदजाक्षीरसमो जम्बूत्वगुद्भवो रसः ।  
गुदपाके तु बालानां पित्तघ्नीं कारयेत्क्रियाम् ॥ ४५ ॥  


रसाञ्जनं विशेषेण पानालेपनयोर्हितम् ॥ ४६ ॥  


१०कणोपणसिताक्षोद्रसूक्ष्मैलासैन्धवैः कृतः ।  
मूत्रग्रहे प्रयोक्तव्यः शिशूनां लेह उत्तमः ॥ ४७ ॥  


घृतेन सिन्धुविश्वैलाद्धिङ्गुभार्गीरजो लिहन् ।  
आनाहं वातिकं शूलं जयेत्तोयेन वा शिशुः ॥ ४८ ॥  


हरीतकी वचा कुष्टं कल्कं माक्षिकसंयुतम् ।  
पीत्वा कुमारः स्तन्येन मुच्यते तालुपातनात् ॥ ४९ ॥  


मुखपाके तु वालानां साम्रसारमयोरजः ।  
गैरिकं क्षौद्रसंयुक्तं भेषजं सरसाञ्जनम् ॥ ५० ॥  


अश्वत्थत्वग्दलक्षौद्रैर्मुखपाके प्रलेपनम् ।  
दार्वीयष्ट्याभयाजातीपत्रक्षौद्रैस्तथापरम् ॥ ५१ ॥  


सह जम्बीररसेन स्नुग्दलरसघर्षणं सद्यः ।  
कृतमुपहन्ति हि पाकं मुखजं बालस्य चाश्वेव ॥ ५२ ॥  


लावतित्तिरपल्लूररजः पुष्परसान्वितम् ।  
द्रुतं करोति बालानां पद्मकेशरवन्मुखम् ॥ ५३ ॥  


११दन्तोद्भवोत्थरोगेषु न बालमतियन्त्रयेत् ।  
स्वयमप्युपशाम्यन्ति जातदन्तस्य ते गदाः ॥ ५४ ॥  


सदन्तो यस्तु वा ये तु दन्ताः प्रोथस्य चोत्तराः ।  
कुर्युस्तस्य कुतः शान्तिं बालस्यापि द्विजातयः ।  
दद्यात्सदक्षिणं बालं नैनमेनं प्रपूजयेत् ॥ ५५ ॥  


पञ्चमुलीकषायेण सघृतेन पयः शृतम् ।  
सशृङ्गवेरं सगुडं शृतं हिक्कार्दितः पिबेत् ॥ ५६ ॥  


सुवर्णगैरिकस्यापि चूर्णानि मधुना सह ।  
लीढ्वा सुखमवाप्नोति क्षिप्रं हिक्कार्दितः शिशुः ॥ ५७ ॥  


चित्रकं शृङ्गवेरं च तथा दन्ती गवाक्ष्यपि ।  
चूर्णं कृत्वा तु सर्वेषां सुखोष्णेनाम्बुना पिबेत् ।  
श्वासं कासमथो हिक्कां कुमाराणां प्रणाशयेत् ॥ ५८ ॥  


द्राक्षायासाभयाकृष्णाचूर्णं सक्षौद्रसर्पिषा ।  
लीढं श्वासं निहन्त्याशु कासं च तमकं तथा ॥ ५९ ॥  


पुष्करातिविषाशृङ्गीमागधीधन्वयासकैः ॥  
तच्चूर्णं मधुना लीढं शिशूनां पञ्चकासनुत् ॥ ६० ॥  


दाडिमस्य च बीजानि जीरकं नागकेशरम् ।  
चूर्णितं शर्कराक्षौद्रलीढं तृष्णाविनाशनम् ॥ ६१ ॥  


१२मायूरपक्षभस्म  
व्युषितजलं तेन भावितं पेयम् ।  
तृष्णाघ्नं वटकाष्टक-  
भस्मजलं वक्त्रशोषजिद्धृतं वक्त्रे ॥ ६२ ॥  


पिष्टैश्छागेन पयसा दार्वीमुस्तकगैरिकैः ।  
बहिरालेपनं शस्तं शिशोर्नेत्रामयापहम् ॥ ६३ ॥  


मनःशिला शङ्खनाभिः पिप्पल्योऽथ रसाञ्जनम् ।  
वर्तिः क्षौद्रेण संयुक्ता बाले सर्वाक्षिरोगनुत् ॥ ६४ ॥  


मातुः स्तन्यकटुस्नेहकाञ्जिकैर्भावितो जयेत् ।  
स्वेदाद्दीपशिखोत्तप्तो नेत्रामयमलक्तकः ॥ ६५ ॥  


शुण्ठीभृङ्गनिशाकल्कः पुटपाकः ससैन्धवः ।  
कुकूलकेऽक्षिरोगेषु भद्रमाश्च्योतनं हितम् ॥ ६६ ॥  


क्रिमिघ्नालशिलादार्वीलाक्षाकाञ्चनगैरिकैः ।  
चूर्णाञ्जनं कुकूले स्याच्छिशूनां पोथकीषु च ॥ ६७ ॥  


सुदर्शनामूलचूर्णादञ्जनं स्यात्कुकूलके ॥ ६८ ॥  


गृहधूमनिशाकुष्टवाजिकेन्द्रयवैः शिशोः ।  
लेपस्तक्रेण हन्त्याशु सिध्मपामाविचर्चिकाः ॥ ६९ ॥  


१३पादकल्केऽश्वगन्धायाः क्षीरे दशगुणे पचेत् ।  
घृतं पेयं कुमाराणां पुष्टिकृद्वलवर्धनम् ॥ ७० ॥  


१४चाङ्गेरीस्वरसे सर्पिश्छागक्षीरसमे पचेत् ।  
कपित्थव्योषसिन्धूत्थसमङ्गोत्पलबालकैः ॥ ७१ ॥  


सबिल्वधातकीमोचैः सिद्धं सर्वातिसारनुत् ।  
ग्रहणीं दुस्तरां हन्ति बालानां तु विशेषतः ॥ ७२ ॥  


१५शङ्खपुष्पी वचा ब्राह्मी कुष्ठं त्रिफलया सह ।  
द्राक्षा सशर्करा शुण्ठी जीवन्ती जीरकं बला ॥ ७३ ॥  


शठी दुरालभा बिल्वं दाडिमं सुरसः स्थिरा ।  
मुस्तं पुष्करमूलं च सूक्ष्मैला गजपिप्पली ॥ ७४ ॥  


एषां कर्षसमैर्भागैर्घृतप्रस्थं विपाचयेत् ।  
कषाये कण्टकार्याश्च क्षीरे तस्मिंश्चतुर्गुणे ॥ ७५ ॥  


एतत्कुमारकल्याणघृतरत्नं सुखप्रदम् ।  
बलवर्णकरं धन्यं पुष्ट्यग्निबलवर्धनम् ॥ ७६ ॥  


छायासर्वग्रहालक्ष्मीक्रिमिदन्तगदापहम् ।  
सर्वबालामयहरं दन्तोद्भेदं विशेषतः ॥ ७७ ॥  


१६वचा कुष्ठं तथा ब्राह्मी सिद्धार्थकमथापि च ।  
शारिवा सैन्धवं चैव पिप्पलीघृतमष्टमम् ॥ ७८ ॥  


मेध्यं घृतमिदं सिद्धं पातव्यं च दिने दिने ।  
दृढस्मृतिः क्षिप्रमेधाः कुमारो बुद्धिमान्भवेत् ॥ ७९ ॥  


न पिशाचा न रक्षांसि न भूता न च मातरः ।  
प्रभवन्ति कुमाराणां पिवतामष्टमङ्गलम् ॥ ८० ॥  


१७लाक्षारससमं सिद्धं तैलं मस्तु चतुर्गुणम् ।  
रास्नाचन्दनकुष्टाब्दवाजिगन्धानिशायुगैः ॥ ८१ ॥  


शताह्वादारुयष्ट्याह्वमूर्वातिक्ताहरेणुभिः ।  
बालानां ज्वररक्षोघ्नमभ्यङ्गाद्बलवर्णकृत् ॥ ८२ ॥  


१८सहामुण्डितिकोदीच्यक्वाथस्नानं ग्रहापहम् ।  
सप्तच्छदनिशाकुष्टचन्दनैश्चानुलेपनम् ॥ ८३ ॥  


सर्पत्वग्लशुनं मूर्वासर्षपारिष्टपल्लवाः ।  
बैडालविडजालोममेषशृङ्गीवचामधु ॥ ८४ ॥  


धूपः शिशोर्ज्वरघ्नोऽयमशेषग्रहनाशनः ।  
बलिशान्तीष्टकर्माणि कार्याणि ग्रहशान्तये ॥ ८५ ॥  


मन्त्रश्चायं प्रयोक्तव्यस्तत्रादौ सर्वकामिकः ॥ ८६ ॥  


१९“ओंं नमो भगवते गरुडाय त्र्यम्बकाय स-  
द्यस्तवस्तुतः स्वाहा । ओंं कं पं टं शं वैनते-  
याय नमः । ओंं ह्रीं ह्रूं क्षः” । बालदेहप्रमाणेन  
पुष्पमालां तु सर्वतः । प्रगृह्य मच्छिकाभक्तबलि-  
र्देयस्तु शान्तिकः । “ओङ्कारी स्वर्णपक्षी वालकं  
रक्ष रक्ष स्वाहा” । गरुडबलिः । ओंं नारायणाय  
नमः ॥ ८७ ॥  


२०प्रथमे दिवसे मासे वर्षे वा गृह्णाति न-  
न्दना नाम मातृका । तया गृहीतमात्रेण प्रथमं  
भवति ज्वरः । अशुभं शब्दं मुञ्चति आत्कारं  
च करोति स्तन्यं न गृह्णाति । बलिं तस्य प्रव-  
क्ष्यामि येन सम्पद्यते शुभम् । नद्युभयतटमृ-  
त्तिकां गृहीत्वा पुत्तलिकां कृत्वा शुक्लौदनं शु-  
क्लपुष्पं शुक्लसप्तध्वजाः सप्तप्रदीपाः सप्तस्व-  
स्तिकाः सप्तवटकाः सप्तशष्कुलिकाः जम्बुलिकाः  
सप्तमुष्टिकाः गन्धं पुष्पं ताम्बूलं मत्स्यं मांसं  
सुरामग्रभक्तं च पूर्वस्यां दिशि चतुष्पथे मध्याह्ने  
बलिर्देयः । ततोऽश्वत्थपत्रं कुम्भे प्रक्षिष्य शा-  
न्त्युदकेन स्नापयेत् । रसोनसिद्धार्थकमेषशृ-  
ङ्गनिम्बपत्रशिवनिर्माल्यैर्बालकं धूपयेत् । “ओंं  
नमो नारायणाय अमुकस्य व्याधिं हन हन  
मुञ्च मुञ्च ह्रीं फट् स्वाहा” एवं दिनत्रयं  
बलिं दत्त्वा चतुर्थदिवसे ब्राह्मणं भोजयेत्ततः  
सम्पद्यते शुभम् ॥ ८८ ॥  


२१द्वितीये दिवसे मासे वर्षे वा गृह्णाति  
सुनन्दा नाम मातृका । तया गृहीतमात्रेण प्र-  
थमं भवति ज्वरः । चक्षुरुन्मीलयति गात्रमुद्वे-  
जयति न शेते क्रन्दति स्तन्यं न गृह्णाति आ-  
त्कारश्च भवति । बलिं तस्य प्रवक्ष्यामि येन  
सम्पद्यते शुभम् । तण्डुलं हस्तपृष्ठैकं दधिगुड-  
घृतं च मिश्रितं शरावैकं गन्धताम्बूलं पीतपुष्पं  
पीतसप्तध्वजाः सप्तप्रदीपाः दशस्वस्तिकाः म-  
त्स्यमांससुरातिलचूर्णानि । पश्चिमस्यां दिशि  
चतुष्पथे बलिर्देयः । दिनानि त्रीणि सन्ध्यायां  
ततः शान्त्युदकेन स्नापयेत् । शिवनिर्माल्यसि-  
द्धार्थमार्जारलोम उशीरबालघृतैर्धूपं दद्यात् ।  
“ओंं नमो नारायणाय अमुकस्य व्याधिं हन  
दन मुञ्च मुञ्च ह्रीं फट् स्वाहा” । चतुर्थ-  
दिवसे ब्राह्मणं भोजयेत् ततः सम्पद्यते  
शुभम् ॥ ८९ ॥  


२२तृतीये दिवसे मासे वर्षे वा गृह्णाति पू-  
तना नाम मातृका । तया गृहीतमात्रेण प्रथमं  
भवति ज्वरः । गात्रमुद्वेजयति स्तन्यं न गृह्णाति  
मुष्टिं बध्नाति क्रन्दति ऊर्ध्वं निरीक्षते । बलिं तस्य  
प्रवक्ष्यामि येन सम्पद्यते शुभम् । नद्युभयतटमृ-  
त्तिकां गृहीत्वा पुत्तलिकां कृत्वा गन्धपुष्पताम्बू-  
लरक्तचन्दनं रक्तपुष्पं रक्तसप्तध्वजाः सप्तप्रदीपाः  
सप्तस्वस्तिकाः पक्षिमांससुरा अग्रभक्तं च द-  
क्षिणस्यां दिशि अपराह्णे चतुष्पथे बलिर्दातव्यः ।  
शिवनिर्माल्यगुग्गुलुसर्षपनिम्बपत्रमेषशृङ्गैर्दिन-  
त्रयं धूपयेत् । “ओंं नमो नारायणाय बालस्य  
व्याधिं हन हन मुञ्च मुञ्च ह्रासय ह्रासय  
स्वाहा” चतुर्थदिवसे ब्राह्मणं भोजयेत्ततः स-  
म्पद्यते शुभम् ॥ ९० ॥  


२३चतुर्थदिवसे मासे वर्षे वा गृह्णाति मुख-  
मुण्डिका नाम मातृका । तया गृहीतमात्रेण प्र-  
थमं भवति ज्वरः । ग्रीवां नामयति अक्षिणी  
उन्मीलयति स्तन्यं न गृह्णाति रोदिति स्वपिति  
मुष्टिं बध्नाति । बलिं तस्य प्रवक्ष्यामि येन सम्पद्यते  
शुभम् । नद्युभयतटमृत्तिकां गृहीत्वा पुत्तलिकां  
कृत्वा उत्पलपुष्पं गन्धताम्बूलं दश ध्वजाः च-  
त्वारः प्रदोषाः त्रयोदश स्वस्तिकाः मत्स्यमांस-  
सुरा अग्रभक्तं च उत्तरस्यां दिशि अपराह्णे चतु-  
ष्पथे बलिं दद्यात् । आद्यमासिको धूपः “ओंं  
नमो नारायणाय हन हन मुञ्च मुञ्च स्वाहा”  
चतुर्थदिवसे ब्राह्मणं भोजयेत्ततः सम्पद्यते  
शुभम् ॥ ९१ ॥  


२४पञ्चमे दिवसे मामे वर्षे वा गृह्णाति क-  
टपूतना नाम मातृका तया गृहीतमात्रेण प्रथमं  
भवति ज्वरः । गात्रमुद्वेजयति स्तन्यं न गृह्णाति  
मुष्टिं च बन्धाति बलिं तस्य प्रवक्ष्यामि येन स-  
म्पद्यते शुभम् । कुम्भकारचक्रस्य मृत्तिकां गृ-  
हीत्वा पुत्तलिकां निर्माय गन्धताम्बूलं शुक्लौदनं  
शुक्लपुष्पं पञ्चध्वजाः पञ्चप्रदीपाः पञ्चवटकाः  
ऐशान्यां दिशि वलिर्दातव्यः । शान्त्युदकेन  
स्नापयेच्छिवनिर्माल्यसर्पनिर्मोकगुग्गुलुनिम्बप-  
त्रबालकघृतैर्धूपं दद्यात् । “ओंं नमो नारायणाय  
अमुकस्य व्याधिं चूर्णय चूर्णय हन हन स्वाहा ।”  
चतुर्थे दिवसे ब्राह्मणं भोजयेत्ततः सम्पद्यते  
शुभम् ॥ ९२ ॥  


२५षष्ठे दिवसे मासे वर्षे वा गृह्णाति शकु-  
निका नाम मातृका । तया गृहीतमात्रेण प्रथमं  
भवति ज्वरः । गात्रभेदं च दर्शयति दिवारात्रा-  
वुत्थानं भवति ऊर्ध्वं निरीक्षते । बलिं तस्य प्र-  
वक्ष्यामि येन सम्पद्यते शुभम् । पिष्टकेन पुत्त-  
लिकां कृत्वा शुक्लपुष्पं रक्तपुष्पं पीतपुष्पं गन्ध-  
ताम्बूलं दश प्रदीपाः दशध्वजाः दशस्वस्तिकाः  
दशमुष्टिकाः दशवटकाः क्षीरजम्बूडिका मत्स्यमां-  
ससुरा आग्नेय्यां दिशि निष्क्रान्ते मध्याह्ने बलिं  
दापयेत् । शान्त्युदकेन स्नापयेत् । शिवनिर्मा-  
ल्यरसोनगुग्गुलुसर्पनिर्मोकनिम्बपत्रघृतैर्धूपं द-  
द्यात् । “ओंन्नमो नारायणाय चूर्णय चूर्णय  
हन हन स्वाहा” चतुर्थदिवसे ब्राह्मणं भोजये-  
त्ततः सम्पद्यते शुभम् ॥ ९३ ॥  


२६सप्तमे दिवसे मासे वर्षे वा यदा गृह्णाति  
शुष्करेवती नाम मातृका । तया गृहीतमात्रेण  
प्रथमं भवति ज्वरः । गात्रमुद्वेजयति मुष्टिं ब-  
ध्नाति रोदिति । बलिं तस्य प्रवक्ष्यामि येन स-  
म्पद्यते शुभम् । रक्तपुष्पं शुक्लपुष्पं गन्धताम्बूलं  
रक्तौदनं कृशरास्त्रयोदश स्वस्तिकाः मत्स्यमांस-  
सुरास्त्रयोदशध्वजाः पञ्च प्रदीपाः पश्चिमदिग्भागे  
ग्रामनिष्काशे अपराह्णे वृक्षमाश्रित्य बलिं द-  
द्यात् । शान्त्युदकेन स्नानं गुग्गुलुमेषशृङ्गीसर्ष-  
पोशीरबालकघृतैर्धूपयेत् । “ओंं नमो नारायणाय  
दीप्ततेजसे हन हन मुञ्च मुञ्च स्वाहा” चतुर्थ-  
दिवसे व्राणह्मं भोजयेत्ततः सम्पद्यते शुभम् ॥ ९४ ॥  


२७अष्टमे दिवसे मासे वार्षे वा यदि गृ-  
ह्णाति अर्यका नाम मातृका । तया गृहीतमा-  
त्रेण प्रथमं भवति ज्वरः । गृध्रगन्धः पूतिगन्ध-  
श्च जायते आहारं च न गृह्णाति उद्वेजयति गा-  
त्राणि । बलिं तस्य प्रवक्ष्यामि येन सम्पद्यते  
शुभम् । रक्तपीतध्वजाः चन्दनं पुष्पं शष्कुल्यः  
पर्पटिकाः मत्स्यमांससुराजम्बुडिकाः प्रत्यूषे ब-  
लिर्देयः प्रान्तरे । मन्त्रः “ओंन्नमो नारायणाय  
चतुर्दिड्मोक्षणाय व्याधिं हन हन मुञ्च मुञ्च  
ओंं ह्रीं फट् स्वाहा” चतुर्थदिवसे ब्राह्मणं भोज-  
येत्ततः सम्पद्यते शुभम् ॥ ९५ ॥  


२८नवमे दिवसे मासे वर्षे वा गृह्णाति  
भूसूतिका नाम मातृका । तया गृहीतमात्रेण  
प्रथमं भवति ज्वरः । नित्यं छर्दिर्भवति गात्रभेदं  
दर्शयति मुष्टिं बध्नाति । बलिं तस्य प्रवक्ष्यामि  
येन सम्पद्यते शुभम् । नद्युभयतटमृत्तिकां गृ-  
हीत्वा पुत्तलिकां निर्माय शुक्लवस्त्रेण वेष्टयेच्छु-  
क्लपुष्पं गन्धताम्बूलं शुक्लत्रयोदशध्वजाः त्रयो-  
दशदीपाः त्रयोदशस्वस्तिकाः त्रयोदशपुत्तलिकाः  
त्रयोदशमत्स्यपुत्तलिकाः मत्स्यमांससुराः उत्तर-  
दिग्भागे ग्रामनिष्काशे बलिं दद्यात् । शान्त्यु-  
दकेन स्नानं गुग्गुलुनिम्बपत्रगोशृङ्गश्वेतसर्षप-  
घृतैर्धूपं दद्यात् । मन्त्रः “ओंन्नमो नाराय-  
णाय चतुर्भुजाय हन हन मुञ्च मुञ्च स्वाहा ।”  
चतुर्थदिवसे ब्राह्मणं भोजयेत्ततः सम्पद्यते  
शुभम् ॥ ९६ ॥  


२९दशमे दिवसे मासे वर्षे वा गृह्णाति नि-  
रृता नाम मातृका । तया गृहीतमात्रेण प्रथमं  
भवति ज्वरः । गात्रमुद्वेजयति आत्कारं करोति  
रोदिति मूत्रं पुरीषं च भवति । बलिं तस्य प्र-  
वक्ष्यामि येन सम्पद्यते शुभम् । पारावारमृ-  
त्तिकां गृहीत्वा पुत्तलिकां निर्माय गन्धताम्बूलं  
रक्तपुष्पं रक्तचन्दनं पञ्चवर्णध्वजाः पञ्चप्रदीपाः  
पञ्चस्वस्तिकाः पञ्चपुत्तलिकाः मत्स्यमांससुराः  
वायव्यां दिशि बलिं दद्यात् । काकविष्ठागोमां-  
सगोशृङ्गरसोनमार्जारलोमनिम्बपत्रघृतैर्धूपयेत् ।  
“ओंन्नमो नारायणाय चूर्णितहस्ताय मुञ्च मुञ्च  
स्वाहा” चतुर्थदिवसे ब्राह्मणं भोजयेत्ततः  
सुस्थो भवति बालकः ॥ ९७ ॥  


३०एकादशे दिवसे मासे वर्षे वा यदि गृ-  
ह्णाति पिलिपिच्छिका नाम मातृका । तया  
गृहीतमात्रेण प्रथमं भवति ज्वरः । आहारं न  
गृह्णाति ऊर्ध्वदृष्टिर्भवति गात्रभङ्गो भवति ।  
बलिं तस्य प्रवक्ष्यामि येन सम्पद्यते शुभम् ।  
पिष्टकेन पुत्तलिकां कृत्वा रक्तचन्दनरक्तं च  
तस्या मुखं दुग्धेन सिञ्चेत् । पीतपुष्पं गन्धता-  
म्बूलं सप्तपीतध्वजाः सप्तप्रदीपाः अष्टौ वटकाः  
अष्टौ शष्कुलिकाः अष्टौ पूरिकाः मत्स्यमांससु-  
राः पूर्वस्यां दिशि बलिर्दातव्यः । शान्त्युदकेन  
स्नानं शिवनिर्माल्यगुग्गुलुगोशृङ्गसर्पनिर्मोकघृतै-  
र्धूपयेत् । “ओंन्नमो नारायणाय मुञ्च मुञ्च  
स्वाहा” चतुर्थदिवसे ब्राह्मणं भोजयेत्ततः  
सुस्थो भवति बालकः ॥ ९८ ॥  


३१द्वादशे दिवसे मासे वर्षे वा यदि गृह्णाति  
कामुका नाम मातृका । तया गृहीतमात्रेण प्र-  
थमं भवति ज्वरः । विहस्य वादयति करेण  
तर्जयति गृह्णाति क्रामति निःश्वसिति मुहुर्मुहु-  
राहारं न करोति । बलिं तस्य प्रवक्ष्यामि येन  
सम्पद्यते शुभम् । क्षीरेण पुत्तलिकां कृत्वा गन्धं  
ताम्बूलं शुक्लपुष्पं शुक्लसप्तध्वजाः सप्तप्रदीपाः  
सप्तपूपिकाः करस्थेन दधिभक्तेन सर्वकर्मबलिं  
दद्याच्छान्त्युदकेन स्नापयेत् । शिवनिर्माल्यगु-  
ग्गुलुसर्षपघृतैर्धूपयेत् । “ओंं नमो नारायणाय  
मुञ्च मुञ्च हन हन स्वाहा” चतुर्थदिवसे  
ब्राह्मणं भोजयेत्ततः सुस्थो भवति बालकः ॥ ९९ ॥  


# अधिकार ६४

१अरिष्टान्वधनं मन्त्रं प्रयोगश्च विषापहः ।  
दंशनं दंशकस्याहेः फलस्य मृदुनोऽपि वा ॥ १ ॥  


मूलं तण्डुलवारिणा पिबति यः  
प्रत्यङ्गिरासम्भवं  
निष्पिष्टं शुचि भद्रयोगदिवसे  
तस्याहिभीतिः कुतः ।  
दर्पादेव फणी यदा दशति तं  
मोहान्वितो मूलपं  
स्थाने तत्र स एव याति नियतं  
वक्त्रं यमस्याचिरात् ॥ २ ॥  


मसूरं निम्बपत्राभ्यां खादेन्मेषगते रवौ ।  
अब्दमेकं न भीतिः स्याद्विषात्तस्य न संशयः ॥ ३ ॥  


धवलपुनर्नवजटया तण्डुलजलपीतया च पुष्यर्क्षे ।  
अपहरति विषधरविषोपद्रवमावत्सरं पुंसाम् ॥ ४ ॥  


गृहधूमो हरिद्रे द्वे समूलं तण्डुलीयकम् ।  
अपि वासकिनादष्टः पिबेद्दधि घृताप्लुतम् ।  
कूलिकामूलनस्येन कालदष्टोऽपि जीवति ॥ ५ ॥  


श्लेष्मणः कर्णगूथस्य वामानामिकया कृतः ।  
लेपो हन्याद्विपं घोरं नृमूत्रासेचनं तथा ॥ ६ ॥  


शिरीषपुष्पस्वरसे भावितं श्वेतसर्षपम् ।  
सप्ताहं सर्पदष्टानां नस्यपानाञ्जने हितम् ॥ ७ ॥  


द्विपलं नतकुष्टाभ्यां घृतक्षौद्रं चतुःपलम् ।  
अपि तक्षकदष्टानां पानमेतत्सुखप्रदम् ॥ ८ ॥  


वन्ध्यकर्कोटजं मूलं छागमूत्रेण भावितम् ।  
नस्यं काञ्जिकसंयुक्तं विषोपहतचेतसः ॥ ९ ॥  


२त्रिवृद्विशालामधुकं हरिद्रे  
मञ्जिष्ठवर्गो लवणं च सर्वम् ।  
कटुत्रिकं चैव विचूर्णितानि  
शृङ्गे निदध्यान्मधुना युतानि ॥ १० ॥  


एषोऽगदो हन्त्युपयुज्यमानः  
पानाञ्जनाभ्यञ्जननस्ययोगः ।  
अवार्यवीर्यो विषवेगहन्ता  
महागदो नाम महाप्रभावः ॥ ११ ॥  


पीते विषे स्याद्वमनं च त्वक्स्थे  
प्रदेहसेकादि सुशीतलं च ॥ १२ ॥  


कपित्थमांसं ससिताक्षौद्रं कण्ठगते विषे ।  
लिह्यादामाशयगते ताभ्यां चूर्णपलं नतात् ॥ १३ ॥  


विषे पक्वाशयगते पिप्पलीरजनीद्वयम् ।  
मञ्जिष्ठां च समं पिष्ट्वा गोपित्तेन नरः पिबेत् ॥ १४ ॥  


रजनीसैन्धवक्षौद्रसंयुक्तं घृतमुत्तमम् ।  
पानं मूलविषार्तस्य दिग्धविद्धस्य चेष्यते ॥ १५ ॥  


सितामधुयुतं चूर्णं ताम्रस्य कनकस्य वा ।  
लेहः प्रशमयत्युग्रं सर्वसंयोगजं विषम् ॥ १६ ॥  


अङ्कोटमूलनिःक्वाथं फाणितं सघृतं लिहेत् ।  
तैलाक्तः स्विन्नसर्वाङ्गो गरदोषविषापहः ॥ १७ ॥  


कटभ्यर्जुनशैरीयशेलुक्षीरिद्रुमत्वचः ।  
कषायचूर्णकल्काः स्युः कीटलूताब्रणापहाः ॥ १८ ॥  


अगारधूममञ्जिष्ठारजनीलवणोत्तमैः ।  
लेपो जयत्याखुविषं कर्णिकायाश्च पानतः ॥ १९ ॥  


३यः कासमर्दनपत्रं वदने प्रक्षिप्य कर्णे फूत्कारम् ।  
मनुजो ददाति शीघ्रं जयति विषं वृश्चिकानां सः ॥ २० ॥  


दंशेभ्रमेणविधिना वृश्चिकविषहृत्कुचैरपदगुडिका ।  
पुरधूपपूर्वमर्कच्छदमिव पिष्ट्वा कृतोलेपः ॥ २१ ॥  


जीरकस्य कृतः कल्को घृतसैन्धवसंयुतः ।  
सुखोणो वृश्चिकार्तानां सुलेषो वेदनापहः ॥ २२ ॥  


अमलाघर्षणं दंशे कण्टकं च तदुद्धरेत् ।  
करणे विषजे लेपात्फणिज्जकरसोऽथवा ॥ २३ ॥  


कुङ्कुमकुनटीकर्कटहरितालैः कुसुम्भसम्मिलितैः ।  
कृतगुडिकाभ्रामणतो विदष्टगोधासरटविषजित् ॥ २४ ॥  


अङ्कोटपत्रधूमो मीनविषं झटिति विघटयेच्छृङ्गी ।  
गोधावरटीविषमिवालेपेन कुटजकपालिजटा ॥ २५ ॥  


कनकोदुम्बरफलमिव तण्डुलजलपिष्ठम्पीतमपहरति ।  
कनकदलद्रवघृतगुडदुग्धपलैकं शुनां गरलम् ॥ २६ ॥  


लेप इव भेकगरलं शिरीषबीजैः स्नुहीपयःसिक्तैः  
हरति गरलं त्र्यहमशिताङ्कोटजटाकुष्ठसम्मिलिता ॥ २७ ॥  


मरिचमहौषधबालकनागाह्वैर्मक्षिकाविषे लेपः ।  
लालाविषमपनयतोमूलेमिलितेपटोलनीलिकयोः ॥ २८ ॥  


४सोमवल्कोऽश्वकर्णश्च गोजिह्वा हंसपाद्यपि ।  
रजन्यौ गैरिकं लेपो नखदन्तविषापहः ॥ २९ ॥  


वचा हिङ्गु विडङ्गानि सैन्धवं गजपिप्पली ।  
पाठाप्रतिविषा व्योषं काश्यपेन विनिर्मितम् ॥ ३० ॥  


दशाङ्गमगदं पीत्वा सर्वकीटविषं जयेत् ।  
कीटदष्टक्रियाः सर्वाः समानाः स्युर्जलौकसाम् ॥ ३१ ॥  


पृक्काप्लवस्थौणेय-  
काक्षी शैलेयरोचनातगरम् ।  
ध्यामकं कुङ्कुमं मांसी  
सुरसाग्रैलालकुष्ठघ्नम् ॥ ३२ ॥  


बृहतीशिरीषपुष्प-  
श्रीवेष्टकपद्मचारटिविशालाः ।  
सुरदारुपद्मकेशर-  
शारवकमनःशिलाकौन्त्यः ॥ ३३ ॥  


जात्यर्कपुष्पसर्षप-  
रजनीद्वयहिङ्गुपिप्पलीद्राक्षाः ।  
जलमुद्गपर्णीमधुक-  
मदनकमथसिन्धुवाराश्च ॥ ३४ ॥  


सम्पाकलोध्रमयूरकगन्धफलीलाङ्गलीविडङ्गाः ।  
पुष्ये समुद्धृत्य समं पिष्टा गुडिका विधेया स्युः  
सर्वविषघ्नो जयकृ-  
द्विषमृतसञ्जीवनो ज्वरनिहन्ता ॥ ३५ ॥  


पेयविलेपनधारण-  
धूमग्रहणैर्गृहस्थश्च ॥ ३६ ॥  


भूतविषजन्त्वलक्ष्मी  
कार्मणमन्त्राग्न्यशन्यरीन्हन्यात् ।  
दुःस्वप्नस्त्रीदोषा-  
नकालमरणाम्बुचौरभयम् ॥ ३७ ॥  


धनधान्यकार्यसिद्धि-  
श्रीपुष्टिवर्णायुर्वर्धनो धन्यः ।  
मृतसञ्जीवन एव  
प्रागमृताद्ब्रह्मणाभिहितः ॥ ३८ ॥  


# अधिकार ६५

१यज्जराव्याधिविध्वंसि भेषजं तद्रसायनम् ।  
पूर्वे वयसि मध्ये वा शुद्धदेहः समाचरेत् ॥ १ ॥  


नाविशुद्धशरीरस्य युक्तो रसायनो विधिः ।  
नाभाति वाससि म्लिष्टे रङ्गयोग इवार्पितः ॥ २ ॥  


गुडेन मधुना शुण्ठ्या कृष्णया लवणेन वा ।  
द्वे द्वे खादन्सदा पथ्ये जीवेद्वर्षशतं सुखी ॥ ३ ॥  


सिन्धूत्थशर्कराशुण्ठीकणामधुगुडः क्रमात् ।  
वर्षादिष्वभया सेव्या रसायनगुणैषिणा ॥ ४ ॥  


त्रैफलेनायसीं पत्रीं कल्केनालेपयेन्नवाम् ।  
तमहोरात्रिकं लेपं पिबेत्क्षौद्रोदकाप्लुतम् ॥ ५ ॥  


प्रभूतस्नेहमशनं जीर्णे तस्मिन्प्रयोजयेत् ।  
अजरोऽरुकसाभ्यासाज्जीवेच्चापि समाः शतम् ॥ ६ ॥  


२पञ्चाष्टौ सप्तदश वा पिप्पलीः क्षौद्रसर्पिषा ।  
रसायनगुणान्वेषी समामेकां प्रयोजयेत् ॥ ७ ॥  


तिस्रस्तिस्रस्तु पूर्वाह्णे भुक्त्वाग्रे भोजनस्य च ।  
पिप्पल्यः किंशुकक्षारभाविता घृतभर्जिताः ॥ ८ ॥  


प्रयोज्या मधुसम्मिश्रा रसायनगुणैषिणा ।  
जेतुं कासं क्षयं श्वासं शोषं हिक्कां गलामयम् ॥ ९ ॥  


अर्शांसि ग्रहणीदोषं पाण्डुतां विषमज्वरम् ।  
वैस्वर्यं पीनसं शोषं गुल्मं वातवलासकम् ॥ १० ॥  


जरणान्तेऽभयामेकां प्राग्भक्ते द्वे बिभीतके ।  
भुक्त्वा तु मधुसर्पिर्भ्यां चत्वार्यामलकानि च ॥ ११ ॥  


प्रयोजयेत्समामेकां त्रिफलाया रसायनम् ।  
जीवेद्वर्षशतं पूर्णमजरोऽव्याधिरेव च ॥ १२ ॥  


३मण्डूकपर्ण्याः स्वरसः प्रयोज्यः  
क्षीरेण यष्टीमधुकस्य चूर्णम् ।  
रसो गुडूच्यास्तु समूलपूष्प्याः  
कल्कः प्रयोज्यः खलु शङ्खपुष्प्याः ॥ १३ ॥  


आयुःप्रदान्यामयनाशकानि  
बलाग्निवर्णस्वरवर्धनानि ।  
मेध्यानि चैतानि रसायनानि  
मेध्या विशेषेण तु शङ्खपुष्पी ॥ १४ ॥  


पीताश्वगन्धा पयसार्धमासं  
घृतेन तैलेन सुखाम्बुना वा ।  
कृशस्य पुष्टिं वपुषो विधत्ते  
बालस्य शस्यस्य यथाम्बुवृष्टिः ॥ १५ ॥  


धात्रीतिलान्भृङ्गरजोविमिश्रान्  
ये भक्षयेयुर्मनुजाः क्रमेण ।  
ते कृष्णकेशा विमलेन्द्रियाश्च  
निर्व्याधयो वर्षशतं भवेयुः ॥ १६ ॥  


४वृद्धदारकमूलानि श्लक्ष्णचूर्णानि कारयेत् ।  
शतावर्या रसेनैव सप्तरात्राणि भावयेत् ॥ १७ ॥  


अक्षमात्रं तु तचूर्णं सर्पिषा सह भोजयेत् ।  
मासमात्रोपयोगेन मतिमाञ्जायते नरः ॥ १८ ॥  


मेधावी स्मृतिमांश्चैव वलीपलितवर्जितः ।  
हस्तिकर्णरजः खादेत्प्रातरुत्थाय सर्पिषा ॥ १९ ॥  


यथेष्टाहाराचारोऽपि सहस्रायुर्भवेन्नरः ।  
मेधावी बलवान्कामी स्त्रीशतानि व्रजत्यसौ ॥ २० ॥  


मधुना त्वश्ववेगः स्याद्वलिष्ठः स्त्रीसहस्रगः ।  
मन्त्रश्चायं प्रयोक्तव्यो भिषजा चाभिमन्त्रणे ॥ २१ ॥  


“ओं नमो महाविनायकाय अमृतं रक्ष रक्ष मम  
फलसिद्धिं देहि रुद्रवचनेन स्वाहा” ॥ २२ ॥  


५धात्रीचूर्णस्य कर्षं स्वरसपरिगतं  
क्षौद्रसर्पिःसमांशं  
कृष्णामानीसिताष्टप्रसृतयुतमिदं  
स्थापितं भस्मराशौ ।  
वर्षान्ते तत्समश्नन्भवति विपलितो  
रूपवर्णप्रभावै-  
र्निर्व्याधिर्बुद्धिमेधा स्मृतिबलवचन-  
स्थैर्यसत्वैरुपेतः ॥ २३ ॥  


गुडूच्यपामार्गविडङ्गशङ्खिनी-  
वचाभयाकुष्ठशतावरीसमा ।  
घृतेन लीढा प्रकरोति मानवं  
त्रिभिर्दिनैः श्लोकसहस्रधारिणम् ॥ २४ ॥  


६समूलपत्रमादाय ब्रह्मीं प्रक्षाल्य वारिणा ।  
उदूखले क्षोदयित्वा रसं वस्त्रेण गालयेत् ॥ २५ ॥  


रसे चतुर्गुणे तस्मिन्घृतप्रस्थं विपाचयेत् ।  
औषधानि तु पेष्याणि तानीमानि प्रदापयेत् ॥ २६ ॥  


हरिद्रा मालती कुष्टं त्रिवृता सहरीतकी ।  
एतेषां पलिकान्भागाञ्शेषाणि कार्षिकाणि तु ॥ २७ ॥  


पिप्पल्योऽथ विडङ्गानि सैन्धवं शर्करा वचा ।  
सर्वमेतत्समालोड्य शनैर्मृद्वग्निना पचेत् ॥ २८ ॥  


एतत्प्राशितमात्रेण वाग्विशुद्धिश्च जायते ।  
सप्तरात्रप्रयोगेण किन्नरैः सह गीयते ॥ २९ ॥  


अर्धमासप्रयोगेण सोमराजीवपुर्भवेत् ।  
मासमात्रप्रयोगेण श्रुतमात्रन्तु धारयेत् ॥ ३० ॥  


हन्त्यष्टादश कुष्ठानि अर्शांसि विविधानि च ।  
पञ्च गुल्मान् प्रमेहांश्च कासं पञ्चविधं जयेत् ॥ ३१ ॥  


वन्ध्यानां चैव नारीणां नराणां चाल्परेतसाम् ।  
घृतं सारस्वतं नाम बलवर्णाग्निवर्धनम् ॥ ३२ ॥  


७कासश्वासातिसारज्वरपिडककटी-  
कुष्ठकोठप्रकारान्  
मूत्राघातोदरार्शःश्वयथुगलशिरः  
कर्णशूलाक्षिरोगान् ।  
ये चान्ये वातपित्तक्षतजकफकृता  
व्याधयः सन्ति जन्तो-  
स्तांस्तानभ्यासयोगादपनयति पयः  
पीतमन्ते निशायाः ॥ ३३ ॥  


व्यङ्गवलीपलितघ्नं पीनसवैस्वर्यकासशोथघ्नम् ।  
रजनीक्षयेऽम्बुनस्यं रसायनं दृष्टिजनन च ॥ ३४ ॥  


८नागार्जुनो मुनीन्द्रः  
शशास यल्लोहशास्त्रमतिगहनम् ।  
तस्यार्थस्य स्मृतये  
वयमेतद्विशदाक्षरैर्ब्रूमः ॥ ३५ ॥  


मेने मुनिः स्वतन्त्रे  
भूयः पाकं न पलपञ्चकादर्वाक् ।  
सुबहुप्रयोगदोषा-  
दूर्ध्वं न पलत्रयोदशकात् ॥ ३६ ॥  


तत्रायसि पाचनीये  
पञ्चपलादौ त्रयोदशपलकान्ते ।  
लौहाद्द्विगुणा त्रिफला  
ग्राह्या षड्भिः पलैरधिका ॥ ३७ ॥  


मारणपुटनस्थाली-  
पाकाः स्त्रिफलैकभागसम्पाद्यः ।  
त्रिफलाया भागद्वितयं  
ग्रहणीयं लौहपाकार्थम् ॥ ३८ ॥  


सर्वत्रायस्तुटनाद्यर्थैकांशे शरावसङ्ख्यातम् ।  
प्रतिपलमेव त्रिगुणं पाथः क्वाथार्थमादेयम् ॥ ३९ ॥  


सप्तपलादौ भागे पञ्चदशान्तेऽम्भमां शरावैश्च ।  
द्व्याद्यैकादशकान्तैरधिकं तद्वारि कर्तव्यम् ॥ ४० ॥  


तत्राष्टमो विभागः शेषः क्वाथस्य यत्नतः स्थाप्यः ।  
तेन हि मारणपुटनस्थालीपाका भविष्यन्ति ॥ ४१ ॥  


९पाकार्थे तु त्रिफला  
भागद्वितये शरावसङ्ख्यातम् ।  
प्रतिपलमम्बुसमं स्या-  
दधिकं द्वाभ्यां शरावाभ्याम् ॥ ४२ ॥  


तत्र चतुर्थो भागः  
शेषो निपुणेन यत्नतो ग्राह्यः ।  
अयसः पाकार्थत्वा-  
त्स च सर्वस्मात्प्रधानतमः ॥ ४३ ॥  


पाकार्थमश्मसारे पञ्चपलादौ त्रयोदशपलान्ते ।  
दुग्धशरावद्वितयं पादैरेकादिकैरधिकम् ॥ ४४ ॥  


पञ्चपलादिकमात्रा तदभावे तदनुसारतो ग्राह्यम् ।  
चतुरादिकमेकान्तं शक्तावधिकं त्रयोदशकात् ॥ ४५ ॥  


त्रिफलात्रिकटुकचित्रक-  
कान्तक्रामकविडङ्गचूर्णानि ।  
अन्यान्यपि देयानि  
पलाशवृक्षस्य च बीजानि ॥ ४६ ॥  


जातीफलजातीकोषैलाकक्कोलकलवङ्गानाम् ।  
सितकृष्णजीरकयोरपि चूर्णान्ययसः समानि स्युः  
त्रिफलात्रिकटुविडङ्गा नियता अन्ये यथाप्रकृति ॥ ४७ ॥  


कालायसदोषहृतेर्जातीफलादेर्लवङ्गान्तस्य ।  
क्षेपः प्राप्त्यनुरूपः सर्वस्योनस्य चैकाद्यैः ॥ ४८ ॥  


कान्तक्रामकमेकं निःशेषं दोषमपहरत्ययसः ।  
द्विगुणत्रिगुणचतुर्गुणमाज्यं ग्राह्यं यथाप्रकृति ॥ ४९ ॥  


यदि भेषजभूयस्त्वं स्तोकत्वं वापि चूर्णानाम् ।  
अयसा साम्यं सङ्ख्या भूयोऽल्पत्वेन भूयोऽल्पा ॥ ५० ॥  


एवं धात्वनुसारात्तत्तत्कथितौषधस्य बाधेन ।  
सर्वत्रैव विधेयस्तत्तदकथितस्यौषधस्योहः ॥ ५१ ॥  


१०कान्तादिलौहमारण-  
विधानसर्वस्वमुच्यते तावत् ।  
यस्य कृते तल्लौहं  
पक्तव्यं तस्य शुभे दिवसे ॥ ५२ ॥  


समृदङ्गारकवालित  
नतभूभागे शिवं समभ्यर्च्य ।  
वैदिकविधिना वह्निं  
निधाय हुत्वाहुतीस्तत्र ॥ ५३ ॥  


धर्मात्सिध्यति सर्वं  
श्रेयस्तद्धर्मसिद्धये किमपि ।  
शक्त्यनुरूपं दद्या-  
द्द्विजाय सन्तोषिणे गुणिने ॥ ५४ ॥  


सन्तोष्य कर्मकारं  
प्रसादपूगादिदानसम्मानैः ।  
आदौ तदश्मसारं  
निर्मलमेकान्ततः कुर्यात् ॥ ५५ ॥  


तदनु कुठारच्छिन्न-  
त्रिफलागिरिकर्णिकास्थिसंहारैः ।  
करिकर्णच्छदमूलक-  
शतावरीकेशराजाख्यैः ॥ ५६ ॥  


शालिं च मूलककशी-  
मूलप्रावृज्जभृङ्गराजैश्च ।  
लिप्त्वा दग्धव्यं तद्  
दुष्टक्रियलोहकारेण ॥ ५७ ॥  


चिरजलभावितनिर्मल-  
शालाङ्गारेण परित आच्छाद्य ।  
कुशलाध्मापितभस्त्रा  
नवरतमुक्तेन पवनेन ॥ ५८ ॥  


वह्नेर्बाह्यज्वाला  
बोद्धव्या जातु नैव कुञ्चिकया ।  
मृल्लवणसलिलभाजा  
किन्तु स्वच्छाम्बु सम्प्लुतया ॥ ५९ ॥  


द्रव्यान्तरसंयोगा-  
त्स्वां शक्तिं भेषजानि मुञ्चन्ति ।  
मलधूलीमत्सर्वं  
सर्वत्र विवर्जयेत्तस्मात् ॥ ६० ॥  


सन्दंशेन गृहीत्वान्तः-  
प्रज्वालिताग्निमध्यपमुनीय ।  
गलति यथायथमग्रे  
तथैव मृदु वर्धयेन्निपुणः ॥ ६१ ॥  


तलनिहितोर्ध्वमुखा-  
ङ्कुशलग्नं त्रिफलाजले ।  
विनिक्षिप्य निर्वापये-  
च्छेषं त्रिफलाम्बु रक्षेच्च ॥ ६२ ॥  


यल्लौहं न मृतं त-  
त्पुनरपि पक्तव्यमुक्तमार्गेण ।  
यन्न मृतं तथापि  
तत्त्यक्तव्यमलौहमेव ततः ॥ ६३ ॥  


तदनु घनलौहपात्रे  
कालायसो मुद्गरेण सञ्चूर्ण्य ।  
दत्त्वा बहुशः सलिलं  
प्रक्षाल्याङ्गारमुद्धृत्य ॥ ६४ ॥  


तदयः केवलमग्नौ  
शुष्कीकृत्याथवातपे पश्चात् ।  
लौहशिलायां पिंष्या-  
दसितेऽश्मनि वा तदप्राप्तौ ॥ ६५ ॥  


११अथ कृत्वायोभाण्डे  
दत्त्वा त्रिफलाम्बुशेषमन्यद्वा ।  
प्रथमं स्थालीपाकं  
दद्याद्द्रवक्षयात्तदनु ॥ ६६ ॥  


गजकर्णपत्रमूल-  
शतावरीभृङ्गकेशराजरसैः ।  
प्राग्वत्स्थालीपाकं  
कुर्यात्प्रत्येकमेकैकं वा ॥ ६७ ॥  


१२हस्तप्रमाणवदनं  
श्वभ्रं हस्तैकखातसममध्यम् ।  
कृत्वा कटाहसदृशं  
तत्र करीषं तुषं च काष्ठं च ॥ ६८ ॥  


अन्तर्घनतरमध्यं  
शुषिरं परिपूर्य दहनमायोज्य ।  
पश्चादयसश्चूर्णं  
श्लक्ष्णं पङ्कोपमं कुर्यात् ॥ ६९ ॥  


त्रिफलाम्बु भृङ्गकेशर-  
शतावरीकन्दमाणसहजरसैः ।  
भल्लातककरिकर्ण-  
च्छदमूलपुनर्नवास्वरसैः ॥ ७० ॥  


क्षिप्त्वाथ लोहपात्रे  
मार्दे वा लौहमार्दपात्राभ्याम् ।  
तुल्याभ्यां पृष्ठेना  
च्छाद्यान्तेरन्ध्रमालिप्य ॥ ७१ ॥  


तत्पुटपात्रम् तत्र  
श्वभ्रज्वलने निधाय भूयोपिः ।  
काष्ठकरीषतुषैस्त-  
त्सञ्च्छाद्याहर्निशं दहेत्प्राज्ञः ॥ ७२ ॥  


एवं नवभिर्भेषज-  
राजैस्तु पचेत्सदैवपुटपाकम् ।  
प्रत्येकमेकमेभि-  
र्मिलितैर्वा त्रिचतुरान्वारान् ॥ ७३ ॥  


प्रतिपुटनं तत्पिंष्यात्  
स्थालीपाकं विधाय तथैव ।  
तादृशदिनं पिंष्यात्  
द्विगलद्रजसा तु युज्यते यत्र ॥ ७४ ॥  


तदयश्चूर्णं पिष्टं  
घृष्टं घनसूक्ष्मवाससि श्लक्ष्णम् ।  
यदि रजसा सदृशं स्यात्  
केतक्यास्तर्हि तद्भद्रम् ॥ ७५ ॥  


पुटने स्थालीपाके  
धिकृतपुरुषे स्वभावरुगधिगमात् ।  
कथितमपि हेयमौषध-  
मुचितमुपादेयमन्यदपि ॥ ७६ ॥  


१३अभ्यस्तकर्मविधिभि-  
र्वालकुशाग्रीयबुद्धिभिर्लक्ष्यम् ।  
लोहस्य पाकमधुना  
नागार्जुनशिष्टमधिदध्नः ॥ ७७ ॥  


लोहारकूटताम्रज-  
कटाहे दृढमृण्मये प्रणम्य शिवम् ।  
तदयः पचेदचपलः  
काष्ठेन्धनेन वह्निना मृदुना ॥ ७८ ॥  


निक्षिप्य त्रिफलाजल-  
मुदितं यत्तद्घृतं च दुग्धं च ।  
सञ्चाल्य लौहमय्या  
दर्व्या लग्नं समुत्पाट्य ॥ ७९ ॥  


मृदुमध्यखरभावैः  
पाकस्त्रिविधोऽत्र वक्ष्यते पुंसाम् ।  
पित्तसमीरणश्लेष्म-  
प्रकृतीनां मध्यमस्य समः ॥ ८० ॥  


अभ्यक्तदर्विलोहं  
सुखदुःखस्खलनयोगिमृदुमध्यम् ।  
उज्झिन्तदर्विखरं परि-  
भाषन्ते केचिदाचार्याः ॥ ८१ ॥  


अन्ये विहीनदार्वी-  
प्रलेपमाखूत्कराकृतिं ब्रुवते ।  
मृदुमध्यमर्धचूर्णं  
सिकतापुञ्जोपमं तु खरम् ॥ ८२ ॥  


त्रिविधोऽपि पाक ईदृक्  
सर्वेषां गुणकृदेव न तु विफलः ।  
प्रकृतिविषये च सूक्ष्मो  
गुणदोषौ जनयतीत्यल्पम् ॥ ८३ ॥  


विज्ञाय पाकमेवं  
द्रागवतार्य क्षितौ क्षणान्कियतः ।  
विश्राम्य तत्र लोहे  
त्रिफलादेः प्रक्षिपेच्चूर्णम् ॥ ८४ ॥  


यदि कर्पूरप्राप्ति-  
र्भवति ततो विगलिते तदुष्णत्वे ।  
चूर्णीकृतमनुरूपं  
क्षिपेन्न वा न यदि तल्लाभः ॥ ८५ ॥  


पक्वं तदश्मसारं  
सुचिरघृतस्थित्यभाविरुक्षत्वे ।  
गोदोहनादिभाण्डे  
लौहभाण्डाभावे सति स्थाप्यम् ॥ ८६ ॥  


यदि तु परिप्लुतिहेतो-  
र्घृतमीक्षेताधिकं ततोऽन्यस्मिन् ।  
भाण्डे निधाय रक्षे-  
द्भाव्युपयोगो ह्यनेन महान् ॥ ८७ ॥  


अयसि विरुक्षीभूते  
स्नेहस्त्रिफलाघृतेन सम्पाद्यः ।  
एतत्ततो गुणोत्तर-  
मित्यमुना स्नेहनीयं तत् ॥ ८८ ॥  


अत्यन्तकफप्रकृते-  
र्भक्षणमयसोऽमुनैव शंसन्ति ।  
केवलमपीदमशितं  
जनयत्ययसो गुणान्कियतः ॥ ८९ ॥  


१४अथवा वक्तव्यविधिः  
संस्कृतकृष्णाभ्रकचूर्णमादाय ।  
लौहचतुर्थांशसम-  
द्वित्रिचतुःपञ्चगुणभागम् ॥ ९० ॥  


प्रक्षिप्यायः प्राग्वत्  
पचेदुभाभ्यां भवेदयो यावत् ।  
तावन्मानानुस्मृतेः  
स्यात्रिफलादिद्रव्यपरिमाणम् ॥ ९१ ॥  


इदमाप्यायिकमिदमति-  
पित्तनुदिदमेव कान्तिबलजननम् ।  
स्तभ्नाति तृट्क्षुधौ तत्  
परममधिकमात्रया युक्तम् ॥ ९२ ॥  


१५कृष्णाभ्रकमेकवपु-  
र्वज्राख्यं चैकपत्रकं कृत्वा ।  
काष्ठमयोदूखलके  
चूर्णं मुसलेन कुर्वीत ॥ ९३ ॥  


भूयो दृषदि च पिष्टं  
वासः सूक्ष्मावकाशतलगलितम् ।  
मण्डूकपर्णिकायाः  
प्रचुररसे स्थापयेत्त्रिदिनम् ॥ ९४ ॥  


उद्धृत्य तद्रसादथ  
पिंष्याद्धैमन्तधान्यभक्तस्य ।  
अक्षोदात्यन्ताम्ल-  
स्वच्छजलेन प्रयत्नेन ॥ ९५ ॥  


मण्डूकपर्णिकायाः  
पूर्वं स्वरसेनालोडनं कुर्यात् ।  
स्थालीपाकं पुटनं  
चाद्यैरपि भृङ्गराजाद्यैः ॥ ९६ ॥  


ताडादिपत्रमध्ये  
कृत्वा पिण्डं निधाय भस्त्राग्नौ ।  
तावद्दहेन्न याव-  
ल्लीनोऽनिर्दृश्यते सुचिरम् ॥ ९७ ॥  


निर्वापयेच्च दुग्धे  
दुग्धं प्रक्षाल्य वारिणा तदनु ।  
पिष्ट्वा घृष्ट्वा वस्त्रे  
चूर्णं निश्चन्द्रिकं कुर्यात् ॥ ९८ ॥  


१६नानाविधरुक्शान्त्यै  
पुष्ट्यै कान्त्यै शिवं समभ्यर्च्य ।  
सुविशुद्धेऽहनि पुण्ये  
तदमृतमादाय लौहाख्यम् ॥ ९९ ॥  


दशकृष्णलपरिमाणं  
शक्तिवयोभेदमाकलय्य पुनः ।  
इदमधिकं तदधिकतर-  
मियदेव न मातृमोदकवत् ॥ १०० ॥  


सममसृणामलपात्रे  
लौहे लौहेन मर्दयेद्दृढं भूयः ।  
दत्वा मध्वनुरूपं  
तदनु घृतं योजयेदधिकम् ॥ १०१ ॥  


बन्धं गृह्णाति यथा  
मध्वपृथक्त्वेन पङ्कमविशिंषेत् ।  
इदमिह दुष्टोपकरण-  
मेतद् दृष्टं तु मन्त्रेण ॥ १०२ ॥  


स्वाहान्तेन विमर्दो  
भवति फडन्तेन लोहवलरक्षा ।  
सनमस्कारेण वलि-  
र्भक्षणमयसो हूमन्तेन ॥ १०३ ॥  


“ओं अमृतोद्भवाय स्वाहा ।  
ओं अमृते ह्रीम् फट्  
ओं नमश्चण्डवज्रपाणये ।  
महायक्षसेनाधिपतये  
सुरगुरुविद्यामहाबलाय स्वाहा ।  
ओं अमृते ह्रीम् ॥ १०४ ॥”  


१७जग्ध्वा तदमृतसारं  
नीरं वा क्षीरमेवानु पिबेत् ।  
कान्तक्रामकममलं  
सञ्चार्य रसं पिबेन्न तु तत् ॥ १०५ ॥  


आचम्य च ताम्बूलं  
लाभे घनसारसहितमुपयोज्यम् ।  
नात्युपविष्टो नाप्यति-  
भाषी नातिस्थितस्तिष्ठेत् ॥ १०६ ॥  


अत्यन्तवातशीता-  
तपयानस्नानवेगरोधादीन् ।  
जह्याच्च दिवानिद्रा  
सहितं चाकालभुक्तं च ॥ १०७ ॥  


वातकृतः पित्तकृतः  
सर्वान् कट्वम्लतिक्तककषायान् ।  
तत्क्षणविनाशहेतून्  
मैथुनकोपश्रमान्दूरे ॥ १०८ ॥  


अशितं तदयः पश्चा-  
त्पततु न वा पाटवं छद्म प्रथताम् ।  
अर्तिर्भवति न वान्त्रं  
कूजति भोक्तव्यमव्याजम् ॥ १०९ ॥  


१८प्रथमं पीत्वा दुग्धं  
शाल्यन्नं विशदसिद्धमक्लिन्नम् ।  
घृतसम्प्लुतमश्नीयात्  
मांसैर्वैहङ्गमैः प्रायः ॥ ११० ॥  


उत्तममूषरभूचर-  
विष्किरमांसं तथाजमैणादिम् ।  
अन्यदपि जलचराणां  
पृथुरोमापेक्षया ज्यायः ॥ १११ ॥  


मांसालाभे मत्स्या  
अदोषलाः स्थूलसद्गुणा ग्राह्याः ।  
मद्गुररोहितशकुला  
दग्धाः पललान्मनागूनाः ॥ ११२ ॥  


शृङ्गाटकफलकशेरु-  
कदलीफलतालनारिकेलादि ।  
अन्यदपि यच्च वृष्यं  
मधुरं पनसादिकं ज्यायः ॥ ११३ ॥  


केबुकताडकरीरान्  
वार्ताकुपटोलफलदलसमठान् ।  
मुद्गमसूरेक्षुरसान्  
शंसन्ति निरामिषेष्वेतान् ॥ ११४ ॥  


शाकं प्रहेयमखिलं  
स्तोकं रुचये तु वास्तुकं दद्यात् ।  
विहितनिषिद्धादन्य-  
न्मध्यमकोटिस्थितं विद्यात् ॥ ११५ ॥  


तप्तदुग्धानुपानं  
प्रायः सारयति बद्धकोष्ठस्य ।  
अनुपीतमम्बु यद्वा  
कोमलफलनारिकेरस्य ॥ ११६ ॥  


१९यस्य न तथा सरति  
स यवक्षारं जलं पिबेत्कोष्णम् ।  
कोष्णं त्रिफलाक्वाथस-  
नाथं क्षारं ततोऽप्यधिकम् ॥ ११७ ॥  


त्रीणि दिनानि समं स्या-  
दह्नि चतुर्थे तु वर्धयेत् क्रमशः ।  
यावच्चाष्टममासं  
न वर्धयेत् पुनरितोऽप्यधिकम् ॥ ११८ ॥  


आदौ रक्तिद्वितयं  
द्वितीयवृद्धौ तु रक्तिकात्रितयम् ।  
रक्तिपञ्चकपञ्चक-  
मतऊर्ध्वं वर्धयेन्नियतम् ॥ ११९ ॥  


वात्सरिककल्पपक्षे  
दिनानिं यावन्ति वर्धितं प्रथमम् ।  


तावन्ति वर्षशेषे  
प्रतिलोमं ह्रासयेत्तदयः ॥ १२० ॥  


तेष्वष्टमासकेषु प्रातर्माषत्रयंसमश्नीयात् ।  
सायं च तावदह्नो मध्ये मासद्वयं शेषम् ॥ १२१ ॥  


एवं तदमृतमश्नन्  
कान्तिं लभते चिरस्थिरं देहम् ।  
सप्ताहत्रयमात्रात्-  
सर्वरुजो हन्ति किं बहुना ॥ १२२ ॥  


आर्याभिरिह नवत्या  
सप्तविधीनां यथावदाख्यातम् ।  
अमतिविपर्ययसंशय-  
शून्यमनुष्ठानमुपनीतम् ॥ १२३ ॥  


मुनिरचितशास्त्रपारं  
गत्वा सारं ततः समुद्धृत्य ।  
निबबन्ध वान्धवाना-  
मुपकृतये कोऽपि षट्कर्मा ॥ १२४ ॥  


२०यत्र तत्रोद्भवं लौहं निःशेषं मारितं यदि ।  
त्रिफलाव्योषसंयुक्तं भक्षयेद्वलिनाशनम् ॥ १२५ ॥  


सामान्याद्द्विगुणं चौड्रं कलिङ्गोऽष्टगुणस्ततः ।  
तस्माच्छतगुणं भद्रं भद्राद्वज्रं सहस्रधा ॥ १२६ ॥  


वज्रात्षष्टिगुणः पाण्डिर्निरविर्दशभिर्गुणैः ।  
ततः कोटिसहस्रं वा अयस्कान्तं महागुणम् ॥ १२७ ॥  


रसतस्ताम्रं द्विगुणं  
ताम्रात्कृष्णाभ्रकं द्विगुणम् ।  
पृथगेवैषां शुद्धि-  
स्ताम्रशुद्धिस्ततो द्विविधा ॥ १२८ ॥  


२१पत्रीकृतस्य गन्धक-  
योगाद्वा मारणं तथा लवणैः ।  
आक्ते ध्मापितताम्रे  
निर्गुण्डीकल्ककाञ्जिकनिमग्ने ॥ १२९ ॥  


यत्पतति गैरिकाभं तत्पिष्टं चार्धगन्धकं तदनु ।  
पुटपाकेन विशुद्धं शुद्धं स्यादभ्रकन्तु पुनः ॥ १३० ॥  


हिलमोचिमूलपिण्डे  
क्षिप्तं तदनु मार्दसम्पुटे लिप्ते ।  
तीक्ष्णं दग्धं पिष्ट-  
मम्लाम्भसा साधुचन्द्रिकारहितम् ॥ १३१ ॥  


रेचितताम्रेण रसः  
स्वल्पशिलायां घृष्य पिण्डिका कार्या ।  
उत्स्वेद्य गृहसलिलेन  
निर्गुण्डीकल्केऽसकृच्छुद्धौ ॥ १३२ ॥  


एतत्सिद्धं त्रितयं  
चूर्णितताम्रार्द्धिकैः पृथग्युक्तम् ।  
पिप्पलिविडङ्गमरिचैः  
श्लक्ष्णं द्वित्रिमासिकं भक्ष्यम् ॥ १३३ ॥  


शूलाम्लपित्तश्वयथु-  
ग्रहणीयक्ष्मादिकुक्षिरोगेषु ।  
रसायनं महदेत-  
त्परिहारो नियमतो नात्र ॥ १३४ ॥  


२२तनु पत्रीकृतं ताम्रं नैपालं गन्धकं समम् ।  
दत्त्वा चोर्ध्वमधो मध्ये स्थालिकामध्यसंस्थितम् ॥ १३५ ॥  


कृत्वा स्वल्पविधानेन स्थालीमध्ये पिधाय च ।  
शर्कराभक्तलेपेन लिप्त्वा सन्धिं तदूर्ध्वतः ॥ १३६ ॥  


वालुकापूरितस्थाल्यां पिहितायां पुनस्तथा ।  
सुलिप्तायां च यामैकमधोज्वालां प्रदापयेत् ॥ १३७ ॥  


तत आकृष्टताम्रस्य मृतस्य त्विह योजना ।  
अथ कर्षं गन्धकस्य वह्निस्थलोहपात्रगम् ॥ १३८ ॥  


शिलापुत्रेण सम्मर्द्य द्रुतं घृष्टं पुनः पुनः ।  
कृत्वा देयं मृतं ताम्रं कर्षमानं ततः पुनः ॥ १३९ ॥  


रसोऽम्लमथितः शुद्धस्तावन्मात्रः प्रदीयते ।  
ततस्तथैवं सम्मर्द्य पुनराज्यं प्रदापयेत् ॥ १४० ॥  


अष्टबिन्दुकमात्रं च मर्दयेन्मूर्च्छितं तथा ।  
सर्वं स्यात्तस्य आकृष्य शिलापुत्रादिकं दृढम् ॥ १४१ ॥  


संहृत्यालम्बुषरसप्रसृतेन विलोडितम् ।  
पुनस्तथैव वह्निस्थलौहपात्रे विमर्दयेत् ॥ १४२ ॥  


यावद्द्रवक्षयं पश्चादाकृष्य सम्प्रपेषितम् ।  
अलम्बुषरसेनैव गुडकं सम्प्रकल्पयेत् ॥ १४३ ॥  


तत्पिण्डं वस्त्रविस्तीर्णं पिण्डे त्रिकटुजे पुनः ।  
वसनान्तरिते दत्त्वा पोट्टलीं कारयेद्बुधः ॥ १४४ ॥  


ततस्तां पोट्टलीमाज्यमग्नां कृत्वा विधारिताम् ।  
सूत्रेण दण्डसंलग्नां पाचयेत्कुशलो भिषक् ॥ १४५ ॥  


यदा निष्फेनता चाज्ये पुटिता च दृढा भवेत् ।  
२३तदा पक्वं तमाकृष्य पञ्चगुञ्जातुलाघृतम् ॥ १४६ ॥  


त्रिकटुत्रिफलाचूर्णं तुल्यं प्रातः प्रयोजयेत् ।  
तक्रं स्यादनुपानं तु अम्लपित्तोच्छ्रये पुनः ॥ १४७ ॥  


त्रिफलैव समादेया कोष्णं वारि पिबेदनु ।  
सप्तमे दिवसे रक्तिवृद्धिस्ताम्रात्तु मासकम् ॥ १४८ ॥  


यावत्प्रयोगश्च तथैवापकर्षः पुनर्भवेत् ।  
योगोऽयं ग्रहणीयक्ष्मपित्तशूलाम्लपित्तहा ॥ १४९ ॥  


रसायनं चैतदिष्टं गुदकीलादिनाशनम् ।  
न चात्र परिहारोऽस्ति विहाराहारकर्मणि ॥ १५० ॥  


२४हेमाद्याः सूर्यसन्तप्ताः स्रवन्ति गिरिधातवः  
जत्वाभं मृदुमृत्स्नाच्छं यन्मलं तच्छिलाजतु ॥ १५१ ॥  


अनम्लं चाकषायं च कटुपाकि शिलाजतु ।  
नात्युष्णशीतं धातुभ्यश्चतुर्भ्यस्तस्य सम्भवः ॥ १५२ ॥  


हेम्नोऽथ रजतात्ताम्राद्वरं कृष्णायसादपि ।  
मधुरं च सतिक्तं च जवापुष्पनिभं च यत् ॥ १५३ ॥  


विपाके कटु तिक्तं च तत्सुवर्णस्य निःस्रवम् ।  
राजतं कटुकं श्वेतं स्वादु शीतं विपच्यते ॥ १५४ ॥  


ताम्राद्वर्हिणकण्ठाभं तीक्ष्णोष्णं पच्यते कटु ।  
यत्तु गुग्गुलुसङ्काशं तिक्तकं लवणान्वितम् ॥ १५५ ॥  


विपाके कटु शीतं च सर्वश्रेष्ठं तदायसम् ।  
गोमूत्रगन्धः सर्वेपां सर्वकर्मसु यौगिकः ॥ १५६ ॥  


रसायनप्रयोगेषु पश्चिमं तु विशिष्यते ।  
२५यथाक्रमं वातपित्ते श्लेष्मपित्ते कफे त्रिषु ॥ १५७ ॥  


विशेषेण प्रशस्यन्ते मला हेमादिधातुजाः ।  
लौहकिट्टायते वह्नौ विधूमं दह्यतेऽम्भसि ॥ १५८ ॥  


तृणात्यग्रे कृतं सर्वमधो गलति तन्तुवत् ।  
मलिनं यद्भवेत्तच्च क्षालयेत्केवलाम्भसा ॥ १५९ ॥  


लौहपात्रेषु विधिना ऊर्ध्वभूतं च संहरेत् ।  
वातपित्तकफघ्नैस्तु निर्यूहैस्तत्सुभावितम् ॥ १६० ॥  


वीर्योत्कर्षं परं याति सर्वैरेकैकशोऽपि वा ।  
प्रक्षिप्योद्धृतमावानं पुनस्तत्प्रक्षिपेद्रसे ॥ १६१ ॥  


कोष्णे सप्ताहमेतेन विधिना तस्य भावना ।  
तुल्यं गिरिजेन जले  
चतुर्गुणे भावनौषधं क्वाथ्यम् ॥ १६२ ॥  


ततः क्वाथे पादांशे  
पूतोष्णे प्रक्षिपेद्गिरिजम् ।  
तत्समरसतां यातं  
संशुष्कं प्रक्षिपेद्रसे भूयः ॥ १६३ ॥  


२६पूर्वोक्तेन विधानेन लौहैश्चूर्णीकृतैः सह ।  
तत्पीतं पयसा दद्याद्दीर्घमायुः सुखान्वितम् ॥ १६४ ॥  


जराव्याधिप्रशमनं देहदार्ढ्यकरं परम् ।  
मेधास्मृतिकरं धन्यं क्षीराशी तत्प्रयोजयेत् ॥ १६५ ॥  


प्रयोगः सप्त सप्ताहास्त्रयश्चैकश्च सप्तकः ।  
निर्दिष्टस्त्रिविधस्तस्य पुरो मध्यो वरस्तथा ॥ १६६ ॥  


मात्रा पलं त्वर्धपलं स्यात्कर्षं तु कनीयसी ।  
शिलाजतुप्रयोगेषु विदाहीनि गुरूणि च ।  
षर्जयेत्सर्वकालं च कुलत्थान्परिवर्जयेत् ॥ १६७ ॥  


पयांसि शुक्तानि रसाः सयूषा-  
स्तोयं समूत्रं विविधाः कषायाः ।  
आलोडनार्थे गिरिजस्य शस्ता-  
स्ते ते प्रयोज्याः प्रसमीक्ष्य कार्यम् ॥ १६८ ॥  


२७चरकोक्तशिलाजतुनो  
विधानं सोपस्करं ह्येतत् ।  
काले तु रवितापाढ्ये  
कृष्णायसजं शिलाजतु प्रवरम् ॥ १६९ ॥  


त्रिफलारससंयुक्तं  
त्र्यहश्च शुष्कं पुनः शुष्कम् ।  
दशमूलस्य गुडूच्या  
रसे बलायास्तथा पटोलस्य ॥ १७० ॥  


मधुकरसैर्गोमूत्रे  
त्र्यहं त्र्यहं भावयेत्क्रमशः ।  
एकाहं क्षीरेण तु  
तच्च पुनर्भावयेच्छुष्कम् ।  
सप्ताहं भाव्यं स्या-  
त्क्वाथेनैषां यथालाभम् ॥ १७१ ॥  


काकोल्यौ द्वे मेदे  
विदारियुग्मं शतावरी द्राक्षा ।  
ऋद्धियुगर्षभवीरा  
मुण्डितिकाजीरकेंऽशुमत्यौ च ॥ १७२ ॥  


रास्नापुष्करचित्रक-  
दन्तीभकणाकलिङ्गचव्याब्दाः ।  
कटुकाशृङ्गीपाठा  
एतानि पलांशिकानि कार्याणि ॥ १७३ ॥  


अद्रोणे साधितानां  
रसेन पादांशिकेन भाव्यानि ।  
गिरिजस्यैवं भावित-  
शुद्धस्य पलानि दश षट् च ॥ १७४ ॥  


द्विपलं च विश्वधात्री  
मागधिकायाश्च मरिचानाम् ।  
चूर्णं पलं विदार्या-  
स्तालीसपलानि चत्वारि ॥ १७५ ॥  


पोडश सितापलानि  
चत्वारि घृतस्य माक्षिकस्याष्टौ ।  
तिलतैलस्य द्विपलं  
चूर्णार्धपलानि पञ्चानाम् ॥ १७६ ॥  


त्वक्क्षीरीपत्रत्वक्  
नागैलानां च मिश्रयित्वा तु ।  
गिरिजस्य षोडशपलै-  
र्गुडिकाः कार्यास्ततोऽऽक्षसमाः ॥ १७७ ॥  


ताःशुष्कानवकुम्भे जातीपुष्पाधिवासिते स्थाप्याः  
तासामेका काले भक्ष्या पेयापि वा सततम् ॥ १७८ ॥  


२८क्षीररसदाडिमरसाः  
सुरासवं मधु च शिशिरतोयानि ।  
आलोडनानि तासा-  
मनुपाने वा प्रशस्यन्ते ॥ १७९ ॥  


जीर्णे लध्वन्नपयो जाङ्गलिनिर्यूहयूषभोजी स्यात् ।  
सप्ताहं यावदतः परं भवेत्सोपि सामान्यः ॥ १८० ॥  


भुक्त्वापि भक्षितेयं  
यदृच्छया नावहेद्भयं किञ्चित् ।  
निरुपद्रवा प्रयुक्ता  
सुकुमारैः कामिभिश्चैव ॥ १८१ ॥  


संवत्सरप्रयुक्ता  
हन्त्येषा वातशोणितं प्रबलम् ।  
बहुवार्षिकमपि गाढं  
यक्ष्माणं चाढ्यवातं च ॥ १८२ ॥  


ज्वरयोनिशुक्रदोषप्लीहार्शःपाण्डुग्रहणीरोगान् ।  
ब्रध्नवमिगुल्मपीनसहिक्काकासारुचिश्वासान् ॥ १८३ ॥  


जठरं श्वित्रं कुष्ठं पाण्ड्यं क्लैब्यं मदं क्षयं शोषम् ।  
उन्मादापस्मारौ वदनाक्षिशिरोगदान्सर्वान् ॥ १८४ ॥  


आनाहमतीसारं  
सासृग्दरं कामलाप्रमेहांश्च ।  
यकृदर्बुदानि विद्रधिं  
भगन्दरं रक्तपित्तं च ॥ १८५ ॥  


अतिकार्श्यमतिस्थौल्यं  
स्वेदमथ श्लीपदं च विनिहन्ति ।  
दंष्ट्राविषं समौलं  
गराणि च बहुप्रकाराणि ॥ १८६ ॥  


मन्त्रौषधियोगादीन्  
विप्रयुतान्भौतिकान्भावान् ।  
पापालक्ष्म्यौ चेयं  
शमयेद्गुडिका शिवा नाम्ना ॥ १८७ ॥  


बल्या वृष्या धन्या कान्तियशःप्रजाकरी चेयम् ।  
दद्यान्नृपवल्लभतां जयं विवादे सुखस्था च ॥ १८८ ॥  


श्रीमान्प्रकृष्टमेधः  
स्मृतिबुद्धिबलान्वितोऽतुलशरीरः ।  
पुष्ट्योजोवर्णेन्द्रिय-  
तेजोबलसम्पदादिसदुपेतः ॥ १८९ ॥  


वलिपलितरोगरहितो  
जीवेच्छरदां शतद्वयं पुरुषः ।  
संवत्सरप्रयोगाद्  
द्वाभ्यां शतानि चत्वारि ॥ १९० ॥  


सर्वामयजित्कथितं  
मुनिगणभक्ष्यं रसायनरहस्यम् ॥ १९१ ॥  


समुद्बभूवामृतमन्थनोत्थः  
स्वेदः शिलाभ्योऽमृतवद्गिरेः प्राक् ।  
यो मन्दरस्यात्मभुवा हिताय  
न्यस्तश्च शैलेषु शिलाजरूपी ॥ १९२ ॥  


शिवागुडिकेति रसायन-  
मुक्तं गिरी शेन गणपतये ।  
शिववदनविनिर्गता यस्मा-  
न्नाम्ना तस्माच्छिवागुडिकेति ॥ १९३ ॥  


२९सुपक्वभल्लातफलानि सम्यक्  
द्विधा विदार्याढकसम्मितानि ।  
विपाच्य तोयेन चतुर्गुणेन  
चतुर्थशेषे व्यपनीय तानि ॥ १९४ ॥  


पुनः पचेत्क्षीरचतुर्गुणेन  
घृतांशयुक्तेन घनं यथा स्यात् ।  
सितोपलाषोडशभिः पलैस्तु  
विमिश्च संस्थाप्य दिनानि सप्त ॥ १९५ ॥  


ततः प्रयोज्याग्निबलेन मात्रां  
जयेद्गुदोत्थानखिलान्विकारान् ।  
कचान्सुनीलान्घनकुञ्चिताग्रान्  
सुपर्णदृष्टिं सुकुमारतां च ॥ १९६ ॥  


जवं हयानां च मतङ्गजं बलं  
स्वरं मयूरस्य हुताशदीप्तिम् ।  
स्त्रीवल्लभत्वं लभते प्रजां च  
नीरोगमब्दद्विशतानि चायुः ॥ १९७ ॥  


न चान्नपाने परिहार्यमस्ति  
न चातपे चाध्वनि मैथुने च ।  
प्रयोगकाले सकलामयानां  
राजा ह्ययं सर्वरसायनानाम् ॥ १९८ ॥  


भल्लातकशुद्धिरिह प्रागिष्टचूर्णगुण्डनात् ।  
घृताच्चतुर्गुणं क्षीरं घृतस्य प्रस्थ इष्यते ॥ १९९ ॥  


# अधिकार ६६

१पिप्पलीलवणोपेतौ बस्ताण्डौ क्षीरसर्पिपा ।  
साधितौ भक्षयेद्यस्तु स गच्छेत्प्रमदाशतम् ॥ १ ॥  


बस्ताण्डसिद्धे पयसि साधितानसकृत्तिलान् ।  
यः खादेत्स नरो गच्छेत्स्त्रीणां शतमपूर्ववत् ॥ २ ॥  


चूर्णं विदार्याः सुकृतं स्वरसेनैव भावितम् ।  
सर्पिःक्षीरयुतं लीढ्वा शतं गच्छेद्वराङ्गनाः ॥ ३ ॥  


एवमामलकं चूर्णं स्वरसेनैव भावितम् ।  
शर्करामधुसर्पिर्भिर्युक्तं लीढ्वा पयः पिबेत् ।  
एतेनाशीतिवर्षोऽपि युवेव परिहृष्यते ॥ ४ ॥  


विदारीकन्दकल्कं तु घृतेन पयसा नरः ।  
उदुम्बरसमं खादन्वृद्धोऽपि तरुणायते ॥ ५ ॥  


स्वयङ्गुप्तागोक्षुरयोर्बीजचूर्णं सशर्करम् ।  
धारोष्णेन नरः पीत्वा पयसा न क्षयं व्रजेत् ॥ ६ ॥  


उच्चटाचूर्णमप्येवं क्षीरेणोत्तममुच्यते ।  
शतावर्युच्चटाचूर्णं पेयमेवं सुखार्थिना ॥ ७ ॥  


कर्षं मधुकचूर्णस्य घृतक्षौद्रसमन्वितम् ।  
पयोऽनुपानं यो लिह्यान्नित्यवेगः स ना भवेत् ॥ ८ ॥  


गोक्षुरकः क्षुरकः शतमूली  
वानरि नागबलातिबला च ।  
चूर्णमिदं पयसा निशि पेयं  
यस्य गृहे प्रमदाशतमस्ति ॥ ९ ॥  


२घृतभृष्टो दुग्धमापपायसो वृष्य उत्तमः ।  
दध्नः सारं शरच्चन्द्रसन्निभं दोषवर्जितम् ॥ १० ॥  


शर्कराक्षौद्रमरिचैस्तुगाक्षीर्या च बुद्धिमान् ।  
युक्त्या युक्तं ससूक्ष्मैलं नवे कुम्भे शुचौ पटे ॥ ११ ॥  


मार्जिते प्रक्षिपेच्छीते घृताढ्यं षष्टिकौदनम् ।  
तद्दद्यादुपरिष्टाच्च रसानां मात्रया पिबेत् ।  
वर्णस्वरबलोपेतः पुमांस्तेन वृषायते ॥ १२ ॥  


आर्द्राणि मत्स्यमांसानि शफरीर्वा सुभर्जिताः ।  
तप्ते सर्पिषि यः खादेत्स गच्छेत्स्त्रीषु न क्षयम् ॥ १३ ॥  


३शतावरीरजःप्रस्थं प्रस्थं गोक्षुरकस्य च ।  
वाराह्या विंशतिपलं गुडूच्याः पञ्चविंशतिः ।  
भल्लातकानां द्वात्रिंशच्चित्रकस्य दशैव तु ॥ १४ ॥  


तिलानां शोधितानां च प्रस्थं दद्यात्सुचूर्णितम् ।  
त्र्यूषणस्य पलान्यष्टौ शर्करायाश्च सप्ततिः ॥ १५ ॥  


माक्षिकं शर्करार्धेन माक्षिकार्धेन वै घृतम् ।  
शतावरीसमं देयं विदारीकन्दजं रजः ॥ १६ ॥  


एतदेकीकृतं चूर्णं स्निग्धे भाण्डे निधापयेत् ।  
पलार्धमुपयुञ्जीत यथेष्टं चापि भोजनम् ॥ १७ ॥  


मासैकमुपयोगेन जरां हन्ति रुजामपि ।  
बलीपलितखालित्यमेहपाण्ड्वाद्यपीनसान् ॥ १८ ॥  


हन्त्यष्टादश कुष्ठानि तथाष्टावुदराणि च ।  
भगन्दरं मूत्रकृच्छ्रं गृध्रसीं सहलीमकम् ॥ १९ ॥  


क्षयं चैव महाश्वासान्पञ्चकासान्सुदारुणान् ।  
अशीतिं वातजान्रोगाञ्चत्वारिंशच्च पैत्तिकान् ॥ २० ॥  


विंशतिं श्लैष्मिकांश्चैव संसृष्टान्सान्निपातिकान् ।  
सर्वानर्शोगदान्हन्ति वृक्षमिन्द्राशनिर्यथा ॥ २१ ॥  


स काञ्चनाभो मृगराजविक्रम-  
स्तुरङ्गमं चाप्यनुयाति वेगतः ।  
स्त्रीणां शतं गच्छति सोऽतिरेकं  
प्रकृष्टदृष्टिश्च यथा विहङ्गः ॥ २२ ॥  


पुत्रान्सञ्जनयेद्वीरान्नरसिंहनिभांस्तथा ।  
नारसिंहमिदं चूर्णं सर्वरोगहरं नृणाम् ॥ २३ ॥  


वाराहीकन्दसङ्गस्तु चर्मकारालुको मतः ।  
पश्चिमे घृष्टिशब्दाख्यो वराहलोमवानिव ॥ २४ ॥  


४गोधूमाच्च पलशतं निःक्वाथ्य सलिलाढके ।  
पादावशेषे पूते च द्रव्याणीमानि दापयेत् ॥ २५ ॥  


गोधूमं युञ्जातफलं माषद्राक्षापरूषकम् ।  
काकोली क्षीरकाकोली जीवन्ती सशतावरी ॥ २६ ॥  


अश्वगन्धा सखर्जूरा मधुकं त्र्यूषणं सिता ।  
भल्लातकमात्मगुप्ता समभागानि कारयेत् ॥ २७ ॥  


घृतप्रस्थं पचेदेकं क्षीरं दत्त्वा चतुर्गुणम् ।  
मृद्वग्निना च सिद्धे च द्रव्याण्येतानि निःक्षिपेत् ॥ २८ ॥  


त्वगेलापिप्पलीधान्यकर्पूरं नागकेशरम् ।  
यथालाभं विनिक्षिप्य सिताक्षौद्रपलाष्टकम् ॥ २९ ॥  


शत्त्वेक्षुदण्डेनालोड्य विधिवद्विनियोजयेत् ।  
दाल्योदनेन भुञ्जीत पिबेन्मांसरसेन वा ॥ ३० ॥  


केवलस्य पिबेदस्य पलमात्रां प्रमाणतः ।  
न तस्य लिङ्गशैथिल्यं न च शुक्रक्षयो भवेत् ॥ ३१ ॥  


बल्यं परं वातहरं शुक्रसञ्जननं परम् ।  
मूत्रकृच्छ्रप्रशमनं वृद्धानां चापि शस्यते ॥ ३२ ॥  


पलद्वयं तदश्नीयाद्दशरात्रमतन्द्रितः ।  
स्त्रीणां शतं च भजते पीत्वा चानुपिबेत्पयः ॥ ३३ ॥  


अश्विभ्यां निर्मितं चैतद्गोधूमाद्यं रसायनम् ।  
जलद्रोणे तु गोधूमक्वाथे तच्छेषमाढकम् ॥ ३४ ॥  


युञ्जातकस्य स्थाने तु तद्गुणं तालमस्तकम् ।  
कल्कद्रव्यसमं मानं त्वगादेः साहचर्यतः ॥ ३५ ॥  


५घृतं शतावरीगर्भं क्षीरे दशगुणे पचेत् ।  
शर्करापिप्पलीक्षौद्रयुक्तं तद्वृष्यमुच्यते ॥ ३६ ॥  


६कूष्माण्डकात्पलशतंसुस्विन्नन्निष्कुलीकृतम् ।  
प्रस्थं घृतस्य तैलस्य तस्मिंस्तप्ते प्रदापयेत् ॥ ३७ ॥  


त्वक्पत्रधन्याकव्योषजीरकैलाद्वयानलम् ।  
ग्रन्थिकं चव्यमानङ्गपिप्पलीविश्वभेषजम् ॥ ३८ ॥  


शृङ्गाटकं कशेरुं च प्रलम्बं तालमस्तकम् ।  
चूर्णीकृतं पलांशं च गुडस्य च तुलां पचेत् ॥ ३९ ॥  


शीतीभूते पलान्यष्टौ मधुनः सम्प्रदापयेत् ।  
कफपित्तानिलहरं मन्दाग्नीनां च शस्यते ॥ ४० ॥  


कृशानां बृंहणं श्रेष्ठं वाजीकरणमुत्तमम् ।  
प्रमदासु प्रसक्तानां ये च स्युः क्षीणरेतसः ॥ ४१ ॥  


क्षयेण च गृहीतानां परमेतद्भिषग्जितम् ।  
कासं श्वासं ज्वरं हिक्कां हन्ति छर्दिमरोचकम् ॥ ४२ ॥  


गुडकूष्माण्डकं ख्यातमश्विभ्यां समुदाहृतम् ।  
खण्डकूष्माण्डवत्पात्रं स्विन्नकूष्माण्डकद्द्रवः ॥ ४३ ॥  


यत्किञ्चिन्मधुरं स्निग्धं जीवनं बृंहणं गुरु ।  
हर्षणं मनसश्चैव सर्वं तद्वृष्यमुच्यते ॥ ४४ ॥  


भल्लातकबृहतीफल-  
दाडिमफलकल्कसाधितं कुरुते ।  
लिङ्गं मर्दनविधिना  
कटुतैलं वाजिलिङ्गाभम् ॥ ४५ ॥  


कनकरसमसृणवर्तित-  
हयगन्धामूलविश्वपर्युषितम् ।  
माहिषमिह नवनीतं  
गतबीजे कनकफलमध्ये ॥ ४६ ॥  


गोमयगाढोद्वर्तितं  
पूर्वं पश्चादनेन संलिप्तम् ।  
भवति हयलिङ्गसदृशं  
लिङ्गं कठिनाङ्गनादयितम् ॥ ४७ ॥  


७अश्वगन्धावरीकुष्ठमांसीसिंहीफलान्वितम् ।  
चतुर्गुणेन दुग्धेन तिलतैलं विपाचयेत् ।  
स्तनलिङ्गकर्णपालिवर्धनं म्रक्षणादिदम् ॥ ४८ ॥  


८भल्लातकबृहतीफल-  
नलिनीदलसिन्धुजलशूकैः ।  
माहिपनवनीतेन च  
करम्बितैः सप्तदिनमुषितैः ॥ ४९ ॥  


मूलेन हयगन्धाया माहिषमलमर्दितपूर्वमथ ।  
लिप्तं भवति लघुकृतरासभलिङ्गं ध्रुवं पुंसाम् ॥ ५० ॥  


नीलोत्पलसितपङ्कजकेशरमधुशर्करावलिप्तेन ।  
सुरते सुचिरं रमते दृढलिङ्गो भवति नाभिविवरेण ॥ ५१ ॥  


सिद्धं कुसुम्भतैलं भूमिलताचूर्णमिश्रितं कुरुते ।  
चरणाभ्यङ्गेन रतेर्बीजस्तम्भाद्दृढं लिङ्गम् ॥ ५२ ॥  


सप्ताहं छागभव-  
सलिलस्थं करभवारुणीमूलम् ।  
गाढोद्वर्तनविधिना  
लिङ्गस्तम्भं तथा दृढं कुरुते ॥ ५३ ॥  


गोरेकोन्नतशृङ्ग-  
त्वग्भवचूर्णेन धूपितं वस्त्रम् ।  
परिधाय भजति ललनां  
नैकाण्डे? भवति हर्षार्तः ॥ ५४ ॥  


समतिलगोक्षुरचूर्णं  
छागीक्षीरेण साधितं समधु ।  
भुक्तं क्षपयति षाण्ढ्यं  
यज्जनितं सुप्रयोगेण ॥ ५५ ॥  


योगजवराङ्गबद्धं  
मथितेन खालित्यं हरति ।  
उन्मुखगोशृङ्गोद्भव-  
मृल्लेपो? योगजध्वजभङ्गहरः ॥ ५६ ॥  


कुष्ठैलवालुकैला  
मुस्तकधन्याकमधुकजः कवलः ।  
अपहरति पूतिगन्धं  
रसोनमदिरादिजं गन्धम् ॥ ५७ ॥  


क्षौद्रेण बीजपूर-  
त्वग्लीढाधोवातगन्धनुत् ॥ ५८ ॥  


# अधिकार ६७

१सर्पिस्तैलं वसा मज्जा स्नेहेषु प्रवरं मतम् ।  
तत्रापि चोत्तमं सर्पिः संस्कारस्यानुवर्तनात् ॥ १ ॥  


केवलं पैत्तिके सर्पिर्वातिके लवणान्वितम् ।  
देयं बहुकफे चापि व्योषक्षारसमायुतम् ॥ २ ॥  


तथा धीस्मृतिमेधाग्निकाङ्क्षिणां शस्यते घृतम् ।  
ग्रन्थिनाडीक्रिमिश्लेष्ममेदोमारुतरोगिषु ॥ ३ ॥  


तैलं लाघवदार्ढ्यार्थं क्रूरकोष्ठेषु देहिषु ।  
वातातपाध्वभारस्त्रीव्यायामक्षीणधातुषु ॥ ४ ॥  


रुक्षक्लेशक्षयात्यग्निवातावृतपथेषु च ।  
शेषौ वसन्ते सन्ध्यस्थिमर्मकोष्ठरुजासु च ।  
तथा दग्धाहतभ्रष्टयोनिकर्णशिरोरुजि ॥ ५ ॥  


तैलं प्रावृषि वर्षान्ते सर्पिरन्त्यौ तु माधवे ।  
साराधणऋतौ स्नेहं पिबेत्कार्यवशादिह ॥ ६ ॥  


२वातपित्ताधिको रात्रावुष्णे चापि पिबेन्नरः ।  
श्लेष्माधिको दिवा शीते पिबेच्चामलभास्करे ॥ ७ ॥  


स्वेद्यसंशोध्यमद्यस्त्रीव्यायामासक्तिचिन्तकाः ।  
वृद्धा बाला बलकृशा रुक्षक्षीणास्ररेतसः ॥ ८ ॥  


वातार्तस्यन्दतिमिरदारुणप्रतिरोधिनः ।  
स्नेह्या न त्वतिमन्दाग्नितीक्ष्णाग्निस्थूलदुर्बलाः ॥ ९ ॥  


ऊरुस्तम्भातिसारामगलरोगगरोदरैः ।  
मूर्च्छाछर्द्यरुचिश्लेष्मतृष्णामद्यैश्च पीडिताः ॥ १० ॥  


आमप्रसूता युक्ते च नस्ये बस्तौ विरेचने ।  
स्नेहसात्म्यः क्लेशसहो दृढः काले च शीतले ॥ ११ ॥  


अच्छमेव पिबेत्स्नेहमच्छपानं हि शोभनम् ।  
पिवेत्संशमनं स्नेहमन्नकाले प्रकाङ्क्षितः ॥ १२ ॥  


शुद्ध्यर्थं पुनराहारे नैशे जीर्णे पिवेन्नरः ।  
अहोरात्रमहः कृत्स्नं दिनार्धं च प्रतीक्षते ॥ १३ ॥  


३उत्तमा मध्यमा ह्रस्वा स्नेहमात्रा जरां प्रति ।  
उत्तमस्य पलं मात्रा त्रिभिश्चाक्षैश्च मध्यमे ॥ १४ ॥  


जघन्यस्य पलार्धेन स्नेहक्वाथ्यौषधेषु च ।  
जलमुष्णं घृते पेयं यूषस्तैलेऽनुशस्यते ॥ १५ ॥  


वसामज्ज्ञोस्तु मण्डः स्यात्सर्वेषूष्णमथाम्बु वा ।  
भल्लातेतौरवे स्नेहे शीतमेव जलं पिबेत् ॥ १६ ॥  


स्नेहपीतस्तु तृष्णायां पिबेदुष्णोदकं नरः ।  
एवं चानुप्रशाम्यन्तं स्नेहमुष्णाम्बुनोद्धरेत् ॥ १७ ॥  


मिथ्याचाराद्वहुत्वाद्वा यस्य स्नेहो न जीर्यति ।  
विष्टभ्य वापि जीर्येत्तं वारिणोष्णेन वामयेत् ॥ १८ ॥  


ततः स्नेहं पुनर्दद्याल्लघुकोष्ठाय देहिने ।  
जीर्णाजीर्णविशङ्कायां पिबेदुष्णोदकं नरः ॥ १९ ॥  


तेनोद्गारो भवेच्छुद्धो रुचिश्चान्नं भवेत्प्रति ।  
भोज्यान्नं मात्रया पास्यन् श्वः पिबन्पीतवानपि ।  
द्रवोष्णमनभिष्यन्दि नातिस्निग्धमशङ्करम् ॥ २० ॥  


त्र्यहावरं सप्तदिनं परन्तु  
स्निग्धो परः स्वेदयितव्य इष्टः ।  
नातः परं स्नेहनमादिशन्ति  
सात्मी भवेत् सप्तदिनात्परं तु ॥ २१ ॥  


४मृदुकोष्ठस्त्रिरात्रेण स्निह्यत्यच्छोपसेवया ।  
स्निह्यति क्रूरकोष्ठस्तु सप्तरात्रेण मानवः ॥ २२ ॥  


स्निग्धद्रवोष्णधन्वोत्थरसभुक्स्वेदमाचरेत् ।  
स्निग्धस्त्र्यहं स्थितः कुर्याद्विरेकं वमनं पुनः ॥ २३ ॥  


एकाहं दिनमन्यच्च कफमुत्क्लेश्य तत्करैः ।  
वातानुलोम्यं दीप्ताग्निर्वर्चः स्निग्धमसंहतम् ॥ २४ ॥  


स्नेहोद्वेगः क्लमः सम्यक् स्निग्धे रुक्षे विपर्ययः ।  
अतिस्निग्धे तु पाण्डुत्वं घ्राणवक्त्रगुदस्रवाः ॥ २५ ॥  


रुक्षस्य स्नेहनं कार्यमतिस्निग्धस्य रुक्षणम् ।  
श्यामाककोरदूषान्नतक्रपिण्याकशक्तुभिः ॥ २६ ॥  


बालवृद्धादिषु स्नेहपरिहारासहिष्णुषु ।  
योगानिमाननुद्वेगान्सद्यः स्नेहान्प्रयोजयेत् ॥ २७ ॥  


भृष्टे मांसरसे स्निग्धा यवागूः स्वल्पतण्डुला ।  
सक्षौद्रा सेव्यमाना तु सद्यः स्नेहनमुच्यते ॥ २८ ॥  


सर्पिस्तैलवसामज्जातण्डुलप्रसृतैः शृता ।  
पाञ्चप्रसृतिकी पेया पेया स्नेहनमिच्छता ॥ २९ ॥  


सर्पिष्मती बहुतिला तथैव स्वल्पतण्डुला ।  
सुखोष्णा सेव्यमाना तु सद्यः स्नेहनमुच्यते ॥ ३० ॥  


शर्कराघृतसंसृष्टे दुह्याद्गां कलसेऽथवा ।  
पाययेदक्षमेतद्धि सद्यः स्नेहनमुच्यते ॥ ३१ ॥  


ग्राम्यानूपौदकं मांसं गुडं दधि पयस्तिलान् ।  
कुष्ठी शोथी प्रमेही च स्नेहनेन प्रयोजयेत् ॥ ३२ ॥  


स्नेहैर्यथास्वं तान्सिद्धैः स्नेहयेदविकारिभिः ।  
पिप्पलीभिर्हरीतक्या सिद्धैस्त्रिफलया सह ॥ ३३ ॥  


स्नेहमग्रे प्रयुञ्जीत ततः स्वेदमनन्तरम् ।  
स्नेहस्वेदोपपन्नस्य संशोधनमथान्तरम् ॥ ३४ ॥  


# अधिकार ६८

१वातश्लेष्मणि वाते वा कफे वा स्वेद इष्यते ।  
स्निग्धरुक्षस्तथा स्निग्धो रुक्षश्चात्युपकल्पितः ॥ १ ॥  


व्याधौ शीते शरीरे च महान्स्वेदो महाबले ।  
दुर्बले दुर्बलः स्वेदो मध्यमे मध्यमो मतः ॥ २ ॥  


आमाशयगते वाते कफे पक्वाशयाश्रये ।  
रक्षपूर्वो हितः स्वेदः स्नेहपूर्वस्तथैव च ॥ ३ ॥  


वृषणौ हृदयं दृष्टी स्वेदयेन्मृदु वा न वा ।  
मध्यमं वङ्क्षणौ शेषमङ्गावयबमिष्टतः ।  
न स्वेदयेदतिस्थूलरुक्षदुर्बलमूर्च्छितान् ॥ ४ ॥  


स्तम्भनीयक्षतक्षीणविषमद्यविकारिणः ।  
तिमिरोदरवीसर्पकुष्ठशोषाढ्यरोगिणः ॥ ५ ॥  


पीतदुग्धदधिस्नेहमधून्कृतविरेचनान् ।  
भ्रष्टदग्धगुदग्लानिक्रोधशोकभयार्दितान् ॥ ६ ॥  


क्षुत्तृष्णाकामलापाण्डूमेहिनः पित्तपीडितान् ।  
गर्भिणीं पुष्पितां सूतां मृदुवात्ययिके गदे ॥ ७ ॥  


स्वेदो हितस्त्वनाग्नेयो वाते मेदःकफावृते ।  
निवातगृहमायासो गुरुप्रावरणं भयम् ॥ ८ ॥  


उपनाहाहवक्रोधभूरिपानक्षुधातपाः ।  
स्वेदयन्ति दशैतानि नरमग्निगुणादृते ॥ ९ ॥  


शीतशूलव्युपरमैस्तम्भगौरवनिग्रहे ।  
सञ्जाते मार्दवे स्वेदे स्वेदनाद्विरतिर्मता ॥ १० ॥  


२स्फोटोत्पत्तिः पित्तरक्तप्रकोपो  
मदो मूर्च्छाभ्रमदाहौ क्लमश्च ।  
अतिस्वेदे सन्धिपीडा तृषा च  
क्रियाः शीतास्तत्र कुर्याद्विधिज्ञः ॥ ११ ॥  


सर्वान्स्वेदाग्निवाते तु जीर्णान्ने चावचारयेत् ।  
येषां नस्यं विधातव्यं बस्तिश्चापि हि देहिनाम् ॥ १२ ॥  


शोधनीयास्तु ये केचित्पूर्वं स्वेद्यास्तु ते मताः  
पश्चात्स्वेद्या हृते शल्ये मूढगर्भानुपद्रवाः ॥ १३ ॥  


सम्यक्प्रजाता काले च पश्चात्स्वेद्या विजानता  
स्वेदः पश्चाच्च पूर्वं च भगन्दर्यर्शसस्तथा ॥ १४ ॥  


तप्तैः सैकतपाणिकांस्यवसनैः स्वेदोऽथवाङ्गारकै-  
र्लेपाद्वातहरैः सहाम्ललवणस्नेहैः सुखोष्णैर्भवेत् ।  
एवं तप्तपयोऽम्बु वातशमनक्वाथादिसेकादिभिः  
तप्तैस्तोयनिसेचनोद्भवबृहद्वाष्पैः शिलाद्यैः क्रमात् ॥ १५ ॥  


तापोपनाहद्रववाष्पपूर्वाः  
स्वेदास्ततोऽन्त्यप्रथमौ कफे स्तः ।  
वायौ द्वितीयः पवने कफे च  
पित्तोपसृष्टे विहितस्तृतीयः ॥ १६ ॥  


# अधिकार ६९

१स्निग्धस्विन्नं कफेसम्यक्संयोगे वा कफोल्बणे ।  
श्वोवम्यमुत्क्लिष्टकफं मत्स्यमांसतिलादिभिः ॥ १ ॥  


यथाविकारं विहितां मधुसैन्धवसंयुताम् ।  
कोष्ठं विभज्य भैषज्यमात्रां मन्त्राभिमन्त्रिताम् ॥ २ ॥  


“ब्रह्मदत्ताश्विरुद्रेन्द्रभूचन्द्रार्कानिलानलाः ।  
ऋषयः सोषधिग्रामा भूतसङ्घास्तु पान्तु ते ॥ ३ ॥  


रसायनमिवर्षीणां देवानाममृतं यथा ।  
सुधेवोत्तमनागानां भैषज्यमिदमस्तु ते” ॥ ४ ॥  


पूर्वाह्णे पायपेत्पीतो जानुतुल्यासने स्थितः ।  
तन्मना जातहृल्लासप्रसेकश्छर्दयेत्ततः ॥ ५ ॥  


अङ्गुलीभ्यामनायस्तनालेन मृदुनाथवा ।  
वषेन्द्रयवसिन्धूत्थवचाकल्कयुतं पिबेत् ॥ ६ ॥  


२यष्टीकषायं सक्षौद्रं तेन साधु वमत्यलम् ।  
तण्डुलसलिलनिष्पिष्टं यः पीत्वा वमति पूर्वाह्णे ॥ ७ ॥  


फलिनीवल्कलमुष्णं हरति गरं पित्तकफजं च ।  
क्षौद्रलीढं ताम्ररजो वमनं गरदोषनुत् ॥ ८ ॥  


आटरूषं वचा निम्बं पटोलं फलिनीत्वचम् ।  
क्वाथयित्वा पिबेत्तोयं वान्तिकृन्मदनान्वितम् ॥ ९ ॥  


क्वाथ्यद्रव्यस्य कुडवं स्थापयित्वा जलाढके ।  
चतुर्भागावशिष्टं तु वमनेष्ववचारयेत् ॥ १० ॥  


निम्बकषायोपेतं फलिनीगदमदनमधुकसिन्धूत्थं ।  
मधुयुतमेतद्वमनं कफतः पूर्णाशये सदा शस्तम् ॥ ११ ॥  


फलजीमूतकेक्ष्वाकुकुटजाः कृतवेधनः ।  
धामार्गवश्च संयोज्याः सर्वथा वमनेष्वमी ॥ १२ ॥  


३क्रमात्कफः पित्तमथानिलश्च  
यस्येति सम्यग्वमितः स इष्टः ।  
हृत्पार्श्वमूर्धेन्द्रियमार्गशुद्धौ  
तनोर्लघुत्वेऽपि च लक्ष्यमाणे ॥ १३ ॥  


दुच्छर्दिते स्फोटककोठकण्डू-  
कृत्स्वाविशुद्धिर्गुरुगात्रता च ।  
तृण्मोहमूर्च्छानिलकोपनिद्रा-  
बलातिहानिर्वमितेऽतिविद्यात् ॥ १४ ॥  


ततः सायं प्रभाते वा क्षुद्वान्पेयादिकं भजेत् ॥ १५ ॥  


पेयां विलेपीमकृतं कृतं च  
यूषं रसं द्विस्त्रिरथैकशश्च ।  
क्रमेण सेवेत विशुद्धकायः  
प्रधानमध्यावरशुद्धिशुद्धः ॥ १६ ॥  


जघन्यमध्यप्रवरे तु वेगा-  
श्चत्वार इष्टा वमने षडष्टौ ।  
दशैव ते द्वित्रिगुणा विरेके  
प्रस्थस्तथा द्वित्रिचतुर्गुणश्च ॥ १७ ॥  


पित्तान्तमिष्टं वमनं विरेका-  
दर्धं कफान्तं च विरेकमाहुः ।  
द्वित्रान्सविट्कावपनीय वेगान्  
मेयं विरेके वमने तु पीतम् ॥ १८ ॥  


४वमने च विरेके च तथा शोणितमोक्षणे ।  
सार्धत्रयोदशपलं प्रस्थमाहुर्मनीषिणः ॥ १९ ॥  


अयोगे लङ्घनं कार्यं पुनर्वापि विशोधनम् ।  
अतिवान्तं घृताभ्यक्तमवगाह्य हिमे जले ॥ २० ॥  


उपाचरेत्सिताक्षौद्रमिश्रैर्लेहैश्चिकित्सकः ।  
वमनेऽतिप्रवृत्ते तु हृद्यं कार्यं विरेचनम् ॥ २१ ॥  


न वामयेत्तैमिरिकं न गुल्मिनं  
न चापि पाण्डूदररोगपीडितम् ।  
स्थूलक्षतक्षीणकृशातिवृद्धा-  
नर्शोर्दिताक्षेपकपीडितांश्च ॥ २२ ॥  


रुक्षे प्रमेहे तरुणे च गर्भे  
गच्छत्यथोर्ध्वं रुधिरे च तीव्रे ।  
दष्टे च कोष्ठे क्रिमिभिर्मनुष्यं  
न वामयेद्वर्चसि चातिबद्धे ॥ २३ ॥  


एतेऽप्यजीर्णव्यथिता वाम्या ये च विषातुराः ।  
अत्युल्बणकफा ये च ते च स्युर्मधुकाम्बुना ॥ २४ ॥  


# अधिकार ७०

१सिग्धस्विन्नायवान्ताय दातव्यं तु विरेचनम् ।  
अन्यथा योजितं ह्येतद्ग्रहणीगदकृन्मतम् ॥ १ ॥  


मृदुः पित्तेन कोष्ठः स्यात्क्रूरो वातकफाश्रयात् ।  
मध्यमः समदोपत्वाद्योज्या मात्रानुरूपतः ॥ २ ॥  


शर्कराक्षौद्रसंयुक्तं त्रिवृच्चूर्णावचूर्णितम् ।  
रेचनं सुकुमाराणां त्वक्पत्रमरिचांशिकम् ।  
त्रिवृच्चूर्णं सितायुक्तं पिबेच्छ्रेष्ठं विरेचनम् ॥ ३ ॥  


छित्त्वा द्विधेक्षुं परिलिप्य कल्कैः  
स्त्रिमण्डिजातैः परिवेष्ट्य बद्ध्वा ।  
पक्वं तु सम्यक्पुटपाकयुक्त्या  
खादेत्तु तं पित्तगदी सुशीतम् ॥ ४ ॥  


पिप्पलीनागरक्षारं श्यामात्रिवृतया सह ।  
लेहयेन्मधुना सार्धं कफव्याधौ विरेचनम् ॥ ५ ॥  


हरीतकी विडङ्गानि सैन्धवं नागरं त्रिवृत् ।  
मरिचानि च तत्सर्वं गोमूत्रेण विरेचनम् ॥ ६ ॥  


त्रिवृच्छाणत्रयसमा त्रिफला तत्समानि च ।  
क्षारकृष्णाविडङ्गानि तच्चूर्णं मधुसर्पिषा ॥ ७ ॥  


लिह्याद्गुडेन गुडिकां कृत्वा वाप्युपयोजयेत् ।  
कफवातकृतान्गुल्मान्प्लीहोदरभगन्दरान् ॥ ८ ॥  


हन्त्यन्यानपि चाप्येतन्निरपायं विरेचनम् ।  
२अभया पिप्पलीमूलं मरिचं नागरं तथा ॥ ९ ॥  


त्वक्पत्रपिप्पलीमुस्तविडङ्गामलकानि च ।  
कर्षः प्रत्येकमेषां तु दन्त्याः कर्षत्रयं तथा ॥ १० ॥  


पट्कर्षाश्च सितायास्तु द्विपलं त्रिवृतो भवेत् ।  
सर्वं सुचूर्णितं कृत्वा मधुना मोदकं कृतम् ॥ ११ ॥  


खादेत्प्रतिदिनं चैकं शीन्त चानु पिबेज्जलम् ।  
तावद्विरिच्यते जन्तुर्यावदुष्णं न सेवते ॥ १२ ॥  


पाण्डुरोगं विपं कासं जङ्घापार्श्वरुजौ तथा ।  
पृष्ठार्तिं मूत्रकृच्छ्रं च दुर्नाम सभगन्दरम् ॥ १३ ॥  


अश्मरीमेहकुष्ठानि च दाहशोथोदराणि च ।  
यक्ष्माणं चक्षुषो रोगं क्रमं वैद्येन जानता ।  
योजितोऽयं निहन्त्याशु अभयाद्यो हि मोदकः ॥ १४ ॥  


एरण्डतैलं त्रिफलाक्वाथेन द्विगुणेन च ।  
युक्तं पीत्वा पयोभिर्वा न चिरेण विरिच्यते ॥ १५ ॥  


३स्रोतोविशुद्धीन्द्रियसम्प्रसादौ  
लघुत्वमूर्जोऽग्निरनामयत्वम् ।  
प्राप्तिश्च विट्पित्तकफानिलानां  
सम्यग्विरिक्तस्य भवेत् क्रमेण ॥ १६ ॥  


स्याच्छ्लेष्मपित्तानिलसम्प्रकोपः  
सादस्तथाग्नेर्गुरुता प्रतिश्या ।  
तन्द्रा तथा छर्दिररोचकश्च  
वातानुलोम्यं न च दुर्विरिक्ते ॥ १७ ॥  


कफास्रपित्तक्षयजानिलोत्थाः  
सुप्त्यङ्गमर्दक्लमवेपनाद्याः ।  
निद्रावलाभावतमःप्रवेशाः  
सोन्मादहिक्काश्च विरेचितेऽति ॥ १८ ॥  


मन्दाग्निमक्षीणमसन्द्विरिक्तं  
न पाययेत्तद्दिवसे यवागूम् ।  
विपर्यये तद्दिवसे तु सायं  
पेयाक्रमो वान्तवदिष्यते तु ॥ १९ ॥  


यथाणुरग्निस्तृणगोमयाद्यैः  
सन्धुक्ष्यमाणो भवति क्रमेण ।  
महान्स्थिरः सर्वसहस्तथैव  
शुद्धस्य पेयादिभिरन्तराग्निः ॥ २० ॥  


४कषायमधुरैः पित्ते विरेकः कटुकैः कफे ।  
स्निधोष्णलवणैर्वायोरप्रवृत्ते च पाययेत् ॥ २१ ॥  


उष्णाम्बु स्वेदयेच्चास्य पाणितापेन चोदरम् ।  
उत्थानेऽल्पे दिने तस्मिन्भुक्त्वान्येद्युः पुनः पिबेत् ॥ २२ ॥  


अदृढस्नेहकोष्ठस्तु पिबेदूर्ध्वं दशाहतः ।  
भूयोऽष्युपस्कृततनुः स्नेहस्वेदैर्विरेचनम् ॥ २३ ॥  


यौगिकं सम्यगालोड्य स्मरन्पूर्वमनुक्रमम् ।  
दुर्वलः शोधितः पूर्वमल्पदोषः कृशो नरः ।  
अपरिज्ञातकोष्ठस्तु पिबेन्मृद्वल्पमौषधम् ॥ २४ ॥  


रुक्षवह्वनिलक्रूरकोष्ठव्यायामसेविनाम् ।  
दीप्ताग्नीनां च भैपज्यमविरेच्यैव जीर्यति ॥ २५ ॥  


तेभ्यो वस्तिं पुरा दद्यात्ततः स्निग्धं विरेचनम् ।  
अस्निग्धे रेचनं स्निग्धं रुक्षं स्निग्धेऽतिशस्यते ॥ २६ ॥  


विरुक्ष्य स्नेहसात्म्यं तु भूयः स्निग्धं विरेचयेत् ।  
पद्मकोशीरनागाह्वचन्दनानि प्रयोजयेत् ॥ २७ ॥  


अतियोगे विरेकस्य पानालेपनसेचनैः ।  
सौवीरपिष्टाम्रवल्कलाभिलेपोऽतिसारहा ॥ २८ ॥  


अविरेच्या वालवृद्धश्रान्तभीतनवज्वराः ।  
अल्पाग्न्यधोगपित्तास्रक्षतपाय्वतिसारिणः ॥ २९ ॥  


सशल्या स्थापितक्रूरकोष्ठातिस्निग्धशोषिणः ।  
गर्भिणी नवसूता च तृष्णार्तोऽजीर्णवानपि ॥ ३० ॥  


# अधिकार ७१

१वान्तोल्बणेषु दोषेषु वाते वा बस्तिरिष्यते ।  
यथोचितात्पादहीनं भोजयित्वानुवासयेत् ॥ १ ॥  


न चाभुक्तवते स्नेहः प्रणिधेयः कथञ्चन ।  
सूक्ष्मत्वाच्छून्यकोष्ठस्य क्षिप्रमूर्ध्वमथोत्पतेत् ॥ २ ॥  


षट्पली च भवेच्छ्रेष्ठा मध्यमा विपली भवेत् ।  
कनीयसी सार्धपला त्रिधा मात्रानुवासने ॥ ३ ॥  


प्राग्देयमाद्ये द्विपलं पलार्ध-  
वृद्धिर्द्वितीये पलमक्षवृद्धिः ।  
कर्षद्वयं वा वसुमाषवृद्धि-  
र्बस्तौ तृतीये क्रम एष उक्तः ॥ ४ ॥  


माषमात्रं पले स्नेहे सिन्धुजन्मशताह्वयोः ।  
स तु सैन्धवचूर्णेन शताह्वेन च संयुतः ॥ ५ ॥  


भवेत्सुखोष्णश्च तथा निरेति सहसा मुखम् ।  
विरिक्तश्चानुवास्यश्चेत्सप्तरात्रात्परं तदा ॥ ६ ॥  


२सुवर्णरूप्यत्रपुताम्ररीति-  
कांस्यायसास्थिद्रुमवेणुदन्तैः ।  
नलैर्विषाणैर्मणिभिश्च तैस्तैः  
कार्याणि नेत्राणि सुकर्णिकानि ॥ ७ ॥  


पड्द्वादशाष्टाङ्गुलसम्मितानि  
षड्विंशतिद्वादशवर्षजानाम् ।  
स्युर्मुद्गकर्कन्धुसतीलवाहि  
छिद्राणि वर्त्या पिहितानि चापि ॥ ८ ॥  


यथा यवोऽङ्गुष्ठकनिष्ठिकाभ्यां  
मूलाग्रयोः स्युः परिणाहवन्ति ।  


ऋजूनि गोपुच्छसमाकृतीनि  
श्लक्ष्णानि च स्युर्गुडिकामुखानि ॥ ९ ॥  


स्यात्कर्णिकैकाग्रचतुर्थभागे  
मूलाश्रिते बस्तिनिबन्धने द्वे ।  
जारद्गवो माहिषहारिणौ वा  
स्याच्छौकरो वस्तिरजस्य वापि ॥ १० ॥  


दृढस्तनुर्नष्टशिरोविबन्धः  
कषायरक्तः सुमृदुः सुशुद्धः ।  
नृणां वयो वीक्ष्य यथानुरूपं  
नेत्रेषु योज्यस्तु सुवद्धसूत्रः ॥ ११ ॥  


३निरूहमात्रा प्रथमे प्रकुञ्चो वत्सरे परम् ।  
प्रकुञ्चवृद्धिः प्रत्यब्दं यावत्पट् प्रसृतास्ततः ॥ १२ ॥  


प्रसृतं वर्धयेदूर्ध्वं द्वादशाष्टादशस्य तु ।  
आसप्ततेरिदं मानं दशैव प्रसृताः परम् ॥ १३ ॥  


यथायथं निरूहस्य पादो मात्रानुवासने ।  
कृतचङ्क्रमणं मुक्तविण्मूत्रं शयने सुखे ॥ १४ ॥  


नात्युच्छ्रिते न चोच्छीर्षे संविष्टं वामपार्श्वतः ।  
सङ्कोच्य दक्षिणं सक्थि प्रसार्य च ततोऽपरम् ।  
बस्तिं सव्ये करे कृत्वा दक्षिणेनावपीडयेत् ॥ १५ ॥  


तथास्य नेत्रं प्रणयेत्स्निग्धे स्निग्धमुखं गुदे ।  
उच्छ्वास्य बस्तेर्वदनं बद्ध्वा हस्तमकम्पयन् ॥ १६ ॥  


पृष्ठवंशं प्रति ततो नातिद्रुतविलम्बितम् ।  
नातिवेगं न वा मन्दं सकृदेव प्रपीडयेत् ।  
सावशेषं प्रकुर्वीत वायुः शेषे हि तिष्ठति ॥ १७ ॥  


निरूइदानेऽपि विधिरयमेव समीरितः ।  
४ततः प्रणिहिते स्नेहे उत्तानो वाक्शछतं भवेत् ।  
प्रसारितैः सर्वगात्रैस्तथा वीर्यं प्रसर्पति ॥ १८ ॥  


आकुञ्चयेच्छनैस्त्रिस्त्रिः सक्थिबाहू ततः परम् ।  
ताडयेत्तलयोरेनं त्रींस्त्रीन्वाराञ्छनैः शनैः ॥ १९ ॥  


स्फिचोश्चैनं ततः श्रोणिं शय्यां त्रिरुत्क्षिपेच्छनैः  
एवं प्रणिहिते वस्तौ मन्दायासोऽथ मन्दवाक् ॥ २० ॥  


आस्तीर्णे शयने काममासीताचारिके रतः ।  
योज्यः शीघ्रं निवृत्तेऽन्यः स्नेहोऽतिष्ठन्न कार्यकृत् ॥ २१ ॥  


सानिलः सपुरीषश्च स्नेहः प्रत्येति यस्य वै ।  
विना पीडां त्रियामस्थः स सम्यगनुवासितः ॥ २२ ॥  


क्वाथार्धमात्रया प्रातर्धान्यशुण्ठीजलं पिबेत् ।  
पित्तोत्तरे कदुष्णाम्भस्तावन्मात्रं पिबेदनु ॥ २३ ॥  


तेनास्य दीप्यते वह्निर्भक्ताकाङ्क्षा च जायते ।  
अहोरात्रादपि स्नेहः प्रत्यागच्छन्न दुष्यति ॥ २४ ॥  


कुर्याद्बस्तिगुणांश्चापि जीर्णस्त्वल्पगुणो भवेत् ।  
यस्य नोपद्रवं कुर्यात्स्नेहबस्तिरनिःसृतः ॥ २५ ॥  


सर्वोऽल्पो वा वृतो रौक्ष्यादुपेक्ष्यः संविजानता ।  
अनायन्तमहोरात्रात्स्नेहं सोपद्रवं हरेत् ॥ २६ ॥  


स्नेहबस्तावनायाते नान्यः सेको विधीयते ।  
५अशुद्धस्य मलोन्मिश्रः स्नेहो नैति यदा पुनः ॥ २७ ॥  


तदाङ्गसदनाध्वानशूलाः श्वासश्च जायते ।  
पक्वाशयगुरुत्वं च तत्र दद्यान्निरूहणम् ॥ २८ ॥  


तीक्ष्णं तीक्ष्णौषधैरेव सिद्धं चाप्यनुवासनम् ।  
स्नेहबस्तिर्विधेयस्तु नाविशुद्धस्य देहिनः ॥ २९ ॥  


स्नेहवीर्यं तथादत्ते स्नेहो नानुविसर्पति ।  
अशुद्धमपि वातेन केवलेनाभिपीडितम् ॥ ३० ॥  


अहोरात्रस्य कालेषु सर्वेष्वेवानुवासयेत् ।  
अनुवासयेत्तृतीयेऽह्नि पञ्चमे वा पुनश्च तम् ॥ ३१ ॥  


यथा वा स्नेहपक्तिः स्यादतोऽप्युल्वणमारुतान् ।  
व्यायामनित्यान्दीप्ताग्नीन्रुक्षांश्च प्रतिवासरम् ॥ ३२ ॥  


इति स्नेहैस्त्रिचतुरैः स्निग्धे स्रोतोविशुद्धये ।  
निरूहं शोधनं युञ्ज्यादस्निग्धे स्नेहनं तनोः ॥ ३३ ॥  


विष्टब्धानिलविण्मूत्रः स्नेहो हीनेऽनुवासने ।  
दाहज्वरपिपासार्तिकरश्चात्यनुवासने ॥ ३४ ॥  


६स्नेहबस्तिं निरूहं वा नैकमेवातिशीलयेत् ।  
स्नेहात्पित्तकफोत्क्लेदो निरूहात्पवनाद्भयम् ॥ ३५ ॥  


अनास्थाप्या येऽभिधेया नानुवास्याश्च ते मताः ।  
विशेषतस्त्वमी पाण्डूकामलामेहपीनसाः ॥ ३६ ॥  


निरम्लप्लीहविड्भेदी गुरुकोष्ठकफोदराः ।  
अभिष्यन्दभृशस्थूलक्रिमिकोष्ठाढ्यमारुताः ॥ ३७ ॥  


पीते विषे गरेऽपच्यां श्लीपदी गलगण्डवान् ।  
अनास्थाप्यस्त्वतिस्निग्धः क्षतोरस्को भृशं कृशः ॥ ३८ ॥  


आमातिसारी वमिमान्संशुद्धो दत्तनावनः ।  
श्वासकासप्रसेकार्शोहिक्काध्मानाल्पवह्नयः ॥ ३९ ॥  


शूलपायुः कृताहारो बद्धच्छिद्रदकोदरी ।  
कुष्ठी च मधुमेही च मासान्सप्त च गर्भिणी ॥ ४० ॥  


न चैकान्ते न निर्दिष्टेऽप्यत्राभिनिविशेद्बुधः ।  
भवेत्कदाचित्कार्यापि विरुद्धापि मता क्रिया ॥ ४१ ॥  


छर्दिहृद्रोगगुल्मार्ते वमनं सुचिकित्सिते ।  
अवस्थां प्राप्य निर्दिष्टं कुष्ठिनां बस्तिकर्म च ॥ ४२ ॥  


# अधिकार ७२

१अनुवास्य स्निग्धतनुं तृतीयेऽह्नि निरूहयेत् ।  
मध्याह्ने किञ्चिदावृत्ते प्रयुक्ते वलिमङ्गले ॥ १ ॥  


अभ्यक्तस्वेदितोत्सृष्टमलं नातिबुभुक्षितम् ।  
मधुस्नेहनकल्काख्यकषायावापतः क्रमात् ॥ २ ॥  


त्रीणि षड् द्वे दश त्रीणि पलान्यनिलरोगिषु ।  
पित्ते चत्वारि चत्वारि द्वे द्विपञ्चचतुष्टयम् ॥ ३ ॥  


षट् त्रीणि द्वे दश त्रीणि कफे चापि निरूहणम् ।  
दत्त्वादौ सैन्धवस्याक्षं मधुनः प्रसृतद्वयम् ॥ ४ ॥  


विनिर्मथ्य ततो दद्यात्स्नेहस्य प्रसृतद्वयम् ।  
एकीभूते ततः स्नेहे कल्कस्य प्रसृतं क्षिपेत् ॥ ५ ॥  


सम्मूर्च्छितं कषायं तं पञ्चप्रसृतसम्मितम् ।  
बितरेत्तु यथावापमन्ते द्विप्रसृतोन्मितम् ॥ ६ ॥  


वस्त्रपूतस्तथोष्णाम्बुकुम्भीवाष्पेण तापितः ।  
एवं प्रकल्पितो वस्तिर्द्वादशप्रसृतो भवेत् ॥ ७ ॥  


न धावत्यौपधं पाणिं न तिष्ठत्यवलिप्य च ।  
न करोति च सीमन्तं स निरूहः सुयोजितः ॥ ८ ॥  


२पूर्वोक्तेन विधानेन गुदवस्तिं निधापयेत् ।  
त्रिंशन्मात्रास्थितो वस्तिस्ततस्तूत्कटको भवेत् ॥ ९ ॥  


जानुमण्डलमावेष्ट्य दत्तं दक्षिणपाणिना ।  
कृष्टनेत्रच्छटाशब्दशतं तिष्ठेदवेगवान् ॥ १० ॥  


द्वितीयं वा तृतीयं वा चतुर्थं वा यथार्थतः ।  
सम्यक् निरूहलिङ्गे तु प्राप्ते वस्तिं निवारयेत् ॥ ११ ॥  


प्रसृष्टविण्मूत्रसमीरणत्वं  
रुच्यग्निवृद्ध्याशयलाघवानि ।  
रोगोपशान्तिः प्रकृतिस्थता च  
वलं च तत्स्यात्सुनिरूढलिङ्गम् ॥ १२ ॥  


अयोगश्चातियोगश्च निरूहश्च विरिक्तवत् ॥ १३ ॥  


स्निग्धोष्ण एकः पवने समांसो  
द्वौ स्वादुशीतौ पयसा च पित्ते ॥ १४ ॥  


त्रयः समूत्राः कटु कोष्णरुक्षाः  
कफे निरूहा न परं विधेयाः ।  


एकोऽपकर्षत्यनिलं स्वमार्गात्  
पित्तं द्वितीयस्तु कफं तृतीयः ॥ १५ ॥  


३आयामान्तं मुहूर्तान्तं निरूहं शोधनैर्हरेत् ।  
निरूहैरेव मतिमान्क्षारमूत्राम्लसंयुतैः ॥ १६ ॥  


विगुणानिलविष्टब्धश्चिरं तिष्ठन्निरूहणः ।  
शूलारतिज्वराटोपान्मरणं वा प्रयच्छति ॥ १७ ॥  


न तु भुक्तवते देयमास्थापनमिति स्थितिः ।  
आमं तद्धि हरेद्भुक्तं छर्दिदोपांश्च कोपयेत् ॥ १८ ॥  


आवस्थिकः क्रमश्चापि मत्वा कार्यो निरूहणे ।  
अतिप्रपीडितो बस्तिरतिक्रम्याशयं ततः ॥ १९ ॥  


वातेरितो नासिकाभ्यां मुखतो वा प्रपद्यते ।  
छर्दिहृल्लासमूर्च्छादीन्प्रकुर्याद्दाहमेव च ॥ २० ॥  


तत्र तूर्णं गलापीडं कुर्याच्चाप्यवधूननम् ।  
शिरःकायविरेकौ च तीक्ष्णौ सेकांश्च शीतलान् ॥ २१ ॥  


मुनिरूढमथोष्णाम्बु स्नातं भुक्तरसौदनम् ।  
यथोक्तेन विधानेन योजयेत्स्नेहवस्तिना ॥ २२ ॥  


तदहस्तस्य पवनाद्भयं बलवदिष्यते ।  
रसौदनस्तेन शस्तस्तदहश्चानुवासनम् ॥ २३ ॥  


४दशमूलीकपायेण शताह्वाक्षं प्रयोजयेत् ।  
सैन्धवाक्षं च मधुनो द्विपलं द्विपलं तथा ॥ २४ ॥  


तैलस्य पलमेकं तु फलस्यैकत्र योजयेत् ।  
अर्धमातृकसङ्गोऽयं बस्तिर्देयो निरूहवत् ॥ २५ ॥  


न च स्नेहो न च स्वेदः परिहारविधिर्न च ।  
आत्रेयानुमतो ह्येष सर्वरोगनिवारणः ॥ २६ ॥  


यक्ष्मघ्नश्च शूलघ्नश्च क्रिमिघ्नश्च विशेपतः ।  
शुक्रसञ्जननो ह्येष वातशोणितनाशनः ।  
बलवर्णकरो वृष्यो वस्तिः पुंसवनः परः ॥ २७ ॥  


५स्नेहं गुडं मांसरसं पयश्च  
अम्लानि मूत्रं मधुसैन्धवे च ।  


एतान्यनुक्तानि च दापयेच्च  
निरूहयोगे मदनात्फलं च ॥ २८ ॥  


लवणं कार्षिकं दद्यात्पलमेकं तु मादनम् ।  
वाते गुडः सितापित्ते कफे सिद्धार्थकादयः ॥ २९ ॥  


सैन्धवाक्षं समादाय शताह्वाक्षं तथैव च ।  
गोमूत्रस्य पलान्यष्टौ वस्तिकायाः पलद्वयम् ॥ ३० ॥  


गुडस्य द्वे पले चैव सर्वमालोड्य यत्नतः ।  
वस्त्रपूतं सुखोष्णं च बस्तिं दद्याद्विचक्षणः ॥ ३१ ॥  


शूलं विट्सङ्गमानाहं मूत्रकृच्छ्रं च दारुणम् ।  
क्रिम्युदावर्तगुल्मादीन्सद्यो हन्यान्निषेवितः ॥ ३२ ॥  


पलशुक्तिकर्षकुडवै-  
रम्लीगुडसिन्धुजन्मगोमूत्रैः ।  
तैलयुतोऽयं बस्तिः  
शूलानाहामवातहरः ॥ ३३ ॥  


६वैतरणः क्षारबस्तिर्भुक्ते चापि प्रदीयते ॥ ३४ ॥  


बदर्यैरावतीशेलुशाल्मलीधन्वनाङ्कुराः ।  
क्षीरसिद्धाः सुसिद्धाःस्युः सास्राःपिच्छिलसङ्गताः ॥ ३५ ॥  


वाराहमाहिषौरभ्रबैडालैणेयकौक्कुटम् ।  
सद्यस्कमसृगाजं वा देयं पिच्छिलबस्तिषु ॥ ३६ ॥  


चरकादौ समुद्दिष्टा बस्तयो ये सहस्रशः ।  
व्यवहारो न तैः प्रायो निबद्धा नात्र तेन ते ॥ ३७ ॥  


बस्तिर्वयःस्थापयिता सुखायु-  
र्बलाग्निमेधास्वरवर्णकृच्च ।  


सर्वार्थकारी शिशुवृद्धयूनां  
निरत्ययः सर्वगदापहश्च ॥ ३८ ॥  


# अधिकार ७३

१प्रतिमर्शोऽवपीडश्च नस्यं प्रधमनं तथा ।  
शिरोविरेचनं चेति नस्तः कर्म च पञ्चधा ॥ १ ॥  


ईषदुच्छिङ्घनात्स्नेहो यावान्वक्त्रं प्रपद्यते ।  
नस्तो निषिक्तं तं विद्यात्प्रतिमर्शं प्रमाणतः ॥ २ ॥  


प्रतिमर्शस्तु नस्यार्थं करोति न च दोषवान् ।  
नस्तः स्नेहाङ्गुलिं दद्यात्प्रातर्निशि च सर्वदा ॥ ३ ॥  


न चेच्छिङ्घेदरोगाणां प्रतिमर्शः स दार्ढ्यकृत् ।  
निशाहर्भुक्तवन्तोहःस्वप्नाध्वश्रमरेतसाम् ॥ ४ ॥  


शिरोभ्यञ्जनगण्डूषप्रस्रावाञ्जनवर्चसाम् ।  
दन्तकाष्ठस्य हास्यस्य योज्योऽन्तेऽसौ द्विबिन्दुकः ॥ ५ ॥  


शोधनः स्तम्भनश्च स्यादवपीडो द्विधा मतः ।  
अवपड्यि दीयते यस्मादवपीडस्ततस्तु सः ॥ ६ ॥  


स्नेहार्थं शून्यशिरसां ग्रीवास्कन्धोरसां तथा ।  
बलार्थं दीयते स्नेहो नस्तः शब्दोऽत्र वर्तते ॥ ७ ॥  


नस्यस्य स्नैहिकस्याथ देयास्त्वष्टौ तु बिन्दवः ।  
प्रत्येकशो नस्तकयोर्नृणामिति विनिश्चयः ॥ ८ ॥  


२शुक्तिश्च पाणिशुक्तिश्च मात्रास्तिस्रःप्रकीर्तिताः ।  
द्वात्रिंशद्बिन्दवश्चात्र शुक्तिरित्यभिधीयते ॥ ९ ॥  


द्वे शुक्ती पाणिशुक्तिश्च देयात्र कुशलैर्नरैः ।  
तैलं कफे च वाते च केवले पवने वसाम् ॥ १० ॥  


दद्यान्नस्तः सदा पित्ते सर्पिर्मज्जा समारुते ।  
ध्मापनं रेचनश्चूर्णो युञ्ज्यात्तं मुखवायुना ॥ ११ ॥  


षडङ्गुलद्विमुखया नाड्या भेषजगर्भया ।  
स हि भूरितरं दोषं चूर्णत्वादपकर्षति ॥ १२ ॥  


३शिरोविरेचनद्रव्यैः स्नेहैर्वातैः प्रसाधितैः ।  
शिरोविरेचनं दद्याद्रोगेषु तेषु बुद्धिमान् ॥ १३ ॥  


गौरवे शिरसः शूले जाड्ये स्यन्दे गलामये ।  
शोषगण्डक्रिमिग्रन्थिकुष्ठापस्मारपीनसे ॥ १४ ॥  


स्निग्धस्विन्नोत्तमाङ्गस्य प्राक्कृतावश्यकस्य च ।  
निवातशयनस्थस्य जत्रूर्ध्वं स्वेदयेत्पुनः ॥ १५ ॥  


अथोत्तानार्धदेहस्य पाणिपादे प्रसारिते ।  
किञ्चिदुन्नतपादस्य किञ्चिन्मूर्धनि नामिते ॥ १६ ॥  


नासापुटं पिधायैकं पर्यायेण निषेचयेत् ।  
उष्णाम्बुतप्तं भैषज्यं प्रणाड्या पिचुना तथा ॥ १७ ॥  


दत्ते पादतलस्कन्धहस्तकर्णादि मर्दयेत् ।  
शनैरुच्छिङ्घ्य निष्ठीवेत्पार्श्वयोरुभयोस्ततः ॥ १८ ॥  


आभेषजक्षयादेवं द्विस्त्रिर्वा नस्यमाचरेत् ।  
स्नेहं विरेचनस्यान्ते दद्याद्दोषाद्यपेक्षया ॥ १९ ॥  


४त्र्यहात्त्र्यहाच्च सप्ताहं स्नेहकर्म समाचरेत् ।  
एकाहान्तरितं कुर्याद्रेचनं शिरसस्तथा ॥ २० ॥  


सम्यक्स्निग्धे सुखोच्छ्वासस्वप्नबोधाक्षिपाटवम् ।  
रूक्षेऽक्षिस्तब्धता शोषो नासास्ये मूर्धशून्यता ॥ २१ ॥  


स्निग्धेतिकण्डूर्गुरुताप्रसेकारुचिपीनसाः ।  
सुविरिक्तेऽक्षिलघुतावक्त्रस्वरविशुद्धयः ॥ २२ ॥  


दुर्विरिक्ते गदोद्रेकः क्षामतातिविरेचिते ।  
तोयमद्यगरस्नेहपीतानां पातुमिच्छताम् ॥ २३ ॥  


भुक्तभक्तशिरःस्नातस्नातुकामस्रुतासृजाम् ।  
नवपीनसरोगार्तसूतिकाश्वासकासिनाम् ॥ २४ ॥  


शुद्धानां दत्तबस्तीनां तथाचार्तवदुर्दिने ।  
अन्यत्रात्ययिके व्याधौ नैषां नस्यं प्रयोजयेत् ॥ २५ ॥  


न नस्यमूनसप्ताब्दे नातीताशीतिबत्सरे ।  
न चोनद्वादशे धूमः कवलो नोनपञ्चमे ॥ २६ ॥  


न शुद्धिरूनदशमे न चातिक्रान्तसप्ततौ ।  
आजन्ममरणं शस्तः प्रतिमर्शस्तु बस्तिवत् ॥ २७ ॥  


इति नस्याधिकारः । समाप्तश्च पञ्चकर्माधिकारः ।  


# अधिकार ७४

१प्रायोगिकः स्नैहिकश्च धूमो वैरेचनस्तथा ।  
कासहरो वामनश्च धूमः पञ्चविधो मतः ॥ १ ॥  


ऋजुत्रिकोपफलितं कोलास्थ्यग्रप्रमाणितम् ।  
बस्तिनेत्रसमद्रव्यं धूमनेत्रं प्रशस्यते ॥ २ ॥  


सार्धस्त्र्यंशयुतः पूर्णो हस्तः प्रायोगिकादिषु ।  
नेत्रे कासहरे त्र्यंशहीनः शेषे दशाङ्गुलः ॥ ६ ॥  


औषधैर्वर्तिकां कृत्वा शरगर्भां विशोषिताम् ।  
विगर्भामग्निसम्प्लुष्टां कृत्वा धूमं पिबेन्नरः ॥ ४ ॥  


वक्त्रेणैव वमेद्धूमं नस्तो वक्त्रेण वा पिबन् ।  
उरःकण्ठगते दोषे वक्त्रेण धूममापिबेत् ॥ ५ ॥  


नासया तु पिबेद्दोषे शिरोघ्राणाक्षिसंश्रये ।  
गन्धैरकुष्ठतगरैर्वर्तिः प्रायोगिके मता ॥ ६ ॥  


स्नैहिके तु मधूच्छिष्टस्नेहगुग्गुलुसर्जकैः ।  
शिरोविरेचनद्रव्यैर्वर्तिर्वैरेचने मता ॥ ७ ॥  


कासघ्नैरेव कासघ्नी वामनैर्वामनी मता ।  
योज्या न पित्तरक्तार्त्तिविरिक्तोदरमेहिषु ॥ ८ ॥  


तिमिरोर्ध्वनिलाध्मानरोहिणीदत्तबस्तिषु ।  
मत्स्यमद्यदधिक्षीरक्षौद्रस्नेहविषाशिषु ॥ ९ ॥  


शिरस्यभिहते पाण्डुरोगे जागरिते निशि ।  
रक्तपित्तान्ध्यबाधिर्यतृण्मूर्च्छामदमोहकृत् ॥ १० ॥  


धूमोऽकालेऽतिपीतो वा तत्र शीतो विधिर्हितः ।  
एतद्धूमविधानं तु लेशतः सम्प्रकाशितम् ॥ ११ ॥  


# अधिकार ७५

१स्निन्धोष्णैः स्नेहिको वाते स्वादुशीतैःप्रसादनः ।  
पित्ते कट्वम्ललवणै रूक्षैः संशोधनः कफे ॥ १ ॥  


कषायस्वादुतिक्तैश्च कवलो रोपणो व्रणे ।  
सुखं सञ्चार्यते या तु सा मात्रा कवले हिता ॥ २ ॥  


असञ्चार्या तु या मात्रा गण्डूषे सा प्रकीर्तिता ।  
तावच्च धारणीयोऽयं यावद्दोषप्रवर्तनम् ॥ ३ ॥  


पुनश्चान्योऽपि दातव्यस्तथा क्षौद्रघृतादिभिः ।  
व्याधेरपचयस्तुष्टिर्वैशद्यं वक्त्रलाघवम् ॥ ४ ॥  


इन्द्रियाणां प्रसादश्च कवले शुद्धिलक्षणम् ।  
दाहतृष्णाव्रणान् हन्ति मधुगण्डूषधारणम् ॥ ५ ॥  


धान्याम्लमास्यवैरस्यमलदौर्गन्ध्यनाशनम् ।  
तदीषल्लवणं शीतं मुखशोषहरं परम् ॥ ६ ॥  


आशु क्षाराम्लगण्डूषो भिनत्ति श्लेष्मणश्चयम् ।  
सुस्थे हितं वातहरं तैलगण्डूषधारणम् ॥ ७ ॥  


# अधिकार ७६

१सर्वेषामक्षिरोगाणामादावाश्च्योतनं हितम् ।  
रुक्तोदकण्डूघर्षादास्रुहरागनिबर्हणम् ॥ १ ॥  


उष्णं वाते कफे चोष्णं तच्छीतं रक्तपित्तयोः ।  
निवातस्थस्य वामेन पाणिनोन्मील्य लोचनम् ॥ २ ॥  


शुक्तौ प्रलम्बयान्येन पिचुवर्त्या कनीनिके ।  
दश द्वादश वा बिन्दून् द्व्यङ्गुलादवसेचयेत् ॥ ३ ॥  


ततः प्रमृज्य मृदुना चेलेन कफवातयोः ।  
अन्येन कोष्णपानीयप्लुतेन स्वेदयेन्मृदु ॥ ४ ॥  


अत्युष्णातीक्ष्णं रुग्रागदृङ्नाशायाक्षिसेचनम् ।  
अतिशीतं तु कुरुते निस्तोदस्तम्भवेदनाः ॥ ५ ॥  


कषायवर्त्मतां घर्षं कृच्छ्रात्तन्मेहनं बहु ।  
विकारवृद्धिमत्यल्पं संरम्भमपरिस्रुतम् ॥ ६ ॥  


२अथाञ्जनं शुद्धतनोर्नेत्रमात्राश्रये मले ।  
पक्वलिङ्गेऽल्पशोथार्तिकण्डूपैच्छिल्यलक्षिते ॥ ७ ॥  


मन्दघर्षास्रुरागेऽक्ष्णि प्रयोज्यं घनदूषिके ।  
लेखनं रोपणं दृष्टिप्रसादनमिति त्रिधा ॥ ८ ॥  


अञ्जनं लेखनं तत्र कषायाम्लपटूषणैः ।  
रोपणं तिक्तकैर्द्रव्यैः स्वादुशीतैः प्रसादनम् ॥ ९ ॥  


दशाङ्गुला तनुर्मध्ये शलाका मुकुलानना ।  
प्रशस्ता लेखने ताम्री रोपणे काललोहजा ॥ १० ॥  


अङ्गुला च सुवर्णोत्था रूपजा च प्रसादने ।  
पिण्डो रसक्रिया चूर्णं त्रिधैवाञ्जनकल्पना ॥ ११ ॥  


गुरौ मध्यलघौ दोषे तां क्रमेण प्रयोजयेत् ।  
अथानून्मीलयन् दृष्टी अन्तः सञ्चारयेच्छनैः ॥ १२ ॥  


अञ्जिते वर्त्मनी किञ्चिच्चालयेच्चैवमञ्जनम् ।  
अपेतौषधसम्बन्धं निर्वृतं नयनं यदा ॥ १३ ॥  


व्याधिदोषं तु योग्याभिरद्भिः प्रक्षालयेत्तदा ।  
दक्षिणाङ्गुष्ठकेनाक्षि ततो वामं सवाससा ॥ १४ ॥  


ऊर्ध्ववर्त्मनि सङ्गृह्य शोध्यं वामेन चेतरत् ।  
निशि स्वप्नेन मध्याह्नपानान्नोष्णगभस्तिभिः ॥ १५ ॥  


अक्षिरोगाय दोषाः स्युर्वर्धितोत्पीडितद्रुताः ।  
प्रातः सायं च तच्छान्त्यै व्यभ्रकेऽतोऽञ्जयेत्सदा ॥ १६ ॥  


कण्डूजाड्येऽञ्जनं तीक्ष्णं धूमं वा योजयेत् पुनः ।  
तीक्ष्णाञ्जनाभितप्ते तु तूर्णं प्रत्यञ्जनं हितम् ॥ १७ ॥  


३नाञ्जयेद्भीतवमितविरिक्ताशितवेगिते ।  
क्रुद्धज्वरितभ्रान्ताक्षशिरोरुक्शोषजागरे ॥ १८ ॥  


अदृष्टेऽर्के शिरःस्नाते पीतयोर्धूममद्ययोः ।  
अजीर्णेऽप्यर्कसन्तप्ते दिवास्वप्ने पिपासिते ॥ १९ ॥  


निर्वाते तर्पणं योज्यं शुद्धयोर्मूर्धकाययोः ।  
काले साधारणे प्रातः सायं वोत्तानशायिनः ॥ २० ॥  


यवमाषमयीं पालीं नेत्रकोणाद्बहिः समाम् ।  
द्व्यङ्गुलोच्चां दृढां कृत्वा यथास्वं सिद्धमावपेत् ॥ २१ ॥  


सर्पिर्निमीलिते नेत्रे तप्ताम्बु प्रविलायितम् ।  
नक्तान्ध्यवाततिमिरकृच्छ्ररोधादिके वसाम् ॥ २२ ॥  


आपक्ष्माग्रादथोन्मेषं शनकैस्तस्य कुर्वतः ।  
मात्रां विगणयेत् तत्र वर्त्म सन्धिसितासिते ॥ २३ ॥  


दृष्टौ च क्रमशो व्याधौ शतं त्रीणि च पञ्च च ।  
शतानि सप्त चाष्टौ च दश मन्थेऽनिले दश ॥ २४ ॥  


पित्ते षट् स्वस्थवृत्ते च बलासे पञ्च धारयेत् ।  
कृत्वापाङ्गे ततो द्वारं स्नेहं पात्रे निगालयेत् ॥ २५ ॥  


पिबेच्च धूमं नेक्षेत व्योमरूपं च भास्वरम् ।  
इत्थं प्रतिदिनं वाते पित्ते त्वेकान्तरं कफे ॥ २६ ॥  


स्वस्थे च द्व्यन्तरं दद्यादातृप्तेरिति योजयेत् ।  
प्रकाशक्षमता स्वास्थ्यं विशदं लघु लोचनम् ॥ २७ ॥  


४तृप्ते विपर्ययोऽतृप्ते तृप्तेऽतिश्लेष्मजा रुजः ।  
पुटपाकं प्रयुञ्जीत पूर्वोक्तेष्वेव पक्ष्मसु ॥ २८ ॥  


सवाते स्नेहनः श्लेष्मसहिते लेखनो मतः ।  
तृट्दौर्बल्येऽनिले पित्ते रक्ते स्वस्थे प्रसादनः ॥ २९ ॥  


बिल्वमात्रं पृथक् पिण्डं मांसभेषजकल्कयोः ।  
उरुबूकवटाम्भोजपत्रैः स्निग्धादिषु क्रमात् ॥ ३० ॥  


बेष्टयित्वा मृदालिप्तं धवधन्वनगोमयैः ।  
पचेत् प्रदीप्तैरग्न्याभं पक्वं निष्पीड्य तद्रसम् ॥ ३१ ॥  


नेत्रे तर्पणवत् युञ्ज्याच्छतं द्वे त्रीणि धारयेत् ।  
लेखनस्नेहनान्त्येषु कोष्णौ पूर्वौ हिमोऽपरः ॥ ३२ ॥  


थूमपोऽन्ते तयोरेव योगास्तत्र च तृप्तिवत् ।  
तर्पणं पुटपाकं च नस्यानर्हे न योजयेत् ॥ ३३ ॥  


यावन्त्यहानि युञ्जीत द्विगुणो हितभाग्भवेत् ॥ ३४ ॥  


# अधिकार ७७

१अथ स्निग्धतनुः स्निग्धरसान्नप्रतिभोजितः ।  
प्रत्यादित्यमुखं स्विन्नो जानूच्चासनसंस्थितः ॥ १ ॥  


मृदुपट्टात्तकोशान्तो जानुस्थापितकूर्परः ।  
अङ्गुष्ठगर्भमुष्टिभ्यां मन्ये गाढं निपीडयेत् ॥ २ ॥  


दन्तसम्पीडनोत्कासगण्डाध्मानानि चाचरेत् ।  
पृष्ठतो यन्त्रयेच्चैनं वस्त्रमावेष्टयेन्नरः ॥ ३ ॥  


कन्धरायां परिक्षिप्य नस्यान्तर्वामतर्जनीम् ।  
एवमुत्थाप्य विधिना शिरां विध्येच्छिरोगताम् ॥ ४ ॥  


विध्येद्धस्तशिरां बाहावनाकुञ्चितकूर्परे ।  
बद्ध्वा सुखोपविष्टस्य मुष्टिमङ्गुष्ठगर्भिणम् ॥ ५ ॥  


ऊर्ध्वं वेध्यप्रदेशाच्च पट्टिकां चतुरङ्गुले ।  
पादे तु सुस्थितेऽधस्ताज्जानुसन्धेर्निपीडिते ॥ ६ ॥  


गाढं कराभ्यामागुल्फं चरणे तस्य चोपरि ।  
द्वितीये कुञ्चिते किञ्चिदारूढे हस्तवत्ततः ॥ ७ ॥  


बद्ध्वा विध्येच्छिरामित्थमनुक्तेष्वपि कल्पयेत् ।  
तेषु तेषु प्रदेशेषु तत्तद्यन्त्रमुपायवित् ॥ ८ ॥  


ततो व्रीहिमुखं व्यध्यप्रदेशे न्यस्य पीडयेत् ।  
अङ्गुष्ठतर्जनीभ्यां तु तलप्रच्छादितं भिषक् ॥ ९ ॥  


वामहस्तेन विन्यस्य कुठारीमितरेण तु ।  
ताडयेन्मध्यमाङ्गुल्याङ्गुष्ठविष्टब्धमुक्तया ॥ १० ॥  


मांसले निक्षिपेद्देशे व्रीह्यास्यं ब्रीहिमात्रकम् ।  
यवार्धमस्थ्नामुपरि शिरां विध्यन्कुठारिकाम् ॥ ११ ॥  


२असम्यगस्रे स्रवति बैल्वव्योषनिशानतैः ।  
सागारधूमलवणतैलैर्दिह्याच्छिरामुखम् ।  
सम्यक् प्रवृत्ते कोष्णेन तैलेन लवणेन च ॥ १२ ॥  


अशुद्धो बलिनोऽप्यस्रं न प्रस्थात्स्रावयेत्परम् ।  
अतिस्रुतौ हि मृत्युः स्याद्दारुणा वानिलामयाः ॥ १३ ॥  


तत्राभ्यङ्गरसक्षीररक्तपानानि भेषजम् ।  
स्रुते रक्ते शनैर्यन्त्रमपनीय हिमाम्बुना ॥ १४ ॥  


प्रक्षाल्य तैलप्रोताक्तं बन्धनीयं शिरामुखम् ।  
अशुद्धं स्रावयेद्भूयः सायमह्न्यपरेऽपि वा ॥ १५ ॥  


रक्ते त्वतिष्ठति क्षिप्रं स्तम्भनीमाचरेत्क्रियाम् ।  
लोध्रप्रियङ्गुपत्तुङ्गमाषयष्ट्याह्वगैरिकैः ॥ १६ ॥  


मृत्कपालाञ्जनक्षौममसीक्षीरित्वगङ्कुरैः ।  
विचूर्णयेद्व्रणमुखं पद्मकादिहिमं पिबेत् ॥ १७ ॥  


तामेव वा शिरां विध्येद्व्यधात्तस्मादनन्तरम् ।  
शिरामुखं वा त्वरितं दहेत्तप्तशलाकया ॥ १८ ॥  


सशेषमप्यसृग्धार्यं न चातिस्रुतिमाचरेत् ।  
हरेच्छुङ्गादिना शेषं प्रसादमथवा नयेत् ॥ १९ ॥  


३मर्महीने यथासन्नप्रदेशे व्यधयेच्छिराम् ।  
नतूनषोडशातीतसप्तत्यब्दस्रुतासृजाम् ॥ २० ॥  


अस्निग्धास्वेदितात्यर्थस्वेदितानिलरोगिणाम् ।  
गर्भिणीसूतिकाजीर्णपित्तास्रश्वासकासिनाम् ॥ २१ ॥  


अतिसारोदरच्छर्दिपाण्डुसर्वाङ्गशोषिणाम् ।  
स्नेहपीतं प्रयुक्तेषु तथा पञ्चसु कर्मसु ॥ २२ ॥  


नायन्त्रितां शिरां विध्येन्न तिर्यङ्नाप्यनुत्थिताम् ।  
नातिशीतोष्णवाताभ्रेष्वन्यत्रात्ययिकाद्गदात् ॥ २३ ॥  


नात्युष्णशीतं लघुदीपनीयं  
रक्तेऽपनीते हितमन्नपानम् ।  
तदा शरीरं ह्यनवस्थितासृक्  
वह्निर्विशेषेण च रक्षणीयः ॥ २४ ॥  


नरो हिताहारविहारसेवी  
मासं भवेदाबललाभतो वा ।  
प्रसन्नवर्णेन्द्रियमिन्द्रियार्था-  
निच्छन्तमव्याहतशाक्तिवेगम् ।  
सुखान्वितं पुष्टिबलोपपन्नं  
विशुद्धरक्तं पुरुषं वदन्ति ॥ २५ ॥  


# अधिकार ७८

१ब्राह्मे मुहूर्ते उत्तिष्ठेत्सुस्थो रक्षार्थमायुषः ।  
शरीरचिन्तां निर्वर्त्य कृतशौचविधिस्ततः ॥ १ ॥  


प्रातर्भुक्त्वा च मृद्वग्रं कषायकटुतिक्तकम् ।  
भक्षयेद्दन्तपवनं दन्तमांसान्यबाधयन् ॥ २ ॥  


नाद्यादजीर्णवमथुश्वासकासज्वरार्दितः ।  
तृष्णास्यपाकहृन्नेत्रशिरःकर्णामयी च तत् ।  
सौवीरमञ्जनं नित्यं हितमक्ष्णोः प्रयोजयेत् ॥ ३ ॥  


सप्तरात्रेऽष्टरात्रे वा स्रावणार्थं रसाञ्जनम् ।  
ततो नावनगण्डूषधूमताम्बूलभाग्भवेत् ॥ ४ ॥  


ताम्बूलं क्षतपित्तास्ररूक्षोत्कुपितचक्षुषाम् ।  
विषमूर्च्छामदार्तानामपथ्यं चापि शोषिणाम् ॥ ५ ॥  


२अभ्यङ्गमाचरेन्नित्यं सजराश्रमवातहा ।  
शिरःश्रवणपादेषु तं विशेषेण शीलयेत् ॥ ६ ॥  


बाह्याभ्यङ्गः कफग्रस्तकृतसंशुद्ध्यजीर्णिभिः ।  
शरीरचेष्टा या चेष्टा स्थैर्यार्था बलवर्धनी ॥ ७ ॥  


देहव्यायामसङ्ख्याता मात्रया तां समाचरेत् ।  
वातपित्तामयी बालो वृद्धोऽजीर्णी च तां त्यजेत् ॥ ८ ॥  


उद्वर्तनं तथा कार्यं ततः स्नानं समाचरेत् ।  
उष्णाम्बुनाधःकायस्य परिषेको बलावहः ॥ ९ ॥  


तेनैव तूत्तमाङ्गस्य बलकृत् केशचक्षुषोः ।  
स्नानमर्दितनेत्रास्यकर्णरोगातिसारिषु ॥ १० ॥  


आध्मानपीनसाजीर्णभुक्तवत्सु च गर्हितम् ।  
नीचरोमनखश्मश्रुर्निर्मलाङ्घ्रिमलायनः ॥ ११ ॥  


स्नानशीलः ससुरभिः सुवेषो निर्मलाम्बरः ।  
धारयेत्सततं रत्नं सिद्धमन्त्रमहौषधीः ॥ १२ ॥  


३सातपत्रपदत्राणो विचरेद्युगमात्रदृक् ।  
निशि चात्ययिके कार्ये दण्डी मौनी सहायवान् ॥ १३ ॥  


जीर्णे हितं मितं चाद्यान्न वेगान्धारयेद्बलात् ।  
न वेगितोऽन्यकार्यः स्यान्नाजित्वासाध्यमामयम् ॥ १४ ॥  


दशधा पापकर्माणि कायवाङ्मानसैस्त्यजेत् ।  
काले हितं मितं ब्रूयादविसंवादि पेशलम् ॥ १५ ॥  


आत्मवत्सततं पश्येदपि कीटपिपीलिकाम् ।  
आत्मनः प्रतिकूलानि परेषां न समाचरेत् ॥ १६ ॥  


नक्तन्दिनानि मे यान्ति कथम्भूतस्य सम्प्रति ।  
दुःखभाक् न भवत्येवं नित्यं सन्निहितस्मृतिः ॥ १७ ॥  


४मासैर्द्विसङ्ख्यैर्माघाद्यैः क्रमात्षडृतवः स्मृताः ।  
वलिनः शीतसंरोधाद्धेमन्ते प्रवलोऽनलः ॥ १८ ॥  


सेवेतातो हिमे स्निग्धिस्वाद्वम्ललवणान् रसान् ।  
गोधूमपिष्टमांसेक्षुक्षीरोत्थविकृतीः सुराम् ॥ १९ ॥  


नवमन्नं वसां तैलं शौचकार्ये सुखोदकम् ।  
युक्त्यार्ककिरणान् स्वेदं पादत्राणं च सर्वदा ॥ २० ॥  


प्रावाराजिनकौशेयप्रवेणीकुथकास्तृतम् ।  
उप्णस्वभावैर्लघुभिः प्रावृतः शयनं भजेत् ॥ २१ ॥  


अङ्गारतापसन्तप्तगर्भभूवेश्मनि प्रियाम् ।  
पीवरोरुस्तनश्रोणीमालिङ्ग्यागुरुचर्चिताम् ॥ २२ ॥  


अयमेव विधिः कार्यः शिशिरेऽपि विशेपतः ।  
तदा हि शीतमाध्वीकं रौक्षं चादनकालजम् ॥ २३ ॥  


कफश्चितो हि शिशिरे वसन्तेऽर्कांशुतापितः ।  
हत्वाग्निं कुरुते रोगांस्ततस्तत्र प्रयोजयेत् ॥ २४ ॥  


तीक्ष्णं वमननस्यादिकवडग्रहमञ्जनम् ।  
व्यायामोद्वर्तनं धूमं शौचकार्ये सुखोदकम् ॥ २५ ॥  


स्नातोऽनुलिप्तः कर्पूरचन्दनागुरुकुङ्कुमैः ।  
पुराणयवगोधूमक्षौद्रजाङ्गलशूल्यभुक् ।  
प्रपिबेदासवारिष्टसीधुमाध्वीकमाधवान् ॥ २६ ॥  


५वसन्तेऽनुभवेत्स्त्रीणां काननानां च यौवनम् ।  
गुरूष्णस्निग्धमधुरं दिवास्वप्नं च वर्जयेत् ॥ २७ ॥  


मयूखैर्जगतः स्नेहं ग्रीष्मे पेपीयते रविः ।  
स्वादु शीतं द्रवं स्निग्धमन्नपानं तदा हितम् ॥ २८ ॥  


शीतं सशर्करं मन्थं जाङ्गलान्मृगपक्षिणः ।  
घृतं पयः सशाल्यन्नं भजन्ग्रीष्मे न सीदति ॥ २९ ॥  


मद्यमल्पं न वा पेयमथवा सुबहूदकम् ।  
मध्याह्ने चन्दनार्द्राङ्गः स्वप्याद्धारागृहे निशि ॥ ३० ॥  


निशाकरकराकीर्णे प्रवाते सौधमस्तके ।  
निवृत्तकामो व्यजनैः पाणिस्पर्शैः सचन्दनैः ॥ ३१ ॥  


सेव्यमानो भजेतास्यां मुक्तामणिविभूषितः ।  
लवणाम्लकटूष्णानि व्यायामं चात्र वर्जयेत् ॥ ३२ ॥  


भूबाष्पान्मेघनिस्यन्दात्पाकादम्लाज्जलस्य च ।  
वर्षास्वग्निबले क्षीणे कुप्यन्ति पवनादयः ॥ ३३ ॥  


भजेत्साधारणं सर्वमूष्मणस्तेजनं च यत् ।  
आस्थापनं शुद्धतनुर्जीर्णं धान्यं कृतान्रसान् ॥ ३४ ॥  


जाङ्गलं पिशितं यूषान्मध्वरिष्टं चिरन्तनम् ।  
दिव्यं कौपं शृतं वाम्भो भोजनं त्वतिदुर्दिने ॥ ३५ ॥  


व्यक्ताम्ललवणस्नेहं संशुष्कं क्षौद्रवल्लघु ।  
नदीजलोदमन्थाहःस्वप्नायासातपांस्त्यजेत् ॥ ३६ ॥  


वर्षाशीतोचिताङ्गानां सहसैवार्करश्मिभिः ।  
तप्तानामाचितं पित्तं प्रायः शरदि कुप्यति ॥ ३७ ॥  


तज्जयाय घृतं तिक्तं विरेको रक्तमोक्षणम् ।  
तिक्तस्वादुकपायं च क्षुधितोऽन्नं भजेल्लघु ॥ ३८ ॥  


६इक्षवः शालयो मुद्गाः सरोऽम्भः क्वथितं पयः ।  
शरद्येतानि पथ्यानि प्रदोषे चेन्दुरश्मयः ॥ ३९ ॥  


शारदानि च माल्यानि वासांसि विमलानि च ।  
तुषारक्षारसौहित्यदधितैलरसातपान् ॥ ४० ॥  


तीक्ष्णमद्यदिवास्वप्नपुरोवातातपांस्त्यजेत् ।  
शीते वर्पासु चाद्यांस्त्रीन्वसन्तेऽन्त्यान्रसान्भजेत् ॥ ४१ ॥  


स्वादून्निदाघे शरदि स्वादुतिक्तकपायकान् ।  
शरद्वसन्तयो रूक्षं शीतं घर्मघनान्तयोः ॥ ४२ ॥  


अन्नपानं समासेन विपरीतमतोऽन्यथा ।  
नित्यं सर्वरसाभ्यासः स्वस्वाधिक्यमृतावृतौ ॥ ४३ ॥  


ऋतोराद्यन्तसप्ताहावृतुसन्धिरिति स्मृतः ।  
तत्र पूर्वो विधिस्त्याज्यः सेवनीयोऽपरः क्रमः ॥ ४४ ॥  


इत्युक्तमृतुसात्म्यं यच्चेष्टाहारव्यपाश्रयम् ।  
उपशेते यदौचित्यादोकसात्म्यं तदुच्यते ॥ ४५ ॥  


देशानामामयानां च विपरीतं गुणं गुणैः ।  
सात्म्यमिच्छन्ति सात्मज्ञाश्चेष्टितं चाद्यमेव च ॥ ४६ ॥  


तच्च नित्यं प्रयुञ्जीत स्वास्थ्यं येनानुवर्तते ।  
अजातानां विकाराणामनुत्पत्तिकरं च यत् ॥ ४७ ॥  


नगरी नगरस्येव रथस्येव रथी यथा ।  
स्वशरीरस्य मेधावी कृत्येष्ववहितो भवेत् ॥ ४८ ॥  


७गौडाधिनाथरसवत्यधिकारिपात्र-  
नारायणस्य तनयः सुनयोऽन्तरङ्गात् ।  
भानोरनुप्रथितलोध्रवलीकुलीनः ।  
श्रीचक्रदत्त इह कर्तृपदाधिकारी ॥ १ ॥  


यः सिद्धयोगलिखिताधिकसिद्धयोगा-  
नत्रैव निक्षिपति केवलमुद्धरेद्वा ।  
भट्टत्रयत्रिपथवेदविदा जनेन  
दत्तः पतेत्सपदि मूर्धनि तस्य शापः ॥ २ ॥  


वसुवेदाङ्कभूम्यब्दे १९४८ कार्तिके मासि धीमता ।  
रविदत्तेन वैद्येन भाषाटीका सुकल्पिता ॥ १ ॥  