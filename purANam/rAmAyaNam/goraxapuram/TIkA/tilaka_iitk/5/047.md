+++
title = "०४७"

+++


प्रमापितान्मारितान् । समरोद्धतोन्मुखं समारोद्धतश्चासौ समरायोन्मुखश्च
तमक्षं समक्षमवस्थितमक्षाख्यं कुमारं निशम्य दृष्ट्वा प्रसमैक्षत ।
दृष्ट्या युद्धार्थमाज्ञापयामासेत्यर्थः  ॥  ५।४७।१  ॥   

  

तदेवाह-- स इति । सदसि यज्ञशालायां द्विजातिमुख्यैर्हविषोदीरितः प्रेरितः
पावक इव समुत्पपात  ॥  ५।४७।२  ॥   

  

महान्स इत्यन्वयः । जाम्बूनदजालेन तत्समूहेन सन्ततं व्याप्तम्  ॥  ५।४७।३
 ॥   

  

उक्तमेवार्थं विशिष्याह-- तत इति । तपःसङ्ग्रहस्य तपोनुष्ठानस्य सञ्चयेन
समृद्ध्या ऽर्जितम्  ॥  ५।४७।४  ॥   

  

अत एव व्योमचरमसङ्गचारिणम् पर्वतादिष्वपीति भावः । समाहितं सज्जम् । तूण
इषुधिः । अष्टसु दिक्ष्वसिभिः सह निबद्धा बन्धुरा रथफलका यस्मिंस्तम् ।
यथाक्रमं यथास्थानमावेशितं शक्तितोमरं यस्मिंस्तम्  ॥ ५।४७।५  ॥   

  

प्रतिपूर्णवस्तुना युद्धपरिकरवस्तुना । शशिसूर्यवर्चसा तद्रश्मिवर्चसा ।
हेमदामसहितेन वस्तुना विराजमानम्  ॥  ५।४७।६  ॥   

  

तोरणस्थितं तोरणाश्रयम् आसीनमुपविष्टम्  ॥  ५।४७।७  ॥   

  

हरीक्षणः सिंहवत्क्रूरदृष्टिः । युगान्तकालाग्निवत्प्रजाश्रये ऽवस्थितं
हरिं समासाद्य तमेवैक्षत विस्मितं च तं जातसंभ्रमं च बालो ऽयं मां
योद्धुमिच्छतीति विस्मयः रावणपुत्रत्वाच्च तत्र जातादरत्वम्  ॥  ५।४७।८  ॥   

  

अभिवर्धत तेजसा ऽभ्यवर्धतेत्यर्थः  ॥  ५।४७।९  ॥   

  

स्थिरः स्थितः सः प्रसमीक्ष्य विक्रमं सन्दर्शनीयपराक्रमम् । संयति रणे
दुःखं निवारणं यस्य तं त्रिभिः शरैः प्रचोदयामास युद्धाय प्रेरयामास  ॥ 
५।४७।१०,११  ॥   

  

निष्कमुरोभूषणम् । आशुपराक्रमः । तीक्ष्णपौरुष इति यावत् । समागमो युद्धम्
। संभ्रमप्रदो भयप्रदः  ॥  ५।४७।१२  ॥   

  

भूमिर्भूमिस्थप्राणिजातं ररास । वीर्यप्रवृत्तं संयुगम् । वीक्ष्येति शेषः
 ॥  ५।४७।१३ ॥   

  

समाधिर्लक्ष्यदर्शनम्, संयोगः शरसन्धानम्, विमोक्षः संहितस्य त्यागः, तेषां
तत्त्ववीत् । अताडयदपातयत्  ॥  ५।४७।१४  ॥   

  

असृग्दिग्धश्चासौ विवृत्तनेत्रश्च । "विवृत्तलोचनः" इति पाठे
अवसरोचितचक्षुरित्यर्थः । नवोदितादित्यसंनिभः । रक्तवर्ण इत्यर्थः ।
शरांशुमान्स्वमस्तकस्थशररूपांशुमान् । अंशुमालाधृत्सूर्य इव व्यराजत  ॥ 
५।४७।१५  ॥   

  

आपूर्यत व्यवर्धत  ॥  ५।४७।१६  ॥   

  

मन्दराग्रस्थत्वेन मध्यन्दिनस्थत्वं लक्ष्यते  ॥  ५।४७।१७  ॥   

  

बाणासनमेव शक्रकार्मुकं यस्य सः  ॥  ५।४७।१८  ॥   

  

तेजआदि सायकान्ताः प्रवृद्धा यस्य  ॥  ५।४७।१९  ॥   

  

तृणैरावृतं महाकूपं गजपातनार्थकृतगर्तम्  ॥  ५।४७।२०  ॥   

  

घननादनिःस्वनो मेघशब्दसदृशशब्दः । समुत्सहेन समुत्साहेन ह्रस्व आर्षः ।
भुजयोरूर्वोर्विक्षेपणेन घोरं दर्शनं यस्य सः  ॥  ५।४७।२१  ॥   

  

समभिद्रवदभ्यद्रवत्  ॥  ५।४७।२२  ॥   

  

शरान्विमोक्षयन्व्यर्थीकुर्वन् । तदुपायः-- शरान्तर इति  ॥  ५।४७।२३,२४  ॥   

  

एवं शरान्व्यर्थीकुर्वतो ऽपि भूजान्तरभेदरूपकर्मविशेषतत्त्वज्ञः
पराक्रमविशेषेण चिन्तयामास  ॥  ५।४७।२५  ॥   

  

चिन्ताप्रकारः-- अबालवदिति । सर्वाहवकर्मशालिनः सर्वप्रकाराहवकर्मशालिनः ।
अत्रास्मिन्काले ऽस्य प्रमापणे मे मतिर्न जायते । "प्रमापणे मारुतिरत्र
जायते" इति पाठे "अयं जनः" इतिवत्स्वस्यैव हनुमता मारुतिरिति निर्देशः  ॥ 
५।४७।२६  ॥   

  

समाहितो ऽवहितः । अतिसहो ऽतिरणक्लेशसहः । कर्मगुणोदयाद्रणकर्मणो
गुणोदयोत्कर्षस्य दर्शनाद्धेतोः पूजित इत्यर्थः  ॥  ५।४७।२७  ॥   

  

पराक्रमविषयोत्साहेन विवृद्धं मानसं यस्य तादृशः सन्मां समीक्षते, न तु
कातर्येणेत्यर्थः । प्रमुखो वीरमुख्यः  ॥  ५।४७।२८  ॥   

  

उपेक्षितो ऽयं न नाभिभवेत् । अभिभवेदेवेत्यर्थः । स्वकर्मयोगं स्वस्य
कर्मणि योगं ज्ञानबलविशेषावस्थानलक्षणमुपायम्  ॥  ५।४७।२९,३०  ॥   

  

विवर्तने नानाविधमण्डलगमने । समाहिताञ्शिक्षितान्वायुसेविते पथि स्थितः
स्थितांश्च  ॥  ५।४७।३१  ॥   

  

नीडं रथ्यधिष्ठानस्थानम्  ॥  ५।४७।३२  ॥   

  

मरुतामालयं स्वर्गमुत्पतन्नृषिरिव  ॥  ५।४७।३३  ॥   

  

पतत्त्रीति । गरुडवायुसिद्धसेविते तं समेत्य तं पादयोर्जग्राहेत्यन्वयः  ॥ 
५।४७।३४  ॥   

  

समाविद्ध्य भ्रामयित्वा । गृह्य इव । असन्धिल्यपावार्षौ ।
गृहीत्वेवेत्यर्थः  ॥  ५।४७।३५,३६  ॥   

  

चक्रचरैर्ज्योतिश्चक्रचरैर्ग्रहादिभिः समेत्य
समागतैर्जातविस्मयैर्निरीक्षित इत्यन्वयः  ॥  ५।४७।३७  ॥   

  

वज्रिसुतोपमं जयन्ततुल्यम् । कृतक्षणः पुनर्युद्धे कृतोत्साहः  ॥  ५।४७।३८
 ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे सप्तचत्वारिंशः सर्गः  ॥  ५।४७  ॥   

  


