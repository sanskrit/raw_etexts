+++
title = "०५४"

+++


वीक्षमाण इति  ॥  ५।५४।१  ॥   

  

यदेषां भूयः सन्तापजननं भवेत्तादृशमवशिष्टं सांप्रतं कर्तव्यं किमिति
कार्यशेषमचिन्तयदित्यर्थः  ॥  ५।५४।२  ॥   

  

तदेव निश्चिनोति-- शेषं दुर्गविनाशनमिति  ॥  ५।५४।३  ॥   

  

कर्म समुद्रलङ्घनादि । सुखपरिश्रमं सफलप्रयासम् तपश्चर्यादिवदित्यर्थः ।
उक्तमेव विवृणोति-- अल्पेति । अस्मिन्सीतान्वेषणप्रवृत्तिरूपे कार्ये यो
मया कृतः श्रमः स त्वल्पेन यत्नेन स्वल्पयत्नेन साध्येन
करिष्यमाणलङ्कादाहेन सफलो भविष्यति  ॥  ५।५४।४  ॥   

  

तदेवाह-- यो हीति । न्याय्यम् स्वस्य पीडाया अकरणादिति भावः  ॥  ५।५४।५ ॥   

  

तोयदः सन्ध्यातोयदः हनूमतो रक्तवर्णत्वात्  ॥  ५।५४।६  ॥   

  

उद्यानानि गृहारामाः  ॥  ५।५४।७  ॥   

  

प्रहस्तस्य प्रधानमन्त्रित्वादादौ तद्गृहे ऽग्निप्रक्षेपः प्रथमं
तत्संभावनस्यौचित्यात्  ॥  ५।५४।८१३  ॥   

  

भवनं ददाहेत्यनुकर्षः  ॥  ५।५४।१४,१५  ॥   

  

विभीषणेन स्वस्य वधतो रक्षणाद्विभीषणगृहं वर्जयित्वा क्रमेण
मुख्याद्यानुपूर्व्या क्रममाणः सन् ददाह  ॥  ५।५४।१६  ॥   

  

पूर्वं रावणाद्भीतो ऽप्यग्निः सीतातेजःसंबन्धेन निःशङ्कं ददाहेत्युक्तं
प्राक्  ॥  ५।५४।१७२०  ॥   

  

श्वसनेन संयोगात्सीताश्वासमिश्रितवायुसंयोगात् । अत एव वायोरपि निर्भयता  ॥ 
५।५४।२१  ॥   

  

चारयन्निति हेतौ शता । यतश्चारयति स्म ततश्चारणाद्धेतोस्तानि
व्यशीर्यन्तेत्यन्वयः  ॥  ५।५४।२२  ॥   

  

भग्नविमानानि भग्नप्रासादानि  ॥  ५।५४।२३,२४  ॥   

  

भग्नोत्साहाश्च तं उज्झितश्रियश्चेत्यर्थः । हा इति तुमुलः शब्दः सञ्जज्ञं
इत्यन्वयः  ॥  ५।५४।२५  ॥   

  

पेतुः अग्नाविति शेषः  ॥  ५।५४।२६  ॥   

  

अभ्रेभ्यो मेघेभ्यः  ॥  ५।५४।२७  ॥   

  

अग्निसंबद्धाद्भवनाद्धेमरजतादिधातून्स्यन्दमानान्ददर्श । यथा
काष्ठतृणादिदाहादग्निर्न तृप्यति तथा राक्षसवधे क्रियमाणे
हनूमान्किञ्चिदीषदपि न तृप्यति  ॥  ५।५४।२८  ॥   

  

वसुन्धरा नेति मृतराक्षसानां शयनाय लङ्काभूमिर्न पर्याप्ता ऽभूदिति शेषः  ॥ 
५।५४।२९,३०  ॥   

  

लङ्कापुरपर्वताग्रे लङ्कापुराधारभूतत्रिकूटाचलशिखरे । चूडावलयं शिखासमूहम्
। प्राप्तो ऽभूदिति शेषः  ॥  ५।५४।३१  ॥   

  

विधूमरश्मिर्विधूमज्वालः । रक्षःशरीररूपाज्येन समर्पिता
संपादितार्चिर्च्वालाविशेषो यस्य सः  ॥  ५।५४।३२  ॥   

  

तिष्ठन् अभूदिति शेषः । अशनिप्ररूढैरशनिवत्प्रगल्भैः । महाग्निः
प्रलयाग्निः  ॥  ५।५४।३३  ॥   

  

आम्बरादाम्बरपर्यन्तम् । रूक्षप्रभः क्रूरकान्तिः । किंशुकपुष्पवच्चूडा
शिखा यस्य सः । निर्वाणानामधो विच्छिन्नानां खे एव वर्तमानानां
धूमानामाकुला राजयो नीलोत्पलाभा अभ्राकाराः सत्यः प्रचकाशिरे  ॥  ५।५४।३४
 ॥   

  

वज्रित्वत्रिदशेश्वरत्वविशिष्टो महेन्द्र इत्यर्थः । रौद्रो ऽग्नी
रुद्रतृतीयनयनसंबन्धाग्निः  ॥  ५।५४।३५३७  ॥   

  

विशिष्टा महाबलाः प्रहस्तादय इत्यर्थः । समीक्ष्य इत्येवमूचुरित्यन्वयः  ॥ 
५।५४।३८,३९  ॥   

  

सुपुण्यमतिशयितमर्जितं पुण्यम्  ॥  ५।५४।४०  ॥   

  

परिवृत्तयोधा पर्यस्तयोधा  ॥  ५।५४।४१  ॥   

  

स्वयंभुरोषोपहताम् । स्वदिनान्त इति शेषः  ॥  ५।५४।४२४७  ॥   

  

गृहाग्र्याणां गृहश्रेष्ठानां शृङ्गाग्रतले प्रासादाग्रभूमौ
प्रदीप्तलाङ्गूलेन कृतार्चिर्माला यस्यास्ति सः  ॥  ५।५४।४८  ॥   

  

समुद्रे निर्वापयामास लाङ्गूलप्रक्षेपणेनेति शेषः  ॥  ५।५४।४९,५०  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे चतुःपञ्चाशः सर्गः  ॥  ५।५४  ॥   

  


