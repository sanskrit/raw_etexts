+++
title = "०४१"

+++


तस्माद्देशादपाक्रम्य सीतासमीपात्किञ्चिद्दूरं गत्वा  ॥  ५।४१।१  ॥   

  

चिन्तयामासेत्युक्तां चिन्तां दर्शयति-- अल्पशेषमिति । इयं सीता दृष्टेतीदं
प्रधानकार्यं निष्पन्नमिति आनुषङ्गिकं परबलदर्शनमवशिष्टमित्यल्पशेषत्वम् ।
इह कार्ये परबलज्ञानलक्षणे त्रीनुपायान्सामादीनतिक्रम्य चतुर्थो दण्ड एव
साधनत्वेन दृश्यते  ॥  ५।४१।२  ॥   

  

तत्र युक्तिमाह-- नेति । ऋजुषु साम फलाय न शूरेषु तदाह-- रक्षःस्विति ।
बलदर्पिता भेदसाध्या न । भेद उपायः । बलवन्तो हि कुतो ऽप्यनिष्टं न
गणयन्तीत्यर्थः  ॥  ५।४१।३  ॥   

  

अस्य कार्यस्य परबलाशयपरिज्ञानरूपस्य सर्वातिशायिपराक्रमवतो मम पराजय एव
नास्तीत्याशयेनाह-- पराक्रमादृते इति । विनिश्चयो निश्चितोपायः ।
स्वबलप्रकाशने प्रयोजनान्तरमप्यस्तीत्याह-- हतेति । अद्य हताः प्रवीराः
श्रेष्ठा येषां ते राक्षसा यद्यस्मादिह भाविनि रणे मार्दवमेकेनैवैवं
पराक्रमः कृतस्तादृशैरनेकैः कथमस्माकं जयाशेति रणप्रवृत्तिराहित्यं
प्राप्नुयुः, अतः पराक्रमात्परबलस्य मनोभङ्गरूपं कार्यं सिद्ध्यतीत्याशयः
 ॥  ५।४१।४  ॥   

  

ननु स्वामिसन्दिष्टकार्यातिरिक्तकार्यकरणे दोषः, स्वामिना हि "अभिगम्य तु
वैदेहीं निलयं रावणस्य च इत्येतावदेव सन्दिष्टमित्याशङ्क्य
सन्दिष्टकार्याविरोधेन स्वामिहितं कार्यान्तरसाधनं दूतस्यालङ्कार इत्याह--
कार्ये इति । कार्ये प्रधानकार्ये निर्वृत्ते । स कार्यं कर्तुमर्हति, न तु
सन्दिष्टमात्रस्य कथञ्चित्साधक इत्याशयः  ॥  ५।४१।५  ॥   

  

उक्तमेव विवृणोति-- नहीति । यस्तु स्वल्पस्यापि कर्मणो ऽतिशयितयत्नेन
सिद्धिहेतुर्भवत्यसावेको मुख्यः साधको हेतुर्न भवति, अपि तु यो ह्यर्थं
प्रयोजनमल्पेन यत्नेन बहुधा कर्तुं वेद स एवार्थसाधने समर्थः  ॥  ५।४१।६
 ॥   

  

तस्मादन्वदपि स्वाम्यभीष्टं कृत्वैव गन्तव्यमित्याह-- इहैवेति ।
यद्यप्यहमिहैव सीतान्वेषण एव तावत्प्रथमं कृतनिश्चयः, तथापि यदि
परात्मसंमर्दविशेषतत्त्ववित्परस्यात्मनः स्वस्य च संमर्दे युद्धे यो
विशेषस्तत्तत्त्वविद्भूत्वा यदि प्लवगेश्वरालयं सुग्रीवालयं व्रजेयं
ततस्तदा भर्तृशासनं सम्यक्कृतं स्यात् । अन्यथा राक्षसबलं कीदृशमिति पृष्टे
निरुत्तरः स्यामिति भावः  ॥  ५।४१।७  ॥   

  

एवं निश्चितार्थो युद्धप्रवृत्तिप्रकारं चिन्तयति-- कथं न्विति । अद्य खलु
ममेहागतमागमनं सुखागतं सुखफलक्रमागमनं कथं भवेत्, तथा राक्षसैः सह प्रसह्य
स्वयमेव बलात्कृत्य युद्धं च कथं मम भवेत्, तथा तथैव करणे सति सारवदूर्जितं
स्वबलं मां च स दशाननः कथं मानयेच्छ्लाघयेत् । यद्वा तथैव युद्धकरणे खलु
दशानन आत्मबलं मां च सारवत्समानयेत्सम्यक्परिच्छिन्द्यादित्यर्थेन
युद्धफलमुक्तम्  ॥  ५।४१।८  ॥   

  

ततो मद्बलवशादेव मां रणे समासाद्य वर्तमानं सबलं सयायिनं ससारथिम् ।
अन्तर्भावितण्यर्थाद्यतिर्णिनौ यापयिता यायी सारथिस्तेन सहितं रावणं
ज्ञात्वा हृदि स्थितं तस्य मतमभीष्टं बलं च सुखेनाक्लेशतो मत्वा ज्ञात्वा
पुनरितो व्रजे व्रजिष्ये । "सबलं सयायिनम्" इति पाठः । "सबलं प्रयायिनम्"
इत्याधुनिककल्पितः पाठः  ॥  ५।४१।९  ॥   

  

अथ प्रसह्य रणप्रवर्तनोपायं चिन्तयति-- इदमिति । अस्येदं वनं
नेत्रमनःक्रान्तं भवति, अत इदं विध्वंसयामि  ॥  ५।४१।१०,११  ॥   

  

समानेष्यति मां प्रति युद्धाय प्रापयिष्यति । महद्युद्धं मन्मनस्तोषकृत्  ॥ 
५।४१।१२  ॥   

  

ततो हरीश्वरालयं गमिष्यामीति चिन्तयामासेत्यन्वयः  ॥  ५।४१।१३  ॥   

  

तत एवंनिश्चयानन्तरम्  ॥  ५।४१।१४,१५  ॥   

  

पर्वताग्रैः क्रीडापर्वताग्रैः । उपलक्षितमिति शेषः  ॥  ५।४१।१६,१७  ॥   

  

व्याकुलं स्रस्तमावरणं यासां ताः, अत एव विह्वलाः स्त्रिय इवा ता लता रेजुः
 ॥  ५।४१।१८  ॥   

  

सादितैर्विशीर्णैः । व्यालैः शार्दूलैः  ॥  ५।४१।१९  ॥   

  

प्रमदावनस्यान्तःपुरविहारोचितवनस्य । "स्यादेतदेव प्रमदवनमन्तःपुरोचितम्"
इत्यमरः । दशास्यस्य प्रमदानां स्त्रीणां कामसंवर्धनद्वारावनस्य
रक्षकस्यास्य वनस्य सा विह्वलाशोकलताप्रताना चञ्चलाशोकलतासमूहवती, वनस्थली
तृणगुल्मलताजलाशयादियुक्ता भूमिः । कपेर्बलाच्छोच्यत इति शोका
शोच्यलताप्रताना जाता द्रष्टृचितशोकजनिका जातेत्यर्थः  ॥  ५।४१।२०  ॥   

  

जगतीपते राज्ञो रावणस्य । व्यलीकमप्रियम्  ॥  ५।४१।२१  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे एकचत्वारिंशः सर्गः  ॥  ५।४१  ॥   

  


