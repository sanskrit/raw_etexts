+++
title = "०१७"

+++


पुत्रत्वमिति । गते गन्तुमुपक्रान्ते  ॥  १।१७।१  ॥   

  

सहायान्सहायकरणसमर्थान् । ननु कदाचिद्भगवान्प्रतिज्ञायापि नावतरेदत उक्तम्
सत्यसन्धस्येति । सत्यप्रतिज्ञस्येत्यर्थः  ॥  १।१७।२  ॥   

  

मायाविदो ऽसुरादिमायासंहारसमर्थदेवमायाशक्तिमतः । जवे वेगविषये  ॥  १।१७।३
 ॥   

असंहार्यानिति । परैरिति शेषः । संहननम् शरीरम् ।
सर्वास्त्रगुणसम्पन्नान्सर्वास्त्रनिवारणसामर्थ्यरूपगुणयुक्तान् । यद्वा
प्रयोगोपसंहारादयस्तद्गुणाः । अमृतप्राशना देवाः  ॥  १।१७।४  ॥   

  

गन्धर्व्यो गन्धर्वपत्न्यः  ॥  १।१७।५  ॥   

  

वानरीणां तनूषु वानरीशरीरसदृशशरीरासु । अप्सरःप्रभृतिष्वित्यर्थः ।
हरिरूपेणेति । "तस्मान्मद्रूपसंयुक्ता मद्वीर्यसमतेजसः । उत्पत्स्यन्ति
वधार्थं तु कुलस्य तव वानराः  ॥ " इति रावणविषये नन्दिकेश्वरशापादेवमुक्तम्।
तुल्यपराक्रमान् स्वस्वतुल्यपराक्रमानित्यर्थः  ॥   

१।१७।६  ॥   

ननु त्वयापि स्वांशः स्रष्टव्य इति चेत्तत्राह पूर्वमेवेति । पूर्वयुग
इत्यर्थः । तदुत्पत्तिप्रकारमाह जृम्भमाणस्येति । सहसा तत्क्षणे  ॥  १।१७।७
 ॥   

  

एवम् वक्ष्यमाणप्रकारेण  ॥  १।१७।८,९  ॥   

  

वानरेन्द्रमिति । ननु राघवसहायार्थं तत्तत्स्वावतारकरणप्रेरणाद्वालिनो
ऽवतारस्य तदसहायत्वात्किमर्थो ऽयमवतार इति चेत्, दुन्दुभ्यादिवधार्थं
तदवतारस्यावश्यकत्वात्, पुत्रद्रारा तस्यापि राघवसहायत्वाच्च,
दुन्दुभ्यादिवधेनापि तत्साहाय्यकरणाच्च, अस्यापि
भगवदवतारात्पूर्वमुत्पत्तिर्ज्ञेया । तपनः सूर्यः  ॥  १।१७।१०१२  ॥   

  

पावकस्याग्नेः । अत्यरिच्यत । ततो ऽधिको ऽभवदित्यर्थः  ॥  १।१७।१३  ॥   

  

रूपेति । रूपलक्षणेन द्रविणेन युक्तौ । रूपसम्मतौ । रूपवत्त्वेन
सर्वलोकसम्मतावित्यर्थः  ॥  १।१७।१४  ॥   

  

पर्जन्यस्तदभिमानिनी देवता । धर्मपुत्रो ऽपरः सुषेण इति युद्धकाण्डे
वक्ष्यति । अत्र तु वरुणपुत्र उक्ताः  ॥  १।१७।१५  ॥   

  

वज्रसंहननं वज्रवदभेद्यं शरीरं तेनोपेतो युक्तः  ॥  १।१७।१६  ॥   

  

दशग्रीववधोद्यता इत्यस्य ये भविष्यन्तीति शेषः  ॥  १।१७।१७  ॥   

  

गजाचलसङ्काशा गजसदृशाः पर्वतसदृशाश्चेत्यर्थः  ॥  १।१७।१८  ॥   

  

गोपुच्छा वानरविशेषाः । क्षिप्रमेव तत्तद्योनौ देवानां
रत्यव्यवहितोत्तरकालमेव । रूपम् वर्णः । वेषः संस्थानविशेषः  ॥  १।१७।१९
 ॥   

  

तस्य तत्पुत्रस्य । तेन तदीयरूपवेषादिकं पृथक्पृथगसाङ्कर्येणाजायत ।
किञ्चिदुन्नतविक्रमा देवावस्थातो ऽपि किञ्चिदधिकपराक्रमा इत्यर्थः  ॥ 
१।१७।२०  ॥   

  

ऋक्षीषु ऋक्षशरीरासु । चस्त्वर्थे । किन्नरीषु त्वित्यर्थः । एवमग्रे ऽपि ।
तार्क्ष्यास्तार्क्ष्यवंशजाः  ॥  १।१७।२१  ॥   

  

नागाः सर्पाः  ॥  १।१७।२२  ॥   

  

चारणा देवबन्दिनः । वनचारिणो वनवासिन इत्येकत्र । परत्र
वनस्थफलभक्षकानित्यर्थः  ॥  १।१७।२३२५  ॥   

  

सर्वास्त्रकोविदा इति । स्वयंप्रतिभातसर्वास्त्रपरिहारोपाया इत्यर्थः ।
शिलाप्रहरणा इत्याद्युक्तेस्तेषामस्त्रप्रयोक्तृत्वाभावात् ।
विचालयेयुरित्यादौ शक्यार्थे लिङ् । विचालनशक्ता इत्यर्थः  ॥  १।१७।२६  ॥   

  

आप्लवेयुः सन्तरेयुः  ॥  १।१७।२७  ॥   

  

प्रव्रजतः स्वच्छन्दगतीन्  ॥  १।१७।२८  ॥   

  

नादेनेत्यस्य पातयेयुरित्यनेनान्वयः  ॥  १।१७।२९  ॥   

  

शतसहस्राणि । कोटिरित्यर्थः । ते प्रागुक्ता हरीणां प्रधानेषु यूथेषु मध्ये
हरियूथपा बभूवुः । यूथपश्रेष्ठान्वीरांश्च हरीनजनयन्नित्यर्थः  ॥  १।१७।३०
 ॥   

  

ऋक्षवतः पर्वतविशेषस्य प्रस्थान्सानूनुपतस्थुरासेवन्ते स्म  ॥  १।१७।३१,३२
 ॥   

  

भ्रातरौ सुग्रीववालिनौ । सर्वे च सर्वे ऽप्युपतस्थुः ।
केचित्साक्षात्केचिन्नलादिद्वारेत्याह नलमित्यादि  ॥  १।१७।३३  ॥   

  

अर्दयन् आर्दयन्नित्यर्थः । अडभाव आर्षः  ॥  १।१७।३४  ॥   

  

वाली जुगोपेत्यन्वयः । देवराजावतारत्वादिति भावः  ॥  १।१७।३५  ॥   

  

विविधसंस्थानैर्नानाप्रकारसन्निवेशैः । नानाव्यञ्जनलक्षणैः
परस्परभेदव्यञ्जकतत्तल्लक्षणयुतैः  ॥  १।१७।३६  ॥   

  

अचलकूटः पर्वतशृङ्गम् । यूथपाधिपैः । यूथपानामधिपैरित्यर्थः ।
भीमशरीररूपैर्भयजनकशरीराकृतिभिः  ॥  १।१७।३७  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
सप्तदशः सर्गः  ॥  १७  ॥   

  


