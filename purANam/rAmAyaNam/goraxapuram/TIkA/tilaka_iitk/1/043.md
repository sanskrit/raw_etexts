+++
title = "०४३"

+++


देवदेवे आजानजानामपि देवानां देवे पूज्ये । अङ्गुष्ठाग्रेण निपीडिताम् ।
समुपासतेत्यार्षं बहुवचनम् । समुपास्तेत्यर्थः । उमापतिमिति शेषः  ॥ 
१।४३।१३  ॥   

  

तदा सेति । ईश्वरेण धारणाङ्गीकारे कृते गर्वादित्यर्थः  ॥  १।४३।४  ॥   

  

शिवे शोभने । तादृशरूपकरणे हेतुमाह अचिन्तयदित्यादि  ॥  १।४३।५  ॥   

  

तस्यावलेपनमिति सन्धिरार्षः । अवलेपनं स्वस्यापि स्रोतसाभिभवनचिन्तारूपं
गर्वम्  ॥  १।४३।६  ॥   

  

तिरोभावयितुम् जटामण्डले तिरोधानेनाभिभूतां कर्तुम्  ॥  १।४३।७  ॥   

  

जटामण्डलेन गह्वरे दुष्प्रवेशे । निर्गमे यत्नमास्थितापि महीं गन्तुं
नाशक्नोदित्यन्वयः  ॥  १।४३।८  ॥   

  

नैवेति । जटामण्डलं भ्रान्त्वा प्रान्तमागताप्यन्ततस्तत्प्रान्तभागतो ऽपि ।
निर्गमं न लेभे । प्रान्तभागे ऽपि तन्मध्यत्वभ्रमस्य मायया भगवतोत्पादनात्
। यद्यपि ब्रह्मैव मायया गङ्गाजलरूपमिति पुराणेतिहासादिषु प्रसिद्धम्, तस्य
चाहं ममेत्यभिमानहीनस्यायमहङ्कारः, शिवस्य च तादृशस्य तत्पराभावाहङ्करो
ऽत्यन्तमनुचितस्तथा तादृश्या गङ्गायाः प्रान्तभागे मध्यत्वभ्रमो
ऽप्यत्यन्तमनुचितः, अत एवोक्तमन्यत्र "परमात्मा शिवो ह्यन्यस्तस्मादन्या च
जाह्नवी । इति यः सेवते गङ्गां न स मोक्षस्य भाजनम्  ॥ " इति, तथापि
लीलामात्रत्वाददोषः। शिवविष्ण्वोः परस्परमुपास्योपासकभाववदिति बोध्यम्।
तर्हि किं कृतवती तत्राह तत्रैवेति। अबभ्रमत्। आर्षत्वात्सन्वदित्वं न  ॥   

१।४३।९  ॥   

अथ तां जटाटवीतिरोहितां गङ्गां भगीरथो ऽपश्यत् । पुनश्च तत्र
तत्प्राप्तिविषये हरमुद्दिश्य परमं तप आस्थितः । स हरः । तेन तपसा  ॥ 
१।४३।१०  ॥   

  

ततस्तुष्टः सन्हरो बिन्दुसरः प्रति हिमवत्स्थितब्रह्मनिर्मितसरोविशेषं
प्रति गङ्गां विससर्जेत्यन्वयः  ॥  १।४३।१११३  ॥   

  

एतेन भगीरथतपोहेतुकं त्रिपथगमनमुक्तम् । अथ चरितप्रश्नोत्तरमाह भगीरथो
ऽपीति  ॥  १।४३।१४  ॥   

  

अनुव्रजदित्यडभाव आर्षः  ॥  १।४३।१५  ॥   

  

तीव्रशब्दपुरस्कृतमित्यत्र हेतुर्गगनादित्यादिनोक्तः । शिंशुमारः कप्याकारो
जलचरविशेषः  ॥  १।४३।१६,१७  ॥   

  

गगनाद्गां गताम् । रुद्रजटासकासाद्भुवमित्यर्थः । विमानैरित्यादेश्चरन्त
इति शेषः  ॥  १।४३।१८  ॥   

  

पारिप्लवगताः "सम्भ्रमं गताः सम्भ्रमं प्राप्ता इत्यर्थः" इत्येके ।
पारिप्लवो यानभेदः शिबिकादिरूपः । "शिबिकादियानस्था इत्यर्थः" इत्यन्ये  ॥ 
१।४३।१९  ॥   

  

देवगणा वस्वादयः । सम्पतद्भिरागच्छद्भिः  ॥  १।४३।२०  ॥   

  

तन्मूलिकामुपमामाह शतादित्यमिवेति  ॥  १।४३।२१  ॥   

  

विक्षिप्तैर्निःसृतैः । विद्युच्छब्दः पुल्लिङ्गो ऽप्येतत्प्रामाण्यात् ।
सलिलोत्पीडैः फैनैः सहस्रधाकरणं वाय्वाद्युपाधित आकाशमभवत् । व्याप्तमिति
शेषः  ॥  १।४३।२२  ॥   

  

शारदाभ्रैरिव हंससम्प्लवैर्हंससमूहैः सङ्कीर्णं गगनमभवदिति पूर्वेणान्वयः ।
आयतम् विस्तृतप्रवाहम्  ॥  १।४३।२३  ॥   

  

विनतमगाधदेशे सङ्कुचितम् । उद्धूतम् पाषाणादियोगात्  ॥  १।४३।२४  ॥   

  

मुहुरिति । ऊर्ध्वपथगमने सलिलयोरभ्याघातो निमित्तम् । शङ्करशिरसि भ्रष्टम्
 ॥  १।४३।२५  ॥   

  

निर्मलम् । नैर्मल्ये प्रागुक्तभ्रंशद्वयं हेतुः । गतकल्मषम्
स्वजलस्पर्शवतां प्राणिनां नाशितपापम्  ॥  १।४३।२६  ॥   

  

भवाङ्गम् शिवमूर्धा । पस्पृशुः सस्नुः । न केवलं पापसंहारमात्रं गङ्गायाः
कृत्यम्, अपि तु पुण्यलोकप्रापणमपीत्याह शापादित्यादि । गगनादुच्चस्थानात्
 ॥  १।४३।२७  ॥   

गतकल्मषा मुक्तशापाः । अनेन ब्रह्मशापपरिहारो ऽपि गङ्गास्नानफलमिति
कृतपापानां तज्जलस्पर्शे तत्पापनाशपूर्वकं स्वर्गप्राप्तिः
कैमुतिकन्यायेनैव सिद्धेति बोध्यम्  ॥  १।४३।२८  ॥   

  

मुदितो दर्शनमात्रेण । मुमुदे स्नानपानादिना  ॥  १।४३।२९३१  ॥   

  

भगीरथरथानुगाः सन्तो गङ्गामन्वगमन्नित्यन्वयः  ॥  १।४३।३२  ॥   

  

यतो येन मार्गेण  ॥  १।४३।३३  ॥   

  

अद्भुतकर्मणः । वक्ष्यमाणगङ्गोपसंहाराभिप्रायमेतत्  ॥  १।४३।३४  ॥   

  

तस्यावलेपनम् तस्या अवलेपनम् । गर्वमित्यर्थः  ॥  १।४३।३५  ॥   

  

अपिबत् । अगस्त्यः समुद्रजलमिव योगशक्त्येति भावः । परमाद्भुतं तदभवत् ।
लोकस्येति शेषः  ॥  १।४३।३६  ॥   

  

पूजयन्ति । स्तोत्रादिनेति शेषः । "अनुनयन्ति" इति पाठे शैलराजदुहितुः
कथमन्यदुहितृत्वमिति विमतिवारणाय गङ्गानुनयः  ॥  १।४३।३७  ॥   

  

तुष्टो गङ्गायाः स्वदुहितृत्वप्रापणात् । तस्माद्यतः पीतां
पुनरसृजत्तस्मादित्यर्थः  ॥  १।४३।३८  ॥   

  

सागरं सगरसुतखातं सम्प्राप्ता । तत्पूरणायेति शेषः । क्षारत्वं तु
तस्यागस्त्येन पानोत्तरमित्यन्यत्र स्फुटम्  ॥  १।४३।३९  ॥   

  

तस्य कर्मणः सिद्ध्यर्थम् भगीरथस्य स्ववंशोद्धारकर्मणः । यत्नतः
प्रागुक्तयत्नैः  ॥  १।४३।४०  ॥   

  

भस्मसात्कृतान्कपिलकोपाग्निना भस्मभावं प्राप्तान् । प्लावयत्सेचयति स्म ।
अत एव पूतपाप्मानः  ॥  १।४३।४१  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
त्रिचत्वारिंशः सर्गः  ॥  ४३  ॥   

  


