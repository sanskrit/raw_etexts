+++
title = "०५०"

+++


प्रागुत्तरामैशानीम् । ततो गौतमाश्रमात्  ॥  १।५०।१,२  ॥   

  

बहूनीति । दृश्यन्त इति शेषः  ॥  १।५०।३  ॥   

  

शकटीतमग्निहोत्रसम्भारवाहकम् । ऋषिवाटा यज्ञार्थमागतानां साग्निहोत्रऋषीणां
निवासाः । एवं नैबिड्यात्स्वावासदेशविचारः । देश इत्यादि । देशो
निवासस्थानम् । विधीयताम् विचार्यताम्  ॥  १।५०।४  ॥   

  

विविक्ते सलिलन्वित इत्यनेनानुष्ठानसौकर्यम्  ॥  १।५०।५,६  ॥   

  

ऋत्विजो ऽपीत्यत्र पुरस्कृत्येत्यनुकर्षः  ॥  १।५०।७  ॥   

  

धर्मेण शास्त्रमार्गेण । ददौ अर्ध्यमिति शेषः ।
धर्मपुरस्कृतमित्यर्घ्यविशेषणम् । "महाजं वा महोक्षं वा
श्रोत्रियायोपकल्पयेत्" इति शास्त्रोक्तेन धर्मसाधनेन पुरस्कृतम् ।
तत्सहितमिति यावत्  ॥  १।५०।८  ॥   

  

राज्ञः कुशलम् निरामयम् । यज्ञस्य निरामयं कुशलं निर्विघ्नत्वमविकलत्वं वा
यज्ञस्य कुशलम् । स विश्वामित्रस्तानर्घ्यदातृ़न्पृष्ट्वा । कुशलमिति शेषः
 ॥  १।५०।९  ॥   

  

यथार्हम् यथान्यायम् । प्रहृष्टवत्प्रहर्षवत् । तोषसहितं यथा भवति
तथेत्यर्थः । समागच्छत्सन्तोषसहितमालिङ्गनं यथा भवति तथा सर्वैः सङ्गतो
बभूवेत्यर्थः  ॥  १।५०।१०१२  ॥   

  

यज्ञसमृद्धिरङ्गवैकल्यराहित्यं साद्गुण्यं च । अत एव सफला कृता । इष्टिरिति
शेषः  ॥  १।५०।१३,१४  ॥   

  

तत्र हेतुमाह यज्ञोपसदनमिति । यज्ञस्थानम् । द्वादशाहम् द्वादशदिनानि ।
दीक्षां कर्तव्यत्वेनाहुः । दीक्षायास्तावन्ति दिनान्यवशिष्टानि । ऋत्विज
आहुः  ॥  १।५०।१५  ॥   

  

विश्वामित्रस्य योगेन सर्वसामर्थ्यादाह देवान्द्रष्टुमर्हसीति  ॥  १।५०।१६
 ॥   

  

इमौ कुमारावित्यादि व्याख्यातप्रायम्  ॥  १।५०।१७,१८  ॥   

  

पद्भ्याम् वाहनरहिताभ्याम् । पद्वपत्रकोमलत्वात्कथमेतद्दूरं प्राप्ताविति
विस्मयः । किमर्थमिति प्रयोजनप्रश्नः । कस्य वेति । पुत्राविति शेषः ।
उत्तरश्लोको यदि प्रमाणं तर्ह्यस्यैव विवरणं बोध्यम् । केचित्तु कस्येतस्य
पुरुषस्य कार्यं साधयितुमिति शेषमाहुः, तत्प्रयोजनप्रश्नेनैव गतार्थम्  ॥ 
१।५०।१९२१  ॥   

  

"निवेदयत्" इति पाठे ऽडभाव आर्षः  ॥  १।५०।२२  ॥   

  

तत्राव्यग्रमागमनं रक्षःसमाक्रान्ते ऽपि मार्गे भयरहितमागमनम्  ॥  १।५०।२३
 ॥   

  

महाधनुषि जिज्ञासां तद्विषयां रामस्य दिदृक्षाम् । ज्ञानमिह दर्शनरूपम् ।
यद्वा धनुर्निष्ठसारजिज्ञासाम् । तथादृष्टस्य तस्य सज्जीकरणादिकं च
कर्तुमागमनमित्येतत्सर्वं निवेद्य । "विरराम तदा" इति पाठे ऽर्थश्चिन्त्यः
 ॥  १।५०।२४,२५  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
पञ्चाशः सर्गः  ॥  ५०  ॥   

  


