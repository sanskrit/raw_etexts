+++
title = "००७"

+++


अथ तस्य मन्त्रिसम्पदुच्यते तस्येति । गुणैरमात्यापेक्षितैर्गुणैर्युक्ताः
। इक्ष्वाकोस्तद्वंशजस्य दशरथस्य । गुणानाह मन्त्रज्ञा इति । मन्त्रः
कार्यविचारः । इङ्गितम् पराभिप्रायम् । प्रियस्य राज्ञो हिततत्पराः  ॥ 
१।७।१  ॥   

  

अष्टाविति । शुचयो ऽसत्यस्वामिद्रोहादिरूपवाङ्मनसाशुचित्वरहिताः । नित्यश
आत्मप्रयोजनसमये ऽपि राजकृत्येषु तदनुष्ठानेष्वनुरक्तास्तत्पराः  ॥  १।७।२
 ॥   

  

तान्नामत आह धृष्टिरित्यादि  ॥  १।७।३  ॥   

  

अभिमतौ ऋत्विजौ मुख्यर्त्विजौ । "अपरे उक्ताष्टप्रधानमन्त्रिव्यतिरिक्ता"
इत्येके । "परे मन्त्रिण इत्युक्त्या वसिष्ठवामदेवयोर्मन्त्रित्वमपि
सूच्यत" इति तीर्थः । तन्न "मन्त्रिणश्च तथा" इति पाठे
परेषामृत्विक्त्वालाभे ऽपि वसिष्ठवामदेवयोमन्त्रित्वस्य शब्दमर्यादया
व्यङ्गमर्यादया चालाभात् । वस्तुतः "तथापरे" इत्यस्य ऋत्विज इत्यर्थः ।
"मन्त्रिणश्च" इत्यस्य वसिष्ठाद्या इति शेषः । अमात्या
देशादिकार्यनिर्वाहकाः । मन्त्रिणो व्यवहारद्रष्टार इति भेदः  ॥  १।७।४  ॥   

  

परामेवाह सुयज्ञ इत्यादि । सुयज्ञ ऋषिविशेषः  ॥  १।७।५  ॥   

  

"एतैर्ब्रह्मर्षिभिर्नित्यं सहितास्तस्य ऋत्विजः ।" इत्यनेन सर्वथा
कर्मसाद्गुण्यं दर्शितम् । पौर्वकाः परम्परागता इत्यर्थकममात्यर्त्विजां
विशेषणम् । विद्येति । विद्यया सह विनीताः । विद्याविनयोभयसम्पन्ना
इत्यर्थः । यथायोगं वक्ष्यमाणानि विशेषणान्यमात्येषु मन्त्रिषु च योजनीयानि
 ॥  १।७।६  ॥   

  

शस्त्रज्ञाः शस्त्रप्रतिपादकधनुर्वेदविदः । प्रणिहिताः सर्वराजकार्येषु
सावधानाः । यथावचनकारिणः राज्ञ इति शेषः  ॥  १।७।७  ॥   

  

कामार्थहेतोरिति द्वन्द्वगर्भः कर्मधारयः  ॥  १।७।८  ॥   

  

स्वेषु मित्रेषु । परेषु शत्रुषु । चारेण करणेन कृतं क्रियमाणमपि वा । अपि
चिकीर्षितं च । तेषां न किञ्चिदविदितमभूदिति शेषः  ॥  १।७।९  ॥   

  

सोहृदं विषयविशेषगतदोषान्दोषत्वेनागृह्णंश्चित्तवृत्तिविशेषस्तत्र
परीक्षिताः । राज्ञेति शेषः । प्राप्तः सापराधत्वलक्षणः कालो यस्य तं
धारयेयुः । कुर्युरित्यर्थः  ॥  १।७।१०  ॥   

  

कोशसङ्ग्रहणं चतुरङ्गबलपरिग्रहे हेतुः । अहितं स्वहिताचरणरहितं
शत्रुमप्यविदूषकमनपराधिनं न हिंस्युः  ॥  १।७।११  ॥   

  

राजशास्त्रम् नीतिशास्त्रम् अनुष्ठिता अनुसारिणः । शुचीनामिति ।
स्तेयानृतरहिताः शुचयः । विषयो देशः  ॥  १।७।१२  ॥   

  

ब्रह्मेति । "अभिपूरयन्" इति पाठे ऽडभाव आर्षः । सुतीक्ष्णेति ।
बलाबलमपराधतारतम्यम् । पुरुषस्येत्युपलक्षणम् । देशादीनां च बलाबलं
सम्प्रेक्ष्येत्यर्थः । "देशकालवयःशक्तीः सञ्चिन्त्या दण्डकर्मणि" इति
वचनात् । अयं कोशपूरणहेतुः  ॥  १।७।१३  ॥   

  

एकबुद्धीनाम् परस्परमेकबुद्धीनाम् । सम्प्रजानताम् पुरराष्ट्रवृत्तान्तं
विचारयताम् । तेषां विचारविषये पुरादौ मृषावादित्वगुणविशिष्टः को ऽपि
नासीत्  ॥  १।७।१४  ॥   

  

प्रेति । मन्त्रिणां नीत्या सर्वं प्रशान्तम् । निर्बाधमासीदित्यर्थः  ॥ 
१।७।१५  ॥   

  

नरेन्द्रस्य हितार्था हितप्रयोजनाः । सर्वत्रासन्निति शेषः  ॥  १।७।१६  ॥   

  

गुरोः सम्बन्धसामान्ये षष्ठी । गुरुणा स्वस्वाचार्येण राज्ञा च ।
अर्शआद्यजन्तगुणशब्देन गुणवत्तया गृहीता इत्यर्थः । तेन
गुर्वनुग्रहप्राप्तसर्वैश्वर्यत्वं च सूचितम् । "गुणागुणगृहीताः" इति पाठे
गुणदोषग्रहीतार इत्यर्थः । बहुव्रीहिः । आहिताग्न्यादित्वात्परनिपातो
निष्ठान्तस्य । विदेशेष्वपि सर्वतो विज्ञातत्वे हेतुः । बुद्धिनिश्चया
बुद्धिसम्पन्नाः  ॥  १।७।१७  ॥   

  

अभितो गुमवन्तः सर्वदेशे सर्वकाले च गुणवन्तः । सन्धीति ।
सन्ध्यादिविषयकशास्त्रतत्त्वज्ञाः । प्रकृत्या त्रिगुणया सम्पदान्विताः ।
तत्र सात्त्विक्या सम्पदा शिष्टपालने, तामस्या सम्पदा दुष्टनिग्रहकाले,
भोगकाले राजस्या सम्पदा धनधान्यदासीदासशिबिकाश्वगजादिरूपया  ॥  १।७।१८  ॥   

  

संवरणम् रक्षणम् । बुद्धिषु विश्वारेषु  ॥  १।७।१९  ॥   

  

ईदृशैः प्रागुक्तरूपैरमात्यैश्च । चादृत्विङ्मन्त्रिभिः । अत एव
गुणोपेतैरुपपन्न इति योजना  ॥  १।७।२०  ॥   

  

चारेण स्वपरदेशवृत्तान्तम् । प्रजा धर्मेण यक्ता यथा भवन्ति तथा पुरुषै
रक्षयन् । सर्वत्र हेतौ शता  ॥  १।७।२१  ॥   

  

अतो हेतोर्विश्रुतः । सत्यसङ्गरो रणे सत्यप्रतिज्ञः । तत्रायोध्यायाम्  ॥ 
१।७।२२  ॥   

  

अधिगमः प्राप्तिः । नताः सामन्ता यस्य । कण्टकाः शत्रवः चोराश्च  ॥  १।७।२३
 ॥   

  

तैरिति । मन्त्रो विचारस्तत्साध्यं हितम् । उभयत्र निविष्टैः कुशलैः
सूक्ष्मार्थदर्शननिपुणैः समर्थैस्तत्साधनशक्तैः । तेजोमयैः
प्रचुरतेजोवद्भिः । तेजः पराभिभवसामर्थ्यम् । गोभिः किरणैर्युक्त उदितो
ऽर्क इव । "गवामपि तेजोमयैरित्यत्यन्तस्वार्थिकमयडन्तं विशेषणम्" इत्येके ।
तदपुष्टम्  ॥  १।७।२४  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
सप्तमः सर्गः  ॥  ७  ॥   

  


