+++
title = "०३७"

+++


देवे शिवे । सेन्द्राः । देवा इति शेषः । साग्निपुरोगमाः । अग्निना
पुरोगमेन सहिता इत्यर्थः । "सेन्द्राः सर्षिगणाः पुरा" इति क्वचित्पाठः  ॥ 
१।३७।१  ॥   

  

अत्र "सुराः सर्वे" इति पुनरुक्तमतः पाठान्तरमन्वेषणीयम् । द्वितीयार्धे
"सुरा राम" इति पाठः रामसम्बोधनं चैतत्  ॥  १।३७।२  ॥   

  

येन रुद्रेण सेनापतिर्बीजात्मना दत्तः स परमास्थाय परं मौनमङ्गीकृत्य
तपस्तप्यते ऽनुतिष्ठति  ॥  १।३७।३  ॥   

  

अनन्तरं बीजदातुरुपरमानन्तरं यत्कार्यं पुत्राकारसम्पत्तये विधेयं
तत्संविधत्स्व  ॥  १।३७।४  ॥   

  

सान्त्वयन् । इष्टकार्यालाभखिन्नानिति शेषः  ॥  १।३७।५  ॥   

  

यद्यस्माच्छैलपुत्र्या "अप्रजा भविष्यथः" इत्युक्तं तत्तस्माद्युष्माकं
स्वासु पत्नीषु न प्रजाः । सन्तीति शेषः । पत्निष्विति ह्रस्वत्वं छान्दसम्
। यतस्तस्या वचनक्लिष्टममोघम् । एवं च "प्रजास्यथ" इति पाठकल्पना
छान्दसत्वकल्पना च विफलैव  ॥  १।३७।६  ॥   

  

तर्हि का गतिस्तत्राह इयमिति । यस्यां हुताशनः पुत्रं जनयिष्यति
सेयमाकाशगङ्गा । आस्ते इति शेषः  ॥  १।३७।७  ॥   

  

"ज्येष्ठोमा स्वकनिष्ठापत्यत्वात्स्वापत्यवन्मानयिष्यतीत्यर्थः" इति कतकः,
तन्न । पूर्वं गङ्गाया एव ज्येष्ठत्वोक्त्या तेन विरोधात् । तस्माज्जेष्ठा
गङ्गा स्वकनिष्ठोमापत्यत्वान्मानयिष्यतीत्यर्थः । उमाशिवसंयोगेन
च्युतरेतोरजोभ्यामुत्पत्तेरुमापत्यत्वम् । अत एवाह उमाया इति ।
तत्स्वापत्यसम्माननम्  ॥  १।३७।८,९  ॥   

  

कैलासपर्वतं गत्वेत्यन्वयः  ॥  १।३७।१०  ॥   

  

समाधत्स्व कुरु । महातेज इति सम्बुद्धिः । शैलपुत्र्यां गङ्गायामैशं तेज
उत्सृजेत्यन्वयः  ॥  १।३७।११  ॥   

  

प्रतिज्ञाय तथा करोमीति प्रतिज्ञाय । इदं गर्भधारणं देवतानां
प्रियमित्यन्वयः  ॥  १।३७।१२  ॥   

  

दिव्यं रूपमधारयत् । स्रोतोरूपं मुक्त्वेति शेषः । तस्या महिमां दिव्यरूपं
वैभवम् । स ऐश्वरतेजोराशिः पारदो ऽवशीर्यत शीर्णः । उत्तमस्त्रीदर्शने
रसेश्वरस्य तद्ग्रहणायोच्छलनं द्वियोजनपर्यन्तमिति सुप्रसिद्धम् । यद्वा सो
ऽग्निरवशीर्यत । ऐश्वरं तेजस्त्यक्तवानित्यर्थः  ॥  १।३७।१३  ॥   

  

अभ्यषिञ्चतेति । रसेश्वरेणोति शेषः । स्रोतांसि नाड्यः  ॥  १।३७।१४  ॥   

  

पुरोगमः पुरोयायी हितकरश्च । तवाग्रेयेन तेजसा सम्बन्धात् समुद्धतमत्युग्रं
तेजः शैवं यतो ऽतस्तस्य धारणे ऽहमशक्तेत्यन्वयः  ॥  १।३७।१५  ॥   

  

सम्प्रव्यथितचेतना । अस्मीति शेषः । सर्वदेवहुताशनः सर्वदेवोद्देशेन हुतस्य
भक्षकः  ॥  १।३७।१६  ॥   

  

सन्निवेश्यताम् स्थाप्यताम्  ॥  १।३७।१७  ॥   

  

स्रोतोभ्य उत्कृत्य तत्तेजो हिमवत्पार्श्व उत्ससर्जेत्यन्वयः ।
यद्यस्मादस्या निर्गतं तत्तस्माद्गङ्गागर्भतो निर्गमात्तत्तेजो
जाम्बूनदाकारसुमेरुकन्यापत्यत्वाद्गङ्गायास्तप्तं जाम्बूनदं सुवर्णं तेन
समप्रभम् । आसीदिति शेषः  ॥  १।३७।१८  ॥   

  

अत एव धरणीं प्राप्तं साक्षात्स्वसम्बद्धधरणीस्थं वस्तु काञ्चनमकरोत् ।
तत्समीपवर्ति भूसंस्थमतुलप्रभं हिरण्यं रजतमकरोत् ।
तत्तेजःसम्बन्धितैक्ष्ण्यादेव तद्व्यवहितभूस्थं वस्तुजातं ताम्रम् ।
कार्ष्णायसम् लोहम् । अभिजायत अडभाव आर्षः  ॥  १।३७।१९  ॥   

  

तत्तस्य गर्भस्य मलं त्रपु सीसं चाभवत् । अयं भावः तैक्ष्ण्यमलगन्धयुक्तेन
शुद्धेन स्पर्शतो विद्धं स्वर्णम्, गन्धयुक्तेन विद्धं रजतम्,
तैक्ष्ण्ययुक्तेन विद्धं ताम्रं लोहं च, मलयुक्तेन विद्धं त्रपुसीसे इति ।
नानाधातुस्तद्रूपम्  ॥  १।३७।२०  ॥   

  

न च स्पर्शवेधित्वमेव तस्य, अपि तु रूपवेधित्वमपीत्याह निक्षिप्तेत्यादि ।
सन्नद्धम् सम्बद्धम्  ॥  १।३७।२१  ॥   

  

जातरूपम् । रूपेण जातमित्यर्थः  ॥  १।३७।२२  ॥   

  

तं कुमारमिति । ततो रुद्रतेजसो जातं क्रमेण साकरतां प्राप्तम् ।
क्षीरसम्भावनार्थाय क्षीरपानप्रयोजनसिद्धये । कृत्तिकाः कृत्तिकाभिः ।
यद्वा समयोजयन्नित्यस्य प्रैरयन्नित्यर्थः  ॥  १।३७।२३  ॥   

  

अथ ताः कृत्तिका अस्माकं सर्वासां पुत्रो भवत्वित्युत्तमं समयं कृत्वा
निश्चितास्तद्विषयकनिश्चयवत्यो जातमात्रस्य तस्य क्षीरं ददुरित्यन्वयः  ॥ 
१।३७।२४  ॥   

  

ततः सर्वदेवता युष्माकमयं पुत्रः कार्तिकेय इति त्रैलोक्यविख्यातो भविष्यति
। अत्र सन्देहो नेति ब्रुवन् । अब्रुवन्नित्यर्थः । अडभाव आर्षः  ॥  १।३७।२५
 ॥   

  

तेषां देवानां तत्स्वेष्टानुकूलं वचनं श्रुत्वा । स्कन्नमादावीश्वरयोः
सकाशात्स्कन्नं पश्चाद्गङ्गाया गर्भात्परिस्रवे सति परया लक्ष्म्या
दीप्यमानमम(न)लमिव दुःस्पर्शम् । दुःस्पर्शतानिवृत्तिप्रयोजनकशैत्यसिद्धये
। ताः स्नापयन् । अस्नापयन्नित्यर्थः  ॥  १।३७।२६  ॥   

  

ततः स्कन्नपरिस्रुतत्वहेतोः पूर्वं कार्तिकेयत्वेनोक्तं स्कन्द
इत्यन्वर्थनाम्नाब्रुवन्नित्यन्वयः । स्कन्नपरिस्रुत इत्यर्थे स्कन्द इति
पृषोदरादित्वात्साधुः  ॥  १।३७।२७  ॥   

  

ततः कृत्तिकानां क्षीरं प्रादुर्भूतम् । आसीदिति शेषः । ततः षण्णामपि
स्तनजं पयः क्षुधातिशयेन षडाननो भूत्वा जग्राह  ॥  १।३७।२८  ॥   

  

एवं तदा षङ्भिर्मुखैर्यावदपेक्षितं क्षीरं गृहीत्वैकाह्नैकदिनेनैव
सुकुमारवपुरपि स्वतेजसैव दैत्यसैन्यगणानजयत्  ॥  १।३७।२९  ॥   

  

ततः सकलासुरजयाद्धेतोः सर्वे ऽग्निपुरोगमा देवाः समेत्य सुरसेनागणपतिं
तमभ्यषिञ्चन्नित्यन्वयः  ॥  १।३७।३०  ॥   

  

उपसंहरति एष इत्यादिना  ॥  १।३७।३१  ॥   

  

धन्यत्वपुण्यत्वे विवृणोति भक्तश्चेति । ऐहलौकिकफलेन धन्यत्वम्, आमुष्मिकेन
पुण्यत्वम् । पुत्रपौत्रैश्चेत्यस्य युक्तः सन् । देहत्याग इति शेषः  ॥ 
१।३७।३२  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
सप्तत्रिंशः सर्गः  ॥  ३७  ॥   

  


