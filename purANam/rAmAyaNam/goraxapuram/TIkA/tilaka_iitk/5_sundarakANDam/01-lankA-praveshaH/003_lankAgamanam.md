+++
title = "००३ लङ्कागमनम्"
title_english = "003 Hanuma conquers Lanka"

+++


लम्बशिखरे उन्नतशिखरे लम्बे लम्बाख्यपर्वते, अत एव लम्बतोयदसन्निभे ।
सत्त्वं सत्त्वगुणमपेक्षितबलं च । रजस्तमःप्रधानरक्षोजयाय
सत्त्वगुणाश्रयणम् । मेधावी कालोचितविचारज्ञः  ॥  ५।३।१,२  ॥   

  

सागरोपमनिर्घोषां सागरशब्दसदृशरक्षःशब्दवतीम्  ॥  ५।३।३  ॥   

  

विटपावत्यलकापुरी । निर्यूहो मत्तवारणः । चारुस्तोरणस्थनिर्यूहो
यस्यास्ताम् । पाण्डुरे सुधाधवले द्वारे तोरणं यस्यां ताम्  ॥  ५।३।४  ॥   

  

भूजगैराचरितां कृतसञ्चाराम् । भोगवतीं सर्पनगरीम् ।
सविद्युद्भिर्घनैर्व्याप्ताम् । ज्योतिषां ग्रहर्क्षादीनां
गणैर्निषेवितामित्युत्तरान्वयि  ॥  ५।३।५  ॥   

  

चण्डमारुतानां परिवहादीनां शब्दो यस्यां तादृशीममरावतीमिव स्थिताम् ।
अत्रामराः सन्त्यस्यामित्यमरावती द्यौः असञ्ज्ञायामपि "मतौ बह्वचः"
इत्यार्षो दीर्घः । न त्विहेन्द्रपुर्यमरावती उक्तलक्षणाभावात् लङ्काया
उक्तद्युसादृश्यं च  

सालङ्कारराक्षसवत्त्वाद्बलवद्धोषबाहुल्याच्चेति कतकः । शातकुम्भेन
स्वर्णमयेन  ॥  ५।३।६  ॥   

  

किङ्किणीजालैः क्षुद्रघण्टिकासमूहैः शब्दो यासां ताभिः  ॥  ५।३।७  ॥   

  

वैदूर्यमणिभिः कृता वेदिकाश्चत्वरा येषु तादृशैर्द्वारैः  ॥  ५।३।८  ॥   

  

मणिस्फटिकमुक्ताभिश्च कृतवेदिकैर्द्वारैः सर्वत उपलक्षिताम् कुट्टिमो
निबद्धा भूः निर्यूहो मत्तवारणः राजतामलपाण्डुरै
रजतमयामलपाण्डुरोपरिप्रदेशैः । सर्वत्र द्वारं विशेष्यम्  ॥  ५।३।९  ॥   

  

वैदूर्यमणिभिः कृतानि सोपानानि येषु तैः । स्फाटिका स्फटिकरचिता
अन्तर्मध्यप्रदेशा अपांसवश्च येषु तैर्द्वारैः । चारुसञ्जवनैः
सभाभिरुपेतैर्द्वारैः खमुत्पतितैरिव शुभैर्गृहैरुपलक्षितैर्द्वारैः  ॥ 
५।३।१०  ॥   

  

सङ्घुष्टैः कृतघोषैर्द्वारैः  ॥  ५।३।११  ॥   

  

वस्वोकसारालका तत्सदृशीम् । ह्रस्व आर्षः । जम्बूनदमयद्वारत्वादिना
सादृश्यम् । खमिवोत्पतिताम् । गिरिमूर्ध्नि प्रतिष्ठितत्वात्  ॥  ५।३।१२१४
 ॥   

  

अनेन धर्षयितुमशक्या किम्, सर्वथा नेत्याह कुमुदेत्यादि । प्रिसद्धा
प्रकर्षेण सिद्धगतिका  ॥  ५।३।१५  ॥   

  

कुशपर्वण इति कुशपर्वसदृशलोमवत इत्यर्थकमृक्षस्य विशेषणम् ।
अतिदीर्घकठोरलोमावृतत्वात्कपिमुख्यस्येति विशेषणं च । तस्यैव मम चैव गतिः ।
अस्यामिति शेषः  ॥  ५।३।१६  ॥   

  

रामस्य पराक्रमं लक्ष्मणस्य विक्रान्तं शौर्यं च समीक्ष्येदृश्यपि
तदीयबाणैरीषत्करध्वंसेति विचार्य प्रीतिमानभूदविषण्णो ऽभूत्  ॥  ५।३।१७  ॥   

  

रत्नवसनोपेतां रत्नप्राकारवाससं च । गोष्ठान्यागाराणि चावतंसो यस्यास्ताम्
। गोष्ठं गोशाला । इदं वाजिशालादेरप्युपलक्षणम् । यन्त्राणि प्राकारोपरि
स्थापितानि क्षेपण्यादीनि तद्गृहस्तनीम्  ॥  ५।३।१८  ॥   

  

तां प्रसिद्धां लङ्काम् । भास्वरैश्च महाग्रहैः चाच्चन्द्रकिरणैः  ॥  ५।३।१९
 ॥   

  

सा नगरी स्वेन रूपेणाधिष्ठातृदेवतारूपेण युक्ता ददर्श  ॥  ५।३।२०  ॥   

  

स्वयमेवोत्थिता । अनन्यप्रेरितेति यावत्  ॥  ५।३।२१  ॥   

  

अतिष्ठत देवतारूपं प्रकाशितवती  ॥  ५।३।२२  ॥   

  

वनालय वानर तत्त्वं सत्यात्  ॥  ५।३।२३  ॥   

  

त्वयैषा प्रवेष्टुं न शक्यम् । क्षुदुपहन्तुं शक्यमितिवत् । "न शक्या" इति
पाठस्तु सुगम एव  ॥  ५।३।२४,२५  ॥   

  

अथ तया पृष्टो हनूमांस्तां प्रति तत्प्रश्नोत्तरकथनं प्रतिज्ञाय,
सुरसावदेषा पूज्या वा सिंहिकावद्वध्या वेति निर्णेतुं पृच्छति-- का त्वमिति
 ॥  ५।३।२६,२७  ॥   

  

आज्ञाप्रतीक्षा नियोगपरिपालिका  ॥  ५।३।२८,२९  ॥   

  

अथापि का त्वं तत्राह-- अहं हीति । स्वयम् स्वदेवतास्वरूपेणेत्यर्थः  ॥ 
५।३।३० ॥   

  

यत्नवाँल्लङ्काधिष्ठातृत्वेनावगतत्वात्तद्विजयोपाये यत्नवान्  ॥  ५।३।३१
 ॥   

  

स्त्रीरूपविकृतां विकृतस्त्रीरूपाम् । अथ
लब्धप्रश्नोत्तरस्तत्प्रश्नोत्तरमाह-- आबभाष इति  ॥  ५।३।३२  ॥   

  

द्रक्ष्यामीत्यर्थमिह संप्राप्त इत्यन्वयः । दर्शनं
प्रयोजनमुद्दिश्येत्यर्थः  ॥  ५।३।३३ ॥   

  

वनं कृत्रिमम्, काननमकृत्रिमम्  ॥  ५।३।३४  ॥   

  

भूयो ऽधिकं परुषाक्षरं वाक्यं पुनर्बभाष इति संबन्धः  ॥  ५।३।३५,३६  ॥   

  

अनिर्जित्य द्रष्टुं न शक्यमित्युक्ते ऽपि कस्यापि वस्तुनो ऽग्रहणपूर्वकं
केवलं दर्शनमात्रे तव का क्षतिरित्याशयेनाह-- ततः स इति । स हनूमान्  ॥ 
५।३।३७  ॥   

  

वेगिता सञ्जातवेगा  ॥  ५।३।३८  ॥   

  

महानादं ननादेति निर्भयत्वद्योतनम्  ॥  ५।३।३९  ॥   

  

अङ्गुलीः संवर्तयामास । मुष्टिं बबन्धेत्यर्थः  ॥  ५।३।४०  ॥   

  

वामहस्तमुष्टिबन्धे आशयमाह-- स्त्री चेति । तेन प्रहारेण
वाममुष्टिकृतसदयताडनेनापीत्यर्थः । विकृताननदर्शना विकृतवक्रदृष्टिः  ॥ 
५।३।४१,४२ ॥   

  

उद्विग्ना भीतां । अगर्वितं गर्वरहितम्  ॥  ५।३।४३  ॥   

  

त्रायस्व मा प्राणनाशं कुर्वित्यर्थः । तत्र हेतुः-- समय इति । स्त्री न
हन्तव्येति शास्त्रमर्यादायामित्यर्थः  ॥  ५।३।४४  ॥   

  

यद्यप्यहं लङ्काधिष्ठातृदेवतात्वाद्दुर्जया, तथापि त्वया निर्जिता  ॥ 
५।३।४५  ॥   

  

इदं च तथ्यं शृणु । त्वदनुग्रहार्थमुच्यमानमित्यर्थः । वरदानं दत्तम्
कृतमित्यर्थः  ॥  ५।३।४६  ॥   

  

रक्षसां भयमिति । एवं च मज्जयो ऽयं सर्वरक्षोजयसूचक इति भावः  ॥  ५।३।४७ ॥   

  

न तस्यास्ति व्यतिक्रमः भगवद्दत्तवरस्य रावणस्य
स्वकृताधिक्षेपक्षुभितनन्दिकेश्वरशापात्तु सद्यः प्राप्तो विनाशः,
स्वयंभूवरवशाद्वानरास्कन्दनपर्यन्तं प्रतिबद्ध इति कथात्रानुसन्धेयेति
तीर्थः  ॥  ५।३।४८,४९  ॥   

  

विधत्स्वानुतिष्ठ  ॥  ५।३।५०  ॥   

  

शापोपहतां सत्यसङ्कल्पभगवद्वचनेन नन्दिकेश्वरशापेन च प्रापितनाशकालां
हरीश्वरस्त्वं प्रविश्य यदृच्छया सर्वत्र रावणान्तःपुरपर्यन्तं यथासुखं गतः
सन्सतीमप्रच्युतपातिव्रत्यां जानकीं विमार्गान्वेषय । अनेन च वचनेन सीता
ऽकल्मषात्र पुरे वर्तत इत्युपदिष्टम्  ॥  ५।३।५१  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे तृतीयः सर्गः  ॥  ५।३  ॥   

  


