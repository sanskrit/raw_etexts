+++
title = "००२ लङ्कापुरीवर्णनम्"
title_english = "002 The city of Lanka"

+++


त्रिकूटस्य लम्बापरपर्यायस्य पर्वतस्य तटे स्थितः स्वस्थो भूत्वा लङ्कां
ददर्श  ॥  ५।२।१  ॥   

  

पुष्पमयः पुष्पमयवानर इव  ॥  ५।२।२  ॥   

  

अनिःश्वसञ्श्रमजश्वासरहितः । तदेवाह न ग्लानिमिति । कविवाक्यमेतत्  ॥  ५।२।३
 ॥   

  

अहं योजनानां बहूनि शतान्यपि क्रमेयं क्रामेयं क्रमितुं शक्तः । शतयोजनमिति
सङ्ख्यातं सागरस्यान्तं परं पारं क्रामेयमिति का गणना ममेति । मन्यते
स्मेति शेषः । हनुमदभिप्रायानुवादः कवेः  ॥  ५।२।४  ॥   

  

जगाम लङ्काम् पर्वतशिखरादवरुह्येति शेषः  ॥  ५।२।५  ॥   

  

मध्येन जगाम मध्यमार्गेण वनादीन्पश्यञ्जगाम । नगवन्ति वृक्षवन्ति
प्राशस्त्ये मतुप्  ॥  ५।२।६  ॥   

  

शैलाँल्लम्बगिरिपादरूपान्  ॥  ५।२।७  ॥   

  

स तस्मिंल्लम्बपर्वते तिष्ठँल्लङ्काया वनान्युपवनानि च ददर्श । अपि च स
पवनात्मजस्तां लङ्कां नगाग्रे पर्वताग्रस्थितां ददर्श  ॥  ५।२।८  ॥   

  

अस्यैव प्रपञ्चः सरलानित्यादि । मुचुलिन्दा जम्बीरा इत्याहुः  ॥  ५।२।९  ॥   

  

गन्धपूर्णान्गन्धाढ्यान्  ॥  ५।२।१०,११  ॥   

  

रावणतपोबलात्तस्यां सर्वे वृक्षाः सर्वदा पुष्पिता इति न कश्चिद्विरोधः ।
आक्रीडाः क्रीडापर्वताः इति कतकः, साधारणोद्यानान्याक्रीडा इत्यन्ये ।
राज्ञामसाधारणान्युद्यानान्याक्रीडा इति तीर्थः  ॥  ५।२।१२,१३  ॥   

  

समासाद्य लङ्कां लङ्कासमीपं प्राप्य वक्ष्यमाणविशेषणां लङ्कां
ददर्शेत्यन्वयः  ॥  ५।२।१४  ॥   

  

सीतापहरणात् सीतां लङ्कायामपहृत्य स्थापनाद्धेतोरित्यर्थः । राक्षसाश्च
रक्षणे करणभूताः  ॥  ५।२।१५,१६  ॥   

  

प्रतोल्यो रथ्याः । तासां पाण्डुरत्वमुच्चत्वं च तत्रत्यसौधसंबन्धकृतम् ।
अट्टालकाः प्राकारशिरांसि । पताका ध्वजपटस्तद्युक्तध्वजशोभिताम्  ॥  ५।२।१७
 ॥   

  

लतापङ्क्तिस्तदाकारचित्रविशेषास्तया विराजितैः शोभमानैस्तोरणैर्युक्तां देव
इन्द्रो देवपुरीममरावतीमिव । अनेन परनगरादिकृतक्षोभाभावः सूचित इति बोध्यम्
 ॥  ५।२।१८  ॥   

  

गिरिमूर्धस्थत्वादाकाशगपुरोपमेयता लङ्कायाः  ॥  ५।२।१९  ॥   

  

गिरिमूर्धस्थत्वादेवाकाशे प्लवमानामिव । लङ्कां द्रष्टुर्हनूमत इव
तद्वर्णनप्रसक्तस्य कवेरप्याश्चर्यमग्नतया ददर्शेति पुनरुक्तिर्न दोषाय ।
विस्मयेन पुनः पुनर्ददर्शेति वा तात्पर्यम्  ॥  ५।२।२०  ॥   

  

लङ्कां स्त्रीत्वेन वर्णयति-- वप्रेति । वप्रः प्राकाराभ्यन्तरवेदिका
तद्युक्तप्राकारजघनाम् । विपुलाम्बुः समुद्रो वनानि चाम्बरं वासो
यस्यास्ताम् । अत्राम्बुशब्देन परिखान्तर्जलमिति तीर्थः  ॥  ५।२।२१  ॥   

  

विश्वकर्मणा निर्मितां तेनापि मनसा कृतामिव स्थिताम् । द्वारमुत्तरमासाद्य
समुद्रदक्षिणतटे प्लवनेन तस्यैव प्रथमं प्राप्तेः । चिन्ता
वक्ष्यमाणप्रकारा  ॥  ५।२।२२  ॥   

  

कैलासो निलयः स्थानं यस्यालकाद्वारस्य तत्प्रख्यमुत्तरद्वारम् ।
उच्छ्रितैर्भवनोत्तमैरम्बरमालिखन्तमिव । आकाशं ध्रियमाणमिवाकाशधारणं
कुर्वदिव  ॥  ५।२।२३  ॥   

  

एतदग्रे "संपूर्णां राक्षसैर्घोरैर्गुहामाशीविषैरिव" इति पाठः,
इतरत्प्रक्षिप्तमिति कतकः । राक्षसैः संपूर्णां नगरीं महतीं गुप्तिं रिपुं
रावणं च सागरं च निरीक्ष्य चिन्तयामास सादरं चिन्तयामासेत्यर्थः  ॥  ५।२।२४
 ॥   

  

चिन्ताप्रकारः आगत्यापीति । अपिना आगमनस्यैवाशक्यता सूचिता । एषैव
सागरनिरीक्षणेन सूचिता । सुरैरपि जेतुमशक्या यदतः  ॥  ५।२।२५  ॥   

  

इमां त्विति । अविषमां न विद्यते विषमा यतस्ताम् । प्राप्यापीत्यपिना
पदातित्वादागमनमेवाशक्यमिति सूच्यते । किं करिष्यति राघवः प्रायो
राघवस्यापि दुःसाध्येत्यर्थः  ॥  ५।२।२६  ॥   

  

अवकाशो नेति ।
उपचितार्थत्वाद्बलदर्पपराक्रमसंपन्नत्वात्सुस्निग्धदृढप्रकृतित्वाच्च न
सामादीनामवकाश इति भावः  ॥  ५।२।२७  ॥   

  

पूर्वम् "आगत्यापीह हरयः" इत्युक्तम्, इदानीं सर्ववानरागमनासंभव एवेत्याह
चतुर्णामेवेति  ॥  ५।२।२८  ॥   

  

ननु जानकीजीवनज्ञाने तन्मोक्षणाय बलाबलादिचिन्ता, अतस्तद्दर्शनचिन्तैव
प्रथमं युक्तेत्याह-- यावज्जानामीति । "यावत्पुरा" इति लट् ज्ञास्ये
इत्यर्थः । तत्रैव जानकीदर्शनविषये एव प्रथममिति शेषः । प्रथमं तां
दृष्ट्वा पश्चाद्यच्चिन्त्यं तत्तदानीमेव चिन्तयामीति शेषः  ॥  ५।२।२९  ॥   

  

रामस्याभ्युदयं तदभ्युदयरूपसीतान्वेषणोपायम्  ॥  ५।२।३०  ॥   

  

चिन्ताप्रकारः अनेनेति  ॥  ५।२।३१,३२  ॥   

  

लक्ष्यं कार्यप्रवृत्यानुमेयम् । तच्च तदलक्ष्यं चेन्द्रियागोचरमित्यर्थः ।
महत्कृत्यं सीतान्वेषणरूपं साधयितुं तेन रूपेण लङ्कापुरीं प्रवेष्टुं
प्राप्तकालमुचितम्  ॥  ५।२।३३ ॥   

  

तेन रूपेणाप्यन्वेषणं कथं घटेतेति पुनश्चिन्तयति-- तां पुरीमिति  ॥ 
५।२।३४,३५ ॥   

  

नेति । रहिते एकान्ते कथं पश्येयमित्यन्वयः  ॥  ५।२।३६  ॥   

  

ननु सीतादर्शने किमर्थमेकान्तापेक्षा तत्राह-- भूताश्चेति । भूतार्थाः
सिद्धप्रायकार्याणि विक्लवं कातरमविमृश्यकारिणं दूतमासाद्य
देशकालाभ्यामुचितप्रवृत्तिहीनाभ्यां विरोधिताः सन्तः सूर्योदये तम इव
विनश्यन्ति अतो ऽसहायेन मयैतादृशे देशे काले कार्ये च गुप्तमेव
प्रवर्तितव्यमिति भावः  ॥  ५।२।३७ ॥   

  

न केवलं कार्यहानिः, किं त्वन्यदपि स्यादित्याह-- अर्थानर्थान्तरे इति ।
अर्थानर्थान्तरे कार्याकार्यविषये निश्चितापि स्वामिना सचिवैः सह
निश्चितापि बुद्धिर्न शोभते । विक्लवं दूतमासाद्येति शेषः । तदेव द्रढयति--
घातयन्तीति । एवं सति लोको मत्स्वामिनं बुद्धिशून्यमपि जानीयादित्याशयः  ॥ 
५।२।३८  ॥   

  

यदेवम्, अतः कार्यं राजकार्यं न विनश्येत् । वैक्लव्यं बुद्धिहीनता
तत्प्रसिद्धिः स्वस्य स्वस्वामिनश्च  ॥  ५।२।३९  ॥   

  

रावणानर्थं रावणवधम्  ॥  ५।२।४०  ॥   

  

अदर्शनेन सञ्चारश्च सर्वथा ऽशक्य इत्याह नहीति  ॥  ५।२।४१  ॥   

  

रक्षसामविदितं रक्षोभिरविदितं न किञ्चिदस्ति कृत्रिमरूपमिति शेषः । अतः
प्राकृतसहजकपिरूपेणैव स्थातव्यमिति भावः  ॥  ५।२।४२  ॥   

  

किं च यावदस्तमयं स्वगोपनमेवोचितमित्याह-- इहेति । स्वेन रूपेण संवृतः
सन्युक्तः सन्निहाह्नि देशे च यदि तिष्ठामि तदा स्पष्टं
परैरवगम्यमानत्वाद्विनाशमुपयास्यामि भर्तुरर्थहानिश्च । तस्मादासायमत्रैव
क्वचिद्गिरिगुहायां निःशङ्कं स्थित्वा रजन्यामपि स्वेन रूपेणैव, परन्तु
ह्रस्वतां गतो भूत्वा लङ्कामभिपतिष्यामीत्यन्वयः  ॥  ५।२।४३,४४  ॥   

  

प्रथमतः पुरीं प्रविश्य ततः सर्वं भवनं रावणगृहं प्रविश्य  ॥  ५।२।४५,४६
 ॥   

  

वृषान्मूषकान्दशतीति वृषदंशको मार्जारस्तन्मात्रस्तत्प्रमाणः  ॥  ५।२।४७
 ॥   

  

प्रविवेश पुरीमिति प्रवेशपूर्वकान्वेषणसङ्क्षेपोक्तिः  ॥  ५।२।४८  ॥   

  

तृतीयान्तेषु उपलक्षितामिति शेषः  ॥  ५।२।४९  ॥   

  

सप्तेति । भूमीनां समूहैः सप्तसङ्ख्यावयवयुक्तैरुपलक्षिताम् ।
स्फटिकसङ्कीर्णैः स्फटिकरत्नखचितैः स्थलैरित्यर्थः । स्थलं भूः । "तलैः"
इति पाठे ऽपि स एवार्थः । तैस्तैः प्रासादैरिति शेषः  ॥  ५।२।५०  ॥   

  

रक्षसां तोरणानि रक्षोगृहद्वारस्थतोरणानि  ॥  ५।२।५१  ॥   

  

अचिन्त्यामश्क्यान्वेषणचिन्ताम् । अयं विषादहेतुः । अद्भुताकारामिति
हर्षहेतुः  ॥  ५।२।५२  ॥   

  

पाण्डुरा सुधाधवला आविद्धा परस्परसंविद्धा विमानानां सप्तभूमिकप्रासादानां
माला ऽस्यामस्ति तां प्रविवेशेति शेषः  ॥  ५।२।५३  ॥   

  

मध्यगतः खमध्यगतः । अनेकसहस्रेत्यनेन पूर्णत्वम् । अनेकेत्यस्यैव
सहस्रेत्यनेन विवरणम् । उत्तिष्ठते आर्षस्तङ् । ज्योत्स्नावितानेन
लोकान्वितत्यावार्य सम्यगवलोकनसाधनतया ऽस्य हनूमतः साचिव्यं साहाय्यं
कुर्वन्निव । ननु खमध्यगतस्य प्रदोषे उदयो ऽष्टम्यां न तदा पूर्णत्वम्,
पूर्णस्य तु न खमध्यगतस्योदय इति चेन्न । शुक्लैकादश्यां खमध्यसमीपगतत्वेन
मध्यगतत्वोपचारात्पूर्णत्वं च पूर्णकल्पत्वेन व्यवहृतम् । यद्वानेकन्यूनाः
सहस्रं रश्मयो यस्येति मध्यमपदलोपितत्पुरुषगर्भो बहुव्रीहिः । अत एव
रात्रिशेषे हनूमत्यशोकवनिकास्थे सीतासविधे रावणस्यागमनकाले दीपिकावर्णनं
कृतम् । तेन हि तदा चन्द्रास्तानुमानम् । सा चेयं मार्गशीर्षस्य फाल्गुने
लङ्कां प्रविष्टायाः सीतायाः "वर्तते दशमो मासो द्वौ तु शेषौ प्लवङ्गम" इति
हनूमन्तं प्रति वचनात् । हरणदिन एव च सीताया लङ्काप्रवेशनं रामभयादिति
स्पष्टमेव  ॥  ५।२।५४  ॥   

  

पोप्लूयमानं भृशं प्लवमानम्  ॥  ५।२।५५  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे द्वितीयः सर्गः  ॥  ५।२  ॥   

  


