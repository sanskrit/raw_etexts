+++
title = "०२२"

+++


अथ रामः सौमित्रेः कैकेयीविषयं रोषं शमयतीत्याह अथेति । व्यथया रामस्य
राज्यहानिजन्यया । सविशेषं रामेष्टजनान्तरापेक्षयेति शेषः । अमर्षितं
प्राप्तासहनम् । विस्फारणं विस्तारः  ॥  २।२२।१  ॥   

  

आसाद्याभिमुखीकृत्य धैर्येण सत्त्वं चित्तमविकारितया धारयन्प्रकटयन्  ॥ 
२।२२।२ ॥   

  

किमुवाचेत्यत्राह निगृह्येति । रोषं पित्रादिवधहेतुम् । अवमानं
वनप्रवासनरूपं निरस्य शत्रुकृतत्वाभावात् । उत्तमं हर्षं सत्यपालनेन पितुः
पुण्यलोकसिद्धिजं हर्षम्  ॥  २।२२।३  ॥   

  

तादृशहर्षसिद्ध्यर्थमेव हे लक्ष्मण अभिषेकप्रयोजनकं निवर्तय । कार्यं
वनगमनोपयुक्तम्  ॥  २।२२।४  ॥   

  

तदेवाह सौमित्रे इति । संभारसंपादनाय यः संभ्रमस्त्वरा
साभिषेकनिवृत्त्यर्थे ऽस्तु । वनगमनपरिकरसंपादनायास्त्विति यावत्  ॥  २।२२।५
 ॥   

  

किंच यस्या मदभिषेकार्थे मदभिषेकनिवृत्तौ अर्थशब्दो निवृत्तिवचन इह "अर्थो
ऽभिधेयरैवस्तुप्रयोजननिवृत्तिषु" इत्यमरः । सविशङ्का कथमयं वने स्थास्यतीति
शङ्कया सदुःखा । तथा कुरु । अल्पेनैव कालेन रामं द्रष्टासि,
पित्राज्ञाभङ्गश्चातिनिन्द्य इत्यादिवाक्येरिति शेषः । यद्वा यस्याः
कैकेय्या नो माता कैकेयी सशङ्का अयं वनं न गमिष्यतीति शङ्कासहिता  ॥  २।२२।६
 ॥   

  

कुत एवं तत्राह तस्या इति । तस्या मनसि प्रतिसंजातं शङ्कामयं दुःखं
मुहूर्तमप्युपेक्षितुं नोत्सहे, "उदीक्षितुम्" इति पाठे द्रष्टुमित्यर्थः
 ॥  २।२२।७  ॥   

  

तदेवोपपादयति न बुद्धीति । अबुद्धम् अज्ञानपूर्वं वा । अल्पं चाल्पमपि
विप्रियं विप्रियकरं कदाचन कदापि कृतं न स्मरामीत्यन्वयः । "समारब्धम्" इति
पाठे नारब्धवानस्मीत्यर्थः  ॥  २।२२।८  ॥   

  

सत्यः सत्यवचनस्वभावः सत्याभिसंधः सत्यप्रतिज्ञः
परलोकभयात्परलोकभयहेतोरसत्याद्भीतः पिता निर्भयो ऽस्तु मया
तत्कृतसत्यपरिपालनात्  ॥  २।२२।९  ॥   

  

अस्मिन्कर्मण्यभिषेकविषये कर्मणि अप्रतिसंहृते ऽनिवर्तिते मम वचः सत्यं न
वृत्तमिति मनस्तापो भवेत् तस्य च मनस्तापो मामपि तपेत् पितृहितमकुर्वतो मम
जन्म व्यर्थमिति पीडयेत्  ॥  २।२२।१०  ॥   

  

यत एवमतः अभिषेकेति । संहृत्य त्यक्त्वा अन्वगेव शीघ्रमेव इतः पुरो
ऽस्मान्नगरात्  ॥  २।२२।११  ॥   

  

नृपात्मजा कैकेयी । अव्यग्रमव्याकुलम्  ॥  २।२२।१२  ॥   

  

गते गते एव  ॥  २।२२।१३  ॥   

  

कैकेय्या अत्र नापराधः अन्यप्रेरितत्वात् । तर्हि स एव दण्ड्यस्तत्राह
बुद्धिरिति । येनेश्वरेण विधात्रेयं बुद्धिः कैकेय्याः प्रणीता
मन्थराद्वारा दत्ता, मनश्च तद्बुद्दिविषये ऽर्थे सुसमाहितं स्थिरीकृतं तं
संक्लेष्टुं मत्कृतमन्यथा जातमिति क्लेशयितुं नार्हामि तस्य
मदधिकारित्वान्मद्रूपत्वाद्वेति गूढ आशयः मत्संकल्पकृतमेव तदिति गूडं
व्यङ्ग्यम् अशक्यत्वादित्यापाततो ऽर्थः । अतो वनं प्रव्रजिष्यामि । चिरं
विलम्बो मा मास्त्वित्यर्थः  ॥  २।२२।१४  ॥   

  

तत्प्रेरयितारमाह कृतान्त इत्यादि । मद्विवासने मद्विवासनप्रेरणायाम्
एवमभिषेकविवर्तनप्रेरणायां कृतान्तो दैवमेवेन्द्रादीनां
दुःखनिवर्तकादृष्टमेवेति गूढम् । मत्प्रजानां
मत्कृतपरिपालनलाभाभावजनकमदृष्टमिति स्फुटं द्रष्टव्यः कारणत्वेन द्रष्टव्यः
। यत्तु रामस्य  

प्राक्कृतदुरदृष्टं दैवमिति तन्न, भगवतस्तस्याभावात्  ॥  २।२२।१५  ॥   

  

तदुपपादयति कैकेय्या इति । प्रतिपत्तिरध्यवसायः । यदि
कृतान्तविहितस्तत्प्रेरितो ऽयं भावो ऽभिप्रायो न भवेत्  ॥  २।२२।१६  ॥   

  

ईदृशस्य कैकेय्या भावस्य दैवकारणकत्वसिद्धये तस्याः सहजभावमाह जानासीत्यादि
। अन्तरं वैषम्यम् । भूतपूर्वं तस्या वा मयि सुते भरते ऽपि वा न विशेषो
भूतपूर्वः तस्माद्दैवकृतमेव वैषम्यमिति भावः  ॥  २।२२।१७  ॥   

  

तस्मात् स इति । सो ऽहं रामो दुर्वचैः सामान्येनापि न वक्तुं शक्यैः किं
पुनर्वाच्यं दशरथपत्न्या केकयकन्यया, तादृशैर्वाक्यै राज्ञः कैकेय्या
प्रेरणे दैवादन्यत्कारणं सो ऽहं रामो न समर्थय इत्यन्वयः  ॥  २।२२।१८  ॥   

  

तदेव द्रढयति कथमिति । प्रकृतिसंपन्ना सत्त्वप्रकृतियुक्ता तथागुणा
प्रागनुभूततादृक्कल्याणगुणा तत्रापि भर्तृसंनिधौ मत्पीड्यं मत्पीडाजनकं
तदेव । "मदधम्" इति पाठे ऽप्ययमेवार्थः । वाक्यं ब्रूयात् यदि न
दैवप्रेरितेति भावः  ॥  २।२२।१९  ॥   

  

ननु तद्दैवं क्वास्ति, कीदृक्चेत्यत आह यदिति । देशकालवृत्तितया
यदचिन्त्यमीदृग्विधमिति चिन्तयितुमशक्यं तद्दैवं यद्भूतेषु भूताधिष्ठातृषु
ब्रह्मादिष्वपि न हन्यते न प्रतिहतं भवति हि अतस्तत्कृत एव तस्यां मयि च
विपर्ययः पूर्वस्थितवात्सल्यापगमरूपो हस्तगतराज्यभ्रंशरूपश्च पतितः  ॥ 
२।२२।२०  ॥   

  

ननु शौर्येण दैवं हनिष्यामीति चेत्तत्राह कश्चेति । यस्य दैवस्य ग्रहणं
ज्ञानं  

ज्ञानजनकं कर्मणः फलादन्यन्न दृस्यते । एवं च नित्यकार्यानुमेयतया
प्रागज्ञातत्वाद्योद्धुमशक्यं जाते तु फले विफलं युद्धम् फलेन तस्य
नाशाच्चेति भावः  ॥  २।२२।२१  ॥   

  

सर्वतो दैवमेव प्रबलं पौरुषं तु काकतालीयमित्याह सुखेत्यादि । भवाभवौ  

बन्धमोक्षौ एषां मध्ये यस्य यत्तथाभूतमचिन्त्यकारणकं किंचित्कार्यं तन्ननु
निश्चयेन दैवस्य कर्म फलम्  ॥  २।२२।२२  ॥   

  

दैवप्राबल्यमेव द्रढयति ऋषय इति । विश्वामित्रादयः मन्युः क्रोधः बहुवचनं
व्यक्तिबहुत्वात् तैर्भ्रश्यन्ते ऽभिभूयन्ते  ॥  २।२२।२३  ॥   

  

पुनरपि स्ववनवासस्य दैवजत्वं द्रढयितुं दैवकार्यलक्षणमाह असङ्कल्पितमिति ।
आरम्भैर्यत्नैरारब्धमुपक्रान्तं कार्यं निवर्त्य
यदसङ्कल्पितमेवाचिन्तितमेवाकस्माद्दृष्टहेतुं विना प्रवर्तते तद्दैवस्य
कर्म ननु  ॥  २।२२।२४  ॥   

  

उपसंहरति एतयेति । तत्त्वया यथार्थया बुद्ध्या
बुद्धियोगेनात्मनान्तःकरणस्थेनात्मानमन्तःकरणसंस्तभ्य यदि तिष्ठसीति शेषः ।
तदा मे ऽभिषेके व्याहते ऽपि तव परितापो न विद्यते न भवति  ॥  २।२२।२५  ॥   

  

अथ तत्कालकर्तव्यं नियुङ्क्ते तस्मादिति । उपदिष्टबुद्धियोगबलादित्यर्थः ।
अपरितापः परितापहीनः संस्त्वमपि मामनुविधाय मामनुसृत्याभिषेचनिकीं
तत्प्रयोजनिकां क्रियामलङ्कारं प्रतिसंहारय निवर्तय । अनेन गूढं
लक्ष्मणस्यापि वनगमनं सूचितम्  ॥  २।२२।२६  ॥   

  

तापस्ये तद्रूपव्रतस्य सङ्कल्पे व्रतस्नानं व्रतसङ्कल्पायापेक्षितं स्नानं
व्रतस्नानं तदेभिर्भविष्यतीति योजना  ॥  २।२२।२७  ॥   

  

तापस्यव्रतस्नाने ऽप्येभिः क्रियमाणे राज्यलिप्सया स्नानं कृतवानिति
कैकेय्याः शङ्का मा भूदिति तन्निषेधति-- अथवेति । राज्यद्रव्यमयेन
राज्याभिषेकसाधनमङ्गलद्रव्यप्रचुरेण । स्वयं  

स्वहस्तेनोद्धृतं तोयं मे व्रतादेशं व्रतसङ्कल्पाधिकारम्  ॥  २।२२।२८  ॥   

  

राज्यवनवासयोर्वनवासो महोदयो महाफलः । प्रजानां
कृत्याकृत्यचिन्ताव्यापारराहित्येन सततं तपःप्रवृत्त्या पितृवाक्यपरिपालनेन
चेति भावः  ॥  २।२२।२९  ॥   

  

उपदेशस्य परमप्रयोजनमाह नेति । न माताभिशङ्कितव्या, न पिताभिशङ्कितव्यः,
यतो दैवाभिपन्ना दैवग्रस्ता एवमभिशङ्कत इति शेषः । यद्वा दैवाभिपन्नत्वं
मातापित्रोर्विशेषणम् । त्वं च दैवं तथाप्रभावमिति जानासि, अतो
नातिशङ्कनीया  ॥  २।२२।३०  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकव्ये
ऽयोध्याकाण्डे द्वाविंशः सर्गः  ॥  २।२२  ॥   

  

  


