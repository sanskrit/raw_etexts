+++
title = "११८"

+++


अनयासू ऽसूयारहिता । अनसूययान्वर्थतन्नाम्न्या । वचो ऽनसूयायाः  ॥  २।११८।१
 ॥   

  

अनुभाषसे शिक्षयसि । नार्या गुरुः पतिरिति यथा
भवत्योपदिष्टमेतद्विदितमेतद्विषयकं ज्ञानं ममापि  ॥  २।११८।२  ॥   

  

तदेव दर्शयति--यद्यपीत । एष भर्ता यद्यप्यनार्यः पूज्यचरित्रहीनो
वृत्तिवर्जितो जीवनरहितो दरिद्रश्च भवेत्, तथापि मया मद्विधयात्र
भर्तर्यद्वैधं प्रकारद्वयरहितं यथा भवति तथा वर्तव्यं वर्तितव्यम्
प्रीतिप्रकारेणैव वर्तितव्यमित्यर्थः  ॥  २।११८।३  ॥   

  

गुणश्लाध्यत्वादिविशिष्टे सा वृत्तिरिति किं पुनर्वक्तव्यम् ।
मातृवत्पितृवत्प्रियः मयीति शेषः । प्रियः प्रीतिमान् ममेति वा शेषः,
प्रीतिविषय इत्यर्थः । ऽमातृवर्ती पितृप्रियःऽ इति पाठे मातृवर्ती
मातृसेवारतः पितुः प्रीतिविषय इत्यर्थ इति तीर्थः  ॥  २।११८।४  ॥   

  

अन्यासामपि नृपनारीणां सुमित्रादीनां विषये ऽपीत्यर्थः । तथान्यासामपि
विषये मदतिरिक्तस्त्रीमत्रविषये ऽपि तामेव वृत्ति कुरुत इत्यर्थः ।
नृपनारीणामित्यनेनैव सुमित्रादीनां लाभादित्यन्ये  ॥  २।११८।५  ॥   

  

नृपेम दशरथेन मानमहं महाप्रभुरित्यभिमानं त्यक्त्वेत्यर्थः । अन्यमते
उक्तार्थे सत्यत्वप्रत्यायनायैतदुक्तिरिति बोध्यम्  ॥  २।११८।६  ॥   

  

यन्मे श्वश्रवा समाहितं त्वदुक्तार्थकमेव वाक्यं शिक्षितम्, तन्मे हृदि
स्थिरं वर्तते  ॥  २।११८।७  ॥   

  

तदपि मे धृतं मात्रनुशासनमपि मे हृद्गतमेवास्ति  ॥  २।११८।८  ॥   

  

यच्च स्वैरात्मीयैर्बन्धुवर्गैः पतिशुश्रूषणादिप्रकारैर्बोधितमर्थजातं तच्च
मे न विस्मृतं त्वित्यर्थः  ॥  २।११८।९  ॥   

  

सावित्री सत्यवतः स्त्री । तथावृत्तिः सावित्रीसमानवृत्तिः । त्वमनसूया ।
यातेत्युक्तिः पातिव्रत्यमहिन्ना स्वर्गस्य हस्तगतत्वादिति तीर्थः ।
तपोर्थमिह वर्तमानापि पतिसेवया मूर्त्यन्तरेण दिवं यातेत्यर्थ इति कतकः  ॥ 
२।११८।१०  ॥   

  

रोहिणी विना चन्द्रं मुहूर्तमपि न दृश्यते पूर्वकृतपतिशुश्रूषावशादेवं
पतिसाहित्यं प्राप्तमिति भावः  ॥  २।११८।११  ॥   

  

प्रवराः स्त्रियो ऽरुन्धत्यादयः  ॥  २।११८।१२  ॥   

  

हर्षयन्त्युत हर्षयन्त्यपीत्यर्थः । ऽउताप्यर्थविकल्पयोःऽ  ॥  २।११८।१३  ॥   

  

तद्बलं संश्रित्याश्रित्य छन्दये वरं वृणीष्वेति प्रार्थयामि  ॥ 
२।११८।१४,१५  ॥   

  

विस्मिता जाताश्चर्या । अहो तपसो माहात्म्यं यन्ममापि वरदाने सामर्थ्यम् ।
मन्दविस्मया मन्दस्मिता, कृतं भवत्या अनुग्रहेणैव सर्वं मे पूर्णं न
किंचित्कर्तव्यमस्तीति भावः  ॥  २।११८।१६  ॥   

  

तया लोभरहितवाचा । प्रहर्षं लोभराहित्यजं स्वनिष्ठम् । ते त्वद्विषयम्  ॥ 
२।११८।१७  ॥   

  

अङ्गरागः उद्वर्तनेनाङ्गानि रञ्जयतीत्यह्गरागः केशरचन्दनादिजः, अनुलेपनं तु
ऽकर्पूरागुरुकस्तूरीकङ्कोलैर्यक्षकर्दमःऽ इत्युक्तप्रकारो
दिव्यगन्धद्र्व्यकल्क इति तीर्थः । कतकस्तुअङ्गरागमङ्गरञ्जनकरमनुलेपनं
दिव्यगन्धद्रव्यकल्कमित्यर्थ इत्याह, इदमेव युक्तम्  ॥  २।११८।१८  ॥   

  

शोभयेच्छोभयिष्यति । अनुरूपं त्वदेकोचितं नित्यमेवासंक्लिष्टमुपभोगे
ऽप्यशुचित्वमृदितत्वादिदोषरहितं भविष्यति  ॥  २।११८।१९  ॥   

  

शोभयिष्यसीत्यनेन त्वत्पूजया भर्तुरपि पूजा कृतेति सूचितम्  ॥  २।११८।२०
 ॥   

  

क्षत्रियत्वात्प्रतिग्रहानधिकारेण प्रीतिदानमित्युक्तम् । लक्ष्म्युद्देशेन
ब्राह्मणादिब्यो दत्तमक्षयं चेत्साक्षाल्लक्ष्म्यै प्रीत्या दत्तं तथेति
किं वक्तव्यमिति देव्यै तद्दानमनसूयाया इति बोध्यम्  ॥  २।११८।२१  ॥   

  

श्लिष्टाञ्जलिपुटा रचिताञ्जलिपुटा  ॥  २।११८।२२  ॥   

  

अन्वनन्तरं प्रियां कांचित्कथां श्रोतुकामा वचनं प्रष्टुमारेभे  ॥  २।११८।२३
 ॥   

  

अनेन रामेण, श्रुतिं मम श्रोत्रपथम्  ॥  २।११८।२४  ॥   

  

विस्तरेण च विस्तरेणैव  ॥  २।११८।२५२७  ॥   

  

क्षेत्रमण्डलं यज्ञयोग्यक्षेत्रम्, चयनप्रकरणे "षङ्गवेन कृषति" इति श्रुतेः
। कृपतस्तस्य पुरो जगतीं भुवं भित्त्वोत्थिता एतावन्मात्रेणाहं
नृपतेर्जनकस्य सुता  ॥  २।११८।२८  ॥   

  

मुष्टिविक्षेपतत्परः " या जाता ओषधयो देवेभ्यः"
इत्यादिमन्त्रोक्तप्रकारेणोपधिमुष्टिविकिरणतत्पर इति तीर्थः ।
निम्नोन्नतसमीकरणाय मृत्तिकामुष्टिविक्षेपतत्पर इति कतकः  ॥  २।११८।२९  ॥   

  

अत्र चौ त्वर्थे  ॥  २।११८।३०  ॥   

  

प्रतिमामनुषी प्रतिमया स्वरूपेण मानुषी मनुष्यवाक्तुल्या वागन्तरिक्षे
उक्ता । तां वाचमाह--एवमिति । एतन्ममेयं तनयेत्येतत् । एवमर्थवदेव । यतो हे
नरपते धर्मेण न्यायेनैषा त्वत्क्षेव्रजातत्वात्तव तनयैव  ॥   

२।११८।३१  ॥   

मामवाप्य यज्ञभूमेरिति शेषः, मल्लाभोत्तरं तस्य महती संमृद्धिर्जातेति भावः
 ॥  २।११८।३२  ॥   

  

इटवद्देव्यै इष्टायै देव्यै राज्ञ्यै इष्टमिति भावे क्तः, इष्टमिच्छा
तद्वत्यै षिययतासंबन्धेनेत्यक्षरार्थः । आर्ष वा साधुत्वमूक्तार्थे । यद्वा
सतानेच्छावत्यै देव्यै इत्यर्थः पुण्यकर्मणो इति देवीविशेषणम् । तृतीयान्तः
पाठः क्कचित् । संभाविता संवर्धिता  ॥  २।११८।३३  ॥   

  

पतिसंयोगसुलभं पाणिग्रहणोचितम्  ॥  २।११८।३४  ॥   

  

सदृशादपकृष्टाच्च वरवर्गजनात्कन्यायाः पिता इन्द्रसमो ऽपि भुवि स्थितो लोके
प्रधर्षणमसंमानादिरूपं क्लेशमाप्नोति किमुताधिकादिति शेषः  ॥  २।११८।३५  ॥   

  

अदूरस्थां निकटप्राप्तां धर्षणां कन्यानिमित्ततिरस्क्रियामात्मनि संदृश्य
संभाव्य । प्लवः पोतः  ॥  २।११८।३६  ॥   

  

सदृशं कुलविद्यादिना, अभिरूपं वयःसौन्दर्यादिना, वरमिति शेषः  ॥ 
२।११८।३७,३८  ॥   

  

महायज्ञे दक्षयज्ञे । तस्य मत्पितृपूर्वजस्य देवरातस्य । तदा
शत्रुजयसमर्थधनुर्लाभाय तपःकरणकाले । दक्षयज्ञे हि शिवेन पीडिता देवाः शिवं
संप्रार्थ्य धनुर्याचितवन्तः स च देवेभ्यो दत्त्वोक्तवान् इदं देवराताय
दीयतामिति, ततो देवैर्वरुणद्वारा देवराताय दत्तम् । यद्वा व्रियते
सर्वदेवैरिति व्युत्पत्त्या वरुणः शिव एव  ॥  २।११८।३९  ॥   

  

गौरवाद्भारवत्त्वात्  ॥  २।११८।४०,४१  ॥   

  

न संशय इति पित्रा व्याहृतमिति पूर्वेण संबन्धः  ॥  २।११८।४२  ॥   

  

तोलने चालने । अभिवाद्य नमस्कृत्य  ॥  २।११८।४३४५  ॥   

  

इमौ धनुर्दर्शनकाङ्क्षिणौ । अतो रामाय दैविकं देवदत्तं धनुर्दर्शयेति
विश्वामित्रः पितरं प्रोवाचेति संबन्धः  ॥  २।११८।४६,४७  ॥   

  

पूरयामास सज्यं कृत्वा कृष्टवान्  ॥  २।११८।४८,४९  ॥   

  

उत्तमं जलभाजनमुद्यम्य पित्राहं रामाय दातुमुद्यतेति संबन्धः  ॥  २।११८।५०
 ॥   

  

छन्दमभिप्रायम्  ॥  २।११८।५१५४  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे ऽष्टादशाधिकशततमः सर्गः  ॥  २।११८  ॥   

  

  


