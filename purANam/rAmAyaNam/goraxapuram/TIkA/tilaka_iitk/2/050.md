+++
title = "०५०"

+++


अथ जन्मभूमिप्रयुक्तस्नेहेन निर्गमनकाले शिष्टाचारपरिप्राप्ततया च
स्वदेशमापृच्छति स्वस्वरूपगोपनाय विशालानिति । यात्वा तदन्तं गत्वा  ॥ 
२।५०।१  ॥   

  

हे पुरिश्रेष्ठे त्वां त्वत्संबन्धिदैवतानि च आपृच्छे प्रार्थयामि  ॥ 
२।५०।२  ॥   

  

प्रार्थनाप्रकारमाह निवृत्तेति  ॥  २।५०।३  ॥   

  

जानपदं जनं स्वदर्शनार्थं तत्रागतं
तेषामश्रुपूर्णमुखत्वाल्लोकव्यवहारानुसारेण नट इव स्वयमप्यश्रुपूर्णमुखः  ॥ 
२।५०।४  ॥   

  

अनुक्रोश आदरो ऽनुतापो वा दया कारुण्यम् । यथायोग्यं मयि वो युष्माकम्
युष्माभिरिति यावत् कृतः कृता च दुःखस्य चिरमनुभव इति शेषः । पापीयो
ऽशोभनम् अतो युष्माभिर्गम्यताम् वयमप्यर्थसिद्धये पित्रनुज्ञातार्थसिद्धये
ऽवतारप्रयोजनार्थसिद्धय इति हृत्स्थम् गच्छाम इति शेषः । व्याख्यानान्तरं
त्वप्रयोजकत्वान्नोक्तम्  ॥  २।५०।५  ॥   

  

त एवं रामेण बोधिताः  ॥  २।५०।६  ॥   

  

अनृप्तानां दर्शनतृप्तिरहितानाम् क्षणदामुखे सायंकाले ऽर्को यथा तथा
चक्षुर्विषयं देशं गतः  ॥  २।५०।७  ॥   

  

तदेवाह वाल्मीकिः तत इति । दानशीला जना येषु तान्
चैत्यैर्देवताधिष्ठानवृक्षैर्यूपैश्च समावृतान्  ॥  २।५०।८  ॥   

  

गोकुलैराकुलतया सेवितान्  ॥  २।५०।९  ॥   

  

नरेन्द्राणां रक्षणीयान् ग्रामश इति शेषः । नरेन्द्ररक्षणयोग्यैकैग्रामान्
इतरनरेन्द्रराज्यतुल्यैकैकग्रामानिति यावत्  ॥  २।५०।१०  ॥   

  

मध्येन मध्यगत्या नरेन्द्राणामितरेषां भोज्यं राज्यं देशं ययौ ।
स्वदेशत्वाभावेन तज्जनानुयानशङ्काभावाच्छनैर्देशसौभाग्यं
पश्नन्नगमदित्यर्थः  ॥  २।५०।११  ॥   

  

तत्रायोध्याराज्याद्दक्षिणराज्ये  ॥  २।५०।१२  ॥   

  

काले क्रीडाकाले सेविता अम्भःपूर्णहृदा यस्यां ताम्  ॥  २।५०।१३  ॥   

  

नागपत्नीभिर्गन्धर्वपत्नीभिश्च सेविताम् । सततं शिवामित्यनेन
महानिशायामपि  

तस्यां स्नानाद्यधिकारः सूचितः । तदुक्तं भारते "भुक्त्वा वा यदि वा
ऽभुक्त्वा रात्रौ वा यदि वा दिवा । न कालनियमः कश्चिद्गङ्गां प्राप्य
सरिद्वराम्  ॥ " इति  ॥   

२।५०।१४  ॥   

देवानामाक्रीडैः क्रीडापर्वतैर्हिमवत उभयतीरवर्तिभिर्युक्तां । देवार्थं
देवानां स्नानापानादिप्रयोजनाय तत्प्रार्थनया ऽ ऽकाशगताम् देवपद्मिनीं
देवभोग्यहेमपद्मवतीम्  ॥  २।५०।१५  ॥   

शिलामयस्थले यो जलाघातशब्दस्तद्रूपाट्टहासेनोग्राम् । पाठान्तरे जलेनाधूताः
प्रक्षालिता गुहाग्रा गुहामुखानि यया ताम् फेनरूपो यो निर्मलो हासो
मन्दहासस्तद्वतीम् एवमादिना स्त्रीरुपेण वर्णनं प्रवाहरूपाया गङ्गाया इति
बोध्यम् । वेणीकृतजलां द्वित्रिजलसंयोगात्  ॥  २।५०।१६  ॥   

  

स्तिमिता निश्चला सा चासौ गम्भीरा च तां गम्भीरनिर्घोषां मृदङ्गादिवत्,
भैरवनिःस्वनाम् अशन्यादिवत्  ॥  २।५०।१७  ॥   

  

आभोगपुलिनां विशालसैकताम्  ॥  २।५०।१८२०  ॥   

  

कुड्मलरूपैः कुमुदखण्डैः समूहैरित्यर्थः । पुष्परजसा ध्वस्तां संयुक्तां
समदामिव मदसहितां प्रमदामिव स्थिताम्  ॥  २।५०।२१  ॥   

  

व्यपेतो दूरीकृतो मलसंघातः पापसंघातो यया ताम् । "व्यपेतजलसंघाताम्" इति
पाठे तीरे क्रूरप्रवाहरहितामित्यर्थः । मणिर्मुक्तामणिः
अनेनातिस्वच्छशुभ्रजलत्वं दिग्गजाद्यालोडने ऽपि
निर्मलत्वमित्यतिशयोक्तिरलङ्कारः । वरवारणैरुत्तमगजैः  ॥  २।५०।२२  ॥   

  

देवराजानस्ते उपवाह्या येषां तैश्च वरगजैः । "औपवाह्यैः" इति पाठे तेषां
क्रीडार्थयानभूतैरित्यर्थः  ॥  २।५०।२३  ॥   

  

भूषणान्येवाह फलेत्यादि । द्विजैः पक्षिभिः । विष्णुपादस्पर्शेन
ब्रह्मलोकाद्ब्रह्माण्डबाह्यजलदेशाच्च च्युतामपापां कर्मनासादिवत्केनापि
प्रकारेण पापजनकत्वाभाववतीमिति कतकः तन्न, पापजनकत्वसंभावनाया एवाभावात्
वस्तुतो ऽपापां पाववज्जन्तुरहिताम् । तत्र हेतुः पापनाशिनीं दर्शनमात्रेण
तादृशीम्  ॥  २।५०।२४  ॥   

  

"शिंशुमारो जलकपिः" इति वैजयन्तीकोशकर्ता । नक्रैर्मकरैः, सागरतेजसा
भगीरथतपसा  ॥  २।५०।२५  ॥   

  

शृङ्गवेरपुरं प्रस्थितामिति शेषः  ॥  २।५०।२६  ॥   

  

ऊर्मिभिः कलिलाः संपृक्ता आवर्ता यस्यां सा ताम् इह गङ्गातीरे  ॥ 
२।५०।२७ ॥   

  

नद्यविदूरत्वं बहुपुष्पप्रवालत्वे हेतुः इङ्गुदी तापसतरुः  ॥  २।५०।२८  ॥   

  

देवादीनां संमान्यं सलिलं यस्यास्ताम् अनेन गङ्गाजलं प्रवाहादन्यत्रानीतमपि
सकलपापक्षयसमर्थमिति ध्वनितम्  ॥  २।५०।२९  ॥   

  

तत्र गङ्गातीरे स्थितमिङ्गुदीवृक्षं हयैर्ययतुः  ॥  २।५०।३०  ॥   

  

तमभियाय तत्समीपं गत्वेति यावत् अवतरदवातरत्  ॥  २।५०।३१  ॥   

  

उपतस्थे समीपे सेवार्थं प्राप्तः  ॥  २।५०।३२  ॥   

  

आत्मसमः प्राणसमः निषादजात्यस्तज्जातौ भवः बलवान्प्राणतः सेनातश्च
स्थपतिर्निषादाधिपतिः । "निषादजात्यः स्थपतिः" इत्यनेन निषादस्थपतिं
याजयेदित्यत्र कर्मधारय इति सूचितम् । यद्यपीदृशसख्यं हीनप्रेष्यं
हीनसख्यमित्यादिनोपपातकेषु गणितम्, तथापि तद्विप्रविषयं राज्ञामाटविकबलेन
प्रयोजनवत्त्वात् । षढ्विधबलसङ्ग्रहस्य राजधर्मत्वाच्च तत्सख्यमेवेति दिक्
। अत्रेदं बोध्यम् निषादगुहविषये "रामस्यात्मसमः सखा" इत्येवं वदता
वाल्मीकिना रामसमत्वरामसमानख्यातित्वोक्त्या भगवद्भक्तत्वेन निषादत्वे ऽपि
पूर्वकृतश्रवणादिमत्त्वेन तस्य तत्त्वज्ञत्वं सूचितम्  ॥  २।५०।३३  ॥   

  

उपागतो रामसमीपं प्राप्तः विषयं स्वदेशम्  ॥  २।५०।३४  ॥   

  

समागच्छत्क्षेमालिङ्गनादिना सङ्गतो ऽभूत्  ॥  २।५०।३५  ॥   

  

आर्तो रामीयवल्कलादिधारणदर्शनेन तप्तः । इदमस्मत्पुरम्  ॥  २।५०।३६  ॥   

  

ईदृशवचने कारणमाह ईदृशं हीति । अनेन भगवत्स्वरूपज्ञत्वमात्मनो ध्वनितम् ।
अन्नाद्यमन्नमोदनस्तदाद्यं भोज्यादीत्यर्थः  ॥  २।५०।३७,३८  ॥   

  

नो राज्यं भक्ष्यादिकं च प्रशाधि स्वीकुरु  ॥  २।५०।३९  ॥   

  

वाजिनां खादनं घासादि महाप्रभुरपि सन्स्वगृहादिह दूरं यत्पद्भ्यामागतो ऽसि,
यच्च "तवेयमखिला मही" इत्यनेन स्नेहं दर्शयसि, तेन त्वया वयमर्चिता एव,
हृष्टाश्च वयमित्युवाचेत्यर्थः । "सर्वदा वयमर्चिताः" इत्यनेन मद्ध्यानमेव
मे महती पूजा, तच्च सर्वदा तवास्ते इत्यप्यर्थो गर्भितः अत एव वयं त्वयि
सदा हृष्टाः  ॥  २।५०।४०  ॥   

  

अत एव पुनरालिङ्गति, अत्यन्तप्रेमास्पदत्वं बोधयितुं भूजाभ्यामिति  ॥ 
२।५०।४१  ॥   

  

वनेषु चेति । तस्याटविकत्वाद्वनकुशलप्रभः । क्वचित् "धनेषु" इति पाठः  ॥ 
२।५०।४२  ॥   

  

अनुजानाम्यङ्गीकृत्य ददामि प्रतिग्रहे भोगफलके  ॥  २।५०।४३  ॥   

  

धर्मे प्रणिहितं पित्राज्ञापालनलक्षणे धर्मे सावधानाम् अत्र
तद्दत्तस्याग्रहे प्रतिग्रहे
ऽप्रतिग्रहीतृत्वरूपक्षत्रधर्मोपन्यासेनान्नभोजनायोग्यत्वे
व्रतस्थत्वरूपहेतूपन्यासेन च तदन्नस्य भोजनयोग्यत्वं सूचयता तस्य
तत्त्वज्ञत्वं सूचितम् । अन्यथा निषादत्वेनाभोज्यान्नतया तमेव
हेतुमुपन्यसेत्, स वा कथं पक्वान्नमाहरेत् । एतेन तत्त्वज्ञः सर्वो ऽपि
भोज्यान्न एवेति ध्वनितम्  ॥  २।५०।४४,४५  ॥   

  

एते अश्वाः  ॥  २।५०।४६  ॥   

  

प्रतिपानं जात्याश्वानां राजौपवाह्यानां घासदानानन्तरं यत्पाय्यते क्षीरादि
तत्प्रतिपानम्, यच्च घृतशर्करादियुतयवचूर्णादि खाद्यते तत्खादनम्, त्वरितं
दीयतामित्यन्वशादित्यन्वयः  ॥  २।५०।४७  ॥   

  

जलमेवाददे तीर्थप्राप्तिनिमित्तकोपवासस्यावश्यकत्वात्  ॥  २।५०।४८  ॥   

  

अभ्येत्य ततो ऽन्यत्र समीपदेश आगत्य तस्थावित्यनेन तस्य निद्राभावः सूचितः
 ॥  २।५०।४९  ॥   

  

अन्वजाग्रदित्यार्षम् अजागरीदित्यर्थः  ॥  २।५०।५०  ॥   

  

सुचिरेण शर्वरीति निद्रागमनाच्चिरत्वप्रतिभासस्तस्याम्  ॥  २।५०।५१  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे पञ्चाशः सर्गः  ॥  २।५०  ॥   

  

  


