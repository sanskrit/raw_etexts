+++
title = "०३०"

+++


वनवासनिमित्तार्थं वनवासनिमित्तानुमतिसिद्ध्यर्थम्  ॥  २।३०।१  ॥   

  

उत्तमसंविग्ना अतिभीता सैव प्रणयात्स्नेहात् अभिमानो ऽत्यन्तमिष्टत्वेन
रहसि कोपप्रीत्यादिप्रयुक्तसकलवचनार्हं इत्येवंरूपः परिचिक्षेप
सोपहारावचनमुक्तवती  ॥  २।३०।२  ॥   

  

पुरुषविग्रहमाकारेण पुरुषं क्रियया तु स्त्रियमेव त्वां जामातरं प्राप्य मे
पिता किममन्यत तव तत्त्वं न ज्ञातवानित्यर्थः । यदि जानीयान्मां तुभ्यं न
प्रयच्छेदिति शेषः  ॥  २।३०।३  ॥   

  

यदि मां विहाय भवान्वनगमनभारं वक्ष्यति प्राप्स्यति वह प्रापणे ऽस्य रूपम्
। तदा यदिदं लोको वदति रामे यत्तेजस्तत्तपति दिवाकरे नास्तीवेति
तदज्ञानादिव गदितमनृतं भविष्यतीति शेषः । बतेति खेदे खेदातिशयव्यञ्जकतया च
न्यूनपदत्वादि न दोषः  ॥  २।३०।४  ॥   

  

किं हि कृत्वा किं मनसि विचार्येत्यर्थः विषण्णः प्राप्तविषादः  ॥  २।३०।५
 ॥   

  

द्युमत्सेनसुतं सत्यवन्तमनुव्रतां तत्पत्नीं सावित्रीमिव मां विद्धि  ॥ 
२।३०।६  ॥   

  

यथान्या कुलपांसन्यन्यं पश्यति, एवमहं मनसाप्यन्यं न द्रष्टास्मि
अतस्त्वदृते  

त्वां विना नात्र स्थास्ये अतो हे राघव त्वया सह गच्छेयम्  ॥  २।३०।७  ॥   

  

एवमप्यननुमतिमेव दृष्ट्वा पुनराक्षिपति स्वयं त्विति । कौमारीम्
अन्यापूर्वेण विवाहितामन्यापूर्वां च चिरमध्युषिताम् अनेन तरुणीत्वमुक्तम्
। शैलूष इव जायाजीव इव  ॥  २।३०।८  ॥   

  

तदेव दर्शयति यस्य भरतस्य मां पथ्यंचरामिष्टानुवर्तिनीमात्थ संप्रत्येव
कथितवानसि पथ्यंचरामित्यत्र मुमार्षः । यस्य च भरतस्यार्थे
तदभिषेकरूपप्रयोजननिमित्तः अवरुध्यसे निरुद्धाभिषेको ऽसि तस्य त्वमेव
वश्य  

इष्टानुवर्ती विधेयो नियोज्यश्च भव नाहं तदिष्टानुवर्तिनी तद्विधेया चेह
वसामीत्याशयः  ॥  २।३०।९,१०  ॥   

  

विहारशयनेषु सुप्ताया इवारण्ये गच्छन्त्या न मे परिश्रम इति योजना  ॥ 
२।३०।११  ॥   

  

तूलैरजिनैः प्रियकादिमृगाजिनैश्च समः स्पर्शो येषां तादृशाः भविष्यन्तीति
शेषः  ॥  २।३०।१२  ॥   

  

अवकरिष्यति विक्षेप्स्यति व्याप्स्यतीति यावत् परार्ध्यमत्युत्तमम्  ॥ 
२।३०।१३  ॥   

  

वनान्तर्वनमध्ये शिश्ये त्वया सहेति शेषः ।
कुथाश्चित्रकम्बलास्तद्रूपास्तरणयुक्तेषु मञ्चेषु सुप्ताया मम ततः
शाद्वलशयनात्किं सुखतरं स्यात्किमधिकं सुखं स्यान्न किमपीत्यर्थः  ॥ 
२।३०।१४  ॥   

  

स्वयमाहृत्य दास्यस इत्यनेन स्वस्य तदाहरणप्रयुक्तश्रमाभावः सूचितः  ॥ 
२।३०।१५  ॥   

  

मातुरित्यादि कर्मणः शेषत्वविवक्षया षष्ठी आर्तवानि तत्तदृतुभवानि  ॥ 
२।३०।१६ ॥   

  

तत उक्तहेतोः  ॥  २।३०।१७  ॥   

  

त्वत्साहित्येन नरको ऽपि स्वर्गस्त्वद्राहित्येन स्वर्गो नरक इति मम
निश्चयं जानन्  ॥  २।३०।१८  ॥   

  

कैकेयीवन्मथितसिद्धान्तमाह अथेति । अव्यग्रां वनवासे दोषानगणयन्तीम्
द्विषतां भरतादीनाम्  ॥  २।३०।१९  ॥   

  

पश्चात्त्वद्गमनोत्तरकालम् अतस्तदैव त्वद्वियोगकाल एव  ॥  २।३०।२०  ॥   

  

किमिति । विगृह्य कथनेन वनवासकालसंख्याया अतिदुस्तरत्वं ध्वनयति  ॥  २।३०।२१
 ॥   

  

आयस्तायासं प्राप्ता सस्वरं सशब्दम्  ॥  २।३०।२२  ॥   

  

दिग्धैर्विषलिप्तबाणैः चिरसंनियतं बहुकालं संनिरुद्धम्  ॥  २।३०।२३,२४  ॥   

  

सिता पूर्णमासी तत्संबन्ध्यमलो राह्वाद्यनुपरक्तो यश्चन्द्रस्तत्सदृशं
जलोद्धृतं  

जलमुद्धृतं यस्मात् । आहिताग्न्यादिः  ॥  २।३०।२५  ॥   

  

परिविश्वासयन्नुज्जीवयन्  ॥  २।३०।२६  ॥   

  

तव दुःखेन त्वद्वियोगदुःखेन प्राप्तमपीति शेषः । स्वयंभोर्ब्रह्मणः
स्वव्यतिरिक्ततत्त्ववस्त्वन्तराभावेन पूर्णबलत्वेन च यथा भयाभावस्तद्वदेव
ममापि सर्वतो भयाभावः  ॥  २।३०।२७  ॥   

  

सर्वं समग्रमान्तरमभिप्रायमविज्ञाय तत एव हेतोस्तव वनवासं न रोचये
नाङ्गीकृतवान् इतः प्रागिति शेषः  ॥  २।३०।२८  ॥   

  

यत्सृष्टासि निश्चितासि मया सार्धं वनवासाय गन्तुमिति शेषः, यद्वा
सृष्टास्यवतीर्णासि अतस्त्वं मया विहातुं न शक्या आत्मवतात्मज्ञेन यथा
प्रीतिर्दया हातुमशक्या  ॥  २।३०।२९  ॥   

  

सर्वथा त्वां सह नेष्यामीत्याह धर्मस्त्विति । वानप्रस्थधर्म इत्यर्थः तं
पूर्वाचरितधर्मम् त्वं च यथा सुर्यं सुवर्चलानुवर्तते तथा मामनुवर्तस्व  ॥ 
२।३०।३०  ॥   

  

मम तु गमनं निश्चितमेवेत्याह न खल्विति । अहं वनं न गच्छेयमिति न, किं तु
सर्वथा गच्छेयमेव यतस्तत्पितुर्वचनं मां नयति  ॥  २।३०।३१  ॥   

  

ननु यदि तव नेच्छा तदा पितृवच उल्लङ्घ्यापि तिष्ठेत्याह एष धर्म इति ।
एतत्पदार्थः पितुर्मातुश्च वश्यतेष्टानुवर्तिता अतो ऽहं तदाज्ञां
व्यतिक्रम्य जीवितुं नोत्सह इति मया निश्चितम्  ॥  २।३०।३२  ॥   

  

अस्वाधीनमप्रत्यक्षत्वात्तादृशं दैवं
प्रकारैर्भावनामात्रसाध्याराधनप्रकारैः स्वाधीनं प्रत्यक्षदृश्यमानत्वात्
 ॥  २।३०।३३  ॥   

  

यत्र पित्राद्याराधने सति त्रयं धर्मार्थकामरूपं भवति त्रयो लोकाश्चाराधिता
भवन्ति । अनेन तदाराधनेन लोकत्रयान्तर्गतसकलदेवताराधनफलं दर्शितम् ।
अतस्तत्सममन्यत्पवित्रं पुण्यजनकम् । यद्वा पविर्महाभयरूपः संसारः
"पविर्वज्रं महाभयम्" इत्यभिधानात् । तस्मात्त्रायते तत्तेन
संसारतारकमित्यर्थः अन्यत्रैलोक्ये नास्ति तेन भुवि स्थितैरिदमाराध्यते  ॥ 
२।३०।३४  ॥   

  

बलकराः परलोकबलकराः तद्धितावहा इति यावत्  ॥  २।३०।३५  ॥   

  

गुरुवृत्तिर्गुरुचित्तवृत्तिः  ॥  २।३०।३६,३७  ॥   

  

मा माम्  ॥  २।३०।३८  ॥   

  

यतो वने वसिष्यामीति दृढनिश्चयेन त्वं मामनुयातुं निश्चिता अतस्त्वां
दण्डकावनं नेतुं मम या मतिस्तद्विरुद्धा या मतिरासीत्सेदानीं सन्ना
विशीर्णा  ॥  २।३०।३९  ॥   

  

सा त्वं हि यतो ऽधुना वनाय वनगमनाय दिष्टा मयानुज्ञाता, अतो मामनुगच्छस्व ।
सहधर्मचरी भवेत्यनेन वनवाससाध्यस्य स्वधर्मस्य रक्षोवधजस्य त्वया विनासंभव
इति सूचितम्  ॥  २।३०।४०  ॥   

  

व्यवसायं भर्त्रनुसरणनिश्चियमनुक्रान्ता प्रकर्षेण प्राप्ता
प्रीत्यतिशयात्संबोधनद्वयम्  ॥  २।३०।४१  ॥   

  

क्रिया दानादिक्रियाः । इदानीमेवं दृढनिश्चये  ॥  २।३०।४२  ॥   

  

रत्नान्युत्तमवस्तूनि भोजनमाशंसमानेभ्यो भिक्षुकेभ्यो भोजनं देहि  ॥ 
२।३०।४३ ॥   

  

क्रीडार्था उपस्कराः स्वर्णमयपुत्रिकाद्युपकरणानि  ॥  २।३०।४४  ॥   

  

शयनीयानि मम च चात्स्वस्य अन्यानि यानि च वस्तूनीति शेषः ।  

ब्राह्मणानामनन्तरब्राह्मणदानोत्तरमवशिष्ठानि भृत्यवर्गेभ्यो देहीत्यर्थः
 ॥  २।३०।४५  ॥   

  

अनुकूलमिष्टं गमनं वनानुगमनम्  ॥  २।३०।४६  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे त्रिंशः सर्गः  ॥  २।३०  ॥   

  

  


