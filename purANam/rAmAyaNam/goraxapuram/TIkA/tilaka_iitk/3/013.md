+++
title = "०१३"

+++


राम प्रीतो ऽस्मि, लक्ष्मण त्वयि च परितुष्टोस्मि । रामसेवातत्परत्वेन
परितोषः । भगवद्विषयप्रीतेरेव भक्तित्वेन त्वद्भक्तो ऽहमिति ध्वनितम् । स्थ
इति अस्तेर्लटि मध्यमपुरुषद्विवचनम्  ॥  ३।१३।१  ॥   

  

अध्वश्रमेणाध्वगमनादिप्रयुक्तखेदादिकार्यकारी श्रमः खेदो दुःखम्
प्रचुरश्रमस्तज्जं दुःखं बाधते मैथिलीमिति शेषः, अत एवेयं व्यक्तमुत्कण्ठते
। क्वचिद्विश्रान्तये इति शेषः  ॥  ३।१३।२  ॥   

  

न विमानिता इतः प्राक्कदापि न पीडिता खेदैः खेदजनकैः । "दुःखैः इति
पाठान्तरम् । प्राज्यदोषं प्रभूतदोषम्  ॥  ३।१३।३,४  ॥   

  

दुष्करकरणप्रतिपादनशेषतया लोकव्यवहारमाह-- एषेति । आ सृष्टेः सृष्टिमारभ्य
समस्थं धनधान्यादियुक्ततया सम्यगवस्थितं विषमस्थं दरिद्ररोगादिग्रस्तम्  ॥ 
३।१३।५  ॥   

  

एकत्रानवस्थानाद्विद्युतां चाञ्चल्यमनुगच्छन्ति ।
बहुकालागतस्नेहबन्धच्छेदेन शस्त्रतैक्ष्ण्यानुगमः । निन्द्यकार्यकरणे
वाय्वादिशैध्र्यानुगमः  ॥  ३।१३।६  ॥   

  

श्लाध्या दोषराहित्यपूर्वकं गुणसंपदा सद्भिः प्रशंसनीया व्यपदेश्या
पतिव्रतास्वग्रगण्या  ॥  ३।१३।७  ॥   

  

अयं देशो मदाश्रमरूप आगमनमात्रणालङ्कृतः । हे राम यत्र देश इतःपरं वत्स्यसि
सो ऽलङ्कृतो भविष्यतीति किं वक्तव्यमित्यर्थः  ॥  ३।१३।८१०  ॥   

  

किं तु किंचिद्वक्तव्यमस्तीत्यर्थः । व्यादिश बोधय आश्रमपदं वासस्थानम् ।
निरतः प्रीतः  ॥  ३।१३।११  ॥   

  

ध्यात्वा वासोचितं देशमिति शेषः । तत उवाचेत्यर्थे सन्धिरार्षः  ॥  ३।१३।१२
 ॥   

  

तत्र पञ्चवटसमूहसत्त्वात्पञ्चवटीति नाम्ना ऽभिविश्रुतः प्रसिद्धः  ॥ 
३।१३।१३,१४ ॥   

  

एष वृत्तान्तः पितृवचनपरिपालनाय वनवासरूपः तव स्नेहात्तपसः प्रभावेण च
विदितः नह्यस्निग्धवृत्तान्तं तपसा ज्ञातुं यतते कश्चित् । दशरथस्य च
वृत्तान्तः कैकेयीवशत्वप्राणत्यागादिरूपस्तत एव मे विदितः  ॥  ३।१३।१५  ॥   

  

यदिह वासं प्रतिज्ञाय "आराधयिष्याम्यत्राहमगस्त्यं तं महामुनिम् । शेषं च
वनवासस्य सौम्य वत्स्याम्यहं प्रभो  ॥ " इत्यनेन मम समीपे इह मदाश्रमे वासं
प्रतिज्ञाय पुनर्मां प्रति व्यादिश मे वासमित्येतद्वदसि तन्मूलं ते
हृदयस्थं छन्दोऽभिप्रायो मया ज्ञातम् । अत्रावस्थाने
प्रतिज्ञातराक्षसवधनिर्वाहो न भवति, अत्र राक्षसागमनाभावादित्येवंरूप इति
भावः  ॥   

३।१३।१६  ॥   

अतस्त्वदभिप्रायज्ञानात्त्वां पञ्चवटीं गच्छेति ब्रूमि ब्रमीमि । न तु
शिष्टव्यवहारोचितमपीह तिष्ठेति ब्रवीमीत्यर्थः । तद्वनार्थवादमाह-- स हीति
 ॥  ३।१३।१७,१८  ॥   

  

विविक्त एकान्तः पुण्यः पुण्यजनको रम्यो दृष्टिमनसोः  ॥  ३।१३।१९  ॥   

  

परिरक्षणे शक्तः तापसानामिति शेषः । भवानपीत्यनेन स्वस्यापि तापसरक्षणे
सामर्थ्यबोधनेन स्वाश्रमे रक्षसामपीडा सूचिता । अत्र पञ्चवट्याश्रमे
पालयिष्यसि प्रतिज्ञातपालननिर्वाहं करिष्यसि  ॥  ३।१३।२०  ॥   

  

अस्य मधूकवनस्योत्तरेणेत्यर्थः । न्यग्रोधं तदुपलक्षितमाश्रमं गच्छता  ॥ 
३।१३।२१ ॥   

  

स्थलं निर्वनं देशमुपारुह्य प्राप्य कस्यचित्पर्वतस्याविदूरतः समीपतः
पञ्चवटीत्येव ख्यातो देशः  ॥  ३।१३।२२  ॥   

  

सत्कृत्य प्रदक्षिणनमस्कारादिभिः  ॥  ३।१३।२३,२४  ॥   

  

विषक्ते तूणी ययोस्ते । पूर्वपदे पुंवत्त्वम्  ॥  ३।१३।२५  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे त्रयोदशः सर्गः  ॥  ३।१३  ॥   

  


