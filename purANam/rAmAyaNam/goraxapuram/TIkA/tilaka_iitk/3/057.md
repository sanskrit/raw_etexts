+++
title = "०५७"

+++


अथ कवी रामवृत्तान्तमाह--राक्षसमिति  ॥  ३।५७।१  ॥   

  

यदा पथि निवृत्तस्तदा तस्य मैथिलीं द्रष्टुकामस्य तां द्रष्टुं
संत्वरमाणस्य तस्येव स्थितस्य पृष्ठतो गोमायुः शिवा ननादेत्यन्वयः  ॥ 
३।५७।२,३  ॥   

  

यथा भाव्यशुभं तथा वाशत इत्यर्थः । वेदेह्याः वैदेह्यै राक्षसैर्भक्षणं
विना तत्कर्तृकभक्षणाभावरूपं स्वस्ति स्यादित्यर्थः । अपिः कामप्रवेदने  ॥ 
३।५७।४  ॥   

  

मारीचेन मामकं स्वरं विज्ञाय मामकस्वरध्वनिं ज्ञात्वा ऽ ऽलक्ष्य
मतपकारोपायमवधार्य यन्मृगरूपेम तेनाकृष्टं हा सीते लक्ष्मणेति च, तद्यदि
लक्ष्मणः शृणुयात्तदा तं स्वरं श्रुत्वा मदीयस्वरत्वेन ज्ञात्वा मैथिल्यैव
प्रहितस्तां हित्वैष्यति  ॥  ३।५७।५,६  ॥   

  

सहितैरीप्सितः कर्तुमिष्टः । नूनं निश्चयेन । तत्रैवानुकूलतर्कमाह--काञ्चन
इत्यादि । यतः काञ्चनमृगो भूत्वा मां व्यपनीयाकृष्य दूरं नीत्वा राक्षसो
ऽभूत् । न तु चर्मप्रयोजनमृग एव स्थितः । इति वाक्यं व्याजहाय च
यत्तस्मात्तस्या वध ईप्सित इत्यन्वयः । काव्यलिङ्गालंकारः  ॥  ३।५७।७,८  ॥   

  

अथ चिन्तां नाटयति--अपीति । स्वस्त्यभवने हेतुः--जनस्थानेति । जनस्थानं
स्थानविशेषः । जनानां लोकानां राक्षसेभ्यो भयनिवृत्त्या इह स्थाननिमित्तं
चेत्यर्थः  ॥  ३।५७।९  ॥   

  

हेत्वन्तरमपि--निमित्तानीति  ॥  ३।५७।१०  ॥   

  

मृगरूपेणात्मनो ऽपनयनं दूरमाकर्षणं दृष्ट्वा परिशङ्कितो जनस्थानं
खरादिवासभूतमाजगाम । अनेन ततो ऽपि परतो मारीचव्यसनेन गत इति सूचितम्  ॥ 
३।५७।११  ॥   

  

दीनमानसम् । दीनमानसत्वं नाटयतिदीनं शरीरेणापि म्लानम् ।
आसेदुर्विपरीतार्थसूचकत्वेन प्रापुः  ॥  ३।५७।१२  ॥   

  

तदेवाह--सव्यमप्रदक्षिणम्  ॥  ३।५७।१३  ॥   

  

अविदूरे समीपे समीयाय संगतो ऽभूत्  ॥  ३।५७।१४  ॥   

  

समगुणकः सन्मिलित्वा स रामो लक्ष्मणस्य भ्राता सीतां विहायागतं लक्ष्मणं
दृष्ट्वा लक्ष्मणं षष्ठ्यार्थे द्वितीया । लक्ष्मणस्य सव्यं करं गृहीत्वा
जगर्हे  ॥  ३।५७।१५,१६  ॥   

  

गर्हणामाह--उवाचेति । मधुरोदर्कं शब्दतो माधुर्योत्तरम्, अर्थतः परुषमिदं
वक्ष्यमाणमार्तवदार्तार्हमुवाच । यद्वा मधुरोदर्कं तात्पर्यतो मधुरमापाततः
परुषम् । ते कृतं त्वया कृतम्  ॥  ३।५७।१७  ॥   

  

कच्चित्स्वस्ति भवेत् कल्याणं संभाव्यत इत्यर्थः  ॥  ३।५७।१८  ॥   

  

विनष्टा ऽपहृता । यथा प्रादुर्भवन्ति । विनष्टेत्यादि निश्चितम्  ॥  ३।५७।१९
 ॥   

  

अथापि । वा प्रश्ने । सामग्र्यं क्षेममनपहरणरूपम्  ॥  ३।५७।२०  ॥   

  

वाशन्ते नदन्ति । प्रदीप्ता सूर्याधिष्ठिता  ॥  ३।५७।२१  ॥   

  

मृगसंनिकाशं मृगवत्प्रतिभासमानम् । म्रियमाण एव न ततः पूर्वमित्यर्थः  ॥ 
३।५७।२२  ॥   

  

सव्यं वामम् । वास्तवमर्थमाहपथि वर्तते वा ह्रियमाणा वर्तते वेत्यर्थः ।
इदं वस्तुतत्त्वमुक्तम्  ॥  ३।५७।२३  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे सप्तपञ्चाशः सर्गः  ॥  ३।५७  ॥   

  


