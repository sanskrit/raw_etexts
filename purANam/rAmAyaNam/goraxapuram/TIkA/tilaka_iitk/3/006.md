+++
title = "००६"

+++


सुनिसङ्घा दण्डकारण्यवासिनः समागता मिलिता अभ्यगच्छन्त
स्वरक्षणप्रार्थनार्थमिति शेषः  ॥  ३।६।१  ॥   

  

वैखानसा इति । "ये नखास्ते वैखानसा ये वालास्ते वालखिल्याः" इति श्रुतेः
प्रजापतेर्नखलोमजाः । संप्रक्षाला भगवतः पादप्रक्षालनजा महर्षयः,
अश्वस्तनिकाः संप्रक्षाला इत्यन्ये परीचिपा रविचन्द्रान्यतरकिरणजीवनाः,
अश्मकुट्टा अपक्वकुट्टितान्नभक्षकाः  ॥  ३।६।२  ॥   

  

दन्तोलूखलिनो दन्तातिरिक्तावहननसावनरहिताः उन्मज्जकाः कण्ठदघ्ने जले
स्थित्वा तपः कुर्वन्तः, गात्रशय्या अनास्तरणशायिनः, अशय्या निद्राहीनाः,
अनवकाशिका एकपादस्य स्थित्यवकाशदानरहिताः एकपादस्थितिमन्त इति यावत्  ॥ 
३।६।३  ॥   

  

आकाशनिलया अनावृतप्रदेशस्थायिनः, स्थण्डिलशायिन उपलिप्तानास्तीर्णस्थलशयनाः
 ॥  ३।६।४  ॥   

  

ऊर्ध्ववासिनो गिरिशिखराद्यूर्ध्वप्रदेशे नित्यं वासशालिनः "व्रतोपवासिनः"
इति पाठस्तु चिन्त्यः तस्य साधारणधर्मत्वादिति कतकः । आर्द्रपटवाससो
नित्यमार्द्रवस्रवसनशीलाः, सजपाः सदा जपपराः, तपोनिष्ठाः सदा
स्वाध्यायाध्ययनशीलाः "तपो हि स्वाध्यायः" इत्युक्तेः, पञ्चतपोन्विता
ग्रीष्मे पञ्चाग्निमध्यस्थाः  ॥  ३।६।५  ॥   

  

ब्राह्मया श्रिया ब्रह्मविद्यानुष्ठानजनितब्रह्मवर्चसेन दृढयोगसमाहिता
योगैकाग्रचित्ताः  ॥  ३।६।६,७  ॥   

  

किमूचुस्तत्राह त्वमिति । इक्ष्वाकुकुलस्य पृथिव्याश्च चेन
सकलत्रैलोक्यस्येति गूढम् । प्रधानत्वेन जगद्धारणकर्तृत्वं नाथत्वेन
पालकत्वं गर्भितम्, देवानां मघवानिव  ॥  ३।६।८  ॥   

  

यशसा विक्रमेण च श्रुतः प्रसिद्धः तेन रूपेणेति शेषः । पितृवचनपालनं व्रतं
यस्य तद्भावः सत्यं सत्यवचनं च त्वयि तिष्ठतीति शेषः । किं च त्वयि स्मृते
धर्मश्च पुष्कलः अङ्गहीनो ऽपि सकलाङ्गपूर्णो भवतीत्यर्थः ।
"प्रमादात्कुर्वतां कर्म प्रच्यवेताध्वरेषु च । तद्विष्णोः स्मरणादेव
संपूर्णं स्यादिति श्रुतिः" इति स्मृतेः  ॥  ३।६।९ ॥   

  

धर्मज्ञं शरणागतरक्षणरूपधर्मज्ञम्, धर्मवत्सलं धर्मानुष्ठातृप्रियम्
त्वामासाद्य शरणं प्राप्यार्थित्वादर्थिभावेन यत्क्रूरमपि
वक्ष्यामस्तत्क्षन्तुमर्हसीति योजना । यद्यपि "सत्सु कार्यवतां
पुंसामलमेवाग्रतः स्थितिः" इति न्यायेन त्वदग्रे ऽवस्थानमेव
सकलमनोरथपूरकत्वान्न कार्यसाधनम् तथाप्यार्त्यतिशयेन किंचिद्वक्ष्यमाणं
क्षन्तव्यमिति भावः  ॥  ३।६।१०  ॥   

  

जगद्रक्षणतत्परस्य विनापि कथनं स्वरक्षणे ऽपि प्रवृत्तिरस्त्येव,
तथाप्यार्त्यतिशयेन लोकरीत्या राजधर्मं बोधयन्ति अधर्म इति । न च रक्षति
विषयवासिन इत्यपकृष्यते । बलिषड्भागं करभागरूपं षष्ठांशम्, यद्वा बलये पूजा
यै दत्तं षड्भागं षष्ठांशम् प्रजाभिः स्वानिष्टपरिहारायेत्यर्थः  ॥  ३।६।११
 ॥   

  

अथ रक्षणे ऽभ्युदयमाहुः युञ्जान इति । युञ्जानः प्रजारक्षणे यतमानः
सर्वान्देशवासिनः स्वान्प्राणानिव प्राणैरिष्टान्प्राणेभ्यो
ऽप्यधिकप्रियान्सुतानिव नित्ययुक्तः सदा सावधानो रक्षन्  ॥  ३।६।१२  ॥   

  

इह शाश्वतीम् । अस्यैव विवरणम् बहुवार्षिकीं कीर्तिमैहिकीमामुष्मिकं च
ब्रह्मलोकरूपं फलं प्राप्नोति । तदाहुः ब्रह्मण इति  ॥  ३।६।१३  ॥   

  

ननु षष्ठांशग्रहात्प्रजारक्षणावश्यकत्वे ऽपि वनवासिरक्षणं कुतस्तत्राह
यदिति । यदिति सामान्ये नपुंसकम् । प्रजा वानप्रस्थप्रजाः
चतुर्भागश्चतुर्थांश इदमुपलक्षणं षड्भागस्यापि
तत्रोपवासिभिक्षाहारिधर्मात्षड्भागप्राप्तिः तेन
धर्मषड्भागप्रतिपादकस्मृत्यविरोधः । राजपरिपालितदेशभवफलाद्यशनवतो
धर्माच्चतुर्थो भागः तदन्नभोजनादिपुष्टाङ्गधर्मात्त्वर्धं राज्ञः
"अन्नप्रदातुस्तस्यार्धं कर्तुश्चार्धं न संशयः" इति स्मृतेरिति बोध्यम्  ॥ 
३।६।१४  ॥   

  

अथ विवक्षितमर्थमाहुः सो ऽयमिति । ब्राह्मणभूयिष्ठ इत्यनेन
क्षत्रवैश्यवानप्रस्थसत्तापि तत्र बोधिता । त्वं नाथो रक्षको यस्य स
त्वंनाथः सो ऽप्यनाथवद्वध्यते अतस्त्वादृशस्योपेक्षानुचितेति भावः  ॥ 
३।६।१५  ॥   

  

स्ववचसो मिथ्यात्वपरिपाहायाहुः एहीति । मुनयो मननशीलाः भावितात्मानो
निदिध्यासननिष्ठाः शरीराणि केवलं हत्वा त्यक्तानि
बहुप्रकारैरङ्गप्रत्यङ्गच्छेदनादिभिः  ॥  ३।६।१६  ॥   

  

सकलदण्डकारण्यपीडामाहुः पम्पेत्यादि । पम्पा च नद्यश्च तत्र निवासो येषां
तेषाम् पम्पारूपा नदी वा । अनुमन्दाकिनीमपीति अनुर्लक्षणे कर्मप्रवचनीयः
मन्दाकिन्या अत्रत्यपुण्यनद्यास्तीरवासिनाम् मन्दाकिन्या
विस्तर्णप्रवाहत्वाद्दुरवगाहतया पृथगुक्ती राघवाख्याने  ॥  ३।६।१७  ॥   

  

विप्रकारं दुःखं न मृष्यामः सोढुमशक्ताः  ॥  ३।६।१८  ॥   

  

शरण्यं रक्षणसमर्थम् । शरणार्थं रक्षणार्थम्  ॥  ३।६।१९  ॥   

  

त्वत्तः परा गतिस्त्वदन्यस्त्राता  ॥  ३।६।२०  ॥   

  

तपस्विनां तपोबलयुतानां तापसानामृषीणाम्  ॥  ३।६।२१  ॥   

  

तदेवाह नैवमिति । एवमुक्तं प्रार्थनारूपं वचः आज्ञाप्यः शिष्यादिरिवेदं
कुर्विति शिक्षणीयः केवलेनोपाध्यान्तररहितेन स्वकार्येण
पितृवचनपरिपालनात्मकेन हेतुना मयावश्यं वनं प्रवेष्टव्यमेव स च मे
वनप्रवेशो राक्षसैः क्रियमाणं भवतामिमं विप्रकारमपाक्रष्टुमपि
भविष्यतीत्यर्थ इति तीर्थकतकौ भवच्छत्रुहननं केवलं मदीयमेव कार्यं
बहुधर्मोपचयजनकत्वान्मदिष्टसाधनमेव । यद्यपि स्वविप्रकारनाशे भवन्तः समर्था
एव तथापि मम धर्मोपचयायैवैषा भवदीया मम प्रेरणेति भावः । अन्वयस्त्वत्र
स्फुट एवेत्यन्ये । किं च पित्राज्ञापरिपालनार्थमिदं वनं प्रविष्ट एवास्मि
। प्रविष्टे च मयि सौ ऽर्थो ऽवश्यं भाष्य एवेति भवतामेव ।
प्रार्थनमनवसरमिति भावः  ॥  ३।६।२२,२३  ॥   

  

तदेवाह-- भवतामिति । यदृच्छया आगत एवाहं भवतामर्थसिद्ध्यर्थमपि
भविष्याम्येवेति शेषः । पितुस्त्वित्यनेनोक्त एवार्थः कविना श्लोकान्तरेण
वर्ण्यते । इयमपि शैली कवेरिति कतकतीर्थौ यतः शत्रून्हन्तुमिच्छामि,
अतस्तस्य यदृच्छया वनमागतस्य मे ऽयं वनवासो महाफलो भविष्यतीति स्वगतो
विचारः । अथ ऋषिधैर्याय प्रकाशं प्रतिजानीते पश्यन्त्विति । सर्वथा
हनिष्यामीति यावत्  ॥  ३।६।२४,२५  ॥   

  

वरमुक्तवचनात्मना । धर्मे धृतात्मा धर्मे स्थितचित्तः आर्यं पूज्यं दत्तं
यस्य सः तपोधनैः सह सुतीक्ष्णमभिजगाम  ॥  ३।६।२६  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे षष्टः सर्गः  ॥  ३।६  ॥   

  


