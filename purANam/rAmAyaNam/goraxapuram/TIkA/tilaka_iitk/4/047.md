+++
title = "०४७"

+++


यथोक्तम् । स्वस्वान्वेषणीयतयोक्तं देशमनतिक्रम्येत्यर्थः  ॥  ४।४७।१  ॥   

  

आकाशं वनगिर्यनावृतप्रदेशमित्यर्थः । नदीदुर्गानिति ।
नदीप्रवाहैर्गन्तुमशक्या देशा नदीदुर्गास्तान्  ॥  ४।४७।२,३  ॥   

  

दिवसमित्यत्यन्तसंयोगे द्वितीया । धृता उद्युक्ताः । मेदिन्यां
सर्वाधारभूतायां निद्रासौकर्यार्थमिति भावः  ॥  ४।४७।४  ॥   

  

तेषु देशेषु सर्वर्तुकान्नित्यसंनिहितसर्वर्तुयुक्तान्, अत एव सदा
सफलद्रुमान्सर्वेष्वहःसु विचयनसमये समासाद्य कामं प्राप्य, रजनीं रजन्यां
शय्यां चक्रुः । तादृशवृक्षवत्त्वं च देशस्य रामप्रसादात्  ॥  ४।४७।५  ॥   

  

तदहः प्रस्थानदिवसं प्रथमं कृत्वा गताः । पुनर्मासे गते निराशाः सीतालाभे
प्रस्रवणं गता आगताः, कपिराजेन सङ्गम्य स्थिता इत्यन्वयः  ॥  ४।४७।६८  ॥   

  

उपचक्रमे प्राप्तः  ॥  ४।४७।९,१०  ॥   

  

सागरान्ताः सागरमद्यवर्तिद्वीपाः  ॥  ४।४७।११  ॥   

  

लताविततैर्लताप्रतानैः सन्तताः समन्ताद्व्याप्तास्तादृशा महागुल्मा
लतागृहविशेषाः  ॥  ४।४७।१२,१३  ॥   

  

दिक्त्रयासत्त्वसिद्धनिश्चयमर्थमनुवदति उदारेति  ॥  ४।४७।१४  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे सप्तचत्वारिंशः सर्गः  ॥  ४।४७  ॥   

  


