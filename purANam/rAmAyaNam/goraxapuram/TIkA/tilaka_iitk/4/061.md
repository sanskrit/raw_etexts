+++
title = "०६१"

+++


तद्दारुणं कर्मेन्द्रेण युद्धरूपमनेन दुष्करं सहसा दर्पात्कृतं
प्रथममाचचक्षे । तथा तदनन्तरकृतं सूर्यानुगमनं सर्वं
प्रकृतविन्ध्यपतनप्रयोजनत्वेनाचचक्षे  ॥  ४।६१।१  ॥   

  

तदेवाह भगवन्निति । व्रणयुक्तत्वादिन्द्रयुद्धे
वज्रप्रहारजव्रणयुक्तत्वात्परिश्रान्तस्तथा पक्षनाशफलकानुचितकर्मकरणजलज्जया
ऽ ऽकुलितेन्द्रियश्चाहं प्रतिभाषितुं सम्यगुत्तरं दातुं न शक्नोमि, तथापि
कथञ्चिद्ब्रवीमीति शेषः  ॥  ४।६१।२  ॥   

  

सङ्घर्षात्पतनविषयस्पर्धातः । गर्वमोहिताविन्द्रजयगर्वमोहितौ  ॥  ४।६१।३
 ॥   

  

पणं बद्धा प्रतिज्ञां कृत्वा । प्रतिज्ञामेवाह-- रविरिति । रविर्यावदस्तं
महार्द्रिं यायात्ततः प्रागावाभ्यां रविरनुयातव्यो ऽनुप्राप्तव्य इति
प्रतिज्ञा  ॥  ४।६१।४  ॥   

  

युगपत्प्राप्तौ आकाशमिति शेषः । अपश्याव दृष्टवन्तौ  ॥  ४।६१।५  ॥   

  

क्वचिदूर्ध्वदिक्प्रदेशविशेषे  ॥  ४।६१।६  ॥   

  

आकाशमाकाशपथादर्वाक्तनं भूवर्तिवनम् । शाद्वलसंस्थितं शाद्वलानां
बालतृणवद्देशानामिव संस्थानं यस्य तत्  ॥  ४।६१।७  ॥   

  

उपलैः सुक्ष्मपाषाणैः  ॥  ४।६१।८  ॥   

  

नागा गजाः  ॥  ४।६१।९  ॥   

  

तदा सवितरि मध्यं प्राप्ते मोहो दिङ्मोहस्ततो मोहादनन्तरं दारुणा मूर्च्छा
सेन्द्रियमनउपप्लवो मूर्च्छा  ॥  ४।६१।१०  ॥   

  

मोहमूर्च्छे एव प्रकाशयति-- न चेति । युगान्ते नियतो नियतदाहो ऽपि लोक
आवाभ्यां तत्काले ऽग्निना दग्धो हत इव दृष्टो ऽभूत्  ॥  ४।६१।११  ॥   

  

मनश्च मे भूयो ऽभ्यधिकं संश्रयं चक्षुः प्राप्य तेन सह हतं सौरतेजसा
प्रतिहतदर्शनशक्तिक्रमभूत् । अस्मिन्सूर्ये पुनश्चक्षुषी मनश्च सन्धाय  ॥ 
४।६१।१२  ॥   

  

कथं सूर्यो दृष्ट इत्यत्र तत्प्रकारमाह तुल्य इति । पृथ्व्यत्र
जम्बूद्वीपावच्छिन्ना बोध्या  ॥  ४।६१।१३  ॥   

  

ततः सूर्यदर्शनानन्तरम् अनापृच्छ्य मोहवशादिति शेषः । तं दृष्ट्वेति ।
मोहात्पतन्तं जटायुं दृष्ट्वा ऽ ऽकाशादात्मानं मुक्तवानिति
सूर्यसमीपवर्त्याकाशप्रदेशादात्मानं स्वशरीरं जटायुरक्षणार्थं मुक्तवान्
पक्षौ विस्तार्य पतितवानित्यर्थः  ॥  ४।६१।१४  ॥   

  

प्रमादाज्जटायुपरित्राणविषयचित्ताभिषङ्गात् तत्र तस्मिन्काले निर्दग्धो
निर्दग्धपक्षः अथ वायुपथात्पतन्नहमाशङ्के ऽनुमितवान्, न तु प्रत्यक्षतो
दृष्टवानित्यर्थः  ॥  ४।६१।१५,१६  ॥   

  

सर्वथा मर्तुमेवेच्छन् शिखरात्पतिष्य इत्याहेति शेषः  ॥  ४।६१।१७  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे एकषष्टितमः सर्गः  ॥  ४।६१  ॥   

  


