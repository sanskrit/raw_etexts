+++
title = "०६६"

+++


अनेकेति  ॥  ४।६६।१  ॥   

  

एवमब्रवीदित्येवंशब्दार्थः-- वीर वानरेति । वानरलोकस्य वीरेत्यन्वयः ।
निर्धारणे षष्ठी । यद्वा हे वीर वानरलोकस्य कृत्यमुद्दिश्य किं न
जल्पसीत्यन्वयः  ॥  ४।६६।२ ॥   

  

बलेन च सम इत्यनुकर्षः  ॥  ४।६६।३  ॥   

  

अरिष्टनेमिनः काश्यपस्य नान्तत्वमार्षम् । सर्वपक्षिणामुत्तमो गरुत्मानिव
भवान्सर्वोत्तमो विख्यात इत्यन्वयः  ॥  ४।६६।४  ॥   

  

महाबल इत्येकत्र बलं शारीरं परत्रान्तरमिति भेदः  ॥  ४।६६।५  ॥   

  

"भुजवीर्यबलं तव" इति प्राचीनपाठे तस्य पक्षयोर्यद्बलं तव च
यद्भुजवीर्यबलम् । उभयं तुल्यमिति शेषः । ते विक्रमश्च तेजश्च तेन गरुत्मता
नापहीयते न न्यूनो भवति  ॥  ४।६६।६  ॥   

  

विशिष्टमात्मानमभिजनबलपराक्रमवैभवविशिष्टमात्मानं किं न सज्जसे ।
समुद्रलङ्घनाय किं न सज्जीकरोषीत्यर्थः  ॥  ४।६६।७  ॥   

  

तदेव बोधयति-- अप्सरा ऽप्सरसामिति । अप्सरा इत्येकवचनान्तो ऽपि ।
सन्धिरार्षः । अप्सरा इत्याबन्त आर्ष इत्यन्ये । पुञ्जिकस्थलेति नाम्ना या
विख्याता सैव केसरिणः पत्न्यञ्जनेति नाम्ना ख्याता  ॥  ४।६६।८  ॥   

  

तस्या वानरपत्नीत्वे हेतुः-- अभिशापादिति । ऋषिशापाद्वानरीजन्मा । कपित्वे
कपिशरीरत्वे ऽपीत्यर्थः । कामरूपिणी देवतास्वभावानुवृत्तेरिति भावः  ॥ 
४।६६।९  ॥   

  

कुत्र तज्जन्मेत्यत्राह-- दुहितेति  ॥  ४।६६।१०  ॥   

  

अम्वुदसंनिभे इति पर्वताग्रविशेषणम्  ॥  ४।६६।११  ॥   

  

रक्ता दशाः प्रान्ततन्तवो यस्य तत्  ॥  ४।६६।१२  ॥   

  

सुसंहतौ सुसंश्लिष्टौ सहितौ परस्परसंसक्तौ पीनौ च स्तनौ ददर्श  ॥ 
४।६६।१३ ॥   

  

पवनः काममोहितः आसीदिति शेषः  ॥  ४।६६।१४  ॥   

  

मारुतस्तां पर्यष्वजत । मन्मथाविष्टसर्वाङ्गः
कामाक्रान्तकृत्स्नज्ञानकर्मेन्द्रियः, अत एव तां गतात्मा
तद्गर्भप्रविष्टात्मतेजा बभूव । देवत्वाद्विनापि योनिसंबन्धं
निजतेजःप्रवेशनमिति बोध्यम्  ॥  ४।६६।१५  ॥   

  

एकः पतिर्यस्यास्तद्व्रतं तं धर्मम्  ॥  ४।६६।१६  ॥   

  

त्वां न हिंसामि योनिसंबन्धेन तावकमेकपत्नीव्रतं न नाशयामि । अनेन
बलात्परपुरुषेणालिङ्गनादावपि न पातिव्रत्यभङ्गः, किं तु योनिभोगेनैवेति
सूचितम्  ॥  ४।६६।१७  ॥   

  

यद्यस्मात्त्वां परिष्वज्य मनसा मानसभोगेनैव त्वां गतो ऽस्मि स्वतेजसा
त्वद्गर्भं प्राप्तो ऽस्मि, तस्मादीदृशस्ते पुत्रो भविष्यति  ॥  ४।६६।१८
 ॥   

  

मया मारुतेन  ॥  ४।६६।१९  ॥   

  

ततस्तुष्टा मनसा महादैवततेजःसङ्क्रमकथनात् गुहायां तत्पर्वतगुहायाम्
तदानीमेवेति भावः  ॥  ४।६६।२०  ॥   

  

फलमिति । जिघृक्षुरुत्पत्योत्प्लुत्य दिवमभ्युत्पतः ।
"उत्प्लुत्याभ्युत्थितो दिवम्" इति पाठान्तरे उत्प्लुत्य दिवमभ्युत्थित इति
योजना । उदयकालिकभास्करस्याम्रफलवद्रक्तवृत्तत्वात्फलबुद्धिविषयत्वम् । यथा
जातमात्राजादिबालानां प्राचीनवासनया स्तनपानादौ प्रवृत्तिः तथैवास्य
जातमात्रस्य वानरोचितफलादानप्रवृत्तिरिति बोध्यम्  ॥  ४।६६।२१  ॥   

  

तस्य रवेस्तेजसा निर्धूतः क्षिप्तो ऽपि ततो वायुबलवत्त्वान्न विषादं गतः  ॥ 
४।६६।२२  ॥   

  

तूर्णं शीघ्रमन्तरिक्षमुपगतं प्राप्तं त्वां दृष्ट्वेन्द्रेण ते तव शरीरे
वज्रं क्षिप्तम्  ॥  ४।६६।२३  ॥   

  

तदा तस्मिन्काले  ॥  ४।६६।२४  ॥   

  

त्रैलोक्यं न ववौ न गच्छति स्म  ॥  ४।६६।२५२७  ॥   

  

वज्रस्य निपातेन चाद्गिरौ निपातेन च । विरुजं तज्जनितपीडाभाववन्तम्
तेनाप्यनुत्पादितव्यथमिति यावत्  ॥  ४।६६।२८,२९  ॥   

  

मारुतस्यौरस इति तथा दर्शितं प्राक्  ॥  ४।६६।३०  ॥   

  

कपिराजः सुग्रीवः  ॥  ४।६६।३१  ॥   

  

त्रिविक्रमे त्रिविक्रमावतारसमये  ॥  ४।६६।३२  ॥   

  

देवशासनात्सञ्चिताः याभिः सागरे प्रक्षिप्यामृतं निर्मथ्यं निर्मथनेन
लभ्यम्  ॥  ४।६६।३३  ॥   

  

सांप्रतं कालमिति सप्तम्यर्थे द्वितीया । अस्माकमिति निर्धारणे षष्ठी ।
अस्मिन्काले ऽस्माकं मध्ये भवानेव सर्वगुणान्वित इत्यर्थः  ॥  ४।६६।३४  ॥   

  

तद्विजृम्भस्व निःसीमनिजबलविजृम्भणं कुरु  ॥  ४।६६।३५  ॥   

  

उत्तिष्ठ लङ्घयस्वेत्यत्र हेतुः-- परा हीति । हे हनूमन् परा श्रेष्ठतरा या
तव गतिर्लङ्काद्वीपगमनं सा सर्वभूतानामुपकाराय न केवलमस्माकमेवेति शेषः  ॥ 
४।६६।३६  ॥   

  

विषण्णा अर्थस्य स्वासाध्यत्वाद्दीनाः । किमुपेक्षसे तानिति शेषः  ॥ 
४।६६।३७  ॥   

  

कपीनामृषभेण । कपिशब्दो ऽत्र छत्रिन्यायेन ऋक्षसाधराणः । रूपं
समुद्रतरणोचितमहाविग्रहम् । प्रकृतेस्तद्वश्यत्वाद्रूपमहत्त्वस्वल्पत्वकरणं
नानुपपन्नम् । एवं जाम्बवता हनुमदभिजनपराक्रमादिज्ञापनं तस्य
सहजबलाविर्भावाय । तथा ज्ञापनं हि तस्य तदाविर्भावकारणमिति दैवकृतः समयः ।
यद्यपीतरदिक्त्रयप्रेषितवानराणामपि
सप्तसमुद्रपरवर्त्युदयास्ताचलादिपर्यन्तगमनमुपदिष्टं तथापि तन्मार्गे
समुद्रमध्ये विंशतित्रिंशदादियोजनेषु पर्वतानां सत्त्वात्तदवलम्बेन प्लवने
न तथा कष्टम्, इह तु निरवलम्बं शतयोजनप्लवनमन्यासाध्यमिति भावः । अत्रत्या
मध्यपर्वतास्तु राक्षसैर्भङ्क्त्वा मज्जिता दुर्गसिद्धये । प्लवाश्च
मज्जिताः, अत एवात्र सुग्रीवेण ते नोक्ताः, अत एव चत्वारिंशे सर्गे
पूर्वदिक्प्रेषितवानरान्प्रति समुद्रान्तरगतदेशमुपक्रम्य "गिरिभिर्ये च
गम्यन्ते प्लवनेन च" इत्युक्तम्  ॥  ४।६६।३८  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे षट्षष्टितमः सर्गः  ॥  ४।६६  ॥   

  


