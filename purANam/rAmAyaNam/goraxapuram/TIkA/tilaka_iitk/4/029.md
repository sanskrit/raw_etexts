+++
title = "०२९"

+++


ईदृशं व्योम समीक्ष्य हरीश्वरमुपागम्य हनूमानब्रवीदित्युत्तरेण
नवमश्लोकस्थेनान्वयः  ॥  ४।२९।१  ॥   

  

मन्दो धर्मार्थयोः सङ्ग्रहो यस्य तम् । असतां मार्गं कामप्रवृत्तिलक्षणम्
अत्यर्थमाश्रयन्तमिति शेषः । एकान्तगतमानसं कामभोगार्हैकान्तदेशगतचित्तम्
 ॥  ४।२९।२  ॥   

  

निवृत्तकार्यं निष्पन्नवालिवधरूपस्वकार्यम् । सिद्धार्थं प्राप्तराज्यम् ।
अभिप्रेतानीप्सितानर्थान्प्राप्तवन्तम्  ॥  ४।२९।३  ॥   

  

स्वां पत्नीं रुमाम्  ॥  ४।२९।४,५  ॥   

  

उच्छिन्नराज्यसन्देहं मन्त्रिसौष्ठवेन नष्टराज्यपालनसन्देहम् ।
निश्चितार्थो निश्चितसर्वं शास्त्रार्थः, अत एवार्थतत्त्वज्ञः
कर्तव्याकर्तव्यसकलार्थतत्त्वज्ञः । कालेति कालोचितं धर्मविशेषमनुष्ठेयं
वेत्ति तादृशः  ॥  ४।२९।६  ॥   

  

वाक्यैः प्रसादप्रयोजनैः  ॥  ४।२९।७  ॥   

  

हितं तत्कालहितम् । पथ्यं कालान्तरहितम् । तथ्यं सत्यम् ।
सामादिचतुष्कवदेतच्चतुष्टयं वाक्यविशेषणम् । प्रणयत्वं प्राप्तया प्रीत्या
संयुक्तम् । विश्वासे स्ववचनप्रामाण्ये कृतनिश्चयमीदृशं हरीश्वरमित्यन्वयः
 ॥  ४।२९।८  ॥   

  

तत्र प्रसादप्रयोजनवाक्यान्याह राज्यं प्राप्तमित्यादि । कौली कुलक्रमागता
 ॥  ४।२९।९  ॥   

  

शेषः कर्तव्यशेषः । कालज्ञः प्रत्युपकारकालज्ञः साधु वर्तते
साध्वनुष्ठानवान्वर्तते  ॥  ४।२९।१०  ॥   

  

दण्ड्यते ऽनेन दण्डः सैन्यम् । आत्मा सकरणग्रामः समानि स्ववशत्वेन समत्वम्
। "समवेतानि" इति पाठे मिलितानीत्यर्थः । न त्वेकमपि पृथग्भूतमिति भावः  ॥ 
४।२९।११  ॥   

  

निरत्यये निरपाये । अभिनीतार्थं प्रतिज्ञातार्थम्  ॥  ४।२९।१२  ॥   

  

संभ्रमात्त्वरया । विशेषेण कृतोत्साहः अन्यत्र कर्मणीति शेषः  ॥  ४।२९।१३
 ॥   

  

कालव्यतितेषु करणोचितकालमतिक्रान्तेषु पश्चात्तेषु वर्तते तत्सिद्ध्यर्थं
यतते स मित्रस्य महतो ऽर्थान्कृत्वा ऽपि मित्रार्थेन
मित्रत्वप्रयोजनकार्थेन न युज्यते । उचितकाले ऽकृतम् । कृतमप्यकृतप्रायमिति
भावः  ॥  ४।२९।१४  ॥   

  

तत्कालातीतम् । भविष्यतीति शेषः । तस्मात्क्रियतामित्यादि  ॥  ४।२९।१५  ॥   

  

ननु तत्कार्यकालात्ययश्चेत्स तं ज्ञापयिष्यत्येवेत्याह न चेति ।
कालवित्कालज्ञो ऽपि स प्राज्ञत्वात्त्वदभिप्रायमेव केवलमनुगच्छेत् ।
तूष्णीं तिष्ठतीति भावः  ॥  ४।२९।१६  ॥   

  

त्वदीयस्य स्फीतस्य महतः कुलस्य हेतुर्वृद्धिहेतुः । दीर्घबन्धुरिदानीं
कालान्तरे च बन्धुः । स्वयं च चाल्लक्ष्मणः  ॥  ४।२९।१७  ॥   

  

कृतम् तव कार्यमिति शेषः । आज्ञापयितुमर्हसि । रामनियोगात्पूर्वमिति शेषः
 ॥  ४।२९।१८  ॥   

  

नन्वेवमपि कालव्यतिक्रमस्तुल्यो ऽत आह नहीति । चोदनादृते रामप्रेरणां विना
जातो ऽपि कालातिक्रमो न दोषायेति भावः । तत्प्रेरणया यदि कार्यकरणं तदा
कालव्यतिक्रमो भवेदेवेत्यर्थः  ॥  ४।२९।१९  ॥   

  

अकर्तुरप्यनुपकर्तुरपि कार्यस्य कर्ता अर्हे तृच् । प्रतिकर्तुरुपकर्तुः  ॥ 
४।२९।२०  ॥   

  

आज्ञायां किं नु सज्जसे किमर्थं तदाज्ञाप्रतीक्षया विलम्बसे  ॥  ४।२९।२१
 ॥   

  

यद्यपि रामस्य न सहायापेक्षा, तथापि सपरिवारो ऽहं सीतामन्वेषयिष्यामीति
त्वत्प्रतिज्ञामवेक्षते, सत्या ऽसत्या वेति परीक्षत इत्यर्थः  ॥  ४।२९।२२
 ॥   

  

प्राणत्यागाविशङ्केनानपकारिवालिप्राणत्याजने तदनौचित्यशङ्कारहितेन
मित्रकृत्यं स्वकृत्यमेवेति बुद्ध्या तव प्रियं कृतम् । मार्गामान्वेषयाम
 ॥  ४।२९।२३  ॥   

  

भयमिति रणे इति शेषः  ॥  ४।२९।२४  ॥   

  

प्रतिकृतः कृतोपकारस्य । पिङ्गेश कपिराज  ॥  ४।२९।२५  ॥   

  

इदानीं सुग्रीवस्याज्ञावैभवं दर्शयति-- नाधस्तादिति । तवाज्ञयाह्वाने
सत्यस्माकं हरीणां मध्ये यः कश्चिदपि सज्जते विलम्बते तस्य कस्यचित्कस्यापि
बलिनो दुर्बलस्य वा ऽधस्तात्पाताले ऽन्यत्र वा गतिर्जीवनं नास्ति  ॥ 
४।२९।२६  ॥   

  

यदेवं तदाज्ञापय । आज्ञाप्रकारं पृच्छति-- कः कपिस्ते किं कं नियोगं कुतो
वापि । सार्वविभक्तिकस्तसिः । कुत्रापि स्थितो व्यवस्यत्वनुतिष्ठतु ।
आज्ञापनीया सेना कियत्यस्ति तत्राह-- हरय इति । कोट्यग्रतः
कोटिघटितसङ्ख्याया न्यर्बुदस्याग्र उपरि या सङ्ख्या समुद्राख्या तया
सङ्ख्ययेत्यर्थः  ॥  ४।२९।२७  ॥   

  

मतिं तदनुष्ठानविषयाम्  ॥  ४।२९।२८,२९  ॥   

  

असङ्गेनाविलम्बेन । सेनाग्र्येण सेनानाथेन सहेति शेषः  ॥  ४।२९।३०  ॥   

  

अन्तपाला दिगन्तवर्तिसेनापतयः समानयन्तु समागच्छन्तु । अनन्तरमानयनानन्तरम्
। कार्यं सेनादर्शनगणनादि अनुपश्यतु संपादयत्विति यावत्  ॥  ४।२९।३१  ॥   

  

त्रिपञ्चरात्रात्पञ्चदशदिनादूर्ध्वं य आगच्छेत्तस्य दण्डस्तेन पक्षमध्ये
सर्वैरागन्तव्यमिति भावः । कार्तिकशुक्लादावियमाज्ञेति बोध्यम्  ॥  ४।२९।३२
 ॥   

  

वृद्धान्हरीन्साङ्गदो भवानुपयातु । संमाननार्थमिति शेषः  ॥  ४।२९।३३  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे एकोनत्रिंशः सर्गः  ॥  ४।२९  ॥   

  


