+++
title = "०३१ रावण-मारीचसंवादः"
title_english = "031 Akampana s repot to Ravana"

+++


त्वरमाणस्ततो गत्वा जनस्थानादकम्पनः ।  

प्रविश्य लङ्कां वेगेने रावणं वाक्यमब्रवीत्  ॥  ३।३१।१  ॥   

एवं शरणागतिमन्त्रविवरणरूपे श्रीरामायणे इयता गन्थसन्दर्भेण उत्तरखण्डार्थो
विवृतः । अनुष्ठानदशायां हि प्रथमखण्डार्थस्य प्राथम्यम्,
व्युत्पत्तिदशायां तु उत्तरखण्डार्थस्य फलानुसारेणोपायप्रवृत्तेः, अतो
द्वितीयखण्डार्थः प्रथमं विवृतः । तत्र बालकाण्डे
प्रथमपदार्थभूतपुरुषकारयोगो दर्शितः, अयोध्याकाण्डे
द्वितीयपदार्थभूतसौलभ्यादिगुणयोगः, आरण्यकाण्डे
शूर्पणखागमनात्पूर्वभाविवृत्तान्तेन चतुर्थ्यर्थभूता किङ्खरवृत्तिरुक्ता,
ततः खरवधान्तवृत्तान्तेन चरमपदार्थभूता विरोधिनिवृत्तिरिति । अथ
पूर्वखण्डार्थ उच्यते शास्त्रशेषेण । तत्र चारण्यकाण्डशेषेण विभीषणस्य
पुरुषकारसान्निध्यमुच्यते, किष्किन्धाकाण्डेन नारायणपदार्थभूतं वात्सल्यम्,
सुन्दरकाण्डेन चरमशब्दोक्तदिव्यमङ्गलविग्रहवैशिष्ट्यम् "रामः
कमलपत्त्राक्षः" इत्यादिना तथोक्तेः । युद्धकाण्डे शरणगतिः, उत्तरकाण्डे
प्रपन्नचर्येति बोध्यम् । एवमानुषङ्गिकमुनिजनशरणागतिफलं
देवशरणागतिकार्यरावणवधाङ्गत्वेनोक्त्वा अथ
तन्निमित्तभूतसीतापहाररूपबीजमुपक्षिपति त्वरमाण इत्यादिना । संहृत्य सकलं
लोकं पुनः स्रष्टुं च यः क्षमः । तमहं शिरसा वन्दे जानकीप्राणनायकम्  ॥ 
त्वरमाणः शूर्पणखागमनापेक्षयेति शेषः । अकम्पनो रावणचारः त्वरमाणो गत्वा
वेगेनाब्रवीदित्यन्वयः  ॥  ३।३१।१  ॥   

  

जनस्थानस्थिता राजन् राक्षसा बहवो हताः ।  

खरश्च निहतः सङ्ख्ये कथञ्चिदहमागतः  ॥  ३।३१।२  ॥   

जनस्थानेति । कथञ्चिदिति स्त्रीवेषधारणेनेति भावः । अत एव शूर्पणखा
वक्ष्यति "एका कथञ्चिन्मुक्ताहं परिभूय महात्मना । स्त्रीवधं शङ्कमानेन
राघवेण महात्मना  ॥ " इति  ॥  ३।३१।२  ॥   

  

एवमुक्तो दशग्रीवः क्रुद्धः संरक्तलोचनः ।  

अकम्पनमुवाचेदं निर्दहन्निव चक्षुषा  ॥  ३।३१।३  ॥   

एवमिति । क्रुद्धत्वं नारोपितमिति ज्ञापयितुं संरक्तलोचन इत्युक्तम् ।
कोपातिरेकं दृष्टान्तमुखेनाह निर्दहन्निवेति  ॥  ३।३१।३  ॥   

  

केन रम्यं जनस्थानं हतं मम परासुना ।  

को हि सर्वेषु लोकेषु गतिं चाधिगमिष्यति  ॥  ३।३१।४  ॥   

न हि मे विप्रियं कृत्वा शक्यं मघवता सुखम् ।  

प्राप्तुं वैश्रवणेना ऽपि न यमेन न विष्णुना  ॥  ३।३१।५  ॥   

केनेति । परा गताः असवः प्राणाः यस्य तेन परासुनेति परुषभाषणमात्रम् ।
गम्यत इति गतिः स्थानम्  ॥  ३।३१।४,५  ॥   

  

कालस्य चाप्यहं कालो दहेयमपि पावकम् ।  

मृत्युं मरणधर्मेण संयोजयितुमुत्सहे  ॥  ३।३१।६  ॥   

कालस्यापि काल इत्यत्रोपपत्तिमाह मृत्युमिति  ॥  ३।३१।६  ॥   

  

दहेयमपि सङ्क्रुद्धस्तेजसादित्यपावकौ ।  

वातस्य तरसा वेगं निहन्तुमहमुत्सहे  ॥  ३।३१।७  ॥   

आदित्यपावकौ परस्परसाहाय्येन संयुक्तावपीत्यर्थः । अतो न पुनरुक्तिः  ॥ 
३।३१।७  ॥   

  

तथा क्रुद्धं दशग्रीवं कृताञ्जलिरकम्पनः ।  

भयात् सन्दिग्धया वाचा रावणं याचते ऽभयम्  ॥  ३।३१।८  ॥   

दशग्रीवो ऽभयं तस्मै प्रददौ रक्षसां वरः ।  

स विश्रब्धो ऽब्रवीद्वाक्यमसन्दिग्धमकम्पनः  ॥  ३।३१।९  ॥   

पुत्रो दशरथस्या ऽस्ति सिंहसंहननो युवा ।  

रामो नाम वृषस्कन्धो वृत्तायतमहाभुजः  ॥  ३।३१।१०  ॥   

वीरः पृथुयशाः श्रीमानतुल्यबलविक्रमः ।  

हतं तेन जनस्थानं खरश्च सहदूषणः  ॥  ३।३१।११  ॥   

सन्दिग्धया सन्दिग्धाक्षरया । याचते अयाचत । अभयमिति च्छेदः  ॥  ३।३१।८११
 ॥   

  

अकम्पनवचः श्रुत्वा रावणो राक्षसाधिपः ।  

नागेन्द्र इव निःश्वस्य वचनं चेदमब्रवीत्  ॥  ३।३१।१२  ॥   

नागेन्द्रः सर्पेन्द्रः  ॥  ३।३१।१२  ॥   

  

स सुरेन्द्रेण सुंयुक्तो रामः सर्वामरैः सह ।  

उपयातो जनस्थानं ब्रूहि कच्चिदकम्पन  ॥  ३।३१।१३  ॥   

रावणस्य पुनर्वाक्यं निशम्य तदकम्पनः ।  

आचचक्षे बलं तस्य विक्रमं च महात्मनः  ॥  ३।३१।१४  ॥   

स रामः सुरेन्द्रेणामरैश्च युक्ताः सन् जनस्थानमुपयातः कच्चित्? अन्यथा
तस्यैतादृशसामर्थ्यं न युज्यत इति भावः  ॥  ३।३१।१३,१४  ॥   

  

रामो नाम महातेजाः श्रेष्ठः सर्वधनुष्मताम् ।  

दिव्यास्त्रगुणसम्पन्नः पुरन्दरसमो युधि  ॥  ३।३१।१५  ॥   

इन्द्रादिसहायानपेक्षो राम इत्याशयेनाह रामो नामेत्यादिना ।
दिव्यास्त्रगुणसम्पन्नः दिव्यास्त्रकृतातिशययुक्तः  ॥  ३।३१।१५  ॥   

  

तस्यानुरूपो बलवान् रक्ताक्षो दुन्दुभिस्वनः ।  

कनीयान् लक्ष्मणो नाम भ्राता शशिनिभाननः  ॥  ३।३१।१६  ॥   

स तेन सह संयुक्तः पावकेनानिलो यथा ।  

श्रीमान् राजवरस्तेन जनस्थानं निपातितम्  ॥  ३।३१।१७  ॥   

तस्येति । रक्ताक्षः रक्तरेखाञ्चितनयनः । दुन्दुभिस्वनः दुन्दुभिवत्
गम्भीरस्वनः । संयुक्त इति वर्तत इति शेषः  ॥  ३।३१।१६,१७  ॥   

  

नैव देवा महात्मानो नात्र कार्या विचारणा  ॥  ३।३१।१८  ॥   

नैव देवा इति सहायार्थमागता इति शेषः  ॥  ३।३१।१८  ॥   

  

शरा रामेण तूत्सृष्टा रुक्मपुङ्खाः पतत्ित्रणः ।  

सर्पाः पञ्चानना भूत्वा भक्षयन्ति स्म राक्षसान्  ॥  ३।३१।१९  ॥   

पञ्चाननाः विस्तृतानना भूत्वा भक्षयन्ति स्मेत्युत्प्रेक्षा  ॥  ३।३१।१९
 ॥   

  

येन येन च गच्छन्ति राक्षसा भयकर्शिताः ।  

तेन तेन स्म पश्यन्ति राममेवाग्रतः स्थितम् ।  

इत्थं विनाशितं तेन जनस्थानं तवानघ  ॥  ३।३१।२०  ॥   

अकम्पनवचः श्रुत्वा रावणो वाक्यमब्रवीत् ।  

जनस्थानं गमिष्यामि हन्तुं रामं सलक्ष्मणम्  ॥  ३।३१।२१  ॥   

राक्षसाः भयकर्शिताः भयपीडिताः सन्तो येन येन मार्गेण गच्छन्ति तेन तेन
मार्गेणाग्रतः स्थितं राममेव पश्यन्ति स्म । अत्र
विशेषणसामर्थ्याद्रामदर्शनं भयकृतमिति व्यज्यते  ॥  ३।३१।२०,२१  ॥   

  

अथैवमुक्ते वचने प्रोवाचेदमकम्पनः ।  

शृणु राजन् यथावृत्तं रामस्य बलपौरुषम्  ॥  ३।३१।२२  ॥   

अथेति । यथावृत्तं परमार्थभूतमित्यर्थः  ॥  ३।३१।२२  ॥   

  

असाध्यः कुपितो रामो विक्रमेण महायशाः ।  

आपगायाः सुपूर्णाया वेगं परिहरेच्छरैः  ॥  ३।३१।२३  ॥   

असाध्यः अनिग्राह्यः  ॥  ३।३१।२३  ॥   

  

सताराग्रहनक्षत्रं नभश्चाप्यवसादयेत् ।  

असौ रामस्तु मज्जन्तीं श्रीमानभ्युद्धरेन्महीम्  ॥  ३।३१।२४  ॥   

सतारेति । ग्रहा नवग्रहाः । नक्षत्राणि सप्तविंशतिनक्षत्राणि ।
तारास्तदन्यज्योतींषि । अवसादयेत् विशीर्णं कुर्यात् । मज्जन्तीं समुद्र
इति शेषः  ॥  ३।३१।२४  ॥   

  

भित्त्वा वेलां समुद्रस्य लोकानाप्लावयेद्विभुः ।  

वेगं वापि समुद्रस्य वायुं वा विधमेच्छरैः  ॥  ३।३१।२५  ॥   

भित्त्वेति । विप्लावयेत् सिञ्चेत् । विधमेत् दहेत् । "घ्मा
शब्दाग्निसंयोगयोः" इति धातोर्लिङि धमादेशः  ॥  ३।३१।२५  ॥   

  

संहृत्य वा पुनर्लोकान् विक्रमेण महायशाः ।  

शक्तः स पुरुषव्याघ्रः स्रष्टुं पुनरपि प्रजाः  ॥  ३।३१।२६  ॥   

सहृंत्येति । लोकान् भूरादीन् संहृत्य पुनः स्रष्टुं इमाः प्रजाश्च संहृत्य
पुनः स्रष्टुं शक्त इत्यर्थः  ॥  ३।३१।२६  ॥   

  

न हि रामो दशग्रीव शक्यो चेतुं त्वया युधि ।  

रक्षसां वापि लोकेन स्वर्गः पापजनैरिव  ॥  ३।३१।२७  ॥   

लोकेन समूहेन  ॥  ३।३१।२७  ॥   

  

न तं वध्यमहं मन्ये सर्वैर्देवासुरैरपि ।  

अयं तस्य वधोपायस्तं ममैकमनाः शृणु  ॥  ३।३१।२८  ॥   

न तमिति । मम मत्तः । एकमनाः सावधानः  ॥  ३।३१।२८  ॥   

  

भार्या तस्योत्तमा लोके सीता नाम सुमध्यमा ।  

श्यामा समविभक्ताङ्गी स्त्रीरत्नं रत्नभूषिता  ॥  ३।३१।२९  ॥   

भार्येति । "श्यामा यौवनमध्यस्था" इत्युत्पलः । समं यथा तथा विभक्तानि
नेत्रकर्णाद्यङ्गानि यस्याः सा तथोक्ता । स्त्रीरत्नं स्त्रीश्रेष्ठा,
अस्तीति शेषः  ॥  ३।३१।२९  ॥   

  

नैव देवी न गन्धर्वी नाप्सरा नापि दानवी ।  

तुल्या सीमन्तिनी तस्या मानुषीषु कुतो भवेत्  ॥  ३।३१।३०  ॥   

देवी देवस्त्री । "पुंयोगादाख्यायाम्" इति ङीष् । एवमुत्तरत्रापि । अप्सरः
शब्दः  

एकवचनान्तोप्यस्ति । सीमन्तिनी स्त्री  ॥  ३।३१।३०  ॥   

  

तस्यापहर भार्यां त्वं प्रमथ्य तु महावने ।  

सीतया रहितः कामी रामो हास्यति जीवितम्  ॥  ३।३१।३१  ॥   

महावने प्रमथ्य विलोड्य येन केनाप्युपायेन रामं वञ्चयेत्यर्थः  ॥  ३।३१।३१
 ॥   

  

अरोचयत तद्वाक्यं रावणो राक्षसाधिपः ।  

चिन्तयित्वा महाबाहुरकम्पनमुवाच ह  ॥  ३।३१।३२  ॥   

चिन्तयित्वा रामोच्चाटनोपायमिति शेषः  ॥  ३।३१।३२  ॥   

  

बाढं काल्यं गमिष्यामि ह्येकः सारथिना सह ।  

आनयिष्यामि वैदेहीमिमां हृष्टो महापुरीम्  ॥  ३।३१।३३  ॥   

बाढमित्यङ्गीकारे । काल्यं प्रातः  ॥  ३।३१।३३  ॥   

  

अथैवमुक्त्वा प्रययौ खरयुक्तेन रावणः ।  

रथेनादित्यवर्णेन दिशः सर्वाः प्रकाशयन्  ॥  ३।३१।३४  ॥   

खराः अश्वतराः । तत्स्वरूपमुक्तमश्वशास्त्रे "अश्वसृग्भ्यः
समुत्पन्नास्तस्मादश्वतराः खराः । खररूक्षस्वरास्तीक्ष्णाः खरशीलाः
खराङ्घ्रयः  ॥ " इति  ॥  ३।३१।३४  ॥   

  

स रथो राक्षसेन्द्रस्य नक्षत्रपथगो महान् ।  

सञ्चार्यमाणः शुशुभे जलदे चन्द्रमा इव  ॥  ३।३१।३५  ॥   

नक्षत्रपथगः आकाशगः । सञ्चार्यमाणः प्रेर्यमाणः  ॥  ३।३१।३५  ॥   

  

स मारीचाश्रमं प्राप्य ताटकेयमुपागमत् ।  

मारीचेनार्चितो राजा भक्ष्यभोज्यैरमानुषैः  ॥  ३।३१।३६  ॥   

ताटकेयं ताटकापुत्रम् । भक्ष्यभोज्यैः पेयखाद्यैः । आमानुषैः
मनुष्यलोकदुर्लभैः  ॥  ३।३१।३६  ॥   

  

तं स्वयं पूजयित्वा तु आसनेनोदकेन च ।  

अर्थोपहितया वाचा मारीचो वाक्यमब्रवीत्  ॥  ३।३१।३७  ॥   

अर्थोपहितया अर्थेन प्रयोजनेन उपहितया विशिष्टया  ॥  ३।३१।३७  ॥   

  

कच्चित् सुकुशलं राजन् लोकानां राक्षसेश्वर ।  

आशङ्के नाथ जाने त्वं यतस्तूर्णमिहागतः  ॥  ३।३१।३८  ॥   

हे राजन् लोकानां राक्षसलोकानां राक्षसेश्वरेति समभिव्याहारादयमर्थो लभ्यते
। सुकुशलं कच्चिदिति सामान्येन प्रश्नः । अथ अथवा त्वं यस्तूर्णमिहागतः ततः
कारणात् किञ्चिदत्याहितमस्तीत्याशङ्के, तद्विशिष्य न जाने महत्कार्यं विना
भवतस्तूर्णमागमनं नोपपद्यत इति भावः । यद्वा लोकानां कच्चित् सुकुशलम् अथ
अथवा तेषां कुशलं नेत्याशङ्के यतस्त्वं तूर्णमागतः न जाने तद्विशिष्य न जान
इत्यर्थः  ॥  ३।३१।३८  ॥   

  

एवमुक्तो महातेजा मारीचेन स रावणः ।  

ततः पश्चादिदं वाक्यमब्रवीद्वाक्यकोविदः  ॥  ३।३१।३९  ॥   

एवमुक्त इति । ततः पश्चात् तद्वाक्यादनन्तरम्  ॥  ३।३१।३९  ॥   

  

आरक्षो मे हतस्तात रामेणाक्लिष्टकर्मणा ।  

जनस्थानमवध्यं तत् सर्वं युधि निपातितम् ।  

तस्य मे कुरु साचिव्यं तस्य भार्यापहारणे  ॥  ३।३१।४०  ॥   

राक्षसेन्द्रवचः श्रुत्वा मारीचो वाक्यमब्रवीत्  ॥  ३।३१।४१  ॥   

आरक्षः अन्तपालः । उक्तमुपपादयति जनस्थानमित्याद्यर्धेन । जनस्थानशब्देन
तत्स्थो रक्षोगणो लक्ष्यते । तत् प्रसिद्धम् । साचिव्यं साहाय्यम् । तस्य
मे हृतस्वजनस्य मे  ॥  ३।३१।४०,४१  ॥   

  

आख्याता केन सीता सा मित्ररूपेण शत्रुणा ।  

त्वया राक्षसशार्दूल को न नन्दति निन्दितः ।  

सीतामिहानयस्वेति को ब्रवीति ब्रवीहि मे  ॥  ३।३१।४२  ॥   

आख्यातेत्याद्यर्धत्रयमेकान्वयम् । यः सीतायाः आख्याता स मित्ररूपः शत्रुः
। यश्च तामानयेत्युपदेष्टा सः त्वया निन्दितः सन् तिरस्कृतः सन्
त्वदैश्वर्यं न नन्दति तावुभौ ब्रूहीत्यर्थः । ब्रवीहीत्यत्र
ईडागमश्छान्दसः  ॥  ३।३१।४२  ॥   

  

रक्षोलोकस्य सर्वस्य कः शृङ्गं छेत्तुमिच्छति ।  

प्रोत्साहयति कश्चित्त्वां स हि शत्रुरसंशयः  ॥  ३।३१।४३  ॥   

रक्षोलोकस्येत्यादि । शृङ्गं प्राधान्यम् । "शृङ्गं प्राधान्यसान्वोश्च"
इत्यमरः । प्रोत्साहयति सीतानयनं प्रतीति शेषः । स च स एव  ॥  ३।३१।४३  ॥   

  

आशीविषमुखाद्दंष्ट्रामुद्धुर्तुं चेच्छति त्वया ।  

कर्मणा तेन केना ऽसि कापथं प्रतिपादितः  ॥  ३।३१।४४  ॥   

सुखसुप्तस्य ते राजन् प्रहृतं केन मूर्धनि  ॥  ३।३१।४५  ॥   

आशीविषेति । आशीविषः सर्पविशेषः । उद्धर्तुम् उद्धारयितुं क इति शेषः । तेन
कर्मणा सीतापहारलक्षणकर्मणा । कापथं कुमार्गम् । "ऋक्पूरब्धूः पथामानक्षे"
इति समासान्तः अप्रत्ययः । प्रतिपादितः उपदिष्टो ऽसि । कर्मणा केनेति पाठे
केन पुरुषेण केन कर्मणा केनोपायेन कापथं प्रतिपादितो ऽसीत्यन्वयः ।
मूर्ध्नि केन प्रहृतं केन प्रहारः कृतः । वृथैव केन दुःखमुत्पादितमित्यर्थः
 ॥  ३।३१।४४,४५  ॥   

  

विशुद्धवंशाभिजनाग्रहस्तस्तेजोमदः संस्थितदोर्विषाणः ।  

उदीक्षितुं रावण नेह युक्तः स संयुगे राघवगन्धहस्ती  ॥  ३।३१।४६  ॥   

रामे कं गुणं दृष्ट्वैवं वदसीत्याशङ्क्याह विशुद्धेति । अनेन रामस्य
मत्तगजसमाधिरुच्यते । विशुद्धवंशे अभिजनः अभिजननं तदेवाग्रहस्तो यस्य स तथा
। द्वयोरौन्नत्यकरत्वसाम्याद्रूपकं निरूढम् । तेजोमदः तेजः प्रताप एव मदो
यस्य सः । तेजोमदयोर्दुर्धर्षताहेतुत्वसाम्याद्रूपकोपपत्तिः ।  

उपरितनपदे संस्थितत्वसाम्याद्रूपकम् । संस्थितौ समीचीनसंस्थानवन्तौ दोषौ
बाहू एव विषाणे यस्य सः राघव एव गन्धहस्ती मदगजः यस्य गन्धमात्रेणान्ये
गजाः पलायन्ते स गन्धहस्तीत्युच्यते । उदीक्षितुमपि इहास्मिन् देशे काले च
नयुक्तः  ॥  ३।३१।४६  ॥   

  

असौ रणान्तस्थितिसन्धिवालो विदग्धरक्षोमृगहा नृसिंहः ।  

सुप्तस्त्वया बोधयितुं न युक्तः शराङ्गपूर्णो निशितासिदंष्ट्रः  ॥  ३।३१।४७
 ॥   

पुनरप्यतिशयं वक्तुं रामस्य सिंहसाम्यमाह असाविति । रणान्तो रणाग्रं तत्र
स्थितिर्नासीरावस्थानं सैव सन्धिवालो यस्य स तथा सन्दधातीति सन्धिः ।
"उपसर्गे घोः किः" इति किः । सन्धिभूतः लोमसङ्घभूत इत्यर्थः । वालो
लाङ्गूलम् । यद्वा सन्धिर्मध्यः तद्गतो वालो लाङ्गूलं यस्य स तथेति वा ।
सिंहस्य लाङ्गूलं क्रोधदशायां मध्योपरिप्रदेशे वर्तते इति प्रसिद्धः । तस्य
मृगाणां गर्वहेतुत्वेन रणाग्रस्थितिसाम्यम् । विदग्धानि पटूनि रक्षांस्येव
मृगाः तान् हन्तीति तथा ब्रह्मादिव्यतिरिक्तेप्युपपदे प्रयोगानुसारात्
क्किपि । शराङ्गपूर्णः शरा एवाङ्गानि नखाद्यवयवाः तैः पूर्णः । निशितासिरेव
दंष्ट्रे यस्य स तथा नृसिंहो नरश्रेष्ठः सिंह इत्यपि ध्वन्यते । यद्वा
नृसिंह एव सिंह इत्येकशेषः । यद्वा विद्वन्मानसहंस इतिवत् श्लिष्टं रूपकम्
। यद्वा नृहिंहो रामः पुरुषसिंह इति व्यङ्ग्यम्  ॥  ३।३१।४७  ॥   

  

चापावहारे भुजवेगपङ्के शरोर्मिमाले सुमहाहवौघे ।  

न रामपातालमुखे ऽतिघोरे प्रस्कन्दितुं राक्षसराज युक्तम्  ॥  ३।३१।४८  ॥   

सिंहाभिमुखगमने ऽपि दैवादृष्टिवैषम्यान्निवर्तितुं शक्यम् न तु रामाहवगमन
इत्याशयेन रामस्य पातालसाम्यमाह चापेति । चाप एवावहारो ग्राहो यस्मिन् स
तथा । "ग्राहो ऽवहारः" इत्यमरः । अनेन पतनकाल एव ग्रहणसामग्र्युक्ता ।
भुजवेगः शरमोक्षणवेगः स एव पङ्को यस्य स तथा अनेन मज्जने
निर्गमायोग्यतोक्ता । शरा एवोर्मिमाला तरङ्गपङ्किर्यस्य स तथा । अनेन
दुस्तरत्वमुक्तम् । अतिघोरे राम एव पातालं महाबिलं तस्य मुखे मध्ये
प्रस्कन्दितुं युक्तम्  ॥  ३।३१।४८  ॥   

  

प्रसीद लङ्केश्वर राक्षसेन्द्र लङ्कां प्रसन्नो भव साधु गच्छ ।  

त्वं स्वेषु दारेषु रमस्व नित्यं रामः सभार्यो रमतां वनेषु  ॥  ३।३१।४९  ॥   

एवमुक्तो दशग्रीवो मारीचेन स रावणः ।  

न्यवर्तत पुरीं लङ्कां विवेश च गृहोत्तमम्  ॥  ३।३१।५०  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे एकत्रिंशः
सर्गः  ॥  ३१  ॥   

एवं वस्तुस्थितिमुक्त्वा प्रेमातिशयेन पुनः पुनः सान्त्वयति प्रसीदेति  ॥ 
३।३१।४९,५०  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने एकत्रिंशः सर्गः  ॥  ३१  ॥   


