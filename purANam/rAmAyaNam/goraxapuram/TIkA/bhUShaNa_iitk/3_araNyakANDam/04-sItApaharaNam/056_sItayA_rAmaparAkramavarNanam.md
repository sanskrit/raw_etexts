+++
title = "०५६ सीतया रामपराक्रमवर्णनम्"
title_english = "056 Seetha reprimands Ravana"

+++


सा तथोक्ता तु वैदेही निर्भया शोककर्शितता ।  

तृणमन्तरतः कृत्वा रावणं प्रत्यभाषत  ॥  ३।५६।१  ॥   

तथैतच्छ्रुत्वा परुषं भाषमाणायाः सीतायाः पुनरशोकवनिकानयनं षट्पञ्चाशे सा
तथेत्यादि । अन्तरतो मध्ये, पतिव्रतायाः परपुरुषं प्रत्यभिमुखतया
भाषणायोगात्  ॥  ३।५६।१  ॥   

  

राजा दशरथो नाम धर्मसेतुरिवाचलः ।  

सत्यसन्धः परिज्ञातो यस्य पुत्रः स राघवः  ॥  ३।५६।२  ॥   

धर्मसेतुः धर्मस्य सेतुरिव मर्यादास्थापकः इत्यर्थः । अचलः स्थिरः ।
परिज्ञातः प्रसिद्धः, कथमेतादृशकुलं प्राप्ता ऽतिचरेदिति भावः  ॥  ३।५६।२
 ॥   

  

रामो नाम स धर्मात्मा त्रिषु लोकेषु विश्रुतः ।  

दीर्घबाहुर्विशालाक्षो दैवतं हि पतिर्मम  ॥  ३।५६।३  ॥   

सः दशरथपुत्रः दैवतं सर्वलोकानामिति शेषः । य एवम्भूतः स मे पतिरिति योजना
। कथमेवम्भूतभर्तृका ऽतिचरेदिति भावः  ॥  ३।५६।३  ॥   

  

इक्ष्वाकूणां कुले जातः सिंहस्कन्धो महाद्युतिः ।  

लक्ष्मणेन सह भ्रात्रा यस्ते प्राणान् हरिष्यति  ॥  ३।५६।४  ॥   

इक्ष्वाकूणामिति । त्वद्वधार्थमेव भ्रात्रा सह इक्ष्वाकुकुले ऽवतीर्ण इति
भावः । तथा च न मे त्वत्तो भयमिति भावः  ॥  ३।५६।४  ॥   

  

प्रत्यक्षं यद्यहं तस्य त्वया स्यां धर्षिता बलात् ।  

शयिता त्वं हतः सङ्ख्ये जनस्थाने यथा खरः  ॥  ३।५६।५  ॥   

तर्हि कथमिदानीं स तूष्णीं स्थित इत्याशङ्क्याह प्रत्यक्षमिति । प्रत्यक्षं
यथा तथा यदि धर्षिता स्यां तदा त्वं हतः सन् युद्धे शयिता म्रयेथा इत्यर्थः
 ॥  ३।५६।५  ॥   

  

य एते राक्षसाः प्रोक्ता घोररूपा महाबलाः ।  

राघवे निर्विषाः सर्वे सुपर्णे पन्नगा यथा  ॥  ३।५६।६  ॥   

य इति । निर्विषाः निर्वीर्या इति राक्षसपक्षे  ॥  ३।५६।६  ॥   

  

तस्य ज्याविप्रमुक्तास्ते शराः काञ्चनभूषणाः ।  

शरीरं विधमिष्यन्ति गङ्गा कूलमिवोर्मयः  ॥  ३।५६।७  ॥   

तस्येति । विधमिष्यन्ति ध्मास्यन्ति निपातयिष्यन्तीत्यर्थः ।
गङ्गेत्यविभक्तिकनिर्देशः, गङ्गाया ऊर्मय इत्यर्थः  ॥  ३।५६।७  ॥   

  

असुरैर्वा सुरैर्वा त्वं यद्यवध्यो ऽसि रावण ।  

उत्पाद्य सुमहद्वैरं जीवंस्तस्य न मोक्ष्यसे  ॥  ३।५६।८  ॥   

त्वं सुरासुरैर्यद्यप्यवध्यः तथापि तस्य रामस्य सुमहद्वैरं कोपमुत्पाद्य
स्थितस्त्वं जीवन् सन् तच्छरपातान्न मोक्ष्यसे न मुक्तो भविष्यसीत्यर्थः  ॥ 
३।५६।८  ॥   

  

स ते जीवितशेषस्य राघवोन्तकरो बली ।  

पशोर्यूपगतस्येव जीवितं तव दुर्लभम्  ॥  ३।५६।९  ॥   

सः राघवः । ते जीवितशेषस्य अन्तकरः नाशं कर्तुं समर्थः । तस्मात् यूपगतस्य
पशोरिव रामापराधिनस्तव जीवितं दुर्लभम्  ॥  ३।५६।९  ॥   

  

यदि पश्येत् स रामस्त्वां रोषदीप्तेन चक्षुषा ।  

रक्षस्त्वमद्य निर्दग्धो गच्छेः सद्यः पराभवम्  ॥  ३।५६।१०  ॥   

यदीति । हे रक्षः सः रामः त्वां रोषदीप्तेन चक्षुषा यदि पश्येत् तदा त्वं
निर्दग्धः सन् सद्यः पराभवं गच्छेः, निर्दग्धशब्देनातीव पीडितत्वमुच्यते  ॥ 
३।५६।१०  ॥   

  

यश्चन्द्रं नभसो भूमौ पातयेन्नाशयेत वा ।  

सागरं शोषयेद्वापि स सीतां मोचयेदिह  ॥  ३।५६।११  ॥   

नभसः आकाशात् पातयेत् नाशयेत वा अदर्शनं प्रापयेद्वा सागरमपि शोषयेत् । सः
सीतां मोचयेदिति किमुत  ॥  ३।५६।११  ॥   

  

गतायुस्त्वं गतश्रीको गतसत्त्वो गतेन्द्रियः ।  

लङ्का वैधव्यसंयुक्ता त्वत्कृतेन भविष्यति  ॥  ३।५६।१२  ॥   

त्वकृतेन परदाराभिमर्शनरूपपापेन त्वम् आयुरादिहीनो भविष्यसि, लङ्का च
वैधव्यसंयुक्ता अनाथत्वयुक्ता भविष्यति । "आयुर्बलं यशो लक्ष्मीः
परदाराभिमर्शनात् । सद्य एव विनश्यन्ति " इति स्मृतेः  ॥  ३।५६।१२  ॥   

  

न ते पापमिदं कर्म सुखोदर्कं भविष्यति ।  

या ऽहं नीता विनाभावं पतिपार्श्वात्त्वया वने  ॥  ३।५६।१३  ॥   

न त इति । या ऽहं वने पतिपार्श्वात् विनाभावं वियोगं नीता । तस्यां मयि ते
इदं पापं कर्म सुखोदर्कं न भविष्यति, किन्तु दुःखोदर्कमेव भविष्यतीत्यर्थः
 ॥  ३।५६।१३  ॥   

  

स हि दैवतसंयुक्तो मम भर्ता महाद्युतिः ।  

निर्भयो वीर्यमाश्रित्य शून्यो वसति दण्डके  ॥  ३।५६।१४  ॥   

दैवतसंयुक्तः दैवबलसंयुक्तः । दीनस्तापसो रामो मां किं करिष्यतीति पूर्वं
रावणेनोक्तस्य परिहारो ऽयम्  ॥  ३।५६।१४  ॥   

  

स ते दर्पं बलं वीर्यमुत्सेकं च तथाविधम् ।  

अपनेष्यति गात्रेभ्यः शरवर्षेण संयुगे  ॥  ३।५६।१५  ॥   

स त इति । दर्पं मदम् । उत्सेकम् उल्लङ्घ्यकार्यकारित्वम् । गात्रेभ्य
इत्युक्तिर्दर्पादिनां देहविशिष्टगुणत्वात्  ॥  ३।५६।१५  ॥   

  

यदा विनाशो भूतानां दृश्यते कालचोदितः ।  

तदा कार्ये प्रमाद्यन्ति नराः कालवशं गताः  ॥  ३।५६।१६  ॥   

लोकन्यायमाह यदेति । कालचोदितो दैवकृतः विनाशो यदा दृश्यते सन्निहितो
भवतीत्यर्थः । तदा कार्ये कृत्ये प्रमाद्यन्ति वैपरीत्यं प्राप्नुवन्ति  ॥ 
३।५६।१६  ॥   

  

मां प्रधृष्य स ते कालः प्राप्तो ऽयं राक्षसाधम ।  

आत्मनो राक्षसानां च वधायान्तःपुरस्य च  ॥  ३।५६।१७  ॥   

उक्तं लोकन्यायं प्रकृते योजयति मामिति । मां प्रधृष्य स्थितस्य तव । कालो
ऽप्ययमेव वर्तमान एव, न तु चिरायेत्यर्थः । आत्मनो राक्षसानामन्तःपुरस्य च
वधाय प्राप्तः  ॥  ३।५६।१७  ॥   

  

न शक्या यज्ञमध्यस्था वेदिः स्रुग्भाण्डमण्डिता ।  

द्विजातिमन्त्रपूता च चण्डालेनावमर्दितुम्  ॥  ३।५६।१८  ॥   

तथाहं धर्मनित्यस्य धर्मपत्नी पतिव्रता ।  

त्वया स्प्रष्टुं न शक्या ऽस्मि राक्षसाधम पापिना  ॥  ३।५६।१९  ॥   

न शक्येत्यादिश्लोकद्वयमेकान्वयम् । यज्ञो यज्ञपुरुषः तन्मध्यस्था
गार्हपत्याहवनीयमध्यगता । वेदिः ऐष्टिकी महावेदिः । स्रुग्भाण्डमण्डिता
स्रुगाद्युपकरणालङ्कृता । द्विजादिमन्त्रैः उद्धननादिमन्त्रैः । पूता
शुद्धा यथा चण्डालेनावमर्दितुं पादेनाक्रमितुं न शक्या नार्हा तथाहं
धर्मनित्यस्य यज्ञस्थानीयस्य धर्मपत्नी पतिव्रता त्वया स्प्रष्टुं न शक्या
 ॥  ३।५६।१८,१९  ॥   

  

क्रीडन्ती राजहंसेन पद्मषण्डेषु नित्यदा ।  

हंसी सा तृमषण्डस्थं कथं पश्येत मदगुकम्  ॥  ३।५६।२०  ॥   

नित्यदा नित्यम् । नित्यशब्दस्य सर्वैकादिष्वपाठेप्यार्षौ दाप्रत्ययः । सा
प्रसिद्धा । तृणषण्डस्थं जलजनडादितृणकदम्बमध्यस्थम् । मद्गुकं जलकाकम्  ॥ 
३।५६।२०  ॥   

  

इदं शरीरं निस्सञ्ज्ञं बन्ध वा खादयस्व वा ।  

नेदं शरीरं रक्ष्यं मे जीवितं वापि राक्षस  ॥   

न तु शक्ष्याम्युपक्रोशं पृथिव्यां दातुमात्मनः  ॥  ३।५६।२१  ॥   

निस्सञ्ज्ञं निश्चेष्टम् । बन्ध बधान । खादयस्व भक्षय  ॥  न त्वित्यर्धमेकं
वाक्यम् । आत्मनः उपक्रोशमपवादं पृथिव्यां दातुं न शक्ष्यामि  ॥  ३।५६।२१
 ॥   

  

एवमुक्त्वा तु वैदेही क्रोधात् सुपरुषं वचः ।  

रावणं मैथिली तत्र पुनर्नोवाच किञ्चन  ॥  ३।५६।२२  ॥   

एवमुक्त्वेति । तत्र तद्विषये क्रियाभेदात् पुनर्मैथिलीशब्दप्रयोगः  ॥ 
३।५६।२२  ॥   

  

सीताया वचनं श्रुत्वा परुषं रोमहर्षणम् ।  

प्रत्युवाच ततः सीतां भयसन्दर्शनं वचः  ॥  ३।५६।२३  ॥   

सीताया इति । रोमहर्षणं क्रोधावहत्वाद्रोमाञ्चकरम् । भयसन्दर्शनं
भयोत्पादकम्  ॥  ३।५६।२३  ॥   

  

शृणु मैथिलि मद्वाक्यं मासान् द्वादश भामिनि ।  

कालेनानेन नाभ्येषि यदि मां चारुहासिनि  ॥  ३।५६।२४  ॥   

ततस्त्वां प्रातराशार्थं सूदाश्छेत्स्यन्ति लेशशः  ॥  ३।५६।२५  ॥   

शृण्वित्यादिसार्धश्लोक एकान्वयः । द्वादश मासानित्यत्यन्तसंयोगे द्वितीया
। प्रतीक्ष इति शेषः । प्रातर्भक्षणार्थम् । सूदाः पाचकाः । "सूदा औदनिका
गुणाः" इत्यमरः । अत्र सीताहरणं चैत्रमास इत्यवगन्तव्यम्, संवत्सरान्ते
रावणवधकरणात् । तेन त्रीन् वर्षान् पञ्चवट्यां रामः स्थित इति गम्यते ।
हेमन्तवर्णनं तु रामतपोविशेषज्ञापनाय न शूर्पणखागमनज्ञापनाय  ॥  ३।५६।२४,२५
 ॥   

  

इत्युक्त्वा परुषं वाक्यं रावणः शत्रुरावणः ।  

राक्षसीश्च ततः क्रुद्ध इदं वचनमब्रवीत्  ॥  ३।५६।२६  ॥   

शत्रून् रावयति क्रोशयतीति शत्रुरावणः  ॥  ३।५६।२६  ॥   

  

शीघ्रमेव हि राक्षस्यो विकृता घोरदर्शनाः ।  

दर्पमस्या विनेष्यध्वं मांसशोणितभोजनाः  ॥  ३।५६।२७  ॥   

शीघ्रमिति । विनेष्यध्वं विनयध्वम् । व्यत्ययेन स्यादेशः  ॥  ३।५६।२७  ॥   

  

वचनादेव तास्तस्य सुघोरा राक्षसीगणाः ।  

कृतप्राञ्जलयो भूत्वा मैथिलीं पर्यवारयन्  ॥  ३।५६।२८  ॥   

कृतप्राञ्जलयः रावणवाक्याङ्गीकारे कृतप्रकृष्टाञ्जलयः  ॥  ३।५६।२८  ॥   

  

स ताः प्रोवाच राजा तु रावणो घोरदर्शनः ।  

प्रचाल्य चरुणोत्कर्षैर्दारयन्निव मेदिनीम्  ॥  ३।५६।२९  ॥   

चरणोत्कर्षैः चरणाघातैः । मेदिनीं भुवम् । दारयन्निव भिन्दन्निव । प्रचाल्य
गत्वा उत्थाय वा ताः प्रोवाच  ॥  ३।५६।२९  ॥   

  

अशोकवनिकामध्ये मैथिली नीयतामियम् ।  

तत्रेयं रक्ष्यतां गूढं युष्माभिः परिवारिता  ॥  ३।५६।३०  ॥   

युष्माभिः परिवारिता युष्माभिः रक्ष्यताम्  ॥  ३।५६।३०  ॥   

  

तत्रैवान्तर्जनैर्घोरैः पुनः सान्त्वैश्च मैथिलीम् ।  

आनयध्वं वशं सर्वा वन्यां गजवधूमिव  ॥  ३।५६।३१  ॥   

तत्रेति । अत्यन्तभयेन प्राणवियोगो माभूदिति पुनः सान्त्वैरित्युक्तम्  ॥ 
३।५६।३१  ॥   

  

इति प्रतिसमादिष्टा राक्षस्यो रावणेन ताः ।  

अशोकवनिकां जग्मुर्मैथिलीं प्रतिगृह्य तु  ॥  ३।५६।३२  ॥   

प्रतिगृह्य आदाय  ॥  ३।५६।३२  ॥   

  

सर्वकामफलैर्वृक्षैर्नानापुष्पफलैर्वृताम् ।  

सर्वकालमदैश्चापि द्विजैः समुपसेविताम्  ॥  ३।५६।३३  ॥   

सर्वस्मिन्नपि काले फलानि येषां ते सर्वकालफलाः तैः । एवमुत्तरत्रापि
जग्मुरिति पूर्वेणान्वयः  ॥  ३।५६।३३  ॥   

  

सा तु शोकपरीताङ्गी मैथिली जनकात्मजा ।  

राक्षसीवशमापन्ना व्याघ्रीणां हरिणी यथा  ॥  ३।५६।३४  ॥   

सा त्विति । राक्षसीत्यविभक्तिकनिर्दशः । राक्षसीनामित्यर्थः  ॥  ३।५६।३४
 ॥   

  

शोकेन महता ग्रस्ता मैथिली जनकात्मजा ।  

न शर्म लभते भीरुः पाशबद्धा मृगी यथा  ॥  ३।५६।३५  ॥   

लभते अलभत  ॥  ३।५६।३५  ॥   

  

न विन्दते तत्र तु शर्म मैथिली विरूपनेत्राभिरतीव तर्जिता ।  

पतिं स्मरन्ती दयितं च दैवतं विचेतना ऽभूद्भयशोकपीडिता  ॥  ३।५६।३६  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे षट्पञ्चाशः
सर्गः  ॥  ५६  ॥   

तत्र अशोकवनिकायाम् । दयितं प्राणवल्लभम् । ननु सीता लक्ष्म्या अवतार इति
सिद्धम्, वक्ष्यति च "सीता लक्ष्मीर्भवान् विष्णुः" इति । विष्णुपुराणे
चोक्तम् "राघवत्वे ऽभवत्सीता रुक्मिणी कृष्णजन्मनि" इति । एवम्भूतां सीतां
समरसीमनि जनितमूर्च्छालक्षणं लक्ष्मणमप्युद्धर्तमसमर्थो रावणः कथं
बलात्करोति स्म? वक्ष्यति हि "हिमवान् मन्दरो मेरुस्त्रैलोक्यं वा सहामरैः
। शक्यं भुजाभ्यामुद्धर्तुं न सङ्ख्ये भरतानुजः  ॥ " इति। उच्यते
वेदवतीरूपपूर्वजन्मनि देवी तथा सङ्कल्पितवती। उक्तं ह्युत्तरकाण्डे
"यस्मात्तु धर्षिता चाहं त्वया पापात्मना वने। तस्मात्तव वधार्थं वै
उत्पत्स्येऽहं महीतले  ॥ " इति । देवकार्यनिर्वाहाय स्वयमेव
स्वधर्षणमङ्गीचकार, प्रजायां कूपपतितायां यथा माता स्वयं तदुपरि पतति
वात्सल्यातिशयेन तथा रावणबन्दीकृतदेवस्त्रीरक्षणाय स्वयं तत्र
स्वगमनमनुतवती । वक्ष्यति सुन्दरकाण्डे "नापहर्तुमहं श्कया तस्य रामस्य
धीमतः । विधिस्तव वधार्थाय विहितो नात्र संशयः  ॥ " इति। तर्हि सीता
प्रलापादिकं किमर्थं कृतवतीति चेत् शृणु, पतिविरहे पतिव्रतयैवं
वर्तितव्यमिति लोकहितप्रवर्तनाय प्रलापादिकमकरोदिति  ॥  ३।५६।३६  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने षट्पञ्चाशः सर्गः  ॥  ५६  ॥   


