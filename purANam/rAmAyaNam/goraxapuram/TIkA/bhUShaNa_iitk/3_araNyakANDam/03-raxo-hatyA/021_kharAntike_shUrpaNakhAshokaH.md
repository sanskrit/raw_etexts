+++
title = "०२१ खरान्तिके शूर्पणखाशोकः"
title_english = "021 Surpanakha reports demons death to Khara"

+++


स पुनः पतितां दृष्ट्वा क्रोधाच्छूर्पणखां खरः ।  

उवाच व्यक्तया वाचा तामनर्थार्थमागताम्  ॥  ३।२१।१  ॥   

मया त्विदानीं शूरास्ते राक्षसा रुधिराशनाः ।  

त्वत्प्रियार्थं विनिर्दिष्टाः किमर्थं रुद्यते पुनः  ॥  ३।२१।२  ॥   

अथ खरप्रोत्साहनमेकविंशे स पुनरित्यादि । अनर्थार्थं सर्वराक्षसविनाशार्थम्
 ॥  ३।२१।१,२  ॥   

  

भक्ताश्चैवानुरक्ताश्च हिताश्च मम नित्यशः ।  

घ्नन्तो ऽपि न निहन्तव्या न न कुर्युर्वचो मम  ॥  ३।२१।३  ॥   

भक्ताः विश्वासभाजः । हिताः हितपराः । न कुर्युरिति न किन्तु
कुर्युरेवेत्यर्थः  ॥  ३।२१।३  ॥   

  

किमेतच्छ्रोतुमिच्छामि कारणं युत्कृते पुनः ।  

हा नाथेति विनर्दन्ती सर्पवल्लुठसि क्षितौ  ॥  ३।२१।४  ॥   

किमेतदिति विस्मये । यत्कृते यस्य कृते । कृत इत्यव्ययम् । यन्निमित्तं
लुठसि तस्य कारणं श्रोतुमिच्छामीत्यन्वयः  ॥  ३।२१।४  ॥   

  

अनाथवद्विलपसि नाथे तु मयि संस्थिते ।  

उत्तिष्ठोत्तिष्ठ मा भैषीर्वैक्लव्यं त्यज्यतामिह  ॥  ३।२१।५  ॥   

विलपसीति किमिति शेषः । वैक्लव्यं कातर्यम् । इह मत्समीपे  ॥  ३।२१।५  ॥   

  

इत्येवमुक्ता दुर्धर्षा खरेण परिसान्त्विता ।  

विमृज्य नयने सास्त्रे खरं भ्रातरमब्रवीत्  ॥  ३।२१।६  ॥   

दुर्घर्षा दुस्साध्या  ॥  ३।२१।६  ॥   

  

अस्मीदानीमहं प्राप्ता हृतश्रवणनासिका ।  

शोणितौघपरिक्लिन्ना त्वया च परिसान्त्विता  ॥  ३।२१।७  ॥   

प्रेषिताश्च त्वया वीर राक्षसास्ते चुतुर्धश ।  

निहन्तुं राघवं क्रोधान्मत्प्रियार्थं सलक्ष्मणम्  ॥  ३।२१।८  ॥   

ते तु रामेण सामर्षाः शूलपट्टिशपाणयः ।  

समरे निहताः सर्वे सायकैर्मर्मभेदिभिः  ॥  ३।२१।९  ॥   

तान् दृष्ट्वा पतितान् भूमौ क्षणेनैव महाबलान् ।  

रामस्य च महत् कर्म महांस्त्रासोभवन्मम  ॥  ३।२१।१०  ॥   

खरोक्तमङ्गीकरोति अस्मीत्यादिना  ॥  ३।२१।७१०  ॥   

  

अहमस्मि समुद्विग्ना विषण्णा च निशाचर ।  

शरणं त्वां पुनः प्राप्ता सर्वतो भयदर्शिनी  ॥  ३।२१।११  ॥   

अहमस्मीति । समुद्विग्ना भीता । विषण्णा दुःखिता । सर्वतो भयदर्शिनी
सर्वत्र रामप्रतिभासवतीति भावः  ॥  ३।२१।११  ॥   

  

विषादनक्राध्युषिते परित्रासोर्मिमालिनि ।  

किं मां न त्रायसे मग्नां विपुले शोकसागरे  ॥  ३।२१।१२  ॥   

विषादनक्रेति । नक्रो ग्राहः  ॥  ३।२१।१२  ॥   

  

एते च निहता भूमौ रामेण निशितैः शरैः ।  

ये ऽपि मे पदवीं प्राप्ता राक्षसाः पिशिताशनाः  ॥  ३।२१।१३  ॥   

क्रोधभीतिभ्यां पूर्वोक्तं विस्मृत्य पुनराह एते चेति  ॥  ३।२१।१३  ॥   

  

मयि ते यद्यनुक्रोशो यदि रक्षःसु तेषु च ।  

रामेण यदि ते शक्तिस्तेजो वास्ति निशाचर ।  

दण्डकारण्यनिलयं जहि राक्षसकण्टकम्  ॥  ३।२१।१४  ॥   

अनुक्रोशो दया । शक्तिरिति तुल्येति शेषः । ३।२१।१४  ॥   

  

यदि रामं ममामित्रं न त्वमद्य वधिष्यसि ।  

तव चैवाग्रतः प्राणांसत्यक्ष्यामि निरपत्रपा  ॥  ३।२१।१५  ॥   

निरपत्रपा निर्लज्जा । हृतकर्णनासात्वादिति भावः  ॥  ३।२१।१५  ॥   

  

बुद्ध्याहमनुपश्यामि न त्वं रामस्य संयुगे ।  

स्थातुं प्रतिमुखे शक्तः सबलश्च महात्मनः  ॥  ३।२१।१६  ॥   

प्रतिमुखे अग्रे । सबलः ससैन्यः  ॥  ३।२१।१६  ॥   

  

शूरमानी न शूरस्त्वं मिथ्यारोपितविक्रमः ।  

मानुषौ यौ न शक्नोषि हन्तुं तौ रामलक्ष्मणौ  ॥  ३।२१।१७  ॥   

रामेण यदि ते शक्तिस्तेजो वास्ति निशाचर ।  

दण्डकारण्यनिलयं जहि तं कुलपांसन  ॥  ३।२१।१८  ॥   

मिथ्येति मिथ्यावचोभिरित्यर्थः । आरोपितविक्रमः कल्पितपराक्रमः  ॥ 
३।२१।१७,१८  ॥   

  

निस्सत्त्वस्याल्पवीर्यस्य वासस्ते कीदृशस्त्विह ।  

अपयाहि जनस्थानात्त्वरितः सहबान्धवः  ॥  ३।२१।१९  ॥   

रामतेजोभिभूतो हि त्वं क्षिप्रं विनशिष्यसि ।  

स हि तेजस्समायुक्तो रामो दशरथात्मजः  ॥  ३।२१।२०  ॥   

भ्राता चास्य महावीर्यो येन चास्मि विरूपिता  ॥  ३।२१।२१  ॥   

कीदृश इति अत्यन्तायोग्य इत्यर्थः  ॥  ३।२१।१९२१  ॥   

  

एवं विलप्य बहुशो राक्षसी विततोदरी ।  

भ्रातुः समीपे दुःखार्ता नष्टसञ्ज्ञा बभूव ह ।  

कराभ्यामुदरं हत्वा रुरोद भृशदुःखिता  ॥  ३।२१।२२  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे एकविंशः
सर्गः  ॥  २१  ॥   

विततोदरी प्रहारार्थं विस्तृतोदरी । अत्र द्वाविंशतिश्लोकाः  ॥  ३।२१।२२
 ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने  

आरण्यकाण्डव्याख्याने एकविंशः सर्गः  ॥  २१  ॥   


