+++
title = "०६१"

+++


ततस्तद्दारुणं कर्म दुष्करं साहसात्कृतम् ।  

आचचक्षे मुनेः सर्वं सूर्यानुगमनं तदा  ॥  ४।६१।१  ॥   

भगवन् व्रणयुक्तत्वाल्लज्जया व्यकुलोन्द्रियः ।  

परिश्रान्तो न शक्नोमि वचनं प्रतिभाषितुम्  ॥  ४।६१।२  ॥   

ततस्तदित्यादि  ॥  ४।६१।१,२  ॥   

  

अहं चैव जटायुश्च सङ्घर्षाद्दर्पमोहितौ ।  

आकाशं पतितौ वीरौ जिज्ञासन्तौ पराक्रमम्  ॥  ४।६१।३  ॥   

कैलासशिखरे बध्वा मुनीनामग्रतः पणम् ।  

रविः स्यादनुयातव्यो यावदस्तं महागिरिम्  ॥  ४।६१।४  ॥   

अथावां युगपत्प्राप्तावपश्याव महीतले ।  

रथचक्रप्रमाणानि नगराणि पृथक् पृथक्  ॥  ४।६१।५  ॥   

क्कचिद्वादित्रघोषांश्च ब्रह्मघोषांश्च शुश्रुवः ।  

गायन्तीश्चाङ्गना बह्वीः पश्यावो रक्तवाससः  ॥  ४।६१।६  ॥   

तूर्णमुत्पत्य चाकाशमादित्यपथमाश्रितौ ।  

आवामालोकयावस्तद्वनं शाद्वलसन्निभम्  ॥  ४।६१।७  ॥   

उपलैरिव सञ्छन्ना दृश्यते भूः शिलोञ्चयैः ।  

आपगाभिश्च संवीता सूत्रैरिव वसुन्धरा  ॥  ४।६१।८  ॥   

हिमवांश्चैव विन्ध्याश्च मेरुश्च सुमहान्नगः ।  

भूतले सम्प्रकाशन्ते नागा इव जलाशये  ॥  ४।६१।९  ॥   

अहमिति । पतितौ प्राप्तौ  ॥  ४।६१।३९  ॥   

  

तीव्रः स्वेदश्च खेदश्च भयं चासीत्तदा ऽ ऽवयोः ।  

समाविशति मोहश्च तमो मूर्च्छा च दारुणा  ॥  ४।६१।१०  ॥   

तीव्र इति । मोहः चित्तविभ्रमः । मूर्च्छा इन्द्रियैः सह मनस उपप्लवः । तमः
अज्ञानम्  ॥  ४।६१।१०  ॥   

  

न दिग्विज्ञायते याम्या नाग्नेयी न च वारुणी ।  

युगान्ते नियतो लोको हतो दग्ध इवाग्निना  ॥  ४।६१।११  ॥   

नेति । याम्येत्यादिकं दिगन्तराणामुपलक्षणम् । नियतो लोकः नियतसन्निवेशो
लोकः । युगान्ते अग्निना दग्धो हत इव, अदृश्यतेति शेषः  ॥  ४।६१।११  ॥   

  

मनश्च मे हतं भूयः सन्निवर्त्य तु संश्रयम् ।  

यत्नेन महता ह्यस्मिन् पुनः सन्धाय चक्षुषि ।  

यत्नेन महता भूयो रविः समवलोकितः  ॥  ४।६१।१२  ॥   

तुल्यः पृथ्वीप्रमाणेन भास्करः प्रतिभाति नौ  ॥  ४।६१।१३  ॥   

मनश्चेत्यादि । संश्रयम् आश्रयभूतं चक्षुरिन्द्रियं सन्निवर्त्य स्वेन
विप्रयुज्य भूयो भृशं हतं मे मनः महता यत्नेन अस्मिन् चक्षुषि पुनः सन्धाय
यत्नेन भूयो रविः समवलोकित इति सम्बन्धः "हतं भूयः सन्निवर्त्य तु संश्रयम्
। यत्नेन महता ह्यस्मिन् पुनः सन्धाय चक्षुषि  ॥  यत्नेन महता भूयो रविः
समवलोकितः" इति पाठः  ॥  ४।६१।१२,१३  ॥   

  

जटायुर्मामनापृच्छ्य निपपात महीं ततः ।  

तं दृष्ट्वा तूर्णमाकाशादात्मानं मुक्तवानहम्  ॥  ४।६१।१४  ॥   

जटायुरिति । निपपात महीम्, महीं प्रति निपपातेत्यर्थः । पतन्तं दृष्ट्वा
अहमाकाशात् पूर्वाधिष्ठिताकाशप्रदेशात् आत्मानं तूर्णं मुक्तवान्, जटायुषो
रक्षणार्थं तदुपरि सत्वरमागच्छमित्यर्थः  ॥  ४।६१।१४  ॥   

  

पक्षाभ्यां च मया गुप्तो जटायुर्न प्रदह्यते ।  

प्रमादात्तत्र निर्दग्धः पतन् वायुपथादहम्  ॥  ४।६१।१५  ॥   

आशङ्के तं निपतितं जनस्थाने जटायुषम् ।  

अहं तु पतितो विन्ध्ये दग्धपक्षो जडीकृतः  ॥  ४।६१।१६  ॥   

राज्येन हीनो भ्रात्रा च पक्षाभ्यां विक्रमेण च ।  

सर्वथा मर्तुमेवेच्छन् पतिष्ये शिखराद्गिरेः  ॥  ४।६१।१७  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
एकषष्टितमः सर्गः  ॥  ६१  ॥   

पक्षाभ्यामिति । प्रमादात् सूर्यो धक्ष्यतीति बुद्ध्यवधानाभावात्  ॥ 
४।६१।१५१७  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने एकषष्टितमः सर्गः  ॥  ६१  ॥   


