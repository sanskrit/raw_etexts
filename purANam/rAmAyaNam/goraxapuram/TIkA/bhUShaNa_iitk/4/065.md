+++
title = "०६५"

+++


ततो ऽङ्गदवचः श्रुत्वा सर्वे ते वानरोत्तमाः ।  

स्वं स्वं गतौ समुत्साहमाहुस्तत्र यथाक्रमम्  ॥  ४।६५।१  ॥   

गजो गवाक्षो गवयः शरभो गन्धमादनः ।  

मैन्दश्च द्विविदश्चैव सुषेणो जाम्बवांस्तथा  ॥  ४।६५।२  ॥   

आबभाषे गजस्तत्र प्लवेयं दशयोजनम् ।  

गवाक्षो योजनान्याह गमिष्यामीति विंशतिम्  ॥  ४।६५।३  ॥   

गवयो वानरस्तत्र वानरांस्तानुवाच ह ।  

त्रिंशतं तु गमिष्यामि योजनानां प्लवङ्गमाः  ॥  ४।६५।४  ॥   

शरभस्तानुवाचाथ वानरान् वानरर्षभः ।  

चत्वारिंशद्गमिष्यामि योजनानां प्लवङ्गमाः  ॥  ४।६५।५  ॥   

वानरस्तु महातेजा अब्रवीद्गन्धमादनः ।  

योजनानां गमिष्यामि पञ्चाशत्तु न संशयः  ॥  ४।६५।६  ॥   

मैन्दस्तु वानरस्तत्र वानरांस्तानुवाच ह ।  

योजनानां परं षष्टिमहं प्लवितुमुत्सहे  ॥  ४।६५।७  ॥   

ततस्तत्र महातेजा द्विविदः प्रत्यभाषत ।  

गमिष्यामि न सन्देहः सप्ततिं योजनान्यहम्  ॥  ४।६५।८  ॥   

सुषेणस्तु हरिश्रेष्ठः प्रोक्तवान् कपिसत्तमान् ।  

अशीतिं योजनानां तु प्लवेयं प्लवगेश्वराः  ॥  ४।६५।९  ॥   

ततो ऽङ्गदवच इत्यादि । गतौ गमनविषये । यद्यपि गजादयो ऽपि शतयोजनलङ्घने
शक्ताः, "भूतले सागरे वा ऽपि शैलेषु च वनेषु च । पातालस्यापि मध्ये वा न
ममाच्छिद्यते गतिः ।" इति सुग्रीवसन्निधौ वानरयूथपैः स्वस्वशक्तेः
ख्यापितत्वात् "नहि वो गमने सङ्गः कदाचित्कस्यचित्क्वचित्" इति
पूर्वमङ्गदोक्तेश्च । तथापि रावणाधिष्ठितलङ्काप्रवेशसीतान्वेषणादिकं
दुष्करमन्येनेति तत्साधकहनुमत्प्रोत्साहनाय तथोक्तवन्त इति ध्येयम्  ॥ 
४।६५।१९  ॥   

  

तेषां कथयतां तत्र सर्वांस्ताननुमान्य च ।  

ततो वृद्धतमस्तेषां जाम्बवान् प्रत्यभाषत  ॥  ४।६५।१०  ॥   

पूर्वमस्माकमप्यासीत् कश्चिद्गतिपराक्रमः ।  

ते वयं वयसः पारमनुप्राप्ताः स्म साम्प्रतम्  ॥  ४।६५।११  ॥   

किन्तु नैवं गते शक्यमिदं कार्यमुपेक्षितुम् ।  

यदर्थं कपिराजश्च रामश्च कृतनिश्चयौ  ॥  ४।६५।१२  ॥   

साम्प्रतं कालभेदेन या गतिस्तां निबोधत ।  

नवतिं योजनानां तु गमिष्यामि न संशयः ।  

तांस्तु सर्वान् हरिश्रेष्ठाञ्जाम्बवान् पुनरब्रवीत्  ॥  ४।६५।१३  ॥   

न खल्वेतावदेवासीद्गमने मे पराक्रमः ।  

मया महाबलेश्चैव यज्ञे विष्णुः सनातनः  ॥  ४।६५।१४  ॥   

तेषामिति । तेषां कथयतां तेषु कथयत्सु सत्सु  ॥  ४।६५।१०१४  ॥   

  

प्रदक्षिणीकृतः पूर्वं क्रममाणस्त्रिविक्रमम् ।  

स इदानीमहं वृद्धः प्लवने मन्दविक्रमः  ॥  ४।६५।१५  ॥   

यौवने च तदा ऽ ऽसीन्मे बलमप्रतिमं परैः ।  

सम्प्रत्येतावतीं शक्तिं गमने तर्कयाम्यहम्  ॥  ४।६५।१६  ॥   

नैतावता च संसिद्धिः कार्यस्यास्य भविष्यति ।  

अथोत्तरमुदारार्थमब्रवीङ्गदस्तदा  ॥  ४।६५।१७  ॥   

अनुमान्य महाप्राज्ञं जाम्बवन्तं महाकपिः ।  

अहमेतद्गमिष्यामि योजनानां शतं महत्  ॥  ४।६५।१८  ॥   

निवर्तने तु मे शक्तिः स्यान्न वेति न निश्चिता ।  

तमुवाच हरिश्रेष्ठं जाम्बवान् वाक्यकोविदः  ॥  ४।६५।१९  ॥   

त्रयाणां विक्रमाणां समाहारः त्रिविक्रमम्  ॥  ४।६५।१५१९  ॥   

  

ज्ञायते गमने शक्तिस्तव हर्यृक्षसत्तम  ॥  ४।६५।२०  ॥   

ज्ञायत इति । हर्यृक्षसत्तमेति । ऋक्षत्वं वानरावान्तरजातिः, अतः
सुग्रीवादेः ऋक्षराजत्वमिति  ॥  ४।६५।२०  ॥   

  

कामं शतं सहस्रं वा नह्येष विधिरुच्यते ।  

योजनानां भवान् शक्तो गन्तुं प्रतिनिवर्तितुम्  ॥  ४।६५।२१  ॥   

काममिति । भवान् योजनानां शतं सहस्रं वा गन्तुं प्रतिनिवर्तितुं च कामं
शक्तः । एष विधिः भृत्यैः स्वामिप्रस्थापनं नोच्यते न विधीयते  ॥  ४।६५।२१
 ॥   

  

नहि प्रेषयिता तात स्वामी प्रेष्यः कथञ्चन ।  

भवता ऽयं जनः सर्वः प्रेष्यः प्लवगसत्तम  ॥  ४।६५।२२  ॥   

तदेव विवृणोति नहीति  ॥  ४।६५।२२  ॥   

  

भवान्कलत्रमस्माकं स्वामिभावे व्यवस्थितः ।  

स्वामी कलत्रं सैन्यस्य गरितेषा परन्तप ।  

तस्मात्कलत्रवत्तात प्रतिपाल्यः सदा भवान्  ॥  ४।६५।२३  ॥   

अपि चैतस्य कार्यस्य भवान् मूलमरिन्दम ।  

मूलमर्थस्य संरक्ष्यमेष कार्यविदां नयः ।  

मूले हि सति सिद्ध्यन्ति गुणाः पुष्पफलोदयाः  ॥  ४।६५।२४  ॥   

तद्भवानस्य कार्यस्य साधने सत्यविक्रम  ॥  ४।६५।२५  ॥   

बुद्धिविक्रमसम्पन्नो हेतुरत्र परन्तप ।  

गुरुश्च गुरुपुत्रश्च त्वं हि नः कपिसत्तम  ॥  ४।६५।२६  ॥   

भवन्तमाश्रित्य वयं समर्था ह्यर्थसाधने ।  

उक्तवाक्यं महाप्राज्ञं जाम्बवन्तं महाकपिः  ॥  ४।६५।२७  ॥   

प्रत्युवाचोत्तरं वाक्यं वालिसूनुरथाङ्गदः ।  

यदि नाहं गमिष्यामि नान्ये वानरपुङ्गवाः  ॥  ४।६५।२८  ॥   

पुनः खल्विदमस्माभिः कार्यं प्रायोपवेशनम् ।  

न ह्यकृत्वा हरिपतेः सन्देशं तस्य धीमतः  ॥  ४।६५।२९  ॥   

तत्रापि गत्वा प्राणानां पश्यामि परिरक्षणम् ।  

न हि प्रसादे चात्यर्थं कोपे च हरिरीश्वरः  ॥  ४।६५।३०  ॥   

अतीत्य तस्य सन्देशं विनाशो गमने भवेत् ।  

तद्यथा ह्यस्य कार्यस्य न भवत्यन्यथा गतिः  ॥  ४।६५।३१  ॥   

तद्भवानेव दृष्टार्थः सञ्चिन्तयितुमर्हति ।  

सो ऽङ्गदेन तदा वीरः प्रत्युक्तः प्लवगर्षभः  ॥  ४।६५।३२  ॥   

जाम्बवानुत्तरं वाक्यं प्रोवाचेदं ततो ऽङ्गदम् ।  

अस्य ते वीर कार्यस्य न किञ्चित्परिहीयते ।  

एष सञ्चोदयाम्येनं यः कार्यं साधयिष्यति  ॥  ४।६५।३३  ॥   

कलत्रं रक्षणीयं वस्तु  ॥  ४।६५।२३३३  ॥   

  

ततः प्रतीतं प्लवतां वरिष्ठमेकान्तमाश्रित्य सुखोपविष्टम् ।  

सञ्चोदयामास हरिप्रवीरो हरिप्रवीरं हनुमन्तमेव  ॥  ४।६५।३४  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
पञ्चषष्टितमः सर्गः  ॥  ६५  ॥   

तत इति । प्रतीतं प्रख्यातम्  ॥  ४।६५।३४  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने पञ्चषष्टितमः सर्गः  ॥  ६५  ॥   


