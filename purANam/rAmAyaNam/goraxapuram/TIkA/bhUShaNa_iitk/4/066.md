+++
title = "०६६"

+++


अनेकशतसाहस्रीं विषण्णां हरिवाहिनीम् ।  

जाम्बवान् समुदीक्ष्यैवं हनुमन्तमथाब्रवीत्  ॥  ४।६६।१  ॥   

वीर वानरलोकस्य सर्वशास्त्रविशारद ।  

तूष्णीमेकान्तमाश्रित्य हनुमान् किं न जल्पसि  ॥  ४।६६।२  ॥   

हनुमन् हरिराजस्य सुग्रीवस्य समो ह्यसि ।  

रामलक्ष्मणयोश्चापि तेजसा च बलेन च  ॥  ४।६६।३  ॥   

अनेकेत्यादि  ॥  ४।६६।१३  ॥   

  

अरिष्टनेमिनः पुत्रो वैनतेयो महाबलः ।  

गरुत्मानिति विख्यात उत्तमः सर्वपक्षिणाम्  ॥  ४।६६।४  ॥   

बहुशो हि मया दृष्टः सागरे स महाबलः ।  

भुजगानुद्धरन् पक्षी महावेगो महायशाः  ॥  ४।६६।५  ॥   

अरिष्टनेमिनः काश्यपस्य । नकारान्तत्वमार्षम्  ॥  ४।६६।४,५  ॥   

  

पक्षयोर्यद्बलं तस्य तावद्भुजबलं तव ।  

विक्रमश्चापि वेगश्च न ते तेनावहीयते  ॥  ४।६६।६  ॥   

पक्षयोरिति । अत्र समानपदमध्याहार्यम् । विक्रमादिकं तेन गरुत्मना समानम् ।
नावहीयते न न्यूनं भवति । तेनेति पञ्चम्यर्ते तृतीया  ॥  ४।६६।६  ॥   

  

बलं बुद्धिश्च तेजश्च सत्त्वं च हरिपुङ्गव ।  

विशिष्टं सर्वभूतेषु किमात्मानं न बुध्यसे  ॥  ४।६६।७  ॥   

विशिष्टं श्रेष्ठम्  ॥  ४।६६।७  ॥   

  

अप्सराप्सरसां श्रेष्ठा विख्याता पुञ्जिकस्थला ।  

अञ्जनेति परिख्याता पत्नी केसरिणो हरेः  ॥  ४।६६।८  ॥   

विख्याता त्रिषु लोकेषु रूपेणाप्रतिमा भुवि ।  

अभिशापादभूत्तात वानरी कामरूपिणी  ॥  ४।६६।९  ॥   

दुहिता वानरेन्द्रस्य कुञ्जरस्य महात्मनः ।  

कपित्वे चारुसर्वाङ्गी कदाचित् कामरूपिणी  ॥  ४।६६।१०  ॥   

मानुषं विग्रहं कृत्वा रूपयौवनशालिनी ।  

विचित्रमाल्याभरणा महार्हक्षौमवासिनी ।  

अचरत् पर्वतस्याग्रे प्रावृडम्बुदसन्निभे  ॥  ४।६६।११  ॥   

अप्सरेति निर्देश आर्षः  ॥  ४।६६।८११  ॥   

  

तस्या वस्त्रं विशालाक्ष्याः पीतं रक्तदशं शुभम् ।  

स्थितायाः पर्वतस्याग्रे मारुतो ऽपहरच्छनैः  ॥  ४।६६।१२  ॥   

स ददर्श ततस्तस्या वृत्तावूरू सुसंहतौ ।  

स्तनौ च पीनौ सहितौ सुजातं चारु चाननम्  ॥  ४।६६।१३  ॥   

तां विशालायतश्रोणीं तनुमध्यां यशस्विनीम् ।  

दृष्ट्वैव शुभसर्वाङ्गीं पवनः काममोहितः  ॥  ४।६६।१४  ॥   

रक्तदशं रक्ताग्रम्  ॥  ४।६६।१२१४  ॥   

  

स तां भुजाभ्यां दीर्घाभ्यां पर्यष्वजत मारुतः ।  

मन्मथाविष्टसर्वाङ्गो गतात्मा तामनिन्दिताम्  ॥  ४।६६।१५  ॥   

सा तु तत्रैव सम्भ्रान्ता सुवृत्ता वाक्यमब्रवीत् ।  

एकपत्नीव्रतमिदं को नाशयितुमिच्छति ।  

अञ्जनाया वचः श्रुत्वा मारुतः प्रत्यभाषत  ॥  ४।६६।१६  ॥   

स तामिति । तां गतात्मा तद्गतचित्तः । तां पर्यष्वजतेति सम्बन्धः  ॥ 
४।६६।१५,१६  ॥   

  

न त्वां हिंसामि सुश्रोणि माभूत्ते सुभगे भयम् ।  

मनसा ऽस्मि गतो यत्त्वां परिष्वज्य यशस्विनीम्  ॥  ४।६६।१७  ॥   

नेति । न हिंसामि पातिव्रत्यान्न प्रच्यावयामि  ॥  ४।६६।१७  ॥   

  

वीर्यवान् बुद्धिसम्पन्नस्तव पुत्त्रो भविष्यति ।  

महासत्त्वो महातेजा महाबलपराक्रमः ।  

लङ्घने प्लवने चैव भविष्यति मया समः  ॥  ४।६६।१८  ॥   

एवमुक्ता ततस्तुष्टा जननी ते महाकपे ।  

गुहायां त्वं महाबाहो प्रजज्ञे प्लवगर्षभम्  ॥  ४।६६।१९  ॥   

अभ्युत्थितं ततः सूर्यं बालो दृष्ट्वा महावने ।  

फलं चेति जिघृक्षुस्त्वमुत्प्लुत्याभ्युद्गतो दिवम्  ॥  ४।६६।२०  ॥   

न केवलं पातिव्रत्यभङ्गाभावः, श्रेयो ऽपि भविष्यतीत्याह वीर्यवानिति  ॥ 
४।६६।१८२०  ॥   

  

शतनि त्रीणि गत्वा ऽथ योजनानां महाकपे ।  

तेजसा तस्य निर्धूतो न विषादं गतस्ततः  ॥  ४।६६।२१  ॥   

तावदापततस्तूर्णमन्तरिक्षं महाकपे ।  

क्षिप्तमिन्द्रेण ते वज्रं क्रोधाविष्टेन धीमता  ॥  ४।६६।२२  ॥   

तदा शैलाग्रशिखरे वामो हनुरभज्यत ।  

ततो हि नामधेयं ते हनुमानिति कीर्त्यते  ॥  ४।६६।२३  ॥   

ततस्त्वां निहतं दृष्ट्वा वायुर्गन्धवहः स्वयम् ।  

त्रैलोक्ये भृशसङ्क्रुद्धो न ववौ वै प्रभञ्जनः  ॥  ४।६६।२४  ॥   

सम्भ्रान्ताश्च सुराः सर्वे त्रैलोक्ये क्षोभिते सति ।  

प्रसादयन्ति सङ्क्रुद्धं मारुतं भुवनेश्वराः  ॥  ४।६६।२५  ॥   

प्रसादिते च पवने ब्रह्मा तुभ्यं वरं ददौ ।  

अशस्त्रवध्यतां तात समरे सत्यविक्रम  ॥  ४।६६।२६  ॥   

वज्रस्य च निपातेन विरुजं त्वां समीक्ष्य च ।  

सहस्रनेत्रः प्रीतात्मा ददौ ते वरमुत्तमम्  ॥  ४।६६।२७  ॥   

स्वच्छन्दतश्च मरणं ते भूयादिति वै प्रभो ।  

स त्वं केसरिणः पुत्रः क्षेत्रजो भीमविक्रमः  ॥  ४।६६।२८  ॥   

मारुतस्यौरसः पुत्रस्तेजसा चापि तत्समः ।  

\[ ईदृशस्य हि ते तात वर्णयामः कथं बलम् ।  

कार्यं च लोकसम्मान्यं कर्तुं शक्तस्त्वमेव हि ।  

भवान् जीवातवे ऽस्माकमञ्जनागर्भसम्भवः ।\]  

त्वं हि वायुसुतो वत्स प्लवने चापि तत्समः  ॥  ४।६६।२९  ॥   

वयमद्य गतप्राणा भवान्नस्त्रातु साम्प्रतम् ।  

दाक्ष्यविक्रमसम्पन्नः पक्षिराज इवापरः  ॥  ४।६६।३०  ॥   

शतानि त्रीण्येतदनेकशतयोजनानामुपलक्षणम् । "बहुयोजनसाहस्रं क्रामत्येषः"
इत्युत्तरकाण्डे वक्ष्यमाणत्वात्  ॥  ४।६६।२१३०  ॥   

  

त्रिविक्रमे मया तात सशैलवनकानना ।  

त्रिःसप्तकृत्वः पृथिवी परिक्रान्ता प्रदक्षिणम्  ॥  ४।६६।३१  ॥   

तथा चौषधयो ऽस्माभिः सञ्चिता देवशासनात् ।  

निष्पन्नममृतं याभिस्तदासीन्नो महद्बलम्  ॥  ४।६६।३२  ॥   

स इदानीमहं वृद्धः परिहीनपराक्रमः ।  

साम्प्रतं कालमस्माकं भवान् सर्वगुणान्वितः  ॥  ४।६६।३३  ॥   

तद्विजृम्भस्व विक्रान्तः प्लवतामुत्तमो ह्यसि ।  

त्वद्वीर्यं द्रष्टुकामेयं सर्ववानरवाहीनी  ॥  ४।६६।३४  ॥   

उत्तिष्ठ हरिशार्दूल लङ्घयस्व महार्णवम् ।  

परा हि सर्वभूतानां हनुमन् या गतिस्तव  ॥  ४।६६।३५  ॥   

विषण्णा हरयः सर्वे हनूमन् किमुपेक्षसे ।  

विक्रमस्व महावेगो विष्णुस्त्रीन् विक्रमानिव  ॥  ४।६६।३६  ॥   

ततस्तु वै जाम्बवता प्रचोदितः प्रतीतवेगः पवनात्मजः कपिः ।  

प्रहर्षयंस्तां हरिवीरवाहिनीं चकार रूपं महदात्मनस्तदा  ॥  ४।६६।३७  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
षट्षष्ठितमः सर्गः  ॥  ६६  ॥   

त्रिविक्रम इति । पृथिवीत्यनेनाण्डकटाहमध्य उक्तः । तस्याः त्रिःसप्तकृत्वः
क्रमणं मध्यप्रदेशे । यद्वा यावती महाबलिभूमिः तावती पृथिवी अत्र विवक्षिता
। तस्याः प्रदक्षिणं तद्बहिःप्रदेशेन सङ्गच्छते । यद्वा क्रमणानन्तरं
जाम्बवान् विजयघोषणार्थं पृथिवीमात्रप्रदक्षिणं कृतवानिति प्रसिद्धिः ।
अन्यत्सर्वमतिरोहितार्थम्  ॥  ४।६६।३१३७  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने षट्षष्ठितमः सर्गः  ॥  ६६  ॥   


