+++
title = "०५०"

+++


सह ताराङ्गदाभ्यां तु सङ्गम्य हनुमान् कपिः ।  

विचिनोति स्म विन्ध्यस्य गुहाश्च गहनानि च  ॥  ४।५०।१  ॥   

सिंहशार्दूलजुष्टेषु शिलाश्च सरितस्तथा ।  

विषमेषु नगेन्द्रस्य महाप्रस्रवणेषु च  ॥  ४।५०।२  ॥   

अथ ऋक्षबिले स्वयम्प्रभादर्शनं पञ्चाशे सहेत्यादि । नगेन्द्रस्य
शार्दूलजुष्टेषु विषमेषु विषमप्रदेशु शिलाः महाप्रस्रवणेषु सरितश्च
विचिनोतिस्मेति पूर्वेणान्वयः  ॥  ४।५०।१,२  ॥   

  

आसेदुस्तस्य शैलस्य कोटिं दक्षिणपश्चिमाम् ।  

तेषां तत्रैव वसतां स कालो व्यत्यवर्तत  ॥  ४।५०।३  ॥   

कालः सुग्रीवोक्तमासः । "मासः पूर्णो बिलस्थानाम्"
इत्युत्तरत्राङ्गदवचनस्यबिल एवान्यो मासो गत इत्यर्थो वक्ष्यते  ॥  ४।५०।३
 ॥   

  

स हि देशो दुरन्वेषो गुहागहनवान् महान्  ॥  ४।५०।४  ॥   

ननु विचेतव्यप्रदेशेषु बहुषु विद्यमानेषु कथमत्रैव मासं क्षपितवन्त
इत्याशङ्क्याह स हीति  ॥  ४।५०।४  ॥   

  

तत्र वायुसुतः सर्वं विचिनोति स्म पर्वतम् ।  

परस्परेण हनुमानन्योन्यस्याविदूरतः  ॥  ४।५०।५  ॥   

तत्रेति । सङ्गमय्येत्यध्याहार्यम् । वायुसुतः हनुमान् ।
अन्योन्यस्याविदूरतः परस्परेण सङ्गमय्य सर्वं पर्वतं विचिनोति स्मेति
सम्बन्धः  ॥  ४।५०।५  ॥   

  

गजो गवाक्षो गवयः शरभो गन्धमादनः ।  

मैन्दश्च द्विविदश्चैव सुषेणो जम्बवान्नलः  ॥  ४।५०।६  ॥   

अङ्गदो युवराजश्च तारश्च वनगोचरः ।  

गिरिजालावृतान्देशान् मार्गित्वा दक्षिणां दिशम् ।  

विचिन्वन्तस्ततस्तत्र ददृशुर्विवृतं बिलम्  ॥  ४।५०।७  ॥   

गज इत्यादि । चकाराद्धनूमांश्च । गजादयः गिरिजालावृतान् देशान्मार्गित्वा
ततो दक्षिणां दिशं विचिन्वन्तः तत्र विवृतं विस्तृतं बिलं ददृशुरिति
सम्बन्धः  ॥  ४।५०।६,७  ॥   

  

दुर्गमृक्षबिलं नाम दानवेनाभिरक्षितम् ।  

क्षुत्पिपासापरीताश्च श्रान्ताश्च सलिलार्थिनः ।  

अवकीर्णं लतावृक्षैर्ददृशुस्ते महाबिलम्  ॥  ४।५०।८  ॥   

दानवेन मयेन । ऋक्षविलं नाम ऋक्षबिलमिति प्रसिद्धम् । महाबिलं ददृशुरिति
पुनरुक्तिर्गुणान्तरविधानाय  ॥  ४।५०।८  ॥   

  

ततः क्रौञ्चाश्च हंसाश्च सारसाश्चापि निष्क्रमन् ।  

जलार्द्राश्चक्रवाकाश्च रक्ताङ्गाः पद्मरेणुभिः  ॥  ४।५०।९  ॥   

निष्क्रमन् निरक्रमन्  ॥  ४।५०।९  ॥   

  

ततस्तद्विलमासाद्य सुगन्धि दुरतिक्रमम् ।  

विस्मयव्यग्रमनसो बभूवुर्वानरर्षभाः  ॥  ४।५०।१०  ॥   

दुरतिक्रमं दुष्प्रवेशम्  ॥  ४।५०।१०  ॥   

  

सञ्जातपरिशङ्कास्ते तद्विलं प्लवगोत्तमाः ।  

अभ्यपद्यन्नसंहृष्टास्तेजोवन्तो महाबलाः  ॥  ४।५०।११  ॥   

नानासत्त्वसमाकीर्णं दैत्येन्द्रनिलयोपमम् ।  

दुर्दर्शमतिघोरं च दुर्विगाहं च सर्वशः  ॥  ४।५०।१२  ॥   

सञ्जातपरिशङ्काः किमिदं पातालम् उतान्यन्मायामयमिति सन्दिहानाः ।
असंहृष्टाः सन्तः अभ्यपद्यन्नभ्यपद्यन्त । नानेतिश्लोको बिलविशेषणम्  ॥ 
४।५०।११,१२  ॥   

  

ततः पर्वतकूटाभो हनुमान् पवनात्मजः ।  

अब्रवीतद्वानरान् सर्वान् कान्तारवनकोविदः  ॥  ४।५०।१३  ॥   

कान्तारे दुर्गमार्गे वने कोविदः समर्थः  ॥  ४।५०।१३  ॥   

  

गिरिजालावृतान् देशान्मार्गित्वा दक्षिणां दिशम् ।  

वयं सर्वे परिश्रान्ता न च पश्याम मैथिलीम्  ॥  ४।५०।१४  ॥   

अस्माच्चापि बिलाद्धंसाः क्रौञ्चाश्च सह सारसैः ।  

जलार्द्राश्चक्रवाकाश्च निष्पतन्ति स्म सर्वतः  ॥  ४।५०।१५  ॥   

गिरिजालावृतान् देशान् दक्षिणां दिशम्, तादृशदेशरूपां दक्षिणां
दिशमित्यर्थः  ॥  ४।५०।१४,१५  ॥   

  

नूनं सलिलवानत्र कूपो वा यदि वा ह्रदः ।  

तथा चेमे बिलद्वारे स्निग्धास्तिष्ठन्ति पादपाः  ॥  ४।५०।१६  ॥   

नूनमिति । अस्तीति शेषः  ॥  ४।५०।१६  ॥   

  

इत्युक्त्वा तद्विलं सर्वे विविशुस्तिमिरावृतम् ।  

अचन्द्रसूर्यं हरयो ददृशू रोमहर्षणम्  ॥  ४।५०।१७  ॥   

इत्युक्त्वेति । हनुमदुक्तप्रकारेण सर्वे ऽप्युक्त्वा विविशुः । तिमिरावृतं
ददृशुश्च । अचन्द्रश्च । अचन्द्रसूर्यं चन्द्रसूर्यकिरणरहितम्  ॥  ४।५०।१७
 ॥   

  

निशाम्य तस्मात्सिंहांश्च तांस्तांश्च मृगपक्षिणः ।  

प्रविष्टा हरिशार्दूला बिलं तिमिरसंवृतम्  ॥  ४।५०।१८  ॥   

तस्मान्निर्गच्छतः सिंहान् तांस्तान् नानाप्रकारान् मृगपक्षिणश्च  ॥ 
४।५०।१८  ॥   

  

न तेषां सज्जते चक्षुर्न तेजो न पराक्रमः ।  

वायोरिव गतिस्तेषां दृष्टिस्तमसि वर्तते  ॥  ४।५०।१९  ॥   

वर्तते अयत्नपूर्वं प्रवर्तत इत्यर्थः  ॥  ४।५०।१९  ॥   

  

ते प्रविष्टास्तु वेगेन तद्बिलं कपिकुञ्जराः ।  

प्रकाशमभिरामं च ददृशुर्देशमुत्तमम्  ॥  ४।५०।२०  ॥   

प्रकाशं निस्तमस्कम्  ॥  ४।५०।२०  ॥   

  

ततस्तस्मिन् बिले दुर्गे नानापादपसङ्कुले ।  

अन्योन्यं सम्परष्वज्य जग्मुर्योजनमन्तरम्  ॥  ४।५०।२१  ॥   

सङ्ग्रहेणोक्तं प्रपञ्चयति ततस्तस्मिन्नित्यादि । अन्योन्यं सम्परिष्वज्य
हस्तावलम्बनं कृत्वा  ॥  ४।५०।२१  ॥   

  

ते नष्टसञ्ज्ञास्तृषिताः सम्भ्रान्ताः सलिलार्थिनः ।  

परिपेतुर्बिले तस्मिन् कञ्चित्कालमतन्द्रिताः  ॥  ४।५०।२२  ॥   

परितेतुः जग्मुः । कञ्चित्कालमित्यत्यन्तसंयोगे द्वितीया  ॥  ४।५०।२२  ॥   

  

ते कृशा दीनवदनाः परिश्रान्ताः प्लवङ्गमाः ।  

आलोकं ददृशुर्वीरा निराशा जीविते तदा  ॥  ४।५०।२३  ॥   

ततस्तं देशमागम्य सौम्यं वितिमिरं वनम् ।  

ददृशुः काञ्चनान् वृक्षान् दीप्तवैश्वानरप्रभान्  ॥  ४।५०।२४  ॥   

सालांस्तालांश्च पुन्नागान् ककुभान् वञ्जुलान् धवान् ।  

चम्पकान् नागवृक्षांश्च कर्णिकारांश्च पुष्पितान्  ॥  ४।५०।२५  ॥   

आलोकं प्रकाशम्  ॥  ४।५०।२३२५  ॥   

  

स्तबकैः काञ्चनैश्चित्रै रक्तैः किसलयैस्तथा ।  

आपीडैश्च लताभिश्च हेमाभरणभूषितान्  ॥  ४।५०।२६  ॥   

तरुणादित्यसङ्काशान् वैडूर्यकृतवेदिकान् ।  

विभ्राजमानान् वपुषा पादपांश्च हिरण्मयान्  ॥  ४।५०।२७  ॥   

आपीडैः शेखरैः लताभिश्च, उपशोभितानिति शेषः । हेमाभरणभूषितान्  

फलितहेमाभरणान् । पादपांश्च हिरण्मयान् रजतमयांश्च वृक्षान्  ॥  ४।५०।२६,२७
 ॥   

  

नीलवैडूर्यवर्णाश्च पद्मिनीः पतगावृताः ।  

महद्भिः काञ्चनैः पद्मैर्वृता बालार्कसन्निभैः  ॥  ४।५०।२८  ॥   

जातरूपमयैर्मत्स्यैर्महद्भिश्च सकच्छपैः ।  

नलिनीस्तत्र ददृशुः प्रसन्नसलिलावृताः  ॥  ४।५०।२९  ॥   

नीलवैडूर्येत्यादिश्लोकद्वयमेकान्वयम् । उक्तविशेषणविशिष्टाः पद्मिनीः
उक्तविशेषणयुक्ता नलिनीश्च ददृशुरित्यन्वयः । अतो न पुनरुक्तिः  ॥ 
४।५०।२८,२९  ॥   

  

काञ्चनानि विमानानि राजतानि तथैव च ।  

तपनीयगवाक्षाणि मुक्ताजालावृतानि च  ॥  ४।५०।३०  ॥   

हैमराजतभौमानि वैडूर्यमणिमन्ति च ।  

ददृशुस्तत्र हरयो गुहमुख्यानि सर्वशः  ॥  ४।५०।३१  ॥   

पुष्पितान् फलिनो वृक्षान् प्रवालमणिसन्निभान् ।  

काञ्चनभ्रमरांश्चैव मधूनि च समन्ततः  ॥  ४।५०।३२  ॥   

मणिकाञ्चनचित्राणि शयनान्यासनानि च ।  

महार्हाणि च यानानि ददृशुस्ते समन्ततः  ॥  ४।५०।३३  ॥   

हैमराजतकांस्यानां भाजनानां च सञ्चयान् ।  

अगरूणां च पानानि मधूनि रसवन्ति च  ॥  ४।५०।३४  ॥   

शुचीन्यभ्यवहार्याणि मूलानि च फलानि च ।  

महार्हाणि च पानानि मधूनि रसवन्ति च । ४।५०।३५  ॥   

दिव्यानामम्बराणां च महार्हाणां च सञ्चयान् ।  

कम्बलानां च चित्राणामजिनानां च सञ्चयान्  ॥  ४।५०।३६  ॥   

काञ्चनानीत्यादि । हैमराजतभौमानीति शेषः । गृहमुख्यविशेषणं वा  ॥  ४।५०।३०३६
 ॥   

  

तत्र तत्र च विन्यस्तान् दीप्तान्वैश्वानरप्रभान् ।  

ददृशुर्वानराः शुभ्रान् जातरूपस्य सञ्चयान्  ॥  ५।५०।३७  ॥   

तत्र तत्र विचिन्वन्तो बिले तस्मिन्महाबलाः ।  

ददृशुर्वानराः शूराः स्त्रियं काञ्चिददूरतः  ॥  ४।५०।३८  ॥   

तां दृष्ट्वा भृशसन्त्रस्ताश्चीरकृष्णाजिनाम्बराम् ।  

तापसीं नियताहारां ज्वलन्तीमिव तेजसा  ॥  ४।५०।३९  ॥   

शुभ्रान् निर्मलान्  ॥  ४।५०।३७३९  ॥   

  

विस्मिता हरयस्तत्र व्यवातिष्ठन्त सर्वशः ।  

पप्रच्छ हनुमांस्तत्र का ऽसि त्वं कस्य वा बिलम्  ॥  ४।५०।४०  ॥   

व्यवतिष्ठन्त दूरे स्थिता इत्यर्थः  ॥  ४।५०।४०  ॥   

  

ततो हनूमान् गिरिसन्निकाशः कृताञ्जलिस्तामभिवाद्य वृद्धाम् ।  

पप्रच्छ का त्वं भवनं बिलं च रत्नानि हेमानि वदस्व कस्य  ॥  ४।५०।४१  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
पञ्चाशः सर्गः  ॥  ५०  ॥   

पप्रच्छेत्यर्धस्य विवरणम् ततो हनूमानिति । अस्मिन् सर्गे
सार्धैकचत्वारिंशच्छ्लोकाः  ॥  ४।५०।४१  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने पञ्चाशः सर्गः  ॥  ५०  ॥   


