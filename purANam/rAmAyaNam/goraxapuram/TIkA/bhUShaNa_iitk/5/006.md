+++
title = "००६"

+++


स निकामं विमानेषु विषण्णः कामरूपधृक् ।  

विचचार पुनर्लङ्कां लाघवेन समन्वितः  ॥  ५।६।१ ॥   

आससादाथ लक्ष्मीवान् राक्षसेन्द्रनिवेशनम् ।  

प्राकारेणार्कवर्णेन भास्वरेणाभिसंवृतम्  ॥  ५।६।२ ॥   

स निकाममित्यादि विमानेषु विषण्णः विमानेषु सीतामदृष्ट्वा विषण्ण इत्यर्थः
। लाघवेन वेगेन  ॥  ५।६।१,२ ॥   

  

रक्षितं राक्षसैर्घोरैः सिंहैरिव महद्वनम् ।  

समीक्षमाणो भवनं चकाशे कपिकुञ्जरः  ॥  ५।६।३ ॥   

रक्षितमिति । चकाशे जहर्षेत्यर्थः  ॥  ५।६।३ ॥   

  

रूप्यकोपहितैश्चित्रैस्तोरणैर्हेमभूषितैः ।।  

विचित्राभिश्च कक्ष्याभिर्द्वारैश्च रुचिरैर्वृतम्  ॥  ५।६।४ ॥   

गजास्थितैर्महामात्रैः शूरैश्च विगतश्रमैः ।  

उपस्थितमसंहार्यैर्हयैः स्यन्दनयायिभिः  ॥  ५।६।५ ॥   

रूप्येकेत्यादि । पूप्यकोपहितैः रजतनिर्मितैः । कक्ष्याभिः प्रकोष्ठैः।
असंहार्यैः अवध्यैः । स्यन्दनयायिभिः स्यन्दनवाहकैः  ॥  ५।६।४,५ ॥   

  

सिंहव्याघ्रतनुत्राणैर्दान्तकाञ्चनराजतैः ।  

घोषवद्भिर्विचित्रैश्च सदा विचरितं रथैः  ॥  ५।६।६ ॥   

बहुरत्नसमाकीर्णं परार्घ्यासनभाजनम् ।  

महारथसमावासं महारथमहास्वनम्  ॥  ५।६।७ ॥   

दृश्यैश्च परमोदारैस्तैस्तैश्च मृगपक्षिभिः ।  

विविधैर्बहुसाहस्रैः परिपूर्णं समन्ततः  ॥  ५।६।८ ॥   

सिंव्याघ्रतनुत्राणैः सिंहव्याघ्रचर्मपरिवृतैरित्यर्थः । महारथसमावासं
महारथानां रक्षसामाकरम् । महारथामहास्वनं महतां रथानां महान् स्वनः यस्मिन्
 ॥  ५।६।६८ ॥   

  

विनीतैरन्तपालैश्च रक्षोभिश्च सुरक्षितम् ।  

मुख्याभिश्च वरस्त्रीभिः परिपूर्णं समन्ततः  ॥  ५।६।९ ॥   

मुदितप्रमदारत्नं राक्षसेन्द्रनिवेशनम् ।  

वराभरणसंह्रादैः समुद्रस्वननिस्वनम्  ॥  ५।६।१० ॥   

अन्तपालैः बाह्यरक्षिभिः । राक्षसेन्द्रनिवेशननं राक्षसेन्द्रा
राक्षसश्रेष्ठाः निविशन्ते समीपे निवसन्त्यस्मिन्निति
राक्षसेन्द्रनिवेशनमित्यर्थः । अन्यथा वक्ष्यमाणवेश्मपदेन पुनरुक्तिः
स्यात् । संहादः शब्दः । समुद्रस्वनवन्निस्वनतीति समुद्रस्वननिस्वनम् ।
पचाद्यच्  ॥  ५।६।९,१० ॥   

  

तद्राजगुणसंपन्नं मुख्यैश्चागुरुचन्दनैः ।  

महाजनैः समाकीर्णं सिंहैरिव महद्वनम्  ॥  ५।६।११ ॥   

भेरीमृदङ्गाभिरुतं शङ्खघोषनिनादितम् ।  

नित्यार्चितं पर्वहुतं पूजितं राक्षसैः सदा  ॥  ५।६।१२ ॥   

तत् प्रसिद्धम् । राजगुणसंपन्नं राजोपचारैर्धूपादिभिः संपन्नम् ।
अगुरुचन्दनैरित्यत्रापि संपन्नमिति संबध्यते । पर्वसु हुतं होमो यस्मिन्
तत् पर्वहुतम्  ॥  ५।६।११,१२  ॥   

  

समुद्रमिव गम्भीरं समुद्रमिव निःस्वनम् ।  

महात्मनो महद्वेश्म महारत्नपरिच्छदम् ।  

महारत्नसमाकीर्णं ददर्श स महाकपिः  ॥  ५।६।१३ ॥   

विराजमानं वपुषा गजाश्वरथसङ्कुलम् ।  

लङ्काभरणमित्येव सो ऽमन्यत महाकपिः  ॥  ५।६।१४ ॥   

समुद्रमिव निःस्वनं निःशब्दम्, रावणभीत्या जनकोलाहलरहितमित्यर्थः ।
समुद्रस्वननिस्वनमिति तु बाह्यकक्ष्यापेक्षया  ॥  ५।६।१३,१४ ॥   

  

चचार हनुमांस्तत्र रावणस्य समीपतः  ॥  ५।६।१५ ॥   

गृहाद् गृहं राक्षसानामुद्यानानि च वानरः ।  

वीक्षमाणो ह्यसंत्रस्तः प्रासादांश्च चचार सः  ॥  ५।६।१६ ॥   

अवप्लुत्य महावेगः प्रहस्तस्य निवेशनम् ।  

ततो ऽन्यत् पुप्लुवे वेश्म महापार्श्वस्य वीर्यवान्  ॥  ४।६।१७ ॥   

अथ मेघप्रतीकाशं कुम्भकर्णनिवेशनम् ।  

विभीषणस्य च तदा पुप्लुवे स महाकपिः  ॥  ५।६।१८ ॥   

शुकस्य च महातेषाः सारणस्य च धीमतः ।  

तथा चेन्द्रजितो वेश्म जगाम हरियूथपः  ॥  ५।६।२० ॥   

जम्बुमालेः सुमालेश्च जगाम हरिसत्तमः ।  

रश्मिकेतोश्च भवनं सूर्यशत्रोस्तथैव च  ॥  ५।६।२१  ॥   

वज्रकायस्य च तथा पुप्लुवे स महाकपिः ।  

धूम्राक्षस्य च संपातेर्भवनं मारुतात्मजः  ॥  ५।६।२२  ॥   

चचारेति । रावणस्य रावणगृहस्य  ॥  ५।६।१५२२  ॥   

  

विद्युद्रूपस्य भीमस्य घनस्य विघनस्य च  ॥  ५।६।२३ ॥   

शुकनासस्य वक्रस्य शठस्य विकटस्य च ।  

ब्रह्मकर्णस्य दंष्ट्रस्य रोमशस्य च रक्षसः  ॥  ५।६।२४ ॥   

युद्धोन्मत्तस्य मत्तस्य ध्वजग्रीवस्य नादिनः ।  

विद्युज्जिह्वेन्द्रजिह्वानां तथा हस्तिमुखस्य च  ॥  ५।६।२५ ॥   

करालस्य पिशाचस्य शोणिताक्षस्य चैव हि ।  

क्रममाणः क्रमेणैव हनुमान् मारुतात्मजः  ॥  ५।६।२६ ॥   

तेषु तेषु महार्हेषु भवनेषु महायशाः ।  

तेषामृद्धिमतामृद्धिं ददर्श स महाकपिः  ॥  ५।६।२७ ॥   

सर्वेषां समतिक्रम्य भवनानि समन्ततः ।  

आससादाथ लक्ष्मीवान् राक्षसेन्द्रनिवेशनम्  ॥  ५।६।२८ ॥   

विद्युद्रूपपस्येत्यादि । विद्युज्जिह्वेन्द्रजिह्वानामिति बहुवचनं
तन्नाम्नां बहूनां सत्त्वात्  ॥  ५।६।२३२८ ॥   

  

रावणस्योपशायिन्यो ददर्श हरिसत्तमः ।  

विचरन् हरिशार्दूलो राक्षसीर्विकृतेक्षणाः ।  

शूलमुद्गरहस्ताश्च शक्तितोमरधारिणीः  ॥  ५।६।२९ ॥   

ददर्श विविधान् गुल्मांस्तस्य रक्षःपतेर्गृहे ।  

राक्षसांश्च महाकायान्नानाप्रहरणोद्यतान्  ॥  ५।६।३० ॥   

रावणस्येति । उपशायिन्यः पर्यायशायनीः । रावणे शयाने जाग्रतीरित्यर्थः  ॥ 
५।६।२९,३० ॥   

  

रक्तान् श्वेतान् सितांश्चैव हरींश्चापि महाजवान् ।  

कुलीनान् रूपसम्पन्नान् गजान् परगजारुजान्  ॥  ५।६।३१ ॥   

निष्ठितान् गजशिक्षायामैरावतसमान् युधि ।  

निहन्तृ़न् परसैन्यानां गहे तस्मिन् ददर्श सः  ॥  ५।६।३२  ॥   

क्षरतश्च यथा मेघान् स्रवतश्च यथा गिरीन् ।  

मेघस्तनितनिर्घोषान् दुर्धर्षान् समरे परैः  ॥  ५।६।३३ ॥   

सितान् बद्धान् । "षिञ् वन्धने" इत्यस्मात् क्तः । हरीन् अश्वान् ।
परगजानारुजन्ति पीडयन्तीति परगजारुजान् । क्षरतश्चेति श्लोकः
पूर्वोक्तगजविशेषकः । क्षरतः किंचिद्वर्षतःस्रवन्मदत्वे दृष्टान्तः ।
स्रवतः निर्झरिणः  ॥  ५।६।३१३३ ॥   

  

सहस्रं वाहिनीस्तत्र जाम्बूनदपरिष्कृताः ।  

हेमजालपरिच्छन्नास्तरुणादित्यसन्निभाः  ॥  ५।६।३४ ॥   

ददर्श राक्षसेन्द्रस्य रावणस्य निवेशने  ॥  ५।६।३५ ॥   

सहस्रमिति । वाहिनीः सेनाः, पदातीनित्यर्थः । जाम्बूनदं जम्बूनदीप्रभवं
स्वर्णम् । हेम केवलस्वर्णम्, उभयविधस्वर्णमयाभरणयुक्ता इत्यर्थः  ॥ 
५।६।३४,३५ ॥   

  

शिबिका विविधाकाराः स कपिर्मारुतात्मजः ।  

लतागृहाणि चित्राणि चित्रशाला गृहाणि च  ॥  ५।६।३६ ॥   

क्रीडागृहाणि चान्यानि दारुपर्वतकानपि ।  

कामस्य गृहकं रम्यं दिवागृहकमेव च ।  

ददर्श राक्षसेन्द्रस्य रावणस्य निवेशने  ॥  ५।६।३७ ॥   

शिबिका इत्यादि । दारुपर्वतकान् क्रीडापर्तकान् । कामस्य गृहकं रतिगृहम् ।
दिवागृहकं दिवाविनोदस्थानम् । रावणस्य निवेशने इति पाठः  ॥  ५।६।३६३७ ॥   

  

स मन्दरगिरिप्रख्यं मयूरस्थानसङ्कुलम् ।  

ध्वजयष्टिभिराकीर्णं ददर्श भवनोत्तमम्  ॥  ५।६।३८ ॥   

अनेकरत्नसङ्कीर्णं निधिजालं समन्तत ।  

धीरनिष्ठितकर्मान्तं गृहं भूतपतेरिव  ॥  ५।६।३९ ॥   

स इत्यादि । मयूरस्थानं क्रीडामयूरविश्रमस्थानम् । कपोतानामिव मयूराणामपि
स्थानानि शिलाभिः कल्प्यन्त इति प्रसिद्धम् । धीरनिष्ठितकर्मान्तं धीरैः
कृतकल्पकर्मकम् । भूतपतेः प्रमथाधिपस्य  ॥  ५।६।३८,३९ ॥   

  

अर्चिर्भिश्चापि रत्नानां तेजसा रावणस्य च ।  

विरराजाथ तद्वेश्म रश्मिमानिव रश्मिभिः  ॥  ५।६।४० ॥   

जाम्बूनदमयान्येव शयनान्यासनानि च ।  

भाजनानि च मुख्यानि ददर्श हरियूथपः  ॥  ५।६।४१  ॥   

अर्चिर्भिरिति । रश्मिमान् सूर्यः  ॥  ५।६।४०,४१ ॥   

  

मध्वासवकृतक्लेदं मणिभाजनसङ्कुलम् ।  

मनोरममसम्बाधं कुबेरभवनं यथा ।  

नूपुराणां च घोषेण काञ्चीनां निनदेन च  ॥  ५।६।४२ ॥   

मृदङ्गतलघोषैश्छ घोषवद्भिर्विनादितम् ।  

प्रासादसङ्घातयुतं स्त्रीरत्नशतसङ्कुलम्  ॥  ५।६।४३ ॥   

सुव्यूढकक्ष्यं हनुमान् प्रविवेश महागृहम्  ॥  ५।६।४४ ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे षष्ठः
सर्गः  ॥  ५।६ ॥   

मध्वसवकृतक्लेदं मघ्वासवैः मधुविकारमद्यैः कृतक्लेदं कृतसेकम् । घोषवद्भिः
नादवद्भिः । नादश्च दीर्घशब्दस्य विरामसमयसम्भवो ध्वनिः । व्यूढकक्ष्यं
विशालप्रकोष्ठम् । अस्मिन् सर्गे सार्द्धचतुश्चत्वारिंशच्छ्लोकाः  ॥ 
५।६।४२४४ ॥   

इति श्रीगोविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने षष्ठः सर्गः  ॥  ५।६ ॥   


