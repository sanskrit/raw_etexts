+++
title = "०३३"

+++


सो ऽवतीर्य द्रुमात्तस्माद्विद्रुमप्रतिमाननः ।  

विनीतवेषः कृपणः प्रणिपत्योपसृत्य च  ॥  ५।३३।१ ॥   

तामब्रवीन्महातेजा हनूमान् मारुतात्मजः ।  

शिरस्यञ्जलिमाधाय सीतां मधुरया गिरा  ॥  ५।३३।२ ॥   

कानु पद्मपलाशाक्षि क्लिष्टकौशेयवासिनि ।  

द्रुमस्य शाखामालम्ब्य तिष्ठसि त्वमनिन्दिते  ॥  ५।३३।३ ॥   

सो ऽवतीर्येत्यादि । सः राक्षसीषु सुप्तासु लब्धावसर इत्यर्थः । कृपणः
सीतादौस्थ्यदर्शनेन दीनः । जानन्नपि वैदेह्यैव वाचयितुमब्रवीत्  ॥ 
५।३३।१३ ॥   

  

किमर्थं तव नेत्राभ्यां वारि स्रवति शोकजम् ।  

पुण्डरीकपलाशाभ्यां विप्रकीर्णमिवोदकम्  ॥  ५।३३।४ ॥   

किमर्थमिति । तव नेत्राभ्याम् आनन्दाश्रुयोगार्हाभ्याम् । किमर्थं कस्य
कुलच्छेदाय । यद्वा किमर्थं किं चेतसि कृत्वा । पुण्डरीकेत्यादि ।
हन्तैतत्सौन्दर्यं प्रणयिना रामेण दृष्टमासीदिति भावः  ॥  ५।३३।४ ॥   

  

सुराणामसुराणां वा नागगन्धर्वरक्षसाम् ।  

यक्षाणां किन्नराणां वा का त्वं भवसि शोभने  ॥  ५।३३।५ ॥   

का त्वं भवसि रुद्राणां मरुतां वा वरानने ।  

वसूनां वा वरारोहे देवता प्रतिभासे मे  ॥  ५।३३।६ ॥   

किन्नु चन्द्रमसा हीना पतिता विबुधालयात् ।  

रोहिणी ज्योतिषां श्रेष्ठा श्रेष्ठसर्वगुणान्विता  ॥  ५।३३।७ ॥   

सुराणामित्यादिषु निर्धारणे षष्ठी । का त्वं कस्य सम्बन्धिनीत्यर्थः  ॥ 
५।३३।५७ ॥   

  

का त्वं भवसि कल्याणि कत्वमनिन्दितलोचने  ॥  ५।३३।८ ॥   

का त्वमिति । हे कल्याणि । त्वं का । अनिन्दितलोचने । त्वं का भवसीति योजना
 ॥  ५।३३।८ ॥   

  

कोपाद्वा यदि वा मोहाद्भर्तारमसितेक्षणे ।  

वसिष्ठं कोपयित्वा त्वं नासिकल्याण्यरुन्धती  ॥  ५।३३।९ ॥   

वसिष्ठं कोपयित्वेत्यत्रापि पतिता विबुधालयादित्यनुषज्यते । नासीत्यत्र
काकुरनुसन्धेया  ॥  ५।३३।९ ॥   

  

को नु पुत्रः पिता भ्राता भर्ता वा ते सुमध्यमे ।  

अस्माल्लोकादमुं लोकं गतं त्वमनुशोचसि  ॥  ५।३३।१० ॥   

कोन्विति । अमुं लोकं गतम्, यमिति शेषः । परलोकं गतं यं पुत्रं पितरं
भ्रातरं भर्तारं वा अनुशोचसि स क इत्यर्थः । गता त्वमित्यपि पाठः । अस्मात्
स्वर्गादमुं मनुष्यलोकम् गता या त्वमनुशोचसि । तस्यास्ते को वा
पुत्रादिरिति योजना  ॥  ५।३३।१० ॥   

  

रोदनादतिनिःश्वासाद्भूतमिसंस्पर्शनादपि ।  

न त्वां देवीमहं मन्ये राज्ञः संज्ञावधारणात्  ॥  ५।३३।११ ॥   

देवीं देवस्त्रियम् । संज्ञावधारणात् संज्ञायते अनयेति संज्ञा लक्षणम् ।
राजलक्षणनिश्चयादित्यर्थः  ॥  ५।३३।११ ॥   

  

व्यञ्जनानि च ते यानि लक्षणामनि च लक्षये ।  

महिषी भूमिपालस्य राजकन्या ऽसि मे मता  ॥  ५।३३।१२ ॥   

रावणेन जनस्थानाद् बलादपहृता यदि ।  

सीता त्वमसि भद्रं ते तन्ममाचक्ष्व पृच्छतः  ॥  ५।३३।१३ ॥   

व्यञ्जनामि स्तनजघनादीनि । "व्यञ्जनं तेमने चिह्ने श्मश्रुण्यवयवे ऽपि च"
इति विश्वः । लक्षणानि शुभावर्तरेखादिसामुद्रिकलक्षणानि  ॥  ५।३३।१२१३ ॥   

  

यथा हि तव वै दैन्यं रूपं चाप्यतिमानुषम् ।  

तपसा चान्वितो वेषस्त्वं राममहिषी ध्रुवम्  ॥  ५।३३।१४ ॥   

यथा यादृशम्  ॥  ५।३३।१४ ॥   

  

सा तस्य वचनं श्रुत्वा रामकीर्तनहर्षिता ।  

उवाच वाक्यं वैदेही हनुमन्तं द्रुमाश्रितम्  ॥  ५।३३।१५ ॥   

द्रुमाश्रितं द्रुममूलाश्रितम् । सो ऽवतीर्येति द्रुमावतरणस्य
पूर्वमुक्तत्वात् । यद्वा पूर्वमग्रादवतरणमुक्तमिति ज्ञेयम्  ॥  ५।३३।१५ ॥   

  

पृथिव्यां राजसिहानां मुख्यस्य विदितात्मनः ।  

स्नुषा दशरथस्याहं शत्रुसैन्यप्रतापिनः  ॥  ५।३३।१६ ॥   

पृथिव्यामिति । शत्रुसैन्यप्रतापिनः शत्रुषु जीवत्सु न मे श्वशुरो
जीवितवान् । स चेदिदानीं वर्तेत कथमहमेतादृशीमवस्थां प्राप्नुयामिति भावः
 ॥  ५।३३।१६ ॥   

  

दुहिता जनकस्याहं वैदेहस्य महात्मनः ।  

सीता च नाम नाम्ना ऽहं भार्या रामस्य धीमतः  ॥  ५।३३।१७ ॥   

दुहितेति । सीता च नामेत्यत्र नामशब्दः प्रासिद्धौ  ॥  ५।३३।१७ ॥   

  

समा द्वादश तत्राहं राघवस्य निवेशने ।  

भुञ्जाना मानुषान् भोगान् सर्वकामसमृद्धिनी  ॥  ५।३३।१८ ॥   

तत्र त्रयोदशे वर्षे राज्येनेक्ष्वाकुनन्दनम् ।  

अभिषेचयितुं राजा सोपाध्यायः प्रचक्रमे  ॥  ५।३३।१९ ॥   

समा इति । अहम् एतादृशावस्था अहम् । तत्र मम श्वशुरगृहे । द्वादशसमाः
द्वादशसंवत्सरान् । अत्यन्तसंयोगे द्वितीया ।
तेनाविच्छोन्नैकरूपभोगभोक्तृत्वमुच्यते । मानुषानित्यनेन नात्मनो मानुषत्वं
स्वाभाविकमिति सूच्यते । भोगान् भुञ्जाना अनुभवन्ती । काम्यन्त इति कामाः
भोगोपकरणानि स्रक्चन्दनादीनि । तेषां समृद्धं समृद्धिः । भावे निष्ठा ।
तदस्या अस्तीति सर्वकामसमृद्विनी । "अत इनिठनौ" इति इनिप्रत्ययः । अभवमिति
शेषः  ॥  ५।३३।१८१९ ॥   

  

तस्मिन् संभ्रियमाणे तु राघवस्याभिषेचने ।  

कैकेयी नाम भर्तारं देवी वचनमब्रवीत्  ॥  ५।३३।२० ॥   

तस्मिन्निति । संभ्रियमाणे संभारान् संपादयति सति । राघवस्याभिषेचने
रामाभिषेकनिमित्तम् । देवी महिषी  ॥  ५।३३।२० ॥   

  

न पिबेयं न खादेयं प्रत्यहं मम भोजनम् ।  

एष मे जीवितस्यान्तो रामो यद्यभिषिच्यते  ॥  ५।३३।२१ ॥   

न पिबेयमिति । भुज्यत इति भोजनं खाद्यं पेयं च । रामो यद्यभिषिच्यते तदा मम
संबन्धि यत् भोजनं तन्न पिबेयं न खादेयम् । एषः अयमभिषेकः जीवितस्यान्तश्च
 ॥  ५।३३।२१ ॥   

  

यत्तदुक्तं त्वया वाक्यं प्रीत्या नृपतिसत्तम ।  

तच्चेन्न वितथं कार्यं वनं गच्छतु राघवः  ॥  ५।३३।२२ ॥   

यत्तदिति । तत्पूर्वोक्तं यद्वरदानरूपं वाक्यं तन्न वितथं कार्यं चेत्तदा
रामो वनं गच्छतु  ॥  ५।३३।२२ ॥   

  

स राजा सत्यवाग् देव्या वरदानमनुस्मरन् ।  

मुमोह वचनं श्रुत्वा कैकेय्याः क्रूरमप्रियम्  ॥  ५।३३।२३ ॥   

ततस्तु स्थविरो राजा सत्ये धर्मे व्यवस्थितः ।  

ज्येष्ठं यशस्विनं पुत्रं रुदन् राज्यमयाचत  ॥  ५।३३।२४ ॥   

स इति । देव्यास्संबन्धि स्वकृतं वरदानं स्मृत्वा कैकेय्याः वचनं श्रुत्वा
मुमोह  ॥  ५।३३।२३२४ ॥   

  

स पितुर्वचनं श्रीमानभिषेकात् परं प्रियम् ।  

मनसा पूर्वमासाद्य वाचा प्रतिगृहीतवान्  ॥  ५।३३।२५ ॥   

दद्यान्न प्रतिगृह्णीयान्न ब्रूयात् किंचिदप्रियम् ।  

अपि जीवितहेतोर्वा रामः सत्यपराक्रमः  ॥  ५।३३।२६ ॥   

अभिषेकात्परं प्रियं पितुर्वचनं विवासयाचनारूपम्, पूर्वं मनसा आसाद्य
अङ्गीकृत्य अथ वाचा प्रतिगृहीतवान्, मनः पूर्वकमङ्गीकृतवानित्यर्थः  ॥ 
५।३३।२५२६ ॥   

  

स विहायोत्तरीयाणि महार्हाणि महायशाः ।  

विसृज्य मनसा राज्यं जनन्यै मां समादिशत्  ॥  ५।३३।२७ ॥   

उत्तरीयाणि वासांसि । जनन्यै कौसल्यायै । मां समादिशत्, तन्निकटे त्वया
स्थातव्यमित्युक्तवानित्यर्थः  ॥  ५।३३।२७ ॥   

  

सा ऽहं तस्याग्रतस्तूर्णं प्रस्थिता वनचारिणी ।  

न हि मे तेन हीनाया वासः स्वर्गे ऽपि रोचते  ॥  ५।३३।२८ ॥   

सा ऽहमिति । अग्रतः प्रस्थाने हेतुमाहन हीति  ॥  ५।३३।२८ ॥   

  

प्रागेव तु महाभागः सौमित्रिर्मित्रनन्दनः ।  

पूर्वजस्यानुयात्रार्थे द्रुमचीररैलङ्कृतः  ॥  ५।३३।२९ ॥   

प्रागेवेति । प्रागेव यद्यपि रामानन्तरमेव लक्ष्मणेन द्रुमचीरादिस्वीकारः
तथापि तस्य त्वरातिशयव्यञ्जनाय तथोक्तिः । महाभागः "अहं सर्वं करिष्यामि"
इति प्रतिज्ञानुसारेण सर्वविधकैङ्कर्यकरणोचिताभिषेकविघ्नहेतुभाग्यसम्पन्नः
। सौमित्रिः ऽसृष्टस्त्वं वनवासायऽ इत्युक्तवत्याः गर्भे सञ्जातः ।
मित्रनन्दनः स लक्ष्मणः सर्वविधकैङ्कर्यकर्तेत्यनुकूलैरभिनन्दनीयः ।
पूर्वजस्येत्यादि । रामकैङ्कर्यानुरूपत्वेन
द्रुमचीरादीनामलङ्करणत्वमित्यर्थः  ॥  ५।३३।२९ ॥   

  

त वयं भर्तुरादेशं बहुमान्य दृढव्रताः ।  

प्रविष्टाः स्म पुरा ऽदृष्टं वन गम्भीरदर्शनम्  ॥  ५।३३।३० ॥   

वसतो दण्डकारण्ये तस्याहममितौजसः ।  

रक्षसा ऽपहृता भार्या रावणेन दुरात्मना  ॥  ५।३३।३१ ॥   

ते वयमिति । पुरा ऽदृष्टं पूर्वमदृष्टम् । अत्र गम्भीरशब्देन
दुष्प्रवेशत्वम्, दर्शनशब्देन स्वरूपमप्युच्यते  ॥  ५।३३।३०३१ ॥   

  

द्वौ मासौ तेन मे कालो जीवितानुग्रहः कृतः ।  

ऊर्ध्वं द्वाभ्यां तु मासाभ्यां ततस्त्यक्ष्यामि जीवितम्  ॥  ५।३३।३२ ॥   

इत्यार्षे श्रीरामायणे वाल्मीकीये आदिकाव्ये श्रामत्सुन्दरकाण्डे
त्रयस्त्रिंशः सर्गः  ॥  ५।३३ ॥   

द्वौ मासौ द्विमासरूपः कालः । मे जीवितानुग्रहः जीवितानुग्राहकः,
जीवितधारणानुकूलः कृतः । त्यक्ष्यामि, स्वयमेवेति भावः  ॥  ५।३३।३२ ॥   

इति श्रीगोविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने त्रयस्त्रिंशः सर्गः  ॥  ५।३३ ॥   


