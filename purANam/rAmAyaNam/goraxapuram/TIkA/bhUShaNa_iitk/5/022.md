+++
title = "०२२"

+++


सीताया वचनं श्रुत्वा परुषं राक्षसाधिपः ।  

प्रत्युवाच ततः सीतां विप्रियं प्रियदर्शनाम्  ॥  ५।२२।१ ॥   

सीताया इत्यादि  ॥  ५।२२।१ ॥   

  

यथा यथा सान्त्वयिता वश्यः स्त्रीणां तथा तथा ।  

यथा यथा प्रियं वक्ता परिभूतस्तथा तथा  ॥  ५।२२।२ ॥   

सान्त्वयिता अनुनेताः  ॥  ५।२२।२ ॥   

  

सन्नियच्छति मे क्रोधं त्वयि कामः समुत्थितः ।  

द्रवतो ऽमार्गमासाद्य हयानिव सुसारथिः  ॥  ५।२२।३ ॥   

सन्नियच्छति निरुणद्धि । द्ववतः धावतः । अमार्गमिति च्छेदः  ॥  ५।२२।३ ॥   

  

वामः कामो मनुष्याणां यस्मिन् किल निबद्ध्यते ।  

जने तस्मिंस्त्वनुक्रोशः स्नेहश्च किल जायते  ॥ । ५।२२।४ ॥   

वामः प्रतिकूलः । मनुष्याणां प्राणिनाम् । अनुक्रोशः कृपा ।
परिभवादिप्रदानेन मनुष्याणां प्रतिकूलः कामः यस्मिन् जने निबद्ध्यते
तस्मिंस्त्वनुक्रोशः स्नेहश्च जायते किल  ॥  ५।२२।४ ॥   

  

एतस्मात्कारणान्न त्वां घातयामि वरानने ।  

वधार्हामवमानार्हां मिथ्या प्रव्रजिते रताम्  ॥  ५।२२।५ ॥   

परुषाणीह वाक्यानि यानि यानि ब्रवीषि माम् ।  

तेषु तेषु वधो युक्तस्तव मैथिलिदारुणः  ॥  ५।२२।६ ॥   

मिथ्या प्रव्रजितं कपटेन वन्यवृत्तिभाजि रामे । रतां सक्ताम्  ॥ 
५।२२।५६ ॥   

  

एवमुक्त्वा तु वैदेहीं रावणो राक्षसाधिपः ।  

क्रोधसंरम्भसंयुक्तः सीतामुत्तरमब्रवीत्  ॥  ५।२२।७ ॥   

क्रोधसंरम्भसंयुक्तः क्रोधप्रणयाभ्यां संयुक्तः  ॥  ५।२२।७ ॥   

  

द्वौ मासौ रक्षितव्यौ मे यो ऽवधिस्ते मया कृतः ।  

ततः शयनमारोह त्वं वरवर्णिनि  ॥  ५।२२।८ ॥   

द्वौ मासाविति । ते मया यो ऽवधिः कृतः "मासान् द्वादश भामिनि"
इत्यारण्यकाण्डोक्तो द्वादशमासात्मको ऽवधिः कल्पितः । अत्र द्वौ
मासाववशिष्टौ । तौ द्वौ मासौ मे मया रक्षितव्यौ प्रतीक्षणीयौ । ततः
तस्मात्कारणात् । मम शयानमारोहेत्यन्वयः  ॥  ५।२२।८ ॥   

  

ऊर्ध्वं द्वाभ्यां तु मासाभ्यां भर्तारं मामनिच्छतीम् ।  

मम त्वां प्रातराशार्थमारभन्ते महानसे  ॥  ५।२२।९ ॥   

तां तर्ज्यमानां संप्रेक्ष्य राक्षसेन्द्रेण जानकीम् ।  

देवगन्धर्वकन्यास्ता विषेदुर्विकृतेक्षणाः  ॥  ५।२२।१० ॥   

प्रातराशार्थं मासद्वयान्तर्गतरात्रिसमाप्त्यनन्तरं हिंसायां कालविलम्बं
विना प्रातःकालिकाशनार्थमित्यर्थः । आरम्भते आलभन्ते । रलयोरभेदः ।
"आलम्भस्स्पर्शहिंसयोः"इत्यमरः । महानसे पाकशालायाम्  ॥  ५।२२।९१० ॥   

  

ओष्ठप्रकारैरपरा वक्त्रनेत्रैस्तथा ऽपराः ।  

सीतामाश्वासयामासुस्तर्जितां तेन रक्षसा  ॥  ५।२२।११ ॥   

ओष्ठप्रकारैः रुरुदिषतामोष्ठेषु भङ्गस्फुरणादयो ये विकारास्ते
ओष्ठप्राकाराः, ओष्ठभङ्गादिरूपसंज्ञादिभिरित्यर्थः । एवं वक्त्रनेत्रैः
वक्त्रनेत्रसंज्ञादिभिरित्यर्थः  ॥  ५।२२।११ ॥   

  

ताभिराश्वासिता सीता रावणं राक्षसाधिपम् ।  

उवाचात्महितं वाक्यं वृत्तशौष्डीर्यगर्वितम्  ॥  ५।२२।१२ ॥   

वृत्तशौण्डीर्यगर्वितं वृत्तं पातिव्रत्यं तस्या शौण्डीर्यं बलं तेन
गर्वितमिति क्रियाविशेषणम्  ॥  ५।२२।१२ ॥   

  

नूनं न ते जनः कश्चिदस्ति निःश्रेयसे स्थितः ।  

निवारयति यो न त्वां कर्मणो ऽस्याद्विगर्हितात्  ॥  ५।२२।१३ ॥   

मां हि धर्मात्मनः पत्नीं शचीमिव शचीपतेः ।  

त्वदन्यस्त्रिषु लोकेषु प्रार्थयेन्मनसा ऽपि कः  ॥  ५।२२।१४ ॥   

नूनमिति । ते निःश्रेयसे स्थितः कश्चिज्जनः नास्ति । यः अस्मात्
विगर्हितात् कर्मणस्त्वां निवारयति स चापि नास्ति नूनमिति योजना ।
तवेष्टप्रापकः अनिष्टनिवारकश्च नास्तीत्यर्थः  ॥  ५।२२।१३१४ ॥   

  

राक्षसाधमरामस्य भार्याममिततेजसः ।  

उक्तवानसि यच्छापं क्व गतस्तस्य मोक्ष्यसे  ॥  ५।२२।१५ ॥   

तस्य मोक्ष्यसे तस्मान्मोक्ष्यसे  ॥  ५।२२।१५ ॥   

  

यथा दृप्तश्च मातङ्गः शशश्च सहितो वने ।  

तथा द्विरदवद्रामस्त्वं नीच शशवत् स्मृतः  ॥  ५।२२।१६ ॥   

यथा मातङ्गः शशश्च, सहितः युयुत्सादिना संगतः तथा ऽन्योन्यसङ्गतो रामस्त्वं
च । अत्र रावणः स्वस्य मातङ्गसाम्यमुक्तमिति भ्राम्येदिति परिहरति तथेति ।
तत्र गज इव रामः । शश इव त्वम्  ॥  ५।२२।१६ ॥   

  

स त्वमिक्ष्वाकुनाथं वै क्षिपन्निह न लज्जसे ।  

चक्षुषोर्विषयं तस्य न तावदुपगच्छसि  ॥  ५।२२।१७ ॥   

इमे ते नयने क्रूरे विरूपे कृष्णपिङ्गले ।  

क्षितौ न पतिते कस्मान्मामनार्य निरीक्षितः  ॥  ५।२२।१८ ॥   

तस्य धर्मात्मनः पत्नीं स्नुषां दशरथस्य च ।  

कथं व्याहरतो मां तेन न जिह्वा व्यवशीर्यते  ॥  ५।२२।१९ ॥   

इक्ष्वाकुनाथं क्षिपन् मायामृगव्याजेन दूरं निस्सारयन् । इह स्वजनेषु न
तावदुपगच्छसि । यद्युपगच्छसि तदा तत्प्रभावं वेत्स्यसीत्यर्थः  ॥ 
५।२२।१७१९ ॥   

  

असन्देशात्तु रामस्य तपसश्चानुपालनात् ।  

न त्वां कुर्मि दशग्रीव भस्म भस्मार्ह तेजसा  ॥  ५।२२।२० ॥   

असन्देशादिति । रामस्य भर्तुः । असन्देशात् अपकारिषु शपेथा इति
सन्देशाभावात् । तपसः पातिव्रत्यरूपस्य । कूर्मिं करोमि ।
उत्त्वविकरणप्रत्ययलोपावार्षौ । भस्मार्ह भस्मीकरणार्ह । तेजसा
पातिव्रत्यप्रभावेन  ॥  ५।२२।२० ॥   

  

नापहर्तुमहं शक्या तस्य रामस्य धीमतः ।  

विधिस्तव वधार्थाय विहितो नात्र संशयः  ॥  ५।२२।२१ ॥   

तस्य रामस्य तस्मात् रामात् । विधिः चौर्येणापहरणम् । विहितः, दैवेनेति
शेषः  ॥  ५।२२।२१ ॥   

  

शूरेण धनदभ्रात्रा बलैः समुदितेन च ।  

अपोह्य रामं कस्माद्धि दारचौर्यं त्वया कृतम्  ॥  ५।२२।२२ ॥   

बलैस्समुदितेन बलेन सर्वश्रेष्ठेनेत्यर्थः । अपोह्य रामं मृगच्छद्मना
ऽपवाह्य  ॥  ५।२२।२२ ॥   

  

सीताया वचनं श्रुत्वा रावणो राक्षसाधिपः ।  

विवृत्य नयने क्रूरे जानकीमन्ववैक्षत  ॥  ५।२२।२३ ॥   

विवृत्य विवर्त्य  ॥  ५।२२।२३ ॥   

  

नीलजीमूतसङ्काशो महाभुजशिरोधरः ।  

सिंहसत्त्वगतिः श्रीमान् दीप्तजिह्वाग्रलोचनः  ॥  ५।२२।२४ ॥   

सिंहस्येव बलगमने यस्यासौ सिंहसत्त्वगतिः । जिह्वाग्रं लोचने च दीप्तानि
यस्य सो ऽयं दीप्तजिह्वाग्रलोचनः  ॥  ५।२२।२४ ॥   

  

चलाग्रमुकुटप्रांशुश्चित्रमाल्यानुलेपनः ।  

रक्तमाल्याम्बरधरस्तप्ताङ्गदविभूषणः  ॥  ५।२२।२५ ॥   

कोपेन चलम् अग्रं यस्य तत् चलाग्रं च तत् मुकुटं च तेन प्रांशुः दीर्घः ।
चित्रमाल्यवत्त्वे ऽपि रक्तमाल्यवत्त्वं तत्प्राचुर्यादुक्तम् ।
तप्ताङ्गदविभूषणः तप्तशब्देन तेजिष्ठत्वमुक्तम्  ॥  ५।२२।२५ ॥   

  

श्रोणीसूत्रेण महता मेचकेन सुसंवृतः ।  

अमृतोत्पादनद्धेन भुजगेनेव मन्दरः  ॥  ५।२२।२६ ॥   

मेचकेन नीलेन । अमृतोत्पादनद्धेन अमृतोत्पादनार्थं नद्धेन  ॥  ५।२२।२६ ॥   

  

ताभ्यां स परिपूर्णाभ्यां भुजाभ्यां राक्षसेश्वरः ।  

शुशुभे ऽचलसङ्काशः श्रृङ्गाभ्यामिव मन्दरः  ॥  ५।२२।२७ ॥   

तरुणादित्यवर्णाभ्यां कुण्डलाभ्यां विभूषितः ।  

रक्तपल्लवपुष्पाभ्यामशोकाभ्यामिवाचलः  ॥  ५।२२।२८ ॥   

ताभ्यां प्रसिद्धाभ्याम्  ॥  ५।२२।२७२८ ॥   

  

स कल्पवृक्षप्रतिमो वसन्त इव मूर्तिमान् ।  

श्मशानचैत्यप्रितिमो भूषितो ऽपि भयङ्करः  ॥  ५।२२।२९ ॥   

अवेक्षमाणो वैदेहीं कोपसंरक्तलोचनः ।  

उवाच रावणः सीतां भुजङ्ग इव निःश्वसन्  ॥  ५।२२।३० ॥   

अनयेनाभिसंपन्नमर्थहीनमनुव्रते ।  

नाशयाम्यहमद्य त्वां सूर्यः सन्ध्यामिवौजसा  ॥  ५।२२।३१ ॥   

अलङ्कृतत्वे कल्पकसाम्यम् । भयङ्करत्वे पुनश्चैत्यसाम्यम् । चैत्यं
श्मशानवृक्षः, श्मशानमण्डपो वा । सीताया अत्यन्तभयङ्करत्वज्ञापनाय
रावणवर्णनं कृतम्  ॥  ५।२२।२९३१ ॥   

  

इत्युक्त्वा मैथिलीं राजा रावणः शत्रुरावणः ।  

सन्दिदेश ततः सर्वां राक्षसीर्घोरदर्शनाः  ॥  ५।२२।३२ ॥   

एकाक्षीमेककर्णां च कर्णप्रावराणां तथा ।  

गोकर्णीं हस्तिकर्णीं च लम्बकर्णीमकर्णिकाम्  ॥  ५।२२।३३ ॥   

हस्तिपाद्यश्वपाद्यौ च गोपादीं पादचूलिकाम् ।  

एकाक्षीमेकपादीं च पृथुपादीमपादिकाम्  ॥  ५।२२।३४ ॥   

अतिमात्रशिरोग्रीवामतिमात्रकुचोदरीम् ।  

अतिमात्रास्यनेत्रं च दीर्घजिह्वामजिह्विकाम्  ॥  ५।२२।३५ ॥   

अनासिकां सिंहमुखीं गोमुखीं सूकरीमुखीम् ।  

यथा मद्वशगा सीता क्षिप्रं भवति जानकी  ॥  ५।२२।३६ ॥   

इत्युक्त्वेत्यादि । प्रधानाप्रधानभूते द्वे एकाक्ष्यौ । अतो न पुनरुक्तिः
। अथवा अक्षम् इन्द्रियम्, एकाक्षीम् एकैकेन्द्रियाम् ।
श्रोत्रनासादावेकमात्रवतीमित्यर्थः  ॥  ५।२२।३२३६ ॥   

  

प्रतिलोमानुलोमैश्च सामदानादिभेदनैः ।  

आवर्जयत वैदेहीं दण्डस्योद्यमनेन च  ॥  ५।२२।३७ ॥   

इति प्रतिसमादिश्य राक्षसेन्द्रः पुनः पुनः  ॥   

काममन्युपरीतात्मा जारकीं पर्यतर्जयत्  ॥  ५।२२।३८ ॥   

प्रतिलोमानुलोमैः प्रतिकूलानुकूलाचरणैः । सामदानादिभैदनैः
सामदानमुख्यैर्भेदैः । प्रथमप्रयुक्तसामदानैरित्यर्थः । आवर्जयत वशीकुरुत
 ॥  ५।२२।३७३८ ॥   

  

उपगम्य ततः क्षिप्रं राक्षसी धान्यमालिनी ।  

परिष्वज्य दशग्रीवमिदं वचनमब्रवीत्  ॥  ५।२२।३९ ॥   

मया क्रीड महाराज सीतया किं तवानया ।  

विवर्णया कृपणया मानुष्या राक्षसेश्वर  ॥  ५।२२।४० ॥   

उपगम्येति । धान्यमालिनी रावणस्य कनिष्ठपत्नी । इदं मन्दोदर्या
अप्युपलक्षणम् । उत्तरत्र वानरान् प्रति हनुमद्वचने तथा वक्ष्यमाणत्वात्  ॥ 
५।२२।३९४० ॥   

  

नूनमस्या महाराज न दिव्यान् भोगसत्तमान् ।  

विदधात्यमरश्रेष्ठस्तव बाहुबलार्जितान्  ॥  ५।२२।४१ ॥   

अकामां कामयानस्य शरीरमुपतप्यते ।  

इच्छन्तीं कामयानस्य प्रीतिर्भवति शोभना  ॥  ५।२२।४२ ॥   

एवमुक्तस्तु राक्षस्या समुत्क्षिप्तस्ततो बली ।  

प्रहसन् मेघसङ्काशो राक्षसः स न्यवर्तत  ॥  ५।२२।४३ ॥   

प्रस्थितः स दशग्रीवः कम्पयन्निव मेदिनीम् ।  

ज्वलद्भास्करवर्णाभं प्रविवेश निवेशनम्  ॥  ५।२२।४४ ॥   

देवगन्धर्वकन्याश्च नागकन्याश्च सर्वतः ।  

परिवार्य दशग्रीवं विविशुस्तद्गृहोत्तमम्  ॥  ५।२२।४५ ॥   

अस्यास्सीतायाः । अमरश्रेष्ठो ब्रह्मा । दिव्यान् भोगान्न विदधाति, अस्या
दिव्यभोगे भाग्यं नास्तीत्यर्थः  ॥  ५।२२।४१४५ ॥   

  

स मैथिलीं धर्मपरामवस्थितां प्रवेपमानां परिभर्त्स्य रावणः ।  

विहाय सीतां मदनेन मोहितः स्वमेव वेश्म प्रविवेश भास्वरम्  ॥  ५।२२।४६ ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे द्वाविंशः
सर्गः  ॥  ५।२२ ॥   

सर्गार्थं संग्रहेण दर्शयति स इति  ॥  ५।२२।४६ ॥   

इति श्रीगोविन्दराजविरचिते श्रीरामायणभुषणे श्रृङ्गारतिलके सुन्दरकाण्डे
द्वाविंशः सर्गः  ॥  ५।२२ ॥   


