+++
title = "०११"

+++


अवधूय च तां बुद्धिं बभूवावस्थितस्तदा ।  

जगाम चापरां चिन्तां सीतां प्रति महाकपिः  ॥  ५।११।१  ॥   

अवधूयेत्यादि । तां बुद्धिं मन्दोदर्यां सीताबुद्धिम् । अवस्थितौ बभूव
स्वस्थचित्तो बभूव  ॥  ५।११।१  ॥   

  

न रामेण वियुक्ता सा स्वप्तुमर्हति भमिनी ।  

न भोक्तुं नाप्यलङ्कर्तुं न पानमुसेवितुम्  ॥  ५।११।२  ॥   

नान्यं नरमुपस्थातुं सुराणामपि चेश्वरम् ।  

नहि रामसमः कश्चिद्विद्यते त्रिदशेष्वपि ।  

अन्येयमति निश्चित्य पानभूमौ चचार सः  ॥  ५।११।३ ॥   

न रामेणेत्यादि । त्रिदशेष्वपीत्यनन्तरम् अन्येयमित्यर्धम् । पानभूमौ ततो
ऽन्यत्रेत्यर्थः  ॥  ५।११।२,३ ॥   

  

क्रीडितेनापराः क्लान्ता गीतेन च तथा ऽपराः ।  

नृत्तेन चापराः क्लान्ताः पानविप्रहतास्तथा ।  

मुरजेषु मृदङ्गेषु पीठिकासु च संस्थिताः  ॥  ५।११।४ ॥   

तथा ऽ ऽस्तरणमुख्येषु संविष्टाश्चापराः स्त्रियः  ॥  ५।११।५ ॥   

क्रीडितेनेत्यादि अपराः स्त्रिय इत्यन्तमेकं वाक्यम् । ददर्शेत्यनुषज्यते ।
क्रीडितेन क्रीडया । भावे निष्ठा । विप्रहताः क्लान्ता इत्यर्थः ।
संस्थिताः उपधानीकृत्य शयिताः । संविष्टाः सुप्ताः  ॥  ५।११।४,५ ॥   

  

अङ्गनानां सहस्रेण भूषितेन विभूषणैः ।  

रूपसँल्लापशीलेन युक्तगीतार्थभाषिणा ।  

देशकालाभियुक्तेन युक्तवाक्याभिधायिना  ॥  ५।११।६ ॥   

रताभिरतसंसुप्तं ददर्श हरियूथपः  ॥  ५।११।७ ॥   

तासां मध्ये महाबाहुः शुशुभे राक्षसेश्वरः ।  

गोष्ठे महति मुख्यानां गवां मध्ये यथा वृषः  ॥  ५।११।८ ॥   

तत्र सीताया अदर्शनात् पुनरपि रावणस्थानमागत्य ददर्शेत्याह अङ्गनानामिति ।
रूपसँल्लापशीलेन स्वसौन्दर्यवर्णनशीलेन, रावणविषयरूपप्रशंसाशीलेन वा ।
युक्तगीतार्थभाषिणा युक्तम् उपपन्नं गीतार्थं भाषितुं शीलमस्येति
युक्तगीतार्थभाषी तेन । देशकालाभियुक्तेन देशकालाभिज्ञेनेत्यर्थः ।
अङ्गनानां सहस्रेण रताभिरतसंसुप्तमित्यन्वयः । रतशब्देन बाह्यसुरतमुच्यते ।
अभिरतशब्देन करणबन्धादिकमुच्यते । रताभिरतश्चासौ संसुप्तश्च तथा तम् ।
स्नातानुलिप्तादिवत्समासः । क्रीडाखेदेन सुप्तमित्यर्थः । रावणमिति शेषः  ॥ 
५।११।६८ ॥   

  

स राक्षसेन्द्रः शुशुभे ताभिः परिवृतः स्वयम् ।  

करेणुभिर्यथा ऽरण्ये परिकार्णो महाद्विपः  ॥  ५।११।९ ॥   

स इति । परिकीर्णः परिवृतः  ॥  ५।११।९ ॥   

  

सर्वकामैरुपेतां च पानभूमिं महात्मनः ।  

ददर्श हरिशार्दूलस्तस्य रक्षःपतेर्गृहे  ॥  ५।११।१० ॥   

सर्वकामैरिति । पानभूमेः पुनर्दर्शनोक्तिस्तत्रत्यपदार्थकथनाय  ॥ 
५।११।१० ॥   

  

मृगाणां महिषाणां च वराहाणां च भागशः ।  

तत्र न्यस्तानि मांसानि पानभूमौ ददर्श सः  ॥  ५।११।११  ॥   

मगाणामिति । भागशः पिण्डशाः  ॥  ५।११।११  ॥   

  

रौक्मेषु च विशालेषु भाजनेष्वर्धभक्षितान् ।  

ददर्श हरिशूर्दूलो मयूरान् कुक्कुटांस्तथा  ॥  ५।११।१२  ॥   

रौक्मेष्विति । मयूरादिशब्दाः मयूरादिविकारमांसपराः  ॥  ५।११।१२  ॥   

  

वराहवार्ध्राणसकान् दधिसौवर्चलायुतान् ।  

शल्यान् मृगमयूरांश्च हनुमानन्ववैक्षत  ॥  ५।११।१३ ॥   

वराहेति । वार्ध्राणसाः छागविशेषाः ।"त्रिपिबन्त्विन्द्रियक्षीणं
यूपस्याग्रचरं तथा । रक्तवर्णं च राजेन्द्र च्छागं वार्ध्राणसं विदुः  ॥ "
इति स्मृतेः। पक्षिविशेष इत्यन्ये। खड्गमृग इत्यपरे। "वार्ध्राणसः
खड्गमृगः" इति हलायुधः। दधिसौवर्चलायुतान् दधिसौवर्चलाभ्यां
संस्कृतानित्यर्थः। सौवर्चलं रुचकाख्यो लवणविशेषः।
"सौवर्चलेक्षरुचके"इत्यमरः।स शल्यान् श्वाविधः। "श्वावित्तु शल्यः"
इत्यमरः। मृगमयूरादीनां पुनः कथनं प्रदेशभेदात् ॥  ५।११।१३  ॥   

  

क्रकरान् विविधान् सिद्धांश्चकोरानर्धभक्षितान्  ॥  ५।११।१४ ॥   

महिषानेकशल्यांश्च च्छागांश्च कृतनिष्ठितान् ।  

लेह्यानुच्चावचान् पेयान् भोज्यानि विविधानि च  ॥  ५।११।१५ ॥   

क्रकरान् पक्षिविशेषान् । "कृकणक्रकरौ समौ" इत्यमरः । सिद्धान् पक्वान् ।
एकशल्यान्मत्स्यविशेषान् । कृतनिष्ठितान् पर्याप्तपक्वान् ।
"युगपर्याप्तयोः कृतम्" इत्यमरः  ॥  ५।११।१४,१५ ॥   

  

तथाम्ललवणोत्तंसैर्विविधै रागषाडवैः ।  

हारनूपुरकेयूरैरपविद्धैर्महाधनैः  ॥  ५।११।१६ ॥   

पानभाजनविक्षिप्तैः फलैश्च विविधैरपि ।  

कृतपुष्पोपहारा भूरधिकं पुष्यति श्रियम्  ॥  ५।११।१७ ॥   

तत्र तत्र च विन्यस्तैः सुश्लिष्टैः शयनासनैः ।  

पानभूमिर्विना वह्निं प्रदीप्तेवोपलक्ष्यते  ॥  ५।११।१८ ॥   

तथेत्यादि । आम्ललवणोत्तंसैः आम्लप्रधानैः लवणप्रधानैश्च । रागषाडवैः
रागयुक्तैः षाडवैः । रागः श्वेतसर्षपः । "रागस्सिद्धार्थको ज्ञेयः" इति
सूदशास्त्रम् । षाडवाः षड्रससंयोगकृता भक्ष्यविशेषाः । प्रदीपे
त्वन्यतोक्तम्"सितामध्वादिमधुरो द्राक्षादाडिमजो रसः । विरलश्चेत्कृतो
रागस्सान्द्रश्चेत् षाडवः स्मृतः  ॥ " इति ॥  ५।११।१६१८  ॥   

  

बहुप्रकारैर्विविधैर्वरसंस्कारसंस्कृतैः ।  

मांसैः कुशलसंयुक्तैः पानभूमिगतैः पृथम्  ॥  ५।११।१९ ॥   

बहुप्रकारैरित्यादि । कुशलसंयुक्तैः समर्थसूदसंयोजितैः । एवंभूतैः मांसैः
सह दृष्टा इति वक्ष्यमाणेनान्वयः  ॥  ४।११।१९ ॥   

  

दिव्याः प्रसन्ना विविधाः सुराः कृतसुरा अपि ।  

शर्करासवमाध्वीकपुष्पासवफलासवाः  ॥  ५।११।२० ॥   

दिव्याः अमृतमथनोद्भूतवारुणीजातीयाः । प्रसन्नाः निष्कल्मषाः । कृतसुराः
कृत्रिमसुराः । कृत्रिमसुरा एवाह शर्करेति । शर्करासवाः शर्करया कृताः ।
माध्वीकाः मधुना कृताः । पुष्पासवाः पुष्पमकरन्दकृताः । माध्वीकाः मधुना
कृत्ताः । पुष्पासवाः पुष्पमकरन्दकृताः । फलासवाः फलरसकृताः । ततोक्तमर्णवे
"पानकं द्राक्षमाधूकं खार्जूरं तालमैक्षवम् । मधूत्थं शीधुमाध्वीकं मैरेयं
नारिकेलजम्  ॥ " इति ॥  ५।११।२०  ॥   

  

वासचूर्णैश्च विविधैर्दृष्टास्तैस्तैः पृथक् पृथक् ।  

सन्तता शुशुभे भूमिर्माल्यैश्च बहुसंस्थितैः  ॥  ५।११।२१  ॥   

वासचूर्णैः अधिवासचूर्णैः सह दृष्टाः, हनुमतेति शेषः । बहुप्रकारैर्मांसैः
सह सुराः वासचूर्णैः सह हनुमता तत्र पानभूमौ दृष्टा इति सम्बन्धः ।
तैस्तैरित्याद्युत्तरशेषः । तैस्तैर्मांसविशेषैस्सुराविशेषैर्वासचूर्णैश्च
पृथक्पृथक् सन्ततेति संबन्धः । बहुसंस्थितैः बहुसंस्थानैः  ॥  ५।११।२१  ॥   

  

हिरण्मयैश्च विविधैर्भाजनैः स्पाटिकैरपि ।  

जाम्बूनदमयैश्चान्यैः करकैरभिसंवृता  ॥  ५।११।२२  ॥   

राजतेषु च कुम्भेषु जाम्बनदमयेषु च ।  

पानश्रेष्ठं तदा भूरिकपिस्तत्र ददर्श सः  ॥  ५।११।२३ ॥   

हिरण्मयैरिति । अत्रापि संततेति पूर्वेणान्वयः । हिरण्मयैः रजतमयैः ।
"कृताकृतं हेम रूप्यं हिरण्यमभिधीयते" इति वचनात् । तैस्तैः पृथक्पृथक्
सन्तता बहुसंस्थितैर्माल्यैर्हिरण्मयैः स्फाटिकैरपि भाजनैस्सन्तता
जाम्बूनदमयैरन्यैः करकैश्चाभिसंवृता भूमिः शुशुभ इति सम्बन्धः  ॥ 
५।११।२२,२३ ॥   

  

सो ऽपश्यच्छातकुम्भानि शीधोर्मणिमयानि च ।  

राजतानि च पूर्णानि भाजनानि महाकपिः  ॥  ५।११।२४ ॥   

शीधोः मद्यस्य  ॥  ५।११।२४ ॥   

  

क्वचिदर्धावशेषाणि क्वचित् पीतानि सर्वशः ।  

क्वचिन्नैव प्रपीतानि पानानि स ददर्श ह  ॥  ५।११।२५ ॥   

पानानि पानपात्राणि  ॥  ५।११।२५ ॥   

  

क्वचिद्भक्ष्यांश्च विविधान् क्वचित्पानानि भागशः ।  

क्वचिदन्नावशेषाणि फश्यन् वै विचचार ह  ॥  ५।१।२६ ॥   

क्वचित् प्रभिन्नैः करकैः क्वचिदालोलितैर्घटैः ।  

क्वचित्संपृक्तमाल्यानि जलानि च फलानि च  ॥  ५।११।२७ ॥   

शयनान्यत्र नारीणां शुभ्राणि बहुधा पुनः ।  

परस्परं समाश्लिष्य काश्चित्सुप्ता वराङ्गनाः  ॥  ५।११।२८ ॥   

काश्चिच्च वस्त्रमन्यस्याः स्वपन्त्याः परिधाय च ।  

आहृत्य चाबलाः सुप्ता निद्राबलपराजिताः  ॥  ५।११।२९ ॥   

क्वचिद्भक्ष्यानित्यादि निद्राबलपराजिता इत्यन्तमेकं वाक्यम् ।
क्वचित्प्रभिन्नैरित्यादिषु सहयोगे तृतीया, हेतौ तृतीया वा ।
प्रभिन्नत्वादालोलितत्वाच्च संपृक्तमाल्यानि माल्यमिश्राणीत्यर्थः ।
परस्परमित्यादि । पश्यन्वै विचचारेति पूर्वेणान्वयः  ॥  ५।११।२६२९ ॥   

  

तासामुच्छ्वासवातेन वस्त्रं माल्यं च गात्रजम् ।  

नात्यर्थं स्पन्दते चित्रं प्राप्य मन्दमिवानिलम्  ॥  ५।११।३० ॥   

तासामिति । गात्रजं गात्रस्थम् । मन्दमनिलं प्राप्येव अत्यर्थं न स्पन्दत
इत्यन्वयः  ॥  ५।११।३० ॥   

  

चन्दनस्य च शीतस्य शीधोर्मधुरसस्य च ।  

विविधस्य च माल्यस्य धूपस्य विविधस्य च ।  

बहुधा मारुतस्तत्र गन्धं विविधमुद्वहन्  ॥  ५।११।३१ ॥   

चन्दनस्येत्यादि । उद्वहन् प्रववावित्यपकृष्यते  ॥  ५।११।३१  ॥   

  

रसानां चन्दनानां त धूपानां चैव मूर्च्छितः ।  

प्रववौ सुरभिर्गन्धो विमाने पुष्पके तदा  ॥  ५।११।३२  ॥   

रसादीनां सुरभिर्गन्धः विमाने मूर्च्छितः व्याप्तः सन् प्रववौ चचार  ॥ 
५।११।३२  ॥   

  

श्यामा वदातास्तत्रान्याः काश्चित् कृष्णा वराङ्गनाः ।  

काश्चित् काञ्चनवर्णाङ्ग्यः प्रमदा राक्षसालये  ॥  ५।११।३३ ॥   

श्यामा इति । वदाताः अवदाताः । भागुरिमतेनाल्लोपः । शुभ्रा इत्यर्थः  ॥ 
५।११।३३ ॥   

  

तासां निद्रावशत्वाच्च मदनेन विमूर्च्छितम् ।  

पद्मिनीनां प्रसुप्तानां रूपमासीद्यथैव हि  ॥  ५।११।३४ ॥   

एवं सर्वमशेषेण रावणान्तःपुरं कपिः ।  

ददर्श सुमहातेजा न ददर्श च जानकीम्  ॥  ५।११।३५ ॥   

तासामिति । चकारो ऽप्यर्थकः । निद्रापरवशानामपि तासां रूपं प्रसुप्तानां
पद्मिनीनां रूपमिव रम्यमासीदित्यर्थः  ॥  ५।११।३४३५ ॥   

  

निरीक्षमाणश्च तदा ताः स्त्रियः स महाकपिः ।  

जगाम महतीं चिन्तां धर्मसाध्वसशङ्कितः  ॥  ५।११।३६ ॥   

निरीक्षमाण इत्यादि । धर्मसाध्वसशङ्कितः धर्मलोपभयाच्छङ्कितः ।
परदारावरोधस्य परदाररूपान्तःपुरस्य  ॥  ५।११।३६ ॥   

  

इदं खलु ममात्यर्थं धर्मलोपं करिष्यति ।  

नहि मे परदाराणां दृष्टिर्विषयवर्तिनी  ॥  ५।११।३७ ॥   

अयं चात्र मया दृष्टः परदारपरिग्रहः  ॥  ५।११।३८ ॥   

न हीति । मे दृष्टिः कदाचिदपि परदाराणां विषयवर्तिनी नहि,
परदारसम्बन्धिविषयपरा नहीत्यर्थः । तथाप्ययं परदारपरिग्रहः दृष्टः,
इदमसङ्गतमित्यर्थः  ॥  ५।११।३७,३८ ॥   

  

तस्य प्रादुरभूच्चिन्ता पुनरन्या मनस्विनः ।  

निश्चितैकान्तचित्तस्य कार्यनिश्चयदर्शिनी  ॥  ५।११।३९ ॥   

तस्येति । निश्चितैकान्तचित्तस्य नियतैकरूपचित्तस्य  ॥  ५।११।३९ ॥   

  

कामं दृष्टा मया सर्वा विश्वस्ता रावणस्त्रियः ।  

नहि मे मनसः किंचिद्वैकृत्यमुपपद्यते  ॥  ५।११।४० ॥   

काममिति । वैकृत्यं विकारः । उपपद्यते उत्पद्यते  ॥  ५।११।४० ॥   

  

मनो हि हेतुः सर्वेषामिन्द्रियाणां प्रवर्तने ।  

शुभाशुभास्ववस्थासु तच्च मे सुव्यवस्थितम्  ॥  ५।११।४१  ॥   

मन इति । शुभाशुभास्ववस्थासु शुभकरणाशुभकरणेषु विषयेषु इन्द्रियाणां
प्रवर्तने मन एव हेतुः । सुव्यवस्थितं न तदभिलाषि जातमित्यर्थः  ॥  ५।११।४१
 ॥   

  

नान्यत्र हि मया शक्या वैदेही परिमार्गितुम् ।  

स्त्रियो हि स्त्रीषु दृश्यन्ते सदा सम्परिमार्गणे  ॥  ५।११।४२  ॥   

ननु परदारदर्शनमपि परिहरणीयम्, तत्किमर्थं कृतम्? तत्राहनान्यत्रेति ।
अन्यत्र स्त्रीव्यतिरिक्ते । संपरिमार्गणे कर्तव्ये । स्त्रीष्विव हि
स्त्रियो दृश्यन्ते  ॥  ५।११।४२  ॥   

  

यस्य सत्त्वस्य या योनिस्तस्यां तत् परिमार्ग्यते ।  

न शक्या प्रमदा नष्टा मृगीषु परिमार्गितुम्  ॥  ५।११।४३ ॥   

तदिदं मार्गितं तावच्छुद्धेन मनसा मया ।  

रावणान्तःपुरं सर्वं दृश्यते न च जानकी  ॥  ५।११।४४ ॥   

यस्येति । योनिः जातिः, सजातीय इत्यर्थः  ॥  ५।११।४३४४ ॥   

  

देवगन्धर्वकन्याश्च नागकन्याश्च वीर्यवान् ।  

अवेक्षमाणो हनुमान्नैवापश्यत जानकीम्  ॥  ५।११।४५ ॥   

तामपश्यन् कपिस्तत्र पश्यंश्चान्या वरस्त्रियः ।  

अपक्रम्य तदा वीरः प्रघ्यातुमुपचक्रमे  ॥  ५।११।४६ ॥   

देवेति । अपश्यत अपश्यत्  ॥  ५।११।४५४६ ॥   

  

स भूयस्तु परं श्रीमान् मारुतिर्यत्नमास्थितः ।  

आपानभूमिमुत्सृज्य तद्विचेतुं प्रचक्रमे  ॥  ५।११।४७ ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे एकादशः
सर्गः  ॥  ५।११  ॥   

स भूयस्तु परमिति । तत् रावणान्तःपुरम्  ॥  ५।११।४७ ॥   

इति श्रीगोविन्दराजविरचिते श्रीरामायणभूषणे शृङ्गारतिलकाख्याने
सुन्दरकाण्डव्याख्याने एकादशः सर्गः  ॥  ५।११  ॥   


