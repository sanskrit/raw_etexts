+++
title = "०५९"

+++


एतदाख्याय तत्सर्वं हनुमान् मारुतात्मजः ।  

भूयः समुपचक्राम वचनं वक्तुमुत्तरम्  ॥  ५।५९।१  ॥   

एतदिति । तदेतदाख्याय उत्तरं वचनं वक्तुमुपचक्रामेत्यन्वयः  ॥  ५।५९।१  ॥   

  

सफलो राघवोद्योगः सुग्रीवस्य च संभ्रमः ।  

शीलमासाद्य सीताया मम च प्रवणं मनः  ॥   

\[आर्यायाः सदृशं शीलं सीतायाः प्लवगर्षभाः ।\]  ॥  ५।५९।२  ॥   

अथ संप्रत्येव रावणं जित्वा सीतया सहैवास्माभिः प्रतियातव्यमिति हृदि
निधायाह सफल इति । संभ्रमः त्वरा, उत्साह इति यावत् ।
कुतस्माफल्यमित्याशङ्क्य सीतापातिव्रत्योपलम्भादित्याह शीलमिति । शीलं
वृत्तम्, पातिव्रत्यमिति यावत् । अहं तु प्रागेव तदेकशरण इत्याह मम चेति ।
प्रवणं प्रह्वं तत्परमिति यावत् । सीताचारित्रस्य न किंचिदसाध्यमस्तीति
भावः  ॥  ५।५९।२  ॥   

  

तपसा धारयेल्लोकान् क्रुद्धो वा निर्दहेदपि ।  

सर्वथा ऽतिप्रवृद्धो ऽसौ रावणो राक्षसाधिपः ।  

तस्य तां स्पृशतो गात्रं तपसा न विनाशितम्  ॥  ५।५९।३  ॥   

तर्हि तं दुरात्मानं रावणं स्पृशन्तमेव किमिति नादहदिन्याशङ्क्य तस्यापि
तपस्सम्पत्तिसद्भावादित्याह तपसेत्यादिना । यद्वा रावणतपःकथनद्वारा सीतायाः
पातिव्रत्यातिशयमाह तपसेत्यादिना । तपसा अतिप्रवृद्ध इत्यन्वयः ।
कोपप्रसादाभ्यां सर्वलोकनिग्रहानुग्रहसमर्थो ऽसौ रावणः सर्वथा
महातपस्संपन्नः । अत एव सीतास्पर्शे ऽप्यविनाशित इत्यर्थः  ॥  ५।५९।३  ॥   

  

न तदग्निशिखा कुर्यात् संस्पृष्टा पाणिना सती ।  

जनकस्यात्मजा कुर्याद्यत् क्रोधकलुषीकृता  ॥  ५।५९।४  ॥   

तर्हि सीताशीलं दुर्बलमस्माकं किमुपकरिष्यतीत्याशङ्क्य नेत्याह न तदिति ।
सीताशीलमेव बलीयस्त्वादुपकरिष्यतीत्यर्थः । क्रोधकलुषीकृतेति
वचनाद्भर्तृमुखेन वैरनिर्यातनं वीरपत्नीधर्मः । अन्यथा महालाघवं
भर्तुरित्यद्यापि पारतन्त्र्यपालनाय तादृक्क्रोधाकरणाद्रावणो जीवतीति
गम्यते । एतदोवोक्तं प्राक् "असन्देशात्तु रामस्य तपसश्चानुपालनात् । न
त्वां कुर्मि दशग्रीव भस्म भस्मार्ह तेजसा  ॥ " इति  ॥  ५।५९।४  ॥   

  

जाम्बवत्प्रमुखान् सर्वाननुज्ञाप्य महाहरीन् ।  

अस्मिन्नेवंगते कार्ये भवतां च निवेदिते  ॥  ५।५९।५  ॥   

न्याय्यं स्म सह वैदेह्या द्रष्टुं तौ पार्थिवात्मजौ  ॥  ५।५९।६  ॥   

एवं स्थिते युष्मदनुमत्या भृत्यविजयो ऽपि स्वामिन एवेति कृत्वा
सीतारामपदावलम्बादहमेव रावणं निर्जित्य सीतापुरस्कारेणैव रावघौ
द्रक्ष्यामीत्याह जाम्बवदिति  ॥  ५।५९।५,६  ॥   

  

अहमेको ऽपि पर्याप्तः सराक्षसगणां पुरीम् ।  

तां लङ्कां तपसा हन्तुं रावणं च महाबलम्  ॥  ५।५९।७  ॥   

किं पुनः सहितो वीरैर्बलवद्भिः कृतात्मभिः ।  

कृतास्त्रैः प्लवगैः शूरैर्भवद्भिर्विजयैषिभिः  ॥  ५।५९।८  ॥   

अहं तु रावणं युद्धे ससैन्यं सपुरस्सरम् ।  

सहपुत्रं वधिष्यामि सहोदरयुतं युधि  ॥  ५।५९।९  ॥   

न चाशाक्तिशङ्का कार्येति बहुधा प्रपञ्चयन्नाह अहमित्यादिना  ॥  ५।५९।७९
 ॥   

  

ब्राह्ममैन्द्रं च रौद्रं च वायव्यं वारुणं तथा ।  

यदि शक्रजितो ऽस्त्राणि दुर्निरीक्षाणि संयुगे  ॥  ५।५९।१०  ॥   

तान्यहं विधामिष्यामि निहनिष्यामि राक्षसान् ।  

भवतामभ्यनुज्ञातो विक्रमो मे रुणाद्धि तम्  ॥  ५।५९।११  ॥   

मया ऽतुला विसृष्टा हि शैलवृष्टिर्निरन्तरा ।  

देवानपि रणे हन्यात् किं पुनस्तान्निशाचरान्  ॥  ५।५९।१२  ॥   

ब्राह्ममित्यादि । अभ्यनुज्ञातः अभ्यनुज्ञानात् । पञ्चम्यास्तसिः । मे
विक्रमः तं रावणम् रुणद्धि हन्तीत्यर्थः  ॥  ५।५९।१०१२  ॥   

  

सागरो ऽप्यतियाद्वेलां मन्दरः प्रचलेदपि ।  

न जाम्बवन्तं समरे कम्पयेदरिवाहिनी  ॥  ५।५९।१३  ॥   

अतियात् आर्षं ह्रस्वत्वम्  ॥  ५।५९।१३  ॥   

  

सर्वराक्षससङ्घानां राक्षसा ये च पूर्वकाः ।  

अलमेको विनाशाय वीरो वालिसुतः कपिः  ॥  ५।५९।१४  ॥   

पनसस्योरुवेगेन नीलस्य च महात्मनः ।  

मन्दरो ऽप्यवशीर्येत किं पुनर्युधि राक्षसाः  ॥  ५।५९।१५  ॥   

सदेवासुरयक्षेषु गन्धर्वोरगपक्षिषु ।  

मैन्दस्य प्रतियोद्धारं शंसत द्विविदस्य वा  ॥  ५।५९।१६  ॥   

अश्विपुत्रौ महाभागावेतौ प्लवगसत्तमौ ।  

एतयोः प्रतियोद्धारं न पश्यामि रणाजिरे  ॥  ५।५९।१७  ॥   

पितामहवरोत्सेकात् परमं दर्पमास्थितौ ।  

अमृतप्राशिनावेतौ सर्ववानरसत्तमौ  ॥  ५।५९।१८  ॥   

अश्विनोर्माननार्थं हि सर्वलोकपितामहः ।  

सर्वावध्यत्वमतुलमनयोर्दत्तवान् पुरा  ॥  ५।५९।१९  ॥   

करोत्सेकेन मुक्तौ च प्रमथ्य महतीं चमूम् ।  

सुराणाममृतं वीरौ पीतवन्तौ प्लवङ्गमौ  ॥  ५।५९।२०  ॥   

एतावेव हि संक्रुद्धौ सवाजिरथकुञ्जराम् ।  

लङ्कां नाशयितुं शक्तौ सर्वे तिष्ठन्तु वानराः  ॥  ५।५९।२१  ॥   

सर्वेति । पूर्वकाः, तेषामिति शेषः  ॥  ५।५९।१४२१  ॥   

  

मयैव निहता लङ्कां दग्धा भस्मीकृता पुनः ।  

राजमार्गेषु सर्वत्र नाम विश्रावितं मया  ॥  ५।५९।२२  ॥   

मयैवेति । दग्धत्वेप्यङ्गारावस्था भवति सा ऽपि नास्तीत्याह भस्मीकृतेति  ॥ 
५।५९।२२  ॥   

  

जयत्यतिबलो रामो लक्ष्मणश्च महाबलः ।  

राजा जयति सुग्रीवो राघवेणाभिपालितः  ॥  ५।५९।२३  ॥   

अहं कोसलराजस्य दासः पवनसम्भवः ।  

हनुमानिति सर्वत्र नाम विश्रावितं मया  ॥  ५।५९।२४  ॥   

नामविश्रावणमेवाह जयतीति । जयति सर्वोत्कर्षेण वर्तते । तदुक्तं हरिणा
"जयिर्जयाभिभवयोराद्यर्थे ऽसावकर्मकः । उत्कर्षप्राप्तिराद्यार्थो द्वितीये
ऽर्थे सकर्मकः  ॥ " इति  ॥  ५।५९।२३,२४  ॥   

  

अशोकवनिकामध्ये रावणस्य दुरात्मनः ।  

अधस्ताच्छिंशुपावृक्षे साध्वी करुणमास्थिता  ॥  ५।५९।२५  ॥   

राक्षसीभिः परिवृता शोकसन्तापकर्शिता ।  

मेघलेखापरिवृता चन्द्रलेखेव निष्प्रभा ।  

अचिन्तयन्ती वैदेही रावणं बलदर्पितम्  ॥  ५।५९।२६  ॥   

अथ सीतादुर्दशाविमर्शे ऽपि सम्प्रत्यसौ समानेतव्येत्याशयेन तदृशां दर्शयति
अशोकेत्यादिना  ॥  ५।५९।२५,२६  ॥   

  

पतिव्रता च सुश्रोणी अवष्टब्धा च जानकी  ॥  ५।५९।२७  ॥   

अनुरक्ता हि वैदेही रामं सर्वात्मना शुभा ।  

अनन्यचित्ता रामे च पौलोमीव पुरन्दरे  ॥  ५।५९।२८  ॥   

तदेकवासः संवीता रजोध्वस्ता तथैव च ।  

शोकसन्तापदीनाङ्गी सीता भर्तृहिते रता  ॥  ५।५९।२९  ॥   

पतिव्रता चेत्यादि । पौलोमीव पुरन्दरे इति । नहुषनिर्बन्ध इति भावः  ॥ 
५।५९।२७२९  ॥   

  

सा मया राक्षसीमध्ये तर्ज्यमाना मुहुर्मुहुः ।  

राक्षसीभिर्विरूपाभिर्दृष्टा हि प्रमदावने  ॥  ५।५९।३०  ॥   

एकवेणीधरा दीना भर्तृचिन्तापरायणा ।  

अधः शय्या विवर्णाङ्गी पद्मिनीव हिमागमे  ॥  ५।५९।३१  ॥   

रावणाद् विनिवृत्तार्था मर्तव्यकृतनिश्चया ।  

कथंचिन्मृगशावाक्षी विश्वासमुपपादिता  ॥  ५।५९।३२  ॥   

ततः सम्भाषिता चैव सर्वमर्थं च दर्शिता ।  

रामसुग्रीवसख्यं च श्रुत्वा प्रीतिमुपागता  ॥  ५।५९।३३  ॥   

प्रमदावने अशोकवनिकायाम् । विनिवृत्तार्था त्यक्तप्रयोजना ।
रावणप्रलोभनवाक्यैरवशीकृतेत्यर्थः । सर्वमर्थं रामोद्योगादिकम् । दर्शिता
बोधिता  ॥  ५।५९।३०३३  ॥   

  

नियतः समुदाचारो भक्तिर्भर्तरि चोत्तमा ।  

यन्न हन्ति दशग्रीवं स महात्मा कृतागसम् ।  

निमित्तमात्रं रामस्तु वधे तस्य भविष्यति  ॥  ५।५९।३४  ॥   

सा प्रकृत्यैव तन्वङ्गी तद्वियोगाच्च कर्शिता ।  

प्रतिपत्पाठशीलस्य विद्येव तनुतां गता  ॥  ५।५९।३५  ॥   

समुदाचारः चारित्रमिति यावत् । नन्वेवंमाहात्म्या सीता स्वयमेव रावणं
किमिति न हन्तीत्याशङ्क्याह यन्न हन्तीति । दशग्रीवं न हन्तीति यत् तत्र
कारणं स दशाननः महात्मा महानुभावः । शापनिबन्धनदुर्मरणाभावादिति भावः ।
अतस्तस्य वधे रामस्तु राम एव निमित्तमात्रं भविष्यति । तथा तस्योत्कर्षात्
। सीता तु निमित्तकारणमिति शेषः । भर्त्रैव वैरनिर्यातनं वीरपत्नीधर्मः
अन्यथा भर्तुर्महल्लाघवमिति मनीषया न स्वयं हन्ति न त्वसामर्थ्यादिति भावः
 ॥  ५।५९।३४,३५  ॥   

  

एवमास्ते महाभागा सीता शोकपरायणा ।  

यदत्र प्रतिकर्तव्यं तत्सर्वमुपपद्यताम्  ॥  ५।५९।३६  ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे
एकोनषष्टितमः सर्गः  ॥  ५।५९  ॥   

फलितमुपसंहरति एवमिति । उपपद्यताम् अनुष्ठीयताम् । अस्मिन् सर्गे
सार्द्धषट्त्रिंशच्छ्लोकाः  ॥  ५।५९।३६  ॥   

इति श्रीगोविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने एकोनषष्टितमः सर्गः  ॥  ५।५९  ॥   


