+++
title = "०१७"

+++


ततः कुमुदषण्डाभो निर्मलो निर्मलं स्वयम् ।  

प्रजगाम नभश्चन्द्रो हंसो नीलमिवोदकम्  ॥  ५।१७।१ ॥   

साचिव्यमिव कुर्वन् स प्रभया निर्मलप्रभः ।  

चन्द्रमा रश्मिभिः शीतैः सिषेवे पवनात्मजम्  ॥  ५।१७।२ ॥   

तत इत्यादि । प्रजगाम प्रकर्षेण जगाम, आकाशपरभागं प्राप्त इत्यर्थः  ॥ 
५।१७।१२ ॥   

  

स ददर्श ततः सीतां पूर्णचन्द्रनिभाननाम् ।  

शोकभारैरिव न्यस्तां भारैर्नावमिवाम्भसि  ॥  ५।१७।३ ॥   

स इति । शोकभारैर्न्यस्तामिव आक्रान्तामिव स्थिताम् । अत एव भारैर्न्यस्ता
नावमिव स्थिताम्  ॥  ५।१७।३ ॥   

  

दिदृक्षमाणो वैदेहीं हनुमान् मारुतात्मजः ।  

स ददर्शाविदूरस्था राक्षसीर्घोरदर्शनाः  ॥  ५।१७।४ ॥   

एकाक्षीमेककर्णां च कर्णप्रावराणां तथा ।  

अकर्णां शङ्कुकर्णां च मस्तकीच्छ्वासनासिकाम्  ॥  ५।१७।५ ॥   

अतिकायोत्तमाङ्गीं च तनुदार्घशिरोधराम् ।  

ध्वस्तकेशीं तथा ऽकेशीं केशकम्बलधारिणीम्  ॥  ५।१७।६ ॥   

दिदृक्षमाण इत्यादि । कर्णौ प्रावरणे शिरस आच्छादकौ यस्याः सा कर्णप्रावरणा
ताम् । शङ्कुवत्कर्णौ यस्यास्तां शङ्कुकर्णाम् । मस्तकोच्छ्वासनासिकाम्
ऊर्ध्वमुखनासिकामित्यर्थः  ॥  ५।१७।४६ ॥   

  

लम्बकर्णललाटां च लम्बोदरपयोधराम् ।  

लम्बोष्ठीं चुबुकोष्ठीं च लम्बास्यां लम्बजानुकाम्  ॥  ५।१७।७ ॥   

अतिकायोत्तमाङ्गीम् । अत्रातिकायशब्देन महत्त्वमुच्यते ।
महाशिरस्कामित्यर्थः । ध्वस्तकेशीं स्वल्पकेशीम् । अकेशीम् अनुत्पन्नकेशीम्
। केशकम्बलधारिणीं कम्बलरूपकेशधारिणीम् । लम्बे कर्णललाटे यस्यास्सा
लम्बकर्णललाटा ताम्  ॥  ५।१७।७ ॥   

  

ह्रस्वदीर्घां तथा कुब्जां विकटां वामनां तथा ।  

करालां भुग्नवक्त्रां च पिङ्गाक्षीं विकृताननाम्  ॥  ५।१७।८ ॥   

ह्रस्वदीर्घाम् अधःकाये ऊर्ध्वकाये च क्वचित् ह्रस्वां
क्वचिद्दीर्घामित्यर्थः । कुब्जां स्थगुमतीम् । विकटां स्थूलजङ्घाम् ।
करालां दन्तुराम् । " करालो दन्तुरे तुङ्गे" इत्यमरः । भुग्नवक्त्रां
निम्नवक्त्राम् । विकृताननां नासिकोष्ठविरहिताननामित्यर्थः । एतदन्तस्य
पूर्वेण ददर्शेत्यनेनान्वयः । । ४।१७।८  ॥   

  

विकृताः पिङ्गलाः कालीः क्रोधनाः कलहप्रियाः ।  

कालायसमहाशूलकृटमुद्गरधारिणीः  ॥  ५।१७।९ ॥   

विकृता इत्यादेरुत्तरेण ददर्शेत्यनेनान्वयः । एता एकाक्ष्यादि राक्षसीभ्यो
ऽन्याः । विकृताः विकृतवेषाः  ॥  ४।१७।९ ॥   

  

वराहमृगशार्दूलमहिषाजशिवामुखीः ।  

गजोष्ट्रहयपादीश्च निखातशिरसो ऽपराः  ॥  ५।१७।१० ॥   

निखातशिरसः गात्रान्तर्वर्तिशिरसः  ॥  ५।१७।१० ॥   

  

एकहस्तैकपादाश्च खरकर्ण्यः श्वकर्णिकाः ।  

गोकर्णीर्हस्तिकर्णीश्च हरिकर्णीस्तथा ऽपराः  ॥  ५।१७।११ ॥   

अनासा अतिनासाश्च तिर्यङ्नासा विनासिकाः ।  

गजसन्निभनासाश्च ललाटोच्छ्वासनासिकाः  ॥  ५।१७।१२ ॥   

हरिकर्णीः कपिकर्णीः  ॥  ५।१७।१११२ ॥   

  

हस्तिपादा महापादा गोपादाः पादचूडिकाः ।  

अतिमात्रशिरोग्रीवा अतिमात्रकुचोदरीः  ॥  ५।१७।१३ ॥   

अतिमात्रास्यनेत्रश्च दीर्घजिह्वानखास्तथा ।  

अजामुखीर्हस्तिमुखीर्गोमुखीः सूकरीमुखीः  ॥  ५।१७।१४ ॥   

हयोष्ट्रखरवक्त्राश्च राक्षसीर्घोरदर्शनाः ।  

शूलमुद्गरहस्ताश्च क्रोधनाः कलहप्रियाः  ॥  ५।१७।१५ ॥   

पादे चूडिका यासां ताः पादचूडिकाः । "शिखा चूडा केशपाशी " इत्यमरः  ॥ 
५।१७।१३१५ ॥   

  

कराला धूम्रकेशीश्च राक्षसीर्विकृताननाः ।  

पिबन्तीः सततं पानं सदा मांससुराप्रियाः  ॥  ५।१७।१६ ॥   

मांसशोणितदिग्धाङ्गीर्मांसशोणितभोजनाः ।  

ता ददर्श कपिश्रेष्ठो सोमहर्षणदर्शनाः ।  

स्कन्धवन्तमुपासीनाः परिवार्य वनस्पतिम्  ॥  ५।१७।१७ ॥   

राक्षसीर्विकृतानना इत्यत्र पुनः राक्षसीपदमविस्मरणार्थम्  ॥  ५।१७।१६१७ ॥   

  

तस्याधस्ताच्च तां देवीं राजपुत्रीमनिन्दिताम् ।  

लक्षयामास लक्ष्मीवान् हनुमान् जनकात्मजाम्  ॥  ५।१७।१८ ॥   

निष्प्रभां शोकसन्तप्तां मलसङ्कुलमूर्धजाम्  ॥  ५।१७।१९ ॥   

लक्ष्मीवान् सीतादर्शनजनितशोभायुक्तः  ॥  ५।१७।१८१९ ॥   

  

क्षीणपुण्यां च्युतां भूमौ तारां निपतितामिव ।  

चारित्रव्यपदेशाढ्यां भर्तृदर्शनदुर्गताम्  ॥  ५।१७।२० ॥   

च्युतां स्थानाच्चलिताम् । चारित्रव्यपदेशाढ्यां
पतिव्रताधर्माचरणख्यातिसम्पन्नाम् । भर्तृदर्शनेन दुर्गतां दरिद्राम्,
भर्तृदर्शनरहितामित्यर्थः  ॥  ५।१७।२० ॥   

  

भूषणैरुत्तमैर्हीनां भर्तृवात्सल्यभूषणाम् ।  

राक्षसाधिपसंरुद्धां बन्धुभिश्च विनाकृताम्  ॥  ५।१७।२१ ॥   

भर्तृवात्सल्यभूषणां वात्सल्यपदमत्र स्नेहमात्रवाचि  ॥  ५।१७।२१ ॥   

  

वियूथां सिंहसंरुद्धां बद्धां गजवधूमिव ।  

चन्द्ररेखां पयोदान्ते शारदाभ्रैरिवावृताम् ।  

क्लुष्टरूपामसंस्पर्शादयुक्तामिव वल्लकीम् ।  ॥  ५।१७।२२ ॥   

पयोदान्ते वर्षान्ते । चन्द्ररेखायाः स्पष्टास्पष्टत्वद्योतनायेदं विशेषणम्
। असंस्पर्शात् उद्वर्तनादिसंस्कारराहित्यात् । अयुक्ताम्
अनारोपिततन्त्रीम् । वल्लकीं वीणाम्  ॥  ५।१७।२२ ॥   

  

सीतां भर्तृवशे युक्तामयुक्तां राक्षसीवशे  ॥  ५।१७।२३ ॥   

अशोकवनिकामध्ये शोकसागरमाप्लुताम् ।  

ताभिः परिवृतां तत्र सग्रहामिव रोहिणीम्  ॥  ४।१७।२४ ॥   

सीतामित्यादिपरशेषः । राक्षसीवशे अयुक्ताम् अनवस्थिताम्,
तद्वचनान्यश्रृण्वन्तीमित्यर्थः  ॥  ५।१७।२३२४ ॥   

  

ददर्श हनुमान् देवीं लतां कुसुमितामिव ।  

सा मलेन च दिग्धाङ्गी वपुषा चाप्यलङ्कृता ।  

मृणाली पङ्कदिग्धेव विभाति न विभाति च  ॥  ५।१७।२५ ॥   

लतां कुसुमितामिव तथा दर्शनीयामित्यर्थः  ॥  ५।१७।२५ ॥   

  

मलिनेन तु वस्त्रेण परिक्लिष्टेन भामिनीम्  ॥  ५।१७।२६ ॥   

संवृतां मृगशावाक्षीं ददर्श हनुमान् कपिः ।  

तां देवीं दीनवदनामदीनां भर्तृतेजसा ।  

रक्षितां स्वेन शीलेन सीतामसितलोचनाम्  ॥  ५।१७।२७ ॥   

मलिनेनेत्यादिश्लोकद्वमेकं वाक्यम्  ॥  ५।१७।२६२७ ॥   

  

तां दृष्ट्वा हनुमान् सीतां मृगशावनिभेक्षणाम्  ॥ ।१७।२८ ॥   

मृगकन्यामिव त्रस्तां वीक्षमाणां समन्ततः ।  

दहन्तीमिव निःश्वासैर्वृक्षान् पल्लवधारिणः  ॥  ५।१७।२९ ॥   

ता क्षमां सुविभक्ताङ्गीं विनाभरणशोभिनीम् ।  

प्रहर्षमतुलं लेभे मारुतिः प्रेक्ष्य मैथिलीम्  ॥  ५।१७।३० ॥   

तामित्यादिश्लोकत्रयमेकं वाक्यम् । क्षमां क्षमामिव स्थिताम् ।
निगीर्याध्यवसानादभेदोक्तिः । तां दृष्ट्वा तां
प्रेक्ष्येत्यनयोर्विशेषणविशेष्यभेदान्न पौनरुक्त्यम् ।
दूरप्रयुक्तस्यानुस्मरणार्थं वा पुनरुक्तिः  ॥  ५।१७।२८३० ॥   

  

हर्षजानि च सो ऽश्रूणि तां दृष्ट्वा मदिरेक्षणाम् ।  

मुमोच हनुमांस्तत्र नमश्चक्रे च राघवम्  ॥  ५।१७।३१ ॥   

हर्षजानीति । राघवं नमश्चक्रे । उपपदविभक्त्यपेक्षया
कारकविभक्तेर्बलीयस्त्वान्नमस्करोति देवानित्यादाविव द्वितीया  ॥ 
५।१७।३१ ॥   

  

नमस्कृत्वा स रामाय लक्ष्मणाय च वीर्यवान् ।  

सीतादर्शनसंहृष्टो हनुमान् संवृतो ऽभवत्  ॥  ५।१७।३२ ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे सप्तदशः
सर्गः  ॥  ५।१७ ॥   

नमस्कृत्वेति । संवृतः राक्षस्यदर्शनाय शिंशुपापर्णैर्गूढो ऽभूत्  ॥ 
५।१७।३२ ॥   

इति श्रीगोविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने सप्तदशः सर्गः  ॥  ५।१७ ॥   


