+++
title = "०५२"

+++


तस्य तद्वचनं श्रुत्वा वानरस्य महात्मनः ।  

आज्ञापयद्वधं तस्य रावणः क्रोधमूर्च्छितः  ॥  ५।५२।१ ॥   

तस्य तद्वचनं श्रुत्वेति श्लोकस्सर्गस्य प्रथमः  ॥  ५।५२।१ ॥   

  

वधे तस्य समाज्ञप्ते रावणेन दुरात्मना ।  

निवेदितवतो दौत्यं नानुमेने विभीषणः  ॥  ५।५२।२ ॥   

दौत्यं दूतकर्म । ब्राह्मणादेराकृतिगणत्वात् ष्यञ् । तन्निवेदितवतः उक्तवतः
। नानुमेने, वधमित्यनुवर्तनीयम् । निवेदितमतौ दूत्यमिति पाठान्तरम् । मन्यत
इति मतिः कार्यम् । निवेदितमतौ निवेदितकार्यांशे यथार्थवादित्वेनावध्ये
हनुमति दूत्यं दूतसंबन्धितया रावणादिष्टं वधम् । "दूतवणिग्भ्यां चेति
वक्तव्यम्" इति भावकर्मणोर्विहितो यप्रत्ययः अर्थानुगुण्यात्सम्बन्धमात्रे
गमयितव्यः  ॥  ५।५२।२ ॥   

  

तं रक्षोधिपतिं क्रुद्धं तच्च कार्यमुपस्थितम् ।  

विदित्वा चिन्तयामास कार्यं कार्यविधौ स्थितः  ॥  ५।५२।३ ॥   

तच्च कार्यं दूतवधरूपकार्यम् । कार्यम् अनन्तरानुष्ठेयम् । कार्यविधौ
कार्यकरणे । स्थितः निश्चितार्थः, साध्वसाधुविवेकनिश्तिकार्य इत्यर्थः  ॥ 
५।५२।३ ॥   

  

निश्चितार्थस्ततः साम्ना ऽ ऽपूज्य शत्रुजिदग्रजम् ।  

उवाच हितमत्यर्थं वाक्यं वाक्यविशारदः  ॥  ५।५२।४ ॥   

निश्चितार्थ इति । आपूज्येति च्छेदः  ॥  ५।५२।४ ॥   

  

क्षमस्व रोषं त्यज राक्षसेन्द्र प्रसीद मद्वाक्यमिदं शृणुष्व ।  

वधं न कुर्वन्ति परावरज्ञा दूतस्य सन्तो वसुधाधिपेन्द्राः  ॥  ५।५२।५ ॥   

परावरज्ञाः त्याज्योपादेय विवेकयुक्ताः  ॥  ५।५२।५ ॥   

  

राजधर्मविरुद्धं च लोकवृत्तेश्च गर्हितम् ।  

तव चासदृशं वीर कपेरस्य प्रमापणम्  ॥  ५।५२।६ ॥   

प्रमापण मारणम्  ॥  ५।५२।६ ॥   

  

धर्मज्ञश्च कृतज्ञश्च राजधर्मविशारदः ।  

परावरज्ञो भूतानां त्वमेव परमार्थवित्  ॥  ५।५२।७ ॥   

भूतानामिति निर्धारणे षष्ठी । भूतानां मध्ये  ॥  ५।५२।७ ॥   

  

गृह्यन्ते यदि रोषेण त्वादृशो ऽपि विपश्चितः ।  

ततः शास्त्रधर्मविपश्चित्त्वं श्रम एव हि केवलम्  ॥  ५।५२।८ ॥   

शास्त्रविपश्चित्त्वं विविधं पश्यतीति विपश्चित् तस्य भावः विपश्चित्त्वम्,
शास्त्रविषये विविधज्ञानोपेतत्वमिति यावत्  ॥  ५।५२।८ ॥   

  

तस्मात् प्रसीद शत्रुघ्न राक्षसेन्द्र दुरासद ।  

युक्तायुक्तं विनिश्चित्य दूतदण्डे विधीयताम्  ॥  ५।५२।९ ॥   

विभीषणवचः श्रुत्वा रावणो राक्षसेश्वरः ।  

रोषेण महताविष्टो वाक्यमुत्तरमब्रवीत्  ॥  ५।५२।१० ॥   

न पापानां वधे पापं विद्यते शत्रुसूदन ।  

तस्मादेनं वधिष्यामि वानरं पापचारिणम्  ॥  ५।५२।११ ॥   

अधर्ममूलं बहुरोषयुक्तमनार्यजुष्टं वचनं निशम्य ।  

उवाच वाक्यं परमार्थतत्त्वं विभीषणो बुद्धिमतां वरिष्ठः  ॥  ५।५२।१२ ॥   

दूतदण्डः दूतयोग्य दण्डः  ॥  ५।५२।९१२ ॥   

  

प्रसीद लङ्केश्वर राक्षसेन्द्र धर्मार्थयुक्तं वचनं शृणुष्व ।  

दूता न वध्याः समयेषु राजन् सर्वेषु सर्वत्र वदन्ति सन्तः  ॥  ५।५२।१३ ॥   

प्रसीदेति । सर्वेषु सर्वत्र सर्वदेशेषु सर्वजातिष्वित्यर्थः  ॥ 
५।५२।१३ ॥   

  

असंशयं शत्रुरयं प्रवृद्धः कृतं ह्यनेनाप्रियमप्रमेयम् ।  

न दूतवध्यां प्रवदन्ति सन्तो दूतस्य दृष्टा बहवो हि दण्डाः  ॥  ५।५२।१४ ॥   

न केवलं दूतो ऽयम् अक्षादिवधेन शत्रुश्च, तथाच हन्तव्य इत्याशङ्क्याह
असंशयमिति । दूतवध्यां दूतवधम् । स्त्रियां भावे क्यप् । हन्तेर्वधादेश
आर्षः  ॥  ५।५२।१४ ॥   

  

वैरूप्यमङ्गेषु कशाभिघातो मौण्ड्यं(ढ्यं) तथा लक्षणसन्निपातः ।  

एतान् हि दूते प्रवदन्ति दण्डान् वधस्तु दूतस्य न नः श्रुतो ऽपि  ॥ 
५।५२।१५ ॥   

लक्षणसन्निपातः दूतयोग्याङ्कनसंबन्धः । नः अस्माभिः  ॥  ५।५२।१५ ॥   

  

कथं च धर्मार्थविनीतबुद्धिः परावरप्रत्ययनिश्चितार्थः ।  

भवद्विधः कोपवशे हि तिष्ठेत् कोपं नियच्छन्ति हि सत्त्ववन्तः  ॥ 
५।५२।१६ ॥   

धर्मार्थविनीतबुद्धिः धर्मार्थयोश्शिक्षितबुद्धिः ।
परावरप्रत्ययनिश्चितार्थः उत्कृष्टापकृष्टपरिज्ञाननिश्चितार्थः । अस्मिन्
विषये इदं कार्यं परम् इदमवरमिति विवेकनिश्चितकार्य इत्यर्थः । नियच्छन्ति
निगृह्णन्ति । सत्त्ववन्तः व्यवसायवन्तः  ॥  ५।५२।१६ ॥   

  

न धर्मवादे न च लोकवृत्ते न शास्त्रबुद्धिग्रहणेषु चापि ।  

विद्येत कश्चित्तव वीरतुल्यस्त्वं ह्युत्तमः सर्वसुरासुराणाम्  ॥ 
५।५२।१७ ॥   

धर्मवादे धर्मशास्त्रे । लोकवृत्ते लौकिकाचारे । शास्त्रबुद्धिग्रहणेषु
शास्त्रशब्देन शास्त्रार्थ उच्यते । शास्त्रर्थज्ञानतद्धारणेष्वित्यर्थः  ॥ 
५।५२।१७ ॥   

  

न चाप्यस्य कपेर्घाते कञ्चित् पश्याम्यहं गुणम् ।  

तेष्वयं पात्यतां दण्डो यैरयं प्रेषितः कपिः  ॥  ५।५२।१८ ॥   

न केवलं दूतस्य वधे शास्त्रविरोधः गुणमपि न कंचित्पश्यामि अतः
एतत्प्रेषकेष्वेव वधरूपो दण्डः पात्यतामित्याह न चेत्यादि  ॥  ५।५२।१८ ॥   

  

साधुर्वा यदिवा ऽसाधुः परैरेष समर्पितः ।  

ब्रुवन् परार्थं परवान् न दूतो वधमर्हति  ॥  ५।५२।१९ ॥   

साधुर्वेति । सपर्पितः प्रेषितः  ॥  ५।५२।१९ ॥   

  

अपि चास्मिन् हते राजन् नान्यं पश्यामि खेचरम् ।  

इह यः पुनरागच्छेत् परं पारं महोदधेः  ॥  ५।५२।२० ॥   

तस्मान्नास्य वदे यत्नः कार्यः परपुरञ्जय ।  

भवान् सेन्द्रेषु देवेषु यत्नमास्तातुमर्हति  ॥  ५।५२।२१ ॥   

अस्मिन् हते सति वृत्तान्तनिवेदकाभावाद्रामलक्ष्मणयोरिहागमनाभावेन तव
शत्रुक्षयो न स्यात्, विमुक्ते ऽस्मिन्
एतन्निवेदितवृत्तान्तयोस्तयोरिहागमनादयत्नेन तव शत्रुनाशो
भवेदित्यभिप्रेत्याह अपि चेत्यादिना । इह परं पारम् इह विद्यमानं महोदधेः
परं पारम्, इदं दक्षिणकूलमित्यर्थः  ॥  ५।५२।२०२१ ॥   

  

अस्मिन् विनष्टे नहि दूतमन्यं पश्यामि यस्तौ नरराजपुत्रौ ।  

युद्धाय युद्धप्रिय दुर्विनीतावुद्योजयेद्दीर्घपथावरुद्धौ  ॥  ५।५२।२२ ॥   

पराक्रमोत्साहमनस्विनां च सुरासुराणामपि दुर्जयेन ।  

त्वया मनोनन्दन नैर्ऋतानां युद्धायतिर्नाशयितुं न युक्ता  ॥  ५।५२।२३ ॥   

हिताश्च शूराश्च समाहिताश्च कुलेषु जाताश्च महागुणेषु ।  

मनस्विनः शस्त्रभृतां वरिष्ठाः कोट्यग्रतस्ते सुभृताश्च योधाः  ॥ 
५।५२।२४ ॥   

अस्मिन् विनष्ट इति । दीर्घपथावरुद्धौ दूरमार्गेण निरुद्धगमनावित्यर्थः ।
एतच्छ्लोकानन्तरं पराक्रमोत्साहमनस्विनां चेति श्लोकः । ततो हिताश्चेति
श्लोकः । अथ तदेकदेशेनेति श्लोकः । अथ निशाचराणामिति सर्गान्तश्लोकः ।
अयमेव पाठक्रमः समीचीनः । अन्येप्यत्र सर्गे श्लोकाः कल्पिता दृश्यन्ते  ॥ 
५।५२।२२२४ ॥   

  

तदेकदेशेन बलस्य तावत् केचित्तवादेशकृतो ऽभियान्तु ।  

तौ राजपुत्रौ विनिगृह्य मूढौ परेषु ते भावयितुं प्रभावम्  ॥  ५।५२।२५ ॥   

निशाचराणामधिपो ऽनुजस्य विभीषणस्योत्तमवाक्यमिष्टम् ।  

जग्राह बुद्ध्या सुरलोकशत्रुर्महाबलो राक्षसराजमुख्यः  ॥  ५।५२।२६ ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे
द्विपञ्चाशः सर्गः  ॥  ५।५२ ॥   

तदिति । तत्तस्मात्कारणात् । एतदेशेनेति सहयोगे तृतीया । बलस्य सैन्यस्य  ॥ 
५।५२।२५,२६ ॥   

इति श्रीगोविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने द्विपञ्चाशः सर्गः  ॥  ५।५२ ॥   


