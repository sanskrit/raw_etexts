+++
title = "०१०"

+++


तत्र दिव्योपमं मुख्यं स्फाटिकं रत्नभूषितम् ।  

अवेक्षमाणो हनुमान् ददर्श शयनासनम्  ॥  ५।१०।१ ॥   

दान्तकाञ्चनचित्राङ्गैर्वैडूर्यैश्च वरासनैः ।  

महार्हास्तरणोपेतैरुपपन्नं महाधनैः  ॥  ५।१०।२ ॥   

तत्र दिव्योपममित्यादि । शयनासनं शयनस्यासनं खट्वामित्यर्थः । दान्तानि
दन्तविकारभूतानि । काञ्चनानि काञ्चनमयानि च । अत एव चित्राणि नानावर्णानि
अङ्गानि येषां तैः । प्रान्ते दन्तमयैः ततः परं काञ्चनमयैः । सर्वत्र
वैडुर्यनिर्मितैरित्यर्थः । महाधनैः महामूल्यैः । वरासनैः शयनावरोहणकाले
विश्रमाय स्थापितैः । उपपन्नम् आवृत्तम्  ॥  ५।१०।१,२ ॥   

  

तस्य चैकतमे देशे सो ऽग्र्यमालाविभूषितम् ।  

ददर्श पाण्डुरच्छत्रं ताराधिपतिसन्निभम्  ॥  ५।१०।३ ॥   

तस्येति । एकतमे देशे शिरोभाग इत्यर्थः  ॥  ५।१०।३ ॥   

  

जातरूपूपपरिक्षिप्तं चित्रभानुसमप्रभम् ।  

अशोकमालाविततं ददर्श परमासनम्  ॥  ५।१०।४ ॥   

वालव्यजनहस्ताभिर्वीज्यमानं समन्ततः ।  

गन्धैश्च विविधैर्जुष्टं वरधूपेन धूपितम्  ॥  ५।१०।५ ॥   

परमास्तरणास्तीर्णमाविकाजिनसंवृतम् ।  

दामभिर्वरमाल्यानां समन्तादुपशोभितम्  ॥  ५।१०।६ ॥   

उक्तमेव पर्यङ्कं पुनर्वर्णयन्नाह-- जातरूपपरिक्षिप्तमित्यादिना ।
चित्रभानोः सूर्यस्य । आविकाजिनम् ऊर्णायुचर्म तेन पर्यङ्कस्योपरिफलका
संधीयते । वरमाल्यानाम् अशोकातिरिक्तपुष्पाणाम्  ॥  ५।१०।४६ ॥   

  

तस्मिन् जीमूतसङ्काशं प्रदीप्तोत्तमकुण्डलम् ।  

लोहिताक्षं महाबाहुं महारजतवाससम्  ॥  ५।१०।७ ॥   

लोहितेनानुलिप्ताङ्गं चन्दनेन सुगन्धिना ।  

सन्ध्यारक्तमिवाकाशे तोयदं सतडिद्गणम्  ॥  ५।१०।८ ॥   

तस्निन्नित्यादि । महारजतवाससं हेमचित्रितवाससम् । महारजतं हेम ।
महारजनवाससमिति पाठे कुसुम्भरागरञ्जिवस्त्रमित्यर्थः  ॥  ५।१०।७,८ ॥   

  

वृतमाभरणैर्दिव्यैः सुरूपं कामरूपिणम् ।  

सवृक्षवनगुल्माढ्यं प्रसुप्तमिव मन्दरम्  ॥  ५।१०।९ ॥   

क्रीडित्वोपरतं रात्रौ वराभरणभूषितम् ।  

प्रियं राक्षसकन्यानां राक्षसानां सुखावहम् ।  

पीत्वाप्युपरतं चापि ददर्श स महाकपिः  ॥  ५।१०।१० ॥   

भास्वरे शयने वीरं प्रसुप्तं राक्षसाधिपम्  ॥  ५।१०।११ ॥   

निःश्वसन्तं यथा नागं रावणं वानरर्षभः ।  

आसाद्य परमोद्विग्नः सो ऽपासर्पत् सुभीतवत्  ॥  ५।१०।१२ ॥   

सवृक्षवनगुल्माढ्यं सवृक्षैर्वनैः गुल्मैश्चाढ्यम् । प्रसुप्तं
निश्चलमित्यर्थः  ॥  ५।१०।९१२  ॥   

  

अथारोहणमासाद्य वेदिकान्तरमाश्रितः ।  

सुप्तं राक्षसशार्दूलं प्रेक्षते स्म महाकपिः  ॥  ५।१०।१३ ॥   

अथ अपसर्पणानन्तरम् । आरोहणं सोपानम् । आसाद्य अधिरुह्य । वेदिकान्तरं
सोपानपर्वमध्यम्  ॥  ५।१०।१३ ॥   

  

शुशुभे राक्षसेन्द्रस्य स्वपतः शयनोत्तमम् ।  

गन्धहस्तिनि संविष्टे यथा प्रस्रवणं महत्  ॥  ५।१०।१४ ॥   

यस्य गन्धेनान्ये हस्तिनो भीता भवन्ति स गन्धहस्ती । प्रस्रवणं निर्झरम्  ॥ 
५।१०।१४ ॥   

  

काञ्चनाङ्गदनद्धौ च ददर्श स महात्मनः ।  

विक्षिप्तौ राक्षसेन्द्रस्य भुजाविन्द्रध्वजोपमौ  ॥  ५।१०।१५ ॥   

ऐरावतविषाणाग्रैरापीडनकृतव्रणौ ।  

वज्रोल्लिखितपीनांसौ विष्णुचक्रपरिक्षतौ  ॥  ५।१०।१६ ॥   

पीनौ समसुजातांसौ सङ्गतौ बलसंयुतौ ।  

सुलक्षणनखाङ्गुष्ठौ स्वङ्गुलीतललक्षितौ  ॥  ५।१०।१७ ॥   

संहतौ परिघाकारौ वृत्तौ करिकरोपमौ ।  

विक्षिप्तौ शयने शुभ्रे पञ्चशीर्षाविवोरगौ  ॥  ५।१०।१८ ॥   

काञ्चनाङ्गदेत्यादि । विक्षिप्तौ प्रसारितौ । विष्णुचक्रपरिक्षतौ विष्णुः
उपेन्द्रः । सङ्गतौ देहानुरूपौ । संहतौ दृढसन्धिबन्धौ । विक्षिप्तौ शयने
निहितौ । पञ्चाङ्गुलिमत्तया पञ्चशीर्षावित्युक्तम् । एतदन्तस्य
ददर्शेत्यनेनान्वयः अत्र द्विभुजत्वैकमुखत्वोक्तिः स्त्रीणां कामनीयत्वाय
 ॥  ५।१०।१५१८ ॥   

  

शशक्षतजकल्पेन सुशीतेन सुगन्धिना ।  

चन्दनेन पारार्घ्येन स्वनुलिप्तौ स्वलङ्कृतौ  ॥  ५।१०।१९ ॥   

उत्तमस्त्री विमृदितौ गन्धोत्तमनिषेवितौ ।  

यक्षपन्नगगन्धर्वदेवदानवराविणौ  ॥  ५।१०।२० ॥   

ददर्श स कपिस्तस्य बाहू शयनसंस्थितौ ।  

मन्दरस्यान्तरे सुप्तौ महाही रूषिताविव  ॥  ५।१०।२१  ॥   

शशक्षतजेत्यादि । यक्षादीन् रावयितुं शीलमनयोरस्तीति तथा । ददर्शेति
पुनरभिधानं विशेषणान्तरविवक्षया  ॥  ५।१०।१९२१  ॥   

  

ताभ्यां स परिपूर्णाभ्यां भुजाभ्यां राक्षसेश्वरः ।  

शुशुभे ऽचलसङ्काशः शृङ्गाभ्यामिव मन्दरः  ॥  ५।१०।२२ ॥   

ताभ्यामिति । परिपूर्णाभ्याम् दीर्घवृत्ताभ्यामित्यर्थः  ॥  ५।१०।२२ ॥   

  

चूतपुन्नागसुरभिर्वकुलोत्तमसंयुतः ।  

मृष्टान्नरससंयुक्तः पानगन्धपुरस्सरः  ॥  ५।१०।२३ ॥   

तस्य राक्षससिंहस्य निश्चक्राम महामुखात् ।  

शयानस्य विनिःश्वासः पूरयन्निव तद्गृहम्  ॥  ५।१०।२४ ॥   

चूतेत्यादि । निःश्वासस्य चूतादिसुरभित्वं तदधिवासितरसावल्यादिमधुसेवनात् ।
मृष्टान्नरससंयुक्तः षड्सपदार्थगन्धयुक्तः । पानगन्धपुरस्सरः पीयत इति पानं
मधु तद्गन्धयुक्तः  ॥  ५।१०।२३,२४ ॥   

  

मुक्तामणिविचित्रेण काञ्चनेन विराजितम् ।  

मकुटेनापवृत्तेन कुण्डलोज्ज्वलिताननम्  ॥  ५।१०।२५ ॥   

रक्तचन्दनदिग्धेन तथा हारेण शोभिना ।  

पीनायतविशालेन वक्षसा ऽभिविराजितम्  ॥  ५।१०।२६ ॥   

पाण्डरेणापविद्धेन क्षौंमेण क्षतजेक्षणम् ।  

महार्हेण सुसंवीतं पातेनोत्तमवाससा  ॥  ५।१०।२७ ॥   

माषराशिप्रतीकाशं निःश्वसन्तं भुजङ्गवत् ।  

गाङ्गे महति तोयान्ते प्रसुप्तमिव कुञ्जरम्  ॥  ५।१०।२८ ॥   

चतुर्भिः काञ्चनैर्दीपैर्दीप्यमानचतुर्दिशम् ।  

प्रकाशीकृतसर्वाङ्गं मेघं विद्युद्गणैरिव  ॥  ५।१०।२९ ॥   

मुक्तामणीति । अपवृत्तेन स्थानात् किञ्चिच्चलितेन । अपविद्धेन पर्यस्तेन ।
क्षौमेण उत्तरीयरूपेण । विद्युद्गणैरिव विद्युत्समूहैरिव । रावणं तस्य
पत्नीश्च ददर्शेत्यन्वयः  ॥  ५।१०।२५२९ ॥   

  

पादमूलगताश्चापि ददर्श सुमहात्मनः ।  

पत्नीः स प्रियभारयस्य तस्य रक्षःपतेर्गृहे  ॥  ५।१०।३० ॥   

शशिप्रकाशवदनाश्चारुकुण्डलभूषिताः ।  

अम्लानमाल्याभरणा ददर्श हरियूथपः  ॥  ५।१०।३१  ॥   

पादेति । रक्षःपतेर्गृह परशेषः  ॥  ५।९।३०३१  ॥   

  

नृत्तवादित्रकुशला राक्षसेन्द्रभुजाङ्कगाः ।  

वराभरणधारिण्यो निषण्णा ददृशे हरिः  ॥  ५।१०।३२  ॥   

नृत्तेति । राक्षसेन्द्रस्य भजम् अङ्कं गच्छन्तीति राक्षसेन्द्रभुजाङ्कगः ।
उत्सङ्गोपवेशनालिङ्गनाभ्यां लालिता इत्यर्थः । वराभरणधारिण्य इति
द्वितीयार्थे प्रथमा । निषण्णाः शयानाः । ददृश इत्यात्मनेपदमार्षम्  ॥ 
५।१०।३२  ॥   

  

वज्रवैडूर्यगर्भाणि श्रावणान्तेषु योषिताम् ।  

ददर्श तापनीयानि कुण्डलान्यङ्गदानि च  ॥  ५।१०।३३ ॥   

तासां चन्द्रोपमैर्वक्त्रैः शुभैर्ललितकुण्डलैः ।  

विरराज विमानं तन्नभस्तारागणैरिव  ॥  ५।१०।३४ ॥   

मदव्यायामखिन्नास्ता राक्षसेन्द्रस्य योषितः ।  

तेषु तेष्ववकाशेषु प्रसुप्तास्तनुमध्यमाः  ॥  ५।१०।३५ ॥   

वज्रेति । श्रवणान्तेष्वङ्गदर्शनं बाहूनुपधाय शयनात्  ॥  ५।९।३३३५ ॥   

  

अङ्गहारैस्तथैवान्या कोमलैर्नृत्तशालिनी ।  

विन्यस्तशुभसर्वाङ्गी प्रसुप्ता वरवर्णिनी  ॥  ५।१०।३६ ॥   

अङ्गहारः नृत्तविशेषादङ्गविक्षेपविशेषः । तथोक्तं भरतशास्त्रे "अङ्गानां
योग्यदेशेषु हरणेन यथोचितम् । अङ्गनिर्वर्तनीयत्वादङ्गहारस्तथोच्यते  ॥ "
इत्यादि। कोमलैः सुकुमारैः। नृत्तशालिनी सुषुप्त्यवस्थायामपि वासनाबलेन
नृत्तसन्निवेशविशिष्टा स्थितेत्युच्यते ॥  ५।१०।३६  ॥   

  

काचिद्वीणां परिष्वज्य प्रसुप्ता संप्रकाशते ।  

महानदीप्रकीर्णेव नलिनी पोतमाश्रिता  ॥  ५।१०।३७ ॥   

काचिद्वीणामिति । महानदीप्रकीर्णा महानदीप्रसृता । नलिनी समूलनालदलं
पद्मजालकम् । पोतं यानपात्रम् । वीणां परिष्वज्य प्रसुप्ता काचित् नद्यां
प्लवमाना यदृच्छया पोतसंयुक्ता नलिनीव प्रकाशत इत्यर्थः  ॥  ५।१०।३७ ॥   

  

अन्या कक्षगतेनैव मड्डुकेनासितेक्षणा ।  

प्रसुप्ता भामिनी भाति बालपुत्रेव वत्सला  ॥  ५।१०।३८ ॥   

पटहं चारु सर्वाङ्गी पीड्य शेते शुभस्तनी ।  

चिरस्य रमणं लब्ध्वा परिष्वज्येन भामिनी  ॥  ५।१०।३९ ॥   

मड्डुकेन वाद्यविशेषेण  ॥  ५।१०।३८,३९ ॥   

  

काचिद्वंशं परिष्वज्य सुप्ता कमललोचना ।  

रहः प्रियतमं गृह्य सकामेव च कामिनी  ॥  ५।१०।४० ॥   

काचिद्वंशमिति । वंशं वेणुम्  ॥  ५।१०।४० ॥   

  

विपञ्चीं परिगृह्यान्या नियता नृत्तशालिनी ।  

निद्रावशमनुप्राप्ता सहकान्तेव भामिनी  ॥  ५।१०।४१  ॥   

अन्या कनकसङ्काशैर्मृदुपीनैर्मनोरमैः ।  

मृदङ्गं परिपीड्याङ्गैः प्रसुप्ता मत्तलोचना  ॥  ५।१०।४२  ॥   

विपञ्चीमिति । विपञ्ची सप्ततन्त्री । षट्तन्त्री वीणा  ॥  ५।१०।४१,४२  ॥   

  

भुजपार्श्वान्तरस्थेन कक्षगेन कृशोदरी ।  

पणवेन सहानिन्द्या सुप्ता मदकृतश्रमा  ॥  ५।१०।४३ ॥   

भुजेति । पणवेन मर्दलेन  ॥  ५।१०।४३ ॥   

  

डिण्डिमं परिगृह्यान्या तथैवासक्तडिण्डिमा ।  

प्रसुप्ता तरुणं वत्समुपगुह्येव भामिनी  ॥  ५।१०।४४ ॥   

डिण्डिममिति । यथा पूर्वा तथैवासक्तडिण्डिमा अन्या तं डिण्डिमं परिगृह्य
परिष्वज्य प्रसुप्ता । कथमिव? तरुणं वत्समुपगुह्येव । डिण्डिमः पणवभेदः ।
यद्वा अन्या भामिनी डिण्डिमं परिगृह्यावलम्ब्य तथैव आसक्तडिण्डिमा
आलिङ्गितान्यडिण्डिमा तरुणं रमणमुपगुह्य वत्सं पुत्रं परिगृह्येव प्रसुप्ता
। यद्वा डिण्डिमं परिगृह्य वादनार्थं परिगृह्य तथैव वादनकाल एव
आसक्तडिण्डिमा अन्या तरुणं वत्समुपगुह्येव प्रसुप्ता  ॥  ५।१०।४४ ॥   

  

काचिदाडम्बरं नारी भुजसंयोगपीडितम् ।  

कृत्वा कमलपत्राक्षी प्रसुप्ता मदमोहिता  ॥  ५।१०।४५ ॥   

काचिदिति । आडम्बरं तूर्यभेदम् । भुजसंभोगपीडितं भुजपरिणाहपीडितम् ।
भुजपरिश्लेषपीडितं वा  ॥  ५।१०।४५ ॥   

  

कलशीमपविध्यान्या प्रसुप्ता भाति भामिनी ।  

वसन्ते पुष्पशबला मानेव परिमार्जिता  ॥  ५।१०।४६ ॥   

पाणिभ्यां च कुचौ काचित् सुवर्णकलशोपमौ ।  

उपगुह्याबला सुप्ता निद्राबलपराजिता  ॥  ५।१०।४७ ॥   

अन्या कमलपत्राक्षी पूर्णेन्दुसदृशानना ।  

अन्यामालिङ्ग्य सुश्रोणीं प्रसुप्ता मदविह्वला  ॥  ५।१०।४८ ॥   

कलशीमिति । अपविघ्य पर्यस्य । अनेन सलिलसम्बन्धः सूच्यते । परिमार्जिता
सलिललवसंमार्जिता । अपविद्धकलशनिर्गलितगन्धोदकसिक्ता काचित् वसन्ते
म्लानिपरिहाराय सलिललवसमुक्षिता मालेव बभावित्यर्थः । पुष्पशबलेत्यनेन
कलशस्थजलस्य कुड्कुमादिरससिक्तत्वमुच्यते, सर्वाभरणभूषितत्वं वा । इयं च
रावणस्य करकधारिणीति गम्यते  ॥  ५।१०।४६४८ ॥   

  

आतोद्यानि विचित्राणि परिष्वज्य वरस्त्रियः ।  

निपीड्य च कुचैः सुप्ताः कामिन्यः कामुकानिव  ॥  ५।१०।४९ ॥   

तासामेकान्तविन्यस्ते शयानां शयने शुभे ।  

ददर्श रूपसम्पन्नामपरां स कपिः स्त्रियम्  ॥  ५।१०।५० ॥   

मुक्तामणिसमायुक्तैर्भूषणैः सुविभूषिताम् ।  

विभूषयन्तीमिव तत् स्वश्रिया भवनोत्तमम्  ॥  ५।१०।५१  ॥   

आतोद्यानि "ततं वीणादिकं वाद्यमानद्धं मुरजादिकम् । वंशादिकं तु सुषिरं
कांस्यतालादिकं घनम् । चतुर्विधमिदं वाद्यं वादित्रातोद्यनामकम्
 ॥ "इत्यमरः ॥  ५।१०।४९५१  ॥   

  

गौरीं कनकवर्णाङ्गीमिष्टामन्तः पुरेश्वरीम् ।  

कपिर्मन्दोदरीं तत्र शयानां चारुरूपिणीम्  ॥  ५।१०।५२  ॥   

स तां दृष्ट्वा महाबाहुर्भूषितां मारुतात्मजः ।  

तर्कयामास सीतेति रूपयौवनसम्पदा  ॥  ५।१०।५३ ॥   

किमिव गौरीमित्यत्राह कनकवर्णाङ्गीमिति । इष्टाम्, रावणस्येति शेषः  ॥ 
५।१०।५२,५३ ॥   

  

हर्षेण महता युक्तो ननन्द हरियूथपः  ॥  ५।१०।५४ ॥   

हर्षेणेत्यर्धम् । हर्षेण युक्तः ननन्द उत्तरोत्तरमानन्दमवापेत्यर्थः  ॥ 
५।१०।५४ ॥   

  

आस्फोटयामास चुचुम्ब पुच्छं ननन्द चिक्रीड जगौ जगाम ।  

स्तम्भानरोहन्निपपात भूमौ निदर्शयन् स्वां प्रकृतिं कपीनाम्  ॥  ५।१०।५५ ॥   

इति श्रीसुन्दरकाण्डव्याख्याने दशमः सर्गः  ॥  ५।१० ॥   

तदेवोपपादयति आस्फोटयामासेति । चिक्रीड, ननर्तेतियावत् । स्वां प्रकृतिं
स्वासाधारणं चापल्पम् । अस्मिन्सर्गे सार्धचतुष्पञ्चाशच्छ्लोकाः  ॥ 
५।१०।५५ ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे दशमः
सर्गः  ॥  ५।१० ॥   


