+++
title = "०३९"

+++


मणिं दत्त्वा ततः सीता हनुमन्तमथाब्रवीति ।  

अभिज्ञानमभिज्ञातमेतद्रामस्य तत्त्वतः  ॥  ५।३९।१ ॥   

मणिमित्यादि । अभिज्ञातं सम्यक् ज्ञातम्  ॥  ५।३९।१ ॥   

  

मणिं तु दृष्ट्वा रामो वै त्रयाणां संस्मरिष्यति ।  

वीरो जनन्या मम च राज्ञो दशरथस्य च  ॥  ५।३९।२ ॥   

स भूयस्त्वं समुत्साहे चोदितो हरिसत्तम ।  

अस्मिन् कार्यसमारम्भे प्रचिन्तय यदुत्तरम्  ॥  ५।३९।३ ॥   

त्रयाणामिति "अधीगर्थदयोशां कर्मणि" इति षष्ठी । विवाहकाले
शिरोमणिदातृत्वात्पित्रोः ग्रहीतृत्वाच्च मम स्मरणमिति भावः ।
पाणिग्रहणोत्सवे मम श्वशुराभ्यां प्रथमं शिरोभूषणतया एष दत्तः । अतः
त्रीनस्मान् युगपत् स्मरिष्यतीत्यर्थ इत्याह कश्चित् । तदनुचितम् ।
"मणिरत्नमिदं दत्तं वैदेह्याः श्वशुरेण मे । वधूकाले तथा बद्धमधिकं
मूर्ध्नि शोभते" इत्युपरि वक्ष्यमाणत्वाद्विवाहकाले रामजनन्या अनागमनाच्च
 ॥  ५।३९।२३ ॥   

  

त्वमस्मिन् कार्यनिर्योगे प्रमाणं हरिसत्तम ।  

हनुमन् यत्नमास्थाय दुःखक्षयकरो भव ।  

तस्य चिन्तयतो यत्नो दुःखक्षयकरो भवेत्  ॥  ५।३९।४ ॥   

त्वमिति । कार्यनिर्योगे कार्यसङ्घटने । प्रमाणं व्यवस्थापकः ।
चिन्तयतस्तस्य, तवेति शेषः  ॥  ५।३९।४ ॥   

  

स तथेति प्रतिज्ञाय मारुतिर्भीमविक्रमः ।  

शिरसा ऽ ऽवन्द्य वैदेहीं गमनायोपचक्रमे  ॥  ५।३९।५ ॥   

ज्ञत्वा संप्रस्थितं देवी वानरं मारुतात्मजम् ।  

बाष्पगद्गदया वाचा मैथिली वाक्यमब्रवीत्  ॥  ५।३९।६ ॥   

स तथेति । आवन्द्येति पदच्छेदः  ॥  ५।३९।५,६ ॥   

कुशलं हनुमन् ब्रूयाः सहितौ रामलक्ष्मणौ  ॥  ५।३९।७ ॥   

सुग्रीवं च सहामात्यं वृद्धान् सर्वांश्च वाररान् ।  

ब्रूयास्त्वं वानरश्रेष्ठ कुशलं धर्मसंहितम्  ॥  ५।३९।८ ॥   

कुशलमिति । ब्रूया इति । धर्मसंहितं धर्मसहितम् । धर्मपुरस्सरम् कुशलं
ब्रूया इत्यर्थः  ॥  ५।३९।७८ ॥ ।  

  

यथा स च महाबाहुर्मां तारयति राघवः ।  

अस्माद्दुःखाम्बुसंरोधात्त्वं समाधातुमर्हसि  ॥  ५।३९।९ ॥   

दुःखाम्बुसंरोधात् । अम्बूनि संरुध्यन्ते अनेनेत्यम्बुसंरोधः जलधिः ।
समाधातुं राममनुकूलयितुम्  ॥  ५।३९।९ ॥   

  

जीवन्तीं मां यथा रामः सम्भावयति कीर्तिमान् ।  

तत्तथा हनुमन् वाच्यं वाचा धर्ममवाप्नुहि  ॥  ५।३९।१० ॥   

जीवन्तीं सम्भावयति जीवन्तीं करोतीत्यर्थः । तत्तथा अव्ययमेतत् । वचनस्य
प्रयोजनमाह वाचेति । वाचा धर्मं वाचिकधर्मम्  ॥  ५।३९।१० ॥   

  

नित्यमुत्साहयुक्ताश्च वाचः श्रुत्वा त्वयेरिताः ।  

वर्धिष्यते दाशरथेः पौरुषं मदवाप्तये  ॥  ५।३९।११ ॥   

मत्सन्देशयुता वाचस्त्वत्तः श्रुत्वैव राघवः ।  

पराक्रमविधिं वीरो विधिवत् संविधास्यति  ॥  ५।३९।१२ ॥   

सीताया वचनं श्रुत्वा हनुमान् मारुतात्मजः ।  

शिरस्यञ्जलिमाधाय वाक्यमुत्तरब्रवीत्  ॥  ५।३९।१३ ॥   

क्षिप्रमेष्यति काकुत्स्थो हर्यृक्षप्रवरैर्वृतः ।  

यस्ते युधि विजित्यारीन् शोकं व्यपनयिष्यति  ॥  ५।३९।१४ ॥   

नहि पश्यामि मर्त्येषु नासुरेषु सुरेषु वा ।  

यस्तस्य क्षिपतो बाणान् स्थातुमुत्सहतो ऽग्रतः  ॥  ५।३९।१५ ॥   

तमेव धर्ममुपपादयति द्वाभ्याम् नित्यमित्यादि  ॥  ५।३९।१११५ ॥   

  

अप्यर्कमपि पर्जन्यमपि वैवस्वतं यमम् ।  

सहि सोढुं रणे शक्तस्तव हेतोर्विशेषतः  ॥  ५।३९।१६ ॥   

पर्जन्यम् इन्द्रम् । "पर्जन्यौ रसदब्देन्द्रौ" इत्यमरः  ॥  ५।३९।१६ ॥   

  

स हि सागरपर्यन्तां महीं शासितुमीहते ।  

त्वन्निमित्तो हि रामस्य जयो जनकनन्दिनि  ॥  ५।३९।१७ ॥   

स हीति । त्वन्निमित्त इति । जयः, भविष्यतीति शेषः  ॥  ५।३९।१७ ॥   

  

तस्य तद्वचनं श्रुत्वा सम्यक् सत्यं सुभाषितम् ।  

जानकी बहुमेने ऽथ वचनं चेदमब्रवीत्  ॥  ५।३९।१८ ॥   

सम्यक् सोपपत्तिकम् । सत्यं परमार्थम् । सुभाषितं श्रुतिमधुरम्  ॥ 
५।३९।१८ ॥   

  

ततस्तं प्रस्थितं सीता वीक्षमाणा पुनः पुनः ।  

भर्तृस्नेहान्वितं वाक्यं सौहार्दादनुमानयत्  ॥  ५।३९।१९ ॥   

यदि वा मन्यसे वीर वसैकाहमरिन्दम ।  

कस्मिंश्चित् संवृते देशे विश्रान्तः श्वो गमिष्यसि  ॥  ५।३९।२० ॥   

मम चेदल्पभाग्यायाः सान्निध्यात्तव वानर ।  

अस्य शोकस्य महतो मुहूर्तं मोक्षणं भवेत्  ॥  ५।३९।२१ ॥   

गते हि हरिशार्दूल पुनरागमनाय तु ।  

प्राणानामपि सन्देहो मम स्यान्नात्र संशयः  ॥  ५।३९।२२ ॥   

वचनं चेदमब्रवीदित्युक्तं विवृणोति ततस्तमिति । भर्तृस्नेहान्वितम् आत्मनि
यो भर्तुः स्नेहस्तेनान्वितम् । स्वविषयभर्तृस्नेहप्रकाशकमिति यावत् ।
अनुमानयदन्वमानयत् ।  

वक्ष्यमाणोक्तिरूपं संमानवचनमब्रवीदित्यर्थः  ॥  ५।३९।१९२२ ॥   

  

तवादर्शनजः शोको भूयो मां परितापयेत् ।  

दुःखाद्दुःखपरामृष्टां दीपयन्निव वानर  ॥  ५।३९।२३ ॥   

तवेति । दुःखाद्दुःखापरामृष्टां पूर्वदुःखादधिकेन दुःखेन स्पृष्टाम् ।
दीपयन्निव वर्धयन्निवेत्यर्थः  ॥  ५।३९।२३ ॥   

  

अयं च वीर सन्देहस्तिष्ठतीव ममाग्रतः ।  

सुमहांस्त्वत्सहायेषु हर्यृक्षेषु हरीश्वर  ॥  ५।३९।२४ ॥   

कथं नु खलु दुष्पारं तरिष्यन्ति महोदधिम् ।  

तानि हर्यृक्षसैन्यानि तौ वा नरवरात्मजौ  ॥  ५।३९।२५ ॥   

त्रयाणामेव भूतानां सागरस्यास्य लङ्घने ।  

शक्तिः स्याद्वैनतेयस्य तव वा मारुतस्य वा  ॥  ५।३९।२६ ॥   

अयमिति । अयं बवक्ष्यमाणः, तिष्ठतीव मूर्तीभूत इत्यर्थः  ॥  ५।३९।२४२६ ॥   

  

तदस्मिन् कार्यनिर्योगे वीरैवं दुरतिक्रमे ।  

किं पश्यसि समाधानं त्वं हि कार्यविदां वरः  ॥  ५।३९।२७ ॥   

समाधानं परिहारम्  ॥  ५।३९।२७ ॥   

  

काममस्य त्वमेवैकः कार्यस्य परिसाधने ।  

पर्याप्तः परवीरघ्न यशस्यस्ते फलोदयः  ॥  ५।३९।२८ ॥   

अहमेव साधयिष्यामीत्याशङ्क्याह काममिति । हे परवीरघ्न त्वम् अस्य कार्यस्य
सर्वराक्षसवधपूर्वकमत्प्रापणरूपस्य परिसाधने कामं पर्याप्तः शक्तः । एवं
चेत्फलोदयः शक्तिसमृद्धिः । ते यशस्यः तव यशस्करः । न तु ममेति भावः  ॥ 
५।३९।२८ ॥   

  

बलैः समग्रैर्यदि मां रावणं जित्यसंयुगे ।  

विजयी स्वपुरीं यायात् तत्तु मे स्याद्यशस्करम्  ॥  ५।३९।२९ ॥   

तर्हि तव किं यशस्यामित्याकाङ्क्षायामाह बलैरिति । जित्य जित्वा । मां,
गृहीत्वेति शेषः । यायात्, राम इति च शेषः  ॥  ५।३९।२९ ॥   

  

शरैस्तु सङ्कुलां कृत्वा लङ्कां परबलार्दनः ।  

मां येद्यदि काकुत्स्थस्तत्तस्य सदृशं भवेत्  ॥  ५।३९।३० ॥   

एतन्न केवलं मम, रामस्यापीत्याह शरैरिति  ॥  ५।३९।३० ॥   

  

तद्यथा तस्य विक्रान्तमनुरूपं महात्मनः ।  

भवेदाहवशूरस्य तथा त्वमुपपादय  ॥  ५।३९।३१ ॥   

तदिति । तस्य अनुरूपं विक्रान्तं यथा भवेत्तथा उपपादय कुरु  ॥  ५।३९।३१ ॥   

  

तदर्थोपहितं वाक्यं सहितं हेतुसंहितम् ।  

निशम्य हनुमान् शेषं वाक्यमुत्तरमब्रवीत्  ॥  ५।३९।३२ ॥   

देवि हर्यृक्षसैन्यानामीश्वरः प्लवतां वरः ।  

सुग्रीवः सत्त्वसम्पन्नस्तवार्थे कृतनिश्चयः  ॥  ५।३९।३३ ॥   

स वानरसहस्राणां कोटीभिरभिसंवृतः ।  

क्षिप्रमेष्यति वैदेहि राक्षसानां निबर्हणः  ॥  ५।३९।३४ ॥   

अर्थोपहितम् अर्थयुक्तम् । सहितम् परस्परसङ्गतम् । हेतुसंहितं
युक्तियुक्तम् । शेषं पूर्वमनुक्तम् उत्तरं वाक्यमब्रवीत्  ॥  ५।३९।३२३४ ॥   

  

तस्य विक्रमसम्पन्नास्सत्त्ववन्तो महाबलाः ।  

मनस्सङ्कल्पसंपाता निदेशे हरयः स्थिताः  ॥  ५।३९।३५ ॥   

येषां नोपरि नाधस्तान्न तिर्यक् सज्जते गतिः ।  

न च कर्मसु सीदन्ति महत्स्वमिततेजसः  ॥  ५।३९।३६ ॥   

असकृत् तैर्महोत्साहैः ससागरधराधरा ।  

प्रदक्षिणीकृता भूमिर्वायुमार्गानुसारिभिः  ॥  ५।३९।३७ ॥   

तस्येति । मनः सङ्कल्पसंपाताः मनोव्यापारतुल्यगमनाः । न सज्जते न विलम्बते
 ॥  ५।३९।३५३७ ॥   

  

मद्विशिष्टाश्च तुल्याश्च सन्ति तत्र वनौकसः ।  

मत्तः प्रत्यवरः कश्चिन्नास्ति सुग्रीवसन्निधौ  ॥  ५।३९।३८ ॥   

अहं तावदिह प्राप्तः किं पुनस्ते महाबलाः ।  

नहि प्रकृष्टाः प्रेष्यन्ते प्रेष्यन्ते हीतरे जनाः  ॥  ५।३९।३९ ॥   

प्रत्यवरः हीनः । पूर्वं चतुर्णामेवात्र गतिरिति विचारप्रकारमात्रमुक्तम् ।
अत्र तु परमार्थः । यद्यपि बले हनुमानधिकः तथापि वेगे सुग्रीवसन्निहिता
नीलादयः सर्वे तुल्या एवेति नानृतोक्तिः  ॥  ५।३९।३८३९ ॥   

  

तदलं परितापेन देवि शोको व्यपैतु ते ।  

एकोत्पातेन ते लङ्कामेष्यन्ति हरियूथपाः  ॥  ५।३९।४० ॥   

मम पृष्ठगतौ तौ च चन्द्रसूर्याविवोदितौ ।  

त्वत्सकाशं महासत्त्वौ नृसिंहावागमिष्यतः  ॥  ५।३९।४१ ॥   

तदलमिति । एकोत्पातेन एकयत्नेन  ॥  ५।३९।४०४१ ॥   

  

तौ हि वीरौ नरवरौ सहितौ रामलक्ष्मणौ ।  

आगम्य नगरीं लङ्कां सायकैर्विधमिष्यतः  ॥  ५।३९।४२ ॥   

सगणं रावणं हत्वा राघवो रघुनन्दनः ।  

त्वामादाय वरारोहे स्वपुरं प्रतियास्यति  ॥  ५।३९।४३ ॥   

तौ हीति विधमिष्यतः दहिष्यतः  ॥  ५।३९।४२४३ ॥   

  

तदाश्वसिहि भद्रं ते भव त्वं कालकाङ्क्षिणी ।  

नचिराद्द्रक्ष्यसे रामं प्रज्वलन्तिमिवानलम्  ॥  ५।३९।४४ ॥   

निहते राक्षसेन्द्रे ऽस्मिन् सपुत्रामात्यबान्धवे ।  

त्वं समेष्यसि रामेण शशाङ्केनेव रोहिणी  ॥  ५।३९।४५ ॥   

क्षिप्रं त्वं देवि शोकस्य पारं यास्यसि मैथिलि ।  

रावणं चैव रामेण निहतं द्रक्ष्यसे ऽचिरात्  ॥  ५।३९।४६ ॥   

तदिति । कालकाङ्क्षिणी भव दिवसगणनायां तत्परा भवेत्यर्थः । नचिरात् अचिरात्
 ॥  ५।३९।४४४६ ॥   

  

एवमाश्वास्य वैदेहीं हनुमान् मारुतात्मजः ।  

गमनाय मतिं कृत्वा वैदेहीं पुनरब्रवीत्  ॥  ५।३९।४७ ॥   

तमरिघ्नं कृतात्मानं क्षिप्रं द्रक्ष्यसि राघवम् ।  

लक्ष्मणं च धनुष्पाणिं लङ्काद्वारमुपस्थितम्  ॥  ५।३९।४८ ॥   

नखदंष्ट्रायुधान् वीरान् सिंहशार्दूलविक्रमान् ।  

वानरान् वारणेन्द्राभान् क्षिप्र द्रक्ष्यसि सङ्गतान्  ॥  ५।३९।४९ ॥   

पुनरब्रवीदिति दार्ढ्याय पुनरुक्तिः  ॥  ५।३९।४७४९ ॥   

  

शैलाम्बुदनिकाशानां लङ्कामलयसानुषु ।  

नर्दतां कपिमुख्यानामार्ये यूथान्यनेकशः  ॥  ५।३९।५० ॥   

स तु मर्मणि घोरेण ताडितो मन्मथेषुणा ।  

न शर्म लभते रामः सिंहार्दित इव द्विपः  ॥  ५।३९।५१ ॥   

शैलाम्बुदेति । द्रक्ष्यसीति शेषः  ॥  ५।३९।५०,५१ ॥   

  

मा रुदो देवि शोकेन मा भूत् ते मनसो ऽप्रियम् ।  

शचीव पत्या शक्रेण भर्त्रा नाथवती ह्यसि  ॥  ५।३९।५२ ॥   

रामाद् विशिष्टः को ऽन्यो ऽस्ति कश्चित् सौमित्रिणा समः ।  

अग्निमारुतकल्पौ तौ भ्रातरौ तव संश्रयौ  ॥  ५।३९।५३ ॥   

मा रुद्रः रोदनं मा कुरु  ॥  ५।३९।५२,५३ ॥   

  

नास्मिंश्चिरं वत्स्यसि देवि देशे रक्षोगणैरध्युषिते ऽतिरौद्रे ।  

न ते चिरादागमनं प्रियस्य क्षमस्व मत्सङ्गमकालमात्रम्  ॥  ५।३९।५४ ॥   

इत्यार्षे श्रीरामायणे वाल्मीकीये श्रीमत्सुन्दरकाण्डे एकोनचत्वारिंश सर्गः
 ॥  ५।३९ ॥   

नास्मिन्निति । मत्सङ्गमकालमात्रं मम रामेण सङ्गमकालमात्रम्  ॥  ५।३९।५४ ॥   

इति श्रीगेविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने एकोनचत्वारिंशः सर्गः  ॥  ५।३९ ॥   


