+++
title = "०६१"

+++


दृष्ट्वा ऽ ऽश्रमपदं शून्यं रामो दशरथात्मजः ।  

रहितां पर्णशालां च विध्वस्तान्यासनानि च  ॥  ३।६१।१  ॥   

अदृष्ट्वा तत्र वैदेहीं सन्निरीक्ष्य च सर्वशः ।  

उवाच रामः प्राक्रुश्य प्रगृह्य रुचिरौ भुजौ  ॥  ३।६१।२  ॥   

अथ रामस्य नवमीमवस्थां दर्शयत्येकषष्टितमे
दृष्ट्वेत्यादिश्लोकद्वयमेकान्वयम् । शून्यं सीतारहितम् । रहितां सीतयेति
शेषः । विध्वस्तानि रावणाक्रान्तत्वादिति भावः । सर्वशः सर्वत्र । तत्र
वनप्रदेशे । वैदेहीं सन्निरीक्ष्य विचित्य तत्रादृष्ट्वा । पुनरपि
रामग्रहणं क्रियाभेदात् । प्राक्रुश्य सीतामुच्चैराहूय उवाच । भुजग्रहणं
शोककृतविकारविशेषः । प्रगृह्य उत्क्षिप्य  ॥  ३।६१।१,२  ॥   

  

क्व नु लक्ष्मण वैदेही कं वा देशमितो गता ।  

केनाहृता वा सौमित्रे भक्षिता केन वा प्रिया  ॥  ३।६१।३  ॥   

क्वेति । क्व नु अत्र वने कुत्र प्रदेशे वर्तते, कं वा देशान्तरं गता  ॥ 
३।६१।३  ॥   

  

वृक्षेणाच्छाद्य यदि मां सीते हसितुमिच्छसि ।  

अलं ते हसितेनाद्य मां भजस्व सुदुःखितम्  ॥  ३।६१।४  ॥   

वृक्षेणेति । आच्छाद्य, स्वमिति शेषः । हसितुम् अन्तर्हितां मां
ज्ञातुमसमर्थो ऽसीत्येवं परिहसितुम् । अद्य शोककाले  ॥  ३।६१।४  ॥   

  

यैः सह क्रिडसे सीते विश्वस्तैर्मृगपोतकैः ।  

एते हीनास्त्वाया सौम्ये ध्यायन्त्यास्राविलेक्षणाः  ॥   

सीतया रहितो ऽहं वै नहि जीवामि लक्ष्मण  ॥  ३।६१।५  ॥   

क्रीडसे क्रीडसी । विश्वस्तैः चिरोपलालनेन विश्वासं प्राप्तौः । मृगपोतकैः
बालमृगैः । "पोतः पाको ऽर्भको डिम्भः" इत्यमरः । ध्यायन्ति त्वामिति शेषः ।
किमपि ध्यायन्तीति वा । सीतयेति । इदमर्धमेकं वाक्यम्  ॥  ३।६१।५  ॥   

  

मृतं शोकेन महता सीताहरणजेन माम् ।  

परलोके महाराजो नूनं द्रक्ष्यति मे पिता  ॥  ३।६१।६  ॥   

परलोके स्वर्गे  ॥  ३।६१।६  ॥   

  

कथं प्रतिज्ञां संश्रुत्य मया त्वमभियोजितः ।  

अपूरयित्वा तं कालं मत्सकाशमिहागतः  ॥  ३।६१।७  ॥   

कामवृत्तमनार्यं मां मृषावादिनमेव च ।  

धिक्त्वामिति परे लोके व्यक्तं वक्ष्यति मे पिता  ॥  ३।६१।८  ॥   

कथमिति श्लोकद्वयमेकान्वयम् । प्रतिज्ञां चतुर्दशवर्षवनवासप्रतिज्ञाम् ।
संश्रुत्य अङ्गीकृत्य । मया अभियोजितः नियुक्तस्त्वं तं कालमपूरयित्वा
कथमागतः । कामवृत्तं यथेष्टाचारम् । अनार्यं दुर्जनं मां धिक् त्वामिति
वक्ष्यति । अहमुपालम्भयोग्य एव, कामृत्तत्वादिति भावः  ॥  ३।६१।७,८  ॥   

  

विवशं शोकसन्तप्तं दीनं भग्नमनोरथम् ।  

मामिहोत्सृज्य करुणं कीर्तिर्नरमिवानृजुम्  ॥  ३।६१।९  ॥   

क्व गच्छसि वरारोहे मां नोत्सृज सुमध्यमे ।  

त्वया विरहितश्चाहं मोक्ष्ये जीवितमात्मनः  ॥  ३।६१।१०  ॥   

विवशमित्यादिश्लोकद्वयम् । विवशम् अस्वाधीनम्, त्वत्परतन्त्रमित्यर्थः ।
करुणं यथा तथा उत्सृज्य त्यागकाले ऽपि तव दयास्त्येवेति भावः । अनृजुं
कपटाचारम् । मां नोत्सृज सुमध्यमे इदं मदुत्सर्जनं
त्वल्लक्षणस्याननुरूपमिति भावः । उत्सर्जने को दोष इत्यत्राह त्वयेति  ॥ 
३।६१।९,१०  ॥   

  

इतीव विलपन् रामः सीतादर्शनलालसः ।  

न ददर्श सुदुःखार्तो राघवो जनकात्मजाम्  ॥  ३।६१।११  ॥   

इतीवेति एवम्प्रकारेणेत्यर्थः । लालसः साभिलाषः  ॥  ३।६१।११  ॥   

  

अनासादयमानं तं सीतां दशराथात्मजम् ।  

पङ्कमासाद्य विपुलं सीदन्तमिव कुञ्जरम्  ॥  ३।६१।१२  ॥   

लक्ष्मणो राममत्यर्थमुवाच हितकाम्यया  ॥  ३।६१।१३  ॥   

अनासादयमानमित्यादिसार्धश्लोक एकान्वयः । अप्राप्तवन्तमित्यर्थः । अत्यर्थं
हितकाम्ययेत्यन्वयः  ॥  ३।६१।१२,१३  ॥   

  

मा विषादं महाबाहो कुरु यत्नं मया सह ।  

इदं च हि वनं शूर बहुकन्दरशोभितम्  ॥  ३।६१।१४  ॥   

विषादं मा कुरु, अन्वेषणे यत्नं कुर्वित्युभयत्रान्वयः । अन्वेषणयोग्यतामाह
इदं च हीति । बहुकन्दरैः कन्दरतुल्यलतागृहैः शोभितम्  ॥  ३।६१।१४  ॥   

  

प्रियकाननसञ्चारा वनोन्मत्ता च मैथिली ।  

सा वनं वा प्रविष्टा स्यान्नलिनीं वा सुपुष्पिताम्  ॥  ३।६१।१५  ॥   

प्रियः काननसञ्चारो यस्याः सा । वनोन्मत्ता च वनं जलम् । "जीवनं भुवनं
वनम्" इत्यमरः । वनेन वनदर्शनेन उन्मादवती अतिप्रियसलिलेत्यर्थः । यथक्रमं
तत्कार्यमाह सेति  ॥  ३।६१।१५  ॥   

  

सरितं वापि सम्प्राप्ता मीनवञ्जुलसेविताम् ।  

स्नातुकामा निलीना स्याद्धासकामा वने क्वचित्  ॥  ३।६१।१६  ॥   

वञ्जुलो वेतसः । सरितं स्नातुकामा सम्प्राप्ता स्यात् । हासकामा परिहासकामा
। क्वचिद्वने निलीना स्याद्वा  ॥  ३।६१।१६  ॥   

  

वित्रासयितुकामा वा लीना स्यात्कानने क्वचित् ।  

जिज्ञासमाना वैदेही त्वां मां च पुरुषर्षभ  ॥   

तस्या ह्यन्वेषणे श्रीमन् क्षिप्रमेव यतावहै  ॥  ३।६१।१७  ॥   

पूर्वं हासार्थं गूढेति शङ्का, अत्र वित्रासनार्थमिति भिदा । मां त्वां च
जिज्ञासमाना आवयोरन्वेषणादिसामर्थ्यं जिज्ञासमानेत्यर्थः । तस्या इत्यर्धम्
पृथक् । श्रीमान् भार्यावियोगलक्षणं ते नास्तीति भावः  ॥  ३।६१।१७  ॥   

  

वनं सर्वं विचिनुवो यत्र सा जनकात्मजा ।  

मन्यसे यदि काकुत्स्थ मा स्म शोके मनः कृथाः  ॥  ३।६१।१८  ॥   

यदि मन्यसे यदीच्छसि तदा विचिनुवः त्वं शोके मनो मा कृथाः  ॥  ३।६१।१८  ॥   

  

एवमुक्तस्तु सौहार्दाल्लक्ष्मणेन समाहितः ।  

सह सौमित्रिणा रामो विचेतुमुपचक्रमे  ॥  ३।६१।१९  ॥   

लक्ष्मणेनैवमुक्तः अत एव समाहितः कृतचित्तसमाधानः । विचेतुम् अन्वेष्टुम्
 ॥  ३।६१।१९  ॥   

  

तौ वनानि गिरींश्चैव सरितश्च सरांसि च ।  

निखिलेन विचिन्वानौ सीतां दशरथात्मजौ  ॥  ३।६१।२०  ॥   

वनानि स्वल्पानि महान्ति च पुष्पापचयव्यग्रा ऽत्र सन्निहिता भवेदिति,
गिरीन् विचित्रधातुसङ्ग्रहसक्तात्र भवेदिति, सरितः
हंसकारण्डवादिललितपुलिनतया तदवलोकनकुतुकिनी भवेदिति, सरांसि च
फुल्लकमलमण्डिततया तद्विहारपरा ऽत्र भवेदिति निखिलेन भावप्रधानो निर्देशः ।
कार्त्स्न्येन विचिन्वानौ सीता न लब्धेति त्यक्तव्यापारौ न भवतः । तौ
दशरथात्मजौ न दृष्टेति तूष्णीं तिष्ठन्तौ न भवतः । मृदुप्रकृतिकत्वात् नैव
तामभिजग्मतुरिति वक्ष्यमाणमत्राप्यनुषज्यते  ॥  ३।६१।२०  ॥   

  

तस्य शैलस्य सानूनि गुहाश्च शिखराणि च ।  

निखिलेन विचिन्वानौ नैव तामभिजग्मतुः  ॥  ३।६१।२१  ॥   

तस्य शैलस्य प्रस्रवणगिरेः । सानूनि प्रस्थान् । शिखराणि शृङ्गाणि  ॥ 
३।६१।२१  ॥   

  

विचित्य सर्वतः शैलं रामो लक्ष्मणमब्रवीत् ।  

नेह पश्यामि सौमित्रे वैदेहीं पर्वते शुभाम्  ॥  ३।६१।२२  ॥   

शैलं सर्वतः सर्वत्र शैले । "उभसर्वतसोः" इति द्वितीया । अन्ते इतिकरणम्  ॥ 
३।६१।२२  ॥   

  

ततो दुःखाभिसन्तप्तो लक्ष्मणो वाक्यमब्रवीत् ।  

विचरन् दण्डकारण्यं भ्रातरं दीप्ततेजसम्  ॥  ३।६१।२३  ॥   

दीप्ततेजसमिति वक्ष्यमाणसीतालाभहेतुलक्षणोक्तिः  ॥  ३।६१।२३  ॥   

  

प्राप्स्यसि त्वं महाप्राज्ञ मैथिलीं जनकात्मजाम् ।  

यथा विष्णुर्महाबाहुर्बलिं बध्वा महीमिमाम्  ॥  ३।६१।२४  ॥   

प्राप्स्यसीति । सीताहर्तारं बुद्ध्वेति शेषः  ॥  ३।६१।२४  ॥   

  

एवमुक्तस्तु सौहार्दाल्लक्ष्मणेन स राघवः ।  

उवाच दीनया वाचा दुःखाभिहतचेतनः  ॥  ३।६१।२५  ॥   

दुःखाभिहतचेतनः दुःखोपहतहृदयः इत्यर्थः  ॥  ३।६१।२५  ॥   

  

वनं सर्वं सुविचितं पद्मिन्यः फुल्लपङ्कजाः ।  

गिरिश्चायं महाप्राज्ञ बहुकन्दरनिर्झरः  ॥  ३।६१।२६  ॥   

पद्मिन्य इत्यादौ सुविचिताः सुविचित इति विभक्तिविपरिणामः कार्यः  ॥ 
३।६१।२६  ॥   

  

नहि पश्यामि वैदेहीं प्राणेभ्यो ऽपि गरीयसीम्  ॥  ३।६१।२७  ॥   

न हीत्यर्धमेकं वाक्यम्  ॥  ३।६१।२७  ॥   

  

एवं स विलपन् रामः सीताहरणकर्शितः ।  

दीनशोकसमाविष्टो मुहूर्तं विह्वलो ऽभवत्  ॥  ३।६१।२८  ॥   

विह्वलः परवशः  ॥  ३।६१।२८  ॥   

  

सन्तप्तो ह्यवसन्नाङ्गो गतबुद्धिर्विचेतनः ।  

निषसादातुरो दीनो निःश्वस्याशीतमायतम्  ॥  ३।६१।२९  ॥   

अवसन्नाङ्गः कृशाङ्गः । गतबुद्धिः निस्सञ्ज्ञः । विचेतनः निश्चेष्टः ।
अशीतम् उष्णम् । आयतं दीर्घमिति निश्वासक्रियाविशेषणम्  ॥  ३।६१।२९  ॥   

  

बहुलं स तु निःश्वस्य रामो राजीवलोचनः ।  

हा प्रियेति विचुक्रोश बहुशो बाष्पगद्गदः  ॥  ३।६१।३०  ॥   

विचुक्रोश उच्चैः स्वरेणाहूतवान्  ॥  ३।६१।३०  ॥   

  

तं ततः सान्त्वयामास लक्ष्मणः प्रियबान्धवः ।  

बहुप्रकारं धर्मज्ञः प्रश्रितं प्रश्रिताञ्जलिः  ॥  ३।६१।३१  ॥   

प्रश्रितं सविनयमिति क्रियाविशेषणम् । प्रश्रिताञ्जलिः बद्धाञ्जलिः  ॥ 
३।६१।३१  ॥   

  

अनादृत्य तु तद्वाक्यं लक्ष्मणोष्ठपुटाच्च्युतम् ।  

अपश्यंस्तां प्रियां सीतां प्राक्रोशत् स पुनःपुनः  ॥  ३।६१।३२  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे एकषष्टितमः
सर्गः  ॥  ६१  ॥   

लक्ष्मणोष्ठपुटाच्च्युतं लक्ष्मणोक्तमित्यर्थः । पुनः प्राक्रोशात्
उद्घोषेणाहूतवान् । अस्मिन् सर्गे द्वात्रिंशच्छ्लोकाः  ॥  ३।६१।३२  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने एकषष्टितमः सर्गः  ॥  ६१  ॥   


