+++
title = "००२"

+++


कृतातिथ्यो ऽथ रामस्तु सूर्यस्योदयनं प्रति ।  

आमन्त्र्य स मुनीन् सर्वान् वनमेवान्वगाहत  ॥  ३।२।१  ॥   

एवं प्रथमसर्गेण सिद्धसाधननिष्ठानां मुमुक्षूणां मुनीनां तदीयपर्यन्तं
विशिष्टविषयकैङ्कर्यं प्रतिपाद्य खरवधार्थिंमुनिजनशरणागतिं वक्ष्यन्
शरण्यत्वोपयोगिसामर्थ्यं विराधवधकथनमुखेन बोधयितुमुपक्रमते कृतातिथ्य
इत्यादिना । अत एव सङ्क्षेपे "विराधं राक्षसं हत्वा शरभङ्गं ददर्श ह"
इत्यत्र विराधवधोपहारमुखेन शरभङ्गं दृष्टवानिति व्याख्यातम् । तुशब्देन
अत्र्यादिकृतातिथ्याद्वैलक्षण्यमुच्यते । अनन्यप्रयोजनदत्तं हि भगवतः
परमभोग्यं पत्रं  

पुष्ममित्यादि । अथशब्दः कृत्स्नवाची, कार्त्स्न्येन कृतातिथ्य इत्यर्थः ।
भक्तैर्यत् यत्किञ्चिद्दत्तमपि तत् सर्वातिथ्यत्वेन हि भगवान् स्वीकरोति ।
सूर्यस्योदयनं प्रतीति कर्मप्रवचनीययोगे द्वितीया । "लक्षणेत्थम्भूताख्यान"
इत्यादिना प्रतेः कर्मप्रवचनीयत्वम् । उदयनं प्रति उदयकाले, प्रातःस्नानादि
कर्मावसान इत्यर्थः । वनमेवान्वगाहत न च तत्र स्थातुमैच्छदित्यर्थः  ॥ 
३।२।१  ॥   

  

नानामृगगणाकीर्णं शार्दूलवृकसेवितम् ।  

ध्वस्तवृक्षलतागुल्मं दुर्दर्शसलिलाशयम्  ॥  ३।२।२  ॥   

निष्कूजनानाशकुनिझिल्लिकागणनादितम् ।  

लक्ष्मणानुगतो रामो वनमध्यं ददर्श ह  ॥  ३।२।३  ॥   

नानामृगगणेत्यादिश्लोकद्वयमेकान्वयम् । ध्वस्तवृक्षलतागुल्मं
तुङ्गकठिनविराधदेहसम्पर्कादिति भावः । दुर्दर्शसलिलाशयमित्यत्राग्रेप्ययमेव
हेतुः । निष्कूजनानाशकुनि निःशब्दनानाविधपक्षिकम्, सुदूरमुड्डीयमानोपि
पक्षी तस्मात् भिया निःशब्दं लीयत इति भावः । झिल्लिकागणनादितं
झिल्लिकाभिस्तु दुर्दर्शत्वात् सर्वदा शब्द्यत इत्यर्थः । नानेत्यादि सर्वे
वनमध्यविशेषणम्  ॥  ३।२।२,३  ॥   

  

सीतया सह काकुत्स्थस्तस्मिन् घोरमृगायुते ।  

ददर्श गिरिशृङ्गाभं पुरुषादं महास्वनम्  ॥  ३।२।४  ॥   

सीतया सहेत्यादि सार्धश्लोकचतुष्टयमेकान्वयम् । घोरमृगास्तरक्ष्वादयः ।
पुरुषानत्ति भक्षयतीति पुरुषादः । पचाद्यच् । राक्षसमित्यर्थः । महास्वनं
दृढकण्ठध्वनिकम्  ॥  ३।२।४  ॥   

  

गम्भीराक्षं महावक्त्रं विकटं विषमोदरम् ।  

बीभत्सं विषमं दीर्घं विकृतं घोरदर्शनम्  ॥  ३।२।५  ॥   

गम्भीराक्षं निम्नाक्षम् । महावक्रं पृथुतरमुखम् । विकटं विशालम् ।
विषमोदरं निम्नोन्नतोदरम् । बीभत्सं मांसरुधिरालिप्तशरीरतया कुत्सितम् ।
विषमं न्यूनाधिकावयवम् । विकृतम् उक्तप्रकारेण विकृतवेषम् अत एव घोरदर्शनम्
 ॥  ३।२।५  ॥   

  

वसानं चर्म वैयाघ्रं वसार्द्रं रुधिरोक्षितम् ।  

त्रासनं सर्वभूतानां व्यादितास्य मिवान्तकम्  ॥  ३।२।६  ॥   

वसा मांसं तया आर्द्रम् । रुधिरोक्षितं रक्तसिक्तम् । व्यादितास्यं
व्यात्तास्यम् । आर्ष इट्  ॥  ३।२।६  ॥   

  

त्रीन् सिंहांश्चतुरो व्याघ्रान् द्वौ वृकौ पृषतान् दश ।  

सविषाणं वसादिग्धं गजस्य च शिरो महत् ।  

अवसज्यायसे शूले विनदन्तं महास्वनम्  ॥  ३।२।७  ॥   

त्रीनित्यादि । भक्षणार्थमिति शेषः । पृषतान् बिन्दुमृगान् । आयसे अयोमये
शूले । अवसज्य प्रोतान् कृत्वा महास्वनं यथा तथा विनदन्तं विनादं
कुर्वन्तम्  ॥  ३।२।७  ॥   

  

स रामं लक्ष्मणं चैव सीतां दृष्ट्वा च मैथिलीम् ।  

अभ्यधावत सङ्क्रुद्धः प्रजाः काल इवान्तकः  ॥  ३।२।८  ॥   

काले संहारकाले । प्रजा उद्दिश्य अन्तको यथा धावति तथा अभ्यधावत । ३।२।८
 ॥   

  

स कृत्वा भैरवं नादं चालयन्निव मेदिनीम् ।  

अङ्केनादाय वैदेहीमपक्रम्य ततो ऽब्रवीत्  ॥  ३।२।९  ॥   

अङ्केन काटिप्रदेशेन  ॥  ३।२।९  ॥   

  

युवां जटाचीरधरौ सभार्यौ क्षीणजीवितौ ।  

प्रविष्टौ दण्डकारण्यं शरचापासिधारिणौ  ॥  ३।२।१०  ॥   

सभार्याविति भार्याशब्दो योषिन्मात्रवाचीत्येके वदन्ति । अन्ये तु यथा
"प्राणभृत उपदधाति" इत्यत्र प्राणभृच्छब्दः प्राणभृदप्राणभृत्साधारणः, यथा
च "ऋतं पिबन्तौ" इत्यत्र पानकर्त्रकर्तृसाधारणो जीवेश्वरयोः
पिबच्छब्दप्रयोगः तथा छत्त्रिन्याये नात्रापि सभार्यावित्युक्तमित्याहुः ।
तथापि ध्वनिदोषो ऽवर्जनीयः । वस्तुतस्तु द्वयोरेका भार्यास्तीति
दुर्बुद्धिनैवमुक्तमिति सम्यक् । क्षीणजीवितौ मद्धस्ते पतनादिति भावः ।
यद्वा क्षीणजीवितौ प्रविष्टौ क्षीणजीवितत्वादेव प्रविष्टौ । अत्र
प्रविष्टानां जीवितं दुर्लभमिति भावः  ॥  ३।२।१०  ॥   

  

कथं तापसयोर्वां च वासः प्रमदया सह ।  

अधर्मचारिणौ पापौ कौ युवां मुनिदूषकौ  ॥  ३।२।११  ॥   

वस्तुतो विपरीताचारौ युवां मम वध्यावेवेत्याशयेनाह कथमिति । वां युवयोः सह
वासश्च कथम्, विरुद्ध इत्यर्थः । "न चवाहा " इति निषेधे ऽपि वामादेशः आर्षः
। कथंशब्दोक्तं विवृणोति अधर्मेति । मुनिदूषकौ
मुनिवेषविरुद्धशरचापासिधारणादिति भावः । अत एव पापौ  ॥  ३।२।११  ॥   

  

अहं वनमिदं दुर्गं विराधो नाम राक्षसः ।  

चरामि सायुधो नित्यमृषिमांसानि भक्षयन्  ॥  ३।२।१२  ॥   

इयं नारी वरारोहा मम भार्या भविष्यति ।  

युवयोः पापयोश्चाहं पास्यामि रुधिरं मृधे  ॥  ३।२।१३  ॥   

मृधे युद्धे  ॥  ३।२।१२,१३  ॥   

  

तस्यैवं ब्रुवतो धृष्टं विराधस्य दुरात्मनः  ॥  ३।२।१४  ॥   

श्रुत्वा सगर्वितं वाक्यं सम्भ्रान्ता जनकात्मजा ।  

सीता प्रावेपतोद्वेगात्प्रवाते कदली यथा  ॥  ३।२।१५  ॥   

सगर्वितं सगर्वम् । भावे निष्ठा । उद्वेगात् भयात्  ॥  ३।२।१४,१५  ॥   

  

तां दृष्ट्वा राघवः सीतां विराधाङ्कगतां शुभाम् ।  

अब्रवील्लक्ष्मणं वाक्यं मुखेन परिशुष्यता  ॥  ३।२।१६  ॥   

पश्य सौम्य नरेन्द्रस्य जनकस्यात्मसम्भवाम् ।  

मम भार्यां शुभाचारां विराधाङ्के प्रवेशिताम् ।  

अत्यन्तसुखसंवृद्धां राजपुत्रीं यशस्विनीम्  ॥  ३।२।१७  ॥   

परिशुष्यता शोकसङ्कुचितेन मुखेन उपलक्षितः  ॥  ३।२।१६,१७  ॥   

  

यदभिप्रेतमस्मासु प्रियं वरवृतं च यत् ।  

कैकेय्यास्तु सुसम्पन्नं क्षिप्रमद्यैव लक्ष्मण  ॥  ३।२।१८  ॥   

कैकेय्याः अस्मासु विषये यदभिप्रेतं यो ऽभिप्रायः । यच्च प्रियं वरवृतं
वरव्याजेन वृतं तदद्यैव सुसम्पन्नं फलितम्  ॥  ३।२।१८  ॥   

  

या न तुष्यति राज्येन पुत्रार्थे दीर्घदर्शिनी  ॥  ३।२।१९  ॥   

ययाहं सर्वभूतानां हितः प्रस्थापितो वनम् ।  

अद्येदानीं सकामा सा या माता मम मध्यमा  ॥  ३।२।२०  ॥   

अभिप्रेतशब्दोक्तं सूक्ष्मेक्षिकया विवृणोति या न तुष्यतीति ।
दीर्घदर्शिन्या कैकैय्या अस्मद्व्यसनं पूर्वमेव यदि न चिन्तितं स्यात्तर्हि
पुत्रार्थे राज्यमेव, न तु मत्प्रवासनम् । मत्प्रवासनवरणादेव गम्यते अयं
वनं गतश्चेत् सीतापि गच्छेत् सा च राक्षसादिभिरपह्रियेत, तेन रामोपि व्यसनं
महत्प्राप्नुयात्, ततश्च मत्पुत्रस्य राज्यं निष्कण्टकं स्यादिति कैकेयी
नूनममन्यतेति भावः । पुत्रार्थे पुत्रप्रयोजननिमित्तम् । माता मम मध्यमेति
। यद्यपि पूर्वं मम माता कनीयसीत्युक्तम्, तथापि महिषीत्रयापेक्षया
कनीयसीत्वं सर्वदशरथपत्न्यपेक्षया मध्यमात्वम्, त्रिशतं पञ्चाशच्च
दशरथपत्न्यः सन्तीति पूर्वमेवोक्तम् । अद्य अस्मिन् दिवसे । इदानीम्
अस्मिन् क्षणे  ॥  ३।२।१९,२०  ॥   

  

परस्पर्शात्तु वैदेह्या न दुःखतरमस्ति मे ।  

पितुर्वियोगात्सौमित्रे स्वराज्यहरणात्तथा  ॥  ३।२।२१  ॥   

किं ते तादृशं व्यसनं तत्राह परस्पर्शादिति । वैदेह्याः परस्पर्शाद्यथा
दुःखतरम् अतिदुःखं पितृवियोगाद्राज्यहरणाच्च तथा दुःखं नास्तीति योजना  ॥ 
३।२।२१  ॥   

  

इति ब्रुवति काकुत्स्थे बाष्पशोकपरिप्लुते ।  

अब्रवील्लक्ष्मणः क्रुद्धो रुद्धो नाग इव श्वसन्  ॥  ३।२।२२  ॥   

इतीति । रुद्धः मन्त्रगणेनिरुद्धः । नागः सर्पः । श्वसन् रामशोकदर्शनादिति
भावः  ॥  ३।२।२२  ॥   

  

अनाथ इव भूतानां नाथस्त्वं वासवोपमः ।  

मया प्रेष्येण काकुत्स्थ किमर्थं परितप्यसे  ॥  ३।२।२३  ॥   

वासवोपमो भूतानां नाथः सन् अनाथ इव नाथसापेक्षो नर इव । विशिष्य मया
प्रेष्येण सहितोपि किमर्थं परितप्यसे । वास्तवार्थस्तुभूतानां सर्वलोकानां
नाथः वासव उपमीयते ऽनेनेति वासवोपमः त्वम् अनाथ इव नाथभिन्न इव किमर्थं
परितप्यसे । एवमेव तत्त्वं जगुः । यथा विश्वामित्रः "अहं वेद्मि महात्मानम्
" इति । यथा च परशुरामः "त्वया त्रैलोक्यनाथेन यदहं विमुखीकृतः" इति ।
एवमृषयोपि  ॥  ३।२।२३  ॥   

  

शरेण निहतस्याद्य मया क्रुद्धेन रक्षसः ।  

विराधस्य गतासोर्हि मही पास्यति शोणितम्  ॥  ३।२।२४  ॥   

प्रेष्येणे त्वया किं क्रियत इत्यत्राह शरेणेति  ॥  ३।२।२४  ॥   

  

राज्यकामे मम क्रोधो भरते यो बभूव ह ।  

तं विराधे प्रमोक्ष्यामि वज्री वज्रमिवाचले  ॥  ३।२।२५  ॥   

कैकैय्याः भरतार्थं राज्यकाङ्क्षित्वात् भरतस्यापि राज्यकामत्वम् । तं
विराधे विमोक्ष्यामीति शरणागते भरते दुर्विमोचत्वादिति भावः । ननु
भरतकैकेयीभ्यामज्ञानात् प्रवासनं कारितं पुनरागन्तव्यमिति क्षमापणस्य
कृतत्वात् कुतः पुनः रामलक्ष्मणाभ्यां तत्र राज्यापहारित्वमनुस्मर्यते?
उच्यते अनन्तरं तथानुष्ठाने ऽपि पूर्वं कैकेय्या तथा चिन्तितत्वात्तस्य
चावश्यकर्तव्यत्वाद्दुःखकाले तच्चिन्तनम् । तथापि व्यसनकाले ऽपि
परदोषोद्धाटनं सत्पुरुषानुचितं रामप्रकृतिविरुद्धं च सुप्तप्रमत्तकुपितानां
भावज्ञानं दृष्टमिति न्यायेन दोषदर्शनमेव रामस्य हार्दं तदुपेक्षकत्वं
त्वभिनयमात्रमिति स्यात् । अत्रोच्यते व्यसनकाले लोको वाच्यमवाच्यं च न
जानातीत्यमुमर्थं व्यञ्जयितुमेवमुक्तमिति  ॥  ३।२।२५  ॥   

  

मम भुजबलवेगवेगितः पततु शरो ऽस्य महान् महोरसि ।  

व्यवसयतु तनोश्च जीवितं पततु ततस्स महीं विघूर्णितः  ॥  ३।२।२६  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे द्वितीयः
सर्गः  ॥  २  ॥   

ममेति । भुजबलवेगेन धनुराकर्षणवेगेन वेगितः आनीतवेगः । इतजन्तो वा ।
विघूर्णितः सञ्जातभ्रमणः  ॥  ३।२।२६  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने द्वितीयः सर्गः  ॥  २  ॥   


