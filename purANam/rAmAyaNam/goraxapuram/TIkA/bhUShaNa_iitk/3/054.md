+++
title = "०५४"

+++


ह्रियमाणा तु वैदेही कञ्चिन्नाथमपश्यती ।  

ददर्श गिरिशृङ्गस्थान् पञ्च वानरपुङ्गवान्  ॥  ३।५४।१  ॥   

अथ सीताया अशोकवनिकायां स्थापनमाह ह्रियमाणा त्वित्यादि । नाथं रक्षकम्  ॥ 
३।५४।१  ॥   

  

तेषां मध्ये विशालाक्षी कौशेयं कनकप्रभम् ।  

उत्तरीयं वरारोहा शुभान्याभरणानि च ।  

मुमोच यदि रामाय शंसेयुरिति मैथिली  ॥  ३।५४।२  ॥   

तेषामित्यादिसार्धश्लोक एकान्वयः । उत्तरीयम् उत्तरीयभूतं कौशेयम् । बद्धा
मुमोचेत्यर्थः । किमर्थं मुमोचेत्यत्राह यदि रामाय शंसेयुरिति । यदृच्छया
दृष्टाय रामाय स्वस्य रावणापहरणं कथयेयुरिति प्रत्याशयेत्यर्थः ।
"आशंसावचने लिङ्" इति लिङ्  ॥  ३।५४।२  ॥   

  

वस्त्रमुत्सृज्य तन्मध्ये निक्षिप्तं सहभूषणम् ।  

सम्भ्रमात्तु दशग्रीवस्तत्कर्म न स बुद्धवान्  ॥  ३।५४।३  ॥   

वस्त्रमिति । सहभूषणं भूषणान्तरितं वस्त्रम् । उत्सृज्य उन्मुच्य ।
तन्मध्ये सीतया निक्षिप्तमिति यत् तत्कर्म सम्भ्रमात्सीतापहारजनितक्षोभात्
न बुद्धवान् । यदि बुद्ध्येत गृह्णीयादेवेति भावः  ॥  ३।५४।३  ॥   

  

पिङ्गाक्षास्तां विशालाक्षीं नेत्रैरनिमिषैरिव ।  

विक्रोशन्तीं तथा सीतां ददृशुर्वानरर्षभाः  ॥  ३।५४।४  ॥   

पिङ्गाक्षाः वानराः, न केवलं वानराः अपितु वानर्रषभाः वानरश्रेष्ठाः ।
अनिमिषैरिव निमेषरहितैरिव । तथा विक्रोशन्तीं राम रामेति
विक्रोशन्तीमित्यर्थः  ॥  ३।५४।४  ॥   

  

स च पम्पामतिक्रम्य लङ्कामभिमुखः पुरीम् ।  

जगाम रुदतीं गृह्य वैदेहीं राक्षसेश्वरः  ॥  ३।५४।५  ॥   

पम्पां पम्पोपर्याकाशम् । लङ्कामभिमुख इत्यनेन एतावत्पर्यन्तं
रामाश्रमदत्तदृष्टिर्गतः । ततः स्वच्छन्दं गतवानिति गम्यते । अत एव
सुसंहृष्ट इति वक्ष्यते  ॥  ३।५४।५  ॥   

  

तां जहार सुसंहृष्टो रावणो मृत्युमात्मनः ।  

उत्सङ्गेनैव भुजगीं तीक्ष्णदंष्ट्रां महाविषाम्  ॥  ३।५४।६  ॥   

उत्सङ्गेनेत्यस्य उभयत्राप्यन्वयः । मृत्युं मृत्युहेतुभूताम्  ॥  ३।५४।६
 ॥   

  

वनानि सरितः शैलान् सरांसि च विहायसा ।  

स क्षिप्रं समतीयाय शरश्चापादिव च्युतः  ॥  ३।५४।७  ॥   

विहायसा आकाशमार्गेण  ॥  ३।५४।७  ॥   

  

तिमिनक्रनिकेतं तु वरुणालयमक्षयम् ।  

सरतां शरणं गत्वा समतीयाय सागरम्  ॥  ३।५४।८  ॥   

तिमयो मत्स्यविशेषाः नक्राः ग्राहाः तेषां निकेतं वासस्थानम् । वरुणस्य
आलयं वासः शरणम् । प्राप्य गत्वा । क्रमेण सागरं समतीयाय  ॥  ३।५४।८  ॥   

  

सम्भ्रमात्परिवृत्तोर्मी रुद्धमीनमहोरगः ।  

वैदेह्यां ह्रियमाणायां बभूव वरुणालयः । ३।५४।९  ॥   

सम्भ्रमात् रावणदर्शनक्षोभात् । परिवृत्तोर्मिः रुद्धमीनमहोरगः
बहिस्सञ्चाररहितमत्स्यसर्पः  ॥  ३।५४।९  ॥   

  

अन्तरिक्षगता वाचः ससृजुश्चारणास्तदा ।  

एतदन्तो दशग्रीव इति सिद्धास्तदा ऽब्रुवन्  ॥  ३।५४।१०  ॥   

अन्तरिक्षगताश्चारणाः दशग्रीवः एतदन्तः एतत्सीतापहरणावसान इति वाचः ससृजुः
ऊचुरित्यर्थः । अन्तरिक्षगताः सिद्धाश्च एतदन्तो दशग्रीव इत्यब्रुवन्  ॥ 
३।५४।१०  ॥   

  

स तु सीतां विवेष्टन्तीमङ्केनादाय रावणः ।  

प्रविवेश पुरीं लङ्कां रूपिणीं मृत्युमात्मनः  ॥  ३।५४।११  ॥   

आत्मनः रूपिणीं रूपवतीं मुत्युमिति सीताविशेषणम्  ॥  ३।५४।११  ॥   

  

सो ऽभिगम्य पुरीं लङ्कां सुविभक्तमहापथाम् ।  

संरूढकक्ष्याबहुलं स्वमन्तःपुरमाविशत्  ॥  ३।५४।१२  ॥   

संरूढाः जनाकीर्णाः कक्ष्याः द्वारप्रकोष्ठाः ताभिः बहुलं निबिडम्  ॥ 
३।५४।१२  ॥   

  

तत्र तामसितापाङ्गां शोकमोहपरायणाम् ।  

निदधे रावणः सीतां मयो मायामिव स्त्रियम्  ॥  ३।५४।१३  ॥   

तत्र अन्तःपुरे । शोकमोहपरायणां शोकमोहपरतन्त्राम् । निदधे स्थापितवान् ।
मयस्त्रिपुराधिपतिः । मायां मायामयीम्, आश्चर्यशक्तियुक्तामित्यर्थः ।
स्त्रियं स्वयम्प्रभां बिले यथा निदधे तथेत्यर्थः  ॥  ३।५४।१३  ॥   

  

अब्रवीच्च दशग्रीवः पिशाचीर्घोरदर्शनाः ।  

यथा नेमां पुमान् स्त्री वा सीतां पश्यत्यसम्मतः  ॥  ३।५४।१४  ॥   

अब्रवीदिति । पिशाचीः पिशाच्याकाराः राक्षसीः यथेमां स्त्री वा पुमान्वा
असम्मतः अननुज्ञातः न पश्यति तथा ऽब्रवीत् । एनामन्यो न
पश्येदित्यब्रवीदित्यर्थः  ॥  ३।५४।१४  ॥   

  

मुक्तामणिसुवर्णानि वस्त्राण्याभरणानि च ।  

यद्यदिच्छेत्तदेवास्या देयं मच्छन्दतो यथा  ॥  ३।५४।१५  ॥   

मुक्तेति । एषा यद्यदिच्छेत्तत्तद्देयं यथा मच्छन्दतः मदिच्छानुसारेण यथा
मह्यं दीयते तद्वद्देयमित्यर्थः  ॥  ३।५४।१५  ॥   

  

या च वक्ष्यति वैदेहीं वचनं किञ्चिदप्रियम् ।  

अज्ञानाद्यदि वा ज्ञानान्न तस्या जीवितं प्रियम्  ॥  ३।५४।१६  ॥   

जीवितं न प्रियं मारयेयमित्यर्थः  ॥  ३।५४।१६  ॥   

  

तथोक्त्वा राक्षसीस्तास्तु राक्षसेन्द्रः प्रतापवान् ।  

निष्क्रम्यान्तःपुरात्तस्मात्किं कृत्यमिति चिन्तयन्  ॥  ३।५४।१७  ॥   

ददर्शाष्टौ महावीर्यान् राक्षसान् पिशिताशनान्  ॥  ३।५४।१८  ॥   

चिन्तयन् महावीर्यान् राक्षसान् ददर्श अपश्यत्  ॥  ३।५४।१७,१८  ॥   

  

स तान् दृष्ट्वा महावीर्यो वरदानेन मोहितः ।  

उवाचैतानिदं वाक्यं प्रशस्य बलवीर्यतः  ॥  ३।५४।१९  ॥   

वरादानेन ब्रह्मवरदानेन । तानेतानित्यन्वयः । ३।५४।१९  ॥   

  

नानाप्रहरणाः क्षिप्रमितो गच्छत सत्वराः ।  

जनस्थानं हतस्थानं भूतपूर्वं खरालयम्  ॥  ३।५४।२०  ॥   

नानेति "आयुधं तु प्रहरणम्" इत्यमरः । हतस्थानं शून्यसन्निवेशं खरालयं
भूतपूर्वं पूर्वं खरालयमित्यर्थः । "भूतपूर्वे चरच्" इति निर्देशात्समासः
 ॥  ३।५४।२०  ॥   

  

तत्रोष्यतां जनस्थाने शून्ये निहतराक्षसे ।  

पौरुषं बलमाश्रित्य त्रासमुत्सृज्य दूरतः  ॥  ३।५४।२१  ॥   

पौरुषं बलं न केवलं नीतिबलमित्यर्थः  ॥  ३।५४।२१  ॥   

  

बलं हि सुमहद्यन्मे जनस्थाने निवेशितम् ।  

सदूषणखरं युद्धे हतं रामेण सायकैः  ॥  ३।५४।२२  ॥   

पौरुषबलाश्रयणे हेतुमाह बलं हीति । यत् बलं सैन्यं निवेशितं
तद्धतमित्यन्वयः  ॥  ३।५४।२२  ॥   

  

तत्र क्रोधो ममामर्षाद्धैर्यस्योपरि वर्तते ।  

वैरं च सुमहज्जातं रामं प्रति सुदारुणम्  ॥  ३।५४।२३  ॥   

तत्र वधनिमित्तम् । अमर्षात् असहनात्  ॥  ३।५४।२३  ॥   

  

निर्यातयितुमिच्छामि तच्च वैरमहं रिपोः ।  

नहि लप्स्याम्यहं निद्रामहत्वा संयुगे रिपुम्  ॥  ३।५४।२४  ॥   

निर्यातयितुम् अवसितुम्  ॥  ३।५४।२४  ॥   

  

तं त्विदानीमहं हत्वा खरदूषणघातिनम् ।  

रामं शर्मोपलप्स्यामि धनं लब्ध्वेव निर्धनः  ॥  ३।५४।२५  ॥   

तन्त्विति । शर्म सुखम् । उपलप्स्यामि प्राप्स्यामि । ३।५४।२५  ॥   

  

जनस्थाने वसद्भिस्तु भवद्भी राममाश्रिता ।  

प्रवृत्तिरुपनेतव्या किं करोतीति तत्त्वतः  ॥  ३।५४।२६  ॥   

प्रवृत्तिर्वार्ता । रामः किं करोतीति तत्त्वतो वार्ता
मत्सकाशमुपनेतव्येत्यर्थः  ॥  ३।५४।२६  ॥   

  

अप्रमादाच्च गन्तव्यं सर्वैरपि निशाचरैः ।  

कर्तव्यश्च सदा यत्नो राघवस्य वधं प्रति  ॥  ३।५४।२७  ॥   

अप्रमादादिति अवधानादित्यर्थः  ॥  ३।५४।२७  ॥   

  

युष्माकं च बलज्ञो ऽहं बहुशो रणमूर्धनि ।  

अतश्चास्मिन् जनस्थाने मया यूयं नियोजिताः  ॥  ३।५४।२८  ॥   

खरादिस्थाने अस्माभिः कथं स्थातुं शक्यं तत्राह युष्माकं चेति  ॥  ३।५४।२८
 ॥   

  

ततः प्रियं वाक्यमुपेत्य राक्षसा महार्थमष्टावभिवाद्य रावणम् ।  

विहाय लङ्कां सहिताः प्रतस्थिरे यतो जनस्थानमलक्ष्यदर्शनाः  ॥  ३।५४।२९  ॥   

महानर्थो ऽभिधेयो यस्य तं महार्थम् । प्रियं श्लाघारूपं वाक्यम् उपेत्य
लब्ध्वा, रावणतः स्तुतिं प्राप्येत्यर्थः । यतो यत्र जनस्थानं
तद्वनमुद्दिश्य प्रतस्थिरे । अलक्ष्यदर्शनाः वेगातिशयेन
दुष्प्रेक्षस्वरूपाः  ॥  ३।५४।२९  ॥   

  

ततस्तु सीतामुपलभ्य रावणः सुसम्प्रहृष्टः परिगृह्य मैथिलीम् ।  

प्रसज्य रामेण च वैरमुत्तमं बभूव मोहान्मुदितः स राक्षसः  ॥  ३।५४।३०  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे चतुःपञ्चाशः
सर्गः  ॥  ५४  ॥   

सर्गार्थं सङ्गृह्य दर्शयति ततस्त्विति । उपलभ्य दृष्ट्वा सुसम्प्रहृष्टः
कामविकारवान् । परिगृह्य गृहीत्वा । रामेण वैरं प्रसज्य प्राप्यापि
मोहान्मुदितो बभूव । अत्र त्रिंशच्छ्लोकाः  ॥  ३।५४।३०  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने चतुःपञ्चाशः सर्गः  ॥  ५४  ॥   


