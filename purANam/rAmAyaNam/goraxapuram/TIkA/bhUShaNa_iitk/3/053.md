+++
title = "०५३"

+++


खमुत्पतन्तं तं दृष्ट्वा मैथिली जनकात्मजा ।  

दुःखिता परमोद्विग्ना भये महति वर्तिनी  ॥  ३।५३।१  ॥   

अथ सीता रावणस्य चौर्यवृत्त्यादिकं बहुशो निन्दति खमित्यादिना । दुःखिता
बभूवेति शेषः । परमोद्विग्ना कम्पिता । "ओविजी भयचलनयोः" इत्यस्मान्निष्ठा
। वर्तिनी वर्तामाना  ॥  ३।५३।१  ॥   

  

रोषरोदनताम्राक्षी भीमाक्षं राक्षसाधिपम् ।  

रुदन्ती करुणं सीता ह्रियमाणेदमब्रवीत्  ॥  ३।५३।२  ॥   

रोषवद्रोदनमपि रक्तिमहेतुः  ॥  ३।५३।२  ॥   

  

न व्यपत्रपसे नीच कर्मणा ऽनेन रावण ।  

ज्ञात्वा विरहितां यन्मां चोरयित्वा पलायसे  ॥  ३।५३।३  ॥   

नेति । नीचेति सम्बोधनम् । न व्यपत्रपसे न लज्जसे । विरहिताम्,
रामलक्ष्मणाभ्यामिति शेषः  ॥  ३।५३।३  ॥   

  

त्वयैव नूनं दुष्टात्मन् भीरुणा हर्तुमिच्छता ।  

ममापवाहितो भर्ता मृगरूपेण मायया  ॥  ३।५३।४  ॥   

त्वयैवेति । हर्तुं मामिति शेषः । अपवाहितः अपनीतः । मृगरूपेण मायया
मायारुपमृगेणेत्यर्थः  ॥  ३।५३।४  ॥   

  

यो हि मामुद्यतस्त्रातुं सो ऽप्ययं विनिपातितः ।  

गृध्रराजः पुराणो ऽसौ श्वशुरस्य सखा मम  ॥  ३।५३।५  ॥   

य इति । पुराणो वृद्ध इति व्यङ्ग्योक्तिः । अतिवृद्धं हत्वा शूरो ऽहमिति
मन्यस इति भावः  ॥  ३।५३।५  ॥   

  

परमं खलु ते वीर्यं दृश्यते राक्षसाधम ।  

विश्राव्य नामधेयं हि युद्धे नास्मि जिता त्वया  ॥  ३।५३।६  ॥   

परममिति सोल्लुण्ठनं वचनम्, अतिनीचमित्यर्थः । तत्र हेतुमाह विश्राव्येति ।
हि यस्मात् स्वनामधेयं विश्राव्य अहं रावणो ऽस्मीति स्वनाम प्रख्याप्य
युद्धेनास्म्यहं जितेति व्यतिरेकोक्तिः । यद्वा ते परमम् अवीर्यं क्लीबत्वं
हि यस्माद्युद्धे न जिता ऽस्मि  ॥  ३।५३।६  ॥   

  

ईदृशं गर्हितं कर्म कथं कृत्वा न लज्जसे ।  

स्त्रियाश्च हरणं नीच रहिते तु परस्य च  ॥  ३।५३।७  ॥   

रहिते स्वामिरहितप्रदेशे । परस्य स्त्रियाः हरणरूपमीदृशं गर्हितं निन्दितं
कर्म कृत्वा कथं न लज्जसे  ॥  ३।५३।७  ॥   

  

कथयिष्यन्ति लोकेषु पुरुषाः कर्म कुत्सितम् ।  

सुनृशंसमधर्मिष्ठं तव शौण्डीर्यमानिनः  ॥  ३।५३।८  ॥   

शौण्डीर्यमानिनः तव कर्म कुत्सितं सुनृशंसम् अधर्मिष्ठं च
कथयिष्यन्तीत्यन्वयः  ॥  ३।५३।८  ॥   

  

धिक् ते शौर्यं च सत्त्वं च यत्त्वं कथितवांस्तदा ।  

कुलाक्रोशकरं लोके धिक् ते चारित्रमीदृशम्  ॥  ३।५३।९  ॥   

धिगिति । तदा हरणकाले । यच्छौर्यं सत्त्वं बलं कथितवानसि तद्धिक् ।
"उद्वहेयं भुजाभ्यां तु मेदिनीमम्बरे स्थितः ।" इत्यादि
त्वदुक्तमनृतप्रलपनमित्यर्थः । कुलाक्रोशकरं कुलनिन्दाकरम्  ॥  ३।५३।९  ॥   

  

किं कर्तुं शक्यमेवं हि यज्जवेनैव धावसि ।  

मुहूर्तमपि तिष्ठस्व न जीवन् प्रतियास्यसि  ॥  ३।५३।१०  ॥   

यत् यदा एवं जवेनैव धावसि तदा रामेण त्वयि किं कर्तुं शक्यम् । तर्हि कदा
शक्यमित्यत आह मुहूर्तमिति । मुहूर्तमपि मुहूर्तमेव तिष्ठस्व तिष्ठ तदा
जीवन् सन् न प्रतियास्यसि मृतो भविष्यसीत्यर्थः  ॥  ३।५३।१०  ॥   

  

न हि चक्षिष्पथं प्राप्य तयोः पार्थिवपुत्रयोः ।  

ससैन्यो ऽपि समर्थस्त्वं मुहूर्तमपि जीवितुम्  ॥  ३।५३।११  ॥   

उक्तमुपपादयति न हीति  ॥  ३।५३।११  ॥   

  

न त्वं तयोः शरस्पर्शं सोढुं शक्तः कथञ्चन ।  

वने प्रज्वलितस्येव स्पर्शमग्नेर्विहङ्गमः ।  

साधु कृत्वा ऽ ऽत्मनः पथ्यं साधु मां मुञ्च रावण  ॥  ३।५३।१२  ॥   

दर्शनप्राप्तिमात्रेण कथं जीवितुमशक्यत्वं तत्राह न त्वमिति । अथ
कर्तव्यमुपदिशति साध्विति । अर्धश्लोकः एकान्वयः । आमत्नः पथ्यं हितं साधु
कृत्वा विचार्य । कृतिर्हि नानार्थो धातुवृत्तिकृतोक्तः, यथा उरसि कृत्वा
मनसि कत्वेति । मां साधु सम्यक् आर्जवपूर्वकं मुञ्च  ॥  ३।५३।१२  ॥   

  

मत्प्रधर्षणरुष्टो हि भ्रात्रा सह पतिर्मम ।  

विधास्यति विनाशाय त्वं मां यदि न मुञ्चसि  ॥  ३।५३।१३  ॥   

अमोचने बाधकमाह मदिति । त्वं मां यदि न मुञ्चसि तदा मम पतिः मत्प्रधर्षणेन
मत्परिभावेन रुष्टः सन् भ्रात्रा सह त्वद्विनाशाय यत्नं विधास्यति  ॥ 
३।५३।१३  ॥   

  

येन त्वं व्यवसायेन बलान्मां हर्तुमिच्छसि ।  

व्यवसायः स ते नीच भविष्यति निरर्थकः  ॥  ३।५३।१४  ॥   

अहमपि सफलयत्नो भविष्यामीत्याशङ्क्याह येनेति । व्यवसायेन
भोगव्यवसायेनेत्यग्राम्योक्तिः  ॥  ३।५३।१४  ॥   

  

न ह्यहं तमपश्यन्ती भर्तारं विबुधोपमम् ।  

उत्सहे शत्रुवशगा प्राणान् धारयितुं चिरम्  ॥  ३।५३।१५  ॥   

नैरर्थक्यमेवाह न हीति । इदानीं कथं धारयसीत्यत्र परिहारश्चिरमिति  ॥ 
३।५३।१५  ॥   

  

न नूनं चात्मनः श्रेयः पथ्यं वा समवेक्षसे ।  

मत्युकाले यथा मर्त्यो विपरीतानि सेवते  ॥  ३।५३।१६  ॥   

किञ्च त्वमात्मनः श्रेयः प्रियं पथ्यं हितं वा न समवेक्षसे न पर्यालोचयसि ।
किन्तु मृत्युकाले मर्त्यो यथा विपरीतानि सेवते तथा त्वमपि विपरीतानि सेवस
इत्यर्थः  ॥  ३।५३।१६  ॥   

  

मुमूर्षूणां हि सर्वेषां यत्पथ्यं तन्न रोचते ।  

पश्याम्यद्य हि कण्ठे त्वां कालपाशावपाशितम्  ॥  ३।५३।१७  ॥   

त्वां कण्ठे कालपाशावपाशितं काल पाशेन बद्धं पश्यामि  ॥  ३।५३।१७  ॥   

  

यथा चास्मिन् भयस्थाने न बिभेति दशानन ।  

व्यक्तं हिरण्मयान् हि त्वं सम्पश्यसि महीरुहान्  ॥  ३।५३।१८  ॥   

यथेति । किञ्च येन प्रकारेण न बिभेषि तेन प्रकारेण महीरुहान् हिरण्मयान्
सम्पश्यसीति मन्य इति योजना  ॥  ३।५३।१८  ॥   

  

नदीं वैतरणीं घोरां रिधिरौघनिवासिनीम् ।  

असिपत्त्रवनं चैव भीमं पश्यसि रावण  ॥  ३।५३।१९  ॥   

नदीमिति । रुधिरौघैः सह निवहति प्रवहतीति तथा । असिपत्त्रवनम्
असिमयपत्त्रयुक्तवनमिति नरकविशेषस्य नाम । पश्यसीति वर्तमानसामीप्ये
वर्तमाननिर्देशः  ॥  ३।५३।१९  ॥   

  

तप्तकाञ्चनपुष्पां च वैडूर्यप्रवरच्छदाम् ।  

द्रक्ष्यसे शाल्मलीं तीक्ष्णामायसैः कण्टकैश्चिताम्  ॥  ३।५३।२०  ॥   

पारदारिकस्यासाधारणनरकानुभवं दर्शयतिस तप्तेति । तप्तानि सद्यो
ऽग्निष्टप्तानि काञ्चनमयानि पुष्पाणि यस्या स्ताम् । स्वर्णस्य
तप्तवेतीवैष्ण्यं भवति । वैडूर्यप्रवराः वैडूर्यमणिश्रेष्ठमयाः छदाः
पर्णानि यस्यास्ताम् । अत्रापि तप्तेति विशेषणं बोध्यम् । शाल्मलीं
पादारिकालिङ्ग्यत्वेन यमलोकोत्पन्नां शाल्मलीवृक्षाकारस्थीणाम् ।
द्रक्ष्यसे द्रक्ष्यसि, आलिङ्गितुमिति शेषः  ॥  ३।५३।२०  ॥   

  

न हि त्वमीदृशं कृत्वा तस्यालीकं महात्मनः ।  

धरितुं शक्यसि चिरं विषं पीत्वेव निर्घृणः  ॥  ३।५३।२१  ॥   

भवत्वेवं कालान्तरे, सद्यो लब्धं हि सुखमित्यत्राह न हीति । तस्य
अलीकमप्रियं कृत्वा "अलीकं त्वप्रिये ऽनृते" इत्यमरः । धरितुं जीवितुम्  ॥ 
३।५३।२१  ॥   

  

बद्धस्त्वं कालपाशेन दुर्निवारेण रावण ।  

क्व गतो लप्स्यसे शर्म भर्तुर्मम महात्मनः  ॥  ३।५३।२२  ॥   

त्वामादाय देशान्तरं गमिष्यामि तदा न मे रामभयं तत्राह बद्ध इति ।
भर्तुरिति हेतौ प़ञ्चमी । तस्माद्धेतोः क्व गतः सन् शर्म लप्स्यसे न
क्वचिपीत्यर्थः  ॥  ३।५३।२२  ॥   

  

निमेषान्तरमात्रेण विना भ्रात्रा महावने ।  

राक्षसा निहता येन सहस्राणि चतुर्दश  ॥  ३।५३।२३  ॥   

स कथं राघवो वीरः सर्वास्त्रकुशलो बली ।  

न त्वां हन्याच्छरैस्तीक्ष्णैरिष्टभार्यापहारिणम्  ॥  ३।५३।२४  ॥   

कथं तस्य तादृशी शक्तिरित्यत्राह द्वाभ्याम् निमेषेति । निमेषान्तरमात्रेण
निमेषावकाशमात्रेण । भ्रात्रा विना एकाकिनेत्यर्थः  ॥  ३।५३।२३,२४  ॥   

  

एतच्चान्यच्च परुषं वैदेही रावणाङ्कगा ।  

भयशोकसमाविष्टा करुणं विललाप ह  ॥  ३।५३।२५  ॥   

एतच्चान्यच्च वचनं करुणं परुषं च यथा भवति तथा विललाप परिदेवनमकरोत्  ॥ 
३।५३।२५  ॥   

  

तथा भृशार्तां बहु चैव भाषिणीं विलापपूर्वं करुणं च भामिनीम् ।  

जहार पापः करुणं विवेष्टतीं नृपात्मजामागतगात्रवेपथुम्  ॥  ३।५३।२६  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे त्रिपञ्चाशः
सर्गः  ॥  ५३  ॥   

सीतोक्तं सर्वं पापिष्ठस्य तस्य समुद्रघोषतुल्यमासीदित्याह तथेति । तथेति
वाचामगोचरत्वोक्तिः । विलापपूर्वं करुणं च यथा तथा भाषिणीं करुणं यथा तथा
विवेष्टन्तीं विवेष्टमानाम् । आगतगात्रवेपथुम् उत्पन्नशरीरकम्पाम्  ॥ 
३।५३।२६  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने त्रिपञ्चाशः सर्गः  ॥  ५३  ॥   


