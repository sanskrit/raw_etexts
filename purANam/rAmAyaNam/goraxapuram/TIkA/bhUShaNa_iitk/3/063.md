+++
title = "०६३"

+++


स राजपुत्रः प्रियया विहीनः कामेन शोकेन च पीड्यमानः ।  

विषादयन् भ्रातरमार्तरूपो भूयो विषादं प्रविवेष तीव्रम्  ॥  ३।६३।१  ॥   

अथ तापाख्यां मदनावस्थां दर्शयति त्रिषष्टितमे स राजपुत्र इत्यादि । कामेन
प्रियास्मरणजन्येन शोकेन प्रियाविरहजन्येन भ्रातरं भूयो विषादयन् आर्तरूपः
पीडितशरीरः । स रामः तीव्रं विषादं प्रविवेश । स्वशोकलक्ष्मणशोकाभ्याम्
अधिकतरं शोकं गत इत्यर्थः  ॥  ३।६३।१  ॥   

  

स लक्ष्मणं शोकवशाभिपन्नं शोके निमग्रो विपुले तु रामः ।  

उवाच वाक्यं व्यसनानुरूपमुष्णं विनिःश्वस्य रुदन् सशोकम्  ॥  ३।६३।२  ॥   

विपुले शोके निमग्नः लक्ष्मणशोकदर्शनजशोकेन विपिले शोके सीताशोके निमग्नः
व्यसनानुरूपं लोकवद्दुःखप्रसङ्गोचितम् उष्णं यथा तथा विनिःश्वस्य रुदन्
सशोकं वाक्यमुवाच  ॥  ३।६३।२  ॥   

  

न मद्विधो दुष्कृतकर्मकारी मन्ये द्वितीयो ऽस्ति वसुन्धरायाम् ।  

शोकेन शोको हि परम्पराया मामेति भिन्दन् हृदयं मनश्च  ॥  ३।६३।३  ॥   

द्वितीयो मद्विधो दुष्कृतकर्मकारी पापकर्मकारी वसुन्धरायां नास्तीति मन्ये
। शोकेनेति । न मद्विध इत्यादिनोक्तमनेनार्थेन स्पष्टीक्रियते । परम्परायाः
परम्परारूपेणागतः शोकेन शोकः शोकाच्छोकः हृदयं मनश्च भिन्दन् मामेति । मनो
ऽधिष्ठानं हृदयम्  ॥  ३।६३।३  ॥   

  

पूर्वं मया नूनमभीप्सितानि पापानि कर्माण्यसकृत्कृतानि ।  

तत्रायमद्यापतितो विपाको दुःखेन दुःखं यदहं विशामि  ॥  ३।६३।४  ॥   

एवं शोकपारम्पर्ये हेतुमुत्प्रेक्षते पूर्वमिति । पूर्वं पूर्वजन्मनि ।
प्रार्थितानि तत्र तेषु पापेषु विपाकः कार्यौन्मुख्यम् । आपतितः प्राप्तः
 ॥  ३।६३।४  ॥   

  

राज्यप्रणाशः स्वजनैर्वियोगः पितुर्विनाशो जननी वियोगः ।  

सर्वाणि मे लक्ष्मण शोकवेगमापूरयन्ति प्रविचिन्तितानि  ॥  ३।६३।५  ॥   

दुःखानि परिगणयति राज्येति । राज्यप्रणाशो राज्यभ्रंशः । स्वजनैः वन्धुभिः
। सर्वाणीति सामान्ये नपुंसकम् । शोकवेगं शोकराशिम् । प्रविचिन्तितानि
स्मृतानि  ॥  ३।६३।५  ॥   

  

सर्वं तु दुःखं मम लक्ष्मणेदं शान्तं शरीरे वनमेत्य शून्यम् ।  

सीतावियोगात् पुनरप्युदीर्णं काष्ठैरिवाग्निः सहसा प्रदीप्तः  ॥  ३।६३।६
 ॥   

शून्यं निर्जनं वनमेत्य स्थितस्य मम शरीरे शान्तं शरीरक्लेशेन
विस्मृतमित्यर्थः । उदीर्णम् उद्रिक्तं प्रदीप्तो ऽग्निः पुनः काष्ठैरिव  ॥ 
३।६३।६  ॥   

  

सा नूनमार्या मम राक्षसेन बलाद्धृता खं समुपेत्य भीरुः ।  

अपस्वरं सस्वरविप्रलापा भयेन विक्रन्दितवत्यभीक्ष्णम्  ॥  ३।६३।७  ॥   

मम सम्बन्धिनी आर्या सा राक्षसेन केनचिद्बलाद्धृता सती खमाकाशमुपेत्य
भीरुतया सस्वरविप्रलापा सती उच्चैर्ध्वनियुक्तविप्रलापा सती भयेन अपस्वरम्
अपगतनिजस्वरं यथा तथा । अभीक्ष्णमत्यर्थम् आक्रन्दितवती
उद्घोषितवतीत्युत्प्रेक्षा  ॥  ३।६३।७  ॥   

  

तौ लोहितस्य प्रियदर्शनस्य सदोचितावुत्तमचन्दनस्य ।  

वृत्तौ स्तनौ शोणितपङ्कदिग्धौ नूनं प्रियाया मम नाभिभातः  ॥  ३।६३।८  ॥   

लोहितस्य लोहिताख्यस्य उत्तमचन्दनस्य । "रक्तं तु चन्दनं विद्याल्लोहितं
हरिचन्दनम् ।" इति । यद्वा कुङ्कुमादिना रक्तस्य उत्तमचन्दनस्य सदा उचितौ
योग्यौ वृत्तौ वर्तुलौ मम प्रियायाः स्तनौ शोणितपङ्कदिग्धौ राक्षसेन
भक्षणाय विशसनादिति भावः । एवम्भूतौ सन्तौ नाभिभातः न प्रकाशेते ।
वर्तमानसामीप्ये वर्तमानवत्प्रयोगः । मम नाभिपात इति पाठान्तरे एवमपि मम
देहपातो न जायत इत्यर्थः  ॥  ३।६३।८  ॥   

  

तच्छ्लक्ष्णसुव्यक्तमृदुप्रलापं तस्या मुखं कुञ्चितकेशभारम् ।  

रक्षोवशं नूनमुपागताया न भ्राजते राहुमुखे यथेन्दुः  ॥  ३।६३।९  ॥   

तत् पूर्वमनुभूतम् । श्लक्ष्णो मधुरः सुव्यक्तः अर्थव्यक्तियुक्तः मृदुः
अपरुषः प्रलापो यस्य तत्  ॥  ३।६३।९  ॥   

  

तां हारपाशस्य सदोचिताया ग्रीवां प्रियाया मम सुव्रतायाः ।  

रक्षांसि नूनं परिपीतवन्ति विभिद्य शून्ये रुधिराशनानि  ॥  ३।६३।१०  ॥   

हारपाशस्य हारमालायाः सदोचितायाः सुव्रतायाः मदन्यं स्प्रष्टुमनिच्छन्त्याः
मम प्रियायाः ग्रीवां शून्ये एकान्ते विभिद्य रुधिररूपाणि अशनानि पानानि
परिपीतवन्ति नूनम्  ॥  ३।६३।१०  ॥   

  

मया विहीना विजने वने या रक्षोभिराहृत्य विकृष्यमाणा ।  

नूनं विनादं कुररीव दीना सा मुक्तवत्यायतकान्तनेत्रा  ॥  ३।६३।११  ॥   

या विजने वने मया विहीना सा कुररीव क्रौञ्चीव विनादं मुक्तवती ।
आयतकान्तनेत्रेत्यनेन तत्काले मदागमनमार्गव्यग्रतोक्ता  ॥  ३।६३।११  ॥   

  

अस्मिन् मया सार्धमुदारशीला शिलातले पूर्वमुपोपविष्टा ।  

कान्तस्मिता लक्ष्मण जातहासा त्वामाह सीता बहुवाक्यजातम्  ॥  ३।६३।१२  ॥   

पूर्वं गोदावर्यां सीतया सह सरसलीलाविहारो यस्मिन् कृतस्तस्मिन् प्रदेशे
गत्वा तददर्शनेन जातपूर्वस्मरणो लक्ष्मणं प्रत्याह अस्मिन्निति । अस्मिन्
एवं शून्यतया स्थिते प्रदेशे हि मया पूर्वं निधिर्लब्धः । मया सार्धं
प्रणयधारायामहं पण्डितमानी तादृशो ऽहमप्यप्रधानो ऽभवं तदीयविदग्धव्यवहारेषु
। उदारशीला पूर्वं नगरवासे श्वश्र्वादिसन्निधानेन सङ्कुचितविहारा स्थिता,
सीतया सार्धमिति ह्युक्तम् । साम्प्रतं तु एकान्तस्थलतया सरसभोगेषु
सर्वस्वदानं कृतवती । शिलातले पूर्वमुपोपविष्टा गोदावरीसलिले चिरं
सलिलविहारे प्रवृत्ते खिन्नो रामः प्रदेशान्तरे निस्तरणायोगात्
केनचिच्छिलातलमार्गेण निर्गन्तुमालोकितवान् । सीता तु "प्रेक्षितज्ञास्तु
कोसलाः" इति न्यायेन कान्तस्य प्रेक्षणातिशयमवगम्य तं पुनः क्लेशयितुं
तच्छिलातलं पूर्वमधिरूढा उपोपविष्टा । तत्र यं यं
कोणमवलम्ब्योत्थातुमिच्छति तत्तदाक्रम्य मुखे सलिलमभिषिञ्चिन्ती स्थिता,
वीप्सयैवमवगम्यते । कान्तस्मिता सहजमधुरहासवती । जातहासा स्वविजयकृतहर्षेण
सञ्जातहासा । त्वामाह इतः पूर्वं कुत्रापि पराजयाभावात् अधुना स्त्रीतो
ऽभिनव पराजयाद्रामो लज्जानम्रवदनो ऽभूत् । तं विहाय भ्रातरं बहुधा
प्रशंसन्तं लक्ष्मणं प्रत्युक्तवती । बहुवाक्यजातं युवां सङ्कल्पितं सर्वं
निर्वर्तितवन्तौ हि युवामतिबलपराक्रमशालिनौ पुरुषधौरेयौ वयमबलाजनाः युवां
मृगयायै शत्रुहत्यायै चाभियातारः वयं गृहादनिर्गच्छन्त्यः युवयोः
सङ्कल्पितं सर्वं कर्तुं शक्यं युष्मदग्रजो जितवान् हि इत्येवं बहुमुखं
वचनमवोचत्  ॥  ३।६३।१२  ॥   

  

गोदावरीयं सरितां वरिष्ठा प्रिया प्रियाया मम नित्यकालम् ।  

अप्यत्र गच्छेदिति चिन्तयामि नैकाकिनी यति हि सा कदाचित्  ॥  ३।६३।१३  ॥   

नित्यकालं सर्वकालम् । अत्र गोदावर्याम् चिन्तयामि तन्न युक्तमिति शेषः  ॥ 
३।६३।१३  ॥   

  

पद्मानना पद्मविशालनेत्रा पद्मानि वानेतुमभिप्रयाता ।  

तदप्ययुक्तं नहि सा कदाचिन्मया विना गच्छति पङ्कजानि  ॥  ३।६३।१४  ॥   

अभिप्रयाता गोदावरीमिति शेषः । पङ्कजानीत्यत्राप्यानेतुमित्यनुषज्यते  ॥ 
३।६३।१४  ॥   

  

कामं त्विदं पुष्पितवृक्षषण्डं नानाविधैः पक्षिगणैरुपेतम् ।  

वनं प्रयाता नु तदप्ययुक्तमेकाकिनी साति बिभेति भीरुः  ॥  ३।६३।१५  ॥   

अतिबिभेति । अत्यन्तं बिभेति  ॥  ३।६३।१५  ॥   

  

आदित्य भो लोककृताकृतज्ञ लोकस्य सत्यानृतकर्मसाक्षिन् ।  

मम प्रिया सा क्व गता हृता वा शंसस्व मे शोकवशस्य नित्यम्  ॥  ३।६३।१६  ॥   

भो इत्यादित्यस्य सम्बोधनम् । लोकस्य कृताकृते जानातीति तथा । सत्यानृतयोः
पुण्यपापयोः कर्मणः साक्षिन् । "कर्मसाक्षी जगच्चक्षुः" इत्युक्तेः । मम
प्रिया क्व गता अथवा हृता केनचिदपहृतेति शंसस्व शंस  ॥  ३।६३।१६  ॥   

  

लोकेषु सर्वेषु च नास्ति किञ्चिद्यत्ते न नित्यं विदितं भवेत्तत् ।  

शंसस्व वायो कुलशालिनीं तां हृता मृता वा पथि वर्तते वा  ॥  ३।६३।१७  ॥   

लोकेष्विति । ते नित्यं यन्न विदितं तत् सर्वेषु नास्ति तस्माच्छंसेति  ॥ 
३।६३।१७  ॥   

  

इतीव तं शोकविधेयदेहं रामं विसञ्ज्ञं विलपन्तमेवम् ।  

उवाच सौमित्रिरदीनसत्त्वो न्याये स्थितः कालयुतं च वाक्यम्  ॥  ३।६३।१८  ॥   

शोकविधेयः शोकपरवशः कालयुतं कालोचितम् । अदीनसत्त्वः अदीनधृतिः
एवमुवाचेत्यन्वयः  ॥  ३।६३।१८  ॥   

  

शोकं विमुञ्चार्य धृतिं भजस्व सोत्साहता चास्तु विमार्गणे ऽस्याः ।  

उत्साहवन्तो हि नरा न लोके सीदन्ति कर्मस्वतिदुष्करेषु  ॥  ३।६३।१९  ॥   

अस्याः सीतायाः । विमार्गणे अन्वेषणे  ॥  ३।६३।१९  ॥   

  

इतीव सौमित्रिमुदग्रपौरुषं ब्रुवन्तमार्तो रघुवंशवर्धनः ।  

न चिन्तयामास धृतिं विमुक्तवान् पुनश्च दुःखं महदभ्युपागमत्  ॥  ३।६३।२०
 ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे
त्रिषष्टितमः सर्गः  ॥  ६३  ॥   

उदग्रपौरुषं श्रेष्ठपराक्रमम् । इतीव ब्रुवन्तं सौमित्रिं न चिन्तयामास
तद्वचनं नादृतवानित्यर्थः । धृतिं च मुक्तवान्  ॥  ३।६३।२०  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने त्रिषष्टितमः सर्गः  ॥  ६३  ॥   


