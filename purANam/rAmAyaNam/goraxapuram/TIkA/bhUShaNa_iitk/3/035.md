+++
title = "०३५"

+++


ततः शूर्पणखावाक्यं तच्छ्रुत्वा रोमहर्षणम् ।  

सचिवानभ्यनुज्ञाय कार्यं बुध्वा जगाम सः  ॥  ३।३५।१  ॥   

यद्वाहनस्य माहात्म्यं सर्वेषां विस्मयावहम् । अवतीर्णं रघोर्वंशे तमहं
विष्णुमाश्रये  ॥  तत इति । रोमहर्षणं भयोत्पादकत्वेन रोमाञ्चकरम् ।
सचिवमुखेन कार्यं बुद्धा तानभ्यनुज्ञाय विसृज्य  ॥  ३।३५।१  ॥   

  

तत्कार्यमनुगम्याथ यथावदुपलभ्य च ।  

दोषाणां च गुणानां च सम्प्रधार्य बलाबलम्  ॥  ३।३५।२  ॥   

इतिकर्तव्यमित्येव कृत्वा निश्चयमात्मनः ।  

स्थिरबुद्धिस्ततो रम्यां यानशालां जगाम ह  ॥  ३।३५।३  ॥   

तदित्यादिश्लोकद्वयमेकान्वयम् । अनुगम्य स्वयमनुसन्धाय, पर्यालोच्येत्यर्थः
। यथावदुपलभ्य इदमित्थमिति निश्चित्य । पुनरपि दार्ढ्याय
गुणदोषप्राबल्यदौर्बल्यविषयचिन्तां निर्णयान्तां दर्शयति दोषाणां चेति ।
इदमत्र सम्प्रधार्य स्वेन चिकीर्षितं सीतापहारलक्षणं कार्यं किं पौरुषेण
सुकरम् आहोस्विच्चौर्येण कर्तव्यमिति । कतरस्मिन् पक्षे दोषाल्पत्वं
गुणभूयस्त्वमिति, तत्र पौरुषेण कर्तुमशक्यम्, खरादियुद्धे
रामस्याचिन्त्यपराक्रमत्वेन श्रुतत्वात् । उपायपरिकल्पितचौर्याश्रयणे
तादात्विकदोषा न लक्ष्यन्ते सीतारहितेन तद्व्यसनिना रामेण कापि हानिर्न
सम्भाव्यते तस्मादयमेव पक्षः सम्यगिति एवं निश्चित्य प्रावर्ततेत्यर्थः ।
स्थिरबुद्धिः निश्चलबुद्धिः । यानशालाम् अश्वशालाम्  ॥  ३।३५।२,३  ॥   

  

यानशालां ततो गत्वा प्रच्छन्नो राक्षसाधिपः ।  

सूतं सञ्चोदयामास रथः संयोज्यतामिति  ॥  ३।३५।४  ॥   

एवमुक्तः क्षणेनैव सारथिर्लघुविक्रमः ।  

रथं संयोजयामास तस्याभिमतमुत्तमम्  ॥  ३।३५।५  ॥   

काञ्चनं रथमास्थाय कामगं रत्नभूषितम् ।  

पिशाचवदनैर्युक्तं खरैः काञ्चनभूषणैः  ॥  ३।३५।६  ॥   

मेघप्रतिमनादेन स तेन धनदामुजः ।  

राक्षसाधिपतिः श्रीमान् ययौ नदनदीपतिम्  ॥  ३।३५।७  ॥   

स श्वेतवालव्यजनः श्वेतच्छत्त्रो दशाननः ।  

स्निग्धवैडूर्यसङ्काशस्तप्तकाञ्चनकुण्डलः  ॥  ३।३५।८  ॥   

विंशद्भुजो दशग्रीवो दर्शनीयपरिच्छदः ।  

त्रिदशारिर्मुनीन्द्रघ्नो दशशीर्ष इवाद्रिराट्  ॥  ३।३५।९  ॥   

यानशालामिति । प्रच्छन्न इति प्रकाशश्चेद्वृद्धा मन्दोदर्यादयश्च
वारयिष्यन्तीति भावः । यद्वा पौरुषं विहाय चौर्यमार्गाश्रयणं लज्जावहमिति
प्रच्छन्नमार्गाश्रयणम् । यद्वा तत इत्यादि सचिवान् तदानीं सभास्थितान्
विसृज्य स्वयं कार्यं बुद्धेत्यर्थः । अत एव सचिवैः पर्यालोचनाभावात्
प्रच्छन्न इत्युक्तम् । अत एव कुम्भकर्णादिभिरुच्यते सचिवैरमन्त्रयित्वा
कृतस्य कथमिदानीं प्रतीकार इति । खरलक्षणं पूर्वमुक्तम्  ॥  ३।३५।४९  ॥   

  

कामगं रथमास्थाय शुशुभे राक्षसेश्वरः ।  

विद्युन्मण्डलवान् मेघः सबलाक इवाम्बरे  ॥  ३।३५।१०  ॥   

विद्युत्स्थाने आभरणानि, मेघस्थाने रावणः, बलाहकस्थाने अलङ्कृतरथः  ॥ 
३।३५।१०  ॥   

  

सशैलं सागरानूपं वीर्यवानवलोकयन् ।  

नानापुष्पफलैर्वृक्षैरनुकीर्णं सहस्रशः  ॥  ३।३५।११  ॥   

सशैलं शैलसहितम् । सागरानूपं समुद्रतीरम्  ॥  ३।३५।११  ॥   

  

शीतमङ्गलतोयाभिः पद्मिनीभिः समन्ततः ।  

विशालैराश्रमपदैर्वेदिमद्भिः समावृतम्  ॥  ३।३५।१२  ॥   

मङ्गलतोयाभिः शुभजलाभिः । पद्मिनीभिरिति समावृतमित्यनुकर्षः  ॥  ३।३५।१२
 ॥   

  

कदल्याढकिसम्बाधं नालिकेरोपशोभितम् ।  

सालैस्तालैस्तमालैश्च पुष्पितैस्तरुभिर्वृतम्  ॥  ३।३५।१३  ॥   

आढाकिः सूपोपयुक्तधान्यस्तम्बः  ॥  ३।३५।१३  ॥   

  

नागैः सुपर्णैर्गन्धर्वैः किन्नरैश्च सहस्रशः ।  

अजैर्वैखानसैर्माषैर्वालखिल्यैर्मरीचिपैः  ॥  ३।३५।१४  ॥   

अत्यन्तनियताहारैः शोभितं परमर्षिभिः ।  

जितकामैश्च सिद्धैश्च चारणैरुपशोभितम्  ॥  ३।३५।१५  ॥   

दिव्याभरणमाल्याभिर्दिव्यरूपाभिरावृतम् ।  

क्रीडारतिविधिज्ञाभिरप्सरोभिः सहस्रशः  ॥  ३।३५।१६  ॥   

सुपर्णैः गरुडैः । अजैः अयोनिजैः । वैखानसैः ब्रह्मनखजैः । "ये नखास्ते
वैखानसाः" इति श्रुतेः । माषैः माषगोत्रजैः । वालखिल्यैः ब्रह्मवालजैः ।
"ये वालास्ते वालखिल्याः" इति श्रुतेः । मरीचिपैः रविकिरणपानव्रतनिष्ठैः  ॥ 
३।३५।१४१६  ॥   

  

सेवितं देवपत्नीभिः श्रीमतीभिः श्रिया वृतम् ।  

देवदानवसङ्घैश्च चरितं त्वमृताशिभिः  ॥  ३।३५।१७  ॥   

अमृताशिभिः देवैश्चेति शेषः । यद्वा "ऋतामृताभ्यां जीवेत"
इत्युक्तायाचितलब्धाशिभिः । "ऋतमुञ्छशिलं प्रोक्तममृतं स्यादयाचितम् ।" इति
मनुः  ॥  ३।३५।१७  ॥   

  

हंसक्रौञ्चप्लवाकीर्णं सारसैः सम्प्रणादितम् ।  

वैडूर्यप्रस्तरं रम्यं स्निग्धं सागरतेजसा  ॥  ३।३५।१८  ॥   

प्लवाः जलकुक्कुटाः मण्डूका इत्यप्याहुः । वैडूर्यप्रस्तरं वैडूर्यमयाः
प्रस्तराः शिलाः यस्मिन् तम् । "पाषाणप्रस्तरग्रावोपलाश्मानः शिला दृषत्"
इत्यमरः  ॥  ३।३५।१८  ॥   

  

पाण्डराणि विशालानि दिव्यमाल्ययुतानि च ।  

तूर्यगीताभिजुष्टानि विमानानि समन्ततः  ॥  ३।३५।१९  ॥   

तपसा जितलोकानां कामगान्यभिसम्पतन् ।  

गन्धर्वाप्सरसश्चैव ददर्श धनदानुजः  ॥  ३।३५।२०  ॥   

तपसा जितलोकानां पुरुषाणां विमानानीत्यन्वयः । अभिसम्पतन् मार्गवशात्
प्राप्नुवन् । सशैलं नाना पुष्पफलैर्वृक्षैरनुकीर्णमित्यारम्य सागरतेजसा
स्निग्धमित्यन्तविशेषणविशिष्टं सागरानूपमवलोकयन्
पाण्डरत्वादिविशेषणविशिष्टानि । तपसा जितलोकानां विमानान्यभिसम्पतन्
गन्धर्वाप्सरसो ददर्शेत्यन्वयः  ॥  ३।३५।१९,२०  ॥   

  

निर्यासरसमूलानां चन्दनानां सहस्रशः ।  

वनानि पश्यन् सौम्यानि घ्राणतृप्तिकराणि च  ॥  ३।३५।२१  ॥   

अगरूणां च मुख्यानां वनान्युपवनानि च ।  

तक्कोलानां च जात्यनां फलानां च सुगन्धिनाम्  ॥  ३।३५।२२  ॥   

पुष्पणि च तमालस्य गुल्मानि मरिचस्य च ।  

मुक्तानां च समूहानि शुष्यमाणानि तीरतः  ॥  ३।३५।२३  ॥   

शङ्खानां प्रस्तरं चैव प्रवालनिचयं तथा ।  

काञ्चनानि च शैलानि राजतानि च सर्वशः  ॥  ३।३५।२४  ॥   

प्रस्रवाणि मनोज्ञानि प्रसन्नानि ह्रदानि च ।  

धनधान्योपपन्नानि स्त्रीरत्नैः शोभितानि च  ॥  ३।३५।२५  ॥   

हस्त्यश्वरथगाढानि नगराण्यवलोकयन् ।  

तं समं सर्वतः स्निग्धं मृदुसंस्पर्शमारुतम् ।  

अनूपं सिन्धुराजस्य ददर्श त्रिदिवोपमम्  ॥  ३।३५।२६  ॥   

निर्यासरसमूलानामित्यादिसार्धश्लोकषट्कमेकान्वयम् । निर्यासरसमूलानां
हिङ्गुरूपनिर्यासरसयुक्तमूलानां मूलाख्यौषधीविशेषाणाण् ।
मूलाख्यौषधीमूलाद्धिङ्गुरूपनिर्यासा उत्पद्यन्त इति प्रसिद्धिः । वनानि
अकृत्रिमाणि । उपवनानि कृत्रिमाणि । तक्कोलानां गन्धद्रव्याणाम् ।
जात्यानां जातिभवानाम् । फलानां जातिफलानामित्यर्थः । सुगन्धिनाम्
उपवनानीत्यन्वयः । गुल्मानि स्तम्बान् । मरिचस्य मरीचस्य । समूहानीति
नपुंसकत्वमार्षम् । शुष्यमाणानि चिरसङ्गतत्वेनानार्द्राणीत्यर्थः । तीरतः
तीरे । शैलानीति नपुंसकत्वमार्षम् । तथा प्रस्रवह्रदशब्दयोः । प्रस्तरं
समूहं निचयं समूहम् । प्रस्रवाणि प्रस्रवणानि निर्झरानित्यर्थः । गाढानि
निबिडानि । एवं बहुधा सागरानूपवर्णनं पुनर्बहुदूरमार्गगमनप्रयासेन
मारीचोपदेशान्निवर्त्याध्यवसायविशेषं व्यञ्जयितुम्  ॥  ३।३५।२१२६  ॥   

  

तत्रापश्यत्स मेघाभं न्यग्रोधमृषिभिर्वृतम् ।  

समन्ताद्यस्य ताः शाखाः शतयोजनमायताः  ॥  ३।३५।२७  ॥   

यस्य वाहनप्रभावोप्यपरिच्छेद्यस्तेन रामेण विरुणद्धि रावणो मूढ इति
परिहसन्नाह तत्रापश्यदित्यादिना । ताः प्रसिद्धाः  ॥  ३।३५।२७  ॥   

  

यस्य हस्तिनमादाय महाकायं च कच्छपम् ।  

भक्षार्थं गरुडः शाखामाजगाम महाबलः  ॥  ३।३५।२८  ॥   

तस्य तां सहसा शाखां भारेण पतगोत्तमः ।  

सुपर्णः पर्णबहुलां बभञ्ज च महाबलः  ॥  ३।३५।२९  ॥   

यस्येति । गरुडः महाकायं महाप्रमाणम् । हस्तिनं गजं कच्छपं चादाय यस्य
शाखामाजगामेत्यन्वयः । भारेण बभ़ञ्ज न तु यत्नेनेत्यर्थः ।
महागजकच्छपवहनात् भारेण शाखा भग्नाभूदित्यर्थः  ॥  ३।३५।२८,२९  ॥   

  

तत्र वैखानसा माषा वालखिल्या मरीचिपाः ।  

अजा बभूवुर्धूम्राश्च सङ्गताः परमर्षयः  ॥  ३।३५।३०  ॥   

तेषां दयार्थं गरुडस्तां शाखां शतयोजनाम् ।  

जगामादाय वेगेन तौ चौभौ गजकच्छपौ  ॥  ३।३५।३१  ॥   

तत्र शाखाया अधः प्रदेशे ये सङ्गताः मरीचिपाः रविकिरणपानव्रताः, धूम्राः
धूमपाः तेषां दयार्थं शाखापातेन पीडा माभूदिति तदुनुग्रहार्थमित्यर्थः ।
एकपादेन आदाय अवष्टभ्येत्यर्थः । भक्षयित्वा आकाश एवेति शेषः  ॥  ३।३५।३०,३१
 ॥   

  

एकपादेन धर्मात्मा भक्षयित्वा तदामिषम् ।  

निषादविषयं हत्वा शाखया पतगोत्तमः  ॥  ३।३५।३२  ॥   

प्रहर्षमतुलं लेभे मोक्षयित्वा महामुनीन्  ॥  ३।३५।३३  ॥   

\[शाखानिपातभीतांश्च शाखां चोत्सृज्य सर्ववित्  ॥ \]  

आमिषं गजकच्छपरूपं मांसम् । निषादविषयं निषादग्रामं शाखया हत्वा तानपि
भक्षयित्वा महामुनीन् वैखानसादीन् निषादविषयस्थब्राह्मणान् वा निषादैः
पीड्यमानान्वा, तद्रक्षणार्थमेव तद्धननमिति भावः । तादृशशाखारूपप्रहरणलाभेन
तदैव मुनिबाधकनिषाददैशं सर्वं हत्वा शिष्टपालनाद्दुष्टनिग्रहाच्चातुलं
प्रहर्षं लेभ इति भावः  ॥  ३।३५।३२,३३  ॥   

  

स तेनैव प्रहर्षेण द्विगुणीकृतविक्रमः ।  

अमृतानयनार्थं वै चकार मतिमान् मतिम्  ॥  ३।३५।३४  ॥   

तेनैव भक्षणजन्येनेत्यर्थः  ॥  ३।३५।३४  ॥   

  

अयोजालानि निर्मथ्य भित्त्वा रत्नमयं गृहम् ।  

महेन्द्रभवनाद्गुप्तमाजहारामृतं ततः  ॥  ३।३५।३५  ॥   

अयोजालानि अयोनिर्मितजालकानि । निर्मथ्य ध्वंसयित्वा तदन्तर्वर्तिरत्नमयं
गृहं भित्त्वा ततः तदन्तरे गुप्तममृतं महेन्द्रभवनादाजहार  ॥  ३।३५।३५  ॥   

  

तं महर्षिगणैर्जुष्टं सुपर्णकृतलक्षणम् ।  

नाम्ना सुभद्रं न्यग्रोधं ददर्श धनदानुजः  ॥  ३।३५।३६  ॥   

तं तु गत्वा परं पारं समुद्रस्य नदीपतेः ।  

ददर्शाश्रममेकान्ते रम्ये पुण्ये वनान्तरे  ॥  ३।३५।३७  ॥   

सुपर्णकृतलक्षणं सुपर्णेन गरुडेन कृतं भग्नैकशाखत्वरूपं लक्षणं चिह्नं यस्य
 ॥  ३।३५।३६,३७  ॥   

  

तत्र कृष्णाजिनधरं जटावल्कलधारिणम् ।  

ददर्श नियताहारं मारीचं नाम राक्षसम्  ॥  ३।३५।३८  ॥   

तत्रेति । कृष्णाजिनेत्यादिना रामभक्ततया जनितवैराग्यचिह्नोक्तिः  ॥ 
३।३५।३८  ॥   

  

स रावणः समागम्य विधिवत्तेन रक्षसा ।  

मारीचेनार्चितो राजा सर्वकामैरमानुषैः  ॥  ३।३५।३९  ॥   

तं स्वयं पूजयित्वा तु भोजनेनोदकेन च ।  

अर्थोपहितया वाचा मारीचो वाक्यमब्रवीत्  ॥  ३।३५।४०  ॥   

समागम्य मारीचं प्राप्य । सर्वकामैः सर्वभोग्यवस्तुभिः अर्चितो बभूव  ॥ 
३।३५।३९,४०  ॥   

  

कच्चित् सुकुशलं राजन् लङ्कायां राक्षसेश्वर ।  

केनार्थेन पुनस्त्वं वै तूर्णमेवमिहागतः  ॥  ३।३५।४१  ॥   

एवं तूर्णम् एकाकितया शीघ्रम्  ॥  ३।३५।४१  ॥   

  

एवमुक्तो महातेजा मारीचेन स रावणः ।  

तं तु पश्चादिदं वाक्यमब्रवीद्वाक्यकोविदः  ॥  ३।३५।४२  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे पञ्चत्रिंशः
सर्गः  ॥  ३५  ॥   

एवमिति । इदम् उत्तरसर्गे वक्ष्यमाणम्  ॥  ३।३५।४२  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने पञ्चत्रिंशः सर्गः  ॥  ३५  ॥   


