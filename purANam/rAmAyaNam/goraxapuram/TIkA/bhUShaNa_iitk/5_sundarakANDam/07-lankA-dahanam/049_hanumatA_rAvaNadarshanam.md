+++
title = "०४९ हनुमता रावणदर्शनम्"
title_english = "049 Hanuma sees well adorned Ravana"

+++


ततः स कर्मणा तस्य विस्मितो भीमविक्रमः ।  

हनुमान् रोषताम्राक्षो रक्षोधिपमवैक्षत  ॥  ५।४९।१ ॥   

ततः स इत्यादि । कर्मणा तस्य विस्मितः, युद्धार्थं रावणेनागन्तवन्यमिति
यत्नः कृतः । स तु नीतिज्ञ आसनस्थ एव इन्द्रजिन्मुखेन मां
निबध्यानीतवानित्यानयनकर्मणा जातविस्मय इत्यर्थः  ॥  ५।४९।१ ॥   

  

भ्राजमानं महार्हेण काञ्चनेन विराजता ।  

मुक्ताजालावृतेनाथ मुकुटेन महाद्युतिम्  ॥  ५।४९।२ ॥   

वज्रसंयोगसंयुक्तैर्महार्हमणिविग्रहैः ।  

हैमैराभरणैश्चित्रैर्मनसेव प्रकल्पितैः  ॥  ५।४९।३ ॥   

भ्राजमानमित्यादि । वज्रसंयोगसंयुक्तैः वज्रकीलनेन संबद्धैः । अत्र
भ्राजमानमित्यनुषज्यते  ॥  ५।४९।२३ ॥   

  

महार्हक्षौमसंवीतं रक्तचन्दनरूषितम् ।  

स्वनुलिप्तं विचित्राभिर्विविधाभिश्च भक्तिभिः  ॥  ५।४९।४ ॥   

विवृतैर्दर्शनीयैश्च रक्ताक्षैर्भीमदर्शनैः ।  

दीप्ततीक्ष्णमहादंष्ट्रैः प्रलम्बदशनच्छदैः  ॥  ५।४९।५ ॥   

शिरोभिर्दशभिर्वीरं भ्राजमानं महौजसम् ।  

नानाव्यालसमाकीर्णैः शिखरैरिव मन्दरम्  ॥  ५।४९।६ ॥   

भक्तिभिः पङ्क्तिभिः । इत्थभूतलक्षणे तृतीया । यथा पङ्क्तयो भवन्ति तथा
ऽनुलिप्त इत्यर्थः  ॥  ५।४९।४६ ॥   

  

नीलाञ्जनचयप्रख्यं हारेणोरसि राजता ।  

पूर्णचन्द्राभवक्रेण सबलाकमिवाम्बुदम्  ॥  ५।४९।७ ॥   

पूर्णचन्द्राभवक्त्रेण पूर्णचन्द्रतुल्यनायकरत्नेन । वक्त्रं नायकरत्नम्
अभितोलग्नमुक्तामणिमण्डलम्  ॥  ५।४९।७ ॥   

  

बाहुभिर्बद्धकेयूरैश्चन्दनोत्तमरूषितैः ।  

भ्राजमानाङ्गदैः पीनैः पञ्चशीर्षौरिवोरगैः  ॥  ५।४९।८ ॥   

महति स्फाटिके चित्रे रत्नसंयोगसंस्कृते ।  

उत्तमास्तरणास्तीर्णे सूपविष्टं वरासने  ॥  ५।४९।९ ॥   

अलंकृताभिरत्यर्थं प्रमदाभिः समन्ततः ।  

वालव्यजनहस्ताभिरारात् समुपसेवितम्  ॥  ५।४९।१० ॥   

केयूरं भुजोपरि धार्यमाणमाभरणम् । अङ्गदं बाहुमध्यस्थाभरणम्  ॥ 
५।४९।८१० ॥   

  

दुर्धरेण प्रहस्तेन महापार्श्वेन रक्षसा ।  

मन्त्रिभिर्मन्त्रतत्त्वज्ञैर्निकुम्भेन च मन्त्रिणा  ॥  ५।४९।११ ॥   

सुखोपविष्टं रक्षोभिश्चतुर्भिर्बलदर्पितैः ।  

कृत्स्न परिवृतं लोकं चतुर्भिरिव सागरैः  ॥  ५।४९।१२ ॥   

सचिवैर्मन्त्रतत्त्वज्ञैरन्यैश्च शुभबुद्धिभिः ।  

अन्वास्यमानं रक्षोभिः सुरैरिव सुरेश्वरम्  ॥  ५।४९।१३ ॥   

अपश्यद्राक्षसपतिं हनुमानतितेजसम् ।  

विष्ठितं मेरुशिखरे सतोयमिव तोयदम्  ॥  ५।४९।१४ ॥   

स तैः संपीड्यमानो ऽपि रक्षोभिर्भीमविक्रमैः ।  

विस्मयं परमं गत्वा रक्षोधिपमवैक्षत  ॥  ५।४९।१५ ॥   

भ्राजमानं ततो दृष्ट्वा हनुमान् राक्षसेश्वरम् ।  

मनसा चिन्तयामास तेजसा तस्य मोहितः  ॥  ५।४९।१६ ॥   

अहो रूपमहो धैर्यमहो सत्त्वमहो द्युतिः ।  

अहो राक्षसराजस्य सर्वलक्षणयुक्तता  ॥  ५।४९।१७ ॥   

मन्त्रिभिः प्रशस्तमन्त्रैः । अतस्सचिवैरित्यपुनरुक्तिः  ॥  ५।४९।१११७ ॥   

  

यद्यधर्मो न बलवान् स्यादयं राक्षसेश्वरः ।  

स्यादय सुरलोकस्य सशक्रस्यापि रक्षिता  ॥  ५।४९।१८ ॥   

अयं रावणकृतः अधर्मः बलवान्न स्याद्यदि । तदा ऽयं राक्षसेश्वरः सशक्रस्य
सुरलोकस्यापि रक्षिता स्यात्  ॥  ५।४९।१८ ॥   

  

अस्य क्रूरैर्नृशंसैश्च कर्मभिर्लोककुत्सितैः ।  

तेन बिभ्यति खल्वस्माल्लोकाः सामरदानवाः  ॥  ५।४९।१९ ॥   

अयं ह्युत्सहते क्रुद्धः कर्तुमेकार्णवं जगत् ।  

इति चिन्तां बहुविधामकरोन्मतिमान् हरिः ।  

दृष्ट्वा राक्षसराजस्य प्रभावममितौजसः  ॥  ५।४९।२० ॥   

इत्यार्षे श्रीरामायणे वाल्मीकीये आदिकाव्ये श्रीमत्सुन्दरकाण्डे
एकोनपञ्चाशः सर्गः  ॥  ५।४९ ॥   

अस्येति । तेन कर्मभिः कृतेन पूर्वोक्तेनाधर्मेण हेतुना  ॥  ५।४९।१९२० ॥   

इति श्रीगोविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने एकोनपञ्चाशः सर्गः  ॥  ५।४९ ॥   


