+++
title = "०१२ हनूमन्निर्वेदः"
title_english = "012 Hanuma s depression"

+++


स तस्य मध्ये भवनस्य मारुतिर्लतागृहांश्चित्रगृहान्निशागृहान् ।  

जगाम सीतां प्रति दर्शनोत्सुको न चैव तां पश्यति चारुदर्शनाम्  ॥  ५।१२।१
 ॥   

स तस्येत्यादि । निशागृहान् । रात्रिनिवासयोग्यगृहान् । "गृहाः पुंसि च
भूम्न्येव" इति पुँल्लिङ्गत्वम् । पश्यति अपश्यत्  ॥  ५।१२।१  ॥   

  

स चिन्तयामास ततो महाकपिः प्रियामपश्यन् रघुनन्दनस्य ताम् ।  

ध्रुवं हि सीता म्रियते यथा न मे विचिन्वतो दर्शनमेति मैथिला  ॥  ५।१२।२
 ॥   

स इति । यथा यस्मात् कारणात् । विचिन्वतो मे मैथिली दर्शनं नैति तस्मात्
म्रियते ममार । यद्वा अथवा नेति वाक्यं पठनीयम् । तदा अपश्यन्निति
हेतुगर्भम् । अदर्शनात् मृता वा अथवा दर्शनं नैति । कुत्रचित् गहने प्रदेशे
स्थिता वेत्यर्थः  ॥  ५।१२।२  ॥   

  

सा राक्षसानां प्रवरेण जानकी स्वशीलसंरक्षणतत्परा सती ।  

अनेन नूनं प्रतिदुष्टकर्मणा हता भवेदार्यपथे परे स्थिता  ॥  ५।१२।३ ॥   

सेति । प्रतिदुष्टकर्मणा अतिदुष्टकर्मणा । वीप्सायां प्रतिः । "प्रति
प्रतिनिधौ वीप्सालक्षणादौ" इत्यमरः । परे उत्कृष्टे । आर्यपथे सन्मार्गे  ॥ 
५।१२।३ ॥   

  

विरूपरूपा विकृता विवर्चसो महानना दीर्घविरूपदर्शनाः ।  

समीक्ष्य सा राक्षसराजयोषितो भयाद्विनष्टा जनकेश्वरात्मजा  ॥  ५।१२।४ ॥   

विरूपाणि न्यूनाधिकानि रूपाणि शरीरावयवाः यासां ताः । विकृताः विकृतवेषाः ।
विवर्चसो निस्तेजस्काः । महाननाः अतिविशालमुखाः । दीर्घाणि विरूपाणि
दर्शनानि चक्षूंषि यासां ता । राक्षसराजयोषितः रावणस्याज्ञाकारिणीः
स्त्रियः  ॥  ५।१२।४ ॥   

  

सीतामदृष्ट्वा ह्यनवाप्य पौरुषं विहृत्य कालं सह वानरैश्चिरम् ।  

न मे ऽस्ति सुग्रीवसमीपगा गतिः सुतीक्ष्णदण्डो बलवांश्च वानरः  ॥ 
५।१२।५ ॥   

दृष्टमन्तःपुरं सर्वं दृष्टा रावणयोषितः ।  

न सीता दृश्यते साध्वी वृथा जातो मम श्रमः  ॥  ५।१२।६।  

सीतामिति । पौरुषं शत्रुविषयपराक्रमम् । चिरं कालं विहृत्य
अतिक्रम्येत्यर्थः । एवम्भूतस्य मे सुग्रीवसमीपगा तत्समीपगामिनी गतिः
मार्गः नास्ति । सुग्रीवसमीपगतिः लममायोग्येत्यर्थः । तत्र हेतुमाह
सुतीक्ष्णेति । त इति शेषः  ॥  ५।१२।५,६ ॥   

  

किन्नु मां वानराः सर्वे गतं वक्ष्यन्ति सङ्गताः ।  

गत्वा तत्र त्वया वीर किं कृतं तद्वदस्व नः ।  

अदृष्ट्वा किं प्रवक्ष्यामि तामहं जनकात्मजाम्  ॥  ५।१२।७ ॥   

किंन्विति समान्येन निर्वेदोक्तिः । विशेषतश्चाह गत्वेति । इत्युक्त इति
शेषः । वदस्व न इत्युक्तः किं प्रवक्ष्यामि । यद्वा किन्त्विति पाठः ।
पूर्ववदर्धत्रयमेकं वाक्यम् । किन्त्विति पूर्वस्माद्विशेषोक्तिः । मां
वानराः वदस्वः नः इति वक्ष्यन्ति तदा अदृष्ट्वा किं प्रवक्ष्यामीति योजना
 ॥  ५।१२।७ ॥   

  

ध्रुवं प्रायमुपैष्यन्ति कालस्य व्यतिवर्तने  ॥  ५।१२।८ ॥   

तर्हि अत्रैव कालविलम्बः क्रियतां तत्राह ध्रुवमिति । कालस्य व्यतिवर्तने
अस्मदागमनकाले ऽतीते प्रायमुपैष्यन्ति, जाम्बवत्प्रभृतय इति शेषः  ॥ 
५।१२।८ ॥   

  

किं वा वक्ष्यति वृद्धश्च जाम्बवानङ्गदश्च सः ।  

गतं पारं समुद्रस्य वानराश्च समागताः  ॥  ५।१२।९ ॥   

समान्येन निर्वेदं प्रतिवक्ति किं वेति । समुद्रलङ्घनरूपं महत् कर्म
कृतवन्तं मां ते किं वक्ष्यन्ति किमपि वक्ष्यन्ति । यद्वा मद्वृत्तान्तं
प्रशंसन् जाम्बवान् तदुत्साहको ऽङ्गदस्तदुपशृण्वन्तो ऽन्ये च मां किं वा
जुगुप्सितं वक्ष्यन्ति  ॥  "किं पृच्छायां जुगुप्सने" इत्यमरः  ॥  ५।१२।९ ॥   

  

अनिर्वेदः श्रियो मूलमनिर्वेदः परं सुखम् ।  

अनिर्वेदो हि सततं सर्वार्थेषु प्रवर्तकः  ॥  ५।१२।१० ॥   

करोति सफलं जन्तोः कर्म यत्तत्करोति सः ।  

तस्मादनिर्वेदकृतं यत्नं चेष्टे ऽहमुत्तमम्  ॥  ५।१२।११  ॥   

चिरं निर्वेद कार्यहानिः स्यादिति मत्वा अनिर्वेदमवलम्बते अनिर्वेद इति ।
अनिर्वेद उत्साहः तत्कृतं तत्प्रयुक्तं यत्नम् । चेष्टे, करोमीत्यर्थः ।
यत्करोति जन्तुरिति सिद्धम् । जन्तोस्सम्बन्धि तत्सर्वं कर्म सः अनिर्वेद
एव सफलं करोतीत्यन्वयः  ॥  ५।१२।१०,११ ॥   

  

भूयस्तावद्विचेष्यामि देशान् रावणपालितान् ।  

आपानशाला विचितास्तथा पुष्पगृहाणि च  ॥  ५।१२।१२ ॥   

आपानेति । एता विचिताः अथापि पुनर्विचेष्यामीत्यनुषज्यते  ॥  ५।१२।१२ ॥   

  

चित्रशालाश्च विचिता भूयः क्रीडागृहाणि च ।  

निष्कुटान्तररथ्याश्च विमानानि च सर्वशः  ॥  ५।१२।१३ ॥  \[भूयस्तत्र
विचेष्यामि न यत्र विचयः कृतः ।\]  

निष्कुटाः गृहारामाः, अन्तररथ्याः अवान्तरवीथ्यः  ॥  ५।१२।१३ ॥   

  

इति संचिन्त्य भुयो ऽपि विचेतुमुपचक्रमे ।  

भूमीगूहांश्चैत्यगृहान् गृहातिगृहकानपि  ॥  ५।१२।१४ ॥   

भूमीगृहान् भूमीबिलगृहान् । चैत्यगृहान् चतुष्पथमण्डपान् । गृहातिगृहकान्
गृहानतीत्य दूरे स्वैरविहारार्थं निर्मितान् गृहान्  ॥  ५।१२।१४ ॥   

  

उत्पतन्निपतंश्चापि तिष्ठन् गच्छन् पुनः पुनः ।  

अपावृण्वंश्च द्वाराणि कपाटान्यवघाटयन्  ॥  ५।१२।१५ ॥   

उत्पतन्निपतन् पूर्वमुच्चस्थानान्यधिरुह्य ततो ऽवरोहन् । अवघाटयन् पाटयन्
 ॥  ५।१२।१५ ॥   

  

प्रविशन्निष्पतंश्चापि प्रपतन्नुत्पतन्नपि ।  

सर्वमप्यवकासं स विचचार महाकपिः  ॥  ५।१२।१६ ॥   

चतुरङ्गुलमात्रो ऽपि नावकाशः स विद्यते ।  

रावणान्तःपुरे तस्मिन् यं कपिर्न जगाम सः  ॥  ५।१२।१७ ॥   

निष्पतन् निर्गच्छन् । प्रपतन्नुत्पतन् बिलगृहादीनि नीचस्थानानि
प्रथममधिरुह्य ततः समुद्गच्छन्  ॥  ५।१२।१६,१७ ॥   

  

प्राकारान्तररथ्याश्च वेदिकाश्चैत्यसंश्रयाः ।  

दीर्घिकाः पुष्करिण्यश्च सर्वं तेनावलोकितम्  ॥  ५।१२।१८ ॥   

राक्षस्यो विविधाकारा विरूपा विकृतास्तथा ।  

दृष्टा हनुमता तत्र न तु सा जनकात्मजा  ॥  ५।१२।१९ ॥   

रूपेणाप्रतिमा लोके वरा विद्याधरस्त्रियः ।  

दृष्टा हनुमता तत्र न तु राघवनन्दिनी  ॥  ५।१२।२० ॥   

नागकन्या वरारोहाः पूर्णचन्द्रनिभाननाः ।  

दृष्टा हनुमता तत्र न तु सीता सुमध्यमा  ॥  ५।१२।२१  ॥   

प्राकारान्तरथ्याः प्राकारमध्यवर्तिवीथ्यः । वेदिकाश्चैत्यसंश्रयाः
चैत्यवृक्षमूलपीठिकाबन्धाः  ॥  ५।१२।१८२१  ॥   

  

प्रमथ्य राक्षसेन्द्रेण नागकन्या बलाद्धृताः ।  

दृष्टा हनुमता तत्र न सा जनकनन्दिनी  ॥ । ५।१२।२२  ॥   

सो ऽपश्यंस्तां महाबाहुः पश्यंश्चान्या वरस्त्रियः ।  

विषसाद मुहुर्धीमान् हनुमान् मारुतात्मजः  ॥  ५।१२।२३ ॥   

उद्योगं वानरेन्द्राणां प्लवनं सागरस्य च ।  

व्यर्थं वीक्ष्यानिलसुतश्चिन्तां पुनरुपागमत्  ॥  ५।१२।२४ ॥   

अवतीर्य विमानाच्च हनुमान् मारुतात्मजः ।  

चिन्तामुपजगामाथ शोकोपहतचेतनः  ॥  ५।१२।२५ ॥   

इत्यार्षे। श्रीमत्सुन्दरकाण्डे द्वादशः सर्गः  ॥  ५।१२  ॥   

प्रमथ्य प्रसह्य । बलाद्धृता नागकन्या इत्यभिधानादत्र बन्दीकृतानां ग्रहणम्
। पूर्वश्लोके ऊढानां नागकन्यानामित्यपुनरुक्तिः  ॥  ५।१२।२२२५ ॥   

इति श्रीगोविन्दराजविरचिते श्रीरामायणभूषणे शृङ्गारतिलकाख्याने
सुन्दरकाण्डव्याख्याने द्वादशः सर्गः  ॥  ५।१२  ॥   


