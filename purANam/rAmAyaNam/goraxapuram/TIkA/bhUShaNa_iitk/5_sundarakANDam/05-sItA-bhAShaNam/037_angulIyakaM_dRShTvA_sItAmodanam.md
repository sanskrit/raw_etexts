+++
title = "०३७ अङ्गुलीयकं दृष्ट्वा सीतामोदनम्"
title_english = "037 Seetha was both delighted and depressed"

+++


सीता तद्वचनं श्रुत्वा पूर्णचन्द्रनिभानना ।  

हनूमन्तमुवाचेदं धर्मार्थसहितं वचः  ॥  ५।३७।१ ॥   

सीतेत्यादि  ॥  ५।३७।१ ॥   

  

अमृतं विषसंसृष्टं त्वया वानरभाषितम् ।  

यच्च नान्यमना रामो यच्च शोकपरायणः  ॥  ५।३७।२ ॥   

अमृतमिति । यच्च नान्यमना इत्यमृतत्वे हेतुः । यच्च शोकपरायण इति
विषसंसृष्टत्वे  ॥  ५।३७।२ ॥   

  

ऐश्वर्ये वा सुविस्तीर्णे व्यसने वा सुदारुणे ।  

रज्ज्वेव पुरुषं बद्ध्वा कृतान्तः परिकर्षति  ॥  ५।३७।३ ॥   

रामवियोगो न स्वबुद्धिकृत इत्याह ऐश्वर्य इति । कृतान्तः दैवम्  ॥ 
५।३७।३ ॥   

  

विधिर्नूनमसंहार्थः प्राणिनां प्लवगोत्तम ।  

सौमित्रिं मां च रामं च व्यसनैः पश्य मोहितान्  ॥  ५।३७।४ ॥   

शोकस्यास्य कदा पारं राघवो ऽधिगमिष्यति ।  

प्लवमानः परिश्रान्तो हतनौः सागरे यथा  ॥  ५।३७।५ ॥   

राक्षसानां वधं कृत्वा सूदयित्वा च रावणम् ।  

लङ्कामुन्मूलितां कृत्वा कदा द्रक्ष्यति मां पतिः  ॥  ५।३७।६ ॥   

स वाच्यः सन्त्वरस्वेति यावदेव न पूर्यते ।  

अयं संवत्सरः कालस्तावद्धि मम जीवितम्  ॥  ५।३७।७ ॥   

विधिः दैवम् । असंहार्यः अनिवार्यः  ॥  ५।३७।४७ ॥   

  

वर्तते दशमो मासो द्वौ तु शेषौ प्लवङ्गम ।  

रावणेन नृशंसेन समयो यः कृतो मम  ॥  ५।३७।८ ॥   

दशमो मासः दशममासान्तः  ॥  ५।३७।८ ॥   

  

विभीषणेन च भ्रात्रा मम निर्यातनं प्रति ।  

अनुनीतः प्रयत्नेन न च तत् कुरुते मतिम्  ॥  ५।३७।९ ॥   

मम प्रतिप्रदानं हि रावणस्य न रोचते ।  

रावणं मार्गते सङ्ख्ये मृत्युः कालवशं गतम्  ॥  ५।३७।१० ॥   

ज्येष्टा कन्या ऽनला नाम विभीषणसुता कपे ।  

तया ममेदमाख्यातं मात्रा प्रहितया स्वयम्  ॥  ५।३७।११ ॥   

\[अविन्ध्यो नाम मेधावी विद्वान् राक्षसपुङ्गवः ।  

द्युतिमाञ्छीलवान् वृद्धो रावणस्य सुसंमतः  ॥   

रामक्षयमनुप्राप्तं रक्षसां प्रत्यचोदयत् ।  

न च तस्य स दुष्टात्मा शृणोति वचनं हितम्  ॥ \]  

असंशयं हरिश्रेष्ठ क्षिप्रं मां प्राप्स्यते पतिः ।  

अन्तरात्मा हि मे शुद्धस्तस्मिंश्च बहवो गुणाः  ॥  ५।३७।१२ ॥   

निर्यातनं प्रत्यर्पणम्  ॥  ५।३७।९१२ ॥   

  

उत्साहः पौरुषं सत्त्वमानृशंस्यं कृतज्ञता ।  

विक्रमश्च प्रभावश्च सन्ति वानर राघवे  ॥  ५।३७।१३ ॥   

चतुर्दश सहस्राणि राक्षसानां जघान यः ।  

जनस्थाने विना भ्रात्रा शत्रुः कस्तस्य नोद्विजेत्  ॥  ५।३७।१४ ॥   

उत्साह इति । लोकोत्तरेषु कार्येषु स्थेयान् प्रयत्न उत्साहः । पौरुषं
तादृक्कार्यकरणम् । सत्त्वं बलम् । आनृशंस्यम् अक्रूरत्वम् । कृतज्ञता
उपकारज्ञत्वम् । विक्रमः शौर्यम् । प्रभावः शक्तिः  ॥  ५।३७।१३१४ ॥   

  

न स शक्यस्तुलयितुं व्यसनैः पुरुषर्षभः ।  

अहं तस्य प्रभावज्ञाशक्रस्येव पुलोमजा  ॥  ५।३७।१५ ॥   

शरजालांशुमाञ्छूरः कपे रामदिवाकरः ।  

शत्रुरक्षोमयं तोयमुपशोषं नयिष्यति  ॥  ५।३७।१६ ॥   

इति संजल्पमानां तां रामार्थे शोककर्शिताम् ।  

अश्रुसम्पूर्णनयनामुवाच वचनं कपिः  ॥  ५।३७।१७ ॥   

कृत्वैव तु वयो मह्यं क्षिप्रमेष्यति राघवः ।  

चमूं प्रकर्षन् महतीं हर्यृक्षगणसङ्कुलाम्  ॥  ५।३७।१८ ॥   

अथवा मोचयिष्यामि त्वामद्यैव वरानने ।  

अस्माद्दुःखादुपारोह मम पृष्ठमनिन्दिते  ॥  ५।३७।१९ ॥   

त्वां तु पृष्ठगतां कृत्वा सन्तरिष्यामि सागरम् ।  

शक्तिरस्ति हि मे वोढुं लङ्कामपि सरावणाम्  ॥  ५।३७।२० ॥   

द्रक्ष्यस्यद्यैव वैदेहि राघवं सह लक्ष्मणम् ।  

व्यवसायसमायुक्तं विष्णुं दैत्यवदे यथा  ॥  ५।३७।२२ ॥   

न स इति । तुलयितु चालयितुम्  ॥  ५।३७।१५२२ ॥   

  

त्वद्दर्शनकृतोत्साहमाश्रमस्थं महाबलम् ।  

पुरन्दरमिवासीनं नाकराजस्य मूर्धनि  ॥  ५।३७।२३ ॥   

त्वद्दर्शनेति । नाकराजस्य मूर्धनि नाकपृष्ठसंज्ञस्य मूर्धनि । नगराजस्येति
पाठे मेरोरित्यर्थः  ॥  ५।३७।२३ ॥   

  

पृष्ठमारोह मे देवि मा विकाङ्क्षस्व शोभने ।  

योगमन्विच्छ रामेण शशाङ्केनेव रोहिणी  ॥  ५।३७।२४ ॥   

मा विकाङ्क्षस्व मोपेक्षिष्ठाः  ॥  ५।३७।२४ ॥   

  

कथयन्तीव चन्द्रेण सूर्येण च महार्चिषा ।  

मत्पृष्टमधिरुह्य त्वं तराकाशमहार्णवौ  ॥  ५।३७।२५ ॥   

न हि मे संप्रयातस्य त्वामितो नयतो ऽङ्गने ।  

अनुगन्तुं गतिं शक्ताः सर्वे लङ्कानिवासिनः  ॥  ५।३७।२६ ॥   

यथैवाहमिह प्राप्तस्तथैवाहमसंशयः ।  

यास्यामि पश्य वैदेहि त्वामुद्यम्य विहायसम्  ॥  ५।३७।२७ ॥   

कथयन्तीवेति । चन्द्रेण कथयन्तीव चन्द्रेण भाषमाणेव तरेत्यन्वयः  ॥ 
५।३७।२५२७ ॥   

  

मैथिली तु हरिश्रेष्ठात् श्रुत्वा वचनमद्भुतम् ।  

हर्षविस्मितसर्वाङ्गी हनुमन्तमथाब्रवीत्  ॥  ५।३७।२८ ॥   

हनुमन् दूरमध्वानं कथं मां वोढुमिच्छसि ।  

तदेव खलु ते मन्ये कपित्वं हरियूथप  ॥  ५।३७।२९ ॥   

कथं वा ऽल्पशरीरस्त्वं मामितो नेतुमिच्छसि ।  

सकाशं मानवेन्द्रस्य भर्तुर्मे प्लवगर्षभ  ॥  ५।३७।३० ॥   

सीताया वचनं श्रुत्वा हनुमान् मारुतात्मजः ।  

चिन्तयामास लक्ष्मीवान् नवं परिभवं कृतम्  ॥  ५।३७।३१।।  

मैथिली त्विति । हर्षविस्मितसर्वाङ्गी हर्षेण पुलकितसर्वाङ्गी  ॥ 
५।३७।२८३१ ॥   

  

न मे जानाति सत्त्वं वा प्रभावं वा ऽसितेक्षणा ।  

तस्मात् पश्यतु वैदही यद्रूपं मम कामतः  ॥  ५।३७।३२ ॥   

न मे जानाति सत्त्वं वा प्रभावं वा ऽसितेक्षणा । तस्मात्पश्यतु वैदेही
यद्रूपं मम कामतः । इति पाठः । अन्यथापाठे वक्ष्यमाणेन विरोधस्स्यात्  ॥ 
५।३७।३२ ॥   

  

इति सञ्चिन्त्य हनुमांस्तदा प्लवगसत्तमः ।  

दर्शयामास वैदेह्याः स्वरूपमरिमर्दनः  ॥  ५।३७।३३ ॥   

स्वरूपं स्वस्य शरीरम्  ॥  ५।३७।३३ ॥   

  

स तस्मात् पादपाद्धीमानाप्लुत्य प्लवगर्षभः ।  

ततो वर्धितुमारेभे सीताप्रत्ययकारणात्  ॥  ५।३७।३४ ॥   

एतदेवाह स तस्मादिति । अयं श्लोको वर्धनार्थं वृक्षादवरोहणं दर्शयति स्म ।
अनेन सो ऽवतीर्य द्रुमादिति पूर्वं
द्रुमाग्रात्सीतासमीपस्थशाखायामवतरणमुक्तम्, अत्र भूमाविति बोध्यम्  ॥ 
५।३७।३४ ॥   

  

मेरुमन्दरसङ्काशो बभौ दीप्तानलप्रभः ।  

अग्रतो व्यवतस्थे च सीताया वानरोत्तमः  ॥  ५।३७।३५ ॥   

हरिः पर्वतसङ्काशस्ताम्रवक्त्रो महाबलः ।  

वज्रदंष्ट्रनखो भीमो वैदेहीमिदमब्रवीत्  ॥  ५।३७।३६ ॥   

सपर्वतवनोद्देशां साट्टप्रकारतोरणाम् ।  

लङ्कामिमां सनाथां व नयितुं शक्तिरस्ति मे  ॥  ५।३७।३७ ॥   

मेरुमन्दरेति । अग्रतो व्यवतस्थे, सम्भाषणाय वृक्षमूलगतो बभूवेत्यर्थः  ॥ 
५।३७।३५३७ ॥   

  

तदवस्थाप्यतां बुद्धिरलं देवि विकाङ्क्षया ।  

विशोकं कुरु वैदेहि राघवं सहलक्ष्मणम्  ॥  ५।३७।३८ ॥   

तं दृष्ट्वा भीमसङ्काशमुवाच जनकात्मजा ।  

पद्मपत्रविशालाक्षी मारुतस्यौरसं सुतम्  ॥  ५।३७।३९ ॥   

तव सत्त्वं बलं चैव विजानामि महाकपे ।  

वायोरिव गतिं चापि तेजश्चाग्नेरिवाद्भुतम्  ॥  ५।३७।४० ॥   

प्राकृतो ऽन्यः कथं चेमां भूमिमागन्तुमर्हति ।  

उदधेरप्रमेयस्य पारं वानरपुङ्गव  ॥  ५।३७।४१ ॥   

अवस्थाप्यतां निश्चलीक्रियताम् । विकाङ्क्षया उपेक्षया  ॥  ५।३७।३८४१ ॥   

  

जानामि गमने शक्तिं नयने चापि ते मम ।  

अवश्यं संप्रधार्याशु कार्यसिद्धिर्महात्मनः  ॥  ५।३७।४२ ॥   

संप्रधार्या विचारणीया  ॥  ५।३७।४२ ॥   

  

अयुक्तं तु कपिश्रेष्ठ मम गन्तुं त्वया ऽनघ ।  

वायुवेगसवेगस्य वेगो मां मोहयेत्तव  ॥  ५।३७।४३ ॥   

स्वप्रापणे प्रधानं दोषं हृदि कृत्वा आपाततो दोषमाह अयुक्तमिति  ॥ 
५।३७।४३ ॥   

  

अहमाकाशमापन्ना ह्युपर्युपरि सागरम् ।  

प्रपतेयं हि ते पृष्ठाद्भयाद् वेगेन गच्छतः  ॥  ५।३७।४४ ॥   

उपर्युपरि सागरमिति । "उपर्यध्यधसस्समीप्ये" इति द्विर्वचनम् ।
"धिगुपर्यादिषु त्रिषु" इति द्वितीया  ॥  ५।३७।४४ ॥   

  

पतिता सागरे चाहं तिमिनक्रझषाकुले ।  

भवेयमाशु विवशा यादसामन्नमुत्तमम्  ॥  ५।३७।४५ ॥   

यादसां जलजन्तूनाम्  ॥  ५।३७।४५ ॥   

  

न च शक्ष्ये त्वया सार्धं गन्तुं शत्रुविनाशन ।  

कलत्रवति सन्देहस्त्वय्यपि स्यादसंशयः  ॥  ५।३७।४६ ॥   

कलत्रवति रक्ष्यवति त्वयि सन्देहः स्यात्, मयि रक्ष्यायां त्वयि
विपत्सन्देहः स्यादित्यर्थः  ॥  ५।३७।४६ ॥   

  

ह्रियमाणं तु मां दृष्ट्वा राक्षसा भीमविक्रमाः ।  

अनुगच्छेयुरादिष्टा रावणेन दुरात्मना  ॥  ५।३७।४७ ॥   

एतदेव प्रपञ्चयति ह्रियमाणामित्यादिना  ॥  ५।३७।४७ ॥   

  

तैस्त्वं परिवृतः शूरैः शूलमुद्गरपाणिभिः ।  

भवेस्त्वं संशयं प्राप्तो मया वीर कलत्रवान्  ॥  ५।३७।४८ ॥   

त्वं तैः परिवृतो भवेः । कलत्रवान् रक्ष्यवान् त्वं संशयं प्राप्तश्च
भवेरिति योजना  ॥  ५।३७।४८ ॥   

  

सायुधा बहवो व्योम्नि राक्षसास्त्वं निरायुधः ।  

कथं शक्ष्यसि संयातुं मां चैव परिरक्षितुम्  ॥  ५।३७।४९ ॥   

सायुधा इति । संयातुं सम्यग्योद्धुम्  ॥  ५।३७।४९ ॥   

  

युद्ध्यमानस्य रक्षोभिस्तव तैः क्रूरकर्मभिः ।  

प्रपतेयं हि ते पृष्ठाद् भयार्ता कपिसत्तम  ॥  ५।३७।५० ॥   

पूर्वश्लोकोक्तं समर्थयति युद्ध्यमानस्येत्यादिना  ॥  ५।३७।५० ॥   

  

अथ रक्षांसि भीमानि महान्ति बलवन्ति च ।  

कथंचित् साम्पराये त्वां जयेयुः कपिसत्तम  ॥  ५।३७।५१ ॥   

अथेति । सम्पराये युद्धे  ॥  ५।३७।५१ ॥   

  

अथवा युद्ध्यमानस्य पतेयं विमुखस्य ते ।  

पतितां च गृहीत्वा मां नयेयुः पापराक्षसाः  ॥  ५।३७।५२ ॥   

मां वा हरेयुस्त्वद्धस्ताद् विशसेयुरथापि वा ।  

अव्यवस्थौ हि दृश्येते युद्धे जयपराजयौ  ॥  ५।३७।५३ ॥   

अहं वापि विपद्येयं रक्षोभिरभितर्जिता ।  

त्वत्प्रयत्नो हरिश्रोष्ठ भवेन्निष्फल एव तु  ॥  ५।३७।५४ ॥   

कामं त्वमसि पर्याप्तौ निहन्तुं सर्वराक्षसान् ।  

राघवस्य यशो हीयेत्त्वया शस्तैस्तु राक्षसैः  ॥  ५।३७।५५ ॥   

अथवेति । विमुखस्य युद्धपरवशस्येत्यर्थः  ॥  ५।३७।५२५५ ॥   

  

अथवा ऽ ऽदाय रक्षांसि न्यसेयुः संवृते हि माम् ।  

यत्र ते नाभिजानीयुर्हरयो नापि राघवौ ।  

आरम्भस्तु मदर्थो ऽयं ततस्तव निरर्थकः  ॥  ५।३७।५६ ॥   

त्वया हि सह रामस्य महानागमने गुणः  ॥ । ५।३७।५७ ॥   

संवते गूढप्रदेशे  ॥  ५।३७।५६५७ ॥   

  

मयि जीवितमायत्तं राघवस्य महात्मनः ।  

भ्रातृ़णां च महाबाहो तव राजकुलस्य च  ॥  ५।३७।५८ ॥   

तौ निराशौ मदर्थं तु शोकसन्तापकर्शितौ ।  

सह सर्वर्क्षहरिभिस्त्यक्ष्यतः प्राणसंग्रहम्  ॥  ५।३७।५९ ॥   

भर्तृमक्तिं पुरस्कृत्य रामादन्यस्य वानर ।  

न स्पृशामि शरीरं तु पुंसो वाररपुङ्गवः  ॥  ५।३७।६० ॥   

मयीति । तव राजकुलस्य सुग्रीवराजकुलस्य  ॥  ५।३७।५८६० ॥   

  

यदहं गात्रसंस्पर्शं रावणस्य बलाद्गता ।  

अनीशा किं करिष्यामि विनाथा विवशा सती  ॥  ५।३७।६१ ॥   

यदि रामो दशग्रीवमिह हत्वा सबान्धवम् ।  

मामितो गृह्य गच्छेत तत्तस्य सदृशं भवेत्  ॥  ५।३७।६२ ॥   

अनीशा स्वयं किंचित्कर्तुमसमर्था । विनाथा विगतस्वामिका । विवशा विचेष्टा
 ॥  ५।३७।६१६२ ॥   

  

श्रुता हि दृष्टाश्च मया पराक्रमा महात्मनस्तस्य रणावमर्दिनः ।  

न देवगन्धर्वभुजङ्गराक्षसा भवन्ति रामेण समा हि संयुगे  ॥  ५।३७।६३ ॥   

समीक्ष्य तं संयति चित्रकार्मुकं महाबलं वासवतुल्यविक्रमम् ।  

सलक्ष्मणं को विषहेत राघवं हुताशनं दीप्तमिवानिलेरितम्  ॥  ५।३७।६४ ॥   

सलक्ष्मणं राघवमाजिमर्दनं दिशागजं मत्तमिव व्यवस्थितम् ।  

सहेत को वानरमुख्य संयुगे युगान्तसूर्यप्रतिमं शरार्चिषम्  ॥  ५।३७।६५ ॥   

श्रुता इति । प्रथमहिशब्दो गुणप्रसिद्धौ । द्वितीयो निस्समत्वप्रसिद्धौ  ॥ 
५।३७।६३६५ ॥   

  

स मे हरिश्रेष्ठ सलक्ष्मणं पतिं सयूथपं क्षिप्रमिहोपपादय ।  

चिराय रामं प्रति शोककर्शितां कुरुष्व मां वानरमुख्य हर्षिताम्  ॥ 
५।३७।६६ ॥   

इत्यार्षे श्रीरामायणे वाल्मीकीये। श्रीमत्सुन्दरकाण्डे सप्तत्रिंशः सर्गः
 ॥  ५।३७ ॥   

हर्षितां हर्षमासादिताम्, उत्तरोत्तरहर्षवतीमित्यर्थः । अनया भक्तिकया
उपायान्तरं स्वरूपविरुद्धं भगवत्प्राप्तौ स एवोपाय इति दर्शितः  ॥ 
५।३७।६६ ॥   

इति श्रीगोविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने सप्तविंशः सर्गः  ॥  ५।३७ ॥   


