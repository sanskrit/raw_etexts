+++
title = "०३० हनुमत्संभ्रमः"
title_english = "030 Hanuma falls in dilemma"

+++


हनुमानपि विश्रान्तः सर्वं शुश्राव तत्त्वतः ।  

सीतायास्त्रिजटायाश्च राक्षसीनां च तर्जनम्  ॥  ५।३०।१ ॥   

हनुमानपीत्यादि । विक्रान्तः पराक्रमशाली । सीतायास्त्रिजटायाश्च सर्वं
सर्ववृत्तान्तम् । तर्जनं तर्जनवचनम्  ॥  ५।३०।१ ॥   

  

अवेक्षमाणस्तां देवीं देवतामिव नन्दने ।  

ततो बहुविधां चिन्तां चिन्तयामास वानरः  ॥  ५।३०।२ ॥   

अवेक्षमाण इति । चिन्तां चिन्तयामास चिन्तां चकार  ॥  ५।३०।२ ॥   

  

यां कपीनां सहस्राणि सुबहून्ययुतानि च ।  

दिक्षु सर्वासु मार्गन्ते सेयमासादिता मया  ॥  ५।३०।३ ॥   

यामिति, सर्ववानराभिलषितो ऽर्थो मयैकेन लब्ध इति विस्मितवान्  ॥  ५।३०।३ ॥   

  

चारेण तु सुयुक्तेन शत्रोः शक्तिमवेक्षता ।  

गूढेन चरता तावदवेक्षितमिदं मया  ॥  ५।३०।४ ॥   

राक्षसानां विशेषश्च पुरी चेयमवेक्षिता ।  

राक्षसाधिपतेरस्य प्रभावो रावणस्य च  ॥  ५।३०।५ ॥   

इदं वक्ष्यमाणम् । तावत् कार्त्स्न्येन  ॥  ५।३०।४,५ ॥   

  

युक्तं तस्याप्रमेयस्य सर्वसत्त्वदयावतः ।  

समाश्वासयितुं भार्यां पतिदर्शनकांक्षिणीम्  ॥  ५।३०।६ ॥   

समाश्वासयितुं युक्तं न्याय्यम्  ॥  ५।३०।६ ॥   

  

अहमाश्वासयाम्येनां पूर्णचन्द्रनिभाननाम् ।  

अदृष्टदुःखां दुःखार्तां दुःखस्यान्तमगच्छतीम्  ॥  ५।३०।७ ॥   

यद्यप्यहमिमां देवीं शोकोपहतचेतनाम् ।  

अनाश्वास्य गमिष्यामि दोषवद् गमनं भवेत्  ॥  ५।३०।८ ॥   

अहमिति । आश्वासयामि "वर्तमानसामीप्ये वर्तमानवद्वा" इति लट्  ॥ 
५।३०।७८ ॥   

  

गते हि मयि तत्रेयं राजपुत्री यशस्विनी ।  

परित्राणमविन्दन्ती जानकी जीवितं त्यजेत्  ॥  ५।३०।९ ॥   

दोषवत्त्वमुपपादयति गते हीति  ॥  ५।३०।९ ॥   

  

मया च स महाबाहुः पूर्णचन्द्रनिभाननः ।  

समाश्वासयितुं न्याय्यः सीतादर्शनलालसः  ॥  ५।३०।१० ॥   

निशाचरीणां प्रत्यक्षमनर्हं चापि भाषणम् ।  

कथं तु खलु कर्तव्यमिदं कृच्छ्रगतो ह्यहम्  ॥  ५।३०।११ ॥   

अनेन रात्रिशेषेण यदि नाश्वास्यते मया ।  

सर्वथा नास्ति सन्देहः परित्यक्ष्यति जीवितम्  ॥  ५।३०।१२ ॥   

समाश्वासयितुं न्याय्यः, सीतासन्देशकथनेनेति शेषः  ॥  ५।३०।१०१२ ॥   

  

रामश्च यदि पृच्छेन्मां किं मां सीता ऽब्रवीद्वचः ।  

किमहं दं प्रतिब्रूयामसम्भाष्य सुमध्यमाम्  ॥  ५।३०।१३ ॥   

सीतासन्देशरहितं मामितस्त्वरया गतम् ।  

निर्दहेदपि काकुत्स्थः क्रुद्धस्तीव्रेण चक्षुषा  ॥  ५।३०।१४ ॥   

सीता ऽब्रवीद्वच इत्यत्रेतिकरणं द्रष्टव्यम्  ॥  ५।३०।१३१४ ॥   

  

यदि चोद्योजयिष्यामि भर्तारं रामकारणात् ।  

व्यर्थमागमनं तस्य ससैन्यस्य भविष्यति  ॥  ५।३०।१५ ॥   

भर्त्तारं सुग्रीवम् । व्यर्थम् अनाश्वास्य गमने तदागमनपर्यन्तं देव्याः
प्राणानवस्थानादिति भावः  ॥  ५।३०।१५ ॥   

  

अन्तरं त्वहमासाद्य राक्षसीनामिह स्थितः ।  

शनैराश्वासयिष्यामि सन्तापबहुलामिमाम्  ॥  ५।३०।१६ ॥   

राक्षसीनाम् अन्तरम् अवकाशं विच्छेदं वा, राक्षस्यासन्निधानसमयमित्यर्थः  ॥ 
५।३०।१६ ॥   

  

अहं त्वति तनुश्चैव वानरश्च विशेषतः ।  

वाचं चोदाहरिष्यामि मानुषीमिह संस्कृताम् । ५।३०।१७  ॥   

अहं त्विति । अतितनुः अतिसूक्ष्मतनुः । संस्कृतां
प्रयोगसौष्ठवलक्षणसंस्कारयुक्ताम्  ॥  ५।३०।१७ ॥   

  

यदि वाचं प्रदास्यामि द्विजातिरिव संस्कृताम् ।  

रावणं मन्यमाना मां सीता भीता भविष्यति ।  

वानरस्य विशेषेण कथं स्यादभिभाषणम्  ॥  ५।३०।१८ ॥   

गीर्वाणभाषया व्यवहारे दोषमाह--यदीति  ॥  ५।३०।१८ ॥   

  

अवश्यमेव वक्तव्यं मानुषं वाक्यमर्थवत् ।  

मया सान्त्वयितुं शक्या नान्यथेयमनिन्दिता  ॥  ५।३०।१९ ॥   

अथ मानुषभाषया व्यवहर्तव्यत्वं निश्चिनोति-- अवश्यमिति । अत्र वाक्यस्य
मानुषत्वं कोसलदेशवर्तिमनुष्यसंबन्धित्वं विवक्षितम् । तादृग्वाक्यस्यैव
देवीपरिचितत्वात्  ॥  ५।३०।१९ ॥   

  

सेयमालोक्य मे रूपं जानकी भाषितं तथा ।  

रक्षोभिस्त्रासिता पूर्वं भूयस्त्रासं गमिष्यति  ॥  ५।३०।२० ॥   

एवं मानुषभाषया व्यवहर्तव्यत्वं निश्चित्य संप्रति तयापि भाषया ऽनेन
वानररूपेण पुरः स्थित्वा ऽभिभाषणे दोषो ऽस्तीति विचारयति सेयमिति  ॥ 
५।३०।२० ॥   

  

ततो जातपरित्रासा शब्दं कुर्यान्मनस्विनी ।  

जानमाना विशालाक्षी रावणं कामरूपिणम्  ॥  ५।३०।२१ ॥   

सीतया च कृते शब्दे सहसा राक्षसीगणः ।  

नानाप्रहरणो घोरः समेयादन्तकोपमः  ॥  ५।३०।२२ ॥   

ततो मां संपरिक्षिप्य सर्वतो विकृताननाः ।  

वधे च ग्रहणे चैव कुर्युर्यत्नं यथाबलम्  ॥  ५।३०।२३ ॥   

जानमाना जानाना । मुमागम आर्षः  ॥  ५।३०।२१२३ ॥   

  

गृह्य शाखाः प्रशाखाश्च स्कन्धांश्चोत्तमशाखिनाम् ।  

दृष्ट्वा विपरिधावन्तं भवेयुर्भयशङ्किताः  ॥  ५।३०।२४ ॥   

मम रूपं च सम्प्रेक्ष्य वने विचरतो महत् ।  

राक्षस्यो भयवित्रस्ता भवेयुर्विकृताननाः  ॥  ५।३०।२५ ॥   

ततः कुर्युः समाह्वानं राक्षस्यो रक्षसामपि ।  

राक्षसेन्द्रनियुक्तानां राक्षसेन्द्रनिवेशने  ॥  ५।३०।२६ ॥   

प्रशाखाः उपशाखाः । विपरिधावर्तं, मामिति शेषः  ॥  ५।३०।२४२६ ॥   

  

ते शूलशक्तिनिस्त्रिंशविविधायुधपाणयः ।  

आपतेयुर्विमर्दे ऽस्मिन् वेगेनोद्विग्नकारिणः  ॥  ५।३०।२७ ॥   

उद्विग्नकारिणः उद्वेगकारिणः । ५।३०।२७  ॥   

  

संरुद्धस्तैस्तु परितो विधमन् रक्षसां बलम् ।  

शक्नुयां न तु संप्राप्तुं परं पारं महोदधेः  ॥  ५।३०।२८ ॥   

तैः परितः संरुद्धः अत एव रक्षसां बलं विधमन् प्रहरन् अहं महोदधेः परं पारं
प्राप्तुं न शक्नुयामित्यन्वयः  ॥  ५।३०।२८ ॥   

  

मां वा गृह्णीयुराप्लुत्य बहवः शीघ्रकारिणः ।  

स्यादियं चागृहीतार्था मम च ग्रहणं भवेत्  ॥  ५।३०।२९ ॥   

हिंसाभिरुचयो हिंस्युरिमां वा जनकात्मजाम् ।  

विपन्नं स्यात्ततः कार्यं रामसुग्रीवयोरिदम्  ॥  ५।३०।३० ॥   

अगृहीतार्था अविदितरामसन्देशार्था  ॥  ५।३०।२९३० ॥   

  

उद्देशे नष्टमार्गे ऽस्मिन् राक्षसैः परिवारिते ।  

सागरेण परिक्षिप्ते गुप्त वसति जानकी  ॥  ५।३०।३१ ॥   

उद्देश इति । उद्देश प्रदेशे । नष्टमार्गे अदृष्टमार्गे । उक्तविशेषणे
उद्देशे वसति इत्यन्वयः  ॥  ५।३०।३१ ॥   

  

विशस्ते वा गृहीते वा रक्षोभिर्मयि संयुगे ।  

नान्यं पश्यामि रामस्य साहाय्यं कार्यसाधने  ॥  ५।३०।३२ ॥   

विशस्ते वेति । सहाय एव साहाय्यः तम् । कार्यसाधने  

सीतादर्शननिवेदनलक्षणकार्यसाधने  ॥  ५।३०।३२ ॥   

  

विमृशंश्च न पश्यामि यो हते मयि वानरः ।  

शतयोजनविस्तीर्णं लङ्गयेत महोदधिम्  ॥  ५।३०।३३ ॥   

कामं हन्तुं समर्थो ऽस्मि सहस्राण्यपि रक्षसाम् ।  

नतु शक्ष्यामि संप्राप्तुं परं पारं महोदधेः  ॥  ५।३०।३४ ॥   

विमृशन्निति । यो लङ्घयेत तं न पश्यामीत्यन्वयः  ॥  ५।३०।३३३४ ॥   

  

असत्यानि च युद्धानि संशयो मे न रोचते ।  

कश्च निस्संशयं कार्यं कुर्यात् प्राज्ञः ससंशयम्  ॥  ५।३०।३५ ॥   

असत्यानि अनिश्चितजयापजयानि । क्लेशस्तु भूयानिति भावः । ततो नैतन्मम
मतमित्याह संशय इति । संशयः संशयितार्थः । स च सङ्ग्रामः । अथापि तथाकरणे स
एव कार्यहन्ता बुद्धिहीनो निन्दाभाजनं चेत्याशयोनाह कश्चेति । प्राज्ञः कः
ससंशयं कार्यं निस्संशयं निर्विचारम् कुर्यात्?  ॥  ५।३०।३५ ॥   

  

प्राणत्यागश्च वैदेह्या भवेदनभिभाषणे ।  

एष दोषो महान् हि स्यान्मम सीताभिभाषणे  ॥  ५।३०।३६ ॥   

अनभिभाषणे रामसंदेशानिवेदने । एष दोषः
पूर्वोक्तसीतीसंत्रासाक्रोशतन्निमित्तराक्षसागमनादिः । सीताभिभाषणे
वानररूपेण पुरः स्थित्वा ऽभिभाषणे  ॥  ५।३०।३६ ॥   

  

भूताश्चार्था विनश्यन्ति देशकालविरोधिताः ।  

विक्लवं दूतमासाद्य तमः सूर्योदये यथा  ॥  ५।३०।३७ ॥   

भूताश्चार्थाः निष्पन्नार्थाः । विक्लवम् अविवेकिनम् दूतमासाद्य
देशकालविरोधिताः सन्तः सूर्योदये तमो यथा विनश्यति तथा विनश्यन्तीति
सम्बन्धः  ॥  ५।३०।३७ ॥   

  

अर्थानर्थान्तरे बुद्धिर्निश्चिता ऽपि न शोभते ।  

घातयन्ति हि कार्याणि दूताः पण्डितमानिनः  ॥  ५।३०।३८ ॥   

अत्र विक्लवं दूतमासाद्येत्यनुषज्यते । अर्थानर्थान्तरे कार्याकार्यविषये ।
निश्चितापि स्वामिना सचिवैः सह निश्चितापि बुद्धिः विक्लवं दूतमासाद्य न
शोभते । अकिंचित्करा भवतीत्यर्थः । एतदेवोपपादयति घातयन्तीति  ॥ 
५।३०।३८ ॥   

  

न विनश्येत् कथं कार्यं वैक्लव्यं न कथं भवेत् ।  

लङ्घनं च समुद्रस्य कथं नु न वृथा भवेत्  ॥  ५।३०।३९ ॥   

प्रागुक्ता दूतदोषाः स्वस्मिन्यथा न स्युस्तथा कर्तव्यमित्याह न
विनश्येदिति । कार्यं स्वामिकार्यम् । कथं केन प्रकारेण न विनश्येत् ।
वैक्लव्यं बुद्धिहीनता मम कथं न भवेत् । समुद्रलङ्घनं कथं न वृथा भवेत्,
तथा कर्तव्यमिति शेषः  ॥  ५।३०।३९ ॥   

  

कथं नु खलु वाक्यं मे श्रुणुयान्नोद्विजेत वा ।  

इति संचिन्त्य हनुमांश्चकार मतिमान् मतिम्  ॥  ५।३०।४० ॥   

कथमिति । अत्र सीतेत्यध्याहार्यम् । हनुमान् मे वाक्यं सीता कथं केन
प्रकारेण श्रृणुयात्कथं नोद्विजेतेति विचार्य मतिमान् प्रशस्तमतिः । मतिं
तत्कालोचितकर्तव्यविषयाम् । चकार निष्पादयामास  ॥  ५।३०।४० ॥   

  

राममक्लिष्टकर्माणं स्वबन्धुमनुकीर्तयन् ।  

नैनामुद्वेजयिष्यामि तद्बन्धुगतमानसाम्  ॥  ५।३०।४१ ॥   

इक्ष्वाकूणां वरिष्ठस्य रामस्य विदितात्मनः ।  

शुभानि धर्मयुक्तानि वचनानि समर्पयन्  ॥  ५।३०।४२ ॥   

श्रावयिष्यामि सर्वाणि मधुरां प्रब्रुवन् गिरम् ।  

श्रद्धास्यति यथा हीयं तथा सर्वं समादधे  ॥  ५।३०।४३ ॥   

राममिति । स्वबन्धुं राममनुकीर्तयन् "लक्षणहेत्वोः--" इति हेत्वर्थे
शतृप्रत्ययः । नैनामुद्वेजयिष्यामि एनां मद्रूपप्रदर्शनमन्तरेण रामस्य
कीर्तनेनैवानुद्विग्नां करिष्यामीत्यर्थः । तद्बन्धुगतमानसां स चासौ
बन्धुश्च तद्बन्धुः रामः तद्गतमानसाम्  ॥  ५।३०।४१४३ ॥   

  

इति स बहुविधं महानुभावो जगतिपतेः प्रमदामवेक्षमाणः ।  

मधुरमवितथं जगाद वाक्यं द्रुमविटपान्तरमास्थितो हनूमान्  ॥  ५।३०।४४ ॥   

इत्यार्षे वाल्मीकीये आदिकाव्ये श्रीमत्सुन्दरकाण्डे त्रिंशः सर्गः  ॥ 
५।३० ॥   

इतीति । जगतिपतेः इति दीर्घाभाव आर्षः । जगादेति वक्ष्यमाणसर्गार्थसंग्रहः
 ॥  ५।३०।४४ ॥   

इति श्रगोविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने त्रिंशः सर्गः  ॥  ५।३० ॥   


