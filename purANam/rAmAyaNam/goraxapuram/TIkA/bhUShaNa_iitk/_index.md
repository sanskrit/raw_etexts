+++
title = "+भूषणटीका"
unicode_script = "devanagari"
+++



श्रीमद्वाल्मीकीयरामायणम्  ॥

श्रीसीतालक्ष्मणहनुमत्-समेत-श्रीरामचन्द्रपरब्रह्मणे नमः  ॥   ॥

श्लोकसहितव्याख्यानम्  ॥

श्रीमते रामानुजाय नमः  ॥  
आचार्यं शठकोपदेशिकमथ प्राचार्यपारम्परीं  
श्रीमल्-लक्ष्मणयोगिवर्य्य-यमुना-वास्तव्य-नाथादिकान् ।  
वाल्मीकिं सह नारदेन मुनिना वाग्-देवता-वल्लभं  
सीता-लक्ष्मण-वायु-सूनु-सहितं श्रीरामचन्द्रं भजे  ॥  १ ॥

श्रीमत्यञ्जनभूधरस्य शिखरे श्रीमारुतेः सन्निधावग्रे वेङ्कटनायकस्य
सदनद्वारे यतिक्ष्माभृतः । नानादेशसमागतैर्बुधगणै रामायणव्याक्रियां
विस्तीर्णां रचयेति सादरमहं स्वप्ने ऽस्मि सञ्चोदितः  ॥  २  ॥

क्वाहं मन्दमतिर्गभीरहृदयं रामायणं तत्क्व च व्याख्याने ऽस्य
परिभ्रमन्नहमहो हासास्पदं धीमताम् । को भारो ऽत्र मम स्वयं कुलगुरुः
कोदण्डपाणिः कृपाकूपारो रचयत्यदः सपदि मज्जिह्वाग्रसिंहासनः  ॥  ३  ॥

वैयर्थ्यं पुनरुक्ततामनुचितारम्भं विरोधं मिथो ऽसाधुत्वं च
पदप्रबन्धरचनावाक्येषु निःशेषयन् । स्वारस्यं च पदे पदे प्रकटयन् रामायणस्य
स्वयं व्याख्यामेष तनोति सज्जनमुदे गोविन्दराजाह्वयः  ॥  ४  ॥

पूर्वाचार्य्यकृतप्रबन्धजलधेस्तात्पर्यरत्नावलीर्ग्राहं ग्राहमहं
शठारिगुरुणा सन्दर्शितेनाध्वना । अन्यव्याकृतिजातरूपशकलैरायोज्य सज्जीकृतैः
श्रीरामायणभूषणं विरचये पश्यन्तु निर्मत्सराः  ॥  ५  ॥

सुस्पष्टमष्टादशकृत्य एत्य श्रीशैलपूर्णाद्यतिशेखरो ऽयम् । शुश्राव
रामायणसम्प्रदायं वक्ष्ये तमाचार्यपरम्परात्तम्  ॥  ६  ॥

क्वचित् पदार्थं क्वचिदन्वयार्थं क्वचित्पदच्छेदसमर्थनानि ।
क्वचित्क्वचिद्गाढनिगूढभावं वक्ष्ये यथापेक्षमवेक्षणीयम्  ॥  ७  ॥

## अवतारिका 
श्रियःपतिरवाप्तसमस्तकामः समस्तकल्याणगुणात्मकः सर्वेश्वरः
"वैकुण्ठे तु परे लोके श्रिया सार्द्धं जगत्पतिः । आस्ते
विष्णुरचिन्त्यात्मा भक्तैर्भागवतैः सह  ॥ " इत्युक्तरीत्या
श्रीवैकुण्ठाख्ये दिव्यलोके श्रीमहामणिमण्डपे श्रीभूमिनीलाभिः सह
रत्नसिंहासनमध्यासीनो नित्यैर्मुक्तैश्च निरन्तरपरिचर्यमाणचरणनलिनोऽपि
तद्वदेव स्वचरणयुगलपरिचरणार्हानपि तद्धीनान् प्रलये प्रकृतिविलीनान्
मधूच्छिष्टमग्नहेमकणसदृक्षान् क्षीणज्ञानान् जीवानवलोक्य "एवं
संसृतिचक्रस्थे भ्राम्यमाणे स्वकर्मभिः। जीवे दुःखाकुले विष्णोः कृपा
काप्युपजायते  ॥ " इत्युक्तरीत्या दयमानमनाः "विचित्रा देहसम्पत्तिरीश्वराय
निवेदितुम् । पूर्वमेव कृता ब्रह्मन् हस्तपादादिसंयुता  ॥ "
इत्युक्तप्रकारेण महदादिसृष्टिक्रमेण तेषां स्वचरणकमलसमाश्रयणोचितानि
करणकलेवराणि दत्त्वा नदीतरणाय दत्तैः प्लवैर्नदीरयानुसारेण
सागरमवगाहमानेष्विव तेषु तैर्विषयान्तरप्रवणेषु तेषां सदसद्विवेचनाय
ऽशासनाच्छास्त्रम्ऽ इत्युक्तरीत्या स्वशासनरूपं वेदाख्यं शास्त्रं
प्रवर्त्यापि तस्मिन्नप्रतिपत्तिविप्रतिपत्त्यन्यथाप्रतिपत्तिभिस्तैरनादृते
स्वशासनातिलङ्घिनं जनपदं स्वयमेव साधयितुमभियियासुरिव वसुधाधिपतिः
स्वाचारमुखेन तान् शिक्षयितुं रामादिरूपेण चतुर्द्धावतितीर्षुरन्तराऽमरगणैः
सद्रुहिणैरभ्यर्थितः स्वाराधकस्य दशरथस्य मनोरथमपि पूरयितुं चतुर्द्धावततार । तत्र रामरूपेणावतीर्य रावणं निहत्य
पितृवचनपरिपालनादिसामान्य धर्ममन्वतिष्ठत्, लक्ष्मणरूपेण रावणिं निरस्य
भगवच्छेषत्वरूपं विशेषधर्मम्, भरतरूपेण गन्धर्वान्निर्वास्य
भगवत्पारतन्त्र्यरूपम्, शत्रुघ्नरूपेण लवणासुरं ध्वंसयित्वा भागवतशेषत्वम्
। तानिमान् धर्मान् तानीमानि चापदानानि तत्कालमात्रपर्यवसितानि
भविष्यन्तीति मन्वानः सर्वलोकहितपरः पितामहो भगवान् ब्रह्मा
रामचरित्रपवित्रितं शतकोटिप्रविस्तरं प्रबन्धं निर्माय तं नारदादीनध्याप्य
भूलोके ऽपि सन्ततराममन्त्रानुसन्धानसन्धुक्षितहृदयवाल्मीकिमुखेन सङ्ग्रहेण
प्रवर्त्तयितुं नारदं प्रेषयामास । तदुक्तं मात्स्ये "वाल्मीकिना च
यत्प्रोक्तं रामोपाख्यानमुत्तमम् । ब्रह्मणा चोदितं तच्च शतकोटिप्रविस्तरम्
। आहृत्य नारदेनैव वाल्मीकाय निवेदितम्  ॥ " इति। 

वाल्मीकिरपि
निखिलवेदान्तविदितपरतत्त्वनिर्दिधारयिषया यदृच्छयोपगतं नारदं
पृष्ट्वावगतपरतत्त्वस्वरूपः तदनु प्रसन्नेन विधिना
दत्तसकलसाक्षात्कारप्रबन्धनिर्माणशक्तिर्वेदोपबृंहणमारभमाणः
तस्यार्थप्रधानसुहृत्सम्मितेतिहासतां व्यङ्ग्यप्रधानकान्तासम्मितकाव्यतां च
पुरस्कुर्वन् "काव्यालापांश्च वर्जयेत्" इति निषेधस्यासत्काव्यविषयतां च
निर्धारयन् स्वग्रन्थे प्रेक्षावतां प्रवृत्त्यर्थं तदङ्गानि दर्शयति
प्रथमतश्चतुःसर्ग्या। 

