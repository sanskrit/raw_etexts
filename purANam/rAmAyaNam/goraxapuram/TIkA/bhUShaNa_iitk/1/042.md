+++
title = "०४२"

+++


कालधर्मं गते राम सगरे प्रकृतीजनाः ।  

राजानं रोचयामासुरंशुमन्तं सुधार्मिकम्  ॥  १।४२।१  ॥   

अथ गङ्गायास्त्रिपथगमनहेतुप्रश्नस्य पूर्वप्रकृतस्य
साक्षादुत्तरमाह--कालधर्ममित्यादि ।जातमात्रस्य कालेनावश्यं प्राप्तव्यो
धर्मः कालधर्मः, मरणमिति यावत् । प्रकृतीजना इत्यत्र दीर्घश्छान्दसः ।
अमात्यवर्गाः । "प्रकृतिः सहजे योनावमात्ये परमात्मनि" इति वैजयन्ती ।
रोचयामासुः न्यायप्राप्तत्वादैच्छन्  ॥  १।४२।१  ॥   

  

स राजा सुमहानसीदंशुमान् रघुनन्दन ।  

तस्य पुत्रो महानासीद्दिलीप इति विश्रुतः  ॥  १।४२।२  ॥   

स इति । सः सुमहान् राजासीदित्यन्वयः  ॥  १।४२।२  ॥   

  

तस्मिन् राज्यं समावेश्य दिलीपे रघुनन्दन ।  

हिमवच्छिखरे पुण्ये तपस्तेपे सुदारुणम्  ॥  १।४२।३  ॥   

तस्मिन्निति । तेपे गङ्गावतारणायेति शेषः  ॥  १।४२।३  ॥   

  

द्वात्रिंशच्च सहस्राणि वर्षाणि सुमहायशाः ।  

तपोवनं गतो राम स्वर्गं लेभे तपोधनः  ॥  १।४२।४  ॥   

द्वात्रिंशदिति । स्वर्गं लेभे न तु गङ्गाम्  ॥  १।४२।४  ॥   

  

दिलीपस्तु महातेजाः श्रुत्वा पैतामहं वधम् ।  

दुःखोपहतया बुद्ध्या निश्चयं नाध्यगच्छत  ॥  १।४२।५  ॥   

दिलीप इति । वधम् अपमृत्युम् । दुःखोपहतया पित्रा दुश्चरे तपसि कृते ऽपि
तेषां गतिर्नाभूदित्येवंरूपया । नाध्यगच्छत नाध्यगच्छत्  ॥  १।४२।५  ॥   

  

कथं गङ्गावतरणं कथं तेषां जलक्रिया ।  

तारयेयं कथं चैनानिति चिन्तापरो ऽभवत्  ॥  १।४२।६  ॥   

निश्चयानधिगममेवाह--कथमित्यादिना  ॥  १।४२।६  ॥   

  

तस्य चिन्तयतो नित्यं धर्मेण विदितात्मनः ।  

पुत्रो भगीरथो नाम जज्ञे परमधार्मिकः  ॥  १।४२।७  ॥   

तस्येति । धर्मेण प्रयोजकेन चिन्तयतः  ॥  १।४२।७  ॥   

  

दिलीपस्तु महातेजा यज्ञैर्बहुभिरिष्टवान् ।  

त्रिंशद्वर्षसहस्राणि राजा राज्यमकारयत्  ॥  १।४२।८  ॥   

दिलीप इति । अकारयत् अकरोत्  ॥  १।४२।८  ॥   

  

अगत्वा निश्चयं राजा तेषामुद्धरणं प्रति ।  

व्याधिना नरशार्दूल कालधर्ममुपेयिवान्  ॥  १।४२।९  ॥   

अगत्वेति । अपेयिवान् ययौ  ॥  १।४२।९  ॥   

  

इन्द्रलोकं गतो राजा स्वार्जितेनैव कर्मणा ।  

राज्ये भगीरथं पुत्रमभिषिच्य नरर्षभः  ॥  १।४२।१०  ॥   

इन्द्रेति । अभिषिच्य इन्द्रलोकं गतः  ॥  १।४२।१०  ॥   

  

भगीरथस्तु राजर्षिर्धार्मिको रघुनन्दन ।  

अनपत्यो महातेजाः प्रजाकामः स चाप्रजः  ॥  १।४२।११  ॥   

मन्त्रिष्वाधाय तद्राज्यं गङ्गावतरणे रतः  ॥  १।४२।१२  ॥   

भगीरथ इति । अनपत्यः अत एव प्रजाकामो ऽभूत् । स चाप्रज इत्युत्तरशेषः  ॥ 
१।४२।११,१२  ॥   

  

स तपो दीर्घमातिष्ठद्गोकर्णे रघुनन्दन ।  

ऊर्ध्वबाहुः पञ्चतपा मासाहारो जितेन्द्रियः  ॥  १।४२।१३  ॥   

स इति । गोकर्णे हिमवत्पादविशेषे । पञ्चाग्नयः चतुर्षु पाश्वेष्वग्नय उपरि
सूर्यश्च, तेषां मध्ये तपो यस्य सः पञ्चतपाः । मासस्य सकृदाहारो यस्य सः
मासाहारः । उभयत्र मध्यमपदलोपी समासः । पृषोदरादित्वात्साधुत्वम्  ॥ 
१।४२।१३  ॥   

  

तस्य वर्षसहस्राणि घोरे तपसि तिष्ठतः ।  

अतीतानि महाबाहो तस्य राज्ञो महात्मनः  ॥  १।४२।१४  ॥   

तस्येति । तस्य राज्ञो महात्मन इत्युत्तरशेषः  ॥  १।४२।१४  ॥   

  

सुप्रीतो भगवान् ब्रह्मा प्रजानां पतिरीश्वरः  ॥  १।४२।१५  ॥   

सुप्रीत इत्यर्द्धम्  ॥  १।४२।१५  ॥   

  

ततः सुरगुणैः सार्द्धमुपागम्य पितामहः ।  

भगीरथं महात्मानं तप्यमानमथाब्रवीत्  ॥  १।४२।१६  ॥   

तत इति । अथ उपगमनानन्तरम्  ॥  १।४२।१६  ॥   

  

भगीरथ महाभाग प्रीतस्ते ऽहं जनेश्वर ।  

तपसा च सुतप्तेन वरं वरय सुव्रत  ॥  १।४२।१७  ॥   

भगीरथेति । ते तपसा प्रीतः  ॥  १।४२।१७  ॥   

  

तमुवाच महातेजाः सर्वलोकपितामहम् ।  

भगीरथो महाभागः कृताञ्जलिरुपस्थितः  ॥  १।४२।१८  ॥   

तमिति । महातेजाः तपःकृतनिरवधिकतेजाः  ॥  १।४२।१८  ॥   

  

यदि मे भगवन् प्रीतो यद्यस्ति तपसः फलम् ।  

सगरस्यात्मजाः सर्वे मत्तस्सलिलमाप्नुयुः  ॥  १।४२।१९  ॥   

यदीति । मे तपस इत्यन्वयः  ॥  १।४२।१९  ॥   

  

गङ्गायाः सलिलक्लिन्ने भस्मन्येषां महात्मनाम् ।  

स्वर्गं गच्छेयुरत्यन्तं सर्वे मे प्रपितामहाः  ॥  १।४२।२०  ॥   

न केवलं सलिलाप्तिरन्यच्चेत्याह--गङ्गाया इति । अत्यन्तम् अक्षय्यम्  ॥ 
१।४२।२०  ॥   

  

देया च सन्ततिर्देव नावसीदेत्कुलं च नः ।  

इक्ष्वाकूणां कुले देव एष मे ऽस्तु वरः परः  ॥  १।४२।२१  ॥   

दया चेति । इक्ष्वाकूणां कुले जातस्य मे सन्ततिर्देया, यया नः कुलं
नावसीदेत् । एष वरः परः द्वितीयो वरो ऽस्त्वित्यन्वयः । तपसे
निर्गमदशायामपि हि प्रजाकाम इत्युक्तम्  ॥  १।४२।२१  ॥   

  

उक्तवाक्यं तु राजानं सर्वलोकपितामहः ।  

प्रत्युवाच शुभां वाणीं मधुरां मधुराक्षराम्  ॥  १।४२।२२  ॥   

उक्तेति । शुभां शुभहेतुम् । मधुराम् अर्थतो मनोज्ञाम्  ॥  १।४२।२२  ॥   

  

मनोरथो महानेष भगीरथ महारथ ।  

एवं भवतु भद्रं ते इक्ष्वाकुकुलवर्द्धन  ॥  १।४२।२३  ॥   

मनोरथ इति । मनोरथः, तावकः इति शेषः  ॥  १।४२।२३  ॥   

  

इयं हैमवती गङ्गा ज्येष्ठा हिमवतः सुता ।  

तां वै धारयितुं शक्तो हरस्तत्र नियुज्यताम्  ॥  १।४२।२४  ॥   

इयमिति । इयं सन्निहिता । हैमवती हिमवत्सन्निहिता । धारयितुं शक्तः हरः
तत्र धारणे नियुज्यतां प्रार्थ्यताम्  ॥  १।४२।२४  ॥   

  

गङ्गायाः पतनं राजन् पृथिवी न सहिष्यति ।  

तां वै धारयितुं वीर नान्यं पश्यामि शूलिनः  ॥  १।४२।२५  ॥   

गङ्गाया इति । धारयितुम्, शक्तमिति शेषः  ॥  १।४२।२५  ॥   

  

तमेवमुक्त्वा राजानं गङ्गां चाभाष्य लोककृत् ।  

जगाम त्रिदिवं देवस्सह देवैर्मरुद्गणैः  ॥  १।४२।२६  ॥   

इत्यार्षे श्रीरामायणे वाल्मीकीये आदिकाव्ये बालकाण्डे द्विचत्वारिंशः
सर्गः  ॥  ४२  ॥   

तमिति । आभाष्य ऽवत्से राजानं यथाकालमनुगृहाणऽ इत्युक्त्वेति यावत् ।
मरुद्गणैः वायुगणैः  ॥  १।४२।२६  ॥   

इति श्रीगोविन्दराजविरचिते श्रीरामायणभूषणे मणिञ्जीराख्याने
बालकाण्डव्याख्याने द्विचत्वारिंशः सर्गः  ॥  ४२  ॥   

  


