+++
title = "०५०"

+++


ततः प्रागुत्तरां गत्वा रामः सौमित्रिणा सह ।  

विश्वामित्रं पुरस्कृत्य यज्ञवाटमुपागमत्  ॥  १।५०।१  ॥   

एवं रामस्य परमपावनत्वमुक्तम् । अथ तस्य सीताविवाहवृत्तान्तं प्रस्तौति
श्रियःपतित्वं प्रतिपादयितुं पञ्चाशे--ततः प्रागित्यादि । प्राच्या
उत्तरस्याश्च दिशो ऽन्तरालं यत्सा प्रागुत्तरा ताम्, ऐशानीं दिशमित्यर्थः ।
ततः तस्मादाश्रमात् । यज्ञवाटं जनकस्येति शेषः  ॥  १।५०।१  ॥   

  

रामस्तु मुनिशार्दूलमुवाच सहलक्ष्मणः ।  

साध्वी यज्ञसमृद्धिर्हि जनकस्य महात्मनः  ॥  १।५०।२  ॥   

रामस्त्विति । यज्ञसमृद्धिः यज्ञसम्भारसामग्री  ॥  १।५०।२  ॥   

  

बहूनीह सहस्राणि नानादेशनिवासिनाम् ।  

ब्राह्मणानां महाभाग वेदाध्ययनशालिनाम्  ॥  १।५०।३  ॥   

तामेवाह--बहूनिति । ब्राह्मणानां सहस्राणीत्यन्वयः । दृश्यन्त इति
वक्ष्यमाणमनुषज्यते  ॥  १।५०।३  ॥   

  

ऋषिवाटाश्च दृश्यन्ते शकटीशतसङ्कुलाः ।  

देशो विधीयतां ब्रह्मन् यत्र वत्स्यामहे वयम्  ॥  १।५०।४  ॥   

ऋषीति । ऋषिवाटाः ऋषिनिवासाः । विधीयतां कल्प्यताम् ।
बहुसङ्कुलत्वेनैवमुक्तम्  ॥  १।५०।४  ॥   

  

रामस्य वचनं श्रुत्वा विश्वामित्रो महामुनिः ।  

निवेशमकरोद्देशे विविक्ते सलिलायुते  ॥  १।५०।५  ॥   

रामस्येति । विविक्ते विजने पूते वा । "विविक्तौ पूतविजनौ" इत्यमरः । आयुते
युक्ते । यौतेर्मिश्रणार्थात् क्तः  ॥  १।५०।५  ॥   

  

विश्वामित्रमनुप्राप्तं श्रुत्वा स नृपतिस्तदा ।  

शतानन्दं पुरस्कृत्य पुरोहितमनिन्दितम् ।  

प्रयुत्ज्जगाम सहसा विनयेन समन्वितः  ॥  १।५०।६  ॥   

विश्वामित्रमिति सार्द्धश्लोकः । प्रत्युज्जगाम
दीक्षितविमितप्रदेशसीमानमनतिलङ्घयन्नित्यर्थः  ॥  १।५०।६  ॥   

  

ऋत्विजो ऽपि महात्मानस्त्वर्घ्यमादाय सत्वरम् ।  

विश्वामित्राय धर्मेण ददुर्मन्त्रपुरस्कृतम्  ॥  १।५०।७  ॥   

ऋत्विज इति । अर्घ्यमित्यातिथ्यस्योपलक्षणम् । मन्त्रपुरस्कृतमित्यनेन
मधुपर्ककरणमुच्यते  ॥  १।५०।७  ॥   

  

प्रतिगृह्य तु तां पूजां जनकस्य महात्मनः ।  

पप्रच्छ कुशलं राज्ञो यज्ञस्य च निरामयम्  ॥  १।५०।८  ॥   

प्रतिगृह्येति । निरामयं निरुपप्लवत्वम्  ॥  १।५०।८  ॥   

  

स तांश्चापि मुनीन् पृष्ट्वा सोपाध्यायपुरोधसः ।  

यथान्यायं ततः सर्वैः समागच्छत् प्रहृष्टवत्  ॥  १।५०।९  ॥   

स इति । तान् अर्घ्यदातृ़न् । सोपाध्यायपुरोधसःउपाध्याया ऋत्विजः, पुरोधाः
शतानन्दः तत्सहितांस्तान्, कुशलं पृष्ट्वेत्यर्थः । सर्वैर्जनैः
शतानन्दऋत्विगादिभिः । प्रहृष्टवत् सहर्षमित्यर्थः । भावे निष्ठा ।
यथान्यायं यथाक्रमं पृष्ट्वेत्यन्वयः  ॥  १।५०।९  ॥   

  

अथ राजा मुनिश्रेष्ठं कृताञ्जलिरभाषत ।  

आसने भगवन्नास्तां सहैभिर्मुनिसत्तमैः  ॥  १।५०।१०  ॥   

अथेति  ॥  १।५०।१०  ॥   

  

जनकस्य वचः श्रुत्वा निषसाद महामुनिः ।  

पुरोधा ऋत्विजश्चैव राजा च सह मन्त्रिभिः  ॥  १।५०।११  ॥   

जनकस्येति । राजा चेति विश्वामित्रवचनादित्यर्थसिद्धम्  ॥  १।५०।११  ॥   

  

आसनेषु यथान्यायमुपविष्टान् समन्ततः ।  

दृष्ट्वा स नृपतिस्तत्र विश्वामित्रमथाब्रवीत्  ॥  १।५०।१२  ॥   

आसनेष्विति । उपविष्टान् तानितिशेष्ाः  ॥  १।५०।१२  ॥   

  

अद्य यज्ञसमृद्धिर्मे सफला दैवतैः कृता ।  

अद्य यज्ञफलं प्राप्तं भगवद्दर्शनान्मया  ॥  १।५०।१३  ॥   

अद्येति । यज्ञसमृद्धिः समग्रता जातेति शेषः । सा दैवतैः सफला कृता च ।
तिष्ठतु यज्ञः, भवद्दर्शनमेव यज्ञफलमित्याह--अद्य यज्ञफलमिति  ॥  १।५०।१३
 ॥   

  

धन्यो ऽस्म्यनुगृहीतो ऽस्मि यस्य मे मुनिपुङ्गव ।  

यज्ञोपसदनं ब्रह्मन् प्राप्तो ऽसि मुनिभिः सह  ॥  १।५०।१४  ॥   

धन्य इति  ॥  १।५०।१४  ॥   

  

द्वादशाहं तु ब्रह्मर्षे शेषमाहुर्मनीषिणः ।  

ततो भागार्थिनो देवान् द्रष्टुमर्हसि कौशिक  ॥  १।५०।१५  ॥   

द्वादशेति । द्वादश अहानि समाहृतानि द्वादशाहं "राजाहःसखिभ्यष्टच्" इति टच्
। "न सङ्ख्यादेः" इत्यह्नादेशाभावः । द्वादशदिनान्यवशिष्टानि यज्ञस्येति
मनीषिणः ऋत्विज आहुः । ततः भागार्थिनो देवानिति द्वादशदिनान्ते सुत्याहोमो
भविष्यतीत्यर्थः  ॥  १।५०।१५  ॥   

  

इत्युक्त्वा मुनिशार्दूलं प्रहृष्टवदनस्तदा ।  

पुनस्तं परिपप्रच्छ प्राञ्जलिः प्रणतो नृपः  ॥  १।५०।१६  ॥   

इतीति । प्रहृष्टेति कुतूहलविशेषः सूच्यते  ॥  १।५०।१६  ॥   

  

इमौ कुमारौ भद्रं ते देवतुल्यपराक्रमौ ।  

गजसिंहगती वीरौ शार्दूलवृषभोपमौ  ॥  १।५०।१७  ॥   

पद्मपत्रविशालाक्षौ खड्गतूणीधनुर्द्धरौ ।  

अश्विनाविव रूपेण समुपस्थितयौवनौ  ॥  १।५०।१८  ॥   

यदृच्छयैव गां प्राप्तौ देवलोकादिवामरौ ।  

कथं पद्भ्यामिह प्राप्तौ किमर्थं कस्य वा मुने  ॥  १।५०।१९  ॥   

वरायुधधरौ वीरौ कस्य पुत्रौ महामुने ।  

भूषयन्ताविमं देशं चन्द्रसूर्याविवाम्बरम्  ॥  १।५०।२०  ॥   

परस्परस्य सदृशौ प्रमाणेङ्गितचेष्टितैः ।  

काकपक्षधरौ वीरौ श्रोतुमिच्छामि तत्त्वतः  ॥  १।५०।२१  ॥   

इमावित्यादिश्लोकपञ्चकं व्याख्यातम्  ॥  १।५०।१७२१  ॥   

  

तस्य तद्वचनं श्रुत्वा जनकस्य महात्मनः ।  

न्यवेदयन्महात्मानौ पुत्रौ दशरथस्य तौ  ॥  १।५०।२२  ॥   

तस्येति । तौ दशरथस्य पुत्राविति न्यवेदयदित्यर्थः  ॥  १।५०।२२  ॥   

  

सिद्धाश्रमनिवासं च राक्षसानां वधं तथा ।  

तच्चागमनमव्यग्रं विशालायाश्च दर्शनम्  ॥  १।५०।२३  ॥   

अहल्यादर्शनं चैव गौतमेन समागमम् ।  

महाधनुषि जिज्ञासां कर्तुमागमनं तथा  ॥  १।५०।२४  ॥   

एतत्सर्वं महातेजा जनकाय महात्मने ।  

निवेद्य विररामाथ विश्वामित्रो महामुनिः  ॥  १।५०।२५  ॥   

इत्यार्षे श्रीरामायणे वाल्मीकीये आदिकाव्ये बालकाण्डे पञ्चाशः सर्गः  ॥  ५०
 ॥   

सिद्धेत्यादित्रयः । अव्यग्रं रक्षःसहस्रावृते मार्गे निर्भयागमनम् ।
जिज्ञासां सारासारपरीक्षाम्  ॥  १।५०।२३२५  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने पञ्चाशः सर्गः  ॥  ५०  ॥   

  


