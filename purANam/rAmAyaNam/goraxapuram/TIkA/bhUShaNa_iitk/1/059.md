+++
title = "०५९"

+++


उक्तवाक्यं तु राजानं कृपया कुशिकात्मजः ।  

अब्रवीन्मधुरं वाक्यं साक्षाच्चण्डालरूपिणम्  ॥  १।५९।१  ॥   

जातिचण्डालस्य कदाचित्तद्भावनिवृत्तिरस्ति, नतु कर्मचण्डालस्येत्याह
एकोनषष्टितमे उक्तवाक्यमित्यादि । साक्षाच्चण्डालरूपिणं
चण्डालचिह्नधारित्वान्न शास्त्रगम्यचण्डालभाव इत्यर्थः  ॥  १।५९।१  ॥   

  

ऐष्वाक स्वागतं वत्स जानामि त्वां सुधार्मिकम् ।  

शरणं ते भविष्यामि मा भैषीर्नृपपुङ्गव  ॥  १।५९।२  ॥   

अहमामन्त्रये सर्वान् महर्षीन् पुण्यकर्मणः ।  

यज्ञसाह्यकरान् राजंस्ततो यक्ष्यसि निर्वृतः  ॥  १।५९।३  ॥   

गुरुशापकृतं रूपं यदिदं त्वयि वर्तते ।  

अनेन सह रूपेण सशरीरो गमिष्यसि  ॥  १।५९।४  ॥   

हस्तप्राप्तमहं मन्ये स्वर्गं तव नराधिप ।  

यस्त्वं कौशिकमागम्य शरण्यं शरणागतः  ॥  १।५९।५  ॥   

ऐक्ष्वाकेत्यादि चत्वारः । यज्ञसाह्यकरान् यज्ञसहायकरान् । गमिष्यसि
स्वर्गमिति शेषः । अनेनेत्यनेन ऋषिशापकृतरूपस्य ब्रह्मणाप्यवार्यत्वेन
जातिचण्डालताभावेन मत्तपोमहिमोपबृंहितयज्ञेन सशरीरः स्वर्गं गमिष्यसीति
भावः । हस्तप्राप्तम् अनायासेन सद्योलब्धम् । तत्र हेतुः यस्त्वमिति  ॥ 
१।५९।२५  ॥   

  

एवमुक्त्वा महातेजाः पुत्रान् परमधार्मिकान् ।  

व्यादिदेश महाप्राज्ञान् यज्ञसम्भारकारणात् ।  

सर्वान् शिष्यान् समाहूय वाक्यमेतदुवाच ह  ॥  १।५९।६  ॥   

एवमिति सार्द्धः । शिष्यान् भृत्यान्  ॥  १।५९।६  ॥   

  

सर्वानृषिगणान् वत्सा आनयध्वं ममाज्ञया ।  

सशिष्यसुहृदश्चैव सर्त्विजः सबहुश्रुतान्  ॥  १।५९।७  ॥   

सर्वानिति । सुहृदः मत्सुहृदः शोभनहृदयान्वा  ॥  १।५९।७  ॥   

  

यदन्यो वचनं ब्रूयान्मद्वाक्यबलचोदितः ।  

तत्सर्वमखिलेनोक्तं ममाख्येयमनादृतम्  ॥  १।५९।८  ॥   

यदन्य इति । मद्वाक्यबलेन चोदितः आहूतः यः कश्चनान्यः अनाहृतमुपेक्षारूपं
चण्डालं याजयतीति निन्दारूपं वा, यद्वाक्यं ब्रूयात् तेनोक्तं
तत्सर्वमखिलेन ममाख्येयम्  ॥  १।५९।८  ॥   

  

तस्य तद्वचनं श्रुत्वा दिशो जग्मुस्तदाज्ञया ।  

आजग्मुरथ देशेभ्यः सर्वेभ्यो ब्रह्मवादिनः  ॥  १।५९।९  ॥   

ते च शिष्याः समागम्य मुनिं ज्वलिततेजसम् ।  

ऊचुश्च वचनं सर्वे सर्वेषां ब्रह्मवादिनाम्  ॥  १।५९।१०  ॥   

तस्येति द्वौ । ब्रह्मवादिनः शिष्याः । ब्रह्मवादिनां वचनमित्यन्वयः  ॥ 
१।५९।९,१०  ॥   

  

श्रुत्वा ते वचनं सर्वे समायान्ति द्विजातयः ।  

सर्वदेशेषु चागच्छन् वर्जयित्वा महोदयम्  ॥  १।५९।११  ॥   

यदनादरवचनं मुनीनां तदपि वक्तव्यमित्युक्तत्वात्तदपि
वदन्ति--श्रुत्वेत्यादिषट् । सर्वदेशेषु स्थिता इति शेषः । महोदयमिति
तदाख्यम् ऋषिमित्यर्थः । वासिष्ठशतं च वर्जयित्वेति द्रष्टव्यम्  ॥  १।५९।११
 ॥   

  

वासिष्ठं तच्छतं सर्वं क्रोधपर्याकुलाक्षरम् ।  

यदाह वचनं सर्वं शृणु त्वं मुनिपुङ्गव  ॥  १।५९।१२  ॥   

वासिष्ठं यदाहेत्यत्र महोदयश्चेत्यपि बोद्ध्यम् । उपसंहारे तथा दर्शनात्  ॥ 
१।५९।१२  ॥   

  

क्षत्रियो याजको यस्य चण्डालस्य विशेषतः ।  

कथं सदसि भोक्तारो हविस्तस्य सुरर्षयः  ॥  १।५९।१३  ॥   

क्षत्रियो याजको यस्येति । विप्रस्यैव याजनाधिकारात् चण्डालस्य
याज्यत्वानधिकारात् तस्य सदसि देवताः कथं हविर्भोक्तारः । लुट् । ऋषयश्च
कथमिष्टशिष्टभोक्तार इति भावः  ॥  १।५९।१३  ॥   

  

ब्राह्मणा वा महात्मानो भुक्त्वा चण्डालभोजनम् ।  

कथं स्वर्गं गमिष्यन्ति विश्वामित्रेण पालिताः  ॥  १।५९।१४  ॥   

एतद्वचननैष्ठुर्यमूचुः संरक्तलोचनाः ।  

वासिष्ठा मुनिशार्दूल सर्वे ते समहोदयाः  ॥  १।५९।१५  ॥   

तेषां तद्वचनं श्रुत्वा सर्वेषां मुनिपुङ्गवः ।  

क्रोधसंरक्तनयनः सरोषमिदमब्रवीत्  ॥  १।५९।१६  ॥   

पालिता इति क्षेपोक्तिः । अयाज्ययाजयितारः ऋषयः कथं स्वर्गं गमिष्यन्तीति
भावः  ॥  १।५९।१४१६  ॥   

  

ये दूषयन्त्यदुष्टं मां तप उग्रं समास्थितम् ।  

भस्मीभूता दुरात्मानो भविष्यन्ति न संशयः  ॥  १।५९।१७  ॥   

य इति । ऽतेषां तेजोविशेषेण प्रत्यवायो न विद्यतेऽ इति न्यायेन
चण्डालयाजनमपि जीर्यतीत्यविज्ञाय ये दूषयन्ति ते भस्मीभूता
भविष्यन्तीत्यर्थः  ॥  १।५९।१७  ॥   

  

अद्य ते कालपाशेन नीता वैवस्वतक्षयम् ।  

सप्तजातिशतान्येव मृतपाः सन्तु सर्वशः  ॥  १।५९।१८  ॥   

श्वमांसनियताहारा मुष्टिका नाम निर्घृणाः ।  

विकृताश्च विरूपाश्च लोकाननुचरन्त्विमान्  ॥  १।५९।१९  ॥   

महोदयश्चदुर्बुद्धिर्मामदूष्यं ह्यदूषयत् ।  

दूषितः सर्वलोकेषु निषादत्वं गमिष्यति  ॥  १।५९।२०  ॥   

अद्येत्यादिपञ्च । क्षयं गृहम् । सप्तजातिशतानि सप्तजन्मशतानि । मृतपाः
शवभक्षकाः । मुष्टिकाः हीनजातिविशेषाः । विकृताः विकृतवचन व्यापारादयः ।
विरूपाः विकृतवेषाः । अदूष्यम् उक्तन्यायेनेति भावः । महोदयश्चेत्यनेन
पूर्वं शप्ता वसिष्ठपुत्रा एवेति गम्यते  ॥  १।५९।१८२०  ॥   

  

प्राणातिपातनिरतो निरनुक्रोशतां गतः ।  

दीर्घकालं मम क्रोधाद्दुर्गतिं वर्तयिष्यति  ॥  १।५९।२१  ॥   

एतावदुक्त्वा वचनं विश्वामित्रो महातपाः ।  

विरराम महातेजा ऋषिमध्ये महामुनिः  ॥  १।५९।२२  ॥   

इत्यार्षे श्रीरामायणे वाल्मीकीये आदिकाव्ये बालकाण्डे एकोनषष्टितमः सर्गः
 ॥  ५९  ॥   

प्राणातिपातः बलात्प्राणनाशनम् । निरनुक्रोशतां निर्घृणताम् । वर्तयिष्यति
प्राप्स्यति । ननूग्रतपस्वित्वेपि क्षत्रियस्य चण्डालयाजनं सर्वथा
अन्याय्यमेवेति कथं यथार्थवादिषु शापप्रवृत्तिरितिचेत्,
अत्रोत्तरम्--वसिष्ठवैरनिर्यातनकामस्य विश्वामित्रस्य तपःफलमिदमिति  ॥ 
१।५९।२१,२२  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने एकोनषष्टितमः सर्गः  ॥  ५९  ॥   

  


