+++
title = "०२५ रामसान्त्वनम्"
title_english = "025 Vali s funeral ritual"

+++


सुग्रीवं चैव तारां च साङ्गदं सहलक्ष्मणः ।  

समानशोकः काकुत्स्थः सान्त्वयन्निदमब्रवीत्  ॥  ४।२५।१  ॥   

अथ रामः सर्वसान्त्वनपूर्वकं वालिनः संस्कारं कारयति पञ्चविंशे
सुग्रीवमित्यदि । साङ्गदमिति सुग्रीवविशेषणम् । समानशोकः
ताराङ्गदादिभिस्तुल्यशोकः  ॥  ४।२५।१  ॥   

  

न शोकपरितापेन श्रेयसा युज्यते मृतः ।  

यदत्रानन्तरं कार्यं तत्समाधातुमर्हथ  ॥  ४।२५।२  ॥   

नेति । शोकपरितापेन शोककृतपरितापेन, युष्मदीयेनेति शेषः । मृतो वाली
श्रेयसा न युज्यते । अत्र वालिनि विषये अनन्तरं मरणानन्तरम् । यत्
श्रेयस्करं कार्यम् और्ध्वदैहिकरूपम्, तत्समाधातुं कर्तुम् अर्हथ  ॥  ४।२५।२
 ॥   

  

लोकवृत्तमनुष्ठेयं कृतं वो बाष्पमोक्षणम् ।  

न कालादुत्तरं किञ्चित्कर्म शक्यमुपासितुम्  ॥  ४।२५।३  ॥   

लोकेति । लोकवृत्तं लोकाचारसिद्धम् । अत एव सर्वैरनुष्ठेयं बाष्पमोक्षणम् ।
वः युष्माभिः कृतम् । बाष्पमोक्षणादतिरिक्तं किमपि न युष्माभिः कर्तुं
शक्यमित्याह कालादिति । कालादुत्तरं कालं विनेत्यर्थः । किञ्चित्कर्म
उपासितुं कर्तुं न शक्यम्, देवाज्ञामुल्लङ्घ्य स्वातन्त्र्येण किञ्चिदपि
कर्म कर्तुं न शक्यमित्यर्थः  ॥  ४।२५।३  ॥   

  

नियतिः कारणं लोके नियतिः कर्मसाधनम् ।  

नियतिः सर्वभातानां नियोगेष्विह कारणम्  ॥  ४।२५।४  ॥   

तदेतुदुपपादयति नियतिरिति । नियम्यते ऽनेनेति नियतिः ईश्वरः लोके विषये
कारणं सर्वलोककर्तेत्यर्थः । क्रियत इति कर्म कार्यम्, तस्य साधनं
सहकारीत्यर्थः । सर्वभूतानां नियोगेषु प्रेरणेषु नियतिः कारणम्,
सर्वप्रवर्तको ऽपीश्वर इत्यर्थः । "तेन विना तृणाग्रमपि न चलति" इति
न्यायात् ईश्वरपरतन्त्रतया लोकः कर्म करोति न तु स्वातन्त्र्येणेत्यर्थः  ॥ 
४।२५।४  ॥   

  

न कर्ता कस्यचित्कश्चिन्नियोगे चापि नेश्वरः ।  

स्वाभावे वर्तते लोकस्तस्य कालः परायणम्  ॥  ४।२५।५  ॥   

एवमन्वयमुखेन ईश्वराधीनत्वमुक्त्वा व्यतिरेकमुखेन दर्शयति न कर्तेति ।
कश्चित्पुरुषः कस्यचित्कर्मणः न कर्ता न स्वातन्त्र्येण कर्ता नियोगे कस्य
चित्प्रेरणे च नेश्वरः किन्तु स्वभावे वर्तते स्वभावाधीनो वर्तते लोकः ।
तत्र हेतुमाह तस्येति । कालः तस्य परायणं गतिः । अत्र
स्वभावनियतिकालादिशब्दैरीश्वर एवाभिधीयते । अन्यथा ऽनेकराजत्वापत्तेः ।
श्वेताश्वतरश्रुतिश्च "स्वभावमेके कवयो वदन्ति" इत्यादिकैवमाह  ॥  ४।२५।५
 ॥   

  

न कालः कालमत्येति न कालः परिहीयते ।  

स्वभावं च समासाद्य न कश्चिदतिवर्तते  ॥  ४।२५।६  ॥   

न काल इति । कालः ईश्वरः । कालम् आत्मानम् । नात्येति नातिक्रामति । सः
स्वाधीन एव न तु लोकवत् कस्यचित्परतन्त्रः । "न चास्य कश्चिज्जनिता न
चाधिपः" इति श्रुतेः । न कालः परिहीयते न नश्यति । इदमुपलक्षणं
षङ्भावविकाररहित इत्यर्थः । "अपक्षयविनाशाभ्यां" परिणामर्द्धिजन्मभिः ।
वर्जितः शक्यते वक्तुं यः सदास्तीति केवलम् ।" इति ह्युक्तम् । स्वस्मिन्
भवतीति स्वभाव ईश्वरः । वाशब्दो ऽवधारणे । स्वभावमासाद्यैव वर्तते न तु
कश्चित्तमतिवर्तते । निरङ्कुशः स्वतन्त्रः । स्वकृतां व्यवस्थां स्वयमपि
नातिवर्तते । तत्परतन्त्रो ऽनीशः किमुतेति भावः  ॥  ४।२५।६  ॥   

  

न कालस्यास्ति बन्धुत्वं न हेतुर्न पराक्रमः ।  

न मित्रज्ञातिसम्बन्धः कारणं नात्मनो वशः  ॥  ४।२५।७  ॥   

पुनरपीश्वरस्य स्वातन्त्र्यमुपपादयति न कालस्येति । कालस्येश्वरस्य ।
बन्धुत्वं नास्ति, पक्षपातो नास्तीर्यर्थः । हेतुश्च नास्ति, वशीकरणोपायश्च
नास्ति । तत्प्रसादं विना स्वयत्नेन वशीकर्त्तुं न श्कयते इत्यर्थः । न
पराक्रमः तज्जयहेतुपराक्रमो ऽपि नास्ति । पुरुषपराक्रमस्य स न बिभेति इति
भावः । न मित्रज्ञातिसम्बन्धः न सुहृत्सगोत्रसम्बन्धः । अपराधिषु
दण्डधरत्वमुक्तम् । "एष सेतुर्विधरण एषां लोकानामसम्भेदाय" इति श्रुतेः ।
अतः कारणमीश्वरः आत्मनो जीवस्य न वशः न परतन्त्रः । तत्तत्कर्मानुगुणमेव
ईश्वरः सर्वं वर्तयतीत्यर्थः  ॥  ४।२५।७  ॥   

  

किन्तु कालपरीणामो द्रष्टव्यः साधु पश्यता ।  

धर्मश्चार्थश्च कामश्च कालक्रमसमाहिताः  ॥  ४।२५।८  ॥   

तर्ह्यनीशेन जन्तुना किं कर्तव्यं तत्राह किं त्विति । साधु सम्यक् पश्यता
शास्त्रनिष्कर्षमवगच्छतेत्यर्थः । कालस्य ईश्वरस्य । परीणामः
चेतनकर्मानुगुणप्रवृत्तिविशेषो द्रष्टव्यः, ईश्वरकृतव्यापारेषु न शोकः
कर्तव्यः, यद्धितं तत्करिष्यतीति, स्थातव्यमिति भावः । धर्मार्थकामास्तु
कालक्रमेण ईश्वरमर्यादया समाहिताः समर्पिता भवन्ति । धर्माधिषु यत्
प्राप्तव्यं तत्  

प्रापयतीश्वर एवेति भावः । अत्र नियतिकालस्वभावपदैः
व्यामिश्रतयोक्तिस्तदानीं रहस्यं(स्य) वक्तुमनर्हत्वादिति बोध्यम्  ॥ 
४।२५।८  ॥   

  

इतः स्वां प्रकृतिं वाली गतः प्राप्तः क्रियाफलम् ।  

धर्मार्थकामसंयोगैः पवित्रं प्लवगेश्वरः  ॥  ४।२५।९  ॥   

एवमर्थस्थितिमुक्त्वा तां प्रकृते सङ्गमयति इत इति । स्वां प्रकृतिं गतः
मद्बाणवेधकृतप्रायश्चित्ततया स्वकीयं शुद्धभावं प्राप्तः सन् प्लवगेश्वरो
वाली इतः अस्माल्लोकात् धर्मार्थकामसंयोगौः
विहितकालानुष्ठितधर्मार्थकामसम्बन्धैः पवित्रं क्रियाफलं स्वर्गं प्राप्तः
। "सामदानार्थसंयोगैः" इति पाठे नीतिशास्त्रानुष्ठानैरित्यर्थः  ॥  ४।२५।९
 ॥   

  

स्वधर्मस्य च संयोगाज्जितस्तेन महात्मना ।  

स्वर्गः परिगृहीतश्च प्राणानपरिरक्षता  ॥  ४।२५।१०  ॥   

केन स्वां प्रकृतिं प्राप्त इत्यपेक्षायामुक्तं विशदयति स्वधर्मस्य चेति ।
स्वधर्मस्य संयोगात्स्वविहितधर्मानुष्ठानात् । रणे प्राणानपरिरक्षतेत्यनेन
शौर्यकृतधर्मो ऽप्युक्तः । उभाभ्यां जितः पूर्वं स्ववशीकृतः स्वर्गः इदानीं
परिगृहीतश्च  ॥  ४।२५।१०  ॥   

  

एषा वै नियतिः श्रेष्ठा यां गतो हरियूथपः ।  

तदलं परितापेन प्राप्तकालमुपास्यताम्  ॥  ४।२५।११  ॥   

एषेति । हरियूथपः वाली यां नियतिं गतः सा नियतिर्गतिः श्रेष्ठा ।
तत्तस्मात्कारणात् परितापेनालम् । सद्गितिं प्राप्तं प्रति शोको न कार्यः ।
प्राप्तकालम् एतत्कालोचितम् उपास्यताम् अनुष्ठीयताम्  ॥  ४।२५।११  ॥   

  

वचनान्ते तु रामस्य लक्ष्मणः परवीरहा ।  

अवदत्प्रश्रितं वाक्यं सुग्रीवं गतचेतसम्  ॥  ४।२५।१२  ॥   

गतचेतसम्, दुःखितमिति यावत्  ॥  ४।२५।१२  ॥   

  

कुरु त्वमस्य सुग्रीव प्रेतकार्यमनन्तरम्  ॥  ४।२५।१३  ॥   

कुरु त्वमस्येत्यर्धमेकं वाक्यम्  ॥  ४।२५।१३  ॥   

  

ताराङ्गदाभ्यां सहितो वालनो दहनं प्रति ।  

समाज्ञापय काष्ठानि शुष्काणि च बहूनि च  ॥  ४।२५।१४  ॥   

चन्दनादीनि दिव्यानि वालिसंस्कारकारणात् ।  

समाश्वासय चैनं त्वमङ्गदं दीनचेतसम्  ॥  ४।२५।१५  ॥   

मा भूर्बालिशबुद्धिस्त्वं त्वदधीनमिदं पुरम् ।  

अङ्गदस्त्वानयेन्माल्यं वस्त्राणि विविधानि च ।  

घृतं तैलमथो गन्धान्यच्चात्र समनन्तरम्  ॥  ४।२५।१६  ॥   

तारेत्यादि । वालिनो दहनं प्रति ताराङ्गदाभ्यां सहितः सन्
वालिसंस्कारकारणात् वालिसंस्कारार्थं चन्दनादीनि काष्ठानि समाज्ञापय ।
यच्चात्र समनन्तरं मरणानन्तरं यदानेतव्यमस्ति तत्सर्वमङ्गदः
समानयेदित्यर्थः  ॥  ४।२५।१४१६  ॥   

त्वं तार शिबिकां शीघ्रमादायागच्छ सम्भ्रमात् ।  

त्वरा गुणवती युक्ता ह्यस्मिन्काले विशेषतः  ॥  ४।२५।१७  ॥   

त्वमिति । त्वरा गुणवती अस्मिन्काले विशेषतो युक्ता  ॥  ४।२५।१७  ॥   

  

सज्जीभवन्तु प्लवगाः शिबिकावहनोचिताः ।  

समर्था बलिनश्चैव निर्हरिष्यन्ति वालिनम्  ॥  ४।२५।१८  ॥   

एवमुक्त्वा तु सुग्रीवं सुमित्रानन्दवर्द्धनः ।  

तस्थौ भ्रातृसमीपस्थो लक्ष्मणः परवीरहा  ॥  ४।२५।१९  ॥   

सज्जीभवन्त्विति । ये निर्हरिष्यान्ति ते सज्जीभवन्त्विति योजना । निर्हारः
शववहनम्  ॥  ४।२५।१८,१९  ॥   

  

लक्ष्मणस्य वचः श्रुत्वा तारः सम्भ्रान्तमानसः ।  

प्रविवेश गुहां शीघ्रं शिबिकासक्तमानसः  ॥  ४।२५।२०  ॥   

आदाय शिबिकां तारः स तु पर्यापतत्पुनः  ॥  ४।२५।२१  ॥   

गुहां किष्किन्धाम्  ॥  ४।२५।२०,२१  ॥   

  

वानरैरुह्यमानां तां शूरैरुद्वहनोचितैः ।  

दिव्यां भद्रासनयुतां शिबिकां स्यन्दनोपमाम्  ॥  ४।२५।२२  ॥   

पक्षिकर्मभिराचित्रां द्रुमकर्मविभूषिताम् ।  

आचितां चित्रपत्तीभिः सुनिविष्टां समन्ततः  ॥  ४।२५।२३  ॥   

विमानमिव सिद्धानां जालवातायनावृताम् ।  

सुनियुक्तां विशालां च सुकृतां विश्वकर्मणा  ॥  ४।२५।२४  ॥   

दारुपर्वतकोपेतां चारुकर्मपरिष्कृताम् ।  

वराभरणहारैश्च चित्रमाल्योपशोभिताम्  ॥  ४।२५।२५  ॥   

गुहागहनसञ्छन्नां रक्तचन्दनरूषिताम् ।  

पुष्पौघैः समभिच्छन्नां पद्ममालाभिरेव च ।  

तरुणादित्यवर्णाभिर्भ्राजमानाभिरावृताम्  ॥  ४।२५।२६  ॥   

वानरैरित्यादि । भद्रासनयुतां राजासनयुक्ताम् । (राजार्होन्नतासनयुक्तामिति
रामानुजार्यः) पक्षिकर्मभिराचित्रां कृत्रिमपक्षिभिः समन्तादाश्चर्यभूताम्
। क्रियत इति कर्मप्रतिकृतिः । द्रुमकर्मभिः द्रुमप्रतिकृतिभिः विभूषिताम्
। आचितां चित्रपत्तीभिः चित्रलेखाभिः । पदातिभिरित्येके । आर्षो दीर्घः ।
सुनिविष्टां शोभनसन्निवेशवतीं जालवातायनावृतां सूक्ष्मरन्ध्रसमूहो जालम्,
गोनयनाकृतिरन्ध्रसमूहो गवाक्षम्, तदावृताम् । सुनियुक्तां सुश्लिष्टां
सुकृतां सुष्ठुकृताम्, यत्नेन कृतामित्यर्थः । दारुपर्वतकोपेतां
दारुनिर्मितक्रीडापर्वतयुक्तां, चारुकर्मणा उत्तेजनेन परिष्कृताम्
अलङ्कृतां, वराभरणैः हारैश्च, युक्तामिति शेषः । गुहागहनसञ्छन्नां
कृत्रिमैर्गुहागहनैः गुहाभिः काननैश्च सञ्छन्नां, पुष्पौघैः
मुक्तकपुष्पनिचयैः आस्तरणार्थैः समभिच्छन्नां व्याप्तां, पद्मेति
चतुर्दिक्षु पुष्पसरोपेतत्वे ऽप्यन्तरान्तरा पद्ममालाभिः
पद्मपङ्क्तिभिर्युक्तामित्यर्थः  ॥  ४।२५।२२२६  ॥   

  

ईदृशीं शिबीकां दृष्ट्वा रामो लक्ष्मणमब्रवीत् ।  

क्षिप्रं विनीयतां वाली प्रेतकार्यं विधीयताम्  ॥  ४।२५।२७  ॥   

ईदृशीं शिबिकामिति । पुनरुक्तिर्व्यवहितानुस्मरणार्था  ॥  ४।२५।२७  ॥   

  

ततो वालिनमुद्यम्य सुग्रीवः शिबिकां तदा ।  

आरोपयत विक्रोशन्नङ्गदेन सहैव तु  ॥  ४।२५।२८  ॥   

तत इति । ततः लक्ष्मणं प्रति वाली विनीयतामित्युक्तिश्रवणानन्तरमित्यर्थः ।
यद्वा लक्ष्मणं प्रत्युक्तिः स्वमुद्दिश्यैवेति ज्ञात्वेत्यर्थः । आरोपयत
आरोपयत्  ॥  ४।२५।२८  ॥   

  

आरोप्य शिबिकां चैव वालिनं गतजीवितम् ।  

अलङ्कारैश्च विविधैर्माल्यैर्वस्त्रैश्च भूषितम्  ॥  ४।२५।२९  ॥   

आज्ञापयत्तदा राजा सुग्रीवः प्लवगेश्वरः ।  

और्ध्वदैहिकमार्यस्य क्रियतामनुरूपतः  ॥  ४।२५।३०  ॥   

विश्राणयन्तो रत्नानि विविधानि बहून्यापि ।  

अग्रतः प्लवगाः यान्तु शिबिका समनन्तरम्  ॥  ४।२५।३१  ॥   

आर्यस्य ज्येष्ठस्य देहादूर्ध्वं कर्तव्यम् और्ध्वदैहिकम् उत्तरक्रिया ।
शिबिकासमनन्तरम् आसन्दीसमीपे । अत्रेतिकरणं द्रष्टव्यम् । इत्याज्ञापयदिति
पूर्वेण सम्बन्धः  ॥  ४।२५।२९३१  ॥   

  

राज्ञामृद्धिविशेषा हि दृश्यन्ते भुवि यादृशाः ।  

तादृशं वालिनः क्षिप्रं प्राकुर्वन्नौर्ध्वदैहिकम्  ॥  ४।२५।३२  ॥   

राज्ञामिति । ऋद्धिविशेषाः ऋद्धिविशेषानुरूपाः यादृशाः
और्ध्वदैहिकक्रियाप्रकारा दृश्यन्ते तादृशमौर्ध्वदैहिकं क्षिप्रं
प्राकुर्वन्  ॥  ४।२५।३२  ॥   

  

अङ्गदं परिगृह्याशु तारप्रभृतयस्तदा ।  

क्रोशन्तः प्रययुः सर्वे वानरा हतबान्धवाः  ॥  ४।२५।३३  ॥   

तारप्रभृतयो वानरा इति सम्यक्  ॥  ४।२५।३३  ॥   

  

ततः प्रणिहिताः सर्वा वानर्यो ऽस्य वशानुगाः ।  

चुक्रुशुर्वीर वीरेति भूयः क्रोशन्ति ताः स्त्रियः  ॥  ४।२५।३४  ॥   

ताराप्रभृतयः सर्वा वानर्यो हतयूथपाः ।  

अनुजग्मुर्हि भर्तारं क्रशन्त्यः करुणस्वनाः  ॥  ४।२५।३५  ॥   

तासां रुदितशब्देन वानरीणां वनान्तरे ।  

वनानि गिरयः सर्वे विक्रोशन्तीव सर्वतः  ॥  ४।२५।३६  ॥   

पुलिने गिरिनद्यास्तु विविक्ते जलसंवृते ।  

चितां चक्रुः सुबहवो वानराः शोककर्शिताः  ॥  ४।२५।३७  ॥   

प्रणिहिताः आप्ताः  ॥  ४।२५।३४३७  ॥   

अवरोप्य ततः स्कन्धाच्छिबिकां वहनोचिताः ।  

तस्थुरेकान्तमाश्रित्य सर्वे शोकसमन्विताः  ॥  ४।२५।३८  ॥   

ततस्तारा पतिं दृष्टा शिबिकातलशायिनम् ।  

आरोप्याङ्के शिरस्तस्य विललाप सुदुःखिता  ॥  ४।२५।३९  ॥   

हा वानर महाराज हा नाथ मम वत्सल ।  

हा महार्ह महाबाहो हा मम प्रिय पश्य माम् ।  

जनं न पश्यसीमं त्वं कस्माच्छोकाभिपीडितम्  ॥  ४।२५।४०  ॥   

प्रहृष्टमिव ते वक्त्रं गतासोरपि मानद ।  

अस्तार्कसमवर्णं च लक्ष्यते जीवतो यथा  ॥  ४।२५।४१  ॥   

एष त्वां रामरूपेण कालः कर्षति वानर ।  

येन स्म विधवाः सर्वाः कृता एकेषुणा वने  ॥  ४।२५।४२  ॥   

अरोप्येति । वहनोचिताः वाहकाः  ॥  ४।२५।३८४२  ॥   

  

इमास्तास्तव राजेन्द्र वानर्यो वल्लभाः सदा ।  

पादैर्विकृष्टमध्वानमागताः किं न बुध्यसे ।  

तवेष्टा ननु नामैता भार्याश्चन्द्रनिभाननाः  ॥  ४।२५।४३  ॥   

विकृष्टं विप्रकृष्टम् । अध्वानं पादैरागताः  ॥  ४।२५।४३  ॥   

  

इदानीं नेक्षसे कस्मात्सुग्रीवं प्लवगेश्वरम् ।  

एते हि सचिवा राजन् तारप्रभृतयस्तव  ॥  ४।२५।४४  ॥   

पुरवासी जनश्चायं परिवार्या ऽ ऽसते ऽनघ ।  

विसर्जयैतान् प्लवगान् यथोचितमरिन्दम ।  

ततः क्रीडामहे सर्वा वनेषु मदनोत्कटाः  ॥  ४।२५।४५  ॥   

इदानीमित्यादि । मदनोत्कटाः उत्कटमदनाः  ॥  ४।२५।४४,४५  ॥   

  

एवं विलपतीं तारां पतिशोकपरिप्लुताम् ।  

उत्थापयन्ति स्म तदा वानर्यः शोककर्शिताः  ॥  ४।२५।४६  ॥   

विलपतीं विलपन्तीम्  ॥  ४।२५।४६  ॥   

  

सुग्रीवेण ततः सार्धमङ्गदः पितरं रुदन् ।  

चितामारोपयामास शोकेनाभिहतेन्द्रियः  ॥  ४।२५।४७  ॥   

पितरं पितृशरीरम्  ॥  ४।२५।४७  ॥   

  

ततो ऽग्निं विधिवद्दत्त्वा सो ऽपसव्यं चकार ह ।  

पितरं दीर्घमध्वानं प्रस्थितं व्याकुलेन्द्रियः  ॥  ४।२५।४८  ॥   

तत इति । अपसव्यम् अप्रदक्षिणम्  ॥  ४।२५।४८  ॥   

  

संस्कृत्य वालिनं ते तु विधिपूर्वं प्लवङ्गमाः ।  

आजग्मुरुदकं कर्तुं नदीं शीतजलां शिवाम्  ॥  ४।२५।४९  ॥   

संस्कृत्येति । वालिनं वालिशरीरम् । उदकं कर्तुं जलतर्पणं कर्तुम् । नदीं
किष्किन्धासमीपवर्तिनीम्  ॥  ४।२५।४९  ॥   

  

ततस्ते सहितास्तत्र ह्यङ्गदं स्थाप्य चाग्रतः ।  

सुग्रीवतारासहिताः सिषिचुर्वालिने जलम्  ॥  ४।२५।५०  ॥   

ततस्त इति । सुग्रीवतारासहिता इति । तारयाप्युदकदानं कुलाचारः  ॥  ४।२५।५०
 ॥   

  

सुग्रीवेणैव दीनेन दीनो भूत्वा महाबलः ।  

समानशोकः काकुत्स्थः प्रेतकार्याण्यकारयत्  ॥  ४।२५।५१  ॥   

सुग्रीवेणेति । अनेन रामः सहैवागत इत्यवगम्यते  ॥  ४।२५।५१  ॥   

  

ततस्तु तं वालिनमग्र्यपौरुषं प्रकाशमिक्ष्वाकुवरेषुणा हतम् ।  

प्रदीप्य दीप्ताग्निसमौजसं तदा सलक्ष्मणं राममुपेयिवान् हरिः  ॥  ४।२५।५२
 ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
पञ्चविंशः सर्गः  ॥  २५  ॥   

ततस्त्विति । प्रकाशं प्रसिद्धं प्रदीप्य दग्ध्वा हरिः सुग्रीवः । अन्ये
पुरं प्रविविशुरित्यर्थसिद्धम् । यद्यपि निर्यगधिकरणरीत्या तिरश्चां न
शास्त्रविहितसंस्काराधिकारः, तथापि देवांशसम्भूतानां तिर्यगवस्थामात्रभाजां
वेदाघ्ययनसंयोगाद्देवक्षेत्रजातत्वात् संस्कारार्हतास्तीति बोध्यम्  ॥ 
४।२५।५२  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने प़ञ्चविंशः सर्गः  ॥  २५  ॥   


