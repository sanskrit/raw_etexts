+++
title = "०३० शरद्वर्णनम्-रामविलापश्च"
title_english = "030 Autumn Sharad R itu eulogised"

+++


गुहां प्रविष्टे सुग्रीवे विमुक्ते गगने घनैः ।  

वर्षरात्रोषितो रामः कामशोकाभिपीडितः  ॥  ४।३०।१  ॥   

पाण्डरं गगनं दृष्ट्वा विमलं चन्द्रमण्डलम् ।  

शारदीं रजनीं चैव दृष्ट्वा ज्योत्स्नानुलेपनाम्  ॥  ४।३०।२  ॥   

कामवृत्तं च सुग्रीवं नष्टां च जनकात्मजाम् ।  

बुद्ध्वा कालमतीतं च मुमोह परमातुरः  ॥  ४।३०।३  ॥   

अथ शरत्समागमे ऽपि सुग्रीवस्यानुद्योगाद्रामकोपस्त्रिंशे गुहामित्यादि ।
सुग्रीवे गुहां प्रविष्टे वर्षरात्रोषितो रामः कामशोकाभिपीडितः सन् क्रमेण
गगने घनैर्विमुक्ते पाण्डरं निर्मलं गगनं दृष्ट्वा परमातुरः
वर्षाकालिकशोकादधिकं शोकं प्राप्तः सन् मुमोह । एतावत्पर्यन्तं
कस्यचिदवधेर्विद्यमानतया कथञ्चिद्धृतवान् । सम्प्रतितदभावान्मुमोहेत्यर्थः
 ॥  ४।३०।१३  ॥   

  

स तु सञ्ज्ञामुपागम्य मुहूर्तान्मतिमान् पुनः ।  

मनस्स्थामपि वैदेहीं चिन्तयामास राघवः  ॥  ४।३०।४  ॥   

स त्विति । मनःस्थामपि वैदेहीं चिन्तयामास,
पुनःपुनर्विशेषतश्चिन्तितवानित्यर्थः  ॥  ४।३०।४  ॥   

  

आसीनः पर्वतस्याग्रे हेमधातुविभूषिते ।  

शारदं गगनं दृष्ट्वा जगाम मनसा प्रियाम्  ॥  ४।३०।५  ॥   

आसीन इति । मनसा जगाम चिन्तयामासेति यावत्  ॥  ४।३०।५  ॥   

  

दृष्ट्वा च विमलं व्योम गतविद्युद्बलाहकम् ।  

सारसारवसङ्घुष्टं विललापार्तया गिरा  ॥  ४।३०।६  ॥   

दृष्ट्वा च विमलमिति । गिरा स्वरेण  ॥  ४।३०।६  ॥   

  

सारसारवसन्नादैः सारसारवनादिनी ।  

या ऽ ऽश्रमे रमते बाला सा ऽद्य मे रमते कथम्  ॥  ४।३०।७  ॥   

सारसेति । सारसारवसन्नादैः सारसारवोत्थितध्वनिभिः  ॥  ४।३०।७  ॥   

  

पुष्पितांश्चासनान् दृष्ट्वा काञ्चनानिव निर्मलान् ।  

कथं सा रमते बाला पश्यन्ती मामपश्यती  ॥  ४।३०।८  ॥   

या पुरा कलहंसानां स्वरेण कलभाषिणी ।  

बुध्यते चारुसर्वाङ्गी सा ऽद्य मे बुध्यते कथम्  ॥  ४।३०।९  ॥   

पुष्पितानिति । पश्यन्ती मद्दिदृक्षया इतस्ततो दृष्टिं निक्षिपन्ती  ॥ 
४।३०।८,९  ॥   

  

निःस्वनं चक्रवाकानां निशम्य सहचारिणाम् ।  

पुण्डरीकविशालाक्षी कथमेषा भविष्यति  ॥  ४।३०।१०  ॥   

निःस्वनमिति । पुण्डरीकविशालाक्षी चक्रवाकनिनदश्रवणस्यासह्यतया नायकागमपथं
सलीलमवलोकयन्तीत्यर्थः । कथं भविष्यति? कथं सत्तां धारयिष्यतीत्यर्थः  ॥ 
४।३०।१०  ॥   

  

सरांसि सरितो वापीः काननानि वनानि च ।  

तां विना मृगशावाक्षीं चरन्नाद्य सुखं लभे  ॥  ४।३०।११  ॥   

वापीः कृत्रिमसरांसि । काननानि महावनानि  ॥  ४।३०।११  ॥   

  

अपि तां मद्वियोगाच्च सौकुमार्याच्च भामिनीम् ।  

न दूरं पीडयेत्कामः शरद्गुणनिरन्तरः  ॥  ४।३०।१२  ॥   

अपि तामिति । शरद्गुणनिरन्तरः शरद्गुणैः साधनैः निरन्तरः पूर्णः कामः
सौकुमार्यात्मद्वियोगाच्च हेतोः तां भामिनीं दूरम् आमरणं न पीडयेत् । अपिः
सम्भावनायाम् । पीडयेदेवेत्यर्थः  ॥  ४।३०।१२  ॥   

  

एवमादि नरश्रेष्ठो विललाप नृपात्मजः ।  

विहङ्ग इव सारङ्गः सलिलं त्रिदशेश्वरात्  ॥  ४।३०।१३  ॥   

एवमादीति । त्रिदशेश्वरात् सलिलमुद्दिश्य सारङ्गश्चातक इव विललापेति
सम्बन्धः  ॥  ४।३०।१३  ॥   

  

ततश्चञ्चूर्यरम्येषु फलार्थी गिरिसानुषु ।  

ददर्श पर्युपावृत्तो लक्ष्मीवाँल्लक्ष्मणो ऽग्रजम्  ॥  ४।३०।१४  ॥   

तं चिन्तया दुस्सहया परीतं विसञ्ज्ञमेकं विजने मनस्वी ।  

भ्रातुर्विषादात्परितापदीनः समीक्ष्य सौमित्रिरुवाच रामम्  ॥  ४।३०।१५  ॥   

तत इति । चञ्चूर्य कुटिलं चरित्वा, फलाभिलाषेण कुटिलमार्गेण चरित्वा ।
"नित्यं कौटिल्ये गतै " इति यङ्  ॥  ४।३०।१४,१५  ॥   

  

किमार्य कामस्य वशङ्गतेन किमात्मपौरुष्यपराभवेन ।  

अयं सदा संह्रियते समाधिः किमत्र योगेन निवर्तितेन  ॥  ४।३०।१६  ॥   

किमिति । वशंगतेन, मनसेति शेषः । पौरुष्यं पौरुषम् । स्वार्थे ष्यञ् । अयं
वर्तमानः समाधिः चित्तसमाधानं सदा तत्र तत्र काले संह्रियते सम्पाद्यते ।
अत्र अस्मिन् काले । निवर्तितेन योगेन किम् । अयं यदा संह्रियते समाधिः इति
पाठान्तरम् । यदा यस्मिन् काले अयं समाधिः चित्तसमाधानं संह्रियते
सम्पाद्यते अत्रास्मिन् काले निवर्तितेन योगेन सन्नहनेन, उत्साहेन
किमित्यर्थः  ॥  ४।३०।१६  ॥   

  

क्रियाभियोगं मनसः प्रसादं समाधियोगानुगतं च कालम् ।  

सहायसामर्थ्यमदीनसत्त्वः स्वकर्महेतुं च कुरुष्व हेतुम्  ॥  ४।३०।१७  ॥   

क्रियेति । क्रियाभियोगं कार्योद्योगं मनसः प्रसादं समाधियोगानुगतं
धैर्योपायाभ्यामनुबद्धं कालं च सहायसामर्थ्यं सुग्रीवादिसहायमासर्थ्यं
स्वकर्म देवतोपासनात्मकं तदेव हेतुः तं च हेतुं कुरुष्व, क्रियाभियोगादिकं
सर्वं स्वकार्यसिद्धौ हेतुं कुरुष्वेत्यर्थः । अत्र प्रकरणे लक्ष्मणेन
रामस्याश्रितरक्षणत्वरा सन्दीप्यत इति स्वोपदेशः सुलभः  ॥  ४।३०।१७  ॥   

  

न जानकी मानववंशनाथ त्वया सनाथा सुलभा परेण ।  

न चाग्निचूडां ज्वलितामुपेत्य न दह्यते वीरवरार्ह कच्चित्  ॥  ४।३०।१८  ॥   

न जानकीति । सुलभा लब्धुमर्हा । अग्निचूडाम् अग्निज्वालाम्  ॥  ४।३०।१८  ॥   

  

सलक्षणं लक्ष्मणमप्रधृष्यं स्वभावजं वाक्यमुवाच रामः ।  

हितं च पथ्यं च नयप्रसक्तं ससामधर्मार्थसमाहितं च  ॥  ४।३०।१९  ॥   

सलक्षणमिति । रामः अप्रधृष्यं युक्तिभिरविचाल्यं स्वभावजं स्वभावसिद्धं
हितम् उदर्कसुखकरं पथ्यं तत्कालसुखकरं नयप्रसक्तं राजनीतियुक्तम् ससाम
सान्त्वयुक्तं धर्मार्थसहितं च वाक्यमुक्तवन्तं सलक्षणं लक्ष्मणमुवाचेति
योजना । यद्वा अप्रधृष्यत्वादिविशेषणविशिष्टं वाक्यं राम उवाच ।
लक्ष्मणोक्तानुवादरूपत्वाद्रामवाक्यस्यापि तथात्वमिति बोध्यम्  ॥  ४।३०।१९
 ॥   

  

निःसंशयं कार्यमवेक्षितव्यं क्रियाविशेषो ह्यनुवर्तितव्यः ।  

ननु प्रवृत्तस्य दुरासदस्य कुमार कार्यस्य फलं न चिन्त्यम्  ॥  ४।३०।२०  ॥   

निःसंशयमिति । कार्यं सीतान्वेषणादिकम् । निःसंशयं यथा भवति तथा
अवेक्षणीयम्, तदनुरूपं धैर्यं कर्तव्यमित्यर्थः । क्रियाविशेषः उत्साहादिः
। अनुवर्तितव्यः अनुवर्तितव्य एव । हे कुमार प्रवृत्तस्य दुरासदस्य
कार्यस्य फलं सीताप्राप्तिरूपम् । न चिन्त्यं ननु? चिन्त्यमेव  ॥  ४।३०।२०
 ॥   

  

अथ पद्मपलाशाक्षीं मैथीलीमनुचिन्तयन् ।  

उवाच लक्ष्मणं रामो मुखेन परिशुष्यता  ॥  ४।३०।२१  ॥   

एवं लक्ष्मणसमाश्वासनेन प्रतिष्ठापितधैर्यो ऽपि सीताविषयककामानुवृत्त्या
पुनः शरदं वर्णयति अथेत्यादिना  ॥  ४।३०।२१  ॥   

  

तर्पयित्वा सहस्राक्षः सलिलेन वसुन्धराम् ।  

निर्वर्तयित्वा सस्यानि कृतकर्मा व्यवस्थितः  ॥  ४।३०।२२  ॥   

तर्पयित्वेति । निर्वर्तयित्वा परिपक्कानि कृत्वा । कृतकर्मा कृतकृत्यः  ॥ 
४।३०।२२  ॥   

  

स्निग्धगम्भीरनिर्घोषाः शैलद्रुमपुरोगमाः ।  

विसृज्य सलिलं मेघाः परिश्रान्ता नृपात्मज  ॥  ४।३०।२३  ॥   

नीलोत्पलदलश्यामाः श्यामी कृत्वा दिशो दश ।  

विमदा इव मातङ्गाः शान्तवेगाः पयोधराः  ॥  ४।३०।२४  ॥   

स्निग्धेति । शैलद्रुमपुरोगमाः शैलद्रुमाणामग्रे गच्छन्तः । अत्र प्रकरणे
सर्वत्र विषये प्रवृत्तिः रामावतारकृता सूच्यते  ॥  ४।३०।२३,२४  ॥   

  

जलगर्भा महावेगाः कुटजार्जुनगन्धिनः ।  

चरित्वा विरताः सौम्य वृष्टिवाताः समुद्यताः  ॥  ४।३०।२५  ॥   

घनानां वारणानां च मयूराणां च लक्ष्मण ।  

नादः प्रस्रवणानां च प्रशान्तः सहसा ऽनघ  ॥  ४।३०।२६  ॥   

जलगर्भा इति । वृष्टिकरा वाता वृष्टिवाताः, पुरोवाता इत्यर्थः  ॥ 
४।३०।२५,२६  ॥   

  

अभिवृष्टा महामेघैर्निर्मलाश्चित्रसानवः ।  

अनुलिप्ता इवाभान्ति गिरयश्चित्रदीप्तिभिः  ॥  ४।३०।२७  ॥   

चित्रदीप्तिभिः नानावर्णकान्तिभिः  ॥  ४।३०।२७  ॥   

  

दर्शयन्ति शरन्नद्यः पुलिनानि शनैःशनैः ।  

नवसङ्गमसव्रीडा जघनानीव योषितः  ॥  ४।३०।२८  ॥   

दर्शयन्तीति । अनेन चिरकालानुवर्तनेन गुरूणां शिष्येभ्यो रहस्यार्थप्रकाशनं
सूच्यते  ॥  ४।३०।२८  ॥   

  

शाखासु सप्तच्छदपादपानां प्रभासु तारार्कनिशाकराणाम् ।  

लीलासु चैवोत्तमवारणानां श्रियं विभज्याद्य शरत्प्रवृत्ता  ॥  ४।३०।२९  ॥   

शाखास्विति । सप्तच्छदा नाम शरत्पुष्पा वृक्षाः । शरत्कर्त्री । श्रियं
स्वसमृद्धिम् । विभज्य त्रेधा विभज्य । सप्तच्छदशाखादिषु प्रवृत्ता
सप्तच्छदेषु पुष्पविकासरूपा श्रीः तारादिप्रभासु निर्मलतारूपा गजलीलासु
उन्मस्तकतारूपा  ॥  ४।३०।२९  ॥   

  

सम्प्रत्यनेकाश्रयचित्रशोभा लक्ष्मीः शरत्कालगुणोपनीता ।  

सूर्याग्रहस्तप्रतिबोधितेषु पद्माकरेष्वभ्यधिकं विभाति  ॥  ४।३०।३०  ॥   

सम्प्रतीति । अनेकाश्रयचित्रशोभा सितरक्तनीलपङ्कजादिरूपा ऽनेकाश्रयतया
चित्रशोभा नानावर्णकान्तिः । शरत्कालगुणोपनीता शरत्कालोत्कर्षेण प्रापिता ।
लक्ष्मीः समृद्धिः । सूर्यस्याग्रहस्तैः प्राथमिककिरणैः । हस्तशब्देन करा
लक्ष्यन्ते । भगवत्कटाक्षबोधितेषु पुरुषेषु नानारूपसंवित्प्रकाश उच्यते  ॥ 
४।३०।३०  ॥   

  

सप्तच्छदानां कुसुमोपगन्धी षट्पादवृन्दैरनुगीयमानः ।  

मत्तद्विपानां पवनो ऽनुसारी दर्पं वनेष्वभ्यदिकं करोति  ॥  ४।३०।३१  ॥   

सप्तच्छदेति । अनुसृत्य वर्तमानः, अविच्छेदेनैव प्रवर्तमान इत्यर्थः ।
मत्तद्विपानां दर्पं करोति, मदवृद्धिहेतुत्वादिति भावः  ॥  ४।३०।३१  ॥   

  

अभ्यागतैश्चारुविशालपक्षैः सरः प्रियैः पद्मरजोवकीर्णैः ।  

महानदीनां पुलिनोपयातैः क्रीडन्ति हंसाः सह चक्रवाकैः  ॥  ४।३०।३२  ॥   

अभ्यागतैरिति । मिथुनतया आभिमुख्येन सङ्गतैः । चारु यथा तथा विशालपक्षैः,
हर्षेण विस्तृतपक्षैरित्यर्थः । क्रीडन्ति हंसाः, सह चक्रवाकैः, हंसाश्च
क्रीडन्ति चक्रवाकाश्च क्रीडन्तीत्यर्थः  ॥  ४।३०।३२  ॥   

  

मदप्रगर्भेषु च वारणेषु गवां समूहेषु च दर्पितेषु ।  

प्रसन्नतोयासु च निम्नगासु विभाति लक्ष्मीर्बहुधा विभक्ता  ॥  ४।३०।३३  ॥   

नभः समीक्ष्याम्बुधरैर्विमुक्तं विमुक्तबर्हाभरणा वनेषु ।  

प्रियास्वसक्ता विनिवृत्तशोभा गतोत्सवा ध्यानपरा मयूराः  ॥  ४।३०।३४  ॥   

नष्टहर्षा इत्यर्थः । बभूवुरिति शेषः  ॥  ४।३०।३४  ॥   

  

मनोज्ञगन्धैः प्रियकैरनल्पैः पुष्पातिभारावनताग्रशाखैः ।  

सुवर्णगौरैर्नयनाभिरामैरुद्द्योतितानीव वनान्तराणि  ॥  ४।३०।३५  ॥   

मनोज्ञगन्धैरिति । प्रियकैः बन्धूकैः । "सर्जकासनबन्धूकपुष्पप्रियकजीवकाः"
इत्यमरः  ॥  ४।३०।३५  ॥   

  

प्रियान्वितानां नलिनीप्रियाणां वने रतानां कुसुमोद्धतानाम् ।  

मदोत्कटानां मदलालसानां गजोत्तमानां गतयो ऽद्य मन्दाः  ॥  ४।३०।३६  ॥   

प्रियान्वितानामिति । कुसुमोद्धतानां सप्तच्छदकुसुमाघ्राणेन मत्तानाम् ।
मदोत्कटानां मदेन उद्भिन्नकटानाम्  ॥  ४।३०।३६  ॥   

  

व्यभ्रं नभः शस्त्रविधौतवर्णं कृशप्रवाहानि नदीजलानि ।  

कह्लारशीताः पवनाः प्रवान्ति तमोविमुक्ताश्च दिशः प्रकाशाः  ॥  ४।३०।३७  ॥   

व्यभ्रं विगतमेघम् । शस्त्रविधौतवर्णं विधौतशस्त्रवर्णम् । कृशप्रवाहानि
सङ्कुचितप्रवाहानि  ॥  ४।३०।३७  ॥   

  

सूर्यातपक्रामणनष्टपङ्का भूमिश्चिरोद्घाटितसान्द्ररेणुः ।  

अन्योन्यवैरामर्षायुतानामुद्योगकालो ऽद्य नराधिपानाम्  ॥  ४।३०।३८  ॥   

सूर्यातपेति । चिरोद्घाटितसान्द्ररेणुः चिरात् ईषत् उत्पादितनिबिडरेणुः ।
स्थूलरेणुरित्यर्थः । अन्योन्यवैरामर्षायुतानामित्यत्र वृत्तभङ्ग आर्षः ।
वैरं विरोधः, अमर्षः असहिष्णुता ताभ्याम् आयुतानाम् आ समन्ताद्युतानाम् ।
वैरामर्षपूर्णानामित्यर्थः  ॥  ४।३०।३८  ॥   

  

शरद्गुणाप्यायितरूपशोभाः प्रहर्षिताः पांसुसमुक्षिताङ्गाः ।  

मदोत्कटाः सम्प्रति युद्धलुब्धा वृषा गवां मध्यगता नदन्ति  ॥  ४।३०।३९  ॥   

रूपशोभाः शरीरशोभाः  ॥  ४।३०।३९  ॥   

  

समन्मथं तीव्रगतानुरागाः कुलान्विता मन्दगतिं करिण्यः ।  

मदान्वितं सम्परिवार्य यान्तं वनेषु भर्तारमनुप्रयान्ति  ॥  ४।३०।४०  ॥   

समन्मथमिति । कुलान्विताः सजातीयसमूहेन युक्ताः  ॥  ४।३०।४०  ॥   

  

त्यक्त्वा वराण्यात्मविभूषणानि बर्हाणि तीरोपगता नदीनाम् ।  

निर्भर्त्स्यमाना इव सारसौघैः प्रयान्ति दीना विमदा मयूराः  ॥  ४।३०।४१  ॥   

सारसौघैः हंससमूहैः  ॥  ४।३०।४१  ॥   

  

वित्रास्य कारण्डवचक्रवाकान् महारवैर्भिन्नकटा गजेन्द्राः ।  

सरस्सु बद्धाम्बुजभूषणेषु विक्षोभ्य विक्षोभ्य जलं पिबन्ति  ॥  ४।३०।४२  ॥   

महारवैः वित्रास्येति सम्बन्धः । भिन्नकटाः, मदेनेति शेषः  ॥  ४।३०।४२  ॥   

  

व्यपेतपङ्कासु सवालुकासु प्रसन्नतोयासु सगोकुलासु ।  

ससारसा रावविनादितासु नदीषु हृष्टा निपनन्ति हंसाः  ॥  ४।३०।४३  ॥   

व्यपेतेति । सवालुकासु ससिकतासु । ससारसाः इति पदच्छेदः । रावविनादितासु
निजशब्देन सञ्जातशब्दासु  ॥  ४।३०।४३  ॥   

  

नदीघनप्रस्रवणोदकानामतिप्रवृद्धानिलबर्हिणानाम् ।  

प्लवङ्गमानां च गतोत्सवानां द्रुतं रवाः सम्प्रति सम्प्रनष्टाः  ॥  ४।३०।४४
 ॥   

नदीति । नद्यश्च घनप्रस्नवणानि च तेषाम् उदकानाम् । प्लवङ्गमानां
मण्डूकानाम्  ॥  ४।३०।४४  ॥   

  

अनेकवर्णाः सुविनष्टकाया नवोदितेष्वम्बुधरेषु नष्टाः ।  

क्षुधार्दिता घोरविषा बिलेभ्यश्चिरोषिता विप्रसरन्ति सर्पाः  ॥  ४।३०।४५
 ॥   

अनेकवर्णाः कृष्णपीतादिवर्णः । सुविनष्टकायाः अत्यन्तकृशशरीराः । नष्टा
लीनाः  ॥  ४।३०।४५  ॥   

  

चञ्चच्चन्द्रकरस्पर्शहर्षोन्मीलिततारका ।  

अहो रागवती सन्ध्या जहाति स्वयमम्बरम्  ॥  ४।३०।४६  ॥   

चञ्चच्चन्द्रकरस्पर्शेन यो हर्षः तेन उन्मीलिततारका निर्मलनक्षत्रा रागवती
आरुण्यवती सन्ध्या अम्बरम् आकाशं स्वयं जहाति । अत्र कान्तकरस्पर्शेन
हर्षवस्फारितनेत्रकनीनिका उत्तेजितानुरागा स्वयमेव रतये अम्बरं त्यजन्ती
कामुकी प्रतीयत इति समासोक्तिः । सन्ध्यारागः प्रायेण शरद्येव
भवतीत्येवमुक्तम्  ॥  ४।३०।४६  ॥   

  

रात्रिः शशाङ्कोदितसौम्यवक्त्रा तारागणोन्मीलितचारुनेत्रा ।  

ज्योत्स्नांशुकप्रावरणा विभाति नारीव शुक्लांशुकसंवृताङ्गी  ॥  ४।३०।४७  ॥   

शशाङ्कोदितसौम्यवक्त्रा उदितशशाङ्करम्यवक्त्रा । तारागणोन्मीलितचारुनेत्रा
उन्मीलिततारागणचारुनेत्रा  ॥  ४।३०।४७  ॥   

  

विपक्वशालिप्रसवानि भुक्त्वा प्रहर्षिता सारसचारुपङ्क्तिः ।  

नभः समाक्रामति शीघ्रवेगा वातावधूता ग्रथितेव माला  ॥  ४।३०।४८  ॥   

भुक्त्वा मुखाग्रे गृहीत्वा । माला नानावर्णपुष्पमाला  ॥  ४।३०।४८  ॥   

  

सुप्तैकहंसं कुसुमैरुपेतं महाह्रदस्थं सलिलं विभाति ।  

घनैर्विमुक्तं निशि पूर्णचन्द्रं तारा गणाकीर्णमिवान्तरिक्षम्  ॥  ४।३०।४९
 ॥   

प्रकीर्णहंसाकुलमेखलानां प्रबुद्धपद्मोत्पलमालिनीनाम् ।  

वाप्युत्तमानामधिका ऽद्य लक्ष्मीर्वराङ्गनानामिव भूषितानाम्  ॥  ४।३०।५०
 ॥   

सुप्तैकहंसमिति । इदं चन्द्रस्थाने, महाह्रदस्थमिति
गाम्भीर्यकृतनैर्मल्यातिशयेन आकाशसाम्याय, घनैर्विमुक्तमिति
परिपूर्णत्वायोक्तम्  ॥  ४।३०।४९,५०  ॥   

  

वेणुस्वनव्यञ्जिततूर्यमिश्रः प्रत्यूषकालानिलसम्प्रवृद्धः ।  

सम्मूर्च्छितो गर्गरगोवृषाणामन्योन्यमापूरयतीव शब्दः  ॥  ४।३०।५१  ॥   

वेणूनां सुषिरवंशानां स्वनेन व्यञ्जितं यत्तूर्यं गीतवाद्यं तेन मिश्रः ।
प्रत्यूषकालानिलेन प्रातःकालवायुना सम्प्रवृद्धः अभिवृद्धः । सम्मूर्च्छितः
अभिव्याप्तः । गर्गरगोवृषाणां, गर्गराणां दधिमथनभाण्डनां गवां वृषाणां च
शब्दः । अन्योन्यमापूरयतीव परस्परमभिवर्धयतीव । प्रातःकालिकदधिमथनघोषः
वत्सोत्सुकानां गवां पुष्ट्या कामातुराणां वृषाणां च शब्दः गोपालवेणुस्वनैः
प्राभातिकवायुभिश्चापि वृद्धो जायत इत्यर्थः  ॥  ४।३०।५१  ॥   

  

नवैर्नदीनां कुसुमप्रभासैर्व्याधूयमानैर्मृदुमारुतेन ।  

धौतामलक्षौमपटप्रकाशैः कूलानि काशैरुपशोभितानि  ॥  ४।३०।५२  ॥   

नवैरिति । कुसुमैः प्रभासन्त इति कुसुमप्रभासाः तैः । पटप्रकाशैः पटतुल्यैः
। काशैः शुभ्रपुष्पदर्भविशेषैः । नदीनां कूलानि तटानीत्युक्त्या स्त्रीणां
जघनोपमा सूच्यते  ॥  ४।३०।५२  ॥   

  

वनप्रचण्डा मधुपानशौण्डाः प्रियान्विताः षट्चरणाः प्रहृष्टाः ।  

वनेषु मत्ताः पवनानुयात्रां कुर्वन्ति पद्मासनरेणुगौराः  ॥  ४।३०।५३  ॥   

वने प्रचण्डाः निरङ्कुशगतयः । मधुपाने शौण्डा धूर्ताः । पद्मानामसनानां च  

रेणुभिः गौराः । षट्चरणाः भृङ्गाः । वनेषु पवनानुयात्रां वातानुगमनम् ।
कुर्वन्ति, परिमलानुसारादिति भावः  ॥  ४।३०।५३  ॥   

  

जलं प्रसन्नं कुमुदं प्रभासं क्रौञ्चस्वनः शालिवनं विपक्वम् ।  

मदुश्च वायुर्विमलश्च चन्द्रः शंसन्ति वर्षव्यपनीतकालम्  ॥  ४।३०।५४  ॥   

जलमिति । प्रभासत इति प्रभासम् । पचाद्यच् । विकस्वरमित्यर्थः ।
वर्षव्यपनीतकालं वर्षात्ययकालम् । शरत्कालमिति यावत्  ॥  ४।३०।५४  ॥   

  

मीनोपसन्दर्शितमेखलानां नदीवधूनां गतयो ऽद्य मन्दाः ।  

कान्तोपभुक्तालसगामिनीनां प्रभातकालेष्विव कामिनीनाम्  ॥  ४।३०।५५  ॥   

मीनेति । कामिनीनां वारस्त्रीणामित्यर्थः  ॥  ४।३०।५५  ॥   

  

सचक्रवाकानि सशैवलानि काशैर्दुकूलैरिव संवृतानि ।  

सपत्त्रलेखानि सरोचनानि वधूमुखानीव नदीमुखानि  ॥  ४।३०।५६  ॥   

सचक्रवाकानीति । चक्रवाकशैवलकाशाः रोचनापलेखावगुण्ठनदुकूलस्थानीयाः  ॥ 
४।३०।५६  ॥   

  

प्रफुल्लबाणासनचित्रितेषु प्रहृष्टषट्पादनिकूजितेषु ।  

गृहीतचापोद्यतचण्डदण्डः प्रचण्डचारो ऽद्य वनेषु कामः  ॥  ४।३०।५७  ॥   

प्रफुल्लेति । बाणाः बाणवृक्षाः । असनाः सर्जकाः । गृहगीतचापेन उद्यतः
प्रयुक्तः चण्डदण्डः तीक्ष्णदण्डनं येन स तथा । यद्वा गृहीतचापश्चासौ
उद्यतचण्डदण्डश्च । दण्डः शरविशेषः । "दण्डादयः काण्डभेदाः स्युः" इति
हलायुधः । प्रचण्डचारः उग्रसञ्चारः  ॥  ४।३०।५७  ॥   

  

लोकं सुवृष्ट्या परितोषयित्वा नदीस्तटाकानि च पूरयित्वा ।  

निष्पन्नसस्यां वसुधां च कृत्वा त्यक्त्वा नभस्तोयधराः प्रनष्टाः । ४।३०।५८
 ॥   

लोकं जनम्  ॥  ४।३०।५८  ॥   

  

प्रसन्नसलिलाः सौम्य कुररीभिर्विनादिताः ।  

चक्रवाकगणाकीर्णा विभान्ति सलिलाशयाः  ॥  ४।३०।५९  ॥   

कुररीभिः क्रौञ्चीभिः । सलिलाशयाः सरांसि  ॥  ४।३०।५९  ॥   

  

असनाः सप्तवर्णाश्च कोविदाराश्च पुष्पिताः ।  

दृश्यन्ते बन्धुजीवाश्च श्यामाश्च गिरिसानुषु  ॥  ४।३०।६०  ॥   

हंससारसचक्राह्वैः कुररैश्च समन्ततः ।  

पुलिनान्यवकीर्णानि नदीनां पश्य लक्ष्मण  ॥  ४।३०।६१  ॥   

असना इति । बन्धुजीवाः श्यामाश्च लताविशेषाः  ॥  ४।३०।६०,६१  ॥   

  

अन्योन्यबद्धवैराणां जिगीषूणां नृपात्मज ।  

उद्योगसमयः सौम्य पार्थिवानामुपस्थितः  ॥  ४।३०।६२  ॥   

अन्योन्येति । हे नृपात्मज जिगीषूणां पार्थिवानामित्यन्वयः  ॥  ४।३०।६२  ॥   

  

इयं सा प्रथमा यात्रा पार्थिवानां नृपात्मज ।  

न च पश्यामि सुग्रीवमुद्योगं वा तथाविधम्  ॥  ४।३०।६३  ॥   

इयमिति । यात्रा उपस्थितेति शेषः  ॥  ४।३०।६३  ॥   

  

चत्वारो वार्षिका मासा गता वर्षशतोपमाः ।  

मम शोकाभिभूतस्य सौम्य सीतामपश्यतः  ॥  ४।३०।६४  ॥   

चक्रवाकीव भर्तारं पृष्ठतो ऽनुगता वनम् ।  

विषमं दण्डकारण्यमुद्यानमिव या ऽ ऽगता  ॥  ४।३०।६५  ॥   

प्रियाविहीने दुःखार्ते हृतराज्ये विवासिते ।  

कृपां न कुरुते राजा सुग्रीवो मयि लक्ष्मण  ॥  ४।३०।६६  ॥   

चत्वारः आषाढाद्याः । केचिदाहुः श्रावणाद्या इति । "पूर्वो ऽयं
वार्षिकोमासः श्रावणः सलिलागमः" इत्युपक्रमोक्तेः ।
आश्वयुजकार्तिकयोर्वर्षानुवृत्त्या वार्षिकत्वम् । "कार्तिके समनुप्राप्ते
त्वं रावणवधे यत" इति पूर्वोक्तवचने तु कार्तिके समनुप्राप्त इत्यस्य
समाप्ते इत्यर्थ इत्याहुः  ॥  ४।३०।६४६६  ॥   

  

अनाथो हृतराज्यो ऽयं रावणेन च धर्षितः ।  

दीनो दूरगृहः कामी मां चैव शरणं गतः  ॥  ४।३०।६७  ॥   

इत्येतैः कारणैः सौम्य सुग्रीवस्य दुरात्मनः ।  

अहं वानरराजस्य परिभूतः परन्तप  ॥  ४।३०।६८  ॥   

स कालं परिसङ्ख्याय सीतायाः परिमार्गणे ।  

कृतार्थः समयं कृत्वा दुर्मतिर्नावबुद्ध्यते  ॥  ४।३०।६९  ॥   

अनाथ इत्यादि । सुग्रीवस्य परिभूत इति "क्तस्य च वर्तमाने" इति षष्ठी ।
कृपां न कुरुत इत्यादिकं सुग्रीवाभिमानमनुसृत्योक्तम्  ॥  ४।३०।६७६९  ॥   

  

त्वं प्रविश्य च किष्किन्धां ब्रूहि वानरपुङ्गवम् ।  

मूर्खं ग्राम्यसुखे सक्तं सुग्रीवं वचनान्मम  ॥  ४।३०।७०  ॥   

अर्थिनामुपपन्नानां पूर्वं चाप्युपकारिणाम् ।  

आशां संश्रुत्य यो हन्ति स लोके पुरुषाधमः  ॥  ४।३०।७१  ॥   

शुभं वा यदि वा पापं यो हि वाक्यमुदीरितम् ।  

सत्येन परिगृह्णाति स वीरः पुरुषोत्तमः  ॥  ४।३०।७२  ॥   

कृतार्था ह्यकृतार्थानां मित्राणां न भवन्ति ये ।  

तान् मृतानपि क्रव्यादाः कृतघ्नान्नोपभुञ्जते  ॥  ४।३०।७३  ॥   

नूनं काञ्चनपृष्ठस्य विकृष्टस्य मया रणे ।  

द्रष्टुमिच्छति चापस्य रूपं विद्युद्गणोपमम्  ॥  ४।३०।७४  ॥   

त्वं प्रविश्य चेत्यादि । शुभमिति, यः उदीरितं वाक्यं सत्येन परिगृह्णाति
सत्यत्वेन स्वीकरोति, यथोक्तमनुतिष्ठतीत्यर्थः । मित्राणां न भवन्ति
मित्राणामुपकाराय न भवन्तीत्यर्थः । अस्य श्लोकस्य अन्ते इति कारणं
द्रष्टव्यम् । इति सुग्रीवं ब्रूहीति पूर्वेण सम्बन्धः  ॥  ४।३०।७०७४  ॥   

  

घोरं ज्यातलनिर्घोषं क्रुद्धस्य मम संयुगे ।  

निर्घोषमिव वज्रस्य पुनः संश्रोतुमिच्छति  ॥  ४।३०।७५  ॥   

घोरमिति । निर्घोषमिव वज्रस्य पुनः संश्रोतुमिच्छतीति पाठः  ॥  ४।३०।७५  ॥   

  

काममेवं गतेप्यस्य परिज्ञाते पराक्रमे ।  

त्वत्सहायस्य मे वीर न चिन्ता स्यान्नृपात्मज  ॥  ४।३०।७६  ॥   

काममिति । वीर नृपात्मज । त्वत्सहायस्य मे एवं गते सालगिरिभूदलनादिषु
इत्थमप्रतिहते पराक्रमे कामं परिज्ञाते सत्यपि अस्य सुग्रीवस्य चिन्ता
समयव्यतिक्रमे मामपि हनिष्यतीति विचारः न स्यात्, नाभूदित्यर्थः  ॥  ४।३०।७६
 ॥   

  

यदर्थमयमारम्भः कृतः परपुरञ्जय ।  

समयं नाभिजानाति कृतार्थः प्लवगेश्वरः  ॥  ४।३०।७७  ॥   

यदर्थमिति । अयमारम्भः सख्यकरणवालिनिरसनरूपः । यदर्थं यस्मै
सीतान्वेषणप्रयोजनाय कृतः । समयं तद्विषयसङ्केतम् । प्लवगेश्वरो
नाभिजानातीति सम्बन्धः  ॥  ४।३०।७७  ॥   

  

वर्षासमयकालं तु प्रतिज्ञाय हरीश्वरः ।  

व्यतीतांश्चतुरो मासान् विहरन्नावबुध्यते  ॥  ४।३०।७८  ॥   

वर्षेति । वर्षासमयकालं वर्षा एव समयकालः सङ्केतकालः तम् । वर्षाशब्देन
चत्वारो मासा उपलक्ष्यन्ते  ॥  ४।३०।७८  ॥   

  

सामात्यपरिषत् क्रीडन् पानमेवोपसेवते ।  

शोकदीनेषु नास्मासु सुग्रीवः कुरुते दयाम्  ॥  ४।३०।७९  ॥   

सामात्यपरिषत् सामात्यबान्धवः  ॥  ४।३०।७९  ॥   

  

उच्यतां गच्छ सुग्रीवस्त्वया वत्स महाबल ।  

मम रोषस्य यद्रूपं ब्रूयाश्चैनमिदं वचः  ॥  ४।३०।८०  ॥   

उच्यतामिति । मम रोषस्य यद्रूपं तत्सुग्रीव उच्यताम् । एनमिदं वक्ष्यमाणं
वचश्च ब्रूयाः  ॥  ४।३०।८०  ॥   

  

न च सङ्कुचितः पन्था येन वाली हतो गतः ।  

समये तिष्ठ सुग्रीव मा वालिपथमन्वगाः  ॥  ४।३०।८१  ॥   

एक एव रणे वाली शरेण निहतो मया ।  

त्वां तु सत्यादतिक्रान्तं हनिष्यामि सबान्धवम्  ॥  ४।३०।८२  ॥   

न चेति । हतो वाली येन पथा गतः स पन्थाः, परलोक इत्यर्थः । न सङ्कुचितः न
नष्ट इत्यर्थः । समये मर्यादायां तिष्ठ । वालिपथं वालिगतं मार्गम्  ॥ 
४।३०।८१,८२  ॥   

  

तदेवं विहिते कार्ये यद्धितं पुरुषर्षभ ।  

तत्तद् ब्रूहि नरश्रेष्ठ त्वर कालव्यतिक्रमः  ॥  ४।३०।८३  ॥   

तदेवमिति । कार्ये एवं विहित एवमवस्थिते सत् यद्धितं तद् ब्रूहि ।
कालव्यतिक्रमः, मा भूदिति शेषः । अतः त्वर त्वरस्वेति सम्बन्धः  ॥  ४।३०।८३
 ॥   

  

कुरुष्व सत्यं मयि वानरेश्वर प्रतिश्रुतं धर्ममवेक्ष्य शाश्वतम् ।  

मा वालिनं प्रेत्य गतो यमक्षयं त्वमद्य पश्येर्मम चोदितैः शरैः  ॥  ४।३०।८४
 ॥   

उक्तमर्थं पुनः सङ्क्षेपेण सर्गान्ते दर्शयति कुरुष्वेति । मयि विषये
प्रतिश्रुतं सत्यं कुरु । शाश्वतं धर्ममवेक्ष्य प्रतिश्रुतकरणम् अक्षयो
धर्म इत्यवेक्ष्य  ॥  ४।३०।८४  ॥   

  

स पूर्वजं तीव्रविवृद्धकोपं लालप्यमानं प्रसमीक्ष्य दीनम् ।  

चकार तीव्रं मतिमुग्रतेजा हरीश्वरे मानववंशनाथः  ॥  ४।३०।८५  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
त्रिंशः सर्गः  ॥  ३०  ॥   

स इति । सः लक्ष्मणः । हरीश्वरे सुग्रीवे । तीव्रां मतिं
निग्रहबुद्धिमित्यर्थः । लालप्यमानं प्रलपन्तम्  ॥  ४।३०।८५  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने त्रिंशः सर्गः  ॥  ३०  ॥   


