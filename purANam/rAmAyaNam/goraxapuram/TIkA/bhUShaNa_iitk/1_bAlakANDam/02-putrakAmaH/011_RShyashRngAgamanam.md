+++
title = "०११ ऋष्यशृङ्गागमनम्"
title_english = "011 dasaratha brings Rishyasringa to ayodhya"

+++


भूय एव च राजेन्द्र शृणु मे वचनं हितम् ।  

यथा स देवप्रवरः कथायामेवमब्रवीत्  ॥  १।११।१  ॥   

एवं दशरथप्रश्नस्योत्तरमुक्त्वा कथाशेषं सुमन्त्रः प्रस्तौति भूय इत्यादि ।
देवप्रवरः सनत्कुमारः,  

कथायां कथाप्रसङ्गे, एवं वक्ष्यमाणरीत्या यथा उक्तवान् तथा शृणु  ॥  १।११।१
 ॥   

  

इक्ष्वाकूणां कुले जातो भविष्यति सुधार्मिकः ।  

राजा दशरथो नाम श्रीमान् सत्यप्रतिश्रवः  ॥  १।११।२  ॥   

इक्ष्वाकूणामिति । धार्मिको भविष्यतीत्यन्वयः । सत्यप्रतिश्रवः
सत्यप्रतिज्ञः  ॥  १।११।२  ॥   

  

अङ्गराजेन सख्यं च तस्य राज्ञो भविष्यति ।  

कन्या चास्य महाभागा शान्ता नाम भविष्यति  ॥  १।११।३  ॥   

अङ्गेति । अस्य अङ्गराजस्य  ॥  १।११।३  ॥   

  

पुत्रस्त्वङ्गस्य राज्ञस्तु रोमपाद इति श्रुतः ।  

अङ्गराजं दशरथो गमिष्यति महायशाः  ॥  १।११।४  ॥   

पुत्र इति । अङ्गस्य राज्ञः अङ्गराजस्य  ॥  १।११।४  ॥   

  

अनपत्यो ऽस्मि धर्मात्मन् शान्ताभर्ता मम क्रतुम् ।  

आहरेत त्वयाज्ञप्तः सन्तानार्थं कुलस्य च  ॥  १।११।५  ॥   

अनपत्य इति । अहमनपत्यो ऽस्मि, तस्मात् मम कुलस्य सन्तानार्थमविच्छेदार्थं
शान्ताभर्ता क्रतुमाहरेत अनुतिष्ठतु, इति वक्ष्यतीति शेषः  ॥  १।११।५  ॥   

  

श्रुत्वा राज्ञो ऽथ तद्वाक्यं मनसा स विचिन्त्य च ।  

प्रदास्यते पुत्रवन्तं शान्ताभर्तारमात्मवान्  ॥  १।११।६  ॥   

श्रुत्वेति । स रोमपादः मनसा विचिन्त्य, न तु मन्त्रिभिः । पुत्रवन्तं
पुत्रप्रदानसमर्थं पुत्रयुक्तं वा  ॥  १।११।६  ॥   

  

प्रतिगृह्य च त विप्रं स राजा विगतज्वरः ।  

आहरिष्यति तं यज्ञं प्रहृष्टेनान्तरात्मना  ॥  १।११।७  ॥   

प्रतिगृह्येति । आहरिष्यति करिष्यतीत्यर्थः । अन्तरात्मना मनसा उपलक्षितः
 ॥  १।११।७  ॥   

  

तं च राजा दशरथो यष्टुकामः कृताञ्जलिः ।  

ऋश्यशृङ्गं द्विजश्रेष्ठं वरयिष्यति धर्मवित्  ॥  १।११।८  ॥   

तस्मिन् यज्ञे तमेव ऋत्विजं करिष्यतीत्याह तं चेति श्लोकद्वयमेकवाक्यम् ।
यष्टुं कामो यस्य स यष्टुकामः । "लुम्पेदवश्यमः कृत्ये तुङ्काममनसोरपि" इति
मकारलोपः । एवम्भूतो राजा तं वरयिष्यति । वरो वरणम् । "तत्करोति" इति णिच्
। अल्लोपस्य स्थानिवत्त्वाद्वृद्ध्यभावः  ॥  १।११।८  ॥   

  

यज्ञार्थं प्रसवार्थं च स्वर्गार्थं च जनेश्वरः ।  

लभते च स तं कामं विप्रमुख्याद्विशाम्पतिः  ॥  १।११।९  ॥   

किमर्थम् ? यज्ञार्थं पुत्रकामेष्ट्यर्थम्, तद्द्वारा प्रसवार्थं
पुत्रार्थम्, तद्द्वारा स्वर्गार्थम् । "नापुत्रस्य लोको ऽस्ति" इति
श्रुतेः । कामं काम्यक्रतुम्  ॥  १।११।९  ॥   

  

पुत्राश्चास्य भविष्यन्ति चत्वारो ऽमितविक्रमाः ।  

वंशप्रतिष्ठानकराः सर्वलोकेषु विश्रुताः  ॥  १।११।१०  ॥   

पुत्राश्चेति । अमितविक्रमाः अपरिच्छिन्नपराक्रमाः  ॥  १।११।१०  ॥   

  

एवं स देवप्रवरः पूर्वं कथितवान् कथाम् ।  

सनत्कुमारो भगवान् पुरा देवयुगे प्रभुः  ॥  १।११।११  ॥   

एवमिति । पूर्वं पूर्वकाले । विभक्तिप्रतिरूपकमव्ययम् । पुरा पुराणः ।
देवयुगे कृतयुगे । यद्वा हे देव पुरा युगे, कृतयुग इत्यर्थः  ॥  १।११।११
 ॥   

  

स त्वं पुरुषशार्दूल तमानय सुसत्कृतम् ।  

स्वयमेव च राजेन्द्र गत्वा सबलवाहनः  ॥  १।११।१२  ॥   

स इति । स त्वं पुत्रार्थी त्वम्, सुसत्कृतं सुसत्कारार्हम् । स्वयमेव, न
तु पुरोहितादिद्वारा  ॥  १।११।१२  ॥   

  

अनुमान्य वसिष्ठं च सूतवाक्यं निशम्य च ।  

\[वसिष्ठेनाभ्यनुज्ञातो राजा सम्पूर्णमानसः ।\]  

सान्तःपुरः सहामात्यः प्रययौ यत्र स द्विजः  ॥  १।११।१३  ॥   

अनुमान्येति । अनुमान्य कृतानुमतिकं कृत्वा, अन्यथा मयि स्थिते
कथमयमन्यमाह्वयतीति वसिष्ठः कुप्येत्, अतः
सुमन्त्रोक्तकथोक्तिपूर्वकमनुमान्येत्यर्थः । अनुमान्य वसिष्ठं च सूतवाक्यं
निशम्य च इति वचनभङ्ग्या पुनर्वसिष्ठसन्निधौ सा कथा प्रस्ताविता
सुमन्त्रमुखेनैवेति गम्यते । अतो वसिष्ठेनानुमतिः कृतेति मन्तव्यम् ।
सान्तःपुरतया गमनं जामात्रुपलालनरीत्या शान्तया सहानयनार्थम् । यत्र
रोमपादनगरे  ॥  १।११।१३  ॥   

  

वनानि सरितश्चैव व्यतिक्रम्य शनैः शनैः ।  

अभिचक्राम तं देशं यत्र वै मुनिपुङ्गवः  ॥  १।११।१४  ॥   

वनानीति । वनादिविलोकनकुतुकित्वं शनैः शनैरित्यनेन द्योत्यते  ॥  १।११।१४
 ॥   

  

आसाद्य तं द्विजश्रेष्ठं रोमपादसमीपगम् ।  

ऋषिपुत्रं ददर्शादौ दीप्यमानमिवानलम्  ॥  १।११।१५  ॥   

आसाद्येति । तं देशमासाद्य, तं ऋषिपुत्रम् । आदौ रोमपाददर्शनात् पूर्वं
ददर्श, तस्मिन् भक्त्यतिशयद्योतनार्थम्  ॥  १।११।१५  ॥   

  

ततो राजा यथान्यायं पूजां चक्रे विशेषतः ।  

सखित्वात्तस्य वै राज्ञः प्रहृष्टेनान्तरात्मना  ॥  १।११।१६  ॥   

तत इति । राजा रोमपादः, राज्ञो दशरथस्य  ॥  १।११।१६  ॥   

  

रोमपादेन चाख्यातमृषिपुत्राय धीमते ।  

सख्यं सम्बन्धकं चैव तदा तं प्रत्यपूजयत्  ॥  १।११।१७  ॥   

रोमपादेनेति । सम्बन्धकं शान्ताया जनकपितृत्वरूपं सम्बन्धम् ।
प्रत्यपूजयत्, ऋश्यशृङ्ग इति शेषः  ॥  १।११।१७  ॥   

  

एवं सुसत्कृतस्तेन सहोषित्वा नरर्षभः ।  

सप्ताष्टदिवसान् राजा राजानमिदमब्रवीत्  ॥  १।११।१८  ॥   

एवमिति । तेन रोमपादेन सप्ताष्टेति लोकवचनपरिपाटी सङ्ख्यानियमोपेक्षा कृता
 ॥  १।११।१८  ॥   

  

शान्ता तव सुता राजन् सह भर्त्रा विशाम्पते ।  

मदीयं नगरं यातु कार्यं हि महदुद्यतम्  ॥  १।११।१९  ॥   

शान्तेति । उद्यतम् उद्युक्तम्  ॥  १।११।१९  ॥   

  

तथेति राजा संश्रुत्य गमनं तस्य धीमतः ।  

उवाच वचनं विप्रं गच्छ त्वं सह भार्यया  ॥  १।११।२०  ॥   

तथेति । तस्य ऋश्यशृङ्गस्य गमनं संश्रुत्य प्रतिज्ञाय  ॥  १।११।२०  ॥   

  

ऋषिपुत्रः प्रतिश्रुत्य तथेत्याह नृपं तदा ।  

स नृपेणाभ्यनुज्ञातः प्रययौ सह भार्यया  ॥  १।११।२१  ॥   

ऋषीति । प्रतिश्रुत्य आकर्ण्य । नृपं रोमपादम्  ॥  १।११।२१  ॥   

  

तावन्योन्याञ्जलिं कृत्वा स्नेहात्संश्लिष्य चोरसा ।  

ननन्दतुर्दशरथो रोमपादश्च वीर्यवान्  ॥  १।११।२२  ॥   

ताविति । अन्योन्यमञ्जलिमित्यर्थः  ॥  १।११।२२  ॥   

  

ततः सुहृदमापृच्छ्य प्रस्थितो रघुनन्दनः ।  

पौरेभ्यः प्रेषयामास दूतान् वै शीघ्रगामिनः  ॥  १।११।२३  ॥   

तत इति । सुहृदं रोमपादम्  ॥  १।११।२३  ॥   

  

क्रियतां नगरं सर्वं क्षिप्रमेव स्वलङ्कृतम् ।  

धूपितं सिक्तसम्मृष्टं पताकाभिरलङ्कृतम्  ॥  १।११।२४  ॥   

क्रियतामिति । सिक्तं च सम्मृष्टं च सिक्तसम्मृष्टम् । "पूर्वकाल "
इत्यादिना समासः । स्वलङ्कृतं पुष्पकदलीकाण्डादिभिः  ॥  १।११।२४  ॥   

  

ततः प्रहृष्टाः पौरास्ते श्रुत्वा राजानमागतम् ।  

तथा प्रचक्रुस्तत्सर्वं राज्ञा यत्प्रेषितं तदा  ॥  १।११।२५  ॥   

तत इति । आगतम् आगतप्रायम्, राज्ञा यद्यथा प्रेषितं तत्तथा तदा श्रवणकाल एव
चक्रुः  ॥  १।११।२५  ॥   

  

ततः स्वलङ्कृतं राजा नगरं प्रविवेश ह ।  

शङ्खदुन्दुभिर्निर्घोषैः पुरस्कृत्य द्विजर्षभम्  ॥  १।११।२६  ॥   

तत इति । द्विजर्षभं पुरस्कृत्य शङ्खदुन्दुभिनिर्घोषैः सह प्रविवेश  ॥ 
१।११।२६  ॥   

  

ततः प्रमुदिताः सर्वे दृष्ट्वा तं नागरा द्विजम् ।  

प्रवेश्यमानं सत्कृत्य नरेन्द्रेणेन्द्रकर्मणा  ॥  १।११।२७  ॥   

तत इति । नागराः नगरवासिनः । नरेन्द्रेण दशरथेन । सत्कृत्य
नगरालङ्कारादिभिः सम्मान्य प्रवेश्यमानं तं द्विजं दृष्ट्वा प्रमुदिताः
सन्तुष्टाः आसन् । इन्द्रस्येव कर्म पराक्रमादिकं यस्य सः इन्द्रकर्मा तेन
 ॥  १।११।२७  ॥   

  

अन्तःपुरं प्रवेश्यैनं पूजां कृत्वा विधानतः ।  

कृतकृत्यं तदात्मानं मेने तस्योपवाहनात्  ॥  १।११।२८  ॥   

अन्तःपुरमिति । उपवाहनात् आनयनात्  ॥  १।११।२८  ॥   

  

अन्तःपुरस्त्रियः सर्वाः शान्तां दृष्ट्वा तथागताम् ।  

सह भर्त्रा विशालाक्षीं प्रीत्यानन्दमुपागमन्  ॥  १।११।२९  ॥   

अन्तरिति । भर्त्रा सहागताम् अनेन पूर्वं कन्यात्वदशायामपि कदाचिदागमनं
व्यज्यते  ॥  १।११।२९  ॥   

  

पूज्यमाना च ताभिः सा राज्ञा चैव विशेषतः ।  

उवास तत्र सुखिता कञ्चित्कालं सहर्त्विजा  ॥  १।११।३०  ॥   

इत्यार्षे श्रीरामायणे वाल्मीकीये आदिकाव्ये बालकाण्डे एकादशः सर्गः  ॥  ११
 ॥   

पूज्यमानेति । विशेषतः जनकत्वसम्बन्धात् ऋत्विजा ऋश्यशृङ्गेण पितृगृहत्वात्
शान्तायाः  

प्राधान्यम्  ॥  १।११।३०  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने एकादशः सर्गः  ॥  ११  ॥   

  


