+++
title = "०२४ कामाश्रमदर्शनम्"
title_english = "024 The legend of deomoness tATaka"

+++


ततः प्रभाते विमले कृत्वाह्निकमरिन्दमौ ।  

विश्वामित्रं पुरस्कृत्य नद्यास्तीरमुपागतौ  ॥  १।२४।१  ॥   

एवं कामाश्रमपदं रामचरणनलिनविन्यासेन कृतार्थीकृत्य ताटकावनमपि
निष्कल्मषीकर्तुं रामं प्रापयति मुनिश्चतुर्विंशे तत इत्यादि । विमले
सूर्योदय इत्यर्थः । नद्याः गङ्गायाः  ॥  १।२४।१  ॥   

  

ते च सर्वे महात्मानो मुनयः संशितव्रताः ।  

उपस्थाप्य शुभां नावं विश्वामित्रमथाब्रुवन्  ॥  १।२४।२  ॥   

ते चेति । उपस्थाप्य आनाय्य  ॥  १।२४।२  ॥   

  

आरोहतु भवान्नावं राजपुत्रपुरस्कृतः ।  

अरिष्टं गच्छ पन्थानं माभूत्कालविपर्ययः  ॥  १।२४।३  ॥   

आरोहत्विति । राजपुत्राभ्यां पुरस्कृतः पूजितः । ताटकावधाभिप्रायेणाहुः
अरिष्टमिति । अरिष्टं शुभं यथा भवति तथा । "अरिष्टं पापशुभयोः" इति हलायुधः
। कालविपर्ययः कालविलम्ब इति यावत्  ॥  १।२४।३  ॥   

  

विश्वामित्रस्तथेत्युक्त्वा तानृषीनभिपूज्य च ।  

ततार सहितस्ताभ्यां सरितं सागरङ्गमाम्  ॥  १।२४।४  ॥   

विश्वामित्र इति । ततार तरितुं प्रवृत्तः । सरितं गङ्गां, सागरं गच्छतीति
सागरङ्गमाम् । खश्प्रकरणे "गमेस्सुप्युपसङ्ख्यानम्" इति खश्  ॥  १।२४।४  ॥   

  

ततः शुश्राव वै शब्दमतिसंरम्भवर्द्धितम् ।  

मध्यमागम्य तोयस्य सह रामः कनीयसा  ॥  १।२४।५  ॥   

तत इति । अतिसंरम्भेण तरङ्गपरस्परसङ्घट्टजक्षोभेण । वर्द्धितम्
अतिप्रवृद्धम्  ॥  १।२४।५  ॥   

  

अथ रामः सरिन्मध्ये पप्रच्छ मुनिपुङ्गवम् ।  

वारिणो भिद्यमानस्य किमयं तुमुलो ध्वनिः  ॥  १।२४।६  ॥   

अथेति । भिद्यमानस्य परस्परं मिलितस्य वारिणः । तुमलः निबिडो ऽयं ध्वनिः ।
किं वारिसम्भेदकृतः उतान्यकृत इतिप्रश्नः  ॥  १।२४।६  ॥   

  

राघवस्य वचः श्रुत्वा कौतूहलसमन्वितः ।  

कथयामास धर्मात्मा तस्य शब्दस्य निश्चयम्  ॥  १।२४।७  ॥   

राघवस्येति । निश्चयं कारणनिश्चयम्  ॥  १।२४।७  ॥   

  

कैलासपर्वते राम मनसा निर्मितं सरः ।  

ब्रह्मणा नरशार्दूल तेनेदं मानसं सरः  ॥  १।२४।८  ॥   

अस्य ध्वनेः कारणं वारिसम्भेद एवेति वक्ष्यन् कस्या वारिण इति प्रक्ष्यतीति
मत्वा सरय्वा इति वक्तुं सरयूवैभवमाह कैलासेति । कैलासपर्वते कुबेरभवने ।
ब्रह्मणा मनसा निर्मितं सरो ऽस्ति । तेन  

मनसा निर्मितत्वेन इदं सरः मानसमित्युच्यते  ॥  १।२४।८  ॥   

  

तस्मात्सुस्राव सरसः सा ऽयोध्यामुपगूहते ।  

सरःप्रवृत्ता सरयूः पुण्या ब्रह्मसरश्च्युता  ॥  १।२४।९  ॥   

तस्मादिति । उपगूहते आवृत्य प्रवहते । अयोध्यायाः पश्चिमभागमारभ्य
उत्तरदिग्भागेन पूर्वभागमागत्य अङ्गदेशे गङ्गया सह युज्यते सरयूः, तयोः
नद्योः सम्भेदे स्थाण्वाश्रमः, तस्मात् सरयूयुक्तगङ्गातरणदशायां
सरयूजलमुन्नतात् भागीरथ्यां पततीति तस्य ध्वनिरिति ज्ञयेम् । सरयूशब्दं
निर्वक्ति सर इति । सरसो यौतीति सरयूः । पाठान्तरं सरसो यातीति सरयूः ।
सकारस्य शकन्ध्वादित्वात्पररूपम्, "ऊङुतः" इति स्त्रीप्रत्यय ऊकारः ।
कस्मात्सरसः प्रवृत्तेत्यत आह ब्रह्मसरश्च्युतेति  ॥  १।२४।९  ॥   

  

तस्यायमतुलः शब्दो जाह्नवीमभिवर्तते ।  

वारिसङ्क्षोभजो राम प्रणामं नियतः कुरु  ॥  १।२४।१०  ॥   

तस्येति । या गङ्गामभिवर्त्तते गङ्गया संयुज्यते । अयमतुलः शब्दः तस्याः
वारिसङ्क्षोभजः । सन्धिरार्षः । नियतः नियतमनस्कः सन् ताभ्यां नदीभ्यां
प्रणामं कुरु । को ऽयं ध्वनिरिति रामेण पृष्टे सरयूवारिसङ्घट्टज इति
वक्तव्ये तदुत्पत्तिकथनं नन्तव्यत्वाय  ॥  १।२४।१०  ॥   

  

ताभ्यां तु तावुभौ कृत्वा प्रणाममतिधार्मिकौ ।  

तीरं दक्षिणमासाद्य जग्मतुर्लघुविक्रमौ  ॥  १।२४।११  ॥   

ताभ्यामिति । तीरं दक्षिणमिति नदीसम्भेदे
रात्रिमुषित्वाप्रातर्दक्षिणाभिमुखा गङ्गां तेरुः । ततो गङ्गादक्षिणतीरे
ताटकावनमिति ज्ञेयम्  ॥  १।२४।११  ॥   

  

स वनं घोरसङ्काशं दृष्ट्वा नृपवरात्मजः ।  

अविप्रहतमैक्ष्वाकः पप्रच्छ मुनिपुङ्गवम्  ॥  १।२४।१२  ॥   

स इति । सङ्काशत इति सङ्काशः, घोरसङ्काशं घोररूपमिति यावत् । अविप्रहतम्
अक्षुण्णम्, जनसञ्चाररहितमित्यर्थः  ॥  १।२४।१२  ॥   

  

अहो वनमिदं दुर्गं झिल्लिकागणनादितम् ।  

भैरवैः श्वापदैः पूर्णं शकुन्तैर्दारुणारुतैः  ॥  १।२४।१३  ॥   

नानाप्रकारैः शकुनैर्वाश्यद्भिर्भैरवैः स्वनैः ।  

सिंहव्याघ्रवराहैश्च वारणैश्चोपशोभितम्  ॥  १।२४।१४  ॥   

धवाश्वकर्णककुभैर्मरुतिन्दुकपाटलैः ।  

सङ्कीर्णं बदरीभिश्च किं न्वेतद्दारुणं वनम्  ॥  १।२४।१५  ॥   

अहो इत्यादिश्लोकत्रयम् । झिल्लिका भूतलाद्यन्तरितकीटविशेषः । भैरवैः
भयङ्करैः । श्वापदैः क्रूरमृगैः । शकुन्तै भासैः । "शकुन्तौ भासपक्षिणौ"
इत्यमरः । शकुनैः पक्षिभिः । वाश्यद्भिः कुत्सितं शब्दायमानैः । धवः
अश्वकर्णः ककुभः मरुतिन्दुकः पाटलः इदं वनमेतादृशम् । अहो इदं वनं दारुणम्
। किन्नु किन्नामकमित्यन्वयः  ॥  १।२४।१३ १५  ॥   

  

तमुवाच महातेजा विश्वामित्रो महामुनिः ।  

श्रूयतां वत्स काकुत्स्थ यस्यैतद्दारुणं वनम्  ॥  १।२४।१६  ॥   

तमिति । एतद्दारुणं वनं यस्य प्राणिनः स श्रूयतामिति योजना  ॥  १।२४।१६  ॥   

  

एतौ जनपदौ स्फीतौ पूर्वमास्तां नरोत्तम ।  

मलदाश्च करूशाश्च देवनिर्माणनिर्मितौ  ॥  १।२४।१७  ॥   

एताविति । स्फीतौ प्रवृद्धधनधान्यौ । मलदाश्च करूशाश्च मलदकरूशनामधेयौ ।
अवयवबहुत्वाद्बहुवचनम् । मत्स्याः पाञ्चाला इतिवत् । देवनिर्माणेन
देवनिर्माणतुल्यनिर्माणेन निर्मितौ, देवलोकसमसंस्थानावित्यर्थः  ॥  १।२४।१७
 ॥   

  

पुरा वृत्रवधे राम मलेन समभिप्लुतम् ।  

क्षुधा चैव सहस्राक्षं ब्रह्महत्या समाविशत्  ॥  १।२४।१८  ॥   

मलदकरूशसञ्ज्ञानिमित्तमाह पुरेत्यादि । वृत्रवधे कृते सति, मलेन अशुचित्वेन
क्षुधा बुभुक्षया च समभिप्लुतं व्याप्तम् इन्द्रं ब्रह्महत्या समाविशत् ।
ब्रह्महत्यावशेन मलक्षुधाविन्द्रस्याभूतामित्यर्थः  ॥  १।२४।१८  ॥   

  

तमिन्द्रं स्नापयन् देवा ऋषयश्च तपोधनाः ।  

कलशैः स्नापयामासुर्मलं चास्य प्रमोचयन्  ॥  १।२४।१९  ॥   

तमिति । स्नापयन् गङ्गादितीर्थेषु स्नापयन्, पुनर्मन्त्रपूतैः कलशैः
कलशोदकैः स्नापयामासुः । तेन स्नापनेनास्येन्द्रस्य मलं चकारात् कारूशं
प्रमोचयन् प्रामोचयन्  ॥  १।२४।१९  ॥   

  

इह भूम्यां मलं दत्त्वा दत्त्वा कारूशमेव च ।  

शरीरजं महेन्द्रस्य ततो हर्षं प्रपेदिरे  ॥  १।२४।२०  ॥   

इहेति । करूशमेव कारूशम् । स्थानप्रमाणात् क्षुधमित्यर्थः  ॥  १।२४।२०  ॥   

  

निर्मलो निष्करूशश्च शुचिरिन्द्रो यदा ऽभवत् ।  

ददौ देशस्य सुप्रीतो वरं प्रभुरनुत्तमम्  ॥  १।२४।२१  ॥   

निर्मल इति । शुचिः ब्रह्महत्यातः पूतः  ॥  १।२४।२१  ॥   

  

इमौ जनपदौ स्फीतौ ख्यातिं लोके गमिष्यतः ।  

मलदाश्च करूशाश्च ममाङ्गमलधारिणौ  ॥  १।२४।२२  ॥   

वरमेवाह इमाविति । मलं द्यति खण्डयतीति मलदः । "अन्येभ्योपि दृश्यते" इति
खच् । करूशमस्यास्तीति करूशः । अङ्गमलधारिणौ करूशस्याप्युपलक्षणमिदम् । एतौ
ममाङ्गमलकरूशधारणान्मलदाः करूशाश्चेति ख्यातिं गमिष्यत इत्यर्थः  ॥  १।२४।२२
 ॥   

  

साधु साध्विति त देवाः पाकशासनमब्रुवन् ।  

देशस्य पूजां तां दृष्ट्वा कृतां शक्रेण धीमता  ॥  १।२४।२३  ॥   

साध्विति । स्पष्टम्  ॥  १।२४।२३  ॥   

  

एतौ जनपदौ स्फीतौ दीर्घकालमरिन्दम ।  

मलदाश्च करूशाश्च मुदितौ धनधान्यतः  ॥  १।२४।२४  ॥   

एताविति । अत इत्यादावध्याहार्यम्  ॥  १।२४।२४  ॥   

  

कस्यचित्त्वथ कालस्य यक्षी वै कामरूपिणी ।  

बलं नागसहस्रस्य धारयन्ती तदा ह्यभूत् ।  

ताटका नाम भद्रं ते भार्या सुन्दस्य धीमतः  ॥  १।२४।२५  ॥   

एवं पालनीयत्वाय देशस्य पुण्यत्वमुक्त्वा तस्य दारुणत्वहेतुमाह कस्यचिदिति
अर्द्धत्रयम् । कस्मिंश्चित्काले गते सति । तदा जन्मकाल एव । नागसहस्रस्य
गजसहस्रस्य । बलं धारयन्ती ताटकानाम यक्षी अभूत् । ते तुभ्यं भद्रमस्तु,
ताटकातो भयं माभूदित्यर्थः  ॥  १।२४।२५  ॥   

  

मारीचो राक्षसः पुत्रो यस्याः शक्रपराक्रमः  ॥  १।२४।२६  ॥   

मारीच इत्यर्द्धम्  ॥  १।२४।२६  ॥   

  

वृत्तबाहुर्महावीर्यो विपुलास्यतनुर्महान् ।  

राक्षसो भैरवाकारो नित्यं त्रासयते प्रजाः  ॥  १।२४।२७  ॥   

वृत्तेति । अत्र य इति शेषः । यः प्रजाः नित्यं त्रासयते स मारीचो यस्याः
पुत्रः सा यक्षी अभूदिति पूर्वेणान्वयः  ॥  १।२४।२७  ॥   

  

इमौ जनपदौ नित्यं विनाशयति राघव ।  

मलदांश्च करूशांश्च ताटका दुष्टचारिणी  ॥  १।२४।२८  ॥   

अस्तु ताटका, किं ततः तत्राह इमाविति  ॥  १।२४।२८  ॥   

  

सेयं पन्थानमावार्य वसत्यध्यर्द्धयोजने ।  

अत एव च गन्तव्यं ताटकाया वनं यतः  ॥  १।२४।२९  ॥   

सेयमिति । आवार्य्य आवृत्य । यतः यस्मिन्मार्गे ताटकायाः वनम् । अत एव
मार्गेण  

गन्तव्यम्  ॥  १।२४।२९  ॥   

  

स्वबाहुबलमाश्रित्य जहीमां दुष्टचारिणीम् ।  

मन्नियोगादिमं देशं कुरु निष्कण्टकं पुनः  ॥  १।२४।३०  ॥   

स्वेति । निष्कण्टकं निरुपद्रवम्  ॥  १।२४।३०  ॥   

  

न हि कश्चिदिमं देशं शक्नोत्यागन्तुमीदृशम् ।  

यक्षिण्या घोरया राम उत्सादितमसह्यया  ॥  १।२४।३१  ॥   

न हीति । ईदृशम् अतीव पुण्यम्, असह्यया इतरैरजेयया  ॥  १।२४।३१  ॥   

  

एतत्ते सर्वमाख्यातं यथैतद्दारुणं वनम् ।  

यक्ष्या चोत्सादितं सर्वमद्यापि न निवर्तते  ॥  १।२४।३२  ॥   

इत्यार्षे श्रीरामायणे वाल्मीकीये आदिकाव्ये बालकाण्डे चतुर्विंशः सर्गः  ॥ 
२४  ॥   

एतदिति । यथा येन प्रकारेण । दारुणं यथा च उत्सादितं निर्जनीकृतं यथा
चोत्सादनान्न निवर्त्तते तदेतत्सर्वमाख्यातमिति योजना  ॥  १।२४।३२  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने चतुर्विंशः सर्गः  ॥  २४  ॥   

  


