+++
title = "०२१ वसिष्ठवचनाद् रामप्रेषणम्"
title_english = "021 Ire of sage vishvamitra vashiShTha appeases dasharatha"

+++


तच्छ्रुत्वा वचनं तस्य स्नेहपर्याकुलाक्षरम् ।  

समन्युः कौशिको वाक्यं प्रत्युवाच महीपतिम्  ॥  १।२१।१  ॥   

एवं रामप्रेषणवृत्तान्तव्याकुलं राजानं वसिष्ठः प्रतिबोधयति एकविंशे
तच्छ्रुत्वेति । स्नेहेन पुत्रस्नेहेन पर्याकुलानि स्खलन्ति अक्षराणि
यस्मिन्  ॥  १।२१।१  ॥   

  

पूर्वमर्थं प्रतिश्रुत्य प्रतिज्ञां हातुमिच्छसि ।  

राघवाणामयुक्तो ऽयं कुलस्यास्य विपर्ययः  ॥  १।२१।२  ॥   

पूर्वमिति । अर्थं प्रार्थितार्थम् । अयं विपर्ययः प्रतिज्ञाहानिः,
राघवाणामस्य कुलस्यायुक्तः  ॥  १।२१।२  ॥   

  

यदीदं ते क्षमं राजन् गमिष्यामि यथा गतम् ।  

मिथ्याप्रतिज्ञः काकुत्स्थ सुखी भव सबान्धवः  ॥  १।२१।३  ॥   

यदीदमिति । इदं प्रतिज्ञातान्यथाकरणम् । सुखीभवेति व्यङ्ग्योक्तिः  ॥ 
१।२१।३  ॥   

  

तस्य रोषपरीतस्य विश्वामित्रस्य धीमतः ।  

चचाल वसुधा कृत्स्ना विवेश च भयं सुरान्  ॥  १।२१।४  ॥   

तस्येति । रोषपरीतस्येति षष्ठी सप्तम्यर्थे । भयं पूर्वं
कोपेनान्यथाकृतजगदयमद्य किं करिष्यतीति भयम्  ॥  १।२१।४  ॥   

  

त्रस्तरूपं स विज्ञाय जगत्सर्वं महानृषिः ।  

नृपतिं सुव्रतो धीरो वसिष्ठो वाक्यमब्रवीत्  ॥  १।२१।५  ॥   

त्रस्तेति । त्रस्तरूपम् अतिशयेन त्रस्तम् । प्रशंसायां रूपप् । धीरः
धीमान्  ॥  १।२१।५  ॥   

  

इक्ष्वाकूणां कुले जातः साक्षाद्धर्म इवापरः ।  

धृतिमान् सुव्रतः श्रीमान्न धर्मं हातुमर्हसि  ॥  १।२१।६  ॥   

इक्ष्वाकूणामिति । त्वमिति शेषः  ॥  १।२१।६  ॥   

  

त्रिषु लोकेषु विख्यातो धर्मात्मा इति राघवः ।  

स्वधर्मं प्रतिपद्यस्व नाधर्मं वोढुमर्हसि  ॥  १।२१।७  ॥   

त्रिष्विति । धर्मात्मा इतीत्यत्र वाक्ये संहिता ऽनित्या । स्वधर्मं
प्रतिश्रुतनिर्वाहरूपम्  ॥  १।२१।७  ॥   

  

संश्रुत्यैवं करिष्यामीत्यकुर्वाणस्य राघव  

इष्टापूर्तवधो भूयात्तस्माद्रामं विसर्जय  ॥  १।२१।८  ॥   

संश्रुत्येति । एवं करिष्यामीति संश्रुत्य तथा ऽकुर्वाणस्येत्यर्थः ।
इष्टमश्वमेधान्तो यागः । पूर्तं वाप्यादिनिर्माणम् । तदुक्तं
"वापीकूपतडागादिप्रतिष्ठासेतुबन्धनम् । अन्नप्रदानमारामः पूर्तमित्यभिधीयते
 ॥ " इति तयोर्वधः निष्फलत्वम्  ॥  १।२१।८  ॥   

  

कृतास्त्रमकृतास्त्रं वा नैनं शक्ष्यन्ति राक्षसाः ।  

गुप्तं कुशिकपुत्रेण ज्वलनेनामृतं यथा  ॥  १।२१।९  ॥   

कृतेति । कृतास्त्रं शिक्षितास्त्रं न शक्ष्यन्ति धर्षितुमिति शेषः ।
ज्वलनेन अग्निचक्रेण । ऽअमृतमग्निचक्रेण सुरक्षितम्ऽ इति भारते व्यक्तम्  ॥ 
१।२१।९  ॥   

  

एष विग्रहवान् धर्म एष वीर्यवतां वरः ।  

एष बुद्ध्याधिको लोके तपसश्च परायणम्  ॥  १।२१।१०  ॥   

राज्ञो भयनिवृत्तये विश्वामित्रमाहात्म्यमाह एष इति । परायणं परमस्थानम् ।
एतत्सदृशः को ऽपि तपस्वी नास्तीत्यर्थः  ॥  १।२१।१०  ॥   

  

एषो ऽस्त्रान् विविधान् वेत्ति त्रैलोक्ये सचराचरे ।  

नैनमन्यः पुमान् वेत्ति न च वेत्स्यन्ति केचन  ॥  १।२१।११  ॥   

एष इति । अस्त्रानिति पुँल्लिङ्गत्वमार्षम् । सचराचर इत्यनेन सामस्त्यं
गम्यते । एनम् एतदवगतमस्त्रसमूहम्  ॥  १।२१।११  ॥   

  

न देवा ऋषयः केचिन्नासुरा न च राक्षसाः ।  

गन्धर्वयक्षप्रवराः सकिन्नरमहोरगाः  ॥  १।२१।१२  ॥   

केचनेत्युक्तं प्रपञ्चयति न देवा इति  ॥  १।२१।१२  ॥   

  

सर्वास्त्राणि कृशाश्वस्य पुत्राः परमधार्मिकाः ।  

कौशिकाय पुरा दत्ता यदा राज्यं प्रशासति  ॥  १।२१।१३  ॥   

सर्वाविदितं कथमयं वेत्तीत्यत्राह सर्वेति । कृशाश्वः प्रजापतिष्वेकः ।
परमधार्मिकाः परमधर्मनिष्ठाः, पापिनमस्पृशन्त इत्यर्थः । दत्ताः कृशाश्वेन
। प्रशासति प्रशास्ति, अयमिति शेषः  ॥  १।२१।१३  ॥   

  

ते ऽपि पुत्राः कृशाश्वस्य प्रजापतिसुतासुताः ।  

नैकरूपा महावीर्या दीप्तिमन्तो जयावहाः  ॥  १।२१।१४  ॥   

पितृप्राशस्त्यमुक्त्वा मातृप्राशस्त्यमाह ते ऽपीति । प्रजापतिः दक्षः ।
तस्य सुतयोः कन्ययोः सुताः  ॥  १।२१।१४  ॥   

  

जया च सुप्रभा चैव दक्षकन्ये सुमध्यमे ।  

ते सुवाते ऽस्त्रशस्त्राणि शतं परमभास्वरम्  ॥  १।२१।१५  ॥   

के प्रजापतिसुते ? तत्राह जया चेति । सुवाते असुवाताम् । शस्त्राणि
विशसनकर्तृ़णि । परमभास्वरमिति शताभिप्रायेणैकवचनम्  ॥  १।२१।१५  ॥   

  

पञ्चाशतं सुताँल्लेभे जया नाम परान् पुरा ।  

वधायासुरसैन्यानाममेयान् कामरूपिणः  ॥  १।२१।१६  ॥   

का कत्यसूयतेत्यत्राह पञ्चाशतमिति । अमेयान् अपरिच्छेद्यवैभवान्  ॥  १।२१।१६
 ॥   

  

सुप्रभाजनयच्चापि सुतान् पञ्चाशतं पुनः ।  

संहारान्नाम दुर्द्धर्षान् दुराक्रमान् बलीयसः  ॥  १।२१।१७  ॥   

सुप्रभेति । संहारान् अन्वर्थसंहारसञ्ज्ञान् । दुर्द्धर्षान्
परैरभिभवितुमशक्यान् । दुराक्रामान् अमोघानित्यर्थः  ॥  १।२१।१७  ॥   

  

तानि चास्त्राणि वेत्त्येष यथावत् कुशिकात्मजः ।  

अपूर्वाणां च जनने शक्तो भूयस्य धर्मवित्  ॥  १।२१।१८  ॥   

तानीति । यथावत् कार्त्स्न्येन अपूर्वाणामस्त्राणाम्, सः विदितसकलास्त्रः
 ॥  १।२१।१८  ॥   

  

एवंवीर्यो महातेजा विश्वामित्रो महायशाः ।  

न रामगमने राजन् संशयं गन्तुमर्हसि  ॥  १।२१।१९  ॥   

तेषां निग्रहणे शक्तः स्वयं च कुशिकात्मजः ।  

तव पुत्रहितार्थाय त्वामुपेत्याभियाचते  ॥  १।२१।२०  ॥   

एवमिति श्लोकद्वयं स्पष्टम्  ॥  १।२१।१९,२०  ॥   

  

इति मुनिवचनात् प्रसन्नचित्तो रघुवृषभश्च मुमोद भास्वराङ्गः ।  

गमनमभिरुरोच राघवस्य प्रथितयशाः कुशिकात्मजाय बुद्ध्या  ॥  १।२१।२१  ॥   

इत्यार्षे श्रीरामायणे वाल्मीकीये आदिकाव्ये बालकाण्डे एकविंशः सर्गः  ॥  २१
 ॥   

इतीति । भास्वराङ्गः भासनशीलः, प्रसन्नमुख इति यावत् । मुमोद मुमुदे ।
व्यत्ययात्परस्मैपदम् । राघवस्य गमनमभिरुरोच राघवं कुशिकात्मजाय दातुं
बुद्ध्या चिन्तयदिति उपस्कार्यम् । पूर्ववत्पुष्पिताग्रावृत्तम्  ॥  १।२१।२१
 ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने एकविंशः सर्गः  ॥  २१  ॥   

  


