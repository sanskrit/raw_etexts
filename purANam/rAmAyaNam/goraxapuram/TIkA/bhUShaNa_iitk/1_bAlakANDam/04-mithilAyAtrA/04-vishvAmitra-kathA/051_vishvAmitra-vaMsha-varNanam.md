+++
title = "०५१ विश्वामित्र-वंश-वर्णनम्"
title_english = "051 The legend of vishvamitra"

+++


(विश्वामित्रवृन्तातः)  

तस्य तद्वचनं श्रुत्वा विश्वामित्रस्य धीमतः ।  

हृष्टरोमा महातेजाः शतानन्दो महातपाः  ॥  १।५१।१  ॥   

गौतमस्य सुतो ज्येष्ठस्तपसा द्योतितप्रभः ।  

रामसन्दर्शनादेव परं विस्मयमागतः  ॥  १।५१।२  ॥   

अथाचार्यवैभवस्य ज्ञेयत्वाभिप्रायेण विश्वामित्रचरित्रं प्रस्तौति तस्य
तद्वचनमित्यादिभिः पञ्चदशभिः सर्गैः । तस्येत्यादिद्वौ । हृष्टरोमा
सञ्जातरोमाञ्चः । विस्मयमागतः, अहो महिमा रामस्य यन्मे माता कृतार्थीकृतेति
विस्मयं प्राप्तो ऽभूदित्यर्थः  ॥  १।५१।१,२  ॥   

  

स तौ निषण्णौ सम्प्रेक्ष्य सुखासीनौ नृपात्मजौ ।  

शतानन्दो मुनिश्रेष्ठं विश्वामित्रमथाब्रवीत्  ॥  १।५१।३  ॥   

स इति । निषण्णावित्यस्य विवरणं सुखासीनाविति  ॥  १।५१।३  ॥   

  

अपि ते मुनिशार्दूल मम माता यशस्विनी ।  

दर्शिता राजपुत्राय तपोदीर्घमुपागता  ॥  १।५१।४  ॥   

स्वमातरि रामकृतानुग्रहस्य श्रुतस्य विस्मयावहतया पुनः पृच्छति--अपीत्यादि
। अपिः प्रश्ने । ते त्वया । दीर्घं तप उपागता
पूर्वोक्तभस्मशायित्वादिलक्षणं तपः प्राप्ता । अनेन पाषाणीभूयस्थितेति
पक्षो न वाल्मीकेः  ॥  १।५१।४  ॥   

  

अपि रामे महातेजा मम माता यशस्विनी ।  

वन्यैरुपाहरत्पूजां पूजार्हे सर्वदेहिनाम्  ॥  १।५१।५  ॥   

अपीति । रामे रामविषये । वन्यैः कन्दमूलफलादिभिः । अनेन पूर्वमपि
वन्यैरेतस्य जीवनमिति गम्यते । सर्वदेहिनां पूजार्ह इत्यनेन परत्वं
व्यञ्जितम्  ॥  १।५१।५  ॥   

  

अपि रामाय कथितं यथावृत्तं पुरातनम् ।  

मम मातुर्महातेजो दैवेन दुरनुष्ठितम्  ॥  १।५१।६  ॥   

अपीति । हे महातेजः विश्वामित्र मम मातुर्विषये दैवेन इन्द्रेण विधिना वा ।
दुरनुष्ठितं दुरनुष्ठानरूपम् । पुरातनं वृत्तं चरितम् । यथा यथावत् । कथितं
चापि कथितं किम्  ॥  १।५१।६  ॥   

  

अपि कौशिक भद्रं ते गुरुणा मम सङ्गता ।  

माता मम मुनिश्रेष्ठ रामसन्दर्शनादितः  ॥  १।५१।७  ॥   

अपीति । गुरुणा पित्रा । इतः अस्मादुपस्थिताद्रामसन्दर्शनात् । यद्वा
रामसन्दर्शनादितः रामसन्दर्शनादिना । तृतीयार्थे तसिः । पूजा अपिशब्दार्थः
 ॥  १।५१।७  ॥   

  

अपि मे गुरुणा रामः पूजितः कुशिकात्मज ।  

इहागतो महातेजाः पूजां प्राप्तो महात्मनः  ॥  १।५१।८  ॥   

अपीति । इह अस्मदाश्रमे । आगतः महातेजा गुरुः । महात्मनः रामात् पूजां
अहल्यालाभरूपाम् ।  

अपिप्राप्तः  ॥  १।५१।८  ॥   

  

अपि शान्तेन मनसा गुरुर्मे कुशिकात्मज ।  

इहागतेन रामेण प्रयतेनाभिवादितः  ॥  १।५१।९  ॥   

अपीति । शान्तेन कोपरहितेन मनसोपलक्षितो गुरुः । इह अस्मदाश्रमे । आगतेन
प्रयतेन मनःसक्तिरूपयत्नवता । रामेण अभिवादितः किम्  ॥  १।५१।९  ॥   

  

तच्छ्रुत्वा वचनं तस्य विश्वामित्रो महामुनिः ।  

प्रत्युवाच शतानन्दं वाक्यज्ञो वाक्यकोविदम्  ॥  १।५१।१०  ॥   

तच्छ्रुत्वेति  ॥  १।५१।१०  ॥   

  

नातिक्रान्तं मुनिश्रेष्ठ यत्कर्तव्यं कृतं मया ।  

सङ्गता मुनिना पत्नी भार्गवेणेव रेणुका  ॥  १।५१।११  ॥   

नेति । नातिक्रान्तं मया समयातिक्रमो न कृतः । समये यत्कर्तव्यं तत्कृतम् ।
तदेवाह सङ्गतेति । नातिक्रान्तमित्यस्य विवरणं यत्कर्तव्यमिति । तस्य
विवरणं सङ्गतेति । भार्गवेण जमदग्निना । रेणुका परशुराममातेवेति भावः  ॥ 
१।५१।११  ॥   

  

तच्छ्रुत्वा वचनं तस्य विश्वामित्रस्य धीमतः ।  

शतानन्दो महातेजा रामं वचनमब्रवीत्  ॥  १।५१।१२  ॥   

तदिति  ॥  १।५१।१२  ॥   

  

स्वागतं ते नरश्रेष्ठ दिष्ट्या प्राप्तो ऽसि राघव ।  

विश्वामित्रं पुरस्कृत्य महर्षिमपराजितम्  ॥  १।५१।१३  ॥   

स्वागतमिति । दिष्ट्या दैवयोगेन  ॥  १।५१।१३  ॥   

  

अचिन्त्यकर्मा तपसा ब्रह्मर्षिरतुलप्रभः ।  

विश्वामित्रो महातेजा वेत्स्येनं परमां गतिम्  ॥  १।५१।१४  ॥   

विश्वामित्रं स्तौति--अचिन्त्येत्यादि । तपसा ब्रह्मर्षिः तपसा
प्राप्तब्रह्मर्षिभावः । परमां गतिं तव परमहितप्रदम् । वेत्सीत्यत्र
काकुरनुसन्धेया  ॥  १।५१।१४  ॥   

  

नास्ति धन्यतरो राम त्वत्तो ऽन्यो भुवि कश्चन ।  

गोप्ता कुशिकपुत्रस्ते येन तप्तं महत्तपः  ॥  १।५१।१५  ॥   

एतदेवाह--नास्तीति । धन्यत्वे हेतुः गोप्तेति । येन कुशिकपुत्रेण  ॥ 
१।५१।१५  ॥   

  

श्रूयतामभिधास्यामि कौशिकस्य महात्मनः ।  

यथा बलं यथा वृत्तं तन्मे निगदतः शृणु  ॥  १।५१।१६  ॥   

श्रूयतामिति । बलं तपोबलम् । यथा यादृश्ाम्, वृत्तं चरित्रं च । यथा यादृशं
तथा तत्सर्वं मे मत्तः  

शृणु  ॥  १।५१।१६  ॥   

  

राजाभूदेष धर्मात्मा दीर्घकालमरिन्दमः ।  

धर्मज्ञः कृतविद्यश्च प्रजानां च हिते रतः  ॥  १।५१।१७  ॥   

राजेति  ॥  १।५१।१७  ॥   

  

प्रजापतिसुतस्त्वासीत् कुशो नाम महीपतिः ।  

कुशस्य पुत्रो बलवान् कुशनाभः सुधार्मिकः  ॥  १।५१।१८  ॥   

कुशनाभसुतस्त्वासीद्गाधिरित्येव विश्रुतः ।  

गाधेः पुत्रो महातेजा विश्वामित्रो महामुनिः  ॥  १।५१।१९  ॥   

विश्वामित्रो महातेजाः पालयामास मेदिनीम् ।  

बहुवर्षसहस्राणि राजा राज्यमकारयत्  ॥  १।५१।२०  ॥   

कस्य राज्ञः पुत्र इत्यत्राह--प्रजापतीत्यादिश्लोकत्रयम् । पालयामासेत्यस्य
विवरणं बह्विति  ॥  १।५१।१८२०  ॥   

  

कदाचित्तु महातेजा योजयित्वा वरूथिनीम् ।  

अक्षौहिणीपरिवृतः परिचक्राम मेदिनीम्  ॥  १।५१।२१  ॥   

नगराणि च राष्ट्राणि सरितश्च तथा गिरीन् ।  

आश्रमान् क्रमशो राम विचरन्नाजगाम ह  ॥  १।५१।२२  ॥   

वसिष्ठस्याश्रमपदं नानावृक्षसुमाकुलम् ।  

नानामृगगणाकीर्णं सिद्धचारणसेवितम्  ॥  १।५१।२३  ॥   

देवदानवगन्धर्वैः किन्नरैरुपशोभितम् ।  

प्रशान्तहरिणाकीर्णं द्विजसङ्घनिषेवितम्  ॥  १।५१।२४  ॥   

ब्रह्मर्षिगणसङ्कीर्णं देवर्षिगणसेवितम् ।  

तपश्चरणसंसिद्धैरग्निकल्पैर्महात्मभिः  ॥  १।५१।२५  ॥   

अब्भक्षैर्वायुभक्षैश्च शीर्णपर्णाशनैस्तथा ।  

फलमूलाशनैर्दान्तैर्जितरोषैर्जितेन्द्रियैः  ॥  १।५१।२६  ॥   

ऋषिभिर्वालखिल्यैश्च जपहोमपरायणैः ।  

अन्यैर्वैखानसैश्चैव समन्तादुपशोभितम्  ॥  १।५१।२७  ॥   

वसिष्ठस्याश्रमपदं ब्रह्मलोकमिवापरम् ।  

ददर्श जयतां श्रेष्ठो विश्वामित्रो महाबलः  ॥  १।५१।२८  ॥   

इत्यार्षे श्रीरामायणे वाल्मीकीये आदिकाव्ये बालकाण्डे एकपञ्चाशः सर्गः  ॥ 
५१  ॥   

कदाचिदित्याद्यष्टौ श्लोकाः । वरूथिनीं चतुरङ्गबलम् । योजयित्वा उपस्थाप्य
। प्रशान्तत्वविशेषणाय पुनर्हरिणोपादानम् । अब्भक्षैः अम्मात्रभक्षैः ।
दान्तैर्नियतमनस्कैः । वालखिल्याः ब्रह्मणो वालजा ऋषयः ।
वैखानसास्तन्नखजाः, "ये नखास्ते वैखानसाः ये वालास्ते वालखिल्याः" इति
श्रुतेः । वसिष्ठाश्रमवैभववर्णनम् एवम्भूतेनापि सम्मानितो विश्वामित्र इति
तस्य वैभवकथनार्थम्  ॥  १।५१।२१२८  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने एकपञ्चाशः सर्गः  ॥  ५१  ॥   

  


