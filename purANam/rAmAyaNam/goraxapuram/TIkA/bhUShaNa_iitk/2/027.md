+++
title = "०२७"

+++


एवमुक्ता तु वैदेही प्रियार्हा प्रियवादिनी ।  

प्रणयादेव संक्रुद्धा भर्त्तारमिदमब्रवीत्  ॥  २।२७।१  ॥   

एवं रामायणपुरुषेषु रामकर्तव्यं सामान्यधर्मानुष्ठानं दर्शितम् । अथ
सीतानुष्ठेयं पातिव्रत्यधर्मं संक्षेपेणोपक्षिपति--एवमुक्तेत्यादि ।
अप्रियवादिन्यपि प्रियार्हा प्रियभाषणार्हा । तदुपरि प्रियवादिनी ।
तथाप्येवमुक्ता अप्रियमुक्ता । प्रणयादेव सौहृदादेव, न तु वैरात्
संक्रुद्धा  ॥  २।२७।१  ॥   

  

किमिदं भाषसे राम वाक्यं लघुतया ध्रुवम् ।  

त्वया यदपहास्यं मे श्रुत्वा नरवरात्मज  ॥  २।२७।२  ॥   

किमिति । हे रामा त्वया लघुतया ध्रुवं निश्चितम् । अत्यन्तनिस्सारमित्यर्थः
। "ध्रुवो भभेदे क्लीबन्तु निश्चिते शाश्वते त्रिषु" इत्यमरः । लघुत्वमेवाह
यदिति । यद्वाक्यं श्रुत्वा मे स्त्रिया अपि अपहास्यं भवति तद्वाक्यं भाषसे
किमिदम् अयमपूर्वप्रकारः इतःपूर्वं न दृष्टचरः ।
नरवरात्मजेत्यनेनास्यासम्भावितमुच्यते । त्वामिह स्थाप्य वनं
गमिष्यामीत्येतद्वचनमेतावत्पर्यन्तमनुसृतायाः प्रणयधारायाः पन्थानं
नारोहतीति भावः  ॥  २।२७।२  ॥   

  

आर्यपुत्र पिता माता भ्राता पुत्रस्तथा स्नुषा ।  

स्वानि पुण्यानि भुञ्जानाः स्वस्वं भाग्यमुपासते  ॥  २।२७।३  ॥   

कथं मम वाक्यस्य परिहासास्पदत्वमित्यत्राह--आर्यपुत्रेति । भर्तारंप्रति
भार्यायाः सम्बोधनमार्यपुत्रेति । भर्तृसम्बन्धिपित्रादयः । स्वानि
पुण्यानि स्वकृतपुण्यफलानि । एतत् पापफलस्याप्युपलक्षणम् । भुञ्जानाः
अनुभवन्तः । स्वंस्वं स्वस्यैव फलप्रदं भाग्यं शुभाशुभं कर्म । उपासते
आचरन्ति । "भाग्यं कर्म शुभाशुभम्" इत्यमरः  ॥  २।२७।३  ॥   

  

भर्तुर्भाग्यं तु भार्य्यैका प्राप्नोति पुरुषर्षभ ।  

अतश्चैवाहमादिष्टा वने वस्तव्यमित्यपि  ॥  २।२६।४  ॥   

पूर्वोक्ताः सर्वे स्वकीयकर्मफलान्यनुभवन्ति । भर्तुरर्द्धशरीरभूता भार्या
भर्तृकृतभाग्यफलमेवानुभवतीत्याह--भर्तुरिति । भार्यैका भार्यैव तु
भर्तुर्भाग्यं प्राप्नोति, सहाधिकृतत्वात् । यस्मादेवं तस्मादेवाहमपि वने
वस्तव्यमित्यादिष्टैव त्वदादेष्टृभिः । आवयोः सहधर्मचारित्वात्त्वदादेशेनैव
ममाप्यादेशः सिद्ध इति भावः  ॥  २।२७।४  ॥   

  

न पिता नात्मजो राम न माता न सखीजनः ।  

इह प्रेत्य च नारीणां पतिरेको गतिः सदा  ॥  २।२६।५  ॥   

एवं भर्तृसमानभाग्यत्वं स्वगमनहेतुरुक्तः, तदेकगतिकत्वमपि
गमनहेतुरित्याह--नेति । प्रेत्य परलोक इत्यर्थः  ॥  २।२७।५  ॥   

  

यदि त्वं प्रस्थितो दुर्गं वनमद्यैव राघव ।  

अग्रतस्ते गमिष्यामि मृद्नन्ती कुशकण्टकान्  ॥  २।२६।६  ॥   

फलितार्थमाह--यदीति । अग्रतो गमने हेतुमाह मृद्नन्ती मर्दयन्ती,
मृदूकुर्वन्तीत्यर्थः । कुशरूपकण्टकान्  ॥  २।२७।६  ॥   

  

ईर्ष्यारोषौ बहिष्कृत्य भुक्तशेषमिवोदकम् ।  

नय मां वीर विस्रब्धः पापं मयि न विद्यते  ॥  २।२६।७  ॥   

ईर्ष्येति । परातिशयाक्षमा ईर्ष्या, त्वदनुवर्तनेन चरितार्थेयं
भविष्यतीत्येवंरूपा । अत्रैव सुखमास्वेति मयोक्तापि स्वयमनुगमिष्यमिति
ब्रूत इति रोषः । तौ भुक्तशेषं शास्त्रनिषिद्धतयोक्तमुदकमिव बहिष्कृत्य
निःशेषं निरस्य । विस्रब्धः निश्शङ्कस्सन् मां नय । वीरेत्यनेन
स्त्रियमेकाकी कान्तारं कथं नयेयमिति शङ्का न कर्तव्येत्युक्तम् । पापं मयि
न विद्यते भवद्वियोगे जीवनहेतुपापं न विद्यत इत्यर्थः । पापान्तरस्यात्र
प्रसक्त्यभावात्  ॥  २।२७।७  ॥   

  

प्रासादाग्रैर्विमानैर्वा वैहायसगतेन वा ।  

सर्वावस्थागता भर्तुः पादच्छाया विशिष्यते  ॥  २।२७।८  ॥   

प्रासादवासं विहाय किमर्थं वनवासं गच्छसीत्यत्राह--प्रासादाग्रैरिति ।
पञ्चम्यर्थे तृतीया । प्रासादाग्रैः सार्वभौमवासप्रासादाग्रेभ्यः ।
विमानैर्वा स्वर्लोकादिस्थितविमानाग्रेभ्यो वा । वैहायसगतेन
अणिमाद्यष्टैश्वर्यसिद्धिसम्पन्नोचितविहायस्सम्बन्धिगमनाद्वा ।
सर्वावस्थागता दुरवस्थापन्नापीत्यर्थः । यद्वा सर्वावस्थासु गता अनुगता
स्थायिनी, स्वरूपप्राप्तेति यावत् । पादच्छाया पादसेवा । विशिष्यते
अतिरिच्यते  ॥  २।२७।८  ॥   

  

अनुशिष्टा ऽस्मि मात्रा च पित्रा च विविधाश्रयम् ।  

नास्मि सम्प्रति वक्तव्या वर्त्तितव्यं यथा मया  ॥  २।२७।९  ॥   

उपदेशानुसारादपि मयानुगन्तव्यमित्याह--अनुशिष्टेति । यथा मया
भर्तृविषयेवर्तितव्यं तथा मात्रा पित्रा च विविधाश्रयं
विविधप्रकारमनुशिष्टास्मि । सम्प्रतीदानीं न वक्तव्यास्मि, न
शिक्षणीयास्मीति यावत्  ॥  २।२७।९  ॥   

  

अहं दुर्गं गमिष्यामि वनं पुरुषवर्जितम् ।  

नानामृगगणाकीर्णं शार्दूलवृकसेवितम्  ॥  २।२७।१०  ॥   

उपदेशफलमाह--अहमित्यादि । दुर्गत्वादिविशेषणविशिष्टमपीत्यर्थः  ॥  २।२७।१०
 ॥   

  

सुखं वने निवत्स्यामि यथैव भवने पितुः ।  

अचिन्तयन्ती त्रीन् लोकान् चिन्तयन्ती पतिव्रतम्  ॥  २।२७।११  ॥   

दुःखावहेयं प्रवृत्तिरित्यत्राह--सुखमिति । त्रीन् लोकान् अचिन्तयन्ती
त्रैलोक्यैश्वर्यमप्यगणयन्तीत्यर्थः । पतिव्रतं पतिविषयं व्रतम्,
पतिशुश्रूषणमित्यर्थः  ॥  २।२७।११  ॥   

  

शुश्रूषमाणा ते नित्यं नियता ब्रह्मचारिणी ।  

सह रंस्ये त्वया वीर वनेषु मधुगन्धिषु  ॥  २।२७।१२  ॥   

त्वं हि कर्तुं वने शक्तो राम सम्परिपालनम् ।  

अन्यस्यापि जनस्येह किंपुनर्मम मानद  ॥  २।२६।१३  ॥   

शुश्रूषमाणेति । नियता नियमयुक्ता । ब्रह्मचारिणी नियतेन्द्रियेत्यर्थः ।
कामभोगवर्जिता वा । रंस्ये अपूर्वदर्शनेन सन्तुष्टा भविष्यामीत्यर्थः ।
मधुगन्धिषु पुष्परसगन्धिषु । "मद्ये पुष्परसे मधु" इति वैजयन्ती  ॥ 
२।२७।१२१३  ॥   

  

सह त्वया गमिष्यामि वनमद्य न संशयः ।  

नाहं शक्या महाभाग निवर्त्तयितुमुद्यता  ॥  २।२७।१४  ॥   

सहेति । उद्यता वनगमनोद्युक्ता  ॥  २।२७।१४  ॥   

  

फलमूलाशना नित्यं भविष्यामि न संशयः ।  

न ते दुःखं करिष्यामि निवसन्ती सह त्वया  ॥  २।२७।१५  ॥   

इच्छामि सरितः शैलान् पल्वलानि वनानि च ।  

द्रष्टुं सर्वत्र निर्भीता त्वया नाथेन धीमता  ॥  २।२७।१६  ॥   

फलमूलाशनेति । दुःखम् अशनपानाभ्यर्थनरूपम्  ॥  २।२७।१५१६  ॥   

  

हंसकारण्डवाकीर्णाः पद्मिनीः साधु पुष्पिताः ।  

इच्छेयं सुखिनी द्रष्टुं त्वया वीरेण सङ्गता  ॥  २।२७।१७  ॥   

अभिषेकं करिष्यामि तासु नित्यं यतव्रता ।  

सह त्वया विशालाक्ष रंस्ये परमनन्दिनी  ॥  २।२७।१८  ॥   

कारण्डवाः जलकुक्कुटाः । "मद्गुः कारण्डवः प्लवः" इत्यमरः  ॥  २।२७।१७१८
 ॥   

  

एवं वर्षसहस्राणां शतं वा ऽहं त्वया सह ।  

व्यतिक्रमं न वेत्स्यामि स्वर्गो ऽपि न हि मे मतः  ॥  २।२७।१९  ॥   

एवमिति । व्यतिक्रमं व्यतिक्रान्तम् । वर्षसहस्राणां शतमपि न वेत्स्यामि
क्ष्ाणमिव नेष्यामि किं पुनश्चतुर्दशसमा इति भावः । स्वर्गो ऽपि न हि मे
मतः, त्वया विनेति शेषः  ॥  २।२७।१९  ॥   

  

स्वर्गो ऽपि च विना वासो भविता यदि राघव ।  

त्वया मम नरव्याघ्र नाहं तमपि रोचये  ॥  २।२७।२०  ॥   

एतदेव विवृणोति--स्वर्गे ऽपि चेति  ॥  २।२७।२०  ॥   

  

अहं गमिष्यामि वनं सुदुर्गमं मृगायुतं वानरवारणैर्युतम् ।  

वने निवत्स्यामि यथा पितुर्गृहे तवैव पादावुपगृह्य संयता  ॥  २।२७।२१  ॥   

अहमिति । मृगैः आयुतम् आ समन्ताद्युक्तम् । मृगैः अयुतं नामिश्रितं,
मिश्रितमित्यर्थः । "यु मिश्रणामिश्रणयोः" इति धातुः । अत्रेदमवधेयम्--वने
मारीचो मृगो भविष्यति तत्प्रसङ्गेनावयोर्वियोगः स्यात् तत्र को वा
पुनर्घटकः, कथं त्वं तु मया विना स्थातुं शक्तासीति चिन्तयन्तं रामं प्रति
सीता सूचयति वानरवारणैरित्यादि । तथाहि मृगो मारीचः, वानरवारणैः
वानरश्रेष्ठैः सुग्रीवादिभिः । पुनर्वनग्रहणात् वनेपि अशोकवनेपि वत्स्यामि
पुनस्तवैव पादावुपसंगृह्य संयता नियता भविष्यामीति  ॥  २।२७।२१  ॥   

  

अनन्यभावामनुरक्तचेतसं त्वया वियुक्तां मरणाय निश्चिताम् ।  

नयस्व मां साधु कुरुष्व याचनां न ते मया ऽतो गुरुता भविष्यति  ॥  २।२७।२२
 ॥   

अनन्यभावामिति । अन्वयव्यतिरेकाभ्यां स्वानुरक्तेत्युच्यते, अत एव त्वया
वियुक्तां मरणाय निश्चितां त्वया वियुक्तत्वे मरणाय निश्चितामित्यर्थः ।
मां नयस्व । परमार्थस्तु--रावणगृहीतामपि त्वय्येवासक्तचित्ताम् । अथ
वेण्युद्गथनेन मरणाय निश्चितां हनुमत्प्रेषणादिकमुखेन नयस्व । याचनां
देवकृतरावणवधाभ्यर्थनम् । साधु कुरुष्व । मया कृतात् अतो ऽनुगमनात्ते
गुरुता भारः न भविष्यति, क्लेशो न भविष्यतीत्यर्थः  ॥  २।२७।२२  ॥   

  

तथा ब्रुवाणामपि धर्मवत्सलो न च स्म सीतां नृवरो निनीषति ।  

उवाच चैनां बहु सन्निवर्त्तने वने निवासस्य च दुःखितां प्रति  ॥  २।२७।२३
 ॥   

तथेति । धर्मवत्सलः कान्ताक्लेशासहिष्णुः । निनीषति नेतुमिच्छति । बह्विति
क्रियाविशेषणम् । सन्निवर्त्तने सन्निवर्त्तननिमित्तम्  ॥  २।२७।२३  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे सप्तविंशः
सर्गः  ॥  २७  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने सप्तविंशः सर्गः  ॥  २७  ॥   


