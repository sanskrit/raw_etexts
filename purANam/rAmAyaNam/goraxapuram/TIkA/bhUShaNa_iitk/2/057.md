+++
title = "०५७"

+++


कथयित्वा सुदुःखार्तः सुमन्त्रेण चिरं सह ।  

रामे दक्षिणकूलस्थे जगाम स्वगृहं गुहः  ॥  २।५७।१  ॥   

एवं रामस्य चित्रकूटगमनपर्यन्तवृत्तान्तमभिधाय
गुहसुमन्त्रादिवृत्तान्तमृषिः प्रस्तौति--कथयित्वेति । गुहो रामे
दक्षिणकूलस्थे सति सुदुःखार्त्तस्सन् सुमन्त्रेण सह चिरं कथयित्वा
यावद्रामो ऽक्षिपथमतिक्रामति तावत्पर्यन्तं तत्रैव स्थित्वा रामगुणान्
कथयित्वेत्यर्थः । स्वगृहं जगाम तेन सह स्वगृहं जगामेत्यर्थः  ॥  २।५७।१
 ॥   

  

भरद्वाजाभिगमनं प्रयागे च सहासनम् ।  

आगिरेर्गमनं तेषां तत्रस्थैरभिलक्षितम्  ॥  २।५७।२  ॥   

भरद्वाजाभिगमनमिति । तेषां रामादीनाम् । भरद्वाजाभिगमनं भरद्वाजसेवनम् ।
प्रयागे भरद्वाजेन सहासनम् । आगिरेश्चित्रकूटपर्यन्तं गमनं च तत्रस्थैः
श्रृङ्गिबेरपुरस्थैश्चारैरभिलक्षितं निवेदितम्, सुमन्त्रेण
सम्यग्विदितमित्यर्थः । गङ्गोत्तरणदिवसनिशा वनस्पतिमूले, द्वितीया
भरद्वाजाश्रमे, तृतीया यमुनातीरे, चतुर्थे ऽहनि चित्रकूटगमनम्, पञ्चमे
पुनरागम्य चारैर्निवेदनम्  ॥  २।५७।२  ॥   

  

अनुज्ञातः सुमन्त्रो ऽथ योजयित्वा हयोत्तमान् ।  

अयोध्यामेव नगरीं प्रययौ गाढदुर्मनाः  ॥  २।५७।३  ॥   

अनुज्ञात इति । अथ रामवृत्तान्तश्रवणानन्तरम् । अनुज्ञातः, गुहेनेति शेषः ।
गाढदुर्मनाः अत्यन्तदुर्मनाः  ॥  २।५७।३  ॥   

  

स वनानि सुगन्धीनि सरितश्च सरांसि च ।  

पश्यन्नतिययौ शीघ्रं ग्रामाणि नगराणि च  ॥  २।५७।४  ॥   

स वनानीति । ग्रामाणि ग्रामान्  ॥  २।५७।४  ॥   

  

ततः सायाह्नसमये तृतीये ऽहनि सारथिः ।  

अयोध्यां समनुप्राप्य निरानन्दां ददर्श ह  ॥  २।५७।५  ॥   

स शून्यामिव निःशब्दां दृष्ट्वा परमदुर्मनाः ।  

सुमन्त्रश्चिन्तयामास शोकवेगसमाहतः  ॥  २।५७।६  ॥   

कच्चिन्न सगजा साश्वा सजना सजनाधिपा ।  

रामसन्तापदुःखेन दग्धा शोकाग्निना पुरी  ॥  २।५७।७  ॥   

तत इति । ततः ग्रामनगरातिक्रमणानन्तरम् । तृतीये ऽहनि
श्रृङ्गिबेरपुरान्निर्गमापेक्षया तृतीयादिवसे । यद्वा अहनि तृतीये
सायाह्नसमये । अह्नः तृतीयकालभूते सायाह्नकाले । अयोध्यां समनुप्राप्य
निरानन्दां तां ददर्श  ॥  २।५७।५७  ॥   

  

इति चिन्तापरः सूतो वाजिभिः शीघ्रपातिभिः ।  

नगरद्वारमासाद्य त्वरितः प्रविवेश ह  ॥  २।५७।८  ॥   

सुमन्त्रमभियान्तं तं शतशो ऽथ सहस्रशः ।  

क्व राम इति पृच्छन्तः सूतमभ्यद्रवन्नराः  ॥  २।५७।९  ॥   

इतीति । त्वरितः प्रविवेश । नगरं जनसञ्चारशून्यं निःशब्दं वर्त्तते । राजा
कामवस्थां प्राप्त इति ज्ञातुं त्वरितः प्रविष्टवानित्यर्थः  ॥  २।५७।८९
 ॥   

  

तेषां शशंस गङ्गायामहमापृच्छ्य राघवम् ।  

अनुज्ञातो निवृत्तो ऽस्मि धार्म्मिकेण महात्मना  ॥  २।५७।१०  ॥   

तेषामिति । गङ्गायां गङ्गातीरे । निवृत्तो ऽस्मीति तेषां शशंसेति सम्बन्धः
 ॥  २।५७।१०  ॥   

  

ते तीर्णा इति विज्ञाय बाष्पपूर्णमुखा जनाः ।  

अहो धिगिति निश्वस्य हा रामेति च चुक्रुशुः  ॥  २।५७।११  ॥   

त इति । ते रामादयः  ॥  २।५७।११  ॥   

शुश्राव च वचस्तेषां वृन्दंवृन्दं च तिष्ठताम् ।  

हताः स्म खलु येनेह पश्याम इति राघवम्  ॥  २।५७।१२  ॥   

शुश्रावेति । वृन्दंवृन्दं च तिष्ठतां सङ्घशः तिष्ठताम् । हता इति ये वयम्
इह अस्मिन् रथे राघवं न पश्यामः इति अस्माद्धेतोः ते हताः स्मेति सम्बन्धः
 ॥  २।५७।१२  ॥   

  

दानयज्ञविवाहेषु समाजेषु महत्सु च ।  

न द्रक्ष्यामः पुनर्जातु धार्मिकं राममन्तरा  ॥  २।५७।१३  ॥   

दानयज्ञविवाहेष्विति । दानादिषु अन्तरा मध्ये नायकमणिवत् वर्तमानं रामम्
पुनः जातु कदाचिदपि न द्रक्ष्यामः किमिति काकुः । येन केनापि दाने
क्रियमाणे रामः स्वयं तत्र गत्वा तिष्ठति । किमर्थम् ? देशे काले पात्रे च
दापयितुम् । यज्ञेपि गच्छति । किमर्थम् ? न्यायार्जितधनैः कारयितुं
तत्तत्कर्मसन्देहविच्छेदविस्मृतज्ञापनादिकं कर्तुं च । विवाहे च मध्ये
गच्छति । किमर्थम् ? उभयवर्गसङ्घटनायासंमतानामभिमतद्रविणप्रदानाय अस्खलितं
कर्मणामनुष्ठापनाय च । समाजेषु महत्सु अन्यत्रापि महासदस्सु,
दीर्घसत्रेष्वपीत्यर्थः । यत्रकुत्राप्यदृष्टकार्येष्विति वा । अत्र
सर्वत्र हेतुर्धार्मिकमिति  ॥  २।५७।१३  ॥   

  

किं समर्थं जनस्यास्य किं प्रियं किं सुखावहम् ।  

इति रामेण नगरं पितृवत्परिपालितम्  ॥  २।५७।१४  ॥   

किमिति । अस्य जनस्य किं समर्थं किं क्षेमंकरं वस्तु किं प्रियं किं
सुखावहमिति, रामेण तत्तदभिमतवस्तुप्रदात्रा रामेण पित्रेव नगरं परिपालितम्
। नगरशब्देन नगरस्थजना लक्ष्यन्ते । इति वचः शुश्रावेति पूर्वेण सम्बन्धः
 ॥  २।५७।१४  ॥   

  

वातायनगतानां च स्त्रीणामन्वन्तरापणम् ।  

रामशोकाभितप्तानां शुश्राव परिदेवनम्  ॥  २।५७।१५  ॥   

वातायनगतानामिति । अन्वन्तरापणं शुश्राव । उभयपार्श्वस्थानामापणानां
मध्येमध्ये शुश्रावेत्यर्थः । विभक्त्यर्थे ऽव्ययीभावः  ॥  २।५७।१५  ॥   

  

स राजमार्गमध्येन सुमन्त्रः पिहिताननः ।  

यत्र राजा दशरथस्तदेवोपययौ गृहम्  ॥  २।५७।१६  ॥   

स राजमार्गमध्येनेति । पिहिताननः जनदर्शनाक्षमतया  ॥  २।५७।१६  ॥   

  

सो ऽवतीर्य्य रथाच्छीघ्रं राजवेश्म प्रविश्य च ।  

कक्ष्याः सप्ताभिचक्राम महाजनसमाकुलाः  ॥  २।५७।१७  ॥   

सो ऽवतीर्येति । राजनिर्गमाभावेन महाजनसङ्कुलत्वम्  ॥  २।५७।१७  ॥   

  

हर्म्यैर्विमानैः प्रासादैरवेक्ष्याथ समागतम् ।  

हाहाकार कृता नार्यो रामादर्शनकर्शिताः  ॥  २।५७।१८  ॥   

हर्म्यैरिति । हर्म्यैर्धनिनां वासैः । विमानैः सप्तभूमिगृहैः । "विमानो
ऽस्त्री देवयाने सप्तभूमिगृहे ऽपि च" इति वैजयन्ती । प्रासादैः
महाराजार्हगृहविशेषैः । उपलक्षिताः नार्यः समागतं रामेण विना समागतं
सुमन्त्रमवेक्ष्य हाहाकारकृताः कृत हाहाकाराः, बभूवुरिति शेषः  ॥  २।५७।१८
 ॥   

  

आयतैर्विमलैर्नेत्रैरश्रुवेगपरिप्लुतैः ।  

अन्योन्यमभिवीक्षन्ते ऽव्यक्तमार्ततराः स्त्रियः  ॥  २।५७।१९  ॥   

ततो दशरथस्त्रीणां प्रासादेभ्यस्ततस्ततः ।  

रामशोकाभितप्तानां मन्दं शुश्राव जल्पितम्  ॥  २।५७।२०  ॥   

आयतैरिति । अव्यक्तम् अस्पष्टमिति क्रियाविशेषणम्  ॥  २।५७।१९२०  ॥   

  

सह रामेण निर्यातो विना राममिहागतः ।  

सूतः किं नाम कौसल्यां शोचन्तीं प्रतिवक्ष्यति  ॥  २।५७।२१  ॥   

यथा च मन्ये दुर्जीवमेवं न सुकरं ध्रुवम् ।  

आच्छिद्य पुत्रे निर्याते कौसल्या यत्र जीवति  ॥  २।५७।२२  ॥   

सत्यरूपं तु तद्वाक्यं राज्ञः स्त्रीणां निशामयन् ।  

प्रदीप्त इव शोकेन विवेश सहसा गृहम्  ॥  २।५७।२३  ॥   

सह रामेणेत्यादिश्लोकत्रयमेकं वाक्यम् । यत्रेति । विभक्तिप्रतिरूपको
निपातः प्रथमार्थे वर्त्तते । यथा "क इत्था वेद यत्र सः" इत्यत्र यथा येन
प्रकारेण । अस्मज्जीवितं दुर्जीवं दुःखेन जीवनार्हं मन्ये, एवमेव कौसल्या,
पुत्रे निर्याते सति आच्छिद्य प्रसह्य जीवति यत्र जीवतीति यत् तत् न सुकरं
दुस्सम्पादं ध्रुवं मन्य इत्येकैकव्यक्त्यपेक्षया एकवचनम्,
विभक्तिप्रतिरूपकमव्ययं वा । निशामयन् निशमयन् । दीर्घश्छान्दसः ।
श्रृण्वन्नित्यर्थः  ॥  २।५७।२१२३  ॥   

  

स प्रविश्याष्टमीं कक्ष्यां राजानं दीनमातुरम् ।  

पुत्रशोकपरिद्यूनमपश्यत् पाण्डरे गृहे  ॥  २।५७।२४  ॥   

अभिगम्य तमासीनं नरेन्द्रमभिवाद्य च ।  

सुमन्त्रो रामवचनं यथोक्तं प्रत्यवेदयत्  ॥  २।५७।२५  ॥   

स प्रविश्येति । परिद्यूनं क्षीणम् । "दिवो विजिगीषायाम्" इति निष्ठानत्वम्
। पाण्डर इति विशेषणाद्राजलक्ष्मीर्नास्तीत्युच्यते  ॥  २।५७।२४२५  ॥   

  

स तूष्णीमेव तच्छ्रुत्वा राजा विभ्रान्तचेतनः ।  

मूर्च्छितो न्यपतद्भूमौ रामशोकाभिपीडितः  ॥  २।५७।२६  ॥   

स तूष्णीमिति । तूष्णींभावे हेतुः विभ्रान्तचेतन इति  ॥  २।५७।२६  ॥   

  

ततो ऽन्तःपुरमाविद्धं मूर्च्छिते पृथिवीपतौ ।  

उद्धृत्य बाहू चुक्रोश नृपतौ पतिते क्षितौ  ॥  २।५७।२७  ॥   

सुमित्रया तु सहिता कौसल्या पतितं पतिम् ।  

उत्थापयामास तदा वचनं चेदमब्रवीत्  ॥  २।५७।२८  ॥   

तत इति । आविद्धं शोकेनाभिहतम्, अभूदिति शेषः । मूर्च्छिते आविद्धमासीत्
पतिते बाहू उद्धृत्य चुक्रोशेति विशेषः  ॥  २।५७।२७२८  ॥   

  

इमं तस्य महाभाग दूतं दुष्करकारिणः ।  

वनवासादनुप्राप्तं कस्मान्न प्रतिभाषसे  ॥  २।५७।२९  ॥   

इममिति । दूतं सन्देशहरम् । दुष्करकारिणः दुष्करकार्य्यकारिणः  ॥  २।५७।२९
 ॥   

  

अद्येममनयं कृत्वा व्यपत्रपसि राघव ।  

उत्तिष्ठ सुकृतं ते ऽस्तु शोके न स्यात् सहायता  ॥  २।५७।३०  ॥   

अद्येममिति । इममनयं पुत्रविवासनम् । सुकृतं शोभनम् । शोके विषये सहायता न
स्यात्, शोकानुवर्तनं मा कृथा इत्यर्थः  ॥  २।५७।३०  ॥   

  

देव यस्या भयाद्रामं नानुपृच्छसि सारथिम् ।  

नेह निष्ठति कैकेयी विस्रब्धं प्रतिभाष्यताम्  ॥  २।५७।३१  ॥   

व्यसनानुशयकृततूष्णींभावे हेत्वन्तरं कल्पयति--देवेति । कैकेयी, सेति शेषः
। विस्रब्धं सविश्वासम्, निःशङ्कमिति यावत्  ॥  २।५७।३१  ॥   

  

सा तथोक्त्वा महाराजं कौसल्या शोकलालसा ।  

धरण्यां निपपाताशु बाष्पविप्लुतभाषिणी  ॥  २।५७।३२  ॥   

सेति । बाष्पेण विप्लुतं विलुप्तं सगद्गदं यथा भवति तथा भाषिणी  ॥  २।५७।३२
 ॥   

  

एवं विलपतीं दृष्ट्वा कौसल्यां पतितां भुवि ।  

पतिं चावेक्ष्य ताः सर्वाः सुस्वरं रुरुदुः स्त्रियः  ॥  २।५७।३३  ॥   

एवमिति, पतितमिति शेषः  ॥  २।५७।३३  ॥   

  

ततस्तमन्तःपुरनादमुत्थितं समीक्ष्य वृद्धास्तरुणाश्च मानवाः ।  

स्त्रियश्च सर्वा रुरुदुः समन्ततः पुरं तदासीत् पुनरेव सङ्कुलम्  ॥  २।५७।३४
 ॥   

तत इति । समीक्ष्नय श्रुत्वा । पुनरेव सङ्कुलं रामगमनकाल इव व्याकुलमासीत्
 ॥  २।५७।३४  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
सप्तपञ्चाशः सर्गः  ॥  ५७  ॥   

इति श्रीगोविन्दराज० श्रीरामायणभूष० पीता० अयोध्याकाण्डव्याख्याने
सप्तपञ्चाशः सर्गः  ॥  ५७  ॥   


