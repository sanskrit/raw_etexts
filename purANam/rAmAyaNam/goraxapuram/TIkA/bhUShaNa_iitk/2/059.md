+++
title = "०५९"

+++


\[इति ब्रुवन्तं तं सूतं सुमन्त्रं मन्त्रिसत्तमम् ।  

ब्रूह्यशेषं पुनरिति राजा वचनमब्रवीत्  ॥  २।५९।१  ॥   

तस्य तद्वचनं श्रुत्वा सुमन्त्रो बाष्पविक्लवः ।  

कथयामास भूयो ऽपि रामसन्देशविस्तरम्  ॥  २।५९।२  ॥   

जटाः कृत्वा महाराज चीरवल्कलधारिणौ ।  

गङ्गामुत्तीर्य्य तौ वीरौ प्रयागाभिमुखौ गतौ  ॥  २।५९।३  ॥   

अग्रतो लक्ष्मणो यातः पालयन् रघुनन्दनम् ।  

अनन्तरं च सीताथ राघवो रघुनन्दनः ।  

तांस्तथा गच्छतो दृष्ट्वा निवृत्तोस्म्यवशस्तदा  ॥  २।५९।४  ॥ \]  

  

मम त्वश्वा निवृत्तस्य न प्रावर्तन्त वर्त्मनि ।  

उष्णमश्रु प्रमुञ्चन्तो रामे सम्प्रस्थिते वनम्  ॥  २।५९।१  ॥   

ममेति । मम वर्त्मनि मत्सम्बन्धिनि मार्गे । न प्रावर्त्तन्त,
नववियोगक्लेशादिति भावः  ॥  २।५९।१  ॥   

  

उभाभ्यां राजपुत्राभ्यामथ कृत्वाहमञ्जलिम् ।  

प्रस्थितो रथमास्थाय तद्दुःखमपि धारयन्  ॥  २।५९।२  ॥   

उभाभ्यामिति । राजपुत्राभ्यामिति चतुर्थी । तद्दुःखं तादृशं दुःखम्  ॥ 
२।५९।२  ॥   

  

गुहेन सार्धं तत्रैव स्थितो ऽस्मि दिवसान् बहून् ।  

आशया यदि मां रामः पुनःशब्दापयेदिति  ॥  २।५९।३  ॥   

मुहेन सार्धं तत्स्नेहितजनसन्दर्शनमपि क्लेशावहमिति भावः । तत्रैव नतु
वर्त्मनि । दिवसानिति बहुवचनेन कपिञ्जलाधिकरणन्यायेन त्रित्वसिद्धिरित्येके
। वस्तुवस्तु वनस्पतिमूले एकदिनं भरद्वाजाश्रमे द्वितीयं यमुनातीरे तृतीयं
चतुर्थे चित्रकूटप्रवेशः पञ्चमे गुहचारैस्तत्सर्वं निवेदितं षष्ठे
सूतनिर्गमः । यद्वा द्वितीयदिने भरद्वाजाश्रमे रामस्य
चित्रकूटगमनव्यवसायात् । तृतीयदिने चारैर्निवेदनं चतुर्थे सूतनिर्गमः अतः
त्रीन् दिवसान् गङ्गाकूले स्थितोस्मीत्यर्थः । बहूनिति विशेषणात्
रामवियोगेन एकैकस्य दिवसस्य कल्पवत् प्रतिभानमिति दर्शितम् ।
पुनःशब्दापयेत् पुनराह्वयेत् । वनचरमुखेनेति हृदयम् । शब्दशब्दाण्णौ
तत्कृतापुगन्तोप्ययमस्ति । अतो ऽङ्कापयतीत्यादिवत् सिद्धम्  ॥  २।५९।३  ॥   

  

विषये ते महाराज रामव्यसनकर्शिताः ।  

अपि वृक्षाः परिम्लानाः सपुष्पाङ्कुरकोरकाः  ॥  २।५९।४  ॥   

अथ रामस्य सर्वान्तर्यामितादात्म्यं सूचयितुं सर्वेषां रामविरहक्लेशं
वर्णयति । यद्वा कैकेयीप्रियार्थमविचारेण सहसाकृतं कार्यं
सर्वक्षोभनिमित्तमभूदित्याद--विषय इत्यादि । विषये देशे । "देशविषयौ
तूपवर्तनम्" इत्यमरः । अपिशब्देन लतादयः समुच्चीयन्ते । व्याध्यादिना
एकदेशग्लानिं व्यावर्तयितुं सपुष्पेत्यादि । सपुष्पाङ्कुरकोरकाः पुष्पाणि
अभिनवविकसितानि, अङ्कुराः शाखासु नवपल्लवोद्भेदाः, कोरकाः कलिकाः "कलिका
कोरकः पुमान्" इत्यमरः । तैः सहिता वृक्षा अपि परिम्लानाः,
कठिनकोमलविभागमन्तरेणापि सर्वमेकदैव परिम्लानमभूदित्यर्थः  ॥  २।५९।४  ॥   

  

उपतप्तोदका नद्यः पल्वलानि सरांसि च ।  

परिशुष्कपलाशानि वनान्युपवनानि च  ॥  २।५९।५  ॥   

उपतप्तोदका इति । अकार्त्स्न्येनोपतप्तत्वव्युदासायोदकपदम्,
तेनातपकार्योपतापव्यावृत्तिः । पल्वलानि सरांसि च । पल्वलानीति
दृष्टान्तार्थम् । एवं वनानीत्यपि । अनेनाल्पाधिकविभागमन्तरेण परितप्तत्वं
द्योत्यते । उपतप्तोदका इति पदं लिङ्गविपरिणामेन पल्वलादौ योजनीयम् । वनानि
सन्ततजलसेकमन्तरेण प्रवृद्धानि कठिनाकाराणि । उपवनानि जलसेकेन
प्रवृद्धान्यतिकोमलानि । परिशुष्कपलाशानि एकरूपेण शुष्कपत्राणि "पत्रं
पलाशम्" इत्यमरः  ॥  २।५९।५  ॥   

  

न च सर्पन्ति सत्त्वानि व्याला न प्रचरन्ति च ।  

रामशोकाभिभूतं तन्निष्कूजमभवद्वनम्  ॥  २।५९।६  ॥   

नेति । न सर्पन्ति न गच्छन्ति किन्तु स्तब्धतया तिष्ठन्ति । सत्त्वानि
जन्तवः । व्यालाः हिंस्रपशवः सर्वदा संचारस्वभावा गजा वा । न प्रचरन्ति
आहारार्थमपि न सञ्चरन्तीत्यर्थः । गमनवच्छब्दोपि नास्तीत्याह निष्कूजमिति ।
निष्कूजं निश्शब्दम्  ॥  २।५९।६  ॥   

  

लीनपुष्करपत्राश्च नरेन्द्र कलुषोदकाः ।  

सन्तप्तपद्माः पद्मिन्यो लीनमीनविहङ्गमाः  ॥  २।५९।७  ॥   

लीनपुष्करपत्राः ग्लान्यतिशयेन जलान्तर्विलीनपद्मपत्राः लीनाः सञ्चाररहिताः
विहङ्गमाः जलकाकादयः  ॥  २।५९।७  ॥   

  

जलजानि च पुष्पाणि माल्यानि स्थलजानि च ।  

नाद्य भान्त्यल्पगन्धीनि फलानि च यथापुरम्  ॥  २।५९।८  ॥   

जलजानीति । माल्यानि पुष्पाणि । "माल्यं पुष्पे पुष्पदाम्नि" इति वैजयन्ती
। यथापुरं यथा पूर्वम् । अल्पगन्धीनीति मत्वर्थीय इनिः । स्वभावस्य
दुस्त्यजत्वादल्पत्वम् । फलानि रसालपनसादीनि  ॥  २।५९।८  ॥   

  

अत्रोद्यानानि शून्यानि प्रलीनविहगानि च ।  

न चाभिरामानारामान् पश्यामि मनुजर्षभ  ॥  २।५९।९  ॥   

प्रविशन्तमयोध्यां मां न कश्चिदभिनन्दति ।  

नरा राममपश्यन्तो निश्वसन्ति मुहुर्मुहुः  ॥  २।५९।१०  ॥   

अत्रेति । उद्यानानि आक्रीडाः "पुमानाक्रीड उद्यानम्" इत्यमरः । शून्यानि
निर्जनानि । प्रलीनाः नीडेषु मूर्च्छिताः विहगाः शुकपिकशारिकादयः येषु तानि
तथोक्तानि । आरामान् कृत्रिमवनानि "आरामः स्यादुपवनं कृत्रिमं वनमेव यत्"
इत्यमरः । न चाभिरामान् किन्तु निःश्रीकान् पश्यामीत्यर्थः  ॥  २।५९।९१०
 ॥   

  

देव राजरथं दृष्ट्वा विना राममिहागतम् ।  

दुःखादश्रुमुखः सर्वो राजमार्गगतो जनः  ॥  २।५९।११  ॥   

देवराजरथमिति । देवराजरथमित्यत्र देवेति सम्बोधनम्  ॥  २।५९।११  ॥   

  

हर्म्यैर्विमानैः प्रासादैरवेक्ष्य रथमागतम् ।  

हाहाकारकृता नार्यो रामादर्शनकर्शिताः  ॥  २।५९।१२  ॥   

आयतैर्विमलैर्नेत्रैरश्रुवेगपरिप्लुतैः ।  

अन्योन्यमभिवीक्षन्ते ऽव्यक्तमार्ततराः स्त्रियः  ॥  २।५९।१३  ॥   

हर्म्यैरित्यादिश्लोकद्वयमेकान्वयम् । हाहाकारकृताः कृतहाहाकाराः ।
आयतैरित्यश्रुवेगातिशयोक्त्यर्थः । निरञ्जनत्वं द्योतयितुं
विमलैरित्युक्तम् । अभिवीक्षन्तेव्यक्तमित्यत्र अव्यक्तमिति पदच्छेदः  ॥ 
२।५९।१२१३  ॥   

  

नामित्राणां न मित्राणामुदासीनजनस्य च ।  

अहमार्ततया किञ्चिद्विशेषमुपलक्षये  ॥  २।५९।१४  ॥   

नामित्राणामिति । उदासीनेत्यत्रापि नञनुषच्यते । अमित्राणां तवेति शेषः ।
रामस्यामित्रप्रसङ्गाभावात् । यद्वा पौरजनस्यामित्राणां पौरजनस्य
मित्राणाञ्च उदासीनजनस्य उदासीनजनापेक्षया आर्ततया हेतुना विशेषं नोपलक्षये
।  

कुत्रचित्पुरुषे मित्राणि च न स्वकार्य्याणि कुर्वन्ति नापि शत्रवोपीति
भावः  ॥  २।५९।१४  ॥   

  

अप्रहृष्टमनुष्या च दीननागतुरङ्गमा ।  

आर्तस्वरपरिम्लाना विनिश्वसितनिस्वना  ॥  २।५९।१५  ॥   

निरानन्दा महाराज राम प्रव्राजनातुरा ।  

कौसल्या पुत्रहीनेव अयोध्या प्रतिभाति मा  ॥  २।५९।१६  ॥   

सूतस्य वचनं श्रुत्वा वाचा परमदीनया ।  

बाष्पोपहतया राजा तं सूतमिदमब्रवीत्  ॥  २।५९।१७  ॥   

अप्रहृष्टमनुष्येत्यादि श्लोकद्वयमेकान्वयम् । विनिश्वसितनिस्वना
दीर्घनिश्वासस्वनयुक्ताः । यद्वा विनिश्वसितस्येव निस्वनो यस्याः सा ।
व्याधिविशेषोपरुद्धनिश्वासजनवदविरतहाहाकारयुक्तेत्यर्थः । सन्निहितत्वेन
कौसल्यां दृष्टान्तीकरोति । पुत्रहीना पुत्रवियुक्ता । एतावता प्रबन्धेन
रामस्य सर्वात्मकता ऋषिणा ऽनुसंहितेति प्रबन्धगतवस्तुध्वनिः  ॥  २।५९।१५१७
 ॥   

  

कैकेय्या विनियुक्तेन पापाभिजनभावया ।  

मया न मन्त्रकुशलैर्वृद्धैः सह समर्थितम्  ॥  २।५९।१८  ॥   

सुमन्त्रे पृष्टस्योत्तरमभिधाय ततोधिकं राज्यपुरुषक्षोभादिकं कथयति सति
तन्ममाकृत्यकरणद्योतनार्थमिति बुद्ध्वाङ्गीकारेणोत्तरमाह--कैकेय्येति ।
विनियुक्तेन "प्रतिज्ञां प्रतिजानीष्व यदि त्वं कर्तुमिच्छसि । अथ
तद्व्याहरिष्यामि यदभिप्रार्थितं मया  ॥ " इत्युक्तक्रमेण विशेषेण नियोगं
प्रापितेनेत्यर्थः। पापाभिजनभावया पापविषयजन्मभूम्यभिप्राययुक्तया। यद्वा
पापो योऽभिजनभावः कुलक्रमागतोऽभिप्रायः स यस्यास्तया "कुलेप्यभिजनो
जन्मभूमौ" इत्यमरः। "शंस मे जीव वा मा वा न मामुपहसिष्यसि" इत्युक्तवत्या
मात्रा तुल्यस्वभावयेत्यर्थः। न समर्थितं न विचारितम्  ॥  २।५९।१८  ॥   

  

न सुहृद्भिर्न चामात्यैर्मन्त्रयित्वा च नैगमैः ।  

मयायमर्थः सम्मोहात् स्त्रीहेतोः सहसा कृतः  ॥  २।५९।१९  ॥   

न सुहृद्भिरिति । निगमः पुरं "पुरं वणिक्पथो वेदो निगमः" इत्यमरः । तत्र
भवा नैगमाः तैः । अत्रापि नेत्यनुषज्यते । अयमर्थः रामप्रवासनरूपार्थः ।
सुहृद्भिर्मन्त्रयित्वा न कृतः अमात्यैश्च मन्त्रयित्वा न कृतः नैगमैश्च
मन्त्रयित्वा न कृतः किन्तु स्त्रीहेतोः सम्मोहात् सहसा कृतः  ॥  २।५९।१९
 ॥   

  

भवितव्यतया नूनमिदं वा व्यसनं महत् ।  

कुलस्यास्य विनाशाय प्राप्तं सूत यदृच्छया  ॥  २।५९।२०  ॥   

भवितव्यतयेति । अथवा इदं व्यसनं यदृच्छया दृष्टहेतुं विना भवितव्यतया पापेन
प्राप्तमिति सम्बन्धः  ॥  २।५९।२०  ॥   

  

सूत यद्यस्ति ते किञ्चिन्मया तु सुकृतं कृतम् ।  

त्वं प्रापयाशु मां रामं प्राणाः संत्वरयन्ति माम्  ॥  २।५९।२१  ॥   

सूतेति । ते तुभ्यं सुकृतमुपकारः । संत्वरयन्ति निर्जिगमिषन्तीत्यर्थः  ॥ 
२।५९।२१  ॥   

  

यद्यद्यापि ममैवाज्ञा निवर्त्तयतु राघवम् ।  

न शक्ष्यामि विना रामं मुहूर्त्तमपि जीवितुम्  ॥  २।५९।२२  ॥   

अथवापि महाबाहुर्गतो दूरं भविष्यति ।  

मामेव रथमारोप्य शीघ्रं रामाय दर्शय  ॥  २।५९।२३  ॥   

यदीति । अद्यापि अस्यां विपद्यपि, ममैवाज्ञा यदि प्रवर्तते तदा राघवं
निवर्तय । तुशब्दो ऽवधारणे  ॥  २।५९।२२२३  ॥   

  

वृत्तदंष्ट्रो महेष्वासः क्वासौ लक्ष्मणपूर्वजः ।  

यदि जीवामि साध्वेनं पश्येयं सीतया सह  ॥  २।५९।२४  ॥   

वृत्तदंष्ट्रः इति । वृत्तदंष्ट्रः कुन्दकुड्मलाकारदंष्ट्रः । यदि पश्येयं
जीवामीति सम्बन्धः  ॥  २।५९।२४  ॥   

  

लोहिताक्षं महाबाहुमामुक्तमणिकुण्डलम् ।  

रामं यदि न पश्येयं गमिष्यामि यमक्षयम्  ॥  २।५९।२५  ॥   

लोहिताक्षमिति । आमुक्तमणिकुण्डलं धृतरत्नकुण्डलम्  ॥  २।५९।२५  ॥   

  

अतो नु किं दुःखतरं योहमिक्ष्वाकुनन्दनम् ।  

इमामवस्थामापन्नो नेह पश्यामि राघवम्  ॥  २।५९।२६  ॥   

हा राम रामानुज हा हा वैदेहि तपस्विनि ।  

न मां जानीत दुःखेन म्रियमाणमनाथवत्  ॥  २।५९।२७  ॥   

अतो न्विति । न पश्यामीति यत् अतः अदर्शनात् दुःखतरं किं तु किमपि दुःखतरं
नास्तीत्यर्थः  ॥  २।५९।२६२७  ॥   

  

स तेन राजा दुःखेन भृशमर्पितचेतनः ।  

आवगाढः सुदुष्पारं शोकसागरमब्रवीत्  ॥  २।५९।२८  ॥   

स तेनेति । दुःखेन तप्तायः पिण्डस्थानीयेन अर्पितचेतनः व्याप्तचित्तः ।
अवगाढः प्रविष्टः  ॥  २।५९।२८  ॥   

  

रामशोकमहाभोगः सीताविरहपारगः ।  

श्वसितोर्मिमहावर्त्तो बाष्पफेनजलाविलः  ॥  २।५९।२९  ॥   

बाहुविक्षेपमीनौघो विक्रन्दितमहास्वनः ।  

प्रकीर्णकेशशैवालः कैकेयीवडवामुखः  ॥  २।५९।३०  ॥   

ममाश्रुवेगप्रभवः कुब्जावाक्यमहाग्रहः ।  

वरवेलो नृशंसाया रामप्रव्राजनायतः  ॥  २।५९।३१  ॥   

अनुभूयमानस्वशोकस्यापरिमेयत्वात्तं सागरत्वेन रूपयति--रामशोकमहाभोग
इत्यादिना । रामशोक एव महान् आभोगो वैपुल्यं यस्य स तथा । सीता विरहरूपं
पारं गच्छतीति तथा । अश्रुवेगस्य प्रभवो मूलहेतुः । सागरो हि वर्षस्य
निदानं महाग्रहः महाग्राहः । अनेन कुब्जावाक्यमेव रामप्रवासनमूलमिति राज्ञा
ज्ञातमित्यवगम्यते । नृशंसायाः कैकेय्याः वर एव वेला जलवृद्धिर्यस्य ।
रामप्रव्राजनमेवायतमायामो दैर्ध्यं यस्य स तथा  ॥  २।५९।२९३१  ॥   

  

यस्मिन् बत निमग्नो ऽहं कौसल्ये राघवं विना ।  

दुस्तरो जीवता देवि मयायं शोकसागरः  ॥  २।५९।३२  ॥   

सागरत्वरूपणप्रयोजनमाह--यस्मिन्नित्यादिश्लोकेन  ॥  २।५९।३२  ॥   

  

अशोभनं यो ऽहमिहाद्य राघवं दिदृक्षमाणो न लभे सलक्ष्मणम् ।  

इतीव राजा विलपन् महायशाः पपात तूर्णं शयने स मूर्च्छितः  ॥  २।५९।३३  ॥   

अशोभनमिति । न लभ इति यत् इदमशोभनमित्यन्वयः । कविनापि
वक्तुमशक्यत्वादिवेत्युक्तम्  ॥  २।५९।३३  ॥   

  

इति विलपति पार्थिवे प्रणष्टे करुणतरं द्विगुणं च रामहेतोः ।  

वचनमनुनिशम्य तस्य देवी भयमगमत् पुनरेव राममाता  ॥  २।५९।३४  ॥   

इतीति । इति उक्तप्रकारेण । रामहेतोः करुणतरं यथातथा द्विगुणं विलपति
पार्थिवे प्रणष्टे मूर्च्छिते सति । देवी पुनरेव भयमगमत् पूर्वं रामस्य किं
भविष्यतीति इदानीं भर्तुरपि किं भविष्यतीति भयमगमदित्यर्थः  ॥  २।५९।३४  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
एकोनषष्टितमः सर्गः  ॥  ५९  ॥   

इति श्रीगोविन्द० श्रीरामा० पीता० अयोध्या० एकोनषष्टितमः सर्गः  ॥  ५९  ॥   


