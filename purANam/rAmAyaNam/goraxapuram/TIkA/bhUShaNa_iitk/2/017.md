+++
title = "०१७"

+++


स रामो रथमास्थाय सम्प्रहृष्टसुहृज्जनः ।  

पताकाध्वजसम्पन्नं महार्हागरुधूपितम् ।  

अपश्यन्नगरं श्रीमान्नानाजनसमाकुलम्  ॥  २।१७।१  ॥   

अथ रामस्य राजसमीपगमनं सप्तदशे--स राम इत्यादि । पताकाध्वजसम्पन्नं पताकाः
अनामाङ्किताः, तदङ्कितानि ध्वजानि  ॥  २।१७।१  ॥   

  

स गृहैरभ्रसङ्काशैः पाण्डरैरुपशोभितम् ।  

राजमार्गं ययौ रामो मध्येनागरुधूपितम्  ॥  २।१७।२  ॥   

सगृहैरिति । मध्येन वीथीमध्येन । प्रकृत्यादित्वात्तृतीया  ॥  २।१७।२  ॥   

  

चन्दनानां च मुख्यानामगरूणां च सञ्चयैः ।  

उत्तमानां च गन्धानां क्षौमकौशाम्बरस्य च  ॥  २।१७।३  ॥   

अविद्धाभिश्च मुक्ताभिरुत्तमैः स्फाटिकैरपि ।  

शोभमानमसम्बाधैस्तं राजपथमुत्तमम्  ॥  २।१७।४  ॥   

संवृतं विविधैः पण्यैर्भक्ष्यैरुच्चावचैरपि ।  

ददर्श तं राजपथं दिवि देवपथं यथा  ॥  २।१७।५  ॥   

कीदृशं राजमार्गं ययावित्याकांक्षायामाह--चन्दनानामित्यादिना ।
क्षौमकौशाम्बरस्य क्षौमं दुकूलम् । "क्षौमं दुकूलम्" इत्यमरः । कौशाम्बरं
कौशेयम् । अविद्धाभिः अकृतरन्ध्राभिः, नूतनाभिरिति यावत् । स्फाटिकैः
स्फटिकैः । स्वार्थे अण्प्रत्ययः । तं राजपथं सकलभाग्ययुक्तम्
राजमार्गमित्यर्थः । यद्वा प्रथमस्य राजपथपदस्य ददर्शेत्यनेन सम्बन्धः ।
द्वितीयस्य वक्ष्यमाणेन ययावित्यनेन सम्बन्धः  ॥  २।१७।३५  ॥   

  

दध्यक्षतहविर्लाजैर्धूपैरगरुचन्दनैः ।  

नानामाल्योपगन्धैश्च सदाभ्यर्चितचत्वरम्  ॥  २।१७।६  ॥   

आशीर्वादान् बहून् शृण्वन् सुहृद्भिः समुदीरितान् ।  

यथार्हं चापि सम्पूज्य सर्वानेव नरान् ययौ  ॥  २।१७।७  ॥   

दध्यक्षतहविरिति । अभ्यर्चितचत्वरं प्रतिपूजिताङ्गणम् "अङ्गणं चत्वराजिरे"
इत्यमरः । यथार्हमिति वीक्षणभ्रूक्षेपवचनाञ्जलिप्रणामादिभिरित्यर्थः  ॥ 
२।१७।६७  ॥   

  

पितामहैराचरितं तथैव प्रपितामहैः ।  

अद्योपादाय तं मार्गमभिषिक्तो ऽनुपालय  ॥  २।१७।८  ॥   

पितामहैरिति । अद्याभिषक्तस्त्वं पितामहाद्यैराचरितं तं प्रसिद्धं
मार्गंमर्यादामनुपालय  ॥  २।१७।८  ॥   

  

यथा स्म लालिताः पित्रा यथा पूर्वैः पितामहैः ।  

ततः सुखतरं रामे वत्स्यामस्सति राजनि  ॥  २।१७।९  ॥   

यथेति । रामे राजनि सति । सर्वे वयं ततः पूर्वस्मात् सुखतरं यथा भवति तथा
वत्स्यामः  ॥  २।१७।९  ॥   

  

अलमद्य हि भुक्तेन परमार्थैरलं च नः ।  

यथा पश्याम निर्यान्तं रामं राज्ये प्रतिष्ठितम्  ॥  २।१७।१०  ॥   

अलमिति । भुक्तेन भोजनेन । परमार्थैः परमपुरुषार्थसाधनभूतैः,
जपहोमध्यानादिभिरित्यर्थः । राज्ये प्रतिष्ठितं अभिषिक्तम्, पुनः स्वगृहाय
निर्यान्तम् । यथा यथावत् पश्याम । प्रार्थनायां लोट्  ॥  २।१७।१०  ॥   

  

ततो हि नः प्रियतरं नान्यत् किञ्चिद्भविष्यति ।  

यथाभिषेको रामस्य राज्येनामिततेजसः  ॥  २।१७।११  ॥   

तत इति । राज्येनाभिषेको राज्यायाभिषेकः । स यथा प्रियतरस्तथा ततो
ऽन्यत्प्रियतरं किञ्चिन्नास्ति  ॥  २।१७।११  ॥   

  

एताश्चान्याश्च सुहृदामुदासीनः कथाः शुभाः ।  

आत्मसम्पूजनीः शृण्वन् ययौ रामो महापथम्  ॥  २।१७।१२  ॥   

एता इति । उदासीनः स्तुतिश्रवणेन निर्विकारः । आत्मसम्पूजनीः
आत्मसम्पूजाजननीः मनोहर्षजननीर्वा । महापथं राजमार्गम्  ॥  २।१७।१२  ॥   

  

न हि तस्मान्मनः कश्चिच्चक्षुषी वा नरोत्तमात् ।  

नरः शक्नोत्यपाक्रष्टुमतिक्रान्ते ऽपि राघवे  ॥  २।१७।१३  ॥   

नहीति । कश्चिदपि नरः मनश्चक्षुषी वा तस्मात् अपाक्रष्टुं निवर्तयितुं न
शक्नोति किमुत नारीजन इति भावः । अतिक्रान्ते दूरगते ऽपि किमुत सन्निहित
इत्याशयः  ॥  २।१७।१३  ॥   

  

यश्च रामं न पश्येत्तु यं च रामो न पश्यति ।  

निन्दितः स वसेल्लोके स्वात्माप्येनं विगर्हते  ॥  २।१७।१४  ॥   

यश्चेति । चकारो भिन्नक्रमः । रामं च दर्शनकाल एव परिपूर्णामृतसरसि
मज्जयन्तमपि । यस्तु अतिशयितवैलक्षण्यसम्पन्नोपि । न पश्येत्
स्तुतिसल्लापसत्काराद्यभावेपि अचेतनविलक्षणाकारेण चक्षुर्विषयं न करोति ।
अत एव यं रामो ऽपि न पश्यति नरस्याभिमुख्ये हि भगवान् कटाक्षयति । सः
राममदृष्ट्वा तत्कटाक्षाविषयः निन्दितो वसेत् यावत्कालं निन्दितः स्यात् ।
लोके निन्दितः स्यात्तं निन्दितुमनर्हः कोपि जनोनास्तीति भावः । लोके
विषयप्रवणः कश्चित्सत्यामपि लोकगर्हायां स्वयं सन्तुष्टो भवति न तथेत्याह
स्वात्माप्येनं विगर्हत इति । स्वान्तःकरणमप्येनं विशेषेण गर्हते,
रामादर्शनाल्लोकगर्हया चेति भावः  ॥  २।१७।१४  ॥   

  

सर्वेषां हि स धर्मात्मा वर्णानां कुरुते दयाम् ।  

चतुर्णां हि वयस्स्थानां तेन ते तमनुव्रताः  ॥  २।१७।१५  ॥   

सर्वेषामिति । सः रामः चतुर्णां वर्णानां सर्वेषामपि जनानाम् । सप्तम्यर्थे
षष्ठी । वयः स्थानं प्रमाणं यस्यास्तां वयो ऽनुरूपां दयाम् । हि
यस्मात्कारणात् कुरुते तेन कारणेन ते तमनुव्रता इत्यन्वयः । वयस्थानां
वृद्धानामिति वा सर्वविशेषणम्  ॥  २।१७।१५  ॥   

  

चतुष्पथान् देवपथांश्चैत्यान्यायतनानि च ।  

प्रदक्षिणं परिहरन् जगाम नृपतेः सुतः  ॥  २।१७।१६  ॥   

चतुष्पथानिति । चतुष्पथान् श्रृङ्गाटकानि । देवपथान् देवालयान् । चैत्यानि
चैत्यवृक्षस्थानानि । आयतनानि सभादीनि च परिहरन् अप्रदक्षिणं परिहरन्
प्रदक्षिणं यथा भवति तथा जगामेति सम्बन्धः  ॥  २।१७।१६  ॥   

  

स राजकुलमासाद्य मेघसङ्घोपमैः शुभैः ।  

प्रासादश्रृङ्गैर्विविधैः कैलासशिखरोपमैः  ॥  २।१७।१७  ॥   

आवारयद्भिर्गगनं विमानैरिव पाण्डरैः ।  

वर्द्धमानगृहैश्चापि रत्नजालपरिष्कृतैः  ॥  २।१७।१८  ॥   

तत्पृथिव्यां गृहवरं महेन्द्रभवनोपमम् ।  

राजपुत्रः पितुर्वेश्म प्रविवेश श्रिया ज्वलन्  ॥  २।१७।१९  ॥   

स इत्यादि । राजकुलं राजगृहं "कुलं गृहे ऽपि" इत्यमरः । वर्द्धमानगृहैः
वर्द्धमानलक्षणाधिष्ठानसमेतगृहैः । पृथिव्यां गृहवरम्,
पृथिव्यामद्वितीयमित्यर्थः । पितुर्वेश्म पितृवासस्थानम्  ॥  २।१७।१७१९  ॥   

  

स कक्ष्या धन्विभिर्गुप्तास्तिस्रो ऽतिक्रम्य वाजिभिः ।  

पदातिरपरे कक्ष्ये द्वे जगाम नरोत्तमः  ॥  २।१७।२०  ॥   

स इति । वाजिभिः रथयुक्तैर्वाजिभिः । पदातिः पादचारी  ॥  २।१७।२०  ॥   

  

स सर्वाः समतिक्रम्य कक्ष्यादशरथात्मजः ।  

सन्निवर्त्त्य जनं सर्वं शुद्धान्तं पुनरभ्यगात्  ॥  २।१७।२१  ॥   

ततः प्रविष्टे पितुरन्तिकं तदा जनः स सर्वोमुदितो नृपात्मजे ।  

प्रतीक्षते तस्य पुनर्विनिर्गमं यथोदयं चन्द्रमसः सरित्पतिः  ॥  २।१७।२२
 ॥   

स इति । शुद्धान्तम् अन्तःपुरम्  ॥  २।१७।२१२२  ॥   

  

इत्यार्षे श्रीरामायणेवाल्मीकीये आदिकाव्ये श्रीमदयोध्याकाण्डे सप्तदशः
सर्गः  ॥  १७  ॥   

इति श्रीगो० श्रीराम० पीतां० अयो० सप्तदशः सर्गः  ॥  १७  ॥   


