+++
title = "०८१"

+++


ततो नान्दीमुखीं रात्रिं भरतं सूतमागधाः ।  

तुष्टुवुर्वाग्विशेषज्ञाः स्तवैर्मङ्गलसंहितैः  ॥  २।८१।१  ॥   

तत इति । नान्दीमुखीं रामानयनाभ्युदयप्रारम्भयुक्ताम् । यद्वा भरताभिषेकाय
वसिष्ठेन कृतनान्दीमुखाभ्युदययुक्ताम् । यद्वा शोकविगमाय
कृताभ्युदयामित्यर्थः । रात्रिं रात्रौ, अपररात्र इत्यर्थः । यद्वा रात्रिं
प्राप्येति शेषः । मङ्गलसंहितैः मङ्गलशब्दसहितैः  ॥  २।८१।१  ॥   

  

सुवर्णकोणाभिहतः प्राणदद्यामदुन्दुभिः ।  

दध्मुः शङ्खांश्च शतशो नादांश्चोच्चावचस्वरान्  ॥  २।८१।२  ॥   

कोणो वादनदण्डः । यामावसानसूचको दुन्दुभिः यामदुन्दुभिः । प्राणदत् नदति
स्म । नाद्यन्ते एभिरिति नादाः काहल्यादयः तान् । उच्चावचस्वरान्
निम्नोन्नतस्वरान् । मन्द्रमध्यमताररूपेण नानास्वरानित्यर्थः  ॥  २।८१।२
 ॥   

  

स तूर्यघोषः सुमहान् दिवमापूरयन्निव ।  

भरतं शोकसन्तप्तं भूयः शोकैररन्ध्रयत्  ॥  २।८१।३  ॥   

ततः प्रबुद्धो भरतस्तं घोषं संनिवर्त्य च ।  

नाहं राजेति चाप्युक्त्वा शत्रुघ्नमिदमब्रवीत्  ॥  २।८१।४  ॥   

अरन्ध्रयत् व्यदारयेत् । अरन्धयदिति पाठे--अपचत् अतपदित्यर्थः  ॥  २।८१।३४
 ॥   

  

पश्य शत्रुघ्न कैकेय्या लोकस्यापकृतं महत् ।  

विसृज्य मयि दुःखानि राजा दशरथो गतः  ॥  २।८१।५  ॥   

कैकेय्या हेतुभूतया जायमानं लोकस्य सूतमागधादेः अपकृतम् अनुचितं कर्म पश्य
। यद्वा लोकस्य जनस्य कैकेय्या महद्यथाभवति तथा ऽपकृतम् । तदेवाह
विसृज्येत्यादि  ॥  २।८१।५  ॥   

  

तस्यैषा धर्मराजस्य धर्ममूला महात्मनः ।  

परिभ्रमति राजश्रीर्नौरिवाकर्णिका जले  ॥  २।८१।६  ॥   

यो हि नः सुमहान्नाथः सोपि प्रव्राजितो वनम् ।  

अनया धर्ममुत्सृज्य मात्रा मे राघवः स्वयम्  ॥  २।८१।७  ॥   

इत्येवं भरतं प्रेक्ष्य विलपन्तं विचेतनम् ।  

कृपणं रुरुदुः सर्वाः सस्वरं योषितस्तदा  ॥  २।८१।८  ॥   

तथा तस्मिन् विलपति वसिष्ठो राजधर्मवित् ।  

सभामिक्ष्वाकुनाथस्य प्रविवेश महायशाः  ॥  २।८१।९  ॥   

राजश्रीः प्रधाने राजनि वर्त्तमाने ज्येष्ठपुत्रस्य युवराजत्वेन
प्राप्तेत्येवमविच्छिन्ना राज्यलक्ष्मीः । अकर्णिका कर्णो ऽरित्रं "कर्णः
श्रोत्रमरित्रं च" इति भुवनः । सो ऽस्यास्तीति कर्णी स एव कर्णिकः,
कर्णधारक इति यावत् । तद्रहिता  ॥  २।८१।६९  ॥   

  

शातकुम्भमयीं रम्यां मणिरत्नसमाकुलाम् ।  

सुधर्मामिव धर्मात्मा सगणः प्रत्यपद्यत  ॥  २।८१।१०  ॥   

स काञ्चनमयं पीठं सुखास्तरणसंवृतम् ।  

अध्यास्त सर्ववेदज्ञो दूताननुशशास च  ॥  २।८१।११  ॥   

शातकुम्भमयीं स्वर्णमयीम् । मणिरत्नसमाकुलां मणिश्रेष्ठसमावृतां "रत्नं
स्वजातिश्रेष्ठे ऽपि" इत्यमरः । यद्वा मणयो मुक्ताः "मणिर्द्वयोरश्मजातौ
मुक्तादिके ऽपि च" इत्यमरः । रत्नानि पद्मरागादीनि । अत्र सभामिति
विशेष्यम् । सगणः सशिष्यगणः  ॥  २।८१।१०११  ॥   

  

ब्राह्मणान् क्षत्ित्रयान् वैश्यानमात्यान् गणवल्लभान् ।  

क्षिप्रमानयताव्यग्राः कृत्यमात्ययिकं हि नः  ॥  २।८१।१२  ॥   

गणवल्लभान् गणाध्यक्षान् । आत्ययिकम् अत्ययः कृच्छ्रं तत्र भवमात्ययिकम्,
यत्नसाध्यमित्यर्थः  ॥  २।८१।१२  ॥   

  

सराजभृत्यं शत्रुघ्नं भरतं च यशस्विनम् ।  

युधाजितं सुमन्त्रं च ये च तत्र हिता जनाः  ॥  २।८१।१३  ॥   

ततो हलहलाशब्दः सुमहान् समपद्यत ।  

रथैरश्वैर्गजैश्चापि जनानामुपगच्छताम्  ॥  २।८१।१४  ॥   

ततो भरतमायान्तं शतक्रतुमिवामराः ।  

प्रत्यनन्दन् प्रकृतयो यथा दशरथं तथा  ॥  २।८१।१५  ॥   

सराजभृत्यं राजान्तरङ्गभृत्यसहितम् । युधाजिदिति विजयाख्यमन्त्रिणो
नामान्तरं सुमन्त्रशब्दसाहचर्यात् । ये च तत्र भरते हिताः हितपराः जनाः
तानप्यानयतेति पूर्वेण सम्बन्धः  ॥  २।८१।१३१५  ॥   

  

ह्रद इव तिमिनागसंवृतः स्तिमितजलो मणिशङ्खशर्करः ।  

दशरथसुतशोभिता सभा सदशरथेव बभौ यथापुरा  ॥  २।८१।१६  ॥   

शर्कराशब्देनात्र स्थूलवालुका उच्यन्ते । ह्रदश्च समुद्रसमीपस्थः ।
तिमिशङ्खादिसाहचर्यात् । अत्र स्तिमितजलेन वसिष्ठस्य तिमिनागाभ्यां
भरतशत्रुघ्नयोर्मण्यादिभिरमात्यादीनां च साम्यम्  ॥  २।८१।१६  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे एकाशीतितमः
सर्गः  ॥  ८१  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने एकाशीतितमः सर्गः  ॥  ८१  ॥   


