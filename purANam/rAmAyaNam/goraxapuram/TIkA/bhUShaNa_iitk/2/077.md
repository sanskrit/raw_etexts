+++
title = "०७७"

+++


ततो दशाहे ऽतिगते कृतशौचो नृपात्मजः ।  

द्वादशे ऽहनि सम्प्राप्ते श्राद्धकर्माण्यकारयत्  ॥  २।७७।१  ॥   

ब्राह्मणेभ्यो ददौ रत्नं धनमन्नं च पुष्कलम् ।  

वासांसि च महार्हाणि रत्नानि विविधानि च  ॥  २।७७।२  ॥   

ततइति । दशाहे अतिगते अतीते, एकादशाह इत्यर्थः । कृतशौचः
कृतशौचापादकपुण्याहवाचननवश्राद्धादिक इत्यर्थः । द्वादशे ऽहनि
श्राद्धकर्माणि षोडशमासिकानि सपिण्डीकरणान्तानीत्यर्थः । अकारयत्
अकरोदित्यर्थः । स्वार्थे णिच्  ॥  २।७७।१२  ॥   

  

बास्तिकं बहुशुक्लं च गाश्चापि शतशस्तदा ।  

दासीदासं च यानं च वेश्मानि सुमहान्ति च ।  

ब्राह्मणेभ्यो ददौ पुत्रो राज्ञस्तस्यौर्द्ध्वदैहिकम्  ॥  २।७७।३  ॥   

बास्तिकमित्यादि । बस्तानां छागानां समूहो बास्तिकम् । छान्दसष्ठक् । "अजा
छागीशुभच्छागबस्तच्छागलका अजे" इत्यमरः । बहुशुक्लमिति छागविशेषणं रजतं वा,
पितृप्रियत्वात् । "शुक्लो योगान्तरे श्वेते शुक्ले च रजते तथा" इति विश्वः
। दासीदासम् । गवाश्वप्रभृतित्वादेकवद्भावः । उर्द्ध्वं देहादूर्द्ध्वदेहः
तत्र भवमौर्द्ध्वदैहिकम् । "ऊर्द्ध्वदेहाच्चेति वक्तव्यम्" इति ठक्  ॥ 
२।७७।३  ॥   

  

ततः प्रभातसमये दिवसे ऽथ त्रयोदशे ।  

विललाप महाबाहुर्भरतः शोकमूर्च्छितः ।  

शब्दापिहितकण्ठस्तु शोधनार्थमुपागतः  ॥  २।७७।४  ॥   

तत इति । शब्दापिहितकण्ठः रोदनध्वनिना व्याप्तकण्ठः । शोधनार्थं
स्थलशोधनार्थम् "दहनदेशमुदकुम्भैः स्ववोक्षति" इति सूत्रात्
अस्थिसञ्चयनार्थमित्यर्थः । सावशेषास्थिनिचय इति वक्ष्यमाणत्वात् ।
त्रयोदशेप्यस्थिसञ्चयनं सूत्रान्ते दृश्यते । यथाह बोधायनः "द्वितीये ऽह्नि
युग्मदिवसेष्वर्द्धमासान्मासानृतून् संवत्सरं वा सञ्चयनं कुर्यात्" इति  ॥ 
२।७७।४  ॥   

  

चितामूले पितुर्वाक्यमिदमाह सुदुःखितः  ॥  २।७७।५  ॥   

चितामूल इत्यर्धम्  ॥  २।७७।५  ॥   

  

तात यस्मिन्निसृष्टो ऽहं त्वया भ्रातरि राघवे ।  

तस्मिन्वनं प्रव्रजिते शून्ये त्यक्तो ऽस्म्यहं त्वया  ॥  २।७७।६  ॥   

यस्या गतिरनाथायाः पुत्रः प्रव्राजितो वनम् ।  

तामम्बां तात कौसल्यां त्यक्त्वा त्वं क्व गतो नृप  ॥  २।७७।७  ॥   

तातेति । निसृष्टः दत्तः । प्रव्रजिते प्रव्राजिते । छान्दसो ह्रस्वः  ॥ 
२।७७।६७  ॥   

  

दृष्ट्वा भस्मारुणं तच्च दग्धास्थिस्थानमण्डलम् ।  

पितुः शरीरनिर्वाणं निष्टनन् विषसाद सः  ॥  २।७७।८  ॥   

दृष्ट्वेति । भस्मारुणं भस्मयुक्तमरुणं च । अरुणत्वमतिदग्धत्वात् । पितुः
शरीरनिर्वाणं शरीरं निर्वाप्यते विनाश्यते अस्मिन्निति शरीरनिर्वाणम् ।
अधिकरणे ल्युट् । "निर्वाणो निर्वृते मोक्षे विनाशे गजमज्जने" इति वैजयन्ती
। निष्टनन् नितरां स्तनन् । "अभिनिसस्तनः शब्दसंज्ञायाम्" इति षत्वम् ।
(पाठभेदः । भस्मारुणं भस्मना अरुणम्, अव्यक्तरागम् । दग्धास्थिस्थानमण्डलं
दग्धानामस्थ्नां यानि स्थानानि विन्यासविशेषाः तेषां मण्डलं समूहं दृष्ट्वा
अस्थिमण्डलं दृष्ट्वेत्यर्थसिद्धम् । पितुः शरीरनिर्वाणं शरीरविनाशं प्रति
निष्टनन् नितरां रोदनशब्दं कुर्वन्) विषसाद दुःखितो ऽभूत्  ॥  २।७७।८  ॥   

  

स तु दृष्ट्वा रुदन् दीनः पपात धरणीतले ।  

उत्थाप्यमानः शक्रस्य यन्त्रध्वज इव च्युतः  ॥  २।७७।९  ॥   

स इति । उत्थाप्यमानः रज्जुभिरुत्थाप्यमानः । च्युतः स्रस्तः शक्रस्य
यन्त्रबद्धो ध्वजो यन्त्रध्वजः रज्जुयुक्तो ध्वज इव पपात, यथा यन्त्रपतनात्
ध्वजपतनम् एवं राजपतनात् भरतपतनमिति भावः  ॥  २।७७।९  ॥   

  

अभिपेतुस्ततः सर्वे तस्यामात्याः शुचिव्रतम् ।  

अन्तकाले निपतितं ययातिमृषयो यथा  ॥  २।७७।१०  ॥   

अभिपेतुरिति । अमात्याः ज्ञातयः । शुचिव्रतं तम् । अन्तकाले पुण्यक्षयकाले
निपतितं ययातिम् ऋषयः दौहित्रभूता इव अभिपेतुः  ॥  २।७७।१०  ॥   

  

शत्रुघ्नश्चापि भरतं दृष्ट्वा शोकपरिप्लुतम् ।  

विसंज्ञो न्यपतद्भूमौ भूमिपालमनुस्मरन्  ॥  २।७७।११  ॥   

शत्रुघ्न इति । भरतपतनावधि शत्रुघ्नस्य धैर्यं स्थितम्, तत्पतनानन्तरं तु
भूमिपालमनुस्मरन्न्यपतत्  ॥  २।७७।११  ॥   

  

उन्मत्त इव निश्चेता विललाप सुदुःखितः ।  

स्मृत्वा पितुर्गुणाङ्गानि तानितानि तदातदा  ॥  २।७७।१२  ॥   

उन्मत्त इति । गुणाङ्गानि गुणानङ्गानि चेत्यर्थः । तदातदा तानितानि
तत्तत्कालोचिताभिमतप्रदानोपलालनकराणि गुणाङ्गानि  ॥  २।७७।१२  ॥   

  

मन्थराप्रभवस्तीव्रः कैकेयीग्राहसङ्कुलः ।  

वरदानमयोक्षोभ्यो ऽमज्जयच्छोकसागरः  ॥  २।७७।१३  ॥   

सुकुमारं च बालं च सततं लालितं त्वया ।  

क्व तात भरतं हित्वा विलपन्तं गतो भवान्  ॥  २।७७।१४  ॥   

मन्थरेति सगरव्यावृत्तिः । तीव्रः अगाध इति यावत् । अमज्जयत् अस्मानिति
शेषः  ॥  २।७७।१३१४  ॥   

  

ननु भोज्येषु पानेषु वस्त्रेष्वाभरणेषु च ।  

प्रवारयसि नः सर्वांस्तन्नः को ऽन्यः करिष्यति  ॥  २।७७।१५  ॥   

नन्विति । प्रवारयसि एष्वाभरणादिषु किं तवेष्टं गृहाणेति प्रकर्षेण स्वयं
ग्राहयासि तत्प्रवारणम्  ॥  २।७७।१५  ॥   

  

अवदारणकाले तु पृथिवी नावदीर्यते ।  

या विहीना त्वया राज्ञा धर्मज्ञेन महात्मना  ॥  २।७७।१६  ॥   

अवदारणेति । या पृथिवी धर्मज्ञेन त्वया विहीना नावदीर्यते न भिद्यते ।
स्वयमिति शेषः । सा अवदारणकाले तु प्रलयकालेपि नावदीर्यते
नावदीर्येतेत्यर्थः । (पाठभेदः । अवदारणकाले त्वद्विहीनतया अवदारणस्य
प्राप्तकाले । अवदारणकालत्वे हेतुः त्वया विहीनेति । धर्मज्ञेन महात्मना
त्वया राज्ञा एतादृशगुणाढ्येन त्वयेत्यर्थः । विहीना या सा पृथ्वी
अवदारणकाले नावदीर्यत इत्यन्वयः)  ॥  २।७७।१६  ॥   

  

पितरि स्वर्गमापन्ने रामे चारण्यमाश्रिते ।  

किं मे जीवितसामर्थ्यं प्रवेक्ष्यामि हुताशनम्  ॥  २।७७।१७  ॥   

हीनो भ्रात्रा च पित्रा च शून्यामिक्ष्वाकुपालिताम् ।  

अयोध्यां न प्रवेक्ष्यामि प्रवेक्ष्यामि तपोवनम्  ॥  २।७७।१८  ॥   

पितरीति । जीवितसामर्थ्यं जीवनशक्तिः  ॥  २।७७।१७१८  ॥   

  

तयोर्विलपितं श्रुत्वा व्यसनं चान्ववेक्ष्य तत् ।  

भृशमार्त्ततरा भूयः सर्व एवानुगामिनः  ॥  २।७७।१९  ॥   

तयोरिति । आर्त्ततराः । आसन्निति शेषः  ॥  २।७७।१९  ॥   

  

ततो विषण्णौ विश्रान्तौ शत्रुघ्नभरतावुभौ ।  

धरण्यां संव्यचेष्टेतां भग्नश्रृङ्गाविवर्षभौ  ॥  २।७७।२०  ॥   

तत इति । विश्रान्तौ विशेषेण श्रान्तौ । व्यचेष्टेतां व्यलुण्ठेताम्  ॥ 
२।७७।२०  ॥   

  

ततः प्रकृतिमान् वैद्यः पितुरेषां पुरोहितः ।  

वसिष्ठो भरतं वाक्यमुत्थाप्य तमुवाच ह  ॥  २।७७।२१  ॥   

तत इति । प्रकृतिमान् प्रशस्तस्वभावः । "प्रकृतिः पञ्चभूतेषु स्वभावे
मूलकारणे" इति वैजयन्ती । वैद्यः विद्यां तत्त्वज्ञानहेतुभूतां
वेदान्तविद्यां वेदेति वैद्यः
वेदान्तविद्याधिगतपरावरतत्त्वयाथात्म्यविज्ञानः, सर्वज्ञ इति यावत् ।  

"तदधीते तद्वेद" इत्यण् । "सर्वज्ञभिषजौ वैद्यौ" इत्यमरः ।
एषामितिबहुवचननिर्देशो बुद्धिस्थरामाद्यपेक्षया । पितुर्दशरथस्य  ॥  २।७७।२१
 ॥   

  

त्रयोदशो ऽयं दिवसः पितुर्वृत्तस्य ते विभो ।  

सावशेषास्थिनिचये किमिह त्वं विलम्बसे  ॥  २।७७।२२  ॥   

त्रयोदश इति । वृत्तस्य संस्कृतस्य । त्रयोदशो ऽयं दिवसः ।
सावशेषास्थिनिचये अस्थिसञ्चयनाख्ये कर्मण्यवशिष्ट इत्यर्थः । दशाहमध्ये
शास्त्रविहितं प्रधानावयवास्थिसञ्चयनं कृतम्, त्रयोदशे दिवसे
तद्देशीयशिष्टाचारप्राप्तस्थलशोधनमात्रं कृतमिति न स्मृतिविरोध इत्यप्याहुः
। स्मृतिश्चास्माभिर्दर्शितैव  ॥  २।७७।२२  ॥   

  

त्रीणि द्वन्द्वानि भूतेषु प्रवृत्तान्यविशेषतः ।  

तेषु चापरिहार्येषु नैवं भवितुमर्हसि  ॥  २।७७।२३  ॥   

त्रीणीति । अशनायापिपासे शोकमोहौ जरामृत्यू इत्युक्तानि त्रीणि द्वन्द्वानि
। भूतेषु जन्तुषु । अविशेषतः प्रवृत्तानि तेषु चापरिहार्येषु प्राप्तेषु ।
त्वमेवं भवितुं नार्हसि अज्ञवन्मोहेन प्रलपितुं नार्हसि  ॥  २।७७।२३  ॥   

  

सुमन्त्रश्चापि शत्रुघ्नमुत्थाप्याभिप्रसाद्य च ।  

श्रावयामास तत्त्वज्ञः सर्वभूतभवाभवौ  ॥  २।७७।२४  ॥   

उत्थितौ च नरव्याघ्रौ प्रकाशेते यशस्विनौ ।  

वर्षातपपरिक्लिन्नौ पृथगिन्द्रध्वजाविव  ॥  २।७७।२५  ॥   

सुमन्त्र इति । सर्वभूतभवाभवौ सर्वभूतोत्पत्तिविनाशौ  ॥  २।७७।२४२५  ॥   

  

अश्रूणि परिमृद्नन्तौ रक्ताक्षौ दीनभाषिणौ ।  

अमात्यास्त्वरयन्ति स्म तनयौ चापराः क्रियाः  ॥  २।७७।२६  ॥   

अश्रूणीति । परिमृद्नन्तौ मार्जयन्तौ । तनयौ राजपुत्रौ । अपराः क्रियाः
अस्थिसञ्चयनादिकाः । प्रतीति शेषः  ॥  २।७७।२६  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
सप्तसप्ततितमः सर्गः  ॥  ७७  ॥   

इति श्रीगो० श्रीरामायणभूषणे पीताम्बर० अयोध्याकाण्डव्याख्याने
सप्तसप्ततितमः सर्गः  ॥  ७७  ॥   


