+++
title = "०६९"

+++


यामेव रात्रिं ते दूताः प्रविशन्ति स्म तां पुरीम् ।  

भरतेनापि तां रात्रिं स्वप्नो दृष्टो ऽयमप्रियः  ॥  २।६९।१  ॥   

यामिति । यामेव यस्यामेव । सप्तम्यर्थे द्वितीया छान्दसी । तां तस्याम् ।
अयं वक्ष्यमाणः  ॥  २।६९।१  ॥   

  

व्युष्टामेव तु तां रात्रिं दृष्ट्वा तं स्वप्नमप्रियम् ।  

पुत्रो राजाधिराजस्य सुभृशं पर्यतप्यत  ॥  २।६९।२  ॥   

व्युष्टामिति । व्युष्टां प्रभातायां सत्यामित्यर्थः । प्रभातस्वप्नः
सद्यःफलद इति द्योतयितुमिदमुक्तम्  ॥  २।६९।२  ॥   

  

तप्यमानं समाज्ञाय वयस्याः प्रियवादिनः ।  

आयासं हि विनेष्यन्तः सभायां चक्रिरे कथाः  ॥  २।६९।३  ॥   

तप्यमानमिति । वयस्याः सुहृदः । आयासं मनःखेदम्  ॥  २।६९।३  ॥   

  

वादयन्ति तथा शान्तिं लासयन्त्यपि चापरे ।  

नाटकान्यपरे प्राहुर्हास्यानि विविधानि च  ॥  २।६९।४  ॥   

वादयन्तीति । शान्तिं भरतस्य दुःखशान्तिमुद्दिश्य वादयन्ति, वीणादिकमिति
शेषः । लासयन्ति लास्यं सुकुमारनृत्तम्, नाटकानि
संस्कृतप्राकृतपैशाचमागधादिमिश्रगद्यपद्यरूपाणि । हास्यानि हासजनकवाक्यानि
 ॥  २।६९।४  ॥   

  

स तैर्महात्मा भरतः सखिभिः प्रियवादिभिः ।  

गोष्ठीहास्यानि कुर्वद्भिर्न प्राहृष्यत राघवः  ॥  २।६९।५  ॥   

स तैरिति । गोष्ठीहास्यानि गोष्ठी सभा, सभ्यहास्यानीत्यर्थः  ॥  २।६९।५  ॥   

  

तमब्रवीत्प्रियसखो भरतं सखिभिर्वृतम् ।  

सुहृद्भिः पर्युपासीनः किं सखे नानुमोदसे  ॥  २।६९।६  ॥   

एवं ब्रुवाणं सुहृदं भरतः प्रत्युवाच ह ।  

श्रृणु त्वं यन्निमित्तं मे दैन्यमेतदुपागतम्  ॥  २।६९।७  ॥   

स्वप्ने पितरमद्राक्षं मलिनं मुक्तमूर्द्धजम् ।  

पतन्तमद्रिशिखरात् कलुषे गोमयह्रदे  ॥  २।६९।८  ॥   

तमिति । प्रियसखः अन्तरङ्गसुहृत् । "राजाहस्सखिभ्यष्टच्" इति टच्  ॥ 
२।६९।६८  ॥   

  

प्लवमानश्च मे दृष्टः स तस्मिन् गोमयह्रदे ।  

पिबन्नञ्जलिना तैलं हसन्नपि मुहुर्मुहुः  ॥  २।६९।९  ॥   

प्लवमान इति । प्लवमानः मण्डूकवत्  ॥  २।६९।९  ॥   

  

ततस्तिलौदनं भुक्त्वा पुनःपुनरधःशिराः ।  

तैलेनाभ्यक्तसर्वाङ्गस्तैलमेवावगाहत  ॥  २।६९।१०  ॥   

तत इति । तिलमिश्र ओदनः तिलौदनः  ॥  २।६९।१०  ॥   

  

स्वप्ने ऽपि सागरं शुष्कं चन्द्रं च पतितं भुवि ।  

उपरुद्धां च जगतीं तमसेव समावृताम्  ॥  २।६९।११  ॥   

औपवाह्यस्य नागम्य विषाणं शकलीकृतम् ।  

सहसा चापि संशान्तं ज्वलितं जातवेदसम्  ॥  २।६९।१२  ॥   

अवतीर्णां च पृथिवीं शुष्कांश्च विविधान् द्रुमान् ।  

अहं पश्यामि विध्वस्तान् सधूमांश्चापि पर्वतान्  ॥  २।६९।१३  ॥   

स्वप्ने ऽपीति । तमसा समावृतामिव । उपरुद्धां तिरोहिताम् । औपवाह्यस्य
राजवाह्यस्य "औपवाह्यो राजवाह्यः" इति हलायुधः । नागस्य गजस्य । जातवेदसा
अग्निना । अवतीर्णामिति । अवतीर्णाम् अधःपतितां पश्यामीति सर्वत्रान्वयः ।
वर्तमानसामीप्ये वर्तमानवत्प्रयोगः  ॥  २।६९।१११३  ॥   

  

पीठे कार्ष्णायसे चैनं निषण्णं कृष्णवाससम् ।  

प्रहसन्ति स्म राजानं प्रमदाः कृष्णपिङ्गलाः  ॥  २।६९।१४  ॥   

त्वरमाणश्च धर्मात्मा रक्तमाल्यानुलेपनः ।  

रथेन खरयुक्तेन प्रयातो दक्षिणामुखः  ॥  २।६९।१५  ॥   

प्रहसन्तीव राजानं प्रमदा रक्तवासिनी ।  

प्रकर्षन्ती मया दृष्टा राक्षसी विकृतानना  ॥  २।६९।१६  ॥   

पीठ इति । कृष्णाश्च पिङ्गलाश्च कृष्णपिङ्गलाः  ॥  २।६९।१४१६  ॥   

  

एवमेतन्मया दृष्टमिमां रात्रिं भयावहाम् ।  

अहं रामो ऽथवा राजा लक्ष्मणो वा मरिष्यति  ॥  २।६९।१७  ॥   

उक्तस्वप्नदर्शनफलमाह--एवमित्यादिना । इमां रात्रिम् अस्यां रात्रौ । अहं
मरिष्यामीति विपरिणामः कार्यः  ॥  २।६९।१७  ॥   

  

नरो यानेन यः स्वप्ने खरयुक्तेन याति हि ।  

अचिरात्तस्य धूमाग्रं चितायां सम्प्रदृश्यते  ॥  २।६९।१८  ॥   

नर इति । धूमाग्रं धूमशिखा  ॥  २।६९।१८  ॥   

एतन्निमित्तं दीनो ऽहं तन्न वः प्रतिपूजये ।  

शुष्यतीव च मे कण्ठो न स्वस्थमिव मे मनः  ॥  २।६९।१९  ॥   

एतदिति । एतन्निमित्तम् उक्तस्वप्नदर्शनहेतुना  ॥  २।६९।१९  ॥   

  

न पश्यामि भयस्थानं भयं चैवोपधारये ।  

भ्रष्टश्च स्वरयोगो मे च्छाया चोपहता मम  ॥  २।६९।२०  ॥   

नेति । भयस्थानं भयकारणम् । अथ च भयमुपधारये अवशतो बिभेमि । छाया कान्तिः ।
"छाया त्वनातपे कान्तौ" इति वैजयन्ती  ॥  २।६९।२०  ॥   

  

जुगुप्सन्निव चात्मानं न च पश्यामि कारणम्  ॥  २।६९।२१  ॥   

जुगुप्सन्निति । जुगुप्सन्निव अस्मीति शेषः । कारणं जुगुप्साकारणम्  ॥ 
२।६९।२१  ॥   

  

इमां हि दुःस्वप्नगतिं निशाम्य तामनेकरूपामवितर्कितां पुरा ।  

भयं महत्तद्धृदयान्न याति मे विचिन्त्य राजानमचिन्त्यदर्शनम्  ॥  २।६९।२२
 ॥   

इमामिति । तामिमां दुःस्वप्रगतिं दुःस्वप्नभेदम् । अवितर्कितां
पूर्वमविचारिताम्, अमोघामिति भावः । पूर्वचिन्ताकृतत्वे हि वैफल्यम् ।
अचिन्त्यदर्शनम् असम्भाव्यदर्शनम् । अत्र सर्गे "अथ स्वप्ने पुरुषं कृष्णं
कृष्णदन्तं पश्यति खरैर्वराहैः" इत्यादि श्रुतिरुपबृंहिता । स्वप्नश्च
पूर्वचिन्तापुरस्कृतो न फलति । प्रत्यूषे च फलति सद्यः ।
यामविलम्बात्फलविलम्बः । फलं च द्रष्टुः दृष्टस्य तत्सम्बन्धिनो वा
भविष्यतीत्यादिकमुक्तम्  ॥  २।६९।२२  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
एकोनसप्ततितमः सर्गः  ॥  ६९  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अध्योध्याकाण्डव्याख्याने एकोनसप्ततितमः सर्गः  ॥  ६९  ॥   


