+++
title = "०६७"

+++


आक्रन्दितनिरानन्दा सास्रकण्ठजनाकुला ।  

अयोध्यायामवतता सा व्यतीयाय शर्वरी  ॥  २।६७।१  ॥   

अथाराजकदोषवर्णनम्--आक्रन्दित निरानन्देति । आक्रन्दितेन हेतुना निरानन्दा
। अवतता दीर्घा, दुःखवशादतिदीर्घभूतेत्यर्थः  ॥  २।६७।१  ॥   

  

व्यतीतायां तु शर्वर्यामादित्यस्योदये ततः ।  

समेत्य राजकर्तारः सभामीयुर्द्विजातयः  ॥  २।६७।२।  ॥   

मार्कण्डेयो ऽथ मौद्गल्यो वामदेवश्च काश्यपः ।  

कात्यायनो गौतमश्च जाबालिश्च महायशाः  ॥  २।६७।३  ॥   

एते द्विजाः सहामात्यैः पृथग्वाचमुदीरयन् ।  

वसिष्ठमेवाभिमुखाः श्रेष्ठं राजपुरोहितम्  ॥  २।६७।४  ॥   

व्यतीतायामिति । राजकर्तारः राजाभिषेककार्यकर्तारः  ॥  २।६७।२४  ॥   

  

अतीता शर्वरी दुःखं या नो वर्षशतोपमा ।  

अस्मिन्पञ्चत्वमापन्ने पुत्रशोकेन पार्थिवे  ॥  २।६७।५  ॥   

स्वर्गतश्च महाराजो रामश्चारण्यमाश्रितः ।  

लक्ष्मणश्चापि तेजस्वी रामेणैव गतः सह  ॥  २।६७।६  ॥   

अतीतेति । अस्मिन् पार्थिवे पुत्रशोकेन पञ्चत्वमापन्ने सति । या शर्वरी नः
अस्माकं वर्षशतोपमा आसीत् । सा शर्वरी दुःखं यथा तथा अतीता  ॥  २।६७।५६  ॥   

  

उभौ भरतशत्रुघ्नौ कैकयेषु परन्तपौ ।  

पुरे राजगृहे रम्ये मातामहनिवेशने  ॥  २।६७।७  ॥   

उभाविति । राजगृहे राजगृहनामनि पुरे, वर्तेते इति शेषः  ॥  २।६७।७  ॥   

  

इक्ष्वाकूणामिहाद्यैव कश्चिद्राजा विधीयताम् ।  

अराजकं हि नो राष्ट्रं न विनाशमवाप्नुयात्  ॥  २।६७।८  ॥   

इक्ष्वाकूणामिति निर्धारणे षष्ठी । रामादीनां चतुर्णां मध्ये इत्यर्थः ।
अद्यैव राजाविधाने दोषः--अराजकं हीति  ॥  २।६७।८  ॥   

  

नाराजके जनपदे विद्युन्माली महास्वनः ।  

अभिवर्षति पर्जन्यो महीं दिव्येन वारिणा  ॥  २।६७।९  ॥   

अराजकत्वस्य विनाशहेतुत्वं प्रपञ्चयति--नाराजक इत्यादिना ।
विद्युन्मालीत्यादिविशेषणैर्महावर्षो दुर्लभ इति भावः । दिव्येनेत्यनेन
शिलावर्षस्तु भविष्यतीति भावः  ॥  २।६७।९  ॥   

  

नाराजके जनपदे बीजमुष्टिः प्रकीर्यते ।  

नाराजके पितुः पुत्रो भार्या वा वर्तते वशे  ॥  २।६७।१०  ॥   

नेति । बीजमुष्टिः न प्रकीर्यते फललाभनिश्चयाभावादिति भावः । भार्या वशे न
वर्तते व्यभिचारे शिक्षकाभावादिति भावः  ॥  २।६७।१०  ॥   

  

नाराजके धनं चास्ति नास्ति भार्याप्यराजके ।  

इदमत्याहितं चान्यत् कुतः सत्यमराजके  ॥  २।६७।११  ॥   

नाराजक इति । धनं नास्ति चोरभयादिति भावः । भार्या नास्ति बन्धुनिग्रहादिति
भावः । इदं वक्ष्यमाणम् । अन्यत् पूर्वोक्तभयादन्यत् । अत्याहितं
महाभीतिरस्ति । "अत्याहितं महाभीतिः" इत्यमरः । तदेवाह कुत इति । सत्यं
क्रयविक्रयादिलक्षणम्  ॥  २।६७।११  ॥   

  

नाराजके जनपदे कारयन्ति सभां नराः ।  

उद्यानानि च रम्याणि हृष्टाः पुण्यगृहाणि च  ॥  २।६७।१२  ॥   

सभां न कारयन्ति मनस्स्वास्थ्याभावात् । उद्यानानि न कारयन्ति छेदनभयात् ।
पुण्यगृहाणि देवतायतनादीनि न कारयन्ति दुर्गनिर्माणभयादिति भावः  ॥  २।६७।१२
 ॥   

  

नाराजके जनपदे यज्ञशीला द्विजातयः ।  

सत्त्राण्यन्वासते दान्ता ब्राह्मणाः संशितव्रताः  ॥  २।६७।१३  ॥   

ब्रह्म वेदः तदध्येतारो ब्राह्मणाः । "तदधीते तद्वेद" इत्यण् । सत्राणि
महायज्ञान् । यत्र सर्वे यजमानाः सर्वे ऋत्विजः । नान्वासते नानुतिष्ठन्ति,
विघ्नभयात्  ॥  २।६७।१३  ॥   

  

नाराजके जनपदे महायज्ञेषु यज्वनः ।  

ब्राह्मणा वसुसम्पन्ना विसृजन्त्याप्तदक्षिणाः  ॥  २।६७।१४  ॥   

यज्वनः यज्वानः । वसुसम्पन्ना अपि धनसम्पन्ना अपि । आप्तदक्षिणाः
भूरिदक्षिणाः । न विसृजन्ति न दिशन्ति । आढ्यत्वव्यञ्जनेन दण्डभयादिति भावः
 ॥  २।६७।१४  ॥   

  

नाराजके जनपदे प्रभूतनटनर्तकाः ।  

उत्सवाश्च समाजाश्च वर्धन्ते राष्ट्रवर्धनाः  ॥  २।६७।१५  ॥   

नटाः नाट्याभिनयसमर्थाः, प्रायेणाह राष्ट्रवर्धना इति  ॥  २।६७।१५  ॥   

  

नाराजके जनपदे सिद्धार्था व्यवहारिणः ।  

कथाभिरनुज्यन्ते कथाशीलाः कथाप्रियैः  ॥  २।६७।१६  ॥   

व्यवहारिणः कमप्यर्थमुद्दिश्यान्योन्यं विवदमानाः । सिद्धार्थाः
लब्धप्रयोजनाः । न भवन्ति निरूपणनियमनकर्तुरभावादुत्कोचप्रायत्वाच्चेति
भावः । यद्वा व्यवहारिणः क्रयविक्रयरूपेण व्यापारेण जीवन्तः । कथाशीलाः
इतिहासपुराणादिकथावदनशीलाः । कथाप्रियैः कथासु तत्परैः श्रोतृभिः । कथाभिः
हेतुभिः । नानुरज्यन्ते अनुरक्ता न क्रियन्ते । श्रोतृ़णां
स्वाथ्याभावादिति भावः । यद्वा कथाशीलाः वावदूकाः कथाभिः वादजल्पवितण्डाभिः
। कथाप्रियैः सामाजिकैः सह । नानुरज्यन्ते न तुष्यन्ति ।
तत्पारितोषिकादिप्रदराजाभावात्  ॥  २।६७।१६  ॥   

  

नाराजके जनपदे उद्यानानि समागताः ।  

सायाह्ने क्रीडितुं यान्ति कुमार्यो हेमभूषिताः  ॥  २।६७।१७  ॥   

समागताः सङ्घीभूताः । न यान्ति पुष्पापचयाद्यर्थं सखीभिः सह न यान्ति ।
चोरभयादिति भावः  ॥  २।६७।१७  ॥   

  

नाराजके जनपदे वाहनैः शीघ्रगामिभिः ।  

नरा निर्यान्त्यरण्यानि नारीभिः सह कामिनः  ॥  २।६७।१८  ॥   

शीघ्रगामिभिर्वाहनैः रथैरित्यर्थः । न निर्यान्ति परिभवशङ्कयेति भावः  ॥ 
२।६७।१८  ॥   

  

नाराजके जनपदे धनवन्तः सुरक्षिताः ।  

शेरते विवृतद्वाराः कृषिगोरक्षजीविनः  ॥  २।६७।१९  ॥   

विवृतद्वारा न शेरते किन्तु बद्धकपाटा एव  ॥  २।६७।१९  ॥   

  

नाराजके जनपदे बद्धघण्टाविषाणिनः ।  

अटन्ति राजमार्गेषु कुञ्जराः षष्टिहायनाः  ॥  २।६७।२०  ॥   

विषाणिनः प्रशस्तदन्ताः । षष्टिहायनाः षष्टिवर्षाः  ॥  २।६७।२०  ॥   

  

नाराजके जनपदे शरान् सततमस्यताम् ।  

श्रूयते तलनिर्घोष इष्वस्त्राणामुपासने  ॥  २।६७।२१  ॥   

नेति । अस्यतां क्षिपताम् । उपासने अभ्यासे "स्यादुपासनमभ्यासः" इत्यमरः ।
तलनिर्घोषः ज्याकरतलनिर्घोषः  ॥  २।६७।२१  ॥   

  

नाराजके जनपदे वणिजो दूरगामिनः ।  

गच्छन्ति क्षेममध्वानं बहुपण्यसमाचिताः  ॥  २।६७।२२  ॥   

क्षेमं क्षेमावहम् । बहुपण्यैः समाचिताः समृद्धाः । यद्वा पण्यानां
क्रय्यद्रव्याणां समाचिताः दशभाराः । "आचितो दशभारः स्यात्" इत्यमरः । बहवः
पण्यसमाचिताः येषां ते तथोक्ताः  ॥  २।६७।२२  ॥   

  

नाराजके जनपदे चरत्येकचरो वशी ।  

भावयन्नात्मनात्मानं यत्र सांयगृहो मुनिः  ॥  २।६७।२३  ॥   

एको ऽसहायश्चरतीत्येकरचरः । वशी जितेन्द्रियः । आत्मना अन्तःकरणेन ।
आत्मानं परमात्मानम् । भावयन् चिन्तयन् । यत्र सायंगृहः यस्मिन्प्रदेशे
सायङ्कालो भवति तत्र गृहं निवासो यस्य तथा सन्न चरति अन्नप्रदात्रभावादिति
भावः  ॥  २।६७।२३  ॥   

  

नाराजके जनपदे योगक्षेमं प्रवर्तते ।  

न चाप्यराजके सेना शत्रून् विषहते युधि  ॥  २।६७।२४  ॥   

योगक्षेमम् अलब्धलाभो योगः, लब्धस्य परिपालनं क्षेमः, योगश्च क्षेमश्च
योगक्षेमम् । द्वन्द्वैकवद्भावः । विषहते जयति  ॥  २।६७।२४  ॥   

  

नाराजके जनपदे हृष्टैः परमवाजिभिः ।  

नराः संयान्ति सहसा रथैश्च परिमण्डिताः  ॥  २।६७।२५  ॥   

परिमण्डिताः भूषिताः  ॥  २।६७।२५  ॥   

  

नाराजके जनपदे नराः शास्त्रविशारदाः ।  

संवदन्तो ऽवतिष्ठन्ते वनेषूपवनेषु च  ॥  २।६७।२६  ॥   

संवदन्तः व्याकुर्वन्तः । वनेषु मुनीनामावासभूतवनेषु  ॥  २।६७।२६  ॥   

  

नाराजके जनपदे माल्यमोदकदक्षिणाः ।  

देवताभ्यर्चनार्थाय कल्प्यन्ते नियतैर्जनैः  ॥  २।६७।२७  ॥   

कल्प्यन्ते सम्पाद्यन्ते  ॥  २।६७।२७  ॥   

  

नाराजके जनपदे चन्दनागरुरूषिताः ।  

राजपुत्रा विराजन्ते वसन्त इव शाखिनः  ॥  २।६७।२८  ॥   

रूषिताः लिप्ताः  ॥  २।६७।२८  ॥   

  

यथा ह्यनुदका नद्यो यथा वाप्यतृणं वनम् ।  

अगोपाला यथा गावस्तथा राष्ट्रमराजकम्  ॥  २।६७।२९  ॥   

यथेति । तथा राष्ट्रमिति न शोभत इति शेषः  ॥  २।६७।२९  ॥   

  

ध्वजो रथस्य प्रज्ञानं धूमो ज्ञानं विभावसोः ।  

तेषां यो नो ध्वजो राजा स देवत्वमितो गतः  ॥  २।६७।३०  ॥   

नाराजके जनपदे स्वकं भवति कस्यचित् ।  

मत्स्या इव नरा नित्यं भक्षयन्ति परस्परम्  ॥  २।६७।३१  ॥   

ध्वज इति । ध्वजो रथस्येत्यादिदृष्टान्तार्थं वचः । प्रज्ञानं ज्ञापकम् ।
ज्ञानं लिङ्गम् । ध्वजः प्रकाशकः । इतः अस्माल्लोकात्प्रेत्य देवत्वं गत
इत्यर्थः  ॥  २।६७।३०३१  ॥   

  

ये हि सम्भिन्नमर्यादा नास्तिकाश्छिन्नसंशयाः ।  

ते ऽपि भावाय कल्पन्ते राजदण्डनिपीडिताः  ॥  २।६७।३२  ॥   

ये हीति । सम्भिन्नमर्यादाः उल्लङ्घितस्वस्वजातिवर्णाश्रममर्यादाः । अत एव
पूर्वं राजदण्डनिपीडिताः ये नास्तिकास्ते इदानीं छिन्नसंशयाः
राजदण्डशङ्कारहिताः सन्तः, भावाय सद्भावाय प्रभावाय वा । कल्पन्ते
समस्तदैष्टिकपीडासमर्था भवन्तीत्यर्थः  ॥  २।६७।३२  ॥   

  

यथा दृष्टिः शरीरस्य नित्यमेव प्रवर्तते ।  

तथा नरेन्द्रो राष्ट्रस्य प्रभवः सत्यधर्मयोः  ॥  २।६७।३३  ॥   

यथेति । दृष्टिः शरीरस्य यथा प्रवर्तते हितसाधकत्वेनाहितनिवारकत्वेन च सदैव
प्रवर्तते । सत्यधर्मयोः प्रभवः कारणं राजापि राष्ट्रस्य तथा प्रवर्तत
इत्यर्थः  ॥  २।६७।३३  ॥   

  

राजा सत्यं च धर्मश्च राजा कुलवतां कुलम् ।  

राजा माता पिता चैव राजा हितकरो नृणाम्  ॥  २।६७।३४  ॥   

राजेति । कुलवतां क्षेत्रबीजशुद्धिमताम् । कुलं कुलाचारप्रवर्तकः  ॥ 
२।६७।३४  ॥   

  

यमो वैश्रवणः शक्रो वरुणश्च महाबलः ।  

विशेष्यन्ते नरेन्द्रेण वृत्तेन महता ततः  ॥  २।६७।३५  ॥   

यम इति । नरेन्द्रेण महता वृत्तेन सर्वप्रकाररक्षणरूपचरित्रेण ।
विशेष्यन्ते अधःक्रियन्ते । यकि गुणश्छान्दसः । यमस्य दण्डनमात्रम्,
कुबेरस्य धनदत्वमेव, इन्द्रस्य पालनमेव वरुणस्य सदाचारनियमनमेव ।
एतद्गुणचतुष्टययुक्तत्वान्नरेन्द्रेण यमादयो व्यावर्त्यन्त इत्यर्थः ।
यद्वा यतो महता वृत्तेन युक्तः ततो हेतोः एकैक
दिग्वर्तिप्रजारक्षकयमादिभ्यः विशेष्यते अतिशीयते  ॥  २।६७।३५  ॥   

  

अहो तम इवेदं स्यान्न प्रज्ञायेत किञ्चन ।  

राजा चेन्न भवेल्लोके विभजन् साध्वसाधुनी  ॥  २।६७।३६  ॥   

अहो इति । साध्वसाधुनी लोके विभजन् व्यवस्थापयन् । राजा न स्याच्चेत् ।
इदम् अराजकत्वम् । अहो तम इव स्यात् । यतः किंचन कर्तव्याकर्तव्यं न
प्रज्ञायेत । यद्वा साध्वसाधुनी विभजन् राजा लोके न भवेत् चेत् इदं जगत्
किञ्चन किञ्चिदपि । न प्रज्ञायेत न प्रतीयेत किंतु तम इव स्यात् सूर्याभाव
इव तमोरूपमेव स्यात्  ॥  २।६७।३६  ॥   

  

जीवत्यपि महाराजे तवैव वचनं वयम् ।  

नातिक्रमामहे सर्वे वेलां प्राप्येव सागरः  ॥  २।६७।३७  ॥   

जीवतीति । महाराजे जीवत्यपि वयं तव वचनं नातिक्रमामहे इदानीं किमुतेति भावः
 ॥  २।६७।३७  ॥   

  

स नः समीक्ष्य द्विजवर्य वृत्तं नृपं विना राज्यमरण्यभूतम् ।  

कुमारमिक्ष्वाकुसुतं वदान्यं त्वमेव राजानमिहाभिषिञ्च  ॥  २।६७।३८  ॥   

स इति । हे द्विजवर्य वसिष्ठ सः त्वम् । नः अस्माकम् । वृत्तम्
अराजकत्वप्रमुषितं सर्वं कृत्यं समीक्ष्य नृपं विना राज्यमरण्यभूतं
स्यादित्यपि समीक्ष्य इक्ष्वाकुसुतं दशरथतनयम् अभिषिञ्चेति योजना  ॥ 
२।६७।३८  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
सप्तषष्टितमः सर्गः  ॥  ६७  ॥   

इति श्रीगोविन्दराजविरचिते श्रीरामायणभूषणे पीताम्बराख्याने अ०
सप्तषष्टितमः सर्गः  ॥  ६७  ॥   


