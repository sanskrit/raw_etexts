+++
title = "०८७"

+++


गुहस्य वचनं श्रुत्वा भरतो भृशमप्रियम् ।  

ध्यानं जगाम तत्रैव यत्र तच्छ्रुतमप्रियम्  ॥  २।८७।१  ॥   

गुहस्येति । यत्र तत्रैव यत्र क्षणे अप्रियं श्रुतं तत्रैवेत्यर्थः । यद्वा
यत्र विषये अप्रियं श्रुतं तत्रैव ध्यानं जगाम स्वाभिलषितकार्य्यसङ्कटं
जातमिति चिन्तापारवश्यं प्राप्त इत्यर्थः  ॥  २।८७।१  ॥   

  

सुकुमारो महासत्त्वः सिंहस्कन्धो महाभुजः ।  

पुण्डरीकविशालाक्षस्तरुणः प्रियदर्शनः  ॥  २।८७।२  ॥   

प्रत्याश्वस्य मुहूर्त्तं तु कालं परमदुर्मनाः ।  

पपात सहसा तोत्रैर्ह्यतिविद्ध इव द्विपः  ॥  २।८७।३  ॥   

सुकुमारइत्यादिश्लोकद्वयमेकान्वयम् । प्रत्याश्वस्य मुहूर्त्तं कालं
परमदुर्मनाः सन् सहसा पपात । ससादेति वा पाठः । सुकुमार इत्यादिना
तदवस्थानर्हत्वमुच्यते  ॥  २।८७।२३  ॥   

  

तदवस्थं तु भरतं शत्रुघ्नो ऽनन्तरस्थितः ।  

परिष्वज्य रुरोदोच्चैर्विसंज्ञः शोककर्शितः  ॥  २।८७।४  ॥   

ततः सर्वाः समापेतुर्मातरो भरतस्य ताः ।  

उपवासकृशा दीना भर्त्तुर्व्यसनकर्शिताः  ॥  २।८७।५  ॥   

तदवस्थमिति । अनन्तरस्थितः निरन्तरं समीपे स्थितः  ॥  २।८७।४५  ॥   

  

ताश्च तं पतितं भूमौ रुदन्त्यः पर्यवारयन् ।  

कौसल्या त्वनुसूत्यैनं दुर्मनाः परिषस्वजे  ॥  २।८७।६  ॥   

ता इति । अनुसृत्य समीपं प्राप्य  ॥  २।८७।६  ॥   

  

वत्सला स्वं यथा वत्समुपगूह्य तपस्विनी ।  

परिपप्रच्छ भरतं रुदन्ती शोकलालसा  ॥  २।८७।७  ॥   

वत्सलेति । उपगूह्य परिष्वज्य  ॥  २।८७।७  ॥   

  

पुत्र व्याधिर्न ते कच्चिच्छरीरं परिबाधते ।  

अद्य राजकुलस्यास्य त्वदधीनं च जीवितम्  ॥  २।८७।८  ॥   

त्वां दृष्ट्वा पुत्र जीवामि रामे सभ्रातृके गते ।  

वृत्ते दशरथे राज्ञि नाथ एकस्त्वमद्य नः  ॥  २।८७।९  ॥   

पुत्रेति । नहि भरतस्य व्याधिश्चातुर्थिकः, अपितु रामविरह एव । रामविरहः ते
शरीरं बाधते कच्चिदित्यर्थः । अद्येति रामो वनं गतः चक्रवर्त्ती तु
संस्थितः । अतस्त्वमेवेदानीमस्माकं रक्षक इति नार्थः, किन्तु रामे भवतो
मुखवैवर्ण्यं दृष्ट्वा न पुनरनागतो भवेत्, अवश्यमागमिष्यतीत्येतदवेक्ष्य
वयं जीवामः । भवान्नास्तीति श्रुतं चेत् क इमां दिशमवलोकयेत्  ॥  २।८७।८९
 ॥   

  

कच्चिन्नु लक्ष्मणे पुत्र श्रुतं ते किञ्चिदप्रियम् ।  

पुत्रे वा ह्येकपुत्रायाः सहभार्ये वनं गते  ॥  २।८७।१०  ॥   

कच्चिदिति । लक्ष्मणे विषये ते त्वया एकपुत्रायाः, ममेति शेषः  ॥  २।८७।१०
 ॥   

  

स मुहूर्त्तं समाश्वस्य रुदन्नेव महायशाः ।  

कौसल्यां परिसान्त्व्येदं गुहं वचनमब्रवीत्  ॥  २।८७।११  ॥   

भ्राता मे क्वावसद्रात्रौ क्व सीता क्व च लक्ष्मणः ।  

अस्वपच्छयने कस्मिन् किं भुक्त्वा गुह शंस मे  ॥  २।८७।१२  ॥   

स इति । परिसान्त्व्य त्वच्छङ्कितं किमपि न भवेदिति वदन्,
परिसान्त्व्येत्यर्थः  ॥  २।८७।१११२  ॥   

  

सो ऽब्रवीद्भरतं हृष्टो निषादाधिपतिर्गुहः ।  

यद्विधं प्रतिपेदे च रामे प्रियहिते ऽतिथौ  ॥  २।८७।१३  ॥   

स इति । गुहः हृष्टः रामवृत्तान्तकीर्त्तनस्यावकाशो लब्ध इति सञ्जातहर्षः
सन् । रामे यद्विधं यादृशम् उपचारादिकम् । प्रतिपेदे अकरोदिति यावत् ।
तदब्रवीत् । चकारेण रामकृतं समुच्चीयते  ॥  २।८७।१३  ॥   

  

अन्नमुच्चावचं भक्षाः फलानि विविधानि च ।  

रामा याम्यवहारार्थं बहु चोपहृतं मया  ॥  २।८७।१४  ॥   

अन्नमिति । उच्चावचं नानाविधमित्यर्थः । भक्षाः भक्षणीयानि अपूपादीनि ।
अभ्यवहारार्थं भोजनार्थं बहु चेति अन्यच्च बहुचोष्यलेह्यादिकमुपाहृतम्  ॥ 
२।८७।१४  ॥   

  

तत्सर्वं प्रत्यनुज्ञासीद्रामः सत्यपराक्रमः ।  

न तु तत्प्रत्यगृह्णात् स क्षत्रधर्ममनुस्मरन्  ॥  २।८७।१५  ॥   

तत्सर्वमिति । रामः तन्न प्रत्यगृह्णात्, किन्तु तत्सर्वं प्रत्यनुज्ञासीत्
प्रत्यन्वज्ञासीत्, पुनर्नीयतामित्यनुज्ञातवान् । क्षत्त्रधर्मं दानमेव
क्षत्त्रधर्मः न त्वादानमिति । अत्र हीनजातिपरिग्रहत्वात्तत्प्रत्याख्यानम्
ऋषिभ्यस्तु स्वीकरिष्यतीत्याहुः  ॥  २।८७।१५  ॥   

  

न ह्यस्माभिः प्रतिग्राह्यं सखे देयं तु सर्वदा ।  

इति तेन वयं राजन्ननुनीता महात्मना  ॥  २।८७।१६  ॥   

प्रत्यनुज्ञाने हेतुमाह--नेत्यादिना । इत्यनुनीता वयमित्यनेन
स्वाङ्घ्रिभक्ताग्रेसरगुहसमर्पितफलादेर्भक्तिपूतत्वेन शबरीविदुरादिन्यायेन
परमभागवततया स्वीकार्यत्वेपि
स्वप्रियतमपितृमातृप्रमुखबहुजनविश्लेषदुःखप्राग्भारानुभवजनितवैमनस्येन
पुण्यनदीतीरे उपवासचिकीर्षया च गुहसमर्पितं न प्रतिजग्राह राम इति च
गुहेनापि विदितमिति गम्यते  ॥  २।८७।१६  ॥   

  

लक्ष्मणेन समानीतं पीत्वा वारि महायशाः ।  

औपवास्यं तदा ऽकार्षीद्राघवः सह सीतया  ॥  २।८७।१७  ॥   

लक्ष्मणेनेति । औपवास्यम् । उपवासम् । स्वार्थे ष्यञ्  ॥  २।८७।१७  ॥   

  

ततस्तु जलशेषेण लक्ष्मणोप्यकरोत्तदा ।  

वाग्यतास्ते त्रयः सन्ध्यां समुपासत संहिताः  ॥  २।८७।१८  ॥   

तत इति । जलशेषेण रामपीतजलशेषेण अकरोत्, पानमिति शेषः । वाग्यताः नियतवाचः
। सीताया अपि सन्ध्यायां ध्यानजपादिकमस्त्येव । संहिताः समाहिताः । ननु
पूर्वं पुरोवादे "ततश्चीरोत्तरासङ्गः सन्ध्यामन्वास्य पश्चिमाम् ।
जलमेवाददे भोज्यं लक्ष्मणेनाहृतं स्वयम्  ॥ " इत्युक्तम्। कथमत्रानुवादे
प्रथमं जलादानं पश्चात्सन्ध्योपासनं चोच्यते ? सत्यम् तथैव क्रमः। इह तु
गुहानीतान्नानङ्गीकारे किं भुक्तवान् राम इत्याकाङ्क्षायां लक्ष्मणेन
यद्वार्यानीतं तत्पीतमिति प्रसङ्गसङ्गत्या जलपानं प्रथममुक्त्वाऽथ
सन्ध्योपासनमुक्तमिति न दोषः  ॥  २।८७।१८  ॥   

  

सौमित्रिस्तु ततः पश्चादकरोत् स्वास्तरं शुभम् ।  

स्वयमानीय बर्हीषि क्षिप्रं राघवकारणात्  ॥  २।८७।१९  ॥   

सौमित्रिरिति । ततः पश्चात् वारिपानानन्तरम् । स्वयं बर्हीषि कुशान्
"बर्हिर्नाग्नौ न ना कुशे" इति वैजयन्ती । क्षिप्रमानीय राघवकारणात्
राघवनिमित्तम् । शुभं पवित्रं स्वास्तरं सुष्ठु आस्तीर्णम्, शयनमिति यावत्
। अकरोत् कृतवान्  ॥  २।८७।१९  ॥   

  

तस्मिन् समाविशद्रामः स्वास्तरे सह सीतया ।  

प्रक्षाल्य च तयोः पादावपचक्राम लक्ष्मणः  ॥  २।८७।२०  ॥   

तस्मिन्निति । पादौ प्रक्षाल्य गङ्गातीरगमनकृतपङ्कशोधनं कृत्वेत्यर्थः ।
इदं च रामस्य स्वहस्ताभ्यां सीतायास्तूदकप्रदानेनेति बोध्यम् । अपचक्राम
शयनकाले समीपवर्त्तनस्यानुचितत्वात् दूरे स्थितः  ॥  २।८७।२०  ॥   

  

एतत्तदिङ्गुदीमूलमिदमेव च तत्तृणम् ।  

यस्मिन् रामश्च सीता च रात्रिं तां शयितावुभौ  ॥  २।८७।२१  ॥   

एतदिति । शयितौ "गत्यर्थाकर्मकश्लिषशीङ् --" इत्यादिना कर्त्तरि निष्ठा  ॥ 
२।८७।२१  ॥   

  

नियम्य पृष्ठे तु तलाङ्गुलित्रवान् शरैः सुपूर्णाविषुधी परन्तपः ।  

महद्धनुः सज्यमुपोह्य लक्ष्मणो निशामतिष्ठत् परितो ऽस्य केवलम्  ॥  २।८७।२२
 ॥   

नियम्येति । पृष्ठे पश्चाद्भागे । इषुधी तूणीरद्वयं नियम्य बद्ध्वा,
शूराणां सव्यापसव्यप्रयोगार्थमिषुधिद्वयधारणमस्ति । तलाङ्गुलित्रवान् "तलं
ज्याघातवारणम्" इत्यमरः । उपोह्य धृत्वा अस्य परितो ऽतिष्ठत्,
सर्वतोरक्षणार्थं प्रदक्षिणं चचारेत्यर्थः । निशां निशायाम् ।
अत्यन्तसंयोगे द्वितीया । केवलमित्यनेन शयननिद्राराहित्यं लक्ष्मणस्योच्यते
 ॥  २।८७।२२  ॥   

  

ततस्त्वहं चोत्तमबाणचापधृत् स्थितो ऽभवं तत्र स यत्र लक्ष्मणः ।  

अतन्द्रिभिर्ज्ञातिभिरात्तकार्मुकैर्महेन्द्रकल्पं परिपालयंस्तदा  ॥ 
२।८७।२३  ॥   

तत इति । अहं चोत्तमबाणचापधृत् एको भ्राता नगरात् वनानि निरगमयत्, अयमपरः
सुषुप्तिदशायां किमपि कुर्य्यादिति शङ्कया सज्जायुधः सन् यत्रयत्र स
लक्ष्मणः स्थितः तत्रतत्र स्थितो ऽभवम्, प्रतिपदं तमनुसृतवानभवमित्यर्थः ।
अतन्द्रिभिर्ज्ञातिभिरात्तकार्मुकैः मम परिकराश्च अयं वनचरो निषादजातीयः
रामे किञ्चित्करिष्यति चेत् एनं च प्रहराम इति सावधाना मां
प्रतिपदमन्वसरन्नित्यर्थः । एवमस्थाने भयशङ्किभिः कृतम्, वस्तुतः स न
केनचित् परिभाव्य इत्याह महेन्द्रकल्पमिति  ॥  २।८७।२३  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
सप्ताशीतितमः सर्गः  ॥  ८७  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने सप्ताशीतितमः सर्गः  ॥  ८७  ॥   


