+++
title = "०८३"

+++


ततः समुत्थितः काल्यमास्थाय स्यन्दनोत्तमम् ।  

प्रययौ भरतः शीघ्रं रामदर्शनकाङ्क्षया  ॥  २।८३।१  ॥   

अग्रतः प्रययुस्तस्य सर्वे मन्त्रिपुरोधसः ।  

अधिरुह्य हयैर्युक्तान् रथान् सूर्यरथोपमान्  ॥  २।८३।२  ॥   

तत इति । काल्यम् अहर्मुखम् । "प्रत्यूषो ऽहर्मुखं काल्यम्" इत्यमरः ।
प्राप्येति शेषः  ॥  २।८३।१२  ॥   

  

नवनागसहस्राणि कल्पितानि यथाविधि ।  

अन्वयुर्भरतं यान्तमिक्ष्वाकुकुलनन्दनम्  ॥  २।८३।३  ॥   

यथाविधि कल्पितानि भरतनियोगमनतिक्रम्य कल्पितानि । नवनागसहस्राणीत्यनेन
पुरस्थगजेषु नवनागसहस्रमात्रं प्रयाणे कल्पितमित्यवगम्यते  ॥  २।८३।३  ॥   

  

षष्टीरथसहस्राणि धन्विनो विविधायुधाः ।  

अन्वयुर्भरतं यान्तं राजपुत्रं यशस्विनम्  ॥  २।८३।४  ॥   

धन्विनो विविधायुधाश्चेत्यनेन योधा उक्ताः  ॥  २।८३।४  ॥   

  

शतं सहस्राण्यश्वानां समारूढानि राघवम् ।  

अन्वयुर्भरतं यान्तं सत्यसन्धं जितेन्द्रियम्  ॥  २।८३।५  ॥   

समारूढानि सादिभिरिति शेषः  ॥  २।८३।५  ॥   

  

कैकेयी च सुमित्रा च कौसल्या च यशस्विनी ।  

रामानयनसंहृष्टा ययुर्यानेन भास्वता  ॥  २।८३।६  ॥   

कैकेयीति । अग्रतो गमनं पश्चात्तापातिशयात् । यानेनेत्येकवचनं
प्रत्येकापेक्षया  ॥  २।८३।६  ॥   

  

प्रयाताश्चार्यसङ्घाता रामं द्रष्टुं सलक्ष्मणम् ।  

तस्यैव च कथाश्चित्राः कुर्वाणा हृष्टमानसाः  ॥  २।८३।७  ॥   

आर्यसङ्घाताः त्रैवर्णिकसङ्घाः । तस्यैव कथाः तत्सम्बन्धिवार्त्ताः  ॥ 
२।८३।७  ॥   

  

मेघश्यामं महाबाहुं स्थिरसत्त्वं दृढव्रतम् ।  

कदा द्रक्ष्यामहे रामं जगतः शोकनाशनम्  ॥  २।८३।८  ॥   

ता एवाह--मेघेत्यादिना । मेघश्यामं दूरस्थितत्वेपि त्यक्तुमशक्यं
सौन्दर्य्यमुच्यते । धर्माभितप्ताः पर्जन्यमितिवत् । मेघश्यामं
दर्शनमात्रेण सर्वसन्तापहरम् । महाबाहुम् ऽआयताश्च सुवृत्ताश्चऽ इति
ह्युक्तम् । महाबाहुं तादृशसौन्दर्य्यानुभवदानविषयौदार्ययुक्तम् । महाबाहुं
तादृशसौन्दर्यभोगप्रदानसमर्थं "राममिन्दीवरश्यामं सर्वशत्रुनिबर्हणम्"
इतिवत् । स्थिरसत्त्वं स्थिरव्यवसायम् । "द्रव्यासुव्यवसायेषु
सत्त्वमस्त्री तु जन्तुषु" इत्यमरः । स्थिरचित्तमिति च पाठः ।
आश्रितप्रातिकूल्येनाप्यविकृतमनस्कम् । दृढव्रतम्
अन्तरङ्गैरप्यप्रकम्प्याश्रितरक्षणदीक्षम् । कदा द्रक्ष्यामहे रामं
तन्मुखावलोकनमात्रं लभ्यते चेत् कैकेयीवचनजनिततापाः सर्वेपि निवर्त्तेरन् ।
जगतः शोकनाशनम् तस्मिन् सर्वलोकशोकनिवर्त्तके सति कथं वयं शोकाकुलाः स्याम
। तदीय सर्वलोकशोकनिवर्तकत्वस्य अस्मच्छोकस्य च कः सम्बन्धः । मा शुच
इत्युक्तवतोप्यस्यातिशय उक्तः  ॥  २।८३।८  ॥   

  

दृष्ट एव हि नः शोकमपनेष्यति राघवः ।  

तमः सर्वस्य लोकस्य समुद्यन्निव भास्करः  ॥  २।८३।९  ॥   

दृष्ट इति । दृष्ट एव रामः सन्निहितश्चेत्स मन्दस्मितो माभूत्
कटाक्षपूर्वकं किञ्चित् प्रियवचनं च मावोचत् । अस्माभिश्च न यत्नः कार्यः
किन्तु दूरे दर्शनमात्रेणास्मच्छोकाः सर्वे विनश्येयुः । तम इत्यादि ।
यथोद्यन् आदित्यो दूरस्थितोपि सकललोकान्धकारं निवर्त्तयति  ॥  २।८३।९  ॥   

  

इत्येवं कथयन्तस्ते सम्प्रहृष्टाः कथाः शुभाः ।  

परिष्वजानाश्चान्योन्यं ययुर्नागरिका जनाः  ॥  २।८३।१०  ॥   

इतीति । परिष्वजानाः परिष्वजमानाः । नगरे चरन्तीति नागरिकाः । "चरति" इति
ठक्  ॥  २।८३।१०  ॥   

  

ये च तत्रापरे सर्वे सम्मता ये च नैगमाः ।  

रामं प्रति ययुर्हृष्टाः सर्वाः प्रकृतयस्तथा  ॥  २।८३।११  ॥   

य इति । तत्र नगरे ये रामस्य सम्मताः ये च नैगमाः वणिजः ते सर्वे सर्वाः
प्रकृतयः पौरश्रेणयश्च रामं प्रति ययुः  ॥  २।८३।११  ॥   

  

मणिकाराश्च ये केचित् कुम्भकाराश्च शोभनाः ।  

सूत्रकर्मकृतश्चैव ये च शस्त्रोपजीविनः  ॥  २।८३।१२  ॥   

मायूरकाः क्राकचिका रोचका वेधकास्तथा ।  

दन्तकाराः सुधाकारास्तथा गन्धोपजीविनः  ॥  २।८३।१३  ॥   

सुवर्णकाराः प्रख्यातास्तथा कम्बलधावकाः ।  

स्नापकोच्छादका वैद्या धूपकाः शौण्डिकास्तथा  ॥  २।८३।१४  ॥   

ताः प्रपञ्चयति--मणीत्यादिना । अत्र यच्छब्दरहितस्थले सो ऽनुषञ्जनीयः ।
मणिकाराः पद्मरागादिमणिसंस्कारकाः । कुम्भकाराः कुलालाः । शोभनाः
स्वकार्यदक्षा इति यावत् । सूत्रकर्मकृतः तन्तुवायादयः । शस्त्रोपजीविनः
शस्त्रकारकाः । मायूरकाः मयूरपिच्छैश्छत्र्रव्यजनादिकारिणः । क्राकचिकाः
क्रकचैः करपत्रैश्चन्दनादिदारुदलनकारिणः "क्रकचो़ ऽस्त्री करपत्रम्"
इत्यमरः । रोचकाः दन्तकुड्यवेदिकादिषु कान्त्युत्पादकाः । वेधकाः
दारुरत्नादिरन्ध्रकारिणः । दन्तकाराः दन्तैः पुत्रिकापीठशिबिकादिकारकाः ।
सुधाकाराः प्रासादतलकुड्यादिषु सुधालेपनकर्मकराः । गन्धोपजीविनः
चन्दनकस्तूरीकर्पूरकुङ्कुमादिगन्धद्रव्यविक्रयजीविनः । सुवर्णकाराः
प्रसिद्धाः । कम्बलधावकाः कम्बलशोधकाः । स्नापकोच्छादकाः स्नापकाः
तैलाभ्यङ्गादिस्नानकारिणः । उच्छादकाः अङ्गमर्दकाः "उच्छादनं
समुल्लेखोद्वाहनोद्वर्तनेषु च" इति विश्वः । धूपकाः गृहादिषु धूपवासकाः ।
शौण्डिकाः मद्यकराः । "शुण्डाकरिकरे मद्ये" इति वैजयन्ती  ॥  २।८३।१२१४  ॥   

  

रजकास्तुन्नवायाश्च ग्रामघोषमहत्तराः ।  

शैलूषाश्च सह स्त्रीभिर्ययुः कैवर्त्तकास्तथा  ॥  २।८३।१५  ॥   

रजकाः निर्णेजकाः "निर्णेजकः स्याद्रजकः" इत्यमरः । तुन्नवायस्तु सौचिकः"
इत्यमरः । ग्रामघोषमहत्तराः घोषमहत्तराश्च, महत्तराः प्रधानभूताः । "घोष
आभीरपल्ली स्यात्" इत्यमरः । शैलूषाः भूमिकाधारिणः, स्त्रीजिवनिनो वा । अत
एव सह स्त्रीभिरित्ययुक्तम् । "शैलालिनस्तु शैलूषा जायाजीवाः" इत्यमरः ।
कैवर्ताः धीवराः । "कैवर्ते दाशधीवरौ" इत्यमरः । ते सर्वे ययुरित्यन्वयः  ॥ 
२।८३।१५  ॥   

  

समाहिता वेदविदो ब्राह्मणा वृत्तसम्मताः ।  

गोरथैर्भरतं यान्तमनुजग्मुः सहस्रशः  ॥  २।८३।१६  ॥   

समाहिता योगिनः । गोरथैर्वृषभयुक्तरथैः शकटैरिति यावत्  ॥  २।८३।१६  ॥   

  

सुवेषाः शुद्धवसनास्ताम्रमृष्टानुलेपनाः ।  

सर्वे ते विविधैर्यानैः शनैर्भरतमन्वयुः  ॥  २।८३।१७  ॥   

ताम्रमृष्टानुलेपनाः रक्तवर्णसम्पूर्णाङ्गरामाः  ॥  २।८३।१७  ॥   

  

प्रहृष्टमुदिता सेना सान्वयात्कैकयीसुतम् ।  

भ्रातुरानयने यान्तं भरतं भ्रातृवत्सलम्  ॥  २।८३।१८  ॥   

प्रहर्षः कायिको रोमाञ्चादिः । प्रमोदो मानसो हर्षः । आनयने आनयननिमित्तम्
 ॥  २।८३।१८  ॥   

  

ते गत्वा दूरमध्वानं रथयानाश्वकुञ्जरैः ।  

समासेदुस्ततो गङ्गां श्रृङ्गिबेरपुरं प्रति  ॥  २।८३।१९  ॥   

त इति । श्रृङ्गिबेरपुरं प्रति दूरमध्वानं गत्वा गङ्गां समासेदुरिति
सम्बन्धः । यद्वा श्रृङ्गिबेरपुरं प्रतीति \["लक्षणेत्थंभूताख्यान--" इति\]
लक्षणे कर्म प्रवचनीयः । श्रृङ्गिबेरपुरं इत्यर्थः  ॥  २।८३।१९  ॥   

  

यत्र रामसखो वीरो गुहो ज्ञातिगणैर्वृतः ।  

निवसत्यप्रमादेन देशं तं परिपालयन्  ॥  २।८३।२०  ॥   

यत्रेति । अप्रमादेन सावधानतया, रामविरोध्यागमनवारणपर इत्यर्थः । तत्र देशे
विद्यमानं श्रृङ्गिबेरपुरं प्रतीति पूर्वेणान्वयः  ॥  २।८३।२०  ॥   

  

उपेत्य तीरं गङ्गायाश्चक्रवाकैरलङ्कृतम् ।  

व्यवातिष्ठत सा सेना भरतस्यानुयायिनी  ॥  २।८३।२१  ॥   

निरीक्ष्यानुगतां सेनां तां च गङ्गां शिवोदकाम् ।  

भरतः सचिवान् सर्वानब्रवीद्वाक्यकोविदः  ॥  २।८३।२२  ॥   

उपेत्येति । व्यवातिष्ठत व्यवस्थिता अभूत्  ॥  २।८३।२१२२  ॥   

  

निवेशयत मे सैन्यमभिप्रायेण सर्वतः ।  

विश्रान्ताः प्रतरिष्यामः श्व इदानीमिमां नदीम्  ॥  २।८३।२३  ॥   

निवेशयतेति । अभिप्रायेण तत्तदिच्छया इदानीं विश्रान्ताः श्वो नदीं
प्रतरिष्याम इति सम्बन्धः  ॥  २।८३।२३  ॥   

  

दातुं च तावदिच्छामि स्वर्गतस्य महीपतेः ।  

और्ध्वदेहनिमित्तार्थमवतीर्योदकं नदीम्  ॥  २।८३।२४  ॥   

दातुमिति । और्ध्वदेहनिमित्तार्थम् ऊर्ध्वदेहभवसुखप्रयोजनायेत्यर्थः ।
नदीमवतीर्य पितुरौर्ध्वदेहनिमित्तार्थमुदकं दातुमिच्छामीत्यन्वयः  ॥ 
२।८३।२४  ॥   

  

तस्यैवं ब्रुवतो ऽमात्यास्तथेत्युक्त्वा समाहिताः ।  

न्यवेशयंस्तां छन्देन स्वेन स्वेन पृथक्पृथक्  ॥  २।८३।२५  ॥   

तस्येति । छन्देन इच्छया । "छन्दः श्रुतीच्छापद्येषु" इति वैजयन्ती  ॥ 
२।८३।२५  ॥   

  

निवेश्य गङ्गमनु तां महानदीं चमूं विधानैः परिबर्हशोभिनीम् ।  

उवास रामस्य तदा महात्मनो विचिन्तयानो भरतो निवर्त्तनम्  ॥  २।८३।२६  ॥   

निवेश्येति । गङ्गामनु निवेश्य गङ्गामनुसृत्य निवेश्य, गङ्गाकूलानुसारेण
निवेश्येति यावत् । विधानैः तत्तज्जातिव्यवस्थाकल्पनादिभिः ।
परिबर्हशोभिनीं परिबर्हो यात्रोपयुक्तपटवेश्माद्युपकरणम् । "तथोपकरणं
प्रोक्तं परिबर्हः परिच्छदः" इति हलायुधः  ॥  २।८३।२६  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
त्र्यशीतितमः सर्गः  ॥  ८३  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने त्र्यशीतितमः सर्गः  ॥  ८३  ॥   


