+++
title = "०८८"

+++


तच्छ्रुत्वा निपुणं सर्वं भरतः सह मन्त्रिभिः ।  

इङ्गुदीमूलमागम्य रामशय्यामवेक्ष्य ताम्  ॥  २।८८।१  ॥   

अब्रवीज्जननीः सर्वा इह तेन महात्मना ।  

शर्वरी शयिता भूमाविदमस्य विमर्दितम्  ॥  २।८८।२  ॥   

तदित्यादिश्लोकद्वयमेकं वाक्यम् । निपुणं सावधानमित्यर्थः । तेन रामेण । इह
भूमौ । शर्वरीशयिता शर्वर्य्यां शयनं कृतम् । निष्ठाया
अधिकरणत्वस्याभिहितत्वाच्छर्वरीशब्दात् प्रथमा, इदमेषामासितमितिवत् ।
इदमस्य विमर्दितमित्यत्राप्यधिकरणे निष्ठा । "क्तस्य च वर्त्तमाने" इति
कर्त्तति षष्ठी । अस्मिन्नेतत्कर्तृकं विमर्दनमित्यर्थः  ॥  २।८८।१२  ॥   

  

महाभागकुलीनेन महाभागेन धीमता ।  

जातो दशरथे नोर्व्यां न रामः स्वप्तुमर्हति  ॥  २।८८।३  ॥   

महाभागेति । महाभागेन महानुभावेन । दशरथेनेति पञ्चम्यर्थे तृतीया  ॥  २।८८।३
 ॥   

  

अजिनोत्तरसंस्तीर्णे वरास्तरणसञ्चये ।  

शयित्वा पुरुषव्याघ्रः कथं शेते महीतले  ॥  २।८८।४  ॥   

अजिनेति । अजिनोत्तरसंस्तीर्णे अजिनरूपोत्तरच्छदेन संस्तीर्णे । अजिनशब्देन
"कदलीकन्दलीचीनश्चमूरुप्रियकावपि । समूरुश्चेति हरिणा अमी अजिनयोनयः  ॥ "
इत्युक्तकदल्याद्यजिनं विवक्षितम्। वरास्तरणसञ्चये वराणि अमूल्यानि
आस्तरणानि येषु पर्य्यङ्केषु तेषां सञ्चये समूहे। पर्य्यङ्कानां बहुत्वं
शीतोष्णादिकालोचितान्तर्गृहशिरोगृहादिबाहुल्यात्। यद्वा
मार्द्दवातिशयायानेकास्तरणत्वम्। अतिमृदुत्वादजिनस्योपर्यास्तरणत्वम्  ॥ 
२।८८।४  ॥   

  

प्रासादाग्रविमानेषु वलभीषु च सर्वदा ।  

हैमराजतभौमेषु वरास्तरणशालिषु  ॥  २।८८।५  ॥   

प्रासादेति । प्रासादाग्रविमानेषु विमानतुल्यप्रासादशिखरेषु । वलभीषु
कूटागारेषु "कूटागारे तु वलभी" इति वैजयन्ती । हैमराजतभौमेषु हैमानि
राजतानि भौमानि भूतलानि येषु तेषु । वरास्तरणशालिषु चित्रकम्बलादिशालिषु  ॥ 
२।८८।५  ॥   

  

पुष्पसञ्चयचित्रेषु चन्दनागरुगन्धिषु ।  

पाण्डराभ्रप्रकाशेषु शुकसङ्घरुतेषु च  ॥  २।८८।६  ॥   

पुष्पसञ्चयचित्रेषु चित्रपुष्पसमूहेषु । चन्दनागरुगन्धिषु
चन्दनागरुधूपगन्धिषु । पाण्डराभ्रप्रकाशेषु तद्वद्धवलेषु । शुकसङ्घरुतेषु
शुकसमूहनादवत्सु । अर्शआदित्वादच्मत्वर्थीयः  ॥  २।८८।६  ॥   

  

प्रासादवरवर्य्येषु शीतवत्सु सुगन्धिषु ।  

उषित्वा मेरुकल्पेषु कृतकाञ्चनभित्तिषु  ॥  २।८८।७  ॥   

प्रासादवरवर्येषु प्रासादवराणामुत्तमेषु । शीतवत्सु शैत्यवस्तु । "शीतं
गुणे तद्वत्" इत्यमरः । सुगन्धिषु घनसारादिभिरिति शेषः । उषित्वा
शयित्वेत्यर्थः । उपरि प्रतिबोधोक्तेः । मेरुतुल्यत्वे हेतुः
कृतकाञ्चनभित्तिष्विति  ॥  २।८८।७  ॥   

  

गीतवादित्रनिर्घोषैर्वराभरणनिस्वनैः ।  

मृदङ्गवरशब्दैश्च सततं प्रतिबोधितः  ॥  २।८८।८  ॥   

वन्दिभिर्वन्दितः काले बहुभिः सूतमागधैः ।  

गाथाभिरनुरूपाभिस्तुतिभिश्च परन्तपः  ॥  २।८८।९  ॥   

गीतवादित्रनिर्घोषैः गीतैस्तदनुगुणवीणादिरावैः । वराभरणनिस्वनैः परिचारिका
पाणिचरणनूपुरकङ्कणाद्याभरणशिञ्जितैः । मृदङ्गवरशब्दैः मर्दलविशेषध्वनिभिश्च
सततं प्रतिबोधितः । अथ प्रबोधनानन्तरम् । काले प्रातःकाले । वन्दिभिः
कर्तृभिः सूतमागधैश्च । गाथाभिः गद्यविशेषैः (पद्यविशेषैः) । स्तुतिभिः
स्तोत्रप्रबन्धैश्च वन्दितः स्तुतः । "वदि अभिवादनस्तुत्योः" इति धातुः ।
परन्तपः अन्यराजशिक्षणपरो रामः (अथ राज्यशिक्षणपरो रामः) कथं भूमौ केवलायां
शेते कथं श्वापदरवैः प्रतिबोध्यते कथमेकाकी तिष्ठतीति चोपस्कार्यम् ।
गम्यमानत्वादप्रयोगः । "यश्च निम्बं परशुना यश्चैनं मधुसर्पिषा । यश्चैनं
गन्धमाल्याभ्यां सर्वस्य कटुरेव सः  ॥ " इत्यादिवत्  ॥  २।८८।८९  ॥   

  

अश्रद्धेयमिदं लोके न सत्यं प्रतिभाति मा ।  

मुह्यते खलु मे भावः स्वप्नो ऽयमिति मे मतिः  ॥  २।८८।१०  ॥   

अश्रद्धेयमिति । इदं रामस्य तृणशय्याशयनादिकम् अश्रद्धेयम् । लोके पश्यामि
"लोकृ दर्शने" इति धातुः । तत्र हेतुमाह न सत्यमिति । किञ्च मे भावः हृदयं
मुह्यते खलु मुह्यति किमु । रामस्य भूमिशयनश्रवणादिकं भ्रमो वेत्यर्थः ।
अथवा अयं पूर्वोक्तश्रवणम् । स्वप्नापेक्षया पुल्लिङ्गत्वम् । स्वप्न इति
मे मतिः मतम्, सिद्धान्त इत्यर्थः ।  

कथमन्यथा सर्वमिदमसम्भाव्यं सम्भाव्यत इति भावः  ॥  २।८८।१०  ॥   

  

न नूनं दैवतं किञ्चित् कालेन बलवत्तरम् ।  

यत्र दाशरथी रामो भूमावेव शयीत सः  ॥  २।८८।११  ॥   

नेति । कालेन कालात् । दैवतं बलवत्तरं न नूनं काल एव बलीयानित्यर्थः । यत्र
यस्मात् दाशरथिः दशरथपुत्रोपि भूमावेव शयीत तस्मादित्यर्थः  ॥  २।८८।११  ॥   

  

विदेहराजस्य सुता सीता च प्रियदर्शना ।  

दयिता शयिता भूमौ स्नुषा दशरथस्य च  ॥  २।८८।१२  ॥   

विदेहराजस्येति । प्रियदर्शना अतदर्हेत्यर्थः । दयिता रामस्य प्राणेभ्योपि
प्रेयसी शयिता शयितवती । कर्तरि क्तः । हन्तेति शेषः  ॥  २।८८।१२  ॥   

  

इयं शय्या मम भ्रातुरिदं हि परिवर्त्तितम् ।  

स्थण्डिले कठिने सर्वं गात्रैर्विमृदितं तृणम्  ॥  २।८८।१३  ॥   

इयमिति । परिवर्त्तितं परिवर्त्तनं स्वापकाले श्रमातिशयादितस्ततः
शरीरपरिवर्त्तनपरम् । परिवर्तनज्ञापकमाह स्थण्डिल इति । स्थण्डिले भूतले
कठिनस्थलत्वात् गात्रैः विमृदितं क्षुण्णं तृणम् इदमित्यनुषङ्गः  ॥  २।८८।१३
 ॥   

  

मन्ये साभरणा सुप्ता सीतास्मिन् शयनोत्तमे ।  

तत्रतत्र हि दृश्यन्ते सक्ताः कनकबिन्दवः  ॥  २।८८।१४  ॥   

मन्य इति । साभरणा सुप्ता मार्गश्रमादाभरणमनुन्मुच्य सुप्तवती । शयनोत्तमे
भर्तृशय्यात्वादितरतल्पेभ्यः श्रेष्ठतमे । साभरणा सुप्तेत्यत्र सूचकमाह
तत्रतत्रेति । तत्रतत्र तृणेषु सक्ताः कनकबिन्दवः जाम्बूनदाभरणनिर्गलिताः
सूक्ष्मरेणवः  ॥  २।८८।१४  ॥   

  

उत्तरीयमिहासक्तं सुव्यक्तं सीतया तदा ।  

तथा ह्येते प्रकाशन्ते सक्ताः कौशेयतन्तवः  ॥  २।८८।१५  ॥   

उत्तरीयमिति । इह कुशाग्रेषु आसक्तम् इदमासञ्जनं सुव्यक्तं सीतया सीतायाः
 ॥  २।८८।१५  ॥   

  

मन्ये भर्त्तुः सुखा शय्या येन बाला तपस्विनी ।  

सुकुमारी सती दुःखं न विजानाति मैथिली  ॥  २।८८।१६  ॥   

मन्य इति । या कापि भर्तुः शय्या पतिव्रतायाः सुखेति मन्ये । यतः सुकुमारी
मैथिली सती पतिव्रता अस्मिन्नपि शयने शयिता दुःखं न जानाति  ॥  २।८८।१६  ॥   

  

हा हन्तास्मि नृशंसो ऽहं यत् सभार्यः कृते मम ।  

ईदृशीं राघवः शय्यामधिशेते ह्यनाथवत्  ॥  २।८८।१७  ॥   

हाहन्तेति । हाहन्तेत्येकनिपातः खेदार्थः । अहं नृशंसोस्मि निर्दयोस्मि ।
मम कृते मन्निमित्तम् । कृते इत्यव्ययम्  ॥  २।८८।१७  ॥   

  

सार्वभौमकुले जातः सर्वलोकस्य सम्मतः ।  

सर्वलोकप्रियस्त्यक्त्वा राज्यं सुखमनुत्तमम्  ॥  २।८८।१८  ॥   

कथमिन्दीवरश्यामो रक्ताक्षः प्रियदर्शनः ।  

सुखभागी न दुःखार्हः शयितो भुवि राघवः  ॥  २।८८।१९  ॥   

जन्मना शक्तिमत्तया प्रजारञ्जकत्वेन शरीरलक्षणेन च राज्यार्हो रामः
कथमेतादृशीं दुर्दशां प्राप्त इति खिद्यति--सार्वभौमकुले जात इत्यादिना
श्लोकद्वयेन  ॥  २।८८।१८१९  ॥   

  

धन्यः खलु महाभागो लक्ष्मणः शुभलक्षणः ।  

भ्रातरं विषमे काले यो राममनुवर्त्तते  ॥  २।८८।२०  ॥   

धन्य इति । विषमे काले सङ्कटे काले  ॥  २।८८।२०  ॥   

  

सिद्धार्था खलु वैदेही पतिं यानुगता वनम् ।  

वयं संशयिताः सर्वे हीनास्तेन महात्मना  ॥  २।८८।२१  ॥   

सिद्धार्थेति । पतिमनु पतिमनुसृत्य वनं गतेति सम्बन्धः । संशयिताः
अस्मत्सेवां रामो ऽङ्गीकरिष्यति नवेति संशयिताः  ॥  २।८८।२१  ॥   

  

अकर्णधारा पृथिवी शून्येव प्रतिभाति मा ।  

गते दशरथे स्वर्गं रामे चारण्यमाश्रिते  ॥  २।८८।२२  ॥   

अकर्णधारेति । अकर्णधारा प्रधानपुरुषरहितेति यावत् । अत एव शून्येव
प्रतिभाति  ॥  २।८८।२२  ॥   

  

न च प्रार्थयते कश्चिन्मनसापि वसुन्धराम् ।  

वने ऽपि वसतस्तस्य बाहुवीर्याभिरक्षिताम्  ॥  २।८८।२३  ॥   

अनायकत्वे कथं राज्यं निरुपद्रवम् ? तत्राह--न चेति । कश्चित् सामन्तः न
प्रार्थयते आक्रमितुं नेच्छति  ॥  २।८८।२३  ॥   

  

शून्यसंवरणारक्षामयन्त्रितहयद्विपाम् ।  

अपावृतपुरद्वारां राजधानीमरक्षिताम्  ॥  २।८८।२४  ॥   

अप्रहृष्टबलां न्यूनां विषमस्थामनावृताम् ।  

शत्रवो नाभिमन्यन्ते भक्षान् विषकृतानिव  ॥  २।८८।२५  ॥   

रामवीर्यं विना रक्षकान्तरशून्यत्वमाह शून्यसंवरणेत्यादि ।
शून्यसंवरणारक्षाम् अविद्यमानप्राकाररक्षकाम् । यद्वा शून्यसंवरणः
गुप्तिरहितः आरक्षः गुल्मस्थानं यस्याः सा तथा । अयन्त्रिताः रक्षकाणां
रामपारवश्येन तैरबद्धाः हयद्विपाः यस्यास्ताम् । अपावृतानि अपिहितानि
पुरद्वाराणि यस्यास्ताम् । अप्रहृष्टबलत्वमरक्षितत्वे हेतुः । न्यूनां
साधनविहीनाम् । विषमस्थां दुर्दंशापन्नाम् । अनावृतां बाह्यरक्षकरहिताम् ।
नाभिमन्यन्ते अभिभवितुं न स्मरन्ति । भक्षान् अपूपादीन् । विषैः विषमिश्रैः
कृतान्  ॥  २।८८।२४२५  ॥   

  

अद्यप्रभृति भूमौ तु शयिष्ये ऽहं तृणेषु वा ।  

फलमूलाशनो नित्यं जटाचीराणि धारयन्  ॥  २।८८।२६  ॥   

तस्यार्थमुत्तरं कालं निवत्स्यामि सुखं वने ।  

तं प्रतिश्रवमामुच्य नास्य मिथ्या भविष्यति  ॥  २।८८।२७  ॥   

वसन्तं भ्रातुरर्थाय शत्रुध्नो मा ऽनुवत्स्यति ।  

लक्ष्मणेन सह त्वार्यो ह्ययोध्यां पालयिष्यति  ॥  २।८८।२८  ॥   

उक्तसर्वानर्थस्य आत्ममूलकतया
तत्प्रायश्चित्तमाह--अद्येत्यादिश्लोकद्वयमेकान्वयम् । तं प्रतिश्रवं तां
प्रतिज्ञाम् । आमुच्य स्वस्मिन्नासज्य । तस्यार्थं रामार्थमित्यर्थः ।
उत्तरं कालं चतुर्दशवर्षात्मके काले रामानुष्ठितव्यतिरिक्तोत्तरकालं वने
वत्स्यामि । मिथ्या न भविष्यति, प्रतिज्ञेति शेषः  ॥  २।८८।२६२८  ॥   

  

अभिषेक्ष्यन्ति काकुत्स्थमयोध्यायां द्विजातयः ।  

अपि मे देवताः कुर्युरिमं सत्यं मनोरथम्  ॥  २।८८।२९  ॥   

अभिषेक्ष्यन्तीति । देवताः इमं मनोरथं सत्यं कुर्युरपि ।
सम्भावनायामपिशब्दः  ॥  २।८८।२९  ॥   

  

प्रसाद्यमानः शिरसा मया स्वयं बहुप्रकारं यदि नाभिपत्स्यते ।  

ततो ऽनुवत्स्यामि चिराय राघवं वने वसन्नार्हति मामुपेक्षितुम्  ॥  २।८८।३०
 ॥   

प्रसाद्यमान इति । शिरसा प्रणामपूर्वकं स्वयं न तु मन्त्रिमुखेन ।
नाभिपत्स्यते नाङ्गीकरिष्यति, प्रसादमिति शेषः । ततस्तदा वने वसन्
राघवमनुवत्स्यामि तदनुचरो भवामि । अनुचरणं वा कथमङ्गीकरिष्यतीत्यत्राह
नार्हति मामुपेक्षितुमिति । मां भ्रातरं शिष्यं दासमित्यर्थः  ॥  २।८८।३०
 ॥   

  

इत्यार्षे० वाल्मी० श्रीमदयोध्याकाण्डे अष्टाशीतितमः सर्गः  ॥  ८८  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने अष्टाशीतितमः सर्गः  ॥  ८८  ॥   


