+++
title = "०७१ अयोध्यागमनम्"
title_english = "071 Bharata reaches the city of Ayodhya"

+++


स प्राङ्मुखो राजगृहादभिनिर्याय राघवः ।  

ततः सुदामां द्युतिमान् सन्तीर्यावेक्ष्य तां नदीम्  ॥  २।७१।१  ॥   

ह्लादिनीं दूरपारां च प्रत्यक्स्त्रोतस्तरङ्गिणीम् ।  

शतद्रूमतरच्छ्रीमान् नदीमिक्ष्वाकुनन्दनः  ॥  २।७१।२  ॥   

स प्राङ्मुख इत्यादि । अत्र दूता ऋजुदुर्गमार्गेण त्वरितं गिरिव्रजमागताः ।
भरतस्तु चतुरङ्गबलयुक्ततया वक्रमपि महामार्गमाश्रित्य ययौ । अतो
नदीपर्वतादिभेदकीर्त्तनमिति बोध्यम् । सुदामां सुदामाख्यां नदीम् ।
अवेक्ष्य तां सन्तीर्य दूरेपारं परतीरं यस्यास्तां दूरपाराम्,
विशालामित्यर्थः । ह्लादिनीं ह्लादिन्याख्यां नदीं सन्तीर्य शतद्रूं
शतद्व्राख्यां प्रत्यक्स्रोतस्तरङ्गिणीं पश्चिमाभिमुखप्रवाहतरङ्गयुक्तां च
नदीमतरम्  ॥  २।७१।१२  ॥   

  

एलाधाने नदीं तीर्त्वा प्राप्य चापरपर्पटान् ।  

शिलामाकुर्वतीं तीर्त्वा आग्नेयं शल्यकर्त्तनम्  ॥  २।७१।३  ॥   

सत्यसन्धः शुचिः श्रीमान् प्रेक्षमाणः शिलावहाम् ।  

अत्ययात् स महाशैलान् वनं चैत्ररथं प्रति  ॥  २।७१।४  ॥   

एलाधान इति । एलानामेलकानाम् आधानमुत्पत्तिस्थानं तद्वत्त्वादेलाधानाख्ये
नगरे । नदीं पूर्वोक्तां शतद्रूं तीर्त्वेत्यनुवादः । अपरपर्पटान्
पर्पटानामदूरभावो ग्रामः पर्पटाः । पर्पटा ओषधिविशेषाः । "अदूरभवश्च" इति
प्राप्तस्याणः "वरणादिभ्यश्च" इति लुप् । लुपि युक्तवद्व्यक्तिवचनता ।
पूर्वपर्पटाः अपरपर्पटाश्चेति ग्रामद्वयमस्ति । तत्रापरपर्पटान्
विश्रान्त्यर्थं प्राप्य शिलामाकुर्वतीं शिलामासमन्तात्कुर्वतीं
शिलाकषर्णस्वभावाम् अत एव शिलावहामित्यन्वर्थसंज्ञां नदीं तीर्त्वा तस्या
आग्नेय्यां दिशि भवमाग्नेयम् । शल्यं हृदयशल्यं दुःखं कर्त्तयति छेदयतीति
शल्यकर्त्तनं नाम नगरं प्रेक्षमाणः सन् अत्ययात् । सत्यसन्धः
शुचिरित्याभ्यां तत्रत्यजनेभ्य ईतिवारणं प्रतिज्ञाय तथैव कृतवानित्युच्यते
। (पाठभेदः । भीतिवारणं प्रतिज्ञाय) चैत्ररथं चैत्ररथतुल्यत्वात्तदाख्यं
वनं प्रति उद्दिश्य महाशैलानत्ययात् तद्दर्शनकुतूहलेन
महापर्वतानत्यगादित्यर्थः  ॥  २।७१।३४  ॥   

  

सरस्वतीं च गङ्गां च युग्मेन प्रत्यपद्यत ।  

उत्तरं वीरमत्स्यानां भारुण्डं प्राविशद्वनम्  ॥  २।७१।५  ॥   

सरस्वतीमिति । सरस्वतीं तदाख्यां नदीम् । गङ्गां गङ्गाख्यां काञ्चिन्नदीं
पश्चिमसमुद्रगामिनीं गङ्गास्रोतो भेदं वा । युग्मेन सङ्गमेन प्रत्यपद्यत
ययौ । यद्वा युग्मेन द्वन्द्वतया पार्श्वद्वये प्रवहन्तीमिति शेषः ।
वीरमत्स्यानां वीरमत्स्याख्यदेशानाम् । उत्तरं भारुण्डं भारुण्डाख्यं वनं
प्राविशत्  ॥  २।७१।५  ॥   

  

वेगिनीं च कुलिङ्गाख्यां ह्लादिनीं पर्वतावृताम् ।  

यमुनां प्राप्य सन्तीर्णो बलमाश्वासयत्तदा  ॥  २।७१।६  ॥   

वेगिनीमिति । वेगिनीं वेगयुक्ताम् । ह्लादिनीं सन्तोषकारिणीम् ।
पर्वतैरावृतां कुलिङ्गाख्यां नदीं यमुनां प्राप्य सन्तीर्ण इत्यर्थः ।
यमुनासमीपे सन्तीर्णः अन्यत्रातिवेगत्वादन्यत्र पर्वतावृतत्वाच्चेति भावः ।
आतपखिन्नं बलं  

मध्याह्ने आश्वासयत्  ॥  २।७१।६  ॥   

  

शीतीकृत्य तु गात्राणि क्लान्तानाश्वास्य वाजिनः ।  

तत्र स्नात्वा च पीत्वा च प्रायादादाय चोदकम्  ॥  २।७१।७  ॥   

आश्वासनप्रकारमाह--शीतीकृत्येति । तत्र कुलिङ्गायमुनासम्भेदे । उत्तरत्र
गन्तव्यदेशस्य निर्जलदेशत्वात्तत्र पानार्थमुदकमादाय च प्रायात्  ॥  २।७१।७
 ॥   

  

राजपुत्रो महारण्यमनभीक्ष्णोपसेवितम् ।  

भद्रो भद्रेण यानेन मारुतः खमिवात्ययात्  ॥  २।७१।८  ॥   

राजपुत्र इति । राजपुत्रत्वेन भद्रः मङ्गलाचारयुक्तः । अनभीक्ष्णोपसेवितम्
अत्यन्तं जनैरनुपसेवितं महारण्यत्वादप्रहतमित्यर्थः । महारण्यं दुर्गमं वनं
भद्रेण भद्रगजरूपेण यानेन अरण्यसंचारनिपुणो भद्रजातीयः । मारुतः
खमिवात्ययात् अतिवेगेनातिक्रान्तवान् । भूमौ हि मारुतः पर्वतादिना
मन्दीभवति  ॥  २।७१।८  ॥   

  

भागीरथीं दुष्प्रतरामंशुधाने महानदीम् ।  

उपायाद्राघवस्तूर्णं प्राग्वटे विश्रुते पुरे  ॥  २।७१।९  ॥   

भागीरथीमिति । अंशुधाने नगरे दुष्प्रतरां भागीरथीं विश्रुते तरणस्थलत्वेन
प्रसिद्धे प्राग्वटे पुरे उपायात् आगच्छत् । तत्तरणार्थमिति शेषः  ॥  २।७१।९
 ॥   

  

स गङ्गां प्राग्वटे तीर्त्वा समायात् कुटिकोष्ठिकाम् ।  

सबलस्तां स तीर्त्वाथ समायाद्धर्मवर्द्धनम्  ॥  २।७१।१०  ॥   

स इति । सबलः स भरतः प्राग्वटे तत्समीपे गङ्गां तीर्त्वा कुटिकोष्ठिकां
नदीं समायात् । सः तां तीर्त्वा धर्मवर्द्धनं ग्रामं समायात् प्राप  ॥ 
२।७१।१०  ॥   

  

तोरणं दक्षिणार्द्धेन जम्बूप्रस्थमुपागमत् ।  

वरूथं च ययौ रम्यं ग्रामं दशरथात्मजः  ॥  २।७१।११  ॥   

तोरणमिति । तोरणं दक्षिणार्द्धेन तोरणग्रामस्य दक्षिणभागेन जम्बूप्रस्थं
ग्रामम् उपागमत् । ततो वरूथाख्यं ग्रामं ययौ  ॥  २।७१।११  ॥   

  

तत्र रम्ये वने वासं कृत्वा ऽसौ प्राङ्मुखो ययौ ।  

उद्यानमुज्जिहानायाः प्रियका यत्र पादपाः  ॥  २।७१।१२  ॥   

तत्रेति । तत्र तत्समीपे रम्ये वने । वासं रात्रिवासं कृत्वा । प्रभाते
प्राङ्मुखः सन् उज्जिहानायाः नगर्याः उद्यानं ययौ, यत्र उद्याने प्रियकाः
बन्धूकाः कदम्बा वा सन्ति  ॥  २।७१।१२  ॥   

  

सालांस्तु प्रियकान् प्राप्य शीघ्रानास्थाय वाजिनः ।  

अनुज्ञाप्याथ भरतो वाहिनीं त्वरितो ययौ  ॥  २।७१।१३  ॥   

सालानिति । सालान् वृक्षान् "अनोकहः कुटः सालः" इत्यमरः ।
पूर्वोक्तवनस्थान् प्रियकवृक्षान् । प्राप्य शीघ्रान् वाजिनः आस्थाय रथे
बद्ध्वा वाहिनीमनुज्ञाप्य त्वरितो ययौ । उज्जिहानायाः परं
स्वदेशत्वान्निर्भयं मन्दमागम्यत्तामिति सेनामनुज्ञाप्य स्वयं त्वरितो ययौ
 ॥  २।७१।१३  ॥   

  

वासं कृत्वा सर्वतीर्थे तीर्त्वा चोत्तानिकां नदीम् ।  

अन्यानदीश्च विविधाः पार्वतीयैस्तुरङ्गमैः  ॥  २।७१।१४  ॥   

हस्तिपृष्ठकमासाद्य कुटिकामत्यवर्त्तत ।  

ततार च नरव्याघ्रो लौहित्ये स कपीवतीम्  ॥  २।७१।१५  ॥   

वासमिति । सर्वतीर्थे ग्रामे वासम् एकरात्रिवासं कृत्वा । (पाठभेदः ।
सर्वतीर्थे सर्वतीर्थाख्ये ग्रामे) उत्तानिकाम् उन्नतजलत्वेन तदाख्याम् ।
अन्याः नदीः स्वल्पजलाः पार्वतीयैः पर्वतदेशोत्पन्नैः तुरङ्गमैः रथाश्वैः
तीर्त्वेत्यनुषङ्गः । हस्तिपृष्ठवदुन्नतत्वात् हस्तिपृष्ठकाख्यं
ग्राममासाद्य कुटिकां नदीमत्यवर्त्तत हस्तिपृष्ठकसमीपे कुटिकामतरदित्यर्थः
। लौहित्ये लोहितमृत्त्वाल्लौहित्यनाम्नि नगरे । कपीवतीं
बहुकपिमत्त्वात्तन्नाम्नीं नदीम् । "अन्येषामपि दृश्यते" इति दीर्घः  ॥ 
२।७१।१४१५  ॥   

  

एकसाले स्थाणुमतीं विनते गोमतीं नदीम् ।  

\[व्यापायाद्राघवस्तूर्णं तीर्त्वा शोणां महानदीम् ।\]  

कलिङ्गनगरे चापि प्राप्य सालवनं तदा ।  

भरतः क्षिप्रमागच्छत् सुपरिश्रान्तवाहनः  ॥  २।७१।१६  ॥   

एकसाल इति । एकसाले एकसालादूरभवत्वादेकसालाख्ये ग्रामे । स्थाणुमतीं
सन्ततजलप्रवाहेण स्थाणुभूतवृक्षत्वात् स्थाणुमतीं नाम नदीम् ।
निम्नप्रदेशत्वात् विनताख्ये नगरे बहुजलवत्त्वेन गोमत्याख्यां नदीं च ततार
। भरतः सुपरिश्रान्तवाहनः सन् कलिङ्गनगरसमीपस्थं सालवनं सर्जकवनं प्राप्य
विश्रमार्थं गत्वा ततस्तदा स्वल्पकाल एवागच्छत्  ॥  २।७१।१६  ॥   

  

वनं च समतीत्याशु शर्वर्य्यामरुणोदये ।  

अयोध्यां मनुना राज्ञा निर्मितां संददर्श ह  ॥  २।७१।१७  ॥   

वनमिति । सालवनं च शर्वर्य्यामाशु समतीत्य अरुणोदये ऽयोध्यां संददर्श  ॥ 
२।७१।१७  ॥   

  

तां पुरीं पुरुषव्याघ्रः सप्तरात्रोषितः पथि ।  

अयोध्यामग्रतो दृष्ट्वा सारथिं वाक्यमब्रवीत्  ॥  २।७१।१८  ॥   

तामिति । पथिसप्तरात्रोषितः अष्टमदिवसे त्वरातिशयेन रात्रावपि गत्वा
अरुणोदयसमये अयोध्यां ददर्श । दृष्ट्वा सारथिमब्रवीच्च  ॥  २।७१।१८  ॥   

  

एषा नातिप्रतीता मे पुण्यो़द्याना यशस्विनी ।  

अयोध्या दृश्यते दूरात् सारथे पाण्डुमृत्तिका  ॥  २।७१।१९  ॥   

यज्वभिर्गुणसम्पन्नैर्बाह्मणैर्वेदपारगैः ।  

भूयिष्ठमृद्धैराकीर्णा राजर्षिपरिपालिता  ॥  २।७१।२०  ॥   

एषेत्यादिश्लोकद्वयमेकान्वयम् । पाण्डुमृत्तिका
गोमयानुलेपनाद्याचरणाभावाच्छ्वेतमृत्तिका । एषायोध्या नातिप्रतीता मे
दृश्यते नातिसन्तुष्टा दृश्यते । "सुप्सुपा" इति समासः । "प्रतीतो हृषिते
ख्याते ज्ञाते प्रत्ययिते बुधे" इति वैजयन्ती । यज्वभिः विधिनेष्टवद्भिः ।
गुणसम्पन्नैः शमदमादिगुणसमृद्धैः । भूयिष्ठं भृशम् । ऋद्धैः धनिकैः  ॥ 
२।७१।१९२०  ॥   

  

अयोध्यायां पुरा शब्दः श्रूयते तुमुलो महान् ।  

समन्तान्नरनारीणां तमद्य न श्रृणोम्यहम्  ॥  २।७१।२१  ॥   

अयोध्यायामिति । श्रूयत इति वर्त्तमाननिर्देशस्स्मृतौ वर्त्तमानवद्भानात् ।
नरविशिष्टा नार्य्यो नरनार्य्यस्तासाम्  ॥  २।७१।२१  ॥   

  

उद्यानानि हि सायाह्ने क्रीडित्वोपरतैर्नरैः ।  

समान्ताद्विप्रधावद्भिः प्रकाशन्ते ममान्यदा ।  

तान्यद्यानुरुदन्तीव परित्यक्तानि कामिभिः  ॥  २।७१।२२  ॥   

उद्यानानीतिसार्द्धश्लोकमेकं वाक्यम् । उद्यानानि सायाह्ने गतेत्विति शेषः
। रात्रौ क्रीडित्वा उपरतैः प्रातर्विप्रधावद्भिः गृहं प्रतिगच्छद्भिः नरैः
अन्यदा पूर्वं प्रकाशन्ते । अद्य त्वाहतानीति  ॥  २।७१।२२  ॥   

  

अरण्यभूतेव पुरी सारथे प्रतिभाति मे  ॥  २।७१।२३  ॥   

प्रकारान्तरमप्याह--अरण्येति  ॥  २।७१।२३  ॥   

  

नह्यत्र यानैर्दृश्यन्ते न गजैर्न च वाजिभिः ।  

निर्यान्तो वाभियान्तो वा नरमुख्या यथापुरम्  ॥  २।७१।२४  ॥   

नहीति । यानैः शिबिकादिभिः । निर्यान्तः नगरान्निर्गच्छन्तः अभियान्तः ।
प्रविशन्तः  ॥  २।७१।२४  ॥   

  

उद्यानानि पुरा भान्ति मत्तप्रमुदितानि च ।  

जनानां रतिसंयोगेष्वत्यन्तगुणवन्ति च  ॥  २।७१।२५  ॥   

उद्यानानीति । मत्तानि फलपल्लवमकरन्दास्वादेन
मत्तशुककोकिलभ्रमरादियुक्तत्वान्मत्तानि प्रमुदितानि आलवालकरणदोहदसेचनादिना
कन्दलितानि । रतिसंयोगेषु रत्यर्थसंयोगेषु । अत्यन्तगुणवन्ति
विविधकुसुमलतागृहदीर्घिकाक्रीडापर्वतादिगुणयुक्तानि  ॥  २।७१।२५  ॥   

  

तान्येतान्यद्य पश्यामि निरानन्दानि सर्वशः ।  

स्रस्तपर्णैरनुपथं विक्रोशद्भिरिव द्रुमैः  ॥  २।७१।२६  ॥   

अद्य त्वाह--तानीति । द्रुमैरुपलक्षितानि पश्यामीत्यन्वयः  ॥  २।७१।२६  ॥   

  

नाद्यापि श्रूयते शब्दो मत्तानां मृगपक्षिणाम् ।  

संरक्तां मधुरां वाणीं कलं व्याहरतां बहु  ॥  २।७१।२७  ॥   

नेति । अ़द्यापि सूर्य्योदये ऽपि । मत्तानां स्वस्वाभीष्टफलभोजनेन
मत्तानाम् । अत एव संरक्तां रागयुक्ताम् । मधुरां रमणीयाम् वाणीं कलं यथा
भवति तथा व्याहरतां मृगपक्षिणाम् क्रीडामृगशुकसारिकाप्रभृतीनाम् शब्दो न
श्रूयते  ॥  २।७१।२७  ॥   

  

चन्दनागरुसंपृक्तो धूपसंमूर्च्छितो ऽतुलः ।  

प्रवाति पवनः श्रीमान् किंनु नाद्य यथापुरम्  ॥  २।७१।२८  ॥   

चन्दनागरुसंपृक्तः चन्दनागरुगन्धसंपृक्तः । धूपसंमूर्च्छितः धूपव्याप्तः ।
श्रीमान् रमणीयः  ॥  २।७१।२८  ॥   

  

भेरीमृदङ्गवीणानां कोणसङ्घट्टितः पुनः ।  

किमद्य शब्दो विरतः सदा ऽदीनगतिः पुरा  ॥  २।७१।२९  ॥   

भेरीति । कोणसङ्घट्टितः
भेरीमृदङ्गवीणावादनसाधनभूतदण्डहस्ततलाङ्गुल्याद्याहतिजनितः । सदा
अदीनगतिरिति पदच्छेदः । पुरा अदीनगतिः शब्दः अद्य पुनः किमर्थं विरतः उपरतः
 ॥  २।७१।२९  ॥   

  

अनिष्टानि च पापानि पश्यामि विविधानि च ।  

निमित्तान्यमनोज्ञानि तेन सीदति मे मनः  ॥  २।७१।३० ।  

अनिष्टानीति । अनिष्टानि अनिष्टसूचकानि । पापानि क्रूराणि "पापं स्यात्
क्रूरपाप्मनोः" इति वैजयन्ती । अमनोज्ञानि दर्शनमात्रेण दुःखकराणि ।
निमित्तानि अशुभसूचकानि शिवावाशितादीनि  ॥  २।७१।३०  ॥   

  

सर्वथा कुशलं सूत दुर्लभं मम बन्धुषु ।  

तथा ह्यसति सम्मोहे हृदयं सीदतीव मे  ॥  २।७१।३१  ॥   

सर्वथेति । संमोहे संमोहकारणे  ॥  २।७१।३१  ॥   

  

विषण्णः श्रान्तहृदयस्त्रस्तस्स लुलितेन्द्रियः ।  

भरतः प्रविवेशाशु पुरीमिक्ष्वाकुपालिताम्  ॥  २।७१।३२  ॥   

विषण्णः दुःखितः । श्रान्तहृदयः कलुषितमनस्कः । लुलितेन्द्रियः
क्षुभितबाह्येन्द्रियः  ॥  २।७१।३२  ॥   

  

द्वारेण वैजयन्तेन प्राविशच्छ्रान्तवाहनः ।  

द्वास्स्थैरुत्थाय विजयं पृष्टस्तैः सहितो ययौ  ॥  २।७१।३३  ॥   

वैजयन्तेन वैजयन्ताख्येन द्वारेण नगरपश्चिमद्वारेण । अत्र रे इति
गायत्र्यक्षरम् । पञ्चसहस्राणि श्लोकानां गतानि  ॥  २।७१।३३  ॥   

  

स त्वनेकाग्रहृदयो द्वास्स्थं प्रत्यर्च्य तं जनम् ।  

सूतमश्वपतेः क्लान्तमब्रवीत्तत्र राघवः  ॥  २।७१।३४  ॥   

स त्विति । अनेकाग्रहृदयः व्याकुलमनाः । प्रत्यर्च्य सोपचारं निवर्त्त्य  ॥ 
२।७१।३४  ॥   

  

किमहं त्वरयानीतः कारणेन विना ऽनघ ।  

अशुभाशङ्किहृदयं शीलं च पततीव मे  ॥  २।७१।३५  ॥   

किमिति । कारणेन विना आह्वानकारणोक्तिं विना । त्वरयानीतः द्रुतं
वसिष्ठेनानीतः । अनघेति चिन्तासमर्थतोक्तिः  ॥  २।७१।३५  ॥   

  

श्रुता नो यादृशाः पूर्वं नृपतीनां विनाशने ।  

आकारांस्तानहं सर्वानिह पश्यामि सारथे  ॥  २।७१।३६  ॥   

श्रुता इति । नः अस्माभिः आकारान् वक्ष्यमाणान् तान् तादृशान् । इह नगरे  ॥ 
२।७१।३६  ॥   

  

सम्मार्जनविहीनानि परुषाण्युपलक्षये ।  

असंयतकवाटानि श्रीविहीनानि सर्वशः  ॥  २।७१।३७  ॥   

आकारानेव दर्शयति--संमार्जनविहीनानीत्यादिना । सम्मार्जनविहीनानि
कानिचित्कुटुम्बिभवनानीति शेषः  ॥  २।७१।३७  ॥   

  

बलिकर्मविहीनानि धूपसम्मोदनेन च ।  

अनाशितकुटुम्बानि प्रभाहीनजनानि च ।  

अलक्ष्मीकानि पश्यामि कुटुम्बिभवनान्यहम्  ॥  २।७१।३८  ॥   

बलिकर्मविहीनानीति । धूपसंमोदनेन धूमपरिमलेन विहीनानीत्यनुकर्षः ।
अनाशितकुटुम्बानि अभोजितकुटुम्बानि । ण्यन्तप्रयोगः । भोजयितृ़णामपि
दुःखाक्रान्ततया पाकयत्नाभावात्  ॥  २।७१।३८  ॥   

  

अपेतमाल्यशोभान्यप्यसंमृष्टाजिराणि च ।  

देवागाराणि शून्यानि न चाभान्ति यथापुरम्  ॥  २।७१।३९  ॥   

अपेतेति । अपेता माल्यशोभा द्वारि बद्धपुष्पदामशोभा येभ्यस्तानि । शून्यानि
पूजकपरिचारकादिरहितानि  ॥  २।७१।३९  ॥   

  

देवतार्चाः प्रविद्धाश्च यज्ञ गोष्ठ्यस्तथाविधाः ।  

माल्यापणेषु राजन्ते नाद्य पण्यानि वा तथा  ॥  २।७१।४०  ॥   

देवतार्चा इति । देवतार्चाः देवपूजाः । प्रविद्धाः लुप्ताः । "अर्चा
पूजाप्रतिमयोः" इति वैजयन्ती । यज्ञगोष्ठ्यः यज्ञसभाः तथाविधाः प्रविद्धा
इत्यर्थः । पण्यानि क्रयपुष्पाणि  ॥  २।७१।४०  ॥   

  

दृश्यन्ते वणिजो ऽप्यद्य न यथापूर्वमत्र वै ।  

ध्यानसंविग्नहृदया नष्टव्यापारयन्त्रिताः  ॥  २।७१।४१  ॥   

दृश्यन्त इति । ध्यानसंविग्नहृदयाः ध्यानासक्तहृदयाः ।
नष्टव्यापारयन्त्रिताः नष्टक्रयविक्रयादिव्यापाराः । यन्त्रिताः
निरुद्धाश्च "यन्त्रि संकोचे" इति धातुः  ॥  २।७१।४१  ॥   

  

देवायतनचैत्येषु दीनाः पक्षिगणास्तथा ।  

मलिनं चाश्रुपूर्णाक्षं दीनं ध्यानपरं कृशम्  ॥  २।७१।४२  ॥   

सस्त्रीपुंसं च पश्यामि जनमुत्कण्ठितं पुरे  ॥  २।७१।४३  ॥   

देवायतनेति । स्त्रीपुंसेति निपातनात् समासान्तो ऽच्प्रत्ययः ।
समुदायसमुदायिनोर्भेदविवक्षया जनविशेषणत्वम्  ॥  २।७१।४२४३  ॥   

  

इत्येवमुक्त्वा भरतः सूतं तं दीनमानसः ।  

तान्यरिष्टान्ययोध्यायां प्रेक्ष्य राजगृहं ययौ  ॥  २।७१।४४  ॥   

इतीति । तान्यरिष्टानि प्रेक्ष्य तं सूतमित्येवमुक्त्वेत्यन्वयः  ॥  २।७१।४४
 ॥   

  

तां शून्यश्रृङ्गाटकवेश्मरथ्यां रजोरुणद्वारकपाटयन्त्राम् ।  

दृष्ट्वा पुरीमिन्द्रपुरप्रकाशां दुःखेन सम्पूर्णतरो बभूव  ॥  २।७१।४५  ॥   

तामिति । शून्याः जनरहिताः । श्रृङ्गाटकवेश्मरथ्याः चतुष्पथगृहवीथयो
यस्याम् । रजोरुणद्वारकपाटयन्त्रां रजोभिः अरुणानि मलिनानि
द्वारस्थकपाटानां यन्त्राणि दारुबन्धादीनि यस्याम् । संमार्जनाद्यभावादिति
भावः  ॥  २।७१।४५  ॥   

  

बहूनि पश्यन् मनसो ऽप्रियाणि यान्यन्यदा नास्य पुरे बभूवुः ।  

अवाक्छिरा दीनमना न हृष्टः पितुर्महात्मा प्रविवेश वेश्म  ॥  २।७१।४६  ॥   

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
एकसप्ततितमः सर्गः  ॥  ७१  ॥   

बहूनीति । अन्यदा पूर्वकाले । अस्य भरतस्य । यानि अप्रियाणि न बभूवुः तानि
मनसो ऽप्रियाणि पश्यन् सन् । आवाक्शिरा अवनतशिराः । न हृष्टः अदृष्टः
महात्मा महाधैर्यः  ॥  २।७१।४६  ॥   

इति गोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने एकसप्ततितमः सर्गः  ॥  ७१  ॥   


