+++
title = "०७३ कैकेयीनिर्भर्त्सनम्"
title_english = "073 Bharata reproaches Kaikeyi in many ways"

+++


\[कैकेय्याप्येवमुक्तस्तु भरतो राघवानुजः ।  

कर्णौ कराभ्यां प्रच्छाद्य पपात धरणीतले  ॥ \]  

श्रुत्वा तु पितरं वृत्तं भ्रातरौ च विवासितौ ।  

भरतो दुःखसन्तप्त इदं वचनमब्रवीत्  ॥  २।७३।१  ॥   

श्रुत्वेति । वृत्तम् अतीतम्, मृतमिति यावत्  ॥  २।७३।१  ॥   

  

किंनु कार्यं हतस्येह मम राज्येन शोचतः ।  

विहीनस्याथ पित्रा च भ्रात्रा पितृसमेन च  ॥  २।७३।२  ॥   

किं न्विति । कार्यं प्रयोजनम् । हतस्य भाग्यहीनस्य  ॥  २।७३।२  ॥   

  

दुःखे मे दुःखमकरोर्व्रणे क्षारमिवादधाः ।  

राजानं प्रेतभावस्थं कृत्वा रामं च तापसम्  ॥  २।७३।३  ॥   

दुःख इति । दुःखे दुःखकरणात् व्रणक्षारा धानसादृश्यम्  ॥  २।७३।३  ॥   

  

कुलस्य त्वमभावाय कालरात्रिरिवागता ।  

अङ्गारमुपगूह्य स्म पिता मे नावबुद्धवान्  ॥  २।७३।४  ॥   

मृत्युमापादितो राजा त्वया मे पापदर्शिनि ।  

सुखं परिहृतं मोहात् कुले ऽस्मिन् कुलपांसिनि  ॥  २।७३।५  ॥   

त्वां प्राप्य हि पिता मे ऽद्य सत्यसन्धो महायशाः ।  

तीव्रदुःखाभिसन्तप्तो वृत्तो दशरथो नृपः  ॥  २।७३।६  ॥   

कुलस्येति । कालरात्रिः प्रलयकालोत्थितसर्वसंहारशक्तिः । उपगूह्य आलिङ्ग्य
 ॥  २।७३।४६  ॥   

  

विनाशितो महाराजः पिता मे धर्मवत्सलः ।  

कस्मात् प्रव्राजितो रामः कस्मादेव वनं गतः  ॥  २।७३।७  ॥   

विनाशित इति । महाराजः कस्माद्विनाशितः, रामः कस्मात्प्रव्राजित इति
सम्बन्धः । त्वया सर्वं निष्फलमेव कृतमिति भावः  ॥  २।७३।७  ॥   

  

कौसल्या च सुमित्रा च पुत्रशोकाभिपीडिते ।  

दुष्करं यदि जीवेतां प्राप्य त्वां जननीं मम  ॥  २।७३।८  ॥   

कौसल्येति । यदि जीवेतां तदा दुष्करं जीवेतामिति सम्बन्धः  ॥  २।७३।८  ॥   

  

ननु त्वार्योपि धर्मात्मा त्वयि वृत्तिमनुत्तमाम् ।  

वर्त्तते गुरुवृत्तिज्ञो यथा मातरि वर्त्तते  ॥  २।७३।९  ॥   

ननु त्विति । आर्यः ज्येष्ठः । वृत्तिं शुश्रूषाम् । वर्त्तते करोतीत्यर्थः
। मातरि वर्त्तते मातरि शुश्रूषते  ॥  २।७३।९  ॥   

  

तथाज्येष्ठा हि मे माता कौसल्या दीर्घदर्शिनी ।  

त्वयि धर्मं समास्थाय भगिन्यामिव वर्त्तते  ॥  २।७३।१०  ॥   

तथेति । दीर्घदर्शिनी । दूरकालभाव्यनर्थदर्शिनी । "दूरानर्थस्य संदर्शी
दीर्घदृष्टिः प्रकीर्त्तितः" इति  ॥  २।७३।१०  ॥   

  

तस्याः पुत्रं कृतात्मानं चीरवल्कलवाससम् ।  

प्रस्थाप्य वनवासाय कथं पापे न शोचसि  ॥  २।७३।११  ॥   

तस्या इति । तस्याः तादृशधर्मयुक्तायाः  ॥  २।७३।११  ॥   

  

अपापदर्शनं शूरं कृतात्मानं यशस्विनम् ।  

प्रव्राज्य चीरवसनं किं नु पश्यसि कारणम्  ॥  २।७३।१२  ॥   

अपापदर्शनमिति । किंनु पश्यसि कारणम् किं फलं पश्यसीत्यर्थः । फलं हि
प्रयोजकतया कारणम् । न किमपीत्यर्थः  ॥  २।७३।१२  ॥   

  

लुब्धाया विदितो मन्ये न ते ऽहं राघवं प्रति ।  

तथा ह्यनर्थो राज्यार्थं त्वया ऽ ऽनीतो महानयम्  ॥  २।७३।१३  ॥   

लुब्धाया इति । अहं राघवं प्रति यथा यादृशप्रकारयुक्तः तथा लुब्धायास्ते
लुब्धया त्वया न विदित इति मन्ये । अविदितत्वे हेतुमाह तथा हीति ।
राज्यार्थं मम राज्यार्थम् । महानयमनर्थस्त्वया आनीतो हि आनीतः खलु
सम्पादितः खलु  ॥  २।७३।१३  ॥   

  

अहं हि पुरुषव्याघ्रावपश्यं रामलक्ष्मणौ ।  

केन शक्तिप्रभावेन राज्यं रक्षितुमुत्सहे  ॥  २।७३।१४  ॥   

राघवं प्रत्यहं यादृश इत्युक्तं विवृणोति--अहमिति । अपश्यन् हि अपश्यन्नेव
। "हि हेताववधारणे" इत्यमरः । केन शक्तिप्रभावेन शक्त्यतिशयेन ।
भ्रातृसम्पत्तिरेव मम शक्त्यतिशय इति भावः  ॥  २।७३।१४  ॥   

  

तं हि नित्यं महाराजो बलवन्तं महाबलः ।  

अपाश्रितो ऽभूद्धर्मात्मा मेरुर्मेरुवनं यथा  ॥  २।७३।१५  ॥   

न केवलं ममैव रामापेक्षा, पितुरपीत्याह--तमिति । मेरुर्मेरुवनं यथा
मेरुजनितमेरुवनस्य तद्रक्षकत्वं परैराक्रमितुमशक्यत्वसम्पादनेन  ॥  २।७३।१५
 ॥   

  

सो ऽहं कथमिमं भारं महाधुर्यसमुद्धृतम् ।  

दम्यो धुरमिवासाद्य वहेयं केन चौजसा  ॥  २।७३।१६  ॥   

केन शक्तिप्रभावेनेत्युक्तमर्थं सदृष्टान्तमाह--स इति । अहं बालः । इमं
प्रबुद्धपितृधृतम् । भारं राज्यभारम् । महाधुर्य्यो महाबलीवर्दः । धुरं
वहतीति धुर्य्यः "धुरो यड्ढकौ" इति यत्प्रत्ययः । तेन समुद्धृतं धुरं भारम्
। पुंस्त्वमार्षम् । दम्यः तरुणवत्स इव । "तर्णकः स्मर्यते वत्सोव दम्यो
वत्सतरश्च सः" इति हलायुधः । "दम्यवत्सतरौ समौ" इत्यमरश्च । केनौजसा
केनावष्टम्भेन । "ओजो ऽवष्टम्भबलयोः" इति वैजयन्ती । कथं केन प्रकारेण
वहेयम्  ॥  २।७३।१६  ॥   

  

अथवा मे भवेच्छक्तिर्योगैर्बुद्धिबलेन वा ।  

सकामां न करिष्यामि त्वामहं पुत्रगर्द्धिनीम्  ॥  २।७३।१७  ॥   

अथवेति । योगैः सामदानाद्युपायैः "यागः सन्नहनोपायध्यानसङ्गतियुक्तिषु"
इत्यमरः । बुद्धिबलेन  

ग्रहणधारणाद्यष्टाङ्गयुक्तबुद्धिबलेन वा मे शक्तिर्भवेत् । राजपुत्रत्वेन
संभावितत्वात् । तथापि पुत्रगर्द्धिनीं पुत्रप्रयोजनाभिलाषवतीं त्वां
सकामां न करिष्यामि, गर्हिताभिलाषत्वादिति भावः  ॥  २।७३।१७  ॥   

  

न मे विकांक्षा जायेत त्यक्तुं त्वां पापनिश्चयाम् ।  

यदि रामस्य नावेक्षा त्वयि स्यान्मातृवत् सदा  ॥  २।७३।१८  ॥   

नेति । रामस्य त्वयि मातृवत् मातरीव । सदा अवेक्षा भक्तिपूर्वकेक्षणं यदि न
स्यात्तदानीं पापनिश्चयां त्वां त्यक्तुं मे विकाङ्क्षा काङ्क्षाराहित्यम्,
न जायेत काङ्क्षा जायन्तैव । रामस्य त्वयि मातृवत् प्रतिपत्तिसद्भावात्
त्वां त्यक्तुं नेच्छामीत्यर्थः  ॥  २।७३।१८  ॥   

  

उत्पन्ना तु कथं बुद्धिस्तवेयं पापदर्शिनि ।  

साधुचारित्रविभ्रष्टे पूर्वेषां नो विगर्हिता  ॥  २।७३।१९  ॥   

उत्पन्नेति । नः पूर्वेषां पूर्वैः । विगर्हिता इयं बुद्धिः ज्येष्ठे
विद्यमाने कनिष्ठस्य राज्यप्रार्थनाविषया बुद्धिः तव कथमुत्पन्ना  ॥ 
२।७३।१९  ॥   

  

अस्मिन् कुले हि पूर्वेषां ज्येष्ठो राज्ये ऽभिषिच्यते ।  

अपरे भ्रातरस्तस्मिन् प्रवर्त्तन्ते समाहिताः  ॥  २।७३।२०  ॥   

अस्मिन्निति । पूर्वेषामिति निर्द्धारणे षष्ठी । अपरे कनिष्ठा भ्रातरः ।
तस्मिन्समाहिताः प्रवर्त्तन्ते, पितृवत्तच्चित्तानुवर्त्तने सावधाना
जीवन्तीत्यर्थः । तथाह मनुः-- "ज्येष्ठ एव तु गृह्णीयात् पित्र्यं धनमशेषतः
। शेषास्तमनुजीवेयुर्यथैव पितरं तथा  ॥ " इति  ॥  २।७३।२०  ॥   

  

नहि मन्ये नृशंसे त्वं राजधर्ममवेक्षसे ।  

गतिं वा न विजानासि राजवृत्तस्य शाश्वतीम्  ॥  २।७३।२१  ॥   

नेति । राजधर्मं राज्ञां विहितं धर्मम् । नावेक्षसे नाद्रियसे अथवा
राजवृत्तस्य राजसमाचारस्य । गतिं प्रकारं वा  

न जानासीति मन्ये  ॥  २।७३।२१  ॥   

  

सततं राजवृत्ते हि ज्येष्ठो राज्ये ऽभिषिच्यते ।  

राज्ञामेतत् समं तत्स्यादिक्ष्वाकूणां विशेषतः  ॥  २।७३।२२  ॥   

न केवलमस्माकमेवायं धर्मः किन्तु सर्वेषामपीत्याह--सततमिति । राजवृत्ते
विचार्यमाण इति शेषः । एतद्राज्ञां सर्वेषां समम् । इक्ष्वाकूणां तु तत्
ज्येष्ठाभिषेचनं विशेषतः स्यात्, अस्खलिताचारत्वादिति भावः  ॥  २।७३।२२  ॥   

  

तेषां धर्मैक रक्षाणां कुलचारित्रशोभिनाम् ।  

अत्र चारित्रशौण्डीर्यं त्वां प्राप्य विनिवर्त्तितम्  ॥  २।७३।२३  ॥   

तेषामिति । धर्मेण एका रक्षा येषां ते तथा । कुलचारित्रशोभिनां
कुलक्रमागतचरित्रशोभिनाम् । "चरित्रं चरितं शीलं चारित्रं च समं मतम्" इति
हलायुधः । चारित्रशौण्डीर्यं चरित्रगर्वितम् । चरित्रजनितसमुन्नतत्वमिति
यावत् । त्वां प्राप्य विनिवर्त्तितम्, त्वत्सम्बन्धान्निवृत्तमित्यर्थः  ॥ 
२।७३।२३  ॥   

  

तवापि सुमहाभागा जनेन्द्राः कुलपूर्वगाः ।  

बुद्धेर्मोहः कथमयं सम्भूतस्त्वयि गर्हितः  ॥  २।७३।२४  ॥   

स्वकुल चारित्रक्रममभिधाय मातृकुलाचारक्रममप्याह--तवेति । जनेन्द्राः
राजानः । कुलपूर्वगाः कुलपूर्वाः कुलज्येष्ठाः तान् गच्छन्तीति
कुलपूर्वगाः, ज्येष्ठाभिषेचनशीला इत्यर्थः । सुमहाभागाः सुचरित्राः  ॥ 
२।७३।२४  ॥   

  

न तु कामं करिष्यामि तवाहं पापनिश्चये ।  

त्वया व्यसनमारब्धं जीवितान्तकरं मम  ॥  २।७३।२५  ॥   

फलितमाह--न त्वित्यादिना  ॥  २।७३।२५  ॥   

  

एष त्विदानीमेवाहमप्रियार्थं तवानघम् ।  

निवर्त्तयिष्यामि वनाद्भ्रातरं स्वजनप्रियम्  ॥  २।७३।२६  ॥   

न केवलमिष्टाकरणम्, अनिष्टमपि तव करोमीत्याह--एष इति । एष इत्यविलम्बोक्तिः
। तव मद्व्याजेन राज्यं भोक्तुकामायाः  ॥  २।७३।२६  ॥   

  

निवर्त्तयित्वा रामं च तस्याहं दीप्ततेजसः ।  

दासभूतो भविष्यामि सुस्थितेनान्तरात्मना  ॥  २।७३।२७  ॥   

न केवलं निवर्त्तनम्, दासश्च तस्य स्यामित्याह--निवर्तयित्वेति । दासभूतः
छत्रचामरादिधारणेन किङ्करवृत्तिर्भविष्यामि । इदञ्च न त्वयि कोपात् किन्तु
स्वरूपेणेत्याशयेनाह सुस्थितेनेति । सुप्रतिष्ठितेनान्तःकरणेनेत्यर्थः  ॥ 
२।७३।२७  ॥   

  

इत्येवमुक्त्वा भरतो महात्मा प्रियेतरैर्वाक्यगणैस्तुदंस्ताम् ।  

शोकातुरश्चापि ननाद भूयः सिंहो यथा पर्वतगह्वरस्थः  ॥  २।७३।२८  ॥   

इतीति । तुदन् व्यथयन् । पर्वतगह्वरस्थः पर्वतगुहास्थः । गुहास्थत्वे
सन्तोषातिशयात् सिंहस्य नादातिशय इत्यभिप्रायेण विशेषणमिदम्  ॥  २।७३।२८
 ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
त्रिसप्ततितमः सर्गः  ॥  ७३  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने त्रिसप्ततितमः सर्गः  ॥  ७३  ॥   


