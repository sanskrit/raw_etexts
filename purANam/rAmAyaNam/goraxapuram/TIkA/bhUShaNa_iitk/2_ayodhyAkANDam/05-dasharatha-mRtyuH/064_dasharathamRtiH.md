+++
title = "०६४ दशरथमृतिः"
title_english = "064 Dasaratha continued to narrate to Kausalya"

+++


वधमप्रतिरूपं तु महर्षेस्तस्य राघवः ।  

विलपन्नेव धर्मात्मा कौसल्यां पुनरब्रवीत्  ॥  २।६४।१  ॥   

वधमिति । विलपन्नेव मध्ये स्वपुत्रं विलपन्नेव  ॥  २।६४।१  ॥   

  

तदज्ञानान्महत्पापं कृत्वाहं सङ्कुलेन्द्रियः ।  

एकस्त्वचिन्तयं बुद्ध्या कथं नु सुकृतं भवेत्  ॥  २।६४।२  ॥   

तदिति । सङ्कुलेन्द्रियः व्याकुलेन्द्रियः । सुकृतं सुष्ठु कृतम्,
मुनिकुमारवचनमिति शेषः । इत्यचिन्तयमित्युपस्कार्यम् । यद्वा अस्य
वधज्ञापनाज्ञापनयोः किं शुभोदर्कं भवेदित्यचिन्तयमित्यर्थः  ॥  २।६४।२  ॥   

  

ततस्तं घटमादाय पूर्णं परमवारिणा ।  

आश्रमं तमहं प्राप्य यथाख्यातपथं गतः  ॥  २।६४।३  ॥   

तत इति । ततः मुनिकुमारोक्तज्ञापनमेव श्रेयस्करमिति निश्चयानन्तरम् ।
यथाख्यातपथं प्राप्य आश्रमं गत इति सम्बन्धः  ॥  २।६४।३  ॥   

  

तत्राहं दुर्बलावन्धौ वृद्धावपरिणायकौ ।  

अपश्यं तस्य पितरौ लूनपक्षाविव द्विजौ  ॥  २।६४।४  ॥   

तन्निमित्ताभिरासीनौ कथाभिरपरिक्रमौ ।  

तामाशां मत्कृते हीनावुदासीनावनाथवत्  ॥  २।६४।५  ॥   

तत्रेत्यादि । परितो नयति संचारयतीति परिणायकः । तद्रहितौ तन्निमित्ताभिः
पुत्रविषयाभिः कथाभिः उपलक्षितौ । अपरिक्रमौ पङ्गुभूतौ । मत्कृते
मन्निमित्तं तामाशां हीनौ जलानयनाशारहितौ पुत्रविषयाशारहितौ वा । उदासीनौ
प्रयत्नशून्यौ । तस्य पितरावपश्यमिति सम्बन्धः  ॥  २।६४।४५  ॥   

  

शोकोपहतचित्तश्च भयसन्त्रस्तचेतनः ।  

तच्चाश्रमपदं गत्वा भूयः शोकमहं गतः  ॥  २।६४।६  ॥   

शोकोपहतचित्त इति । पुत्रवधेन पूर्वमेव शोकोपहतचित्तः भूयः शोकं गतः
तद्दर्शनादतिशयितशोकं गतः  ॥  २।६४।६  ॥   

  

पदशब्दं तु मे श्रुत्वा मुनिर्वाक्यमभाषत ।  

किं चिरायसि मे पुत्र पानीयं क्षिप्रमानय  ॥  २।६४।७  ॥   

पदशब्दमिति । पदशब्दं चरणविन्यासजशब्दम् । चिरायसि विलम्बसे "तत्करोति" इति
णिच्  ॥  २।६४।७  ॥   

  

यन्निमित्तमिदं तात सलिले क्रीडितं त्वया ।  

उत्कण्ठिता ते मातेयं प्रविश क्षिप्रमाश्रमम्  ॥  २।६४।८  ॥   

यन्निमित्तं किं निमित्तमित्यर्थः । यद्वा यन्निमित्तं त्वया सलिले
क्रीडितम् इदं ब्रूहीति शेषः । यन्न दत्तमिति पाठे--इदानीं पानीयं न
दत्तमिति यत् तस्मात्त्वया सलिले क्रीडितमित्यन्वयः । उत्कण्ठिता
शोकस्मरणवत्यभूत्  ॥  २।६४।८  ॥   

  

यद्व्यलीकं कृतं पुत्र मात्रा ते यदि वा मया ।  

न तन्मनसि कर्तव्यं त्वया तात तपस्विना  ॥  २।६४।९  ॥   

व्यलीकम् अप्रियम् । अलीकमिति पाठे--अलीकमपराधः ऽअलीकमपराधःऽ इति हलायुधः
 ॥  २।६४।९  ॥   

  

त्वं गतिस्त्वगतीनां च चक्षुस्त्वं हीनचक्षुषाम् ।  

समासक्तास्त्वयि प्राणाः किं त्वं नो नाभिभाषसे  ॥  २।६४।१०  ॥   

त्वमिति । नः अस्मान् इति मुनिर्वाक्यमभाषतेत्यन्वयः  ॥  २।६४।१०  ॥   

  

मुनिमव्यक्तया वाचा तमहं सज्जमानया ।  

हीनव्यञ्जनया प्रेक्ष्य भीतोभीत इवाब्रवम्  ॥  २।६४।११  ॥   

मुनिमिति । सज्जमानया स्खलन्त्या । हीनव्यञ्जनया अस्पष्टाक्षरया ।
"व्यञ्जनं श्मश्रुनिष्ठानचिह्नेष्ववयवे ऽक्षरे" इति वैजयन्ती । अव्यक्तया
वाचा अब्रवमिति सम्बन्धः । भीतोपि सन् भीतः भीतोभीतः, अत्यन्तभीत इत्यर्थः
(पाठभेदः । भीतो ऽपि सन्नभीत इवाब्रवम् ।) इवशब्दो वाक्यालङ्कारे  ॥ 
२।६४।११  ॥   

  

मनसः कर्मचेष्टाभिरभिसंस्तभ्य वाग्बलम् ।  

आचचक्षे त्वहं तस्मै पुत्रव्यसनजं भयम्  ॥  २।६४।१२  ॥   

उक्तमेव विशदं दर्शयति--मनस इति । मनसः कर्म ऊहापोहात्मकम् । चेष्टाः
इन्द्रियनियमनरूपव्यापाराः ताभिर्वाग्बलम् अभिसंस्तभ्य स्खलितां वाचं
बलाद्दृढीकृत्येत्यर्थः । तस्मै भयमाचचक्ष इति सम्बन्धः । यद्वा
वाग्बलमभिसंस्तभ्य लज्जाभीतिप्रभृतिभिः मन्दवचनोभूत्वेत्यर्थः । आचचक्षे
इति लिडुत्तमपुरुषैकवचनम्  ॥  २।६४।१२  ॥   

  

क्षत्ित्रयो ऽहं दशरथो नाहं पुत्त्रो महात्मनः ।  

सज्जनावमतं दुःखमिदं प्राप्तं स्वकर्मजम्  ॥  २।६४।१३  ॥   

क्षत्ित्रय इति । महात्मनः, तवेति शेषः सज्जनावमतं सज्जनावमतिविषयभूतम्,
सत्पुरुषगर्हितमित्यर्थः  ॥  २।६४।१३  ॥   

  

भगवंश्चापहस्तो ऽहं सरयूतीरमागतः ।  

जिघांसुः श्वापदं कञ्चिन्निपाने चागतं गजम्  ॥  २।६४।१४  ॥   

भगवन्निति । निपाने जलावतारे । आगतं गजं श्वापदं हिंस्रशार्दूलादिकं च
जिघांसुः चापहस्तो ऽहं सरयूतीरमागतः  ॥  २।६४।१४  ॥   

  

तत्र श्रुतो मया शब्दो जले कुम्भस्य पूर्यतः ।  

द्विपो ऽयमिति मत्वा ऽयं बाणेनाभिहतो मया  ॥  २।६४।१५  ॥   

गत्वा नद्यास्ततस्तीरमपश्यमिषुणा हृदि ।  

विनिर्भिन्नं गतप्राणं शयानं भुवि तापसम्  ॥  २।६४।१६  ॥   

भगवन् शब्दमालक्ष्य मया गजजिघांसुना ।  

विसृष्टो ऽम्भसि नाराचस्ततस्ते निहतः सुतः  ॥  २।६४।१७  ॥   

ततस्तस्यैव वचनादुपेत्य परितप्यतः ।  

स मया सहसा बाण उद्धृतो मर्मतस्तदा  ॥  २।६४।१८  ॥   

तत्रेति । पूर्यतः पूर्यमाणस्य । अयं शब्दहेतुः पदार्थः द्विप इति मत्वा
अयं तव सुतः मया अभिहतः  ॥  २।६४।१५१८  ॥   

  

स चोद्धृतेन बाणेन तत्रैव स्वर्गमास्थितः ।  

भवन्तौ पितरौ शोचन्नन्धाविति विलप्य च  ॥  २।६४।१९  ॥   

स इति । उद्धृतेन बाणेन हेतुना अन्धौ पितरौ मातापितराविति भवन्तावेव शोचन्
विलप्य च स्वर्गमास्थितः  ॥  २।६४।१९  ॥   

  

अज्ञानाद्भवतः पुत्रः सहसाभिहतो मया ।  

शेषमेवङ्गते यत्स्यात्तत्प्रसीदतु मे मुनिः  ॥  २।६४।२०  ॥   

अज्ञानादिति । एवंगते एवंप्राप्ते सति । यच्छेषं कर्तव्यं स्यात्
शापानुग्रहादिकं तत्प्रति मे मयि प्रसीदतु, शापोवा ऽनुग्रहो वा यः
कर्तव्यस्तं करोत्वित्यर्थः  ॥  २।६४।२०  ॥   

  

स तच्छ्रुत्वा वचः क्रूरं मयोक्तमघशंसिना ।  

नाशकत्तीव्रमायासमकर्तुं भगवानृषिः  ॥  २।६४।२१  ॥   

स बाष्पपूर्ण वदनो निश्वसन् शोककर्शितः ।  

मामुवाच महातेजाः कृताञ्जलिमुपस्थितम्  ॥  २।६४।२२  ॥   

स इति । अघशंसिना दुःखशंसिना । आयासं व्यसनम् अकर्तुं नाशकत्,
कृतवानेवेत्यर्थः  ॥  २।६४।२१२२  ॥   

  

यद्येतदशुभं कर्म न त्वं मे कथयेः स्वयम् ।  

फलेन्मूर्द्धा स्म ते राजन् सद्यः शतसहस्रधा  ॥  २।६४।२३  ॥   

यदीति । स्मेति वाक्यालङ्कारे । फलेत् विशीर्येत् । "ञिफलाविशरणे" इति
धातुः । मच्छापेनेति शेषः  ॥  २।६४।२३  ॥   

  

क्षत्ित्रयेण वधो राजन् वानप्रस्थे विशेषतः ।  

ज्ञानपूर्वं कृतः स्थानाच्च्यावयेदपि वज्रिणम्  ॥  २।६४।२४  ॥   

क्षत्ित्रयेण पालकेन वानप्रस्थे अज्ञानतः कृतो वधः वज्रिणमिन्द्रमपि
स्थानात् च्यावयेत् । ज्ञानपूर्वं कृतः ज्ञानकृतस्तु विशेषतश्च्यावयेत् ।
अविलम्बो विशेषः  ॥  २।६४।२४  ॥   

  

सप्तधा तु फलेन्मूर्द्धा मुनौ तपसि तिष्ठति ।  

ज्ञानाद्विसृजतः शस्त्रं तादृशे ब्रह्मवादिनि  ॥  २।६४।२५  ॥   

सप्तधेत्युपलक्षणं बहुधेत्यर्थः । ब्रह्मवादिनि परमात्मज्ञे ।
ब्रह्मचारिणीति पाठे--चरतेर्गत्यर्थत्वात् "सर्वे गत्यर्था ज्ञानार्थाः"
इति न्यायेन ब्रह्म तत्त्वं चरितुं ज्ञातुं शीलमस्यास्तीति ब्रह्मचारी
तस्मिन् । "ज्ञाने तत्त्वे तपोध्यात्मवेदेषु ब्रह्म चोच्यते" इति निघण्टुः
 ॥  २।६४।२५  ॥   

  

अज्ञानाद्धि कृतं यस्मादिदं तेनैव जीवसि ।  

अपि ह्यद्य कुलं न स्यादिक्ष्वाकूणां कुतो भवान्  ॥  २।६४।२६  ॥   

यस्मात् कारणात् इदं दुष्कृतमज्ञानात्कृतं तेन त्वं जीवसि अपि च अद्य
ज्ञानपूर्वकत्वे वधस्य राघवाणां कुलं न स्यात् भवान् कुतः स्यात् जीवेत्,
इति मामुवाचेत्यन्वयः  ॥  २।६४।२६  ॥   

  

नय नौ नृपतं देशमिति मां चाभ्यभाषत ।  

अद्य तं द्रष्टुमिच्छावः पुत्रं पश्चिमदर्शनम्  ॥  २।६४।२७  ॥   

रुधिरेणावसिक्ताङ्गं प्रकीर्णाजिनवाससम् ।  

शयानं भुवि निस्संज्ञं धर्मराजवशङ्गतम्  ॥  २।६४।२८  ॥   

नयेत्यादिश्लोकद्वयमेकं वाक्यम् । धर्मराजवशं गतं पुत्रं द्रष्टुमिच्छावः
अतः नौ तं देशं नयेति मामभ्यभाषतेति सम्बन्धः  ॥  २।६४।२७२८  ॥   

  

अथाहमेकस्तं देशं नीत्वा तौ भृशदुःखितौ ।  

अस्पर्शयमहं पुत्रं तु मुनिं सह भार्यया  ॥  २।६४।२९  ॥   

तौ पुत्रमात्मनः स्पृष्ट्वा तमासाद्य तपस्विनौ ।  

निपेततुः शरीरे ऽस्य पिता चास्येदमब्रवीत्  ॥  २।६४।३०  ॥   

नाभिवादयसे मा ऽद्य न च मामभिभाषसे ।  

किं नु शेषे च भूमौ त्वं वत्स किं कुपितो ह्यसि  ॥  २।६४।३१  ॥   

अथेति । अहं तौ नीत्वा अहं तमस्पर्शयमिति सम्बन्धेनाहंशब्दद्वयावैयर्थ्यम्
 ॥  २।६४।२९३१  ॥   

  

न त्वहं ते प्रियः पुत्र मातरं पश्य धार्मिक ।  

किन्नु नालिङ्गसे पुत्र सुकुमार वचो वद  ॥  २।६४।३२  ॥   

न त्विति । अहं ते प्रियः न तु चेत् मातरं पश्येत्यन्वयः  ॥  २।६४।३२  ॥   

  

कस्य वा ऽपररात्रे ऽहं श्रोष्यामि हृदयङ्गमम् ।  

अधीयानस्य मधुरं शास्त्रं वान्यद्विशेषतः  ॥  २।६४।३३  ॥   

कस्येति । हृदयङ्गमं मनोहरस्वरम् अधीयानस्य पठतः । अन्यद्वा
इतिहासपुराणादिकं वा  ॥  २।६४।३३  ॥   

  

को मां सन्ध्यामुपास्यैव स्नात्वा हुतहुताशनः ।  

श्लाघयिष्यत्युपासीनः पुत्रशोकभयार्दितम्  ॥  २।६४।३४  ॥   

क इति । सन्ध्यामुपास्य नमस्कारपूर्वकं तान्त्रिकं सन्ध्यावन्दनं
कृत्वेत्यर्थः । हुतहुताशनः कृतहोमः । ननु वैश्यात् शूद्रायां जातो हि करणः
तस्य कथं होमाधिकार इति ? मैवम्-- "नमस्कारेण मन्त्रेण पञ्चयज्ञान्
समापयेत्" इति चतुर्थवर्णस्यापि पञ्चमहायज्ञाधिकारः स्मर्यते ततोप्यधिकस्य
करणस्य स्वोचितमन्त्रैर्होमाधिकारस्य कैमुत्यन्यायसिद्धत्वात् ।
श्लाघयिष्यति उपचरिष्यतीत्यर्थः  ॥  २।६४।३४  ॥   

  

कन्दमूलफलं हृत्वा को मां प्रियमिवातिथिम् ।  

भोजयिष्यत्यकर्मण्यमप्रग्रहमनायकम्  ॥  २।६४।३५  ॥   

इमामन्धां च वृद्धां च मातरं ते तपस्विनीम् ।  

कथं वत्स भरिष्यामि कृपणां पुत्रगर्धिनीम्  ॥  २।६४।३६  ॥   

कन्दमूलफलमिति । कन्दं जलोद्भवानां पद्मादीनाम्, मूलं स्थलोद्भवानाम् ।
अकर्मण्यं कर्मानुष्ठानाक्षमम् । अप्रग्रहं नीवारादिसङ्ग्रहरहितम् ।
अनायकम् अनाथं रक्षकरहितं यष्टिं गृहीत्वा मार्गदर्शकरहितमिति वार्थः  ॥ 
२।६४।३५३६  ॥   

  

तिष्ठ मां मागमः पुत्र यमस्य सदनं प्रति ।  

श्वो मया सह गन्तासि जनन्या च समेधितः  ॥  २।६४।३७  ॥   

उभावपि च शोकार्तावनाथौ कृपणो वने ।  

क्षिप्रमेव गमिष्यावस्त्वया ऽहीनौ यमक्षयम्  ॥  २।६४।३८  ॥   

तिष्ठेति । तिष्ठमां मां प्रति तिष्ठ । मागमः मा गच्छ । समेधितः सहित
इत्यर्थः  ॥  २।६४।३७३८  ॥   

  

ततो वैवस्वतं दृष्ट्वा तं प्रवक्ष्यामि भारतीम् ।  

क्षमतां धर्मराजो मे बिभृयात्पितरावयम्  ॥  २।६४।३९  ॥   

दातुमर्हति धर्मात्मा लोकपालो महायशाः ।  

ईदृशस्य ममाक्षय्यामेकामभयदक्षिणाम्  ॥  २।६४।४०  ॥   

तत इति । वैवस्वतं यमम्, धर्मराजः क्षमतां मत्पुत्रस्य स्वपरिसरागमनविलम्बं
सहताम् । मे मत्सम्बन्धी अयं पुत्रं पितरौ बिभृयादिति भारतीं
प्रवक्ष्यामीति सम्बन्धः  ॥  २।६४।३९४०  ॥   

  

अपापो ऽसि यदा पुत्र निहतः पापकर्मणा ।  

तेन सत्येन गच्छाशु ये लोकाः शस्त्रयोधिनाम्  ॥  २।६४।४१  ॥   

यान्ति शूरा गतिं यां च सङ्ग्रामेष्वनिवर्तिनः ।  

हतास्त्वभिमुखाः पुत्र गतिं तां परमां व्रज  ॥  २।६४।४२  ॥   

यां गतिं सगरः शैब्यो दिलीपो जनमेजयः ।  

नहुषो धुन्धुमारश्च प्राप्तास्तां गच्छ पुत्रक  ॥  २।६४।४३  ॥   

राज्ञा स्वहस्तकृतं हननं पूर्वकृतस्य पापस्य प्रायश्चित्तत्वेन प्राप्तमिति
मत्वा वदति--अपाप इति । पापकर्मणा राज्ञा यदा निहतः तदैवापापोसि, तेन
अपापत्वेन हेतुना । सत्येन मम सत्येन शस्त्रयोधिनां ये लोका स्तान् आशु
गच्छेति योजना । नन्वस्य तपस्विनो ब्रह्मलोकप्राप्तिरेव वक्तव्या
शस्त्रहननमात्रेण शस्त्रयोधिना लोकं प्राप्यत्वेन वदति, एतत्कथमुपपद्यते ?
उच्यते-- "द्वाविमौ पुरुषौ लोके सूर्यमण्डलभेदिनौ । परिव्राड् योगयुक्तश्च
रणे चाभिमुखो हतः  ॥ " इति शस्त्रयोधिनामुत्कृष्टलोकप्राप्तिश्रवणान्न दोषः
 ॥  २।६४।४१४३  ॥   

  

या गतिः सर्वसाधूनां स्वाध्यायात्तपसा च या ।  

या भूमिदस्याहिताग्नेरेकपत्नीव्रतस्य च  ॥  २।६४।४४  ॥   

या गतिरिति । एकपत्नीव्रतस्येति इदं च व्रतमनुकूलायां पुत्रिण्यां पत्न्यां
बोध्यम्  ॥  २।६४।४४  ॥   

  

गोसहस्रप्रदातृ़णां या या गुरुभृतामपि ।  

देहन्यासकृतां या च तां गतिं गच्छ पुत्रक  ॥  २।६४।४५  ॥   

गोसहस्रप्रदातृ़णामिति । या येति एकस्य यच्छब्दस्य पूर्वेणान्वयः ।
गुरुभृतां गुरुशुश्रूषाकारिणां देहन्यासकृतां महाप्रस्थानादिनेति शेषः ।
यद्वा परलोकप्राप्तिसङ्कल्पपूर्वकं गङ्गायमुनासङ्गमादौ जले ऽग्नौ वा तनुं
त्यजतामित्यर्थः  ॥  २।६४।४५  ॥   

  

न हि त्वस्मिन् कुले जातो गच्छत्यकुशलां गतिम् ।  

स तु यास्यति येन त्वं निहतो मम बान्धवः  ॥  २।६४।४६  ॥   

नेति । अस्मिन्कुले तपोनिष्ठानामस्माकं कुले जातः । अकुशलाम् अशुभां गतिं न
गच्छेत् अपितु मम बान्धवः पुत्रः त्वं येन निहतः स एवाकुशलां गतिं यास्यति
 ॥  २।६४।४६  ॥   

  

एवं स कृपणं तत्र पर्यदेवयतासकृत् ।  

ततो ऽस्मै कर्तुमुदकं प्रवृत्तः सह भार्यया  ॥  २।६४।४७  ॥   

एवमिति । उदकं संस्कारपूर्वोदकक्रियाः  ॥  २।६४।४७  ॥   

  

स तु दिव्येन रूपेण मुनिपुत्रः स्वकर्मभिः ।  

स्वर्गमध्यारुहत् क्षिप्रं शक्रेण सह धर्मवित्  ॥  २।६४।४८  ॥   

स त्विति । शक्रेण सह स्वर्गमध्यारुहदित्यनेन मुनिपुत्रं स्वर्गं नेतुं
शक्रः समागत इति गम्यते  ॥  २।६४।४८  ॥   

  

आबभाषे च तौ वृद्धौ सह शक्रेण तापसः ।  

आश्वास्य च मुहूर्तं तु पितरौ वाक्यमब्रवीत्  ॥  २।६४।४९  ॥   

सङ्ग्रहेणोक्तं स्वर्गारोहणं विवृणोति--आबभाष इति । तापसः शक्रेण सह तौ
वृद्धौ आबभाषे । आभाषणेपि वृद्धयोरश्रवणात् पुनराहेत्याह आश्वास्य चेति  ॥ 
२।६४।४९  ॥   

  

स्थानमस्मि महत्प्राप्तो भवतोः परिचारणात् ।  

भवन्तावपि च क्षिप्रं मम मूलमुपैष्यतः  ॥  २।६४।५०  ॥   

स्थानमिति । मूलं समीपम् । "आद्ये शिफायां नक्षत्रे मूलं कुञ्जसमीपयोः" इति
निघण्टुः  ॥  २।६४।५०  ॥   

  

एवमुक्त्वा तु दिव्येन विमानेन वपुष्मता ।  

आरुरोह दिवं क्षिप्रं मुनिपुत्रो जितेन्द्रियः  ॥  २।६४।५१  ॥   

स कृत्वा तूदकं तूर्णं तापसः सह भार्यया ।  

मामुवाच महातेजाः कृताञ्जलिमुपस्थितम्  ॥  २।६४।५२  ॥   

एवमिति । वपुष्मता प्रशस्ताकारेण । प्रशंसायां मतुप्  ॥  २।६४।५१५२  ॥   

  

अद्यैव जहि मां राजन् मरणे नास्ति मे व्यथा ।  

यच्छरेणैकपुत्रं मां त्वमकार्षीरपुत्रकम्  ॥  २।६४।५३  ॥   

अद्येति । जहि प्राणान् मोचय । "हन्तेर्जः" इति जादेशः । कथं मारणं
दुःखाकरत्वादित्यत्राह--मरणे नास्ति मे व्यथेति । व्यथाभावहेतुमाह यदिति ।
अतोपि किं व्यथा ऽस्तीति भावः  ॥  २।६४।५३  ॥   

  

त्वया तु यदविज्ञानान्निहतो मे सुतः शुचिः ।  

तेन त्वामभिशप्स्यामि सुदुःखमतिदारुणम्  ॥  २।६४।५४  ॥   

त्वेयेति । अभिशप्स्यामि नतु भस्मीकरोमीति भावः । सुदुःखमतिदारुणमिति
क्रियाविशेषणम्  ॥  २।६४।५४  ॥   

  

पुत्रव्यसनजं दुःखं यदेतन्मम साम्प्रतम् ।  

एवं त्वं पुत्रशोकेन राजन् कालं करिष्यसि  ॥  २।६४।५५  ॥   

पुत्रव्यसनजमिति । यद्यस्मात्कारणात् मम एतन्मरणपर्यवसायिपुत्रव्यसनजं
दुःखम्, अभूदिति शेषः । एवं पुत्रशोकेन कालं करिष्यसि, मृत्युं
प्राप्स्यसीत्यर्थः । "कालो मृत्यौ च समये" इति वैजयन्ती  ॥  २।६४।५५  ॥   

  

अज्ञानात्तु हतो यस्मात् क्षत्ित्रयेण त्वया मुनिः ।  

तस्मात्त्वां नाविशत्याशु ब्रह्महत्या नराधिप  ॥  २।६४।५६  ॥   

अज्ञानादिति । ब्रह्महत्या बहुपातकमित्यर्थः । अन्यथा वैश्यात् शूद्रायां
जातस्य करणाख्य सङ्करजातित्वेन ब्रह्महत्याप्रसक्त्यभावात्  ॥  २।६४।५६  ॥   

  

त्वामप्ये तादृशो भावः क्षिप्रमेव गमिष्यति ।  

जीवितान्तकरो घोरो दातारमिव दक्षिणा  ॥  २।६४।५७  ॥   

त्वामिति । एतादृशः पुत्रशोकरूपः । भावः स्वभावः । दातारमिव दक्षिणा यथा
विप्राय दक्षिणा दत्ता दातारं स्वसदृशफलं प्रापयति तथेत्यर्थः ।
पुत्रशोकातिशयेन इह जन्मन्येव फलमनुभविष्यसीति धिया क्षिप्रमित्युक्तवान् ।
दक्षिणाशब्देन दक्षिणाहेतुकं सुकृतं लक्ष्यते  ॥  २।६४।५७  ॥   

  

एवं शापं मयि न्यस्य विलप्य करुणं बहु ।  

चितामारोप्य देहं तन्मिथुनं स्वर्गमभ्ययात्  ॥  २।६४।५८  ॥   

एवमिति । देहमित्येकवचनेन चितारोहणकाले देहयोर्गाढबद्धत्वं लक्ष्यते  ॥ 
२।६४।५८  ॥   

  

तदेतच्चिन्तयानेन स्मृतं पापं मया स्वयम् ।  

तदा बाल्यात् कृतं देवि शब्दवेध्यनुकर्षिणा  ॥  २।६४।५९  ॥   

तदिति । शब्दवेध्यनुकर्षिणा शब्दवेधिनं बाणं प्रयुञ्जानेन । यद्वा
शब्दवेधिनं बाणं मुक्त्वा  

पुनस्तच्छरीरप्रोतशल्यमनुकृष्टवतेत्यर्थः । चिन्तयानेन मरणपर्यवसायी
पुत्रशोकः प्राप्तः अस्य किं निदानमिति चिन्तयानेन । एतत् पापं स्मृतं
मुनिकुमारवधरूपं पापं स्मृतिविषयमभूदित्यर्थः  ॥  २।६४।५९  ॥   

  

तस्यायं कर्मणो देवि विपाकः समुपस्थितः ।  

अपथ्यैः सह सम्भुक्तो व्याधिमन्नरसो यथा  ॥  २।६४।६०  ॥   

तस्येति । अपथ्यैः व्याधिविवर्धकैः व्यञ्जनैः सह सम्भुक्तः अन्नरसः
व्याधिमुल्बणयन्निति शेषः । समुपस्थितो भवति बाधकत्वेन प्राप्तो भवति ।
अपथ्यैः सह सम्भुक्ते व्याधिरन्नरसे यथेति च पाठः  ॥  २।६४।६०  ॥   

  

तस्मान्मामागतं भद्रे तस्योदारस्य तद्वचः ।  

यदहं पुत्रशोकेन सन्त्यक्ष्याम्यद्य जीवितम्  ॥  २।६४।६१  ॥   

तस्मादिति । उदारस्य शापप्रदातुः । उदारत्वोक्तिरपुत्रस्य
पुत्रसम्पादनपरत्वात् । यद्वा उदारस्य महतः "उदारो दातृमहतोः" इत्यमरः ।
वचो मामागतं शापरूपवचनार्थो मां प्राप्त इत्यर्थः  ॥  २।६४।६१  ॥   

  

चक्षुर्भ्यां त्वां न पश्यामि कौसल्ये साधु मा स्पृश ।  

इत्युक्त्वा स रुदंस्त्रस्तो भार्यामाह च भूमिपः  ॥  २।६४।६२  ॥   

चक्षुर्भ्यामिति । मा माम्  ॥  २।६४।६२  ॥   

  

एतन्मे सदृशं देवि यन्मया राघवे कृतम् ।  

सदृशं तत्तु तस्यैव यदनेन कृतं मयि  ॥  २।६४।६३  ॥   

इत्युक्त्वा स रुदंस्त्रस्तो भार्यामाह च भूमिप इत्यर्द्धानन्तरम् एतन्मे
सदृशं देवि यन्मया राघवे कृतम् । सदृशं तत्तु तस्यैव यदनेन कृतं मयि । इति
क्रमः  ॥  २।६४।६३  ॥   

  

दुर्वृत्तमपि कः पुत्रं त्यजेद्भुवि विचक्षणः ।  

कश्च प्रव्राज्यमानो वा नासूयेत्पितरं सुतः  ॥  २।६४।६४  ॥   

एतदर्थद्वयं क्रमेणोपपादयति--दुर्वृत्तमित्यर्धद्वयेन  ॥  २।६४।६४  ॥   

  

यदि मां संस्पृशेद्रामः सकृदद्य लभेत वा ।  

यमक्षयमनुप्राप्ता द्रक्ष्यन्ति नहि मानवाः  ॥  २।६४।६५  ॥   

चक्षुषा त्वां न पश्यामि स्मृतिर्मम विलुप्यते ।  

दूता वैवस्वतस्यैते कौसल्ये त्वरयन्ति माम्  ॥  २।६४।६६  ॥   

अतस्तु किं दुःखतरं यदहं जीवितक्षये ।  

नहि पश्यामि धर्मज्ञं रामं सत्यपराक्रमम्  ॥  २।६४।६७  ॥   

यदीति । रामः सकृदप्यद्य मां संस्पृशेत् लभेत वा चक्षुर्विषयतां
प्राप्नुयाद्वा तदा जीवेयमिति गम्यमानत्वात्तदनुक्तिः । किमर्थमेवमर्थनं
करोषीत्यत्राह--यमेति । यमक्षयं यमगृहमनुप्राप्ताः मानवाः बान्धवान्न
द्रक्ष्यन्ति हीत्यर्थः । तस्माज्जीवनकाल एव दर्शनमपेक्ष्यत इति भावः  ॥ 
२।६४।६५६७  ॥   

  

तस्यादर्शनजः शोकः सुतस्याप्रतिकर्मणः ।  

उच्छोषयति मे प्राणान् वारिस्तोकमिवातपः  ॥  २।६४।६८  ॥   

तस्येति । अप्रतिकर्मणः प्रतिक्रियारहितस्य । स्तोकम् अल्पम् ।
"स्तोकाल्पक्षुल्लकाः" इत्यमरः  ॥  २।६४।६८  ॥   

  

न ते मनुष्यादेवास्ते ये चारुशुभकुण्डलम् ।  

मुखं द्रक्ष्यन्ति रामस्य वर्षे पञ्चदशे पुनः  ॥  २।६४।६९  ॥   

पद्मपत्रेक्षणं सुभ्रु सुदंष्ट्रं चारुनासिकम् ।  

धन्या द्रक्ष्यन्ति रामस्य ताराधिपनिभं मुखम्  ॥  २।६४।७०  ॥   

सदृशं शारदस्येन्दोः फुल्लस्य कमलस्य च ।  

सुगन्धि मम नाथस्य धन्या द्रक्ष्यन्ति तन्मुखम्  ॥  २।६४।७१  ॥   

नेति । मनुष्याः जरायुक्ताः न भवन्ति किन्तु देवाः नित्ययौवनाः "अहं
पुनर्देवकुमाररूपमलंकृतं तं सुतमाव्रजन्तम् । नन्दामि पश्यन्नपि दर्शनेन
भवामि दृष्ट्वा च पुनर्युवेव  ॥ " इति हि पूर्वमुक्तवान्। चारुशुभकुण्डलं
तन्मुखसंयोगात् कुण्डलमतीवशोभां प्राप्तमित्युच्यते  ॥  २।६४।६९७१  ॥   

  

निवृत्तवनवासं तमयोध्यां पुनरागतम् ।  

द्रक्ष्यन्ति सुखिनो रामं शुक्रं मार्गगतं यथा  ॥  २।६४।७२  ॥   

निवृत्तवनवासमिति । मार्गगतं शुक्रं यथा मौढ्यं विहाय स्वस्थानगतं शुक्रमिव
 ॥  २।६४।७२  ॥   

  

कौसल्ये चित्तमोहेन हृदयं सीदतीव मे ।  

वेदये न च संयुक्तान् शब्दस्पर्शरसानहम्  ॥  २।६४।७३  ॥   

कौसल्य इति । चित्तमोहेन चित्तस्य मोहो दुःखातिशय प्राप्ता मूर्च्छा,
तयेत्यर्थः । "मूर्छा तु कश्मलं मोहः" इत्यमरः । हृदयं मनसोधिष्ठानम् ।
सीदतीव विशीर्यतीव । संयुक्तान् इन्द्रियसंयुक्तान् । न वेदये न जाने  ॥ 
२।६४।७३  ॥   

  

चित्तनाशाद्विपद्यन्ते सर्वाण्येवेन्द्रियाणि मे ।  

क्षीणस्नेहस्य दीपस्य संसक्ता रश्मयो यथा  ॥  २।६४।७४  ॥   

अयमात्मभवः शोको मामनाथमचेतनम् ।  

संसादयति वेगेन यथा कूलं नदीरयः  ॥  २।६४।७५  ॥   

हृदयविशरणेन शब्दाद्यज्ञाने हेतुमाह--चित्तनाशादिति । संसक्ताः
दीपाविनाभूताः यथा स्नेहनाशकृतदीपनाशाद्रश्मिनाशः । एवं
शरीरशैथिल्यकृतचित्तनाशादिन्द्रियनाश इति सूचितम्  ॥  २।६४।७४७५  ॥   

  

हा राघव महाबाहो हा ममायासनाशन ।  

हा पितृप्रिय मे नाथ हाद्य क्वासि गतः सुत  ॥  २।६४।७६  ॥   

हा कौसल्ये नशिष्यामि हा सुमित्रे तपस्विनि ।  

हा नृशंसे ममामित्रे कैकेयि कुलपांसनि  ॥  २।६४।७७  ॥   

इति रामस्य मातुश्च सुमित्रायाश्च सन्निधौ ।  

राजा दशरथः शोचञ्जीवितान्मुपागमत्  ॥  २।६४।७८  ॥   

यदा तु दीनं कथयन्नराधिपः प्रियस्य पुत्रस्य विवासनातुरः ।  

गते ऽर्धरात्रे भृशदुःखपीडितस्तदा जहौ प्राणमुदारदर्शनः  ॥  २।६४।७९  ॥   

हेति । आयासनाशन दुःखनाशन  ॥  २।६४।७६७९  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
चतुःषष्टितमः सर्गः  ॥  ६४  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने चतुःषष्टितमः सर्गः  ॥  ६४  ॥   


