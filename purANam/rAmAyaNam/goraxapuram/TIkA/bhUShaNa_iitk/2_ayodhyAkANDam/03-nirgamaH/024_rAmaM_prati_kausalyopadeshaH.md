+++
title = "०२४ रामं प्रति कौसल्योपदेशः"
title_english = "024 Rama obtains Kausalya s permission"

+++


तं समीक्ष्य त्ववहितं पितुर्निर्देशपालने ।  

कौसल्या बाष्पसंरुद्धा वचो धर्मिष्ठमब्रवीत्  ॥  २।२४।१  ॥   

अथ धर्म्यस्य रामनिश्चयस्यानुमोदनं कौसल्या करोति--तं समीक्ष्येत्यादिना ।
तं रामं समीक्ष्य निश्चित्य । अवहितं सावधानम् । निर्देशो नियोगः  ॥  २।२४।१
 ॥   

  

अदृष्टदुःखो धर्मात्मा सर्वभूतप्रियंवदः ।  

मयि जातो दशरथात् कथमुञ्छेन वर्त्तयेत्  ॥  २।२४।२  ॥   

अदृष्टदुःख इति । उञ्छो नाम--दैवात्प्रकीर्णानां
व्रीह्यादिधान्यानामङ्गुल्या एकैकशो ग्रहणम् । कणिशग्रहणं तु शिलमेव । इदं
फलमूलाद्याहरणं लक्षयति । वर्त्तयेत् जीवेत्  ॥  २।२४।२  ॥   

  

यस्य भृत्याश्च दासाश्च मृष्टान्यन्नानि भुञ्जते ।  

कथं स भोक्ष्यते नाथो वने मूलफलान्ययम्  ॥  २।२४।३  ॥   

यस्येति । भृत्याः भटाः । दासाः दास्यकराः । मृष्टानि श्लाघ्यानि  ॥  २।२४।३
 ॥   

  

क एतच्छ्रद्दधेत् श्रुत्वा कस्य वा न भेवद्भयम् ।  

गुणवान् दयितो राजा राघवो यद्विवास्यते  ॥  २।२४।४  ॥   

क इति । विवास्यत इतियत् । एतत् कः श्रद्दधेद्गुणवत्पुत्रविवासनस्य
असम्भावितत्वात्, श्रद्धेयत्वे वा कस्य भयम् न भवेत्, ममाप्येवं विवासनं
भविष्यतीति  ॥  २।२४।४  ॥   

  

नूनं तु बलवान् लोके कृतान्तः सर्वमादिशन् ।  

लोके रामाभिरामस्त्वं वनं यत्र गमिष्यसि  ॥  २।२४।५  ॥   

नूनमिति । सर्वं सुखदुःखादिकम् । आदिशन् प्रदिशन् । कृतान्तः दैवम् । यत्र
दैवे निमित्ते  ॥  २।२४।५  ॥   

  

अयं तु मामात्मभवस्तवादर्शनमारुतः ।  

विलापदुःखसमिधो रुदिताश्रुहुताहुतिः  ॥  २।२४।६  ॥   

चिन्ताबाष्पमहाधूमस्तवादर्शनचित्तजः ।  

कर्शयित्वा भृशं पुत्र निश्वासायाससम्भवः  ॥  २।२४।७  ॥   

त्वया विहीनामिह मां शोकाग्निरतुलो महान् ।  

प्रधक्ष्यति यथा कक्षं चित्रभानुर्हिमात्यये  ॥  २।२४।८  ॥   

अयन्त्वित्यादिश्लोकत्रयमेकं वाक्यम् । अत्र
विश्लेषजनितशोकस्याग्निसमाधिरुच्यते । आत्मभवः देहजः अदर्शनमारुतः
शोकाग्नेरदर्शनजत्वात् तस्य मारुतत्वनिरूपणम् । विलापदुःखं प्रलापजं दुःखं
तदेव समिधा यस्य तस्य तद्वर्धकत्वात् "आपञ्चैव हलन्तानाम्" इति
समिच्छब्दाट्टाप् । रुदिताश्रूणि रोदनजाश्रूणि, तान्येव हुता क्षिप्ता
आहुतिर्यस्य, चिन्ताबाष्पः चिन्तोष्मा स एव महाधूमो यस्य । तवादर्शनेन
हेतुना चित्तज इति हेतुमात्रोक्तिः । आगमनचित्तज इति पाठान्तरम् । निःश्वास
एवायासः पुरुषप्रयत्नः समिदादिजन्याग्नेः पुरुषप्रयत्नजत्वात्तथा निरूपणम्
। त्वया जलस्थानीयेन, विहीनां मां शोक एवाग्निः शोकाग्निः वैतानिकाग्निः ।
कर्शयित्वा शुष्कीकृत्य । हिमात्यये शिशिरर्तौ । कक्षं गुल्मम् ।
चित्रभानुः वन्यो ऽग्निरिव मां प्रधक्ष्यति भस्मीकरिष्यति  ॥  २।२४।६८  ॥   

  

कथं हि धेनुः स्वं वत्सं गच्छन्तं नानुगच्छति ।  

अहं त्वा ऽनुगमिष्यामि पुत्र यत्र गमिष्यसि  ॥  २।२४।९  ॥   

कथं हीति । उत्तरार्द्धादौ तथेत्युपस्कार्यम्  ॥  २।२४।९  ॥   

  

तथा निगदितं मात्रा तद्वाक्यं पुरुषर्षभः ।  

श्रुत्वा रामो ऽब्रवीद्वाक्यं मातरं भृशदुःखिताम्  ॥  २।२४।१०  ॥   

तथेति । तथा निगदितमिति स्ववाचोप्यविषयत्वं दर्शयति मुनिः  ॥  २।२४।१०  ॥   

  

कैकेय्या वञ्चितो राजा मयि चारण्यमाश्रिते ।  

भवत्या च परित्यक्तो न नूनं वर्त्तयिष्यति  ॥  २।२४।११  ॥   

कैकेय्येति । न वर्तयिष्यति न जीविष्यतीत्यर्थः  ॥  २।२४।११  ॥   

  

भर्तुः किल परित्यागो नृशंसः केवलं स्त्रियाः ।  

स भवत्या न कर्तव्यो मनसापि विगर्हितः  ॥  २।२४।१२  ॥   

भर्तुरिति । नृशंसः नृशंसत्वम्, सिद्ध्यतीति शेषः । मनसापि न कर्त्तव्यः, न
चिन्तनीय इत्यर्थः  ॥  २।२४।१२  ॥   

  

यावज्जीवति काकुत्स्थः पिता मे जगतीपतिः ।  

शुश्रूषा क्रियतां तावत् स हि धर्मस्सनातनः  ॥  २।२४।१३  ॥   

यावदिति । सः शुश्रूषा । धर्मापेक्षया पुँल्लिङ्गत्वम्  ॥  २।२४।१३  ॥   

  

एवमुक्ता तु रामेण कौसल्या शुभदर्शना ।  

तथैत्युवाच सुप्रीता राममक्लिष्टकारिणम्  ॥  २।२४।१४  ॥   

एवमिति । शुभदर्शना धर्म्यबुद्धिरित्यर्थः  ॥  २।२४।१४  ॥   

  

एवमुक्तस्तु वचनं रामो धर्मभृतां वरः ।  

भूयस्तामब्रवीद्वाक्यं मातरं भृशदुःखिताम्  ॥  २।२४।१५  ॥   

दार्ढ्यार्थं पुनराहेत्याह--एवमित्यादिना  ॥  २।२४।१५  ॥   

  

मया चैव भवत्या च कर्त्तव्यं वचनं पितुः ।  

राजा भर्त्ता गुरुः श्रेष्ठः सर्वेषामीश्वरः प्रभुः  ॥  २।२४।१६  ॥   

मयेति । उत्तरार्द्धादौ स इत्युपस्कार्यम् ।
प्राथमिकपितृवचनपरिपालनानन्तरम्  ॥  २।२४।१६  ॥   

  

इमानि तु महारण्ये विहृत्य नव पञ्च च ।  

वर्षाणि परमप्रीतः स्थास्यामि वचने तव  ॥  २।२४।१७  ॥   

एवमुक्ता प्रियं पुत्रबाष्पपूर्णानना तदा ।  

उवाच परमार्ता तु कौसल्या पुत्रवत्सला  ॥  २।२४।१८  ॥   

तव वचनं करिष्यामीत्याह--इमानीति । इमानीत्यल्पत्वज्ञापनाय विहृत्येत्यनेन
क्लेशराहित्यमुक्तम्  ॥  २।२४।१७१८  ॥   

  

आसां राम सपत्नीनां वस्तुं मध्ये न मे क्षमम् ।  

नय मामपि काकुत्स्थ वनं वन्यां मृगीमिव ।  

यदि ते गमने बुद्धिः कृता पितुरपेक्षया  ॥  २।२४।१९  ॥   

एवमनुमतरामवनगमनस्वनगरवर्त्तनापि पुनः सपत्नीस्मरणादनुगमनमर्थयते--आसामिति
। वन्यां मृगीमिव यथा वन्या मृगीवने संतुष्टा वर्त्तते तथाहमपि वर्ते न
भवन्तं क्लेशयिष्यामीति भावः । पितुरपेक्षया पितुरिच्छया  ॥  २।२४।१९  ॥   

  

तां तथा रुदतीं रामो रुदन् वचनमब्रवीत्  ॥  २।२४।२०  ॥   

जीवन्त्या हि स्त्रिया भर्त्ता दैवतं प्रभुरेव च ।  

भवत्या मम चैवाद्य राजा प्रभवति प्रभुः  ॥  २।२४।२१  ॥   

तामिति । रुदन् ऽव्यसनेषु मनुष्याणां भृशं भवति दुःखितऽ
इत्युक्तगुणविशिष्टो ऽपि रामो मातृव्यसनं दृष्ट्वा
पितृवचनपरिपालनरूपधर्मविघ्नभयाद्धैर्येण स्थितवान् । इदानीं वनगमनानुमतिं
लब्ध्वा स्वस्नेहप्रदर्शनेन मातृव्यसनं निवर्त्तयितुं रुदितवानित्यवगम्यते
 ॥  २।२४।२०२१  ॥   

  

न ह्यनाथा वयं राज्ञा लोकनाथेन धीमता ।  

भरतश्चापि धर्मात्मा सर्वभूतप्रियंवदः ।  

भवती मनुवर्त्तेत स हि धर्मरतः सदा  ॥  २।२४।२२  ॥   

यथा मयि तु निष्क्रान्ते पुत्रशोकेन पार्थिवः ।  

श्रमं नावाप्नुयात्किञ्चिदप्रमत्ता तथा कुरु  ॥  २।२४।२३  ॥   

न हीति । राज्ञा, सनाथा इति शेषः । राज्ञा सनाथाः, वयं न ह्यनाथा इत्यर्थः
। सपत्नी मध्यवासदोषं परिहरति भरतश्चापीति  ॥  २।२४।२२२३  ॥   

  

दारुणश्चाप्ययं शोको यथैनं न विनाशयेत् ।  

राज्ञो वृद्धस्य सततं हितं चर समाहिता  ॥  २।२४।२४  ॥   

दारुण इति । हितं चरेत्यत्र तथेति शेषः  ॥  २।२४।२४  ॥   

  

व्रतोपवासनिरता या नारी परमोत्तमा ।  

भर्त्तारं नानुवर्त्तेत सा तु पापगतिर्भवेत्  ॥  २।२४।२५  ॥   

पतिशुश्रूषणमेव पत्न्याः परमो धर्म इत्यन्वयव्यतिरेकाभ्यां श्लोकद्वयेन
दर्शयति--व्रतेति । पापस्य गतिः फलमिव यस्याः सा तथा  ॥  २।२४।२५  ॥   

  

भर्तृशुश्रूषया नारी लभते स्वर्गमुत्तमम् ।  

अपि या निर्नमस्कारा निवृत्ता देवपूजनात्  ॥  २।२४।२६  ॥   

निर्नमस्कारापि भर्तृभिन्नद्विजादिविषयनमस्काररहितापि  ॥  २।२४।२६  ॥   

  

शुश्रूषामेव कुर्वीत भर्तुः प्रियहिते रता ।  

एष धर्मः पुरा दृष्टो लोके वेदे श्रुतः स्मृतः  ॥  २।२४।२७  ॥   

उपसंहरति--शुश्रूषामिति । लोके पुरा दृष्टः पुरातनलोकाचारसिद्ध इत्यर्थः ।
वेदे श्रुतः वेदावगत इत्यर्थः । स्मृतः स्मृत्यवगतश्चेत्यर्थः  ॥  २।२४।२७
 ॥   

  

अग्निकार्येषु च सदा सुमनोभिश्च देवताः ।  

पूज्यास्ते मत्कृते देवि ब्राह्मणाश्चैव सुव्रताः  ॥  २।२४।२८  ॥   

तूष्णीमवस्थाने एनां दुःखमाक्रमिष्यतीति धिया दुःखविच्छेदनार्थं
कालक्षेपसाधनं विधत्ते--अग्नीति । अग्निकार्येषु शान्तिकपौष्टिकहोमेषु ।
सुमनोभिश्चेत्यत्र चकारेण चन्दनताम्बूलादीनि समुच्चीयन्ते, अग्निकार्येषु
क्रियमाणेषु सुमनःप्रभृतिभिः देवताब्राह्मणाश्च पूज्या इत्यर्थः  ॥  २।२४।२८
 ॥   

  

एवं कालं प्रतीक्षस्व ममागमनकांक्षिणी ।  

नियतानियताहारा भर्तृशुश्रूषणे रता  ॥  २।२४।२९  ॥   

एवमिति । नियता स्नानादि नियमयुक्ता । नियताहारा मधुमांसादिवर्जनेन
शुद्धाहारा  ॥  २।२४।२९  ॥   

  

प्राप्स्यसे परमं कामं मयि प्रत्यागते सति ।  

यदि धर्मभृतां श्रेष्ठो धारयिष्यति जीवितम्  ॥  २।२४।३०  ॥   

एवमुक्ता तु रामेण बाष्पपर्याकुलेक्षणा ।  

कौसल्या पुत्रशोकार्त्ता रामं वचनमब्रवीत्  ॥  २।२४।३१  ॥   

प्राप्स्यस इति । भर्त्तृजीवनपुत्रागमनयोः सतोरेव हि परमकामप्राप्तिसम्भव
इति भावः  ॥  २।२४।३०३१  ॥   

  

गमने सुकृतां बुद्धिं न ते शक्नोमि पुत्रक ।  

विनिवर्त्तयितुं वीर नूनं कालो दुरत्ययः  ॥  २।२४।३२  ॥   

गमन इति । सुकृतां सुदृढामित्यर्थः  ॥  २।२४।३२  ॥   

  

गच्छ पुत्रत्वमेकाग्रो भद्रं ते ऽस्तु सदा विभो ।  

पुनस्त्वयि निवृत्ते तु भविष्यामि गतक्लमा  ॥  २।२४।३३  ॥   

गच्छेति । गतक्लमा गतक्लेशा  ॥  २।२४।३३  ॥   

  

प्रत्यागते महाभागे कृतार्थेचरितव्रते ।  

पितुरानृण्यतां प्राप्ते त्वयि लप्स्ये परं सुखम्  ॥  २।२४।३४  ॥   

प्रत्यागत इति । महाभागे महाभागधेये । आनृण्यताम् अनृणताम् । स्वार्थे
ष्यञ्  ॥  २।२४।३४  ॥   

  

कृतान्तस्य गतिः पुत्र दुर्विभाव्या सदा भुवि ।  

यस्त्वां सञ्चोदयति मे वच आच्छिद्य राघव  ॥  २।२४।३५  ॥   

कृतान्तस्येति । आच्छिद्य छित्त्वा, अन्यथाकृत्वेत्यर्थः  ॥  २।२४।३५  ॥   

  

गच्छेदानीं महाबाहो क्षेमेण पुनरागतः ।  

नन्दयिष्यसि मां पुत्र साम्ना वाक्येन चारुणा  ॥  २।२४।३६  ॥   

गच्छेति । साम्ना सान्त्वरूपेण  ॥  २।२४।३६  ॥   

  

अपीदानीं स कालः स्यात् वनात् प्रत्यागतं पुनः ।  

यत्त्वां पुत्रक पश्येयं जटावल्कलधारिणम्  ॥  २।२४।३७  ॥   

क्षणमात्रमप्यदर्शनासहिष्णुत्वात् प्रत्यागमनकाल इदानीमेव सम्भवेदिति
प्रार्थयते--अपीति । यत् येन चतुर्दशवर्षान्तेन कालेन वनात्प्रत्यागतं
त्वां पुनः पश्येयं स काल इदानीमेवापि स्यात् । अपिशब्दः सम्भावनायाम् ।
"अपिःसम्भावनाप्रश्नगर्हाशङ्कासमुच्चये" इति वैजयन्ती । यत् यत्रेति वार्थः
 ॥  २।२४।३७  ॥   

  

तथा हि रामं वनवासनिश्चितं समीक्ष्य देवी परमेण चेतसा ।  

उवाच रामं शुभलक्षणं वचो बभूव च स्वस्त्ययनाभिकांक्षिणी  ॥  २।२४।३८  ॥   

तथेति । वनवासनिश्चितं निश्चितवनवासम् । परमेण चेतसा, आदरेणेति यावत् ।
स्वस्त्ययनं मङ्गलम् अभिकाङ्क्षितुं शीलमस्या अस्तीति तथा  ॥  २।२४।३८  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे चतुर्विंशः
सगः  ॥  २४  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने चतुर्विंशः सर्गः  ॥  २४  ॥   


