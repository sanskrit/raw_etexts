+++
title = "०३२ लक्ष्मणाय नमनम्"
title_english = "032 Rama distributes his wealth to Rishis"

+++


ततः शासनमाज्ञाय भ्रातुः शुभतरं प्रियम् ।  

गत्वा स प्रविवेशाशु सुयज्ञस्य निवेशनम्  ॥  २।३२।१  ॥   

एवं निश्चितसीतालक्ष्मणानुयात्रस्य रामस्य यात्रादानं प्रस्तूयते
द्वात्रिंशे--तत इत्यादि । आज्ञाय अङ्गीकृत्य । शुभतरं ब्राह्मणोपकारत्वात्
। प्रियम् आत्मनोनुगमनाङ्गीकारफलत्वात्  ॥  २।३२।१  ॥   

  

तं विप्रमग्न्यगारस्थं वन्दित्वा लक्ष्मणो ऽब्रवीत् ।  

सखे ऽभ्यागच्छ पश्य त्वं वेश्म दुष्करकारिणः  ॥  २।३२।२  ॥   

तमिति । अग्न्यगारस्थम् अग्निहोत्रशालास्थम् । दुष्करकारिणः
दुष्करकर्मकारिणः । वेश्म अभ्यागच्छ कृत्यं च पश्येत्यर्थः  ॥  २।३२।२  ॥   

  

ततः सन्ध्यामुपास्याशु गत्वा सौमित्रिणा सह ।  

जुष्टं तत्प्राविशल्लक्ष्म्या रम्यं रामनिवेशनम्  ॥  २।३२।३  ॥   

तत इति । सन्ध्योपासनं माध्याह्निकम् अथवा सन्ध्यानियताग्निहोत्रम् ।
अग्न्यगारस्थमित्युक्तेः  ॥  २।३२।३  ॥   

  

तमागतं वेदविदं प्राञ्जलिः सीतया सह ।  

सुयज्ञमभिचक्राम राघवो ऽग्निमिवार्चितम्  ॥  २।३२।४  ॥   

तमिति । अर्चितं हुतम्  ॥  २।३२।४  ॥   

  

जातरूपमयैर्मुख्यैरङ्गदैः कुण्डलैः शुभैः ।  

सहेमसूत्रैर्मणिभिः केयूरैर्वलयैरपि  ॥  २।३२।५  ॥   

अन्यैश्च रत्नैर्बहुभिः काकुत्स्थः प्रत्यपूजयत् ।  

सुयज्ञं स तदोवाच रामः सीताप्रचोदितः  ॥  २।३२।६  ॥   

जातरूपमयैरित्यादि । जातरूपमयैः स्वर्णमयैः । अङ्गदैः कूर्परोपरिधार्यैः
बाहुभूषणैः । सहेमसूत्रैर्मणिभिः
हेमसूत्रप्रोतैर्वैदूर्य्यपद्मरागमुक्तादिमणिभिः । "रत्नं
मणिर्द्वयोरश्मजातौ मुक्तादिके ऽपि च" इत्यमरः । केयूरैः
भुजशिरोव्यापिफणाकारशिखरयुक्तबाहुभूषणैः । अथवा अङ्गदकेयूरयोः
स्थूलत्वसूक्ष्मत्वाभ्यां भेदः । वलयैः कटकैः । "कटकं वलयो ऽस्त्रियाम्"
इत्यमरः । रत्नैः भूषणप्रकरणात् भूषणश्रेष्ठैरित्यर्थः । "रत्नं
स्वजातिश्रेष्ठेपि" इत्यमरः  ॥  २।३२।५६  ॥   

  

हारं च हेमसूत्रं च भार्यायै सौम्य हारय ।  

रशनां चाधुना सीता दातुमिच्छति ते सखे  ॥  २।३२।७  ॥   

हारमिति । हेमसूत्रं हेममयं कण्ठसूत्रम् । रशनां च ते भार्यायै सीता
दातुमिच्छति । तत्सर्वं हारय दापयेत्यर्थः  ॥  २।३२।७  ॥   

  

अङ्गदानि विचित्राणि केयूराणि शुभानि च ।  

प्रयच्छति सखे तुभ्यं भार्यायै गच्छती वनम्  ॥  २।३२।८  ॥   

अङ्गदानीति । भार्यायै भार्याधारणार्थम् । तुभ्यं प्रतिग्रहीत्रे ।
प्रयच्छति । गच्छतीत्यत्र नुमभाव आर्षः  ॥  २।३२।८  ॥   

  

पर्यङ्कमग्र्यास्तरणं नानारत्नविभूषितम् ।  

तमपीच्छति वैदही प्रतिष्ठापयितुं त्वयि  ॥  २।३२।९  ॥   

पर्यङ्कमिति । त्वयि प्रतिष्ठापयितुं तुभ्यं दातुमित्यर्थः  ॥  २।३२।९  ॥   

  

नागः शत्रुञ्जयो नाम मातुलो ऽयं ददौ मम ।  

तं ते गजसहस्रेण ददामि द्विजपुङ्गव  ॥  २।३२।१०  ॥   

नाग इति । मातुलो ददाविति दशरथीयशत्रुञ्जयव्यावृत्तिः  ॥  २।३२।१०  ॥   

  

इत्युक्तः स हि रामेण सुयज्ञः प्रतिगृह्य तत् ।  

रामलक्ष्मणसीतानां प्रयुयोजाशिषः शुभाः  ॥  २।३२।११  ॥   

इतीति । प्रतिगृह्येत्यनेन न्यासभूतत्वं व्यावर्त्त्यते  ॥  २।३२।११  ॥   

  

अथ भ्रातरमव्यग्रं प्रियं रामः प्रियंवदः ।  

सौमित्रिं तमुवाचेदं ब्रह्मेव त्रिदशेश्वरम्  ॥  २।३२।१२  ॥   

अथेति । त्रिदिशेश्वरम् इन्द्रम्  ॥  २।३२।१२  ॥   

  

अगस्त्यं कौशिकञ्चैव तावुभौ ब्राह्मणोत्तमौ ।  

अर्चयाहूय सौमित्रे रत्नैः सस्यमिवाम्बुभिः  ॥  २।३२।१३  ॥   

अगस्त्यमिति । अगस्त्यम् अगस्त्यपुत्रम् । कौशिकं विश्वामित्रपुत्रम् ।
रत्नैः श्रेष्ठवस्तुभिः  ॥  २।३२।१३  ॥   

  

तर्पयस्व महाबाहो गोसहस्रैश्च मानद ।  

सुवर्णै रजतैश्चैव मणिभिश्च महाधनैः  ॥  २।३२।१४  ॥   

रत्नैरर्चनं विवृणोति--तर्पयस्वेति  ॥  २।३२।१४  ॥   

  

कौसल्यां च य आशीर्भिभक्तः पर्युपतिष्ठति ।  

आचार्यस्तैत्तिरीयाणामभिरूपश्च वेदवित्  ॥  २।३२।१५  ॥   

तस्य यानं च दासीश्च सौमित्रे सम्प्रदापय ।  

कौशेयानि च वस्त्राणि यावत्तुष्यति स द्विजः  ॥  २।३२।१६  ॥   

कौसल्यामित्यादिश्लोकद्वयमेकान्वयम् । तैत्तिरीयाणां
तित्तिरिसम्बन्धिशाखाध्येतृ़णाम् । आचार्यः अध्यापयिता । अभिरूपः बुधः
ऽप्राप्तरूपसुरूपाभिरूपाबुधमनोज्ञयोःऽ इति विश्वः  ॥  कौशेयानि
कृमिकोशोत्थानि । "कौशेयं कृमिकोशोत्थम्" इत्यमरः । यावत् यावत्पर्यन्तम्
तुष्यति तावत्सम्प्रदापयेति सम्बन्धः  ॥  २।३२।१५१६  ॥   

  

सूतश्चित्ररथश्चार्य्यः सचिवः सुचिरोषितः ।  

तोषयैनं महार्हेश्च रर्त्नैर्वस्त्रैर्धनैस्तथा ।  

पशुकाभिश्च सर्वाभिर्गवां दशशतेन च  ॥  २।३२।१७  ॥   

सूत इत्यादिसार्धश्लोक एकान्वयः । सूतः सुमन्त्रतुल्यः कश्चिच्चित्ररथनामा
। सुचिरोषितः चिरकालमस्मद्गृहे स्थितः । पशुकाभिः । अल्पार्थे कन्प्रत्ययः
। अजादिभिरित्यर्थः  ॥  २।३२।१७  ॥   

  

ये चेमे कठकालापा बहवो दण्डमाणवाः  ॥  २।३२।१८  ॥   

नित्यस्वाध्यायशीलत्वान्नान्यत् कुर्वन्ति किञ्चन ।  

अलसाः स्वादुकामाश्च महतां चापि सम्मताः ।  

तेषामशीतियानानि रत्नपूर्णानि दापय  ॥  २।३२।१९  ॥   

शालिवाहसहस्रं च द्वे शते भद्रकांस्तथा ।  

व्यञ्जनार्थं च सौमित्रे गोसहस्रमुपाकुरु  ॥  २।३२।२०  ॥   

ये चेत्यादि उपाकुर्वित्यन्तमेकं वाक्यम् । कठेन प्रोक्तमधीयते कठाः ।
कठशब्दात्प्रोक्तार्थे वैशम्पायनान्तेवासित्वाण्णिनिः । तस्य "कठचरकात्--"
इतिलुक् । ततः "तदधीते तद्वेद" इत्यण् । तस्य "प्रोक्ताल्लुक्" इति लुक् ।
कलापिना प्रोक्तमधीयते कालापाः । कलापिशब्दात् प्रोक्तार्थे "कलापिनो ऽण्"
इत्यण् । "सब्रह्मचारिपीठसर्पि" इत्यादिना टिलोपः । ततः ऽतदधीतेऽ
इत्याद्यण् । तस्य प्रोक्ताल्लुक् । कठप्रोक्तशाखाध्यायिनः
कलापिप्रोक्तशाखाध्यायिनश्चेत्यर्थः । कठाश्च कालापाश्च कठकालापाः ।
"दण्डप्रधानाः माणवाः दण्डमाणवाः" इति काशिकायाम् । सदा पलशदण्डधारिणो
ब्रह्मचारिण इत्यर्थः । किञ्चन आहारार्थयत्नादिकम् । न केवलं
नित्यस्वाध्यायशीलत्वात् किञ्चिन्न कुर्वन्ति किंत्वालस्याच्चेत्याशयेनाह
अलसा इति । गोसहस्रप्रदानहेतुत्वेनाह स्वादुकामाश्चेति ।
रसवत्पदार्थकाङ्क्षिण इत्यर्थः । महतां चापि सम्मताः अतीव साध्वाचारा
इत्यर्थः । रत्नपूर्णानि रत्नालङ्कारपूर्णानि । अशीतियानानीत्युक्त्या
दण्डमाणवाश्चाशीतिसङ्ख्याका इतिगम्यते । रत्नवाहानुष्ट्रानिति वा ।
शालिवाहसहस्रं शालिधान्यवाहकबलीवर्दसहस्रम् । भद्रकान् । अल्पार्थे
कन्प्रत्ययः । कर्षणयोग्याननडुह इत्यर्थः । धान्यविशेषानित्यपरे ।
व्यञ्जनार्थं क्षीरदधिघृतार्थम् । उपाकुरु ददस्वेत्यर्थः  ॥  २।३२।१८२०  ॥   

  

मेखलीनां महासङ्घः कौसल्यां समुपस्थितः ।  

तेषां सहस्रं सौमित्रे प्रत्येकं सम्प्रदापय  ॥  २।३२।२१  ॥   

मेखलीनामिति । मेखला मौञ्जी, तद्वतां ब्रह्मचारिणामित्यर्थः । आर्षो दीर्घः
। सहस्रं गोसहस्रम् प्रकृतत्वात् तासाम्  ॥  २।३२।२१  ॥   

  

अम्बा यथा च सा नन्देत् कौसल्या मम दक्षिणाम् ।  

तथा द्विजातींस्तान् सर्वाल्लँक्ष्मणार्चय सर्वशः  ॥  २।३२।२२  ॥   

ममाम्बेत्यन्वयः । दक्षिणां पूर्वोक्तदानाङ्गभूताम् । सर्वशः
वस्त्रधान्यादिसर्वप्रकारैः  ॥  २।३२।२२  ॥   

  

ततः स पुरुषव्याघ्रस्तद्धनं लक्ष्मणः स्वयम् ।  

यथोक्तं ब्राह्मणेन्द्राणामददाद्धनदो यथा  ॥  २।३२।२३  ॥   

तत इति । यथोक्तं रामोक्तमनतिक्रम्य अददात् धनदो यथेति । धनदस्य दातृत्वं
ऽधनदेन समस्त्यागेऽ इति बालरामायण् एवोक्तम् । ब्राह्मणेन्द्राणामिति
चतुर्थ्यर्थे षष्ठी  ॥  २।३२।२३  ॥   

  

अथाब्रवीद्बाष्पकलांस्तिष्ठतश्चोपजीविनः ।  

सम्प्रदाय बहुद्रव्यमेकैकस्योपजीवनम्  ॥  २।३२।२४  ॥   

अथेति । बाष्पं कलन्ति मुञ्चतीति बाष्पकलाः तान् उपजीविनं प्रति
एकैकस्योपजीविनो बहुद्रव्यं सम्प्रदायाब्रवीत्  ॥  २।३२।२४  ॥   

  

लक्ष्मणस्य च यद्वेश्म गृहं च यदिदं मम ।  

अशून्यं कार्यमेकैकं यावदागमनं मम  ॥  २।३२।२५  ॥   

अशून्यं कार्य्यं, यथापूर्वं भवद्भिरुपविश्य रक्षणीयमित्यर्थः । एकैकं
पृथक् पृथक्  ॥  २।३२।२५  ॥   

  

इत्युक्त्वा दुःखितं सर्वं जनं तमुपजीविनम् ।  

उवाचेदं धनाध्यक्षं धनमानीयतामिति  ॥  २।३२।२६  ॥   

इतीति । धनाध्यक्षं कोशगृहाधिकृतम्  ॥  २।३२।२६  ॥   

  

ततो ऽस्य धनमाजह्रुः सर्वमेवोपजीविनः ।  

स राशिः सुमहांस्तत्र दर्शनीयो ह्यदृश्यत  ॥  २।३२।२७  ॥   

तत इति । अस्य रामस्य  ॥  २।३२।२७  ॥   

  

ततः स पुरुषव्याघ्रस्तद्धनं सहलक्ष्मणः ।  

द्विजेभ्यो बालवृद्धेभ्यः कृपणेभ्यो ह्यदापयत्  ॥  २।३२।२८  ॥   

तत इति । बालवृद्धेभ्यः बालेभ्यो वृद्धेभ्यश्चेत्यर्थः  ॥  २।३२।२८  ॥   

  

तत्रासीत् पिङ्गलो गार्ग्यस्त्रिजटो नाम वै द्विजः ।  

उञ्छवृत्तिर्वने नित्यं फालकुद्दाललाङ्गली  ॥  २।३२।२९  ॥   

तत्रेति । तत्र तस्मिन् काले देशे वा । पिङ्गलः पिङ्गलवर्ण इति
दारिद्र्यलक्षणोक्तिः । पिङ्गलकेशो वा । गार्ग्यः गर्गमुनिवंश्यः ।
उञ्छवृत्तिः उञ्छेन एकैकशो धान्यग्रहणेन वृत्तिर्जीवनं यस्य तथा ।
क्षतवृत्तिरितिपाठे--क्षतेन खननेन जीवनं यस्येत्यर्थः ।
खननलब्धकन्दमूलादिजीवन इत्यर्थः । फालकुद्दाललाङ्गली फल्यते अनेनेति फालः
द्वैधीकरणसाधनं कुठारशङ्कुलादिकम् । कुद्दालः खननसाधनम्, खनित्रमिति यावत्
। लाङ्गलं हलाकारः फलाकर्षणसाधनभूतो दण्डविशेषः तद्वान् । एवं वनवासी
कश्चिद्दरिद्रो गृहस्थः दैवात्तत्र नगरे तदानीं सङ्गतो ऽभूदिति भावः  ॥ 
२।३२।२९  ॥   

  

तं वृद्धं तरुणी भार्या बालानादाय दारकान् ।  

अब्रवीद्ब्राह्मणं वाक्यं दारिद्र्येणाभिपीडिता  ॥  २।३२।३०  ॥   

तमिति । दारकान् पुत्रकान्  ॥  २।३२।३०  ॥   

  

अपास्य फालं कुद्दालं कुरुष्व वचनं मम ।  

रामं दर्शय धर्मज्ञं यदि किञ्चिदवाप्स्यसि  ॥  २।३२।३१  ॥   

अपास्येति । कुद्दालमिति लाङ्गलस्याप्युपलक्षणम् । दर्शयेति
भार्यापुत्रसहितमात्मानमित्यर्थः । "गतिबुद्धि--" इत्यादिना द्विकर्मकत्वम्
। यदि दर्शयसि तदा किञ्चिदवाप्स्यसीत्यर्थः । किञ्चिदिति
स्वभाग्यहान्यपेक्षयोक्तम्  ॥  २।३२।३१  ॥   

  

स भार्यावचनं श्रुत्वा शाटीमाच्छाद्य दुश्छदाम् ।  

स प्रातिष्ठत पन्थानं यत्र रामनिवेशनम्  ॥  २।३२।३२  ॥   

स इति । दुश्छदाम् अतिजीर्णत्वादाच्छादयितुमशक्याम् ।
रामदर्शनार्थमाच्छादनयत्नः । यत्र यन्मार्गाश्रितवीथ्याम्  ॥  २।३२।३२  ॥   

  

भृग्वङ्गिरसमं दीप्त्या त्रिजटं जनसंसदि ।  

आ पञ्चमायाः कक्ष्यायाः नैनं कश्चिदवारयत्  ॥  २।३२।३३  ॥   

भृग्वङ्गिरेति । अङ्गिरेत्यत्र अकारान्तत्वमार्षम्  ॥  २।३२।३३  ॥   

  

स राजपुत्रमासा़ त्रिजटो वाक्यमब्रवीत् ।  

निर्द्धनो बहुपुत्रो ऽस्मि राजपुत्र महायशः ।  

उञ्छवृत्तिर्वने नित्यं प्रत्यवेक्षस्व मामिति  ॥  २।३२।३४  ॥   

स इत्यादि । प्रत्यवेक्षस्व कटाक्षयेत्यर्थः  ॥  २।३२।३४  ॥   

  

तमुवाच ततो रामः परिहाससमन्वितम्  ॥  २।३२।३५  ॥   

तमिति । परिहाससमन्वितं लीलास्मितसमन्वितम्, बहुकुटुम्बिनो दरिद्रस्य अस्य
कियती धनाशेति जिज्ञासया सस्मित इत्यर्थः  ॥  २।३२।३५  ॥   

  

गवां सहस्रमप्येकं न तु विश्राणितं मया ।  

परिक्षिपसि दण्डेन यावत्तावदवाप्स्यसि  ॥  २।३२।३६  ॥   

गवामिति । अनेकगोसहस्राणां मध्ये एकमपि सहस्रं न विश्राणितमित्यर्थः ।
यद्वा असङ्ख्यातानां गवां मध्ये एकमपि सहस्रं मया न विश्राणितं न दत्तम् ।
तुभ्यमिति शेषः । अपि तु दण्डेन यावत्परिक्षिपसि गवाकीर्णं यावन्तं देशं
परिक्षिपसि तावदवाप्स्यसि, तावद्देशस्थं गोजातमवाप्स्यसीत्यर्थः । एकं
गोसहस्रमात्रं न दत्तम् अन्यत् सर्वं दत्तमिति नार्थः । ऽबहुसाहस्रेऽ
इत्यादि वक्ष्यमाणेन विरोधात् अपिशब्दास्वारस्याच्च  ॥  २।३२।३६  ॥   

  

स शाटीं त्वरितः कट्यां सम्भ्रान्तः परिवेष्ट्य ताम् ।  

आविध्य दण्डं चिक्षेप सर्वप्राणेन वेगितः  ॥  २।३२।३७  ॥   

स शाटीमिति । कट्यां परिवेष्टनं बलोत्तम्भनाय । आविध्य भ्रामयित्वा ।
सर्वप्राणेन सर्वशक्त्या । "शक्तिः पराक्रमः प्राणः" इत्यमरः  ॥  २।३२।३७
 ॥   

  

स तीर्त्वा सरयूपारं दण्डस्तस्य कराच्च्युतः ।  

गोव्रजे बहुसाहस्रे पपातोक्षणसन्निधौ  ॥  २।३२।३८  ॥   

स इति । उक्षणसन्निधौ उक्षसन्निधौ "वष्टिभागुरिः" इत्यादिरीत्या
अकारान्तत्वम्  ॥  २।३२।३८  ॥   

  

तं परिष्वज्य धर्मात्मा आ तस्मात् सरयूतटात् ।  

आनयामास ता गोपैस्त्रिजटायाश्रमं प्रति  ॥  २।३२।३९  ॥   

तमिति । आ तस्मादित्यत्राभिविधिवाचकस्याङः सरयूतटादित्यनेन सम्बन्धः ।
आनयामास नाययामासेत्यर्थः  ॥  २।३२।३९  ॥   

  

उवाच च ततो रामः तं गार्ग्यमभिसान्त्वयन् ।  

मन्युर्न खलु कर्त्तव्यः परिहासो ह्ययं मम  ॥  २।३२।४०  ॥   

उवाचेति । परिहासो ह्ययं मम अयं दण्डक्षेपणप्रचोदना । परिहासः विनोदार्थ
इत्यर्थः  ॥  २।३२।४०  ॥   

  

इदं हि तेजस्तव यद्दुरत्ययं तदेव जिज्ञासितुमिच्छता मया ।  

इमं भवानर्थमभिप्रचोदितो वृणीष्व किं चेदपरं व्यवस्यति  ॥  २।३२।४१  ॥   

परिहासमेव विवृणेति--इदमिति । तेजः बलम् । दुरत्ययं निरतिशयमित्यर्थः ।
यद्वा जिज्ञासितुं ज्ञातुमित्यर्थः । यद्वा जिज्ञासितुं मीमांसितुम् ।
"मानेर्जिज्ञासायाम्" इति मीमांसार्थे जिज्ञासाशब्दप्रयोगात् । इममर्थं
दण्डप्रक्षेपणरूपम् । अपरं किञ्चिद्व्यवस्यति अभिलषति चेत् तद्वृणीष्व  ॥ 
२।३२।४१  ॥   

  

ब्रवीमि सत्येन न ते ऽस्ति यन्त्रणा धनं हि यद्यन्मम विप्रकारणात् ।  

भवत्सु सम्यक् प्रतिपादनेन तन्मयार्जितं प्रीतियशस्करं भवेत्  ॥  २।३२।४२
 ॥   

इदं च पूर्ववन्न परिहासरूपमित्याह--ब्रवीमीति । यन्त्रणा निरोध इत्यर्थः ।
मम यद्यद्धनमस्ति तत्सर्वं विप्रकारणात् विप्रार्थमेव आर्जितम्, भवत्सु
भवादृशेषु विप्रेषु । सम्यक् करणत्रयपूणकम् प्रदानेन मम प्रीतियशस्करं
भवेत्  ॥  २।३२।४२  ॥   

  

ततः सभार्यस्त्रिजटो महामुनिर्गवामनीकं प्रतिगृह्य मोदितः ।  

यशोबलप्रीतिसुखोपबृंहिणीस्तदाशिषः प्रत्यवदन्महात्मनः  ॥  २।३२।४३  ॥   

तत इति । मोदित इत्यनेन गोभ्योन्यन्नापेक्षितवानित्यवगम्यते । उपबृंहणीः
वर्द्धनीः । तदा गमनकाले । महात्मनः रामस्य  ॥  २।३२।४३  ॥   

  

स चापि रामः प्रतिपूर्णमानसो महद्धनं धर्मबलैरुपार्जितम् ।  

नियोजयामास सुहृज्जने चिराद्यथार्हसम्मानवचः प्रचोदितः  ॥  २।३२।४४  ॥   

स इति । धर्मबलैः धर्मप्रयुक्तपराक्रमैः । नियोजयामास प्रतिपादयामास ।
सुहृज्जने विषये यथार्हसम्मानवचःप्रचोदितः । आहिताग्न्यादित्वान्निष्ठायाः
परनिपातः । तत्तदौचित्येनाभिहितसम्मानवाक्य इत्यर्थः  ॥  २।३२।४४  ॥   

  

द्विजः सुहृद्भृत्यजनो ऽथवा तदा दरिद्रभिक्षाचरणश्च यो ऽभवत् ।  

न तत्र कश्चिन्न बभूव तर्पितो यथार्हसम्माननदानसम्भ्रमैः  ॥  २।३२।४५  ॥   

द्विज इति । द्विजः ब्राह्मणः । सुहृत् द्विजत्वाभावेपि सुहृत् ।
द्विजत्वसुहृत्त्वाभावेपि भृत्यजनः, तथात्वाभावेपि दरिद्रभिक्षाचरणः ।
भिक्षां चरतीति भिक्षाचरणः । "कृत्यल्युटो बहुलम्" इति कर्त्तरि ल्युट् ।
कर्मधारयसमासः । तत्र तेषु मध्ये । कश्चिदपि यथार्हसम्माननदानसम्भ्रमैः
सम्भ्रमस्त्वरा । "आरम्भः सम्भ्रमस्त्वरा" इत्यमरः । न तर्पितो न बभूव ।
त्वरया क्रियमाणैरपि सम्मानदानैः सर्वेपि तर्पिता बभूवुरित्यर्थः  ॥ 
२।३२।४५  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
द्वात्रिंशः सर्गः  ॥  ३२  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
श्रीमदयोध्याकाण्डव्याख्याने द्वात्रिंशः सर्गः  ॥  ३२  ॥   


