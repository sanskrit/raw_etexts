+++
title = "०४४ कौसल्यासान्त्वनम्"
title_english = "044 Sumitra assuages Kausalya s grief"

+++


विलपन्तीं तथा तां तु कौसल्यां प्रमदोत्तमाम् ।  

इदं धर्म्ये स्थिता धर्म्यं सुमित्रा वाक्यमब्रवीत्  ॥  २।४४।१  ॥   

विलपन्तीमित्यादि । इदं वक्ष्यमाणम्  ॥  २।४४।१  ॥   

  

तवार्ये सद्गुणैर्युक्तः स पुत्रः पुरुषोत्तमः ।  

किं ते विलपितेनैवं कृपणं रुदितेन वा  ॥  २।४४।२  ॥   

सत्पुरुषाचरितं धर्ममाचरन्तं रामं प्रति सन्तोषे कर्त्तव्ये किमर्थो विषादः
कृत इति कौसल्यां समाश्वोसयति--तवेत्यादिना  ॥  २।४४।२  ॥   

  

यस्तवार्ये गतः पुत्रस्त्यक्त्वा राज्यं महाबलः ।  

साधु कुर्वन् महात्मानं पितरं सत्यवादिनम्  ॥  २।४४।३  ॥   

शिष्टैराचरिते सम्यक्छश्वत् प्रेत्यफलोदये ।  

रामो धर्मे स्थितः श्रेष्ठो न स शोच्यः कदाचन  ॥  २।४४।४  ॥   

य इत्यादिश्लोकद्वयमेकं वाक्यम् । प्रेत्यफलोदये आमुष्मिकफलकारणे  ॥ 
२।४४।३४  ॥   

  

वर्त्तते चोत्तमां वृत्तिं लक्ष्मणो ऽस्मिन् सदा ऽनघः ।  

दयावान् सर्वभूतेषु लाभस्तस्य महात्मनः  ॥  २।४४।५  ॥   

पितृवचनपरिपालके रामे शोको न कार्य इत्युक्त्वा लक्ष्मणसीतयोरपि
स्वधर्मनिष्ठत्वात् तद्विषयेपि शोको न कार्यः, अपितु प्राप्तलाभत्वात्
सन्तोष एव कार्य इत्याह--वर्तत इत्यादिना । अत्र व इति गायत्र्याः
पञ्चमाक्षरम् । वर्तते करोति । वृत्तिं शुश्रूषाम् । अस्मिन् रामे । तस्य
लक्ष्मणस्य  ॥  २।४४।५  ॥   

  

अरण्यवासेव यद्दुःखं जानती वै सुखोचिता ।  

अनुगच्छति वैदेही धर्मात्मानं तवात्मजम्  ॥  २।४४।६  ॥   

अरण्येति । अरण्यवासे यद्दुःखं तद्दुःखं जानती वै जानन्त्येव ।
तवात्मजमनुगच्छति "स्त्रीणां भर्त्ता हि दैवतम्"
इत्युक्तरीत्यानुगच्छतीत्यर्थः  ॥  २।४४।६  ॥   

  

कीर्त्तिभूतां पताकां यो लोके भ्रमयति प्रभुः ।  

धर्मसत्यव्रतधनः किं न प्राप्तस्तवात्मजः  ॥  २।४४।७  ॥   

कीर्तीति । कीर्तिभूतां पताकां कीर्तिरूपं ध्वजम् । भ्रामयति सञ्चारयति
सर्वभूतविदितप्रख्यातिक इत्यर्थः । तवात्मजः किं श्रेयः न प्राप्तः,
सर्वस्यापि श्रेयसो योग्य इत्यर्थः । अतो न शोच्य इति भावः  ॥  २।४४।७  ॥   

  

व्यक्तं रामस्य विज्ञाय शौचं माहात्म्यमुत्तमम् ।  

न गात्रमंशुभिः सूर्यः सन्तापयियुमर्हति  ॥  २।४४।८  ॥   

तदेतद्विशिनष्टि--व्यक्तमित्यादि । शौचं त्रिविधकरणशुचित्वम् । माहात्म्यं
सर्वोत्तमत्वम्  ॥  २।४४।८  ॥   

  

शिवः सर्वेषु कालेषु काननेभ्यो विनिस्सृतः ।  

राघवं युक्तशीतोष्णः सेविष्यति सुखो ऽनिलः  ॥  २।४४।९  ॥   

शिव इति । सर्वेषु कालेषु वसन्तादिकालेषु । युक्तशीतोष्णः
तत्तत्कालोचितद्रव्यसंस्पर्शनेन सम्पादितशीतोष्णस्पर्श इत्यर्थः  ॥  २।४४।९
 ॥   

  

शयानमनघं रात्रौ पितेवाभिपरिष्वजन् ।  

रश्मिभिः संस्पृशन् शीतैश्चन्द्रमा ह्लादयिष्यति  ॥  २।४४।१०  ॥   

"भीषास्माद्वातः पवते" इतिश्रुत्यर्थमभिव्यनक्ति--शिव इत्यनुद्वेगकारित्वेन
मान्द्यमुक्तम् । काननेभ्य इति सौरभ्यमुक्तम् । विनिस्सृत इति शैत्यमुक्तम्
 ॥  २।४४।१०  ॥   

  

ददौ चास्त्राणि दिव्यानि यस्मै ब्रह्मा महौजसे ।  

दानवेन्द्रं हतं दृष्ट्वा तिमिध्वजसुतं रणे  ॥  २।४४।११  ॥   

ददाविति । तिमिध्वजः शम्बरः । "वैजयन्तमिति ख्यातं पुरं यत्र तिमिध्वजः । स
शम्बर इति ख्यातः शतमायो महासुरः  ॥ " इत्युक्तत्वात् तत्सुतं दानवेन्द्रं
हतं दृष्ट्वा यस्मै रामाय दिव्यास्त्राणि ददौ। "यदा व्रजति सङ्ग्रामं
ग्रामार्थे नगरस्य वा। गत्वा सौमित्रिसहितो नाविजित्य निवर्त्तते  ॥ "
इत्युक्तत्वात् । कदाचिद्रामो दण्डकारण्यं गत्वा वैजयन्तपुरं निरुध्य
दशरथविरोधिभूतं शम्बरसुतं हतवान्, तेन प्रीतो ब्रह्मा रामाय दिव्यास्त्राणि
ददावित्यवगम्यते  ॥  २।४४।११  ॥   

  

स शूरः पुरुषव्याघ्रः स्वबाहुबलमाश्रितः ।  

असन्त्रस्तोप्यरण्यस्थो वेश्मनीव निवत्स्यति  ॥  २।४४।१२  ॥   

स शूर इति । अरण्यस्थो ऽपीत्यन्वयः  ॥  २।४४।१२  ॥   

  

यस्येषुपथमासाद्य विनाशं यान्ति शत्रवः ।  

कथं न पृथिवी तस्य शासने स्थातुमर्हति  ॥  २।४४।१३  ॥   

वने रामस्य सौख्यं भवतु, भरतस्य रूढमूलत्वाद्रामस्य राज्यं न
सिद्ध्यतीत्याशङ्क्याह--यस्येति  ॥  २।४४।१३  ॥   

  

या श्रीः शौर्यं च रामस्य या च कल्याणसत्त्वता ।  

निवृत्तारण्यवासः स क्षिप्रं राज्यमवाप्स्यति  ॥  २।४४।१४  ॥   

येति । रामस्य या श्रीः सर्वलक्षणसम्पन्ना गात्रशोभा । यच्च शौर्यं शूरो
जेता, तस्य भावः शौर्यम् । "शूरो वीरश्च विक्रान्तो जेता" इत्यमरः । या च
कल्याणसत्त्वता प्रशस्तबलयुक्तता । एतैरसाधारणहेतुभिः स रामः क्षिप्रं
राज्यमवाप्स्यतीति सम्बन्धः  ॥  २।४४।१४  ॥   

  

सूर्यस्यापि भवेत् सूर्यो ह्यग्नेरग्निः प्रभोः प्रभुः ।  

श्रियः श्रीश्च भवेद्ग्र्या कीर्तिः कीर्त्याः क्षमाक्षमा  ॥  २।४४।१५  ॥   

सूर्यस्येत्यादि । सूर्यस्यापि सूर्यो भवेत् सकलजगत्प्रकाशकस्य सूर्यस्यापि
प्रकाशको भवेत् । अग्नेरग्निः दाहकस्याप्यग्नेर्दाहकः । प्रभोः प्रभुः
सर्वनियन्तुरपि नियन्ता । श्रियः श्रीः सम्पदोपि सम्पत् । यद्वा कान्तेरपि
कान्तिः, कान्तेरप्यतिशयावह इत्यर्थः । क्षमाक्षमा क्षमाया अप्यतिशयो
ऽनेनेति भावः  ॥  २।४४।१५  ॥   

  

दैवतं दैवतानां च भूतानां भूतसत्तमः ।  

तस्य के ह्यगुणा देवि राष्ट्रे वाप्यथवा पुरे  ॥  २।४४।१६  ॥   

दैवतं दैवतानां च दैवतानामपि सकलकार्यनिर्वहणक्षम इत्यर्थः । भूतानां
भूतसतमः, उत्तमभूतमित्यर्थः । भूतत्वं सत्ता सर्वेषां सत्ता तत्सत्ताधीनेति
भावः । तस्यैवम्भूतस्य सर्वगुणसम्पन्नस्य देशे वने वा पुरे वा के अगुणाः ?
न कोपीत्यर्थः । अगुणः प्रतिबन्धकीभूत इति यावत्  ॥  २।४४।१६  ॥   

  

पृथिव्या सह वैदेह्या श्रिया च पुरुषर्षभः ।  

क्षिप्रं तिसृभिरेताभिः स ह रामो ऽभिषेक्ष्यते  ॥  २।४४।१७  ॥   

पृथिव्येति । सहेत्यत्र स इति पदच्छेदः । स रामः पृथिव्या वैदेह्या श्रिया
विजयलक्ष्म्या च एताभिः तिसृभिः सह क्षिप्रमभिषेक्ष्यते हेति सम्बन्धः  ॥ 
२।४४।१७  ॥   

  

दुःखजं विसृजत्यास्रं निष्क्रामन्तमुदीक्ष्य यम् ।  

अयोध्यायां जनाः सर्वे शोकवेगसमाहताः  ॥  २।४४।१८  ॥   

दुःखजमिति । अस्य श्लोकस्य पृथिव्या सहेति पूर्वश्लोकस्थेन स
रामोभिषेक्ष्यत इत्यनेन सम्बन्धः  ॥  २।४४।१८  ॥   

  

कुशचीरधरं देवं गच्छन्तमपराजितम् ।  

सीतेवानुगता लक्ष्मीः तस्य किन्नाम दुर्ल्लभम्  ॥  २।४४।१९  ॥   

कुशचीरेति । लक्ष्मीरिव स्थिता सीता अनुगतेत्यन्वयः । अनेन
राज्यश्रीरन्यन्न परिगृह्णातीति द्योत्यते  ॥  २।४४।१९  ॥   

  

धनुर्ग्रहवरो यस्य बाणखड्गास्त्रभृत्स्वयम् ।  

लक्ष्मणो व्रजति ह्यग्रे तस्य किन्नाम दुर्ल्लभम्  ॥  २।४४।२०  ॥   

निवृत्तवनवासं तं द्रष्टासि पुनरागतम् ।  

जहि शोकं च मोहं च देवि सत्यं ब्रवीमिते  ॥  २।४४।२१  ॥   

धनुर्ग्रहेति । धनुर्ग्रहवरः धनुर्द्धरश्रेष्ठः  ॥  २।४४।२०२१  ॥   

  

शिरसा चरणावेतौ वन्दमानमनिन्दिते ।  

पुनर्द्रक्ष्यसि कल्याणि पुत्रं चन्द्रमिवोदितम्  ॥  २।४४।२२  ॥   

पुनः प्रविष्टं दृष्ट्वा तमभिषिक्तं महाश्रियम् ।  

समुत्स्रक्ष्यसि नेत्राभ्यां क्षिप्रमानन्दजं पयः  ॥  २।४४।२३  ॥   

शिरसेति । एतौ परिदृश्यमानसर्वलक्षणसम्पन्नौ । उदितं चन्द्रं
प्रतिपच्चन्द्रम्  ॥  २।४४।२२२३  ॥   

  

मा शोको देवि दुःखं वा न रामे दृश्यते ऽशिवम् ।  

क्षिप्रं द्रक्ष्यसि पुत्रं तं ससीतं सहलक्ष्मणम्  ॥  २।४४।२४  ॥   

मा शोक इति । हे देवि रामे अशिवम् अशुभम् न दृश्यते । अतः शोकः प्रलापादिः
दुःखं मनोव्यथा वा मा न कार्यमित्यर्थः  ॥  २।४४।२४  ॥   

  

त्वया ऽशेषो जनश्चैव समाश्वास्यो यदा ऽनघे ।  

किमिदानीमिमं देवि करोषि हृदि विक्लवम्  ॥  २।४४।२५  ॥   

नार्हा त्वं शोचितुं देवि यस्यास्ते राघवः सुतः ।  

न हि रामात्परो लोके विद्यते सत्पथे स्थितः  ॥  २।४४।२६  ॥   

त्वयेति । विक्लवम्, भावप्रधानो निर्देशः  ॥  २।४४।२५२६  ॥   

  

अभिवादयमानं तं दृष्ट्वा ससुहृदं सुतम् ।  

मुदाश्रु मोक्ष्यसे क्षिप्रं मेघलेखेव वार्षिकी  ॥  २।४४।२७  ॥   

पुनस्ते वरदः क्षिप्रमयोध्यां पुनरागतः ।  

पाणिभ्यां मृदुपीनाभ्यां चरणौ पीडयिष्यति  ॥  २।४४।२८  ॥   

अभिवादयमानमिति । मेघलेखा मेघपङ्क्तिः  ॥  २।४४।२७२८  ॥   

  

अभिवाद्यनमस्यन्तं शूरं ससुहृदं सुतम् ।  

मुदास्रैः प्रोक्ष्यसि पुनर्मेघराजिरिवाचलम्  ॥  २।४४।२९  ॥   

अभिवाद्येति । अभिवाद्यनमस्यन्तम् अभिवादनपूर्वकं प्रणमन्तम्  ॥  २।४४।२९
 ॥   

  

आश्वासयन्ती विविधैश्च वाक्यैर्वाक्योपचारे कुशला ऽनवद्या ।  

रामस्य तां मातरमेवमुक्त्वा देवी सुमित्रा विरराम रामा  ॥  २।४४।३०  ॥   

निशम्य तल्लक्ष्मणमातृवाक्यं रामस्य मातुर्नरदेवपत्न्याः ।  

सद्यः शरीरे विननाश शोकः शरद्गतो मेघ इवाल्पतोयः  ॥  २।४४।३१  ॥   

आश्वासयन्तीति । वाक्योपचारे वाक्यैरुपचारविषये  ॥  २।४४।३०३१  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
चतुश्चत्वारिंशः सर्गः  ॥  ४४  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने चतुश्चत्वारिंशः सर्गः  ॥  ४४  ॥   


