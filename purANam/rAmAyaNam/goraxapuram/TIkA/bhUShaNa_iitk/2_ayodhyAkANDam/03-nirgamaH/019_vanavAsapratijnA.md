+++
title = "०१९ वनवासप्रतिज्ञा"
title_english = "019 Rama decides to leave for forest"

+++


तदप्रियममित्रघ्नो वचनं मरणोपमम् ।  

श्रुत्वा न विव्यथे रामः कैकेयीं चेदमब्रवीत्  ॥  २।१९।१  ॥   

तदिति । मरणोपममिति लोकदृष्ट्या  ॥  २।१९।१  ॥   

  

एवमस्तु गमिष्यामि वनं वस्तुमहं त्वितः ।  

जटाजिनधरो राज्ञः प्रतिज्ञामनुपालयन्  ॥  २।१९।२  ॥   

एवमिति । इतः अस्मान्नगरात्  ॥  २।१९।२  ॥   

  

इदं तु ज्ञातुमिच्छामि किमर्थं मां महीपतिः ।  

नाभिनन्दति दुर्द्धर्षो यथापुरमरिन्दमः  ॥  २।१९।३  ॥   

इदं त्विति । यद्यप्येतेन कारुण्येन समाप्लुत इत्यनभिनन्दने हेतुरुक्तः ।
तथापि मत्स्वभावं जानन् किमर्थं नाभिनन्दतीत्याहेति बोध्यम् । यथापुरं
यथापूर्वम्  ॥  २।१९।३  ॥   

  

मन्युर्न च त्वया कार्यो देवि ब्रूमि तवाग्रतः ।  

यास्यामि भव सुप्रीता वनं चीरजटाधरः  ॥  २।१९।४  ॥   

मन्युरिति । मन्युः दैन्यम् । "मन्युर्दैन्ये क्रतौ क्रुधि" इत्यमरः ।
ब्रूमि ब्रवीमि  ॥  २।१९।४  ॥   

  

हितेन गुरुणा पित्रा कृतज्ञेन नृपेण च ।  

नियुज्यमानो विस्रब्धः किं न कुर्यामहं प्रियम्  ॥  २।१९।५  ॥   

हितेनेति । हितेन हितपरेण । गुरुणेत्यनेन रामस्य
तस्मान्मन्त्रविशेषस्वीकारो ऽस्तीति गम्यते । कृतज्ञेन
स्वकृतवरप्रदानाभिज्ञेन  ॥  २।१९।५  ॥   

  

अलीकं मानसं त्वेकं हृदयं दहतीव मे ।  

स्वयं यन्नाह मां राजा भरतस्याभिषेचनम्  ॥  २।१९।६  ॥   

अलीकमिति । अलीकम् अप्रियम् । मानसं मनसि वर्त्तमानम्  ॥  २।१९।६  ॥   

  

अहं हि सीतां राज्यं च प्राणानिष्टान् धनानि च ।  

हृष्टो भ्रात्रे स्वयं दद्यां भरतायाप्रचोदितः  ॥  २।१९।७  ॥   

तवाप्रीतिर्भविष्यतीति नोक्तवानित्याशङ्क्याह--अहं हीति । सीतां
धनुर्भङ्गकाल इति भावः  ॥  २।१९।७  ॥   

  

किं पुनर्मनुजेन्द्रेण स्वयं पित्रा प्रचोदितः ।  

तव च प्रियकामार्थं प्रतिज्ञामनुपालयन्  ॥  २।१९।८  ॥   

किं पुनरिति । पित्रा प्रयोदितस्तव प्रियकामार्थं प्रतिज्ञामनुपालयंश्च
दद्यामिति किं पुनः  ॥  २।१९।८  ॥   

  

तदाश्वासय हीमं त्वं किं न्विदं यन्महीपतिः ।  

वसुधासक्तनयनो मन्दमश्रूणि मुञ्चति  ॥  २।१९।९  ॥   

गच्छन्तु चैवानयितुं दूताः शीघ्रजवैर्हयैः ।  

भरतं मातुलकुलादद्यैव नृपशासनात्  ॥  २।१९।१०  ॥   

तदिति । इमं राजानं त्वमाश्वासय अश्रूणि मुञ्चतीति यत् इदं किंनु,
निर्हेतुकमित्यर्थः  ॥  २।१९।९१०  ॥   

  

दण्डकारण्यमेषो ऽहमितो गच्छामि सत्वरः ।  

अविचार्य पितुर्वाक्यं समा वस्तुं चतुर्दश  ॥  २।१९।११  ॥   

सा हृष्टा तस्य तद्वाक्यं श्रुत्वा रामस्य कैकयी ।  

प्रस्थानं श्रद्दधाना हि त्वरयामास राघवम्  ॥  २।१९।१२  ॥   

एवं भवतु यास्यन्ति दूताः शीघ्रजवैर्हयैः ।  

भरतं मातुलकुलादुपावर्त्तयितुं नराः  ॥  २।१९।१३  ॥   

दण्डकेति । पितुर्वाक्यमविचार्य वनं गच्छेति पित्रा नोक्तमिति
विचारमकृत्वेत्यर्थः । समाःसंवत्सरान्  ॥  २।१९।१११३  ॥   

  

तव त्वहं क्षमं मन्ये नोत्सुकस्य विलम्बनम् ।  

राम तस्मादितः शीघ्रं वनं त्वं गन्तुमर्हसि  ॥  २।१९।१४  ॥   

अयं यावद्भरतागमनं विलम्बिष्यते चेन्महाननयः स्यात्, भरतस्य
ज्येष्ठभ्रातृभक्तत्वादिति मत्वाह--तव त्विति । उत्सुकस्य
भरताभिषेकदर्शनोत्सुकस्य गमनोत्सुकस्य वा  ॥  २।१९।१४  ॥   

  

व्रीडान्वितः स्वयं यच्च नृपस्त्वां नाभिभाषते ।  

नैतत्किञ्चिन्नरश्रेष्ठ मन्युरेषोपनीयताम्  ॥  २।१९।१५  ॥   

यावत्त्वं न वनं यातः पुरादस्मादभित्वरन् ।  

पिता तावन्न ते राम स्नास्यते भोक्ष्यते ऽपि वा  ॥  २।१९।१६  ॥   

व्रीडान्वित इति । नृपो व्रीडान्वितः सन् स्वयं नाभिभाषत इति यत् एतत् न
किञ्चिद्विचारानर्हं व्रीडां विना कारणान्तराभावात् । मन्युः स्वयं
नाभिभाषत इत्याग्रहः दैन्यं वा  ॥  २।१९।१५१६  ॥   

  

धिक्कष्टमिति निश्वस्य राजा शोकपरिप्लुतः ।  

मूर्च्छितो न्यपतत्तस्मिन् पर्यङ्के हेमभूषिते  ॥  २।१९।१७  ॥   

धिगिति । उक्तासत्यवचनं श्रुत्वेति भावः  ॥  २।१९।१७  ॥   

  

रामोप्युत्थाप्य राजानं कैकेय्याभिप्रचोदितः ।  

कशये वाहतो वाजी वनं गन्तुं कृतत्वरः  ॥  २।१९।१८  ॥   

तदप्रियमनार्याया वचनं दारुणोदयम् ।  

श्रुत्वा गतव्यथो रामः कैकेयीं वाक्यमब्रवीत्  ॥  २।१९।१९  ॥   

राम इति । कृतत्वरः अभूदिति शेषः  ॥  २।१९।१८१९  ॥   

  

नाहमर्थपरो देवि लोकमावस्तुमुत्सुहे ।  

विद्धि मामृषिभिस्तुल्यं केवलं धर्ममास्थितम्  ॥  २।१९।२०  ॥   

नेति । लोकमावस्तुं लोके वस्तुम् । "उपान्वध्याङ्वसः" इतिकर्मत्वम् ।
धर्मम् आस्थितम् आश्रितम् । अनेन राज्याय भरतागमनं प्रतीक्षते राम इति
कैकेयीशङ्का वारिता  ॥  २।१९।२०  ॥   

  

यदत्रभवतः किञ्चिच्छक्यं कर्तुं प्रियं मया ।  

प्राणानपि परित्यज्य सर्वथा कृतमेव तत्  ॥  २।१९।२१  ॥   

यदिति । अत्रभवतः पूज्यस्य पितुः कृतमेवेति विद्धीति शेषः  ॥  २।१९।२१  ॥   

  

न ह्यतो धर्मचरणं किञ्चिदस्ति महत्तरम् ।  

यथा पितरि शुश्रूषा तस्य वा वचनक्रिया  ॥  २।१९।२२  ॥   

अनुक्तोप्यत्रभवता भवत्या वचनादहम् ।  

वने वत्स्यामि विजने वर्षाणीह चतुर्दश  ॥  २।१९।२३  ॥   

न हीति । शुश्रूषा पादसंवाहनादिः । वचनक्रिया वचनकरणम्  ॥  २।१९।२२२३  ॥   

  

न नूनं मयि कैकेयि किञ्चिदाशंससे गुणम् ।  

यद्राजानमवोचस्त्वं ममेश्वरतरा सती  ॥  २।१९।२४  ॥   

नेति । गुणम् आर्जवौदार्यादिगुणम् । नाशंससे न जानीष इत्यर्थः । ईश्वरतरा
अत्यन्तनियन्त्री  ॥  २।१९।२४  ॥   

  

यावन्मातरमापृच्छे सीतां चानुनयाम्यहम् ।  

ततो ऽद्यैव गमिष्यामि दण्डकानां महद्वनम्  ॥  २।१९।२५  ॥   

अद्यैव गन्तव्यमित्युक्तम्, तत्र यत्किञ्चिद्विलम्बं याचते--यावदिति ।
मातरं यावदापृच्छे सीतां चानुनयामि तावदनुज्ञां कुर्विति शेषः । ततः
तदनन्तरम् । अद्यैव दिने । दण्डकानां महद्वनं दण्डो नामेक्ष्वाकुसुतस्तस्य
राष्ट्रं शुक्रशापात्पांसुवर्षेण विनाशितं सदरण्यमभूत् तद्राष्ट्रं
तन्नाम्ना दण्डकमित्युच्यते । "संज्ञायां कन्" इतिकन्प्रत्ययः ।
प्रदेशभेदात् बहुवचनम्  ॥  २।१९।२५  ॥   

  

भरतः पालयेद्राज्यं शुश्रूषेच्च पितुर्यथा ।  

तथा भवत्या कर्त्तव्यं स हि धर्मस्सनातनः  ॥  २।१९।२६  ॥   

भरत इति । धर्मः सनातन इत्यत्र धर्मापेक्षया पुँल्लिङ्गत्वम्  ॥  २।१९।२६
 ॥   

  

स रामस्य वचः श्रुत्वा भृशं दुःखहतः पिता ।  

शोकादशक्नुवन् बाष्पं प्ररुरोद महास्वनम्  ॥  २।१९।२७  ॥   

स इति । बाष्पमशक्नुवन्, निरोद्धुमिति शेषः  ॥  २।१९।२७  ॥   

  

वन्दित्वा चरणौ रामो विसंज्ञस्य पितुस्तथा ।  

कैकेय्याश्चाप्यनार्याया निष्पपात महाद्य़ुतिः  ॥  २।१९।२८  ॥   

स रामः पितरं कृत्वा कैकेयीं च प्रदक्षिणम् ।  

निष्क्रम्यान्तः पुरात्तस्मात् स्वं ददर्श सुहृज्जनम्  ॥  २।२९।२९  ॥   

तं बाष्पपरिपूर्णाक्षः पृष्ठतो ऽनुजगाम ह ।  

लक्ष्मणः परमक्रुद्धः सुमित्रानन्दवर्द्धनः  ॥  २।१९।३०  ॥   

वन्दित्वेति । निष्पपात निर्जगाम  ॥  २।१९।२८३०  ॥   

  

आभिषेचनिकं भाण्डं कृत्वा रामः प्रदक्षिणम् ।  

शनैर्जगाम सापेक्षो हृष्टिं तत्राविचालयन्  ॥  २।१९।३१  ॥   

आभिषेचनिकमिति । आभिषेचनिकम् अभिषेकप्रयोजनकम् । भाण्डम् उपकरणजातम् ।
प्रदक्षिणकरणं "प्रशस्तमाङ्गल्यदेवतायतन च तुष्पथादीन्
प्रदक्षिणमावर्त्तयेत्" इत्यादिधर्मशास्त्रोल्लङ्घनभयात् न तु तदासक्त्या ।
दृष्टिं तत्राविचालयन् स्वयं तत्र निरपेक्ष इत्यर्थः । सापेक्षः
भरतस्यानेनाभिषेकोस्त्विति प्रार्थनासहितः शनैर्जगाम, तत्र
देवतासान्निध्यसम्भवादिति भावः  ॥  २।१९।३१  ॥   

  

न चास्य महतीं लक्ष्मीं राज्यनाशो ऽपकर्षति ।  

लोककान्तस्य कान्तत्वाच्छीतरश्मेरिव क्षपा  ॥  २।१९।३२  ॥   

न चेति । लक्ष्मीं मुखविकासम् । राज्यनाशः राज्यभ्रंशः  ॥  २।१९।३२  ॥   

  

न वनं गन्तुकामस्य त्यजतश्च वसुन्धराम् ।  

सर्वलोकातिगस्येव लक्ष्यते चित्तविक्रिया  ॥  २।१९।३३  ॥   

रामस्य मुखवैवर्ण्यादिशरीरविकाराभावमभिधाय मानसविकाराभावमप्याह--न वनमिति ।
सर्वलोकातिगस्य तुल्यमानावमानस्य, परमयोगीश्वरस्येत्यर्थः  ॥  २।१९।३३  ॥   

  

प्रतिषिध्य शुभं छत्रं व्यजने च स्वलंकृते ।  

विसर्जयित्वा स्वजनं रथं पौरांस्तथा जनान्  ॥  २।१९।३४  ॥   

प्रतिषिध्येत्यादि । व्यजने वालव्यजने  ॥  २।१९।३४  ॥   

  

धारयन् मनसा दुःखमिन्द्रियाणि निगृह्य च ।  

प्रविवेशात्मवान् वेश्म मातुरप्रियशंसिवान्  ॥  २।१९।३५  ॥   

धारयन्निति । रामस्य परदुःखासहिष्णुत्वाद्दुःखशब्देन सुहृज्जनदुःखदर्शनजं
दुःखमुच्यते । अप्रियशंसिवान् अप्रियमभिधातुकामः । क्वसुः समासाभ्यासलोप
आर्षः  ॥  २।१९।३५  ॥   

  

सर्वो ह्यभिजनः श्रीमान् श्रीमतः सत्यवादिनः ।  

नालक्षयत रामस्य किञ्चिदाकारमानने  ॥  २।१९।३६  ॥   

सर्व इति । आकारं विकृताकारम् । श्रीमान् रामाभिषेकार्थं कृतालङ्कारः  ॥ 
२।१९।३६  ॥   

  

उचितं च महाबाहुर्न जहौ हर्षमात्मनः ।  

शारदः समुदीर्णांशुश्चन्द्रस्तेज इवात्मजम्  ॥  २।१९।३७  ॥   

उचितमिति । उचितं योग्यम्, सहजमित्यर्थः  ॥  २।१९।३७  ॥   

  

वाचा मधुरनया रामः सर्वं सम्मानयन् जनम् ।  

मातुः समीपं धीरात्मा प्रविवेश महायशाः  ॥  २।१९।३८  ॥   

एतादृशदुर्दशायामपि रमयितृत्वरूपं रामशब्दार्थं प्रकटयति--वाचेति  ॥ 
२।१९।३८  ॥   

  

तं गुणैः समतां प्राप्तो भ्राता विपुलविक्रमः ।  

सौमित्रिरनुवव्राज धारयन् दुःखमात्मजम्  ॥  २।१९।३९  ॥   

तमिति । गुणैः सुखदुःखादिभिः । समतां प्राप्तः, समानसुखदुःख इत्यर्थः  ॥ 
२।१९।३९  ॥   

  

प्रविश्य वेश्मातिभृशं मुदान्वितं समीक्ष्य तां चार्थविपत्तिमागताम् ।  

न चैव रामो ऽत्र जगाम विक्रियां सुहृज्जनस्यात्मविपत्तिशङ्कया  ॥  २।१९।४०
 ॥   

प्रविश्येति । अर्थविपत्तिं अर्थनाशम् । सुहृज्जनस्य आत्मविपत्तिशङ्कया
प्राणनाशशङ्कया, विक्रियां न जगाम । स्वविक्रियास्फुरणे सुहृज्जनो
नश्येदिति शङ्कया स्वविक्रियां राज्यनाशजां नादर्शयदित्यर्थः  ॥  २।१९।४०
 ॥   

  

इत्यार्षे श्रीरामायणे वाल्मीकाये आदि० श्रीमदयोध्याकाण्डे एकोनविंशःसर्गः
 ॥  १९  ॥   

इति श्रीगोविन्दाराजविरचिते श्रीरामायणभूषणे पीताम्बराव्याख्याने
अयोध्याकाण्डव्याख्याने एकोनविंशः सर्गः  ॥  १९  ॥   


