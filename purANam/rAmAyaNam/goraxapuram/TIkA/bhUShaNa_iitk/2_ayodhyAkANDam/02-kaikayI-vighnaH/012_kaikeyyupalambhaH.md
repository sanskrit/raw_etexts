+++
title = "०१२ कैकेय्युपलम्भः"
title_english = "012 Dasaratha s reaction and Kaikeyi s adamant nature"

+++


ततः श्रुत्वा महाराजः कैकेय्या दारुणं वचः ।  

चिन्तामभिसमापेदे मुहूर्त्तं प्रतताप च  ॥  २।१२।१  ॥   

अथ सत्यपाशबद्धस्य राज्ञः शोकं वर्णयति--तत इति । प्रतताप मुमूर्च्छेति
यावत्  ॥  २।१२।१  ॥   

  

किं नु मे यदि वा स्वप्नश्चित्तमोहो ऽपि वा मम ।  

अनुभूतोपसर्गो वा मनसो वाप्युपद्रवः ।  

इति सञ्चिन्त्य तद्राजा नाभ्यगच्छत्तदा सुखम्  ॥  २।१२।२  ॥   

चिन्तां विवृणोति--किं न्विति । किंन्विति सामान्याकारेण चिन्ता
स्वदुःखावहस्य रामाभिषेकविघ्नस्य सत्स्वभावया कैकेय्या कथनासम्भवादिदं
पारमार्थिकं न भवति स्वप्नो यदि वा । अथ वेदानीं निद्राया
असंभवाच्चित्तमोहः भ्रमो वा । इदानीं भ्रमकारणाभावादनुभूतोपसर्गो वा ।
जन्मान्तरानुभूतानामर्थानां उपसर्गः भावना वा । स्मरणमिति यावत् ।
जन्मान्तरेप्येवंविधावस्थाया असम्भावितत्वादाह मनस उपद्रवो वा । रोगज
विकारो वा । उन्माद इति यावत् । प्रतताप चेत्येतदनुवदति इतीति  ॥  २।१२।२
 ॥   

  

प्रतिलभ्य चिरात् संज्ञां कैकेयीवाक्यताडितः ।  

व्यथितो विक्लवश्चैव व्याघ्रीं दृष्ट्वा यथा मृगः  ॥  २।१२।३  ॥   

असंवृतायामासीनो जगत्यां दीर्घमुच्छ्वसन् ।  

मण्डले पन्नगो रुद्धो मन्त्रैरिव महाविषः  ॥  २।१२।४  ॥   

अहो धिगिति सामर्षो वाचमुक्त्वा नराधिपः ।  

मोहमापेदिवान् भूयः शोकोपहतचेतनः  ॥  २।१२।५  ॥   

चिरेण तु नृपः संज्ञां प्रतिलभ्य सुदुःखितः ।  

कैकेयीमब्रवीत् क्रुद्धः प्रदहन्निव चक्षुषा  ॥  २।१२।६  ॥   

प्रतिलभ्येत्यादि श्लोकत्रयमेकान्वयम् । व्यथितः दुःखितः । विक्लवः विह्वलः
। "विक्लवो विह्वलः" इत्यमरः । मण्डले अहितुण्डिकयन्त्रमण्डले  ॥  २।१२।३६
 ॥   

  

नृशंसे दुष्टचारित्रे कुलस्यास्य विनाशिनि ।  

किं कृतं तव रामेण पापे पापं मयापि वा  ॥  २।१२।७  ॥   

नृशंस इति । किं पापं कृतमित्यन्वयः । पापम् अपराधः  ॥  २।१२।७  ॥   

  

यदा ते जननीतुल्यां वृत्तिं वहति राघवः ।  

तस्यैव त्वमनर्थाय किंनिमित्तमिहोद्यता  ॥  २।१२।८  ॥   

त्वं मयात्मविनाशार्थं भवनं स्वं प्रवेशिता ।  

अविज्ञानान्नृपसुता व्याली तीक्ष्णविषा यथा  ॥  २।१२।९  ॥   

जीवलोको यथा सर्वो रामस्याह गुणस्तवम् ।  

अपराधं कमुद्दिश्य त्यक्ष्यामीष्टमहं सुतम्  ॥  २।१२।१०  ॥   

कौसल्यां वा सुमित्रां वा त्यजेयमपि वा श्रियम् ।  

जीवितं वात्मनो रामं न त्वेव पितृवत्सलम्  ॥  २।१२।११  ॥   

परा भवति मे प्रीतिर्दृष्ट्वा तनयमग्रजम् ।  

अपश्यतस्तु मे रामं नष्टा भवति चेतना  ॥  २।१२।१२  ॥   

तिष्ठेल्लोको विना सूर्यं सस्यं वा सलिलं विना ।  

न तु रामं विना देहे तिष्ठेत्तु मम जीवितम्  ॥  २।१२।१३  ॥   

त्वमिति । नृपसुतेत्यत्रेति करणं द्रष्टव्यम्  ॥  २।१२।९१३  ॥   

  

तदलं त्यज्यतामेष निश्चयः पापनिश्चये ।  

अपि ते चरणौ मूर्ध्ना स्पृशाम्येष प्रसीद मे  ॥  २।१२।१४  ॥   

किमिदं चिन्तितं पापे त्वया परमदारुणम्  ॥  २।१२।१५  ॥   

तदलमिति । एष निश्चयः । रामविवासनरूपनिश्चयः । अपिते चरणाविति । अपिः
प्रश्नार्थकः  ॥  २।१२।१४१५  ॥   

  

अथ जिज्ञाससे मां त्वं भरतस्य प्रियाप्रिये ।  

अस्तु यत्तत्त्वया पूर्वं व्याहृतं राघवं प्रति  ॥  २।१२।१६  ॥   

स मे ज्येष्ठः सुतः श्रीमान् धर्मज्येष्ठ इतीव मे ।  

तत्त्वया प्रियवादिन्या सेवार्थं कथितं भवेत्  ॥  २।१२।१७  ॥   

तच्छ्रुत्वा शोकसन्तप्ता सन्तापयसि मां भृशम् ।  

आविष्टासि गृहं शून्यं सा त्वं परवशं गता  ॥  २।१२।१८  ॥   

अथेत्यादि श्लोकत्रयमेकान्वयम् । अथेति प्रश्ने । त्वं भरतस्य प्रियाप्रिये
विषये मां जिज्ञाससे ज्ञातुमिच्छसि तदिदानीमपि भरतो ऽभिषिच्यतामिति
यत्तदस्तु तद्वक्तुमुचितम् । त्वया पूर्वं राघवं प्रति "स मे ज्येष्ठः
सुतः" इत्यादि यद्व्याहृतं तत् प्रियवादिन्या त्वया सेवार्थं मम
मनोरञ्जनार्थं रामकृतशुश्रूषार्थं वा कथितं भवेत्, रामविवासनोक्तिस्तेन
विरुद्धेत्यर्थः । परीक्षार्थमपि भरतो ऽभिषिच्यतामित्येव वक्तुमुचितम् । न
तु रामो विवास्यतामित्येतत् पूर्वापरविरोधादिति भावः । रामविवासनोक्तिश्च
भरते प्रीतिपरीक्षार्थमेवास्त्वित्यत आह तदिति । तत् रामाभिषेचनं श्रुत्वा
शोकसंतप्ता सती मां भृशम् अतिनिर्बन्धेन सन्तापयसि । किञ्च परवशं परबोधनवशं
गता । सती । शून्यं गृहं क्रोधागारम् । आविष्टासि प्रविष्टासि । इदं सर्वं
परीक्षार्थत्वे न संगच्छत इति भावः । शून्यैर्ग्रहैरिति
पाठे--शून्यैर्ग्रहैराविष्टा पिशाचादिभिराविष्टेत्यर्थः  ॥  २।१२।१६१८  ॥   

  

इक्ष्वाकूणां कुले देवि सम्प्राप्तस्सुमहानयम् ।  

अनयो नयसम्पन्ने यत्र ते विकृता मतिः  ॥  २।१२।१९  ॥   

कुलानर्थकरं चेदं वचनमित्याह--इक्ष्वाकूणामिति । नयसम्पन्ने एतावत्कालं
नीतिशालिनि । यत्र इक्ष्वाकुकुलमध्ये । ते मतिरेवमिदानीं विकृता विपरीता
जाता । तत्र कुले । अयं संनिहितः । सुमहाननयः अनर्थः संप्राप्तः ।
सत्प्रकृतेर्विपरीतबुद्धिः कुलस्यानर्थहेतुरिति भावः  ॥  २।१२।१९  ॥   

  

न हि किञ्चिदयुक्तं वा विप्रियं वा पुरा मम ।  

अकरोस्त्वं विशालाक्षि तेन न श्रद्दधाम्यहम्  ॥  २।१२।२०  ॥   

पूर्वापरपर्यालोचनयात्वद्वचनं न श्रद्धेयं चेत्याह--नहीति । अयुक्तम्
अहितमिति यावत् । न श्रद्दाधामि इदमहितं विप्रियकरणमिति शेषः  ॥  २।१२।२०
 ॥   

  

ननु ते राघवस्तुल्यो भरतेन महात्मना ।  

बहुशो हि सुबाले त्वं कथाः कथयसे मम  ॥  २।१२।२१  ॥   

त्वत्प्रीतिविरुद्धं चेदं वचनमित्याह--नन्वित्यादि । ते राघवः भरतेन तुल्यो
ननु तुल्यः खलु । अत्र त्वद्वचनमेव प्रमाणमित्याह बहुश इति । बहुश
इत्यनेनाहृदयत्वव्यावृत्तिः । सुबाले इत्यकुटिलत्वव्यावृत्तिः  ॥  २।१२।२१
 ॥   

  

तस्य धर्मात्मनो देवि वने वासं यशस्विनः ।  

कथं रोचयसे भीरु नव वर्षाणि पञ्च च  ॥  २।१२।२२  ॥   

तस्येति । धर्मात्मन इत्यनेन वनवासहेतुभूताकृत्यराहित्यमुक्तम् । भीरु इति
तव च धर्मभीरुत्वं क्व गतमिति भावः  ॥  २।१२।२२  ॥   

  

अत्यन्तसुकुमारस्य तस्य धर्मे धृतात्मनः ।  

कथं रोचयसे वासमरण्ये भृशदारुणे  ॥  २।१२।२३  ॥   

रामसौकुमार्यानुचितं चेदमित्याह--अत्यन्तेति  ॥  २।१२।२३  ॥   

  

रोचयस्यभिरामस्य रामस्य शुभलोचने ।  

तव शुश्रूषमाणस्य किमर्थं विप्रवासनम्  ॥  २।१२।२४  ॥   

शुश्रूषादर्शनेनापि रामो न निवासनार्ह इत्याह--रोचयसीति । तव
शुश्रूषमाणस्येत्यत्र "न लोकव्यय" इत्यादिना निषिद्धापि षष्ठ्यार्षी बोध्या
 ॥  २।१२।२४  ॥   

  

रामो हि भरताद्भूयस्तव शुश्रूषते सदा ।  

विशेषं त्वयि तस्मात्तु भरतस्य न लक्षये  ॥  २।१२।२५  ॥   

शुश्रूषमाणस्येत्येतदुपपादयति--रामो हीति  ॥  २।१२।२५  ॥   

  

शश्रूषां गौरवं चैव प्रमाणं वचनक्रियाम् ।  

कस्ते भूयस्तरं कुर्यादन्यत्र मनुजर्षभात्  ॥  २।१२।२६  ॥   

न केवलं शुश्रूषैवैवं वचनकारणम् अपि तु प्रमाणादिकमपीत्याह--शुश्रूषामिति ।
गौरवं प्रतिपत्तिः । प्रमाणं पूजा । वचनक्रिया उक्तकरणम्  ॥  २।१२।२६  ॥   

  

बहूनां स्त्रीसहस्राणां बहूनां चोपजीविनाम् ।  

परिवादो ऽपवादो वा राघवे नोपपद्यते  ॥  २।१२।२७  ॥   

परिवादादिकमपि रामविवासकारणं नास्तीत्याह--बहूनामिति ।
स्त्रीसहस्राणामुपजीविनां च सम्बन्धी परिवादो नोपपद्यते । बहूनामिति
विशेषणेन तन्मध्ये एकया एकेन वा स्त्रीपुरुषाविशेषेण परिवादस्तत्सम्बन्धी
परिभवविषयवादः अपवादः निन्दा वा राघवे नोपपद्यते न दृश्यते  ॥  २।१२।२७  ॥   

  

सान्त्वयन् सर्वभूतानि रामः शुद्धेन चेतसा ।  

गृह्णाति मनुजव्याघ्रः प्रियैर्विषयवासिनः  ॥  २।१२।२८  ॥   

अविवासननिमित्तभूतान् भूयो गुणान् दर्शयति--सान्त्वयन्नित्यादि । अनेन
वाङ्मनःकायैर्जनरञ्जकत्वमुक्तम् । प्रियैः अभीष्टप्रदानैः । गृह्णाति
संगृह्णाति  ॥  २।१२।२८  ॥   

  

सत्येन लोकान् जयति दीनान् दानेन राघवः ।  

गुरून् शुश्रूषया वीरो धनुषा युधि शात्रवान्  ॥  २।१२।२९  ॥   

सत्येनेति । सत्येन भूतहितेन । लोकान् स्वर्गादिवैकुण्ठपर्यन्तान् । जयति
स्वाधीनान् करोति । दीनान् दरिद्रान् । दानेन धनप्रदानेन । जयति वशीकरोति ।
गुरून् शुश्रूषया जयति स्वहितोपदेशप्रवणान् करोति । शात्रवान् शत्रून् ।
धनुषा धनुःप्रदर्शनमात्रेण न तु बाणप्रयोगेण । युधि युद्धे । न तु
कपटवृत्त्या । जयति निरस्यतीत्यर्थः । वीर इति सर्वत्र सम्बध्यते ।
दयावीरस्त्यागवीरो विद्यावीरः पराक्रमवीर इत्येवम् । चोलमहीपतिः
कदाचित्सन्निहितं मध्यमवीथिभट्टारकं प्रति ऽआत्मानं मानुषं मन्येऽ इति वदन्
रामः कथं जटायुषो मोक्षं दत्तवानिति पप्रच्छ । सोपि ऽसत्येन लोकान् जयतिऽ
इत्युक्त्या महतीं बहुमतिमवाप्तवानित्यौतिह्यमत्र ज्ञेयम्  ॥  २।१२।२९  ॥   

  

सत्यं दानं तपस्त्यागो मित्रता शौचमार्जवम् ।  

विद्या च गुरुशुश्रूषा ध्रुवाण्येतानि राघवे  ॥  २।१२।३०  ॥   

सत्यादीनि च न कादाचित्कानीत्याह--सत्यमिति । तपःप्रभृति गुणषट्कं
पूर्वश्लोके ऽर्थसिद्धमनूद्यते--दानं परलोकप्रयोजनम् । तपः
शास्त्रविहितभोजननिवृत्त्यादिरूपः । त्यागः ऐहिकप्रयोजनः प्रीत्यर्थः ।
मित्रता सर्वसुहृत्त्वम् । शौचं स्नानजन्यशुद्धिः । आर्जवं
परचित्तानुवर्त्तित्वम् । विद्या तत्त्वज्ञानम् । गुरुशुश्रूषा गुरोः
शुश्रूषा पादसंवाहनादिपरिचर्या  ॥  २।१२।३०  ॥   

  

तस्मिन्नार्जवसम्पन्ने देवि देवोपमे कथम् ।  

पापमाशंससे रामे महर्षिसमतेजसि  ॥  २।१२।३१  ॥   

तस्मिन्निति । आर्जवसम्पन्न इति दानादिसम्पत्तेरप्युपलक्षणम् । पापं
विवासनरूपम् । आशंससे प्रार्थयसि  ॥  २।१२।३१  ॥   

  

न स्मराम्यप्रियं वाक्यं लोकस्य प्रियवादिनः ।  

स कथं त्वत्कते रामं वक्ष्यामि प्रियमप्रियम्  ॥  २।१२।३२  ॥   

नेति । लोकस्य जनमात्रस्य । प्रियवादिनः प्रियवदनशीलस्य, किमुतास्माकमिति
भावः । रामस्य सम्बन्धि अप्रियं विवासनविषयं वाक्यं न स्मरामि स्मर्तुमपि न
शक्नोमीत्यर्थः । सः तदस्मर्ता अहम् । त्वत्कृते परुषोक्तिमत्स्त्रीकृते ।
रामं सर्वस्य रमयितारम् । प्रियं रमयितृत्वाभावेपि पुत्रत्वेन प्रियं प्रति
कथमप्रियं वक्ष्यामि  ॥  २।१२।३२  ॥   

  

क्षमा यस्मिन् दमस्त्यागः सत्यं धर्मः कृतज्ञता ।  

अप्यहिंसा च भूतानां तमृते का गतिर्मम  ॥  २।१२।३३  ॥   

क्षमेति । यस्मिन् क्षमादयो वर्तन्ते तमृते मम का गतिः को वा रक्षकः ?
तादृशं रक्षकं कथं त्यक्ष्यामीति भावः  ॥  २।१२।३३  ॥   

  

मम वृद्धस्य कैकेयि गतान्तस्य तपस्विनः ।  

दीनं लालप्यमानस्य कारुण्यं कर्तुमर्हसि  ॥  २।१२।३४  ॥   

ममेति । गतान्तस्य गतः प्राप्तः अन्तश्चरमकालो येन । तस्य वृद्धत्वेपि
प्राप्तचरमकालस्येत्यर्थः । तपस्विनः शोचनीयावस्थस्य । लालप्यमानस्य
पुनःपुनः कथनशीलस्य । मम मयीत्यर्थः । सम्बन्धसामान्ये षष्ठी  ॥  २।१२।३४
 ॥   

  

पृथिव्यां सागरान्तायां यत्किञ्चिदधिगम्यते ।  

तत्सर्वं तव दास्यामि मा च त्वां मन्युराविशेत्  ॥  २।१२।३५  ॥   

पृथिव्यामिति । सागरान्तायामित्यनेन कृत्स्नायामिति लभ्यते ।
यत्किंचिद्धनम् अधिगम्यते लभ्यते तत्सर्वं तव तुभ्यं दास्यामि । मन्युः
रामविषयक्रोधः  ॥  २।१२।३५  ॥   

  

अञ्जलिं कुर्मि कैकेयि पादौ चापि स्पृशामि ते ।  

शरणं भव रामस्य माधर्मो मामिह स्पृशेत्  ॥  २।१२।३६  ॥   

अञ्जलिमिति । कुर्मि करोमि, अञ्जलिपूर्वकं पादवन्दनं करोमीत्यर्थः । शरणं
रक्षितृ । अधर्मः प्रतिज्ञाभङ्गरूपः, रामाभिषेकमनुजानीहीत्यर्थः  ॥  २।१२।३६
 ॥   

  

इति दुःखाभिसन्तप्तं विलपन्तमचेतनम् ।  

घूर्णमानं महाराजं शोकेन समभिप्लुतम्  ॥  २।१२।३७  ॥   

इतीत्यादिश्लोकद्वयमेकान्वयम् । अचेतनं मूर्च्छितम् । घूर्णमानम् इतस्ततो
विवर्तमानम् । शोकेन भाविरामविरहस्मरणदुःखेन । समभिप्लुतं सम्यगभिव्याप्तम्
 ॥  २।१२।३७  ॥   

  

पारं शोकार्णवस्याशु प्रार्थयन्तं पुनः पुनः ।  

प्रत्युवाचाथ कैकेयी रौद्रा रौद्रातरं वचः  ॥  २।१२।३८  ॥   

पारं अन्तम्, रामाभिषेकमिति यावत् । अथ कृत्स्नम् । इति वचोविशेषणम् ।
"आरम्भप्रश्नकार्त्स्न्येष्वथो अथ" इत्यमरः । रौद्रा भयङ्करविकारा ।
रामाभिषेकनिवर्तनविषये यद्यद्वक्तव्यं तत्सर्वमुवाचेत्यर्थः  ॥  २।१२।३८
 ॥   

  

यदि दत्त्वा वरौ राजन् पुनः प्रत्यनुतप्यसे ।  

धार्मिकत्वं कथं वीर पृथिव्यां कथयिष्यसि  ॥  २।१२।३९  ॥   

धार्मिकत्वं स्वीयमिति शेषः  ॥  २।१२।३९  ॥   

  

यदा समेता बहवस्त्वया राजर्षयः सह ।  

कथयिष्यन्ति धर्मज्ञास्तत्र किं प्रतिवक्ष्यसि  ॥  २।१२।४०  ॥   

कथयिष्यन्ति उपकारिण्याः कैकेय्याः किं प्रत्युपकृतमिति
कदाचिद्धर्मप्रसङ्गे वक्ष्यन्ति । तत्र तदा । किं प्रतिवक्ष्यसि कीदृशं
प्रत्युत्तरं दास्यसि  ॥  २।१२।४०  ॥   

  

यस्याः प्रसादे जीवामि या च मामभ्यपालयत् ।  

तस्याः कृतं मया मिथ्या कैकेय्या इति वक्ष्यसि  ॥  २।१२।४१  ॥   

यस्या इति । प्रसादे सति जीवामि प्रसादेन जीवामीत्यर्थः । प्रसादमेवाह या
चेति । या च मां मूर्च्छितदशायां रणादन्यत्रापनीयाभ्यपालयत् ।
शिशिरोपचारादिना ररक्षेत्यर्थः । तस्याः मया मिथ्या असत्यं कृतमिति
वक्ष्यसि । किमिति काकुः । तस्मादद्य प्रतिज्ञां निर्वहेति भावः  ॥  २।१२।४१
 ॥   

  

किल्बिषत्वं नरेन्द्राणां करिष्यसि नराधिप ।  

यो दत्त्वा वरमद्यैव पुनरन्यानि भाषसे  ॥  २।१२।४२  ॥   

किल्बिषत्वमिति । किल्बिषत्वम् अपयशोरूपमालिन्यम् । नरेन्द्राणामित्यनेन
सजातीयेष्वेकेन कृतमपयशः सर्वानपि स्पृशति सर्वे राजान एवंविधा इति ।
अन्यानि वरदानविरुद्धानि  ॥  २।१२।४२  ॥   

  

शैब्यः श्येनकपोतीये स्वमांसं पक्षिणे ददौ ।  

अलर्कश्चक्षुषी दत्त्वा जगाम गतिमुत्तमाम्  ॥  २।१२।४३  ॥   

दुष्करस्यापि प्रतिज्ञातस्य कर्त्तव्यत्वं पूर्वचक्रवर्त्त्यनुष्ठानेन
दर्शयति--शैब्य इति । शैब्यो राजा श्येनकपोतीये श्येनकपोतयोर्विरोधे
प्राप्ते । पक्षिणे श्येनाय । स्वमांसं कपोतमांसप्रतिनिधित्वेन ददौ । इत्थं
किल पौराणिकी गाथा--इन्द्राग्नी श्येनकपोतौ भूत्वा शैब्यौदार्यं परीक्षितुं
भक्षकभक्ष्यभावमापन्नौ शैब्यसमीपमागतौ । तत्र कपोतो ऽभयार्थी
शैब्याङ्कमाविवेश । तस्मै च सो ऽभयं ददौ । ततः श्येनेन मद्भक्षणं दैवविहितं
त्यजेत्युक्ते नाहं त्यजेयम्, अपि तु तत्प्रतिनिधिमांसमेव ददामीत्युक्ते
तर्हि त्वन्मांसमेव मे प्रयच्छ नान्यदित्युक्ते स्वमांसमपि सर्वं
दत्तवानिति । अलर्कश्च राजर्षिर्ब्राह्मणायान्धाय वरं प्रतिश्रुत्य तेन
राजचक्षुषा स्वचक्षुःप्रतिसन्धाने अर्थिते स्वचक्षुषी दत्त्वा उत्तमां गतिं
जगाम  ॥  २।१२।४३  ॥   

  

सागरः समयं कृत्वा न वेलामतिवर्त्तते ।  

समयं मानृतं कार्षीः पूर्वं वृत्तमनुस्मरन्  ॥  २।१२।४४  ॥   

किंच सागरः समुद्रो देवैः प्रार्थितो वेलानतिलङ्घनाय तत्तेभ्यः
प्रतिश्रुत्या ऽद्यापि वेलां नातिवर्त्तते । तस्मात्त्वमपि
पूर्वशैब्यादिवृत्तान्तमनुस्मरन् समयं प्रतिज्ञाम् । अनृतं मिथ्याभूतं
माकार्षीः  ॥  २।१२।४४  ॥   

  

स त्वं धर्मं परित्यज्य रामं राज्ये ऽभिषिच्य च ।  

सह कौसल्यया नित्यं रन्तुमिच्छसि दुर्मते  ॥  २।१२।४५  ॥   

एवं न्यायमुक्त्वा तदनुमोदमानं प्रत्याह--स त्वमिति  ॥  २।१२।४५  ॥   

  

भवत्वधर्मो धर्मो वा सत्यं वा यदि वानृतम् ।  

यत्त्वया संश्रुतं मह्यं तस्य नास्ति व्यतिक्रमः  ॥  २।१२।४६  ॥   

स्वसिद्धान्तमाह--भवत्विति । मदुक्तो रामविवासनपूर्वको भरताभिषेकः धर्मो वा
अधर्मो वा भवतु ऽरामं प्रव्राजयारण्यम्ऽ इत्यादिमदुक्तं वचनं सत्यं समीचीनं
वा अनृतं असमीचीनं वा भवतु, त्वया यन्मह्यं संश्रुतं शपथपूर्वकं दास्यामीति
प्रतिज्ञातं तस्य व्यतिक्रमो ऽन्यथाभावो नास्तीति योजना  ॥  २।१२।४६  ॥   

  

अहं हि विषमद्यैव पीत्वा बहु तवाग्रतः ।  

पश्यतस्ते मरिष्यामि रामो यद्यभिषिच्यते  ॥  २।१२।४७  ॥   

व्यतिक्रमे किं करिष्यसीत्यत्राह--अहमिति  ॥  २।१२।४७  ॥   

  

एकाहमपि पश्येयं यद्यहं राममातरम् ।  

अञ्जलिं प्रतिगृह्णन्तीं श्रेयो ननु मृतिर्मम  ॥  २।१२।४८  ॥   

भरतेनात्मना चाहं शपे ते मनुजाधिप ।  

यथा नान्येन तुष्येयमृते रामविवासनात्  ॥  २।१२।४९  ॥   

एतावदुक्त्वा वचनं कैकेयी विरराम ह ।  

विलपन्तं च राजानं न प्रतिव्याजहार सा  ॥  २।१२।५०  ॥   

कौसल्यातो ऽप्यधिकं भोगं तव दास्यामीत्यत्र तत्प्राधान्यं न सह
इत्याह--एकाहमिति । अञ्जलिं प्रतिगृह्णन्तीं राजमातृत्वेन सर्वेषामिति शेषः
। श्रेयः तदा तदपेक्षयेति शेषः  ॥  २।१२।४८५०  ॥   

  

श्रुत्वा च राजा कैकेय्या वृतं परमशोभनम् ।  

रामस्य च वने वासमैश्वर्यं भरतस्य च  ॥  २।१२।५१  ॥   

श्रुत्वेति । वनवासैश्वर्यरूपं वृतं वरमितिसम्बन्धः  ॥  २।१२।५१  ॥   

  

नाभ्यभाषत कैकेयीं मुहूर्त्तं व्याकुलेन्द्रियः ।  

प्रैक्षतानिमिषो देवीं प्रियामप्रियवादिनीम्  ॥  २।१२।५२  ॥   

नाभ्यभाषतोति । प्रैक्षतानिमिष इति निरन्तरचिन्तावशात् क्रोधाद्वा
निर्निमेषप्रेक्षणम्  ॥  २।१२।५२  ॥   

  

तां हि वज्रसमां वाचमाकर्ण्य हृदयाप्रियाम् ।  

दुःखशोकमयीं घोरां राजा न सुखितो ऽभवत्  ॥  २।१२।५३  ॥   

तामिति । दुःखशोकमयीमिति अनुचितभरताभिषेकात् दुःखम्, रामविवासनाच्छोकः  ॥ 
२।१२।५३  ॥   

  

स देव्या व्यवसायं च घोरं च शपथं कृतम् ।  

ध्यात्वा रामेति निश्वस्य च्छिन्नस्तरुरिवापतत्  ॥  २।१२।५४  ॥   

स इति । शपथं कृतं स्वेनेति शेषः । निश्वस्येति अशक्यप्रतीकारत्वादिति भावः
 ॥  २।१२।५४  ॥   

  

नष्टचित्तो यथोन्मत्तो विपरीतो यथातुरः ।  

हृततेजा यथा सर्पो बभूव जगतीपतिः  ॥  २।१२।५५  ॥   

नष्टचित्त इति । नष्टचित्तः कलुषितहृदयः । उन्मत्तः उन्मादी । विपरीतः
सन्निपातादिना विपरीतप्रकृतिः । आतुरः व्याधितः । "व्याधितो ऽपटुरातुरः"
इत्यमरः । हृततेजाः मन्त्रापहृतवीर्यः  ॥  २।१२।५५  ॥   

  

दीनया तु गिरा राजा इति होवाच कैकयीम्  ॥  २।१२।५६  ॥   

दीनयेति  ॥  २।१२।५६  ॥   

  

अनर्थमिममर्थाभं केन त्वमुपदर्शिता ।  

भूतोपहतचित्तेव ब्रुवन्ती मां न लज्जसे  ॥  २।१२।५७  ॥   

अनर्थमित्यादि । उपदर्शिता बोधिता  ॥  २।१२।५७  ॥   

  

शीलव्यसनमेतत्ते नाभिजानाम्यहं पुरा ।  

बालायास्तत्त्विदानीं ते लक्षये विपरीतवत्  ॥  २।१२।५८  ॥   

शीलव्यसनं सद्वृत्तभ्रंशम्, "व्यसनं विपदि भ्रंशे" इत्यमरः । नाभिजानामि
किन्तु शीलमेवाभिजानामि । तत्र हेतुमाह बालाया इति । इदानीं प्रौढतायां तत्
शीलं विपरीतवत् । भावप्रधानो निर्देशः । स्वार्थे वतिर्वा  ॥  २।१२।५८  ॥   

  

कुतो वा ते भयं जातं या त्वमेवंविधं वरम्  ॥  २।१२।५९  ॥   

कुत इति । कुतो निमित्तात्  ॥  २।१२।५९  ॥   

  

राष्ट्रे भरतमासीनं वृणीषे राघवं वने ।  

विरमैतेन भावेन त्वमेतेनानृतेन वा ।  

यदि भर्तुः प्रियं कार्यं लोकस्य भरतस्य च  ॥  २।१२।६०  ॥   

एवंविधमित्यस्यैव विवरणम्--राष्ट्र इति । वने राघवमिति आसीनमित्यनुषङ्गः ।
एतेन भावेन भरताभिषेकरूपेण । विरम मा प्रवर्त्तिष्ठाः । अनृतेन
अनृतपदवाच्येन एतेन वा रामविवासनरूपेण भावेन वा विरमेति सम्बन्धः  ॥ 
२।१२।६०  ॥   

  

नृशंसे पापसङ्कल्पे क्षुद्रे दुष्कृतकारिणि ।  

किन्नु दुःखमलीकं वा मयि रामे च पश्यसि  ॥  २।१२।६१  ॥   

न कथञ्चिदृते रामाद्भरतो राज्यमावसेत् ।  

रामादपि हितं मन्ये धर्मतो बलवत्तरम्  ॥  २।१२।६२  ॥   

नृशंस इति । नृशंसे निर्दये । तत्र हेतुः पापसङ्कल्प इति ।
रामविवासनरूपपापसङ्कल्पे । तत्रापि हेतुः क्षुद्र इति । अल्पमतिके ।
तत्रापि हेतुः दुष्कृतकारिणीते । जन्मान्तरे पापकारिणीत्यर्थः । दुःखं
दुःखनिमित्तम् । अलीकं अप्रियम् । "अलीकं त्वप्रिये ऽनृते" इत्यमरः  ॥ 
२।१२।६१६२  ॥   

  

कथं द्रक्ष्यामि रामस्य वनं गच्छेति भाषिते ।  

मुखवर्णं विवर्णं तं यथैवेन्दुमुपप्लुतम्  ॥  २।१२।६३  ॥   

कथमिति । वनं गच्छेति मया भाषिते सति विवर्णं विपरीतवर्णत्वमापादितम् ।
रामस्य मुखवर्णम् उपप्लुतं राहुग्रस्तमिव कथं द्रक्ष्यामीति सम्बन्धः  ॥ 
२।१२।६३  ॥   

  

तां हि मे सुकृतां बुद्धिं सुहृद्भिः सह निश्चिताम् ।  

कथं द्रक्ष्याम्यपावृत्तां परैरिव हतां चमूम्  ॥  २।१२।६४  ॥   

तामिति । तां बुद्धिस्थां सुकृतां मन्त्रिभिः सह सुष्टु निश्चिताम् । अथ
सुहृद्भिस्सह निश्चितां बुद्धिम् अपावृत्तां अधरोत्तरीकृतां कथं
द्रक्ष्यामि अनुभविष्यामि  ॥  २।१२।६४  ॥   

  

किं मां वक्ष्यन्ति राजानो नानादिग्भ्यः समागताः ।  

बालो बतायमैक्ष्वाकश्चिरं राज्यमकारयत्  ॥  २।१२।६५  ॥   

किमिति । बतेति खेदे । ऐक्ष्वाकः रामः । राज्यमकारयत् किमकरोत् इति मां किं
वक्ष्यन्तीतिसम्बन्धः । यद्वा बालः अज्ञः दशरथः घुणक्षतलिपिन्यायेन
दैवाच्चिरं राज्यमकरोदिति मां वक्ष्यन्ति किमिति  ॥  २।१२।६५  ॥   

  

यदा तु बहवो वृद्धा गुणवन्तो बहुश्रुताः ।  

परिप्रक्ष्यन्ति काकुत्स्थं वक्ष्यामि किमहं तदा  ॥  २।१२।६६  ॥   

यदेति । यदा श्वःप्रातः वृद्धाः काकुत्स्थं प्रक्ष्यन्ति क्व गतो रामः कुतो
नाभिषिक्त इति प्रक्ष्यन्ति, तदाहं किं वक्ष्यामि प्रत्युत्तरम्  ॥  २।१२।६६
 ॥   

  

कैकेय्या क्लिश्यमानेन पुत्रः प्रव्राजितो मया ।  

यदि सत्यं ब्रवीम्येतत्तदसत्यं भविष्यति  ॥  २।१२।६७  ॥   

कैकेयीवरप्रदाननिमित्तं प्रव्राजित इत्युच्यतामित्यत्राह--कैकेय्येति ।
कैकेय्या क्लिश्यमानेन पूर्वदत्तौ वरौ भरताभिषेकरामविवासनरूपेण
दातव्यावित्युक्तवत्या कैकेय्या पीड्यमानेन मया प्रव्राजित इत्येतत्सत्यं
यदि ब्रवीमि तदा तत् राममभिषेक्ष्यामीति वचनं असत्यं भविष्यति, तद्बाधो न
सम्भवति । पूर्वप्रवृत्तत्वादिति भावः  ॥  २।१२।६७  ॥   

  

किं मां वक्ष्यति कौसल्या राघवे वनमास्थिते ।  

किञ्चैनां प्रतिवक्ष्यामि कृत्वा विप्रियमीदृशम्  ॥  २।१२।६८  ॥   

किमिति । किं मां वक्ष्यति, मत्पुत्रेण ते किमपराद्धमित्येवं वक्ष्यतीति
भावः । किं प्रतिवक्ष्यामि, न किमपीत्यर्थः  ॥  २।१२।६८  ॥   

  

यदा यदा हि कौसल्या दासीवच्च सखीव च ।  

भार्यावद्भगिनीवच्च मातृवच्चोपतिष्ठति  ॥  २।१२।६९  ॥   

सततं प्रियकामा मे प्रियपुत्रा प्रियंवदा ।  

न मया सत्कृता देवी सत्कारार्हा कृते तव  ॥  २।१२।७०  ॥   

यदेत्यादि श्लोकद्वयमेकान्वयम् । यदा यदा उपतिष्ठति तत्तदुचितकृत्येनोपस्ते
तदातदा सत्कारार्हा तव कृते न सत्कृता । तव विप्रियं भविष्यतीति सा न
सत्कृतेत्यर्थः । परिचर्याकाले दासीवत्परिचरति न महिषीत्वं पुरस्करोति ।
द्यूतक्रीडादिसमये सखीव व्यवहरति । धर्मानुष्ठानसमये भार्यावत् भार्य्यया
यथा वर्तितव्यं तथा वर्तते न तु महिषीत्वाभिमानेन जोषमास्त इत्यर्थः ।
भार्य्यान्तरविवाहसमये भगिनीवत् सोदरीव । उपलालयति शरीरपोषणादिदशायां
मातृवद्धितपरा तिष्ठतीति भावः  ॥  २।१२।६९७०  ॥   

  

इदानीं तत्तपति मां यन्मया सुकृतं त्वयि ।  

अपथ्यव्यञ्जनोपेतं भुक्तमन्नमिवातुरम्  ॥  २।१२।७१  ॥   

इदानीमिति । इदानीं तवद्दौर्ज्जन्यदर्शनकाले त्वयि विषये । मया यत्सुकृतं
सुष्ठूपचरितं तत् अपथ्यव्यञ्जनोपेतं दध्याद्युपस्कृतमन्नम् आतुरं
व्याधितमिव मां तपति तापयति । अन्तर्भावितण्यर्थो ऽयम् । त्वय्युपचाराकरणे
सम्प्रति मम ताप एव न भवेत् । एतादृशवाल्लभ्याभावादिति भावः  ॥  २।१२।७१
 ॥   

  

विप्रकारं च रामस्य सम्प्रयाणं वनस्य च ।  

सुमित्रा प्रेक्ष्य वै भीता कथं मे विश्वसिष्यति  ॥  २।१२।७२  ॥   

विप्रकारमिति । विप्रकारं विपरीतप्रकारम्, अभिषेकतिरस्कारमित्यर्थः ।
वनस्येति कर्मणि षष्ठी । भीता मत्पुत्रस्य विप्रकारः किमुतेति भीता । मे
माम्  ॥  २।१२।७२  ॥   

  

कृपणं बत वैदेही श्रोष्यति द्वयमप्रियम् ।  

मां च पञ्चत्वमापन्नं रामं च वनमाश्रितम्  ॥  २।१२।७३  ॥   

वैदेही बत मे प्राणान् शोचन्ती क्षपयिष्यति ।  

हीना हिमवतः पार्श्वे किन्नरेणेव किन्नरी  ॥  २।१२।७४  ॥   

न हि राममहं दृष्ट्वा प्रविशन्तं महावने ।  

चिरं जीवितुमाशंसे रुदन्तीं चापि मैथिलीम्  ॥  २।१२।७५  ॥   

सा नूनं विधवा राज्यं सपुत्रा कारयिष्यसि ।  

न हि प्रव्राजिते रामे देवि जीवितुमुत्सहे  ॥  २।१२।७६  ॥   

कृपणमिति । श्रोष्यतीति यत् तत् कृपणं कष्टम् बतेति योजना  ॥  २।१२।७३७६
 ॥   

  

सतीं त्वामहमत्यन्तं व्यवस्याम्यसतीं सतीम् ।  

रूपिणीं विषसंयुक्तां पीत्वेव मदिरां नरः  ॥  २।१२।७७  ॥   

सतीमिति । पूर्वं सतीत्वेन ज्ञातां त्वामिदानीमनेन व्यापारेण असतीं सतीं
असतीत्वेन स्थितां व्यवस्यामि । कथमिव ? रूपिणीं दृष्टिप्रियां
विषसंयुक्तां मदिरां मद्यविशेषं पीत्वा नरः पानानन्तरं तामसतीं
दुष्टामध्यवस्यति तथा कार्यकाले त्वामसतीमध्यवस्यामीत्यर्थः  ॥  २।१२।७७
 ॥   

  

अनृतैर्बहु मां सान्त्वैः सान्त्वयन्ती स्म भाषसे ।  

गीतशब्देन संरुद्ध्य लुब्धो मृगमिवावधीः  ॥  २।१२।७८  ॥   

अनृतैरिति । अनृतैः सान्त्वैरिष्टवचनै मां सान्त्वयन्ती सती भाषसे स्म ।
अतः गीतशब्देन मृगवशीकरणहेतुगानशब्देन संरुध्य मृगं लुब्धः व्याधः इव
मामवधीः  ॥  २।१२।७८  ॥   

  

अनार्य इति मामार्याः पुत्रविक्रायिकं ध्रुवम् ।  

धिक्करिष्यन्ति रथ्यासु सुरापं ब्राह्मणं यथा  ॥  २।१२।७९  ॥   

अनार्य इति । पुत्रविक्रायिकं पुत्रमूल्येन स्त्रीसुखक्रेतारं माम्
आर्यास्सन्तः अयमनार्यः पुत्रविक्रयपापकृदिति धिक्करिष्यन्ति  ॥  २।१२।७९
 ॥   

  

अहो दुःखमहो कृच्छ्रं यत्र वाचः क्षमे तव ।  

दुःखमेवंविधं प्राप्तं पुराकृतमिवाशुभम्  ॥  २।१२।८०  ॥   

एतादृशदुःखस्याननुभूतत्वाद् विषादातिशयेन विस्मयते--अहो इति । कृच्छ्रं
कष्टं "स्यात् कष्टं कृच्छ्रम्" इत्यमरः । एतादृशदुःखकृच्छ्रे कदाचिदपि मया
न प्राप्ते इत्यर्थः । किञ्च यस्मिन् वरप्रदानविषये । तव वाचः क्षमे
एवंविधं दुःखं पुराकृतम् । अशुभमिवाशुभफलमिव प्राप्तम्  ॥  २।१२।८०  ॥   

  

चिरं खलु मया पापे त्वं पापेनाभिरक्षिता ।  

अज्ञानादुपसम्पन्ना रज्जुरुद्बन्धिनी यथा  ॥  २।१२।८१  ॥   

सौख्यार्थं कृतं त्वद्रक्षणं स्वनाशाय परिणतमिति खिद्यति--चिरमित्यादिना  ॥ 
२।१२।८१  ॥   

  

रममाणस्त्वया सार्द्धं मृत्युं त्वां नाभिलक्षये ।  

बालो रहसि हस्तेन कृष्णसर्पमिवास्पृशम्  ॥  २।१२।८२  ॥   

रममाण इति । नाभिलक्षये किंत्वस्पृशमिति योजना  ॥  २।१२।८२  ॥   

  

मया ह्यपितृकः पुत्रः स महात्मा दुरात्मना ।  

तं तु मां जीव लोको ऽयं नूनमाक्रोष्टुमर्हति  ॥  २।१२।८३  ॥   

मयेति । अपितृकः पितृकृतरक्षणादिरहित इत्यर्थः । आसीदिति शेषः । तं तथाविधं
माम् । आक्रोष्टुम् आक्रोशं कर्त्तुम्  ॥  २।१२।८३  ॥   

  

बालिशो बत कामात्मा राजा दशरथो भृशम् ।  

स्त्रीकृते यः प्रियं पुत्रं वनं प्रस्थापयिष्यति  ॥  २।१२।८४  ॥   

आक्रोशप्रकारमाह--बालिश इति । बालिशः मूर्खः "मुर्खवैधेय बालिशाः" इत्यमरः
 ॥  २।१२।८४  ॥   

  

व्रतैश्च ब्रह्मचर्यैश्चगुरुभिश्चोपकर्शितः ।  

भोगकाले महत्कृच्छ्रं पुनरेव प्रपत्स्यते  ॥  २।१२।८५  ॥   

व्रतैरिति । व्रतैः काण्डव्रतैः । ब्रह्मचर्यैः
मधुमांसवर्जनादिब्रह्मचारिधर्मैः । गुरुभिः गुरुकृतशिक्षादिभिः । भोगकाले
गार्हस्थ्यावस्थायाम्  ॥  २।१२।८५  ॥   

  

नालं द्वितीयं वचनं पुत्रो मां प्रतिभाषितुम् ।  

स वनं प्रव्रजेत्युक्तो बाढमित्येव वक्ष्यति  ॥  २।१२।८६  ॥   

नालमिति । सः पुत्रः वनं प्रव्रजेत्युक्तः सन् द्वितीयं वचनं परिहारवचनं
मां प्रति भाषितुं नालम्, किन्तु बाढमित्येव वक्ष्यति ।
बाढमित्यङ्गीकारोक्तिः  ॥  २।१२।८६  ॥   

  

यदि मे राघवः कुर्याद्वनं गच्छेति चोदितः ।  

प्रतिकूलं प्रियं मे स्यान्न तु वत्सः करिष्यति  ॥  २।१२।८७  ॥   

यदीति । मे मया वनङ्गच्छेति चोदितो रामः प्रतिकूलं वनं प्रत्यगमनं यदि
कुर्यात्तदा मे प्रियं स्यात् । वत्सस्तु तन्न करिष्यति  ॥  २।१२।८७  ॥   

  

शुद्धभावो हि भावं मे न तु ज्ञास्यति राघवः ।  

स वनं प्रव्रजेत्युक्तो बाढमित्येव वक्ष्यति  ॥  २।१२।८८  ॥   

शुद्धभावः शुद्धहृदयः । मे भावं हृदयं न ज्ञास्यति । मां शुद्धतया जानन् मम
वचनहृदयं न ज्ञास्यतीति भावः । अतो बाढमित्येव वक्ष्यतीति सम्बन्धः  ॥ 
२।१२।८८  ॥   

  

राघवे हि वनं प्राप्ते सर्वलोकस्य धिक्कृतम् ।  

मृत्युरक्षमणीयं मां नयिष्यति यमक्षयम्  ॥  २।१२।८९  ॥   

राघव इति । सर्वलोकस्य सर्वजनस्य "लोकस्तु भुवने जने" इत्यमरः । धिक्कृतं
धिक्करणम् । अक्षमणीयं क्षन्तुमशक्यम्, किन्तु मृत्युर्मां यमक्षयं यमगृहं
नयिष्यति  ॥  २।१२।८९  ॥   

  

मृते मयि गते रामे वनं मनुजपुङ्गवे ।  

इष्टे मम जने शेषे किं पापं प्रतिपत्स्यसे  ॥  २।१२।९०  ॥   

मृत इति । शेषे कौसल्यादौ । किं पापं कमन्यायं प्रतिपत्स्यसे चिन्तयिष्यसि
 ॥  २।१२।९०  ॥   

  

कौसल्यां मां च रामं च पुत्रौ च यदि हास्यति ।  

दुःखान्यसहती देवी मामेवानुमरिष्यति  ॥  २।१२।९१  ॥   

कौसल्यामिति । पुत्रौ लक्ष्मणशत्रुघ्नौ । देवी सुमित्रा  ॥  २।१२।९१  ॥   

  

कौसल्यां च सुमित्रां च मां च पुत्रैस्त्रिभिः सह ।  

प्रक्षिप्य नरके सा त्वं कैकेयि सुखिता भव  ॥  २।१२।९२  ॥   

कौसल्यामिति । अत्र नरकशब्देन दुःखं लक्ष्यते  ॥  २।१२।९२  ॥   

  

मया रामेण च त्यक्तं शाश्वतं सत्कृतं गुणैः ।  

इक्ष्वाकुकुलमक्षोभ्यमाकुलं पालयिष्यसि  ॥  २।१२।९३  ॥   

प्रियं चेद्भ्ारतस्यैतद्रामप्रवाजनं भवेत् ।  

मा स्म मे भरतः कार्षीत् प्रेतकृत्यं गतायुषः  ॥  २।१२।९४  ॥   

हन्तानार्ये ममा मित्रे सकामा भव कैकयि ।  

मृते मयि गते रामे वनं पुरुषपुङ्गवे  ॥  २।१२।९५  ॥   

सेदानीं विधवा राज्यं सपुत्रा कारयिष्यसि  ॥  २।१२।९६  ॥   

मयेति । आकुलं क्षुभितंपालयिष्यसि  ॥  २।१२।९३९६  ॥   

  

त्वं राजपुत्रीवादेन न्यवसो मम वेश्मनि ।  

अकीर्त्तिश्चातुला लोके ध्रुवः परिभवश्च मे ।  

सर्वभूतेषु चावज्ञा यथा पापकृतस्तथा  ॥  २।१२।९७  ॥   

कथं रथैर्विभुर्यात्वा गजाश्वैश्च मुहुर्मुहुः ।  

पद्भ्यां रामो महारण्ये वत्सो मे विचरिष्यति  ॥  २।१२।९८  ॥   

त्वमित्याद्यर्धत्रयमेकान्वयम् । अकीर्त्यादित्रयरूपा त्वं राजपुत्रीवादेन
राजपुत्रीव्यपदेशेन मम वेश्मनि न्यवसः । परिभवः महाजनसमक्षं धिक्कारः ।
अवज्ञा क्षुद्रत्वेन प्रतिपत्तिः  ॥  २।१२।९७९८  ॥   

  

यस्य त्वाहारसमये सूदाः कुण्डलधारिणः ।  

अहंपूर्वाः पचन्ति स्म प्रशस्तं पानभोजनम्  ॥  २।१२।९९  ॥   

यस्येति । सूदाः पाचकाः । अहंपूर्वाः अहमहमिकावन्तः । प्रशस्तम् "आयुः
सत्त्वबलारोग्यसुखप्रीतिविवर्द्धनाः । रस्याः स्निग्धाः स्थिरा हृद्या
आहाराः सात्विकप्रियाः  ॥ " इत्युक्तप्रकारेण श्रेष्ठम्  ॥  २।१२।९९  ॥   

  

स कथं नु कषायाणि तिक्तानि कटुकानि च ।  

भक्षयन् वन्यमाहारं सुतो मे वर्त्तयिष्यति  ॥  २।१२।१००  ॥   

स इति । कषायादित्रयरूपं वन्यमाहारं भक्षयन् कथं नु वर्तयिष्यति
केनप्रकारेण जीविष्यति  ॥  २।१२।१००  ॥   

  

महार्हवस्त्रसंवीतो भूत्वा चिरसुखोषितः ।  

काषायपरिधानस्तु कथं भूमौ निवत्स्यति  ॥  २।१२।१०१  ॥   

महार्हेति । महार्हेण अतिश्लाघ्येन वस्त्रेण । संवीतः संवृतः । चिरसुखोषितः
चिरकालं सुखास्तरणोषितः । काषायपरिधानः कषायेण रक्तं काषायम् । काषायं
परिधानं वस्त्रं यस्य स तथोक्तः  ॥  २।१२।१०१  ॥   

  

कस्यैतद्दारुणं वाक्यमेवंविधमचिन्तितम् ।  

रामस्यारण्यगमनं भरतस्याभिषेचनम्  ॥  २।१२।१०२  ॥   

कस्येति । रामस्यारण्यगमनं भरतस्याभिषेचनमित्येवंविधमेतद्वाक्यं कस्य
केनोपदिष्टमित्यर्थः । यद्वा कस्य सह्यमिति शेषः  ॥  २।१२।१०२  ॥   

  

धिगस्तु योषितो नाम शठाः स्वार्थपरास्सदा ।  

न ब्रवीमि स्त्रियः सर्वा भरतस्यैव मातरम्  ॥  २।१२।१०३  ॥   

धिगिति । शठाः गूढविप्रयकारिण्यः । कौसल्यादिषु तदसम्भवादाह न ब्रवीमिति  ॥ 
२।१२।१०३  ॥   

  

अनर्थभावे ऽर्थपरे नृशंसे ममानुतापाय निविष्टभावे ।  

किमप्रियं पश्यसि मन्निमित्तं हितानुकारिण्यथवापि रामे  ॥  २।१२।१०४  ॥   

अनर्थभाव इति । मन्निमित्तं मत्कारणकं रामे रामनिमित्तकं वा  ॥  २।१२।१०४
 ॥   

  

परित्यजेयुः पितरो हि पुत्रान् भार्याः पतींश्चापि कृतानुरागाः ।  

कृत्स्नं हि सर्वं कुपितं जगत् स्याद्दृष्ट्वैव रामं व्यसने निमग्नम्  ॥ 
२।१२।१०५  ॥   

परित्यजेयुरिति । कृत्स्नं जगत् गच्छतीति व्युत्पत्त्या जगच्छब्देन जीववर्ग
उच्यते । सर्वशब्देन स्थावरजातमुच्यते । कुपितं त्वां प्रतीति शेषः  ॥ 
२।१२।१०५  ॥   

  

अहं पुनर्देवकुमाररूपमलंकृतं तं सुतमाव्रजन्तम् ।  

नन्दामि पश्यन्नपि दर्शनेन भवामि दृष्ट्वा च पुनर्युवेव  ॥  २।१२।१०६  ॥   

अहमिति । अहं पुनः अहं तु मत्स्वभावः लौकिकेभ्यो भिन्नः । देवकुमाररूपं
निसर्गसुन्दरम् । अलंकृतम् अलङ्कारैरतिशयितशोभम् । चन्द्रकान्ताननमित्यस्य
हृदि विपरिनवर्त्तमानत्वात्तमित्युक्तम् । सुतं सौन्दर्याद्यभावेपि
सुतत्वप्रयुक्तप्रेमास्पदम् । आव्रजन्तं ऽमत्तमातङ्गगामिनम्ऽ
इत्युक्तरीत्या गमनकालिकसम्भ्रमविशेषशालिनम् । दर्शनेन मानसज्ञानेन
पश्यन्नपि नन्दामि । दृष्ट्वा पुनः साक्षात्कृत्य यु युवेव भवामि,
युववद्धृष्टपुष्टाङ्गो भवामि  ॥  २।१२।१०६  ॥   

  

विनापि सूर्येण्ा भवेत्प्रवृत्तिरवर्षता वज्रधरेण वापि ।  

रामं तु गच्छन्तमितः समीक्ष्य जीवेन्न कश्चित्त्विति चेतना मे  ॥  २।१२।१०७
 ॥   

विनेति । प्रवृत्तिः सञ्चारः । चेतना बुद्धिः । वज्रधरपक्षे
प्रवृत्तिशब्देन जीवनविषयप्रवृत्तिरुच्यते  ॥  २।१२।१०७  ॥   

  

विनाशकामामहिताममित्रामावासयं मृत्युमिवात्मनस्त्वाम् ।  

चिरं बताङ्केन धृतासि सर्पी महाविषा तेन हतो ऽस्मि मोहात्  ॥  २।१२।१०८  ॥   

विनाशकामामिति । मोहात् आवासयं, गृह इति शेषः । सर्पी सर्पजातिः ।
जातिलक्षणो ङीष् । त्वं मोहादङ्केन धृतासि । तेन अङ्कधारणेन  ॥  २।१२।१०८
 ॥   

  

मया च रामेण च लक्ष्मणेन प्रशास्तु हीनो भरतस्त्वया सह ।  

पुरं च राष्ट्रं च निहत्य बान्धवान् ममाहितानां च भवाभिहर्षिणी  ॥  २।१२।१०९
 ॥   

मयेति । सलक्ष्मणेन रामेण मया च हीनो भरतस्त्वया सह पुरं राष्ट्रं
बान्धवांश्च निहत्य प्रशास्तु पुरादिहननरूपं प्रशासनं करोतु । ममाहितानां
शत्रूणां च अभिहर्षिणी भवेतिसम्बन्धः  ॥  २।१२।१०९  ॥   

  

नृशंसवृत्ते व्यसनप्रहारिणि प्रसह्य वाक्यं यदिहाद्य भाषसे ।  

न नाम ते केन मुखात्पतन्त्यधो विशीर्यमाणा दशनाः सहस्रधा  ॥  २।१२।११०  ॥   

नृशंसवृत्त इति । नृशंसवृत्ते क्रूरव्यापारे व्यसनप्रहारिणिक्षते
प्रहारन्यायेन विपदि प्रहरणशीले रामविरहासहनं विपत् तत्र प्रहारः
पुनःपुनश्चोदनम् । त्वम् इह देशे । अद्यास्मिन् काले । प्रसह्य
पतिस्वातन्त्र्यं तिरस्कृत्य । यद्वाक्यं भाषसे तत्र ते मुखात् दशनाः
सहस्रधा विशीर्णाः सन्तः केन नाम हेतुना न पतन्तीति सम्बन्धः  ॥  २।१२।११०
 ॥   

  

न च किञ्चिदाहाहितमप्रियं वचो न वेत्ति रामः परुषाणि भाषितुम् ।  

कथं नु रामे ह्यभिरामवादिनि ब्रवीषि दोषान् गुणनित्यसम्मते  ॥  २।१२।१११
 ॥   

न किञ्चिदिति । रामः अहितमप्रियं च किञ्चिद्वचो नाह, परुषाणि भाषितुं न
वेत्ति । ज्ञानपूर्वकत्वात् भाषणस्य कुतस्तत्प्रसक्तिरिति भावः । न केवलं
परुषावेदनं प्रत्युताभिरामवादिनि सर्वप्रियभाषिणि । गुणैर्नित्यं संमते
रामे कथं नु दोषान् प्रव्राजनहेतून् ब्रवीषि  ॥  २।१२।१११  ॥   

  

प्रताम्य वा प्रज्वल वा प्रणश्य वा सहस्रशो वा स्फुटिता महीं व्रज ।  

न ते करिष्यामि वचः सुदारुणं ममाहितं केकयराजपांसनि  ॥  २।१२।११२  ॥   

प्रताम्येति । प्रताम्य ग्लानिं भज । ताम्यतेर्लोण् मध्यमपुरुषैकवचनम् ।
प्रज्वल कुपिता भव । प्रणश्च नष्टा भव । सहस्रशः स्फुटिता सती महीं व्रज
वा, भृगोः पत वेत्यर्थः । केकयराजानां पांसनि दूषणि  ॥  २।१२।११२  ॥   

  

क्षुरोपमां नित्यमसत्प्रियंवदां प्रदुष्टभावां स्वकुलोपघातिनीम् ।  

न जीवितुं त्वां विषहे ऽमनोरमां दिधक्षमाणां हृदयं सबन्धनम्  ॥  २।१२।११३
 ॥   

क्षुरोपमामिति । क्षुरोपमां तद्वत्क्रूराम् । असत्प्रियंवदां मिथ्या
प्रियवादिनीम् । प्रदुष्टभावां प्रकर्षेण दुष्टहृदयाम् । अमनोरमामिति
पदच्छेदः । सबन्धनं समूलं प्राणरूपमूलसहितम् "प्राणबन्धनं हि सौम्यमनः"
इतिश्रुतेः । सदिन्धनमितिपाठे--हृदयमेव सदिन्धनम् । दिधक्षमाणां
दग्धुमिच्छन्तीम् । त्वां जीवितुं जीवयितुम् । न विषहे नोत्सहे  ॥  २।१२।११३
 ॥   

  

न जीवितं मे ऽस्ति कुतः पुनः सुखं विनात्मजेनात्मवतः कुतो रतिः ।  

ममाहितं देवि न कर्तुमर्हसि स्पृशामि पादावपि ते प्रसीद मे  ॥  २।१२।११४
 ॥   

नेति । रतिस्त्वद्विषयेति शेषः । यदेवमत आह ममाहितमिति । आत्मवतः जीवत
इत्यर्थः  ॥  २।१२।११४  ॥   

  

स भूमिपलो विलपन्ननाथवत् स्त्रिया गृहीतो हृदये ऽतिमात्रया ।  

पपात देव्याश्चरणौ प्रसारितावुभावसंस्पृश्य यथातुरस्तथा  ॥  २।१२।११५  ॥   

स इति । अतिमात्रया अमर्यादया स्त्रिया । हृदये गृहीतः तदधीनहृदय इत्यर्थः
। भूमिपालोपि तां निग्रहीतुमसमर्थ इत्यर्थः । अनाथवद्विलपन् त्वां जीवयितुं
नोत्सहे ते पादौ स्पृशामि प्रसीदेत्यनवस्थितवचनानि भाषमाणः ।
प्रसारितावित्यनेनानादर उक्तः । असंस्पृश्येत्यनेन पिस्पृक्षायामेवमूर्च्छा
जातेति गम्यते  ॥  २।१२।११५  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे द्वादशः
सर्गः  ॥  १२  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने द्वादशः सर्गः  ॥  १२  ॥   


