+++
title = "०९० भरद्वाजदर्शनम्"
title_english = "090 Bharata proceeds to see Bharadwaja"

+++


भरद्वाजाश्रमं दृष्ट्वा क्रोशादेव नरर्षभः ।  

बलं सर्वमवस्थाप्य जगाम सह मन्त्रिभिः  ॥  २।९०।१  ॥   

पद्भ्यामेव हि धर्मज्ञो न्यस्तशस्त्रपरिच्छदः ।  

वसानो वाससी क्षौमे पुरोधाय पुरोधसम्  ॥  २।९०।२  ॥   

भरद्वाजाश्रममित्यादिश्लोकद्वयमेकान्वयम् । क्रोशादेव क्रोशात् पूर्वमेव,
क्रोशमात्रव्यवहितदेश इत्यर्थः । न्यस्तशस्त्रपरिच्छदः परिच्छदः आभरणादिकं
भृङ्गाराद्युपकरणजातं च । वसानो वाससी क्षौमे
भरद्वाजसेवार्थमुष्णीषकञ्चुकादिकमपहाय परिधानमुत्तरीयं च धृत्वा गत
इत्यर्थः । ननु पूर्वं जटाचीराणि धारयन्नित्युक्तं जटिलं चीरवसनमिति च
वक्ष्यति, कथमत्र क्षौमवासस्त्वमुच्यते ? नैष दोषः, पूर्वं प्रतिज्ञामात्रं
कृतम्, भरद्वाजाश्रमात्परं जटाधारणमिति । पुरोधाय पुरस्कृत्य  ॥  २।९०।१२
 ॥   

  

ततः सन्दर्शने तस्य भरद्वाजस्य राघवः ।  

मन्त्रिणस्तानवस्थाप्य जगामानुपुरोहितम्  ॥  २।९०।३  ॥   

तत इति । सन्दर्शने दूराद्दर्शने । राघवः रघुवंशवृत्ताभिज्ञः । अनुपुरोहितं
पुरोहितस्य पश्चात् । अनोः पश्चादर्थे ऽव्ययीभावः  ॥  २।९०।३  ॥   

  

वसिष्ठमथ दृष्ट्वैव भरद्वाजो महातपाः ।  

सञ्चचालासनात्तूर्णं शिष्यानर्ध्यमिति ब्रुवन्  ॥  २।९०।४  ॥   

वसिष्ठमिति । सञ्चचाल उदतिष्ठत् । अर्ध्यम्, आनयतेति शेषः  ॥  २।९०।४  ॥   

  

समागम्य वसिष्ठेन भरतेनाभिवादितः ।  

अबुध्यत महातेजाः सुतं दशरथस्य तम्  ॥  २।९०।५  ॥   

समागम्येति । सवयस्कत्वान्नमस्काराभावः । अबुध्यतेति वसिष्ठसाहचर्य्यादिति
भावः  ॥  २।९०।५  ॥   

  

ताभ्यामर्ध्यं च पाद्यं च दत्त्वा पश्चात् फलानि च ।  

आनुपूर्व्याच्च धर्मज्ञः पप्रच्छ कुशलं कुले  ॥  २।९०।६  ॥   

ताभ्यामिति । आनुपूर्व्यात् प्रधानक्रमात् धर्मज्ञः पूजाक्रमधर्म्मज्ञः ।
कुले गृहे  ॥  २।९०।६  ॥   

  

अयोध्यायां बले कोशे मित्रेष्वपि च मन्त्रिषु ।  

जानन् दशरथं वृत्तं न राजानमुदाहरत्  ॥  २।९०।७  ॥   

अयोध्यायामिति । वृत्तम् अतीतम्, मृतमिति यावत् । नोदाहरत् तत्प्रसङ्गमेव न
कृतवान्  ॥  २।९०।७  ॥   

  

वसिष्ठो भरतश्चैनं पप्रच्छतुरनामयम् ।  

शरीरे ऽग्निषु वृक्षेषु शिष्येषु मृगपक्षिषु  ॥  २।९०।८  ॥   

तपोधनानां शरीराग्न्यादेः तपस्साधनत्वात् मृगपक्ष्यादीनामाश्रमवासित्वेन
शिष्यवत् प्रीतिविषयत्वाच्च तद्विषयः प्रश्नः कृत इत्याह--वसिष्ठ इत्यादिना
 ॥  २।९०।८  ॥   

  

तथेति तत्प्रतिज्ञाय भरद्वाजो महातपाः ।  

भरतं प्रत्युवाचेदं राघवस्नेहबन्धनात्  ॥  २।९०।९  ॥   

तथेति तत्प्रतिज्ञाय सर्वत्र तत्पृष्टमनामयमङ्गीकृत्य । राघवस्नेहबन्धनात्
राधवविषये स्नेहानुबन्धनात् । नतु भरते दोषदर्शनात्  ॥  २।९०।९  ॥   

  

किमिहागमने कार्य्यं तव राज्यं प्रशासतः ।  

एतदाचक्ष्व मे सर्वं नहि मे शुद्ध्यते मनः  ॥  २।९०।१०  ॥   

किमिति । न शुद्ध्यते शुद्धिं न प्राप्नोति, न विश्वसितीति यावत्  ॥ 
२।९०।१०  ॥   

  

सुषुवे यममित्रघ्नं कौसल्या नन्दवर्द्धनम् ।  

भ्रात्रा सह सभार्यो यश्चिरं प्रव्राजितो वनम्  ॥  २।९०।११  ॥   

नियुक्तः स्त्रीनियुक्तेन पित्रा यो ऽसौ महायशाः ।  

वनवासी भवेतीह समाः किल चतुर्दश  ॥  २।९०।१२  ॥   

  

कच्चिन्न तस्यापापस्य पापं कर्तुमिहेच्छसि ।  

अकण्टकं भोक्तुमना राज्यं तस्यानुजस्य च  ॥  २।९०।१३  ॥   

सुषुव इत्यादिश्लोकत्रयमेकान्वयम् । नन्दवर्द्धनम् आनन्दवर्द्धनम् । चिरं
प्रव्राजितः चिरकालमुद्दिश्य प्रव्राजितः । यः एतादृशः तस्य रामस्य
राज्यमकण्टकं भोक्तुमनाः अपापस्य तस्यानुजस्य च पापं कर्त्तुं नेच्छसि
कच्चिदिति सम्बन्धः  ॥  २।९०।१११३  ॥   

  

एवमुक्तो भरद्वाजं भरतः प्रत्युवाच ह ।  

पर्य्यश्रुनयनो दुःखाद्वाचा संसज्जमानया  ॥  २।९०।१४  ॥   

एवमिति । पर्य्यश्रुनयनः परिस्रुताश्रुनयनः । संसज्जमानया स्खलन्त्या  ॥ 
२।९०।१४  ॥   

  

हतो ऽस्मि यदि मामेवं भगवानपि मन्यते ।  

मत्तो न दोषमाशङ्के नैवं मामनुशाधि हि  ॥  २।९०।१५  ॥   

हत इति । हतो ऽस्मि व्यर्थजन्मास्मि । भगवानपि भूतभविष्यद्वर्तमानज्ञो
ऽपीत्यर्थः । मत्तः मत्सकाशात् । मयि दोषं नाशङ्के नोत्प्रेक्षे मत्कृतो
दोषो नास्तीति सन्देहोपि मे नास्तीत्यर्थः । अभावादिति भावः । अतो मामेवं
नानुशाधि एवं कर्णारुन्तुदं वक्तुं नार्हसि  ॥  २।९०।१५  ॥   

  

न चैत दिष्टं माता मे यदवोचन्मदन्तरे ।  

नाहमेतेन तुष्टश्च न तद्वचनमाददे  ॥  २।९०।१६  ॥   

मातृकृतं त्वत्कृतमेवेत्याशङ्क्याह--नेति । मदन्तरे मदसन्निधौ । नाददे
नाङ्गीकृतवानस्मि  ॥  २।९०।१६  ॥   

  

अहं तु तं नरव्याघ्रमुपयातः प्रसादकः ।  

प्रतिनेतुमयोध्यां च पादौ तस्याभिवन्दितुम्  ॥  २।९०।१७  ॥   

अहमिति । प्रसादकः प्रसादयितुम् । "तुमुन्ण्वुलौ क्रियायां क्रियार्थायाम्"
इति ण्वुल्  ॥  २।९०।१७  ॥   

  

त्वं मामेवङ्गतं मत्वा प्रसादं कर्तुमर्हसि ।  

शंस मे भगवन् रामः क्व सम्प्रति महीपतिः  ॥  २।९०।१८  ॥   

त्वमिति । एवंगतं एवं बुद्ध्वा प्राप्तं महीपतिः, वर्त्तत इति शेषः  ॥ 
२।९०।१८  ॥   

  

वसिष्ठादिभिर्ऋत्विग्भिर्याचितो भगवांस्ततः ।  

उवाच तं भरद्वाजः प्रसादाद्भरतं वचः  ॥  २।९०।१९  ॥   

वसिष्ठादिभिरिति । याचितः भरताय प्रसन्नो भवेति प्रार्थितः । प्रसादादुवाच
प्रसादं प्राप्योवाच । ल्यब्लोपे पञ्चमी  ॥  २।९०।१९  ॥   

  

त्वय्येतत्पुरुषव्याघ्र युक्तं राघववंशजे ।  

गुरुवृत्तिर्दमश्चैव साधूनां चानुयायिता  ॥  २।९०।२०  ॥   

त्वयीति । गुरुवृत्तिः ज्येष्ठानुवर्त्तनम् । दम इन्द्रियनिग्रहः,
राज्यालोलत्वमिति यावत् । साधूनां चानुयायिता सच्चित्तानुवर्त्तनम् ।
इत्येतत्त्रयं त्वयि युक्तमित्यन्वयः  ॥  २।९०।२०  ॥   

  

जाने चैतन्मनःस्थं ते दृढीकरणमस्त्विति ।  

अपृच्छं त्वां तथात्यर्थं कीर्त्तिं समभिवर्द्धयन्  ॥  २।९०।२१  ॥   

जान इति । जाने योगप्रभावेनेति शेषः । दृढीकरणमस्त्वित्यपृच्छं
स्थूणानिखननन्यायेन दृढीकर्तुमपृच्छमित्यर्थः । कीर्तिं
रामविषयसौभ्रात्रजनितां समभिवर्द्धयन् । "लक्षणहेत्वाः क्रियायाः" इति
हेत्वर्थे शतृप्रत्ययः  ॥  २।९०।२१  ॥   

  

जाने च रामं धर्म्मज्ञं ससीतं सहलक्ष्मणम् ।  

असौ वसति ते भ्राता चित्रकूटे महागिरौ  ॥  २।९०।२२  ॥   

जान इति । रामं जाने देशविशेषे स्थितं रामं जान इत्यर्थः  ॥  २।९०।२२  ॥   

  

श्वस्तु गन्तासि तं देशं वसाद्य सह मन्त्रिभिः ।  

एतं मे कुरु सुप्राज्ञ कामं कामार्थकोविद  ॥  २।९०।२३  ॥   

श्व इति । काममभीष्टं कामार्थकोविद काङ्क्षितार्थप्रदानदक्षेत्यर्थः  ॥ 
२।९०।२३  ॥   

  

ततस्तथेत्येवमुदारदर्शनः प्रतीतरूपो भरतो ऽब्रवीद्वचः ।  

चकार बुद्धिं च तदा तदाश्रमे निशानिवासाय नराधिपात्मजः  ॥  २।९०।२४  ॥   

तत इति । प्रतीतरूपः प्रसिद्धकीर्तिः । "रूपं यशस्याभिरूप्ये वर्णे चैव
निरूपणे" इति निघण्टुः । यद्वा प्रतीतरूपः प्रकर्षेण हृष्टः । प्रशंसायां
रूपप् । चकार बुद्धिं चेति नह्युक्तिरन्या बुद्धिरन्येति भावः  ॥  २।९०।२४
 ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे नवतितमः
सर्गः  ॥  ९०  ॥   

इति श्रीगोविन्दराज० श्रीरामायणभूषणे पीता० अयोध्याकाण्डव्याख्याने
नवतितमस्सर्गः  ॥  ९०  ॥   


