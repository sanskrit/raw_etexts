+++
title = "१०१ दशरथनिर्याणकथनम्"
title_english = "101 Bharata informs Rama about Dasaratha s death"

+++


रामस्य वचनं श्रुत्वा भरतः प्रत्युवाच ह ।  

किं मे धर्माद्विहीनस्य राजधर्मः करिष्यति  ॥  २।१०१।१  ॥   

रामस्य वचनं श्रुत्वा भरतः प्रत्युवाच ह इत्यादि अयं सर्ग एवात्र लेखनीयः ।
ऽतं तु रामः समाज्ञाय भ्रातरं गुरुवत्सलम्ऽ इत्यादिसर्गस्तु लेखकैः
प्रमादाल्लिखितः । तस्योक्तप्रश्नोत्तरत्वाभावात् । अत्र
भरतोच्यमानपितृमरणश्रवणानन्तरं रामस्य दुःखितत्वाश्रवणात् । अत्र
महेश्वरतीर्थेन सर्गपौर्वापर्यवैपरीत्यमनालोच्य
स्वदृष्टकोशमात्रप्रामाण्येन ऽतं तु रामः समाज्ञायऽ इत्यादिकं
सर्गमेवैकोत्तरशततमं मन्वानेन तत्सर्गव्याख्यानान्ते
तत्रत्यार्थविरोधमालोच्यैवमाक्षेपपरिहारावुक्तौ । "ननु--आर्यं तातः
परित्यज्य कृत्वा कर्म सुदुष्करम् । गतः स्वर्गं महाबाहुः
पुत्रशोकाभिपीडितः  ॥  इति । इमाः प्रकृतयः सर्वा विधवा मातरश्च याः ।
त्वत्सकाशमनुप्राप्ताः । इति च भरतेनोक्ते रामस्तदानीमशोचन्
तदुल्लङ्घ्याभिषेकप्रत्याख्यानमेव किमिति कृतवान् नैष दोषः । तस्मिन्
भरतवाक्यप्रबन्धे पितृमरणमानुषङ्गिकत्वेनोक्तं राज्यस्वीकरणमेव
प्राधान्येनोक्तम् । अतो रामस्तदेवं मन्यते । पिता पुत्रशोकेन मृतकल्पा न
पुनर्जीविष्यतीति मृत इत्युच्यते । मातरश्च विधवाकल्पा इति विधवा
इत्युच्यन्ते । अनेन ममाभिषेचनमेव प्राधान्येनोच्यत
इत्यशोचन्नभिषेकप्रत्याख्यानं कृतवान् । स्ववाक्ये पितृमरणानुवादस्य
चायमेवार्थः" इति । अत्रायं परिहारो न युज्यते । यदि च पिता मृतकल्पत्वेन
मृत इत्युच्यत इति रामो गृह्णीयात् तदा ऽव्यादिश्य च महातेजा दिवं दशरथो
गतःऽ इति नानुवदेत् । यस्तु स्वाशयं स्वयमेवैवमिति वदति तस्यान्येन
गत्यन्तरे सति तद्विरुद्धाभिप्रायकल्पनं कथं कर्तुं शक्यम् ? अतो
ऽनेनैवानुवादेन रामेण पिता मृत इत्येव गृहीतमिति भाति । किञ्च प्रकृतीनां
मातृ़णां च समागमनात्पूर्वम् "इमाः प्रकृतयः सर्वा विधवा मातरश्च याः ।
त्वत्सकाशमनुप्राप्ताः प्रसादं कर्तुमर्हसि"
इत्यङ्गुल्यादिनिर्देशानुपपत्तेश्च । अतः ऽतं तु रामः समाज्ञायऽ
इत्यादिसर्गः वसिष्ठं पुरतः कृत्वेति त्र्युत्तरशततमसर्गानन्तरं
चतुरुत्तरशततमसर्गत्वेन लेखनीयः पठनीयश्च । तथा चेत्सङ्गतः स्यात् । अतो
ऽत्र रामस्य वचनं श्रुत्वेत्ययं सर्ग एव व्याख्यायते--रामस्य वचनं
श्रुत्वेत्यादि । धर्मात् त्वत्सेवारूपमुख्यधर्मात् । यद्वा धर्मात्
त्वदुक्तराजधर्मानुष्ठानहेतुभूतराजभावात् । राजधर्मः त्वदुक्तनीतिस्थः  ॥ 
१।१०१।१  ॥   

  

शाश्वतो ऽयं सदा धर्म्मः स्थितो ऽस्मासु नरर्षभ ।  

ज्येष्ठपुत्रे स्थिते राजन्न कनीयान् नृपो भवेत्  ॥  २।१०१।२  ॥   

कुतस्ते राजभावाभाव इत्यत्राह--शाश्वत इति । अस्मासु अस्मत्पूर्वेषु  ॥ 
२।१०१।२  ॥   

  

स समृद्धां मया सार्द्धमयोध्यां गच्छ राघव ।  

अभिषेचय चात्मानं कुलस्यास्य भवाय नः  ॥  २।१०१।३  ॥   

स समृद्धामिति । भवाय भद्राय । "भवो भद्रे हरे प्राप्तौ सत्ता संसारजन्मसु"
इति वैजयन्ती  ॥  २।१०१।३  ॥   

  

राजानं मानुषं प्राहुर्देवत्वे स मतो मम ।  

यस्य धर्मार्थसहितं वृत्तमाहुरमानुषम्  ॥  २।१०१।४  ॥   

न सर्वसुलभं राजत्वमित्याह--राजानमिति । प्राहुः प्राकृता जना इति शेषः । स
राजा मम देवत्वे मतः । देवत्वेन सम्मत इत्यर्थः  ॥  २।१०१।४  ॥   

  

केकयस्थे च मयि तु त्वयि चारण्यमाश्रिते ।  

दिवमार्यो गतो राजा यायजूकः सतां मतः  ॥  २।१०१।५  ॥   

एवं सन्निहितनीति प्रश्नस्योत्तरमुक्त्वा
प्राथमिकराजविषयप्रश्नस्योत्तरमाह--केकयस्थ इति । यायजूकः इज्याशीलः ।
"इज्याशीलो यायजूकः" इत्यमरः  ॥  २।१०१।५  ॥   

  

निष्क्रान्तमात्रे भवति सहसीते सलक्ष्मणे ।  

दुःखशोकाभिभूतस्तु राजा त्रिदिवमभ्यगात्  ॥  २।१०१।६  ॥   

उत्तिष्ठ पुरुषव्याघ्र क्रियतामुदकं पितुः ।  

अहं चायं च शत्रुघ्नः पूर्वमेव कृतोदकौ  ॥  २।१०१।७  ॥   

मन्निर्गमनानन्तरं कतिदिवसेषु राजा दिवं गत इत्यत्राह--निष्क्रान्तमात्र
इति  ॥  २।१०१।६७  ॥   

  

प्रियेण खलु दत्तं हि पितृलोकेषु राघव ।  

अक्षय्यं भवतीत्याहुर्भवांश्चैव पितुः प्रियः  ॥  २।१०१।८  ॥   

भवद्भ्यां दत्ते किं मयापि दातव्यमित्यत्राह--प्रियेणेति  ॥  २।१०१।८  ॥   

  

त्वामेव शोचंस्तव दर्शनेप्सुस्त्वय्येव सक्तामनिवर्त्य बुद्धिम् ।  

त्वया विहीनस्तव शोकरुग्णस्त्वां संस्मरन्नस्तमितः पिता ते  ॥  २।१०१।९  ॥   

प्रियत्वमेव दर्शयति--त्वामेवेति । रुग्णः पीडित इति यावत्  ॥  २।१०१।९  ॥   

  

इत्यार्षे श्रीरामायणे वाल्मीकीये श्रीमदयोध्याकाण्डे एकोत्तरशततमःसर्गः  ॥ 
१०१  ॥   

इति श्रीगोविन्दराजविरचिते श्रीरा० पीता० अयो० एकोत्तरशततमः सर्गः  ॥  १०१
 ॥   


