+++
title = "०९४ चित्रकूटे सीतारामसंवादः"
title_english = "094 Rama shows the captivating scenery of Chitrakuta to Seetha"

+++


दीर्घकालोषितस्तस्मिन् गिरौ गिरिवनप्रियः ।  

वैदेह्याः प्रियमाकांक्षन् स्वं च चित्तं विलोभयन्  ॥  २।९४।१  ॥   

अथ दाशरथिश्चित्रं चित्रकूटमदर्शयत् ।  

भार्य्याममरसङ्काशः शचीमिव पुरन्दरः  ॥  २।९४।२  ॥   

एवमेतावत्पर्य्यन्तं भरतकथां प्रस्तुत्य रामस्य चित्रकूटप्रवेशानन्तरदिनेषु
विहारतारतम्याभावात् भरतप्राप्तिदिनसम्भूतविहारविशेषान्
वर्णयति--दीर्घकालेत्यादिना सर्गद्वयेन । आदौ श्लोकद्वयमेकान्वयम् । अथ
प्रातःकर्त्तव्यकर्मानुष्ठानानन्तरम् । तस्मिन् गिरौ चिरपरिचयेपि
वैलक्षण्यातिशयादपूर्ववद्भासमाने । दीर्घकालोषितः मासमात्रमुषितोपि
गिरिवनप्रियः "नवंनवं प्रीतिरहो करोति" इत्युक्तरीत्या गिरिवनयोः
नवनवत्वापादकप्रीतिकः । वैदेह्याः प्रियेण सहैव वनदर्शनकुतूहलायाः । प्रियं
प्रीतिमाकाङ्क्षन् तद्द्वारा स्वचित्तं च विलोभयन् प्रीणयन् । अमरसङ्काशः
कुत्रापि निर्भय इत्यर्थः । दाशरथिः रामः । चित्रमन्वर्थं चित्रकूटम् ।
भार्यां सर्वात्मना भरणीयां सीतां शचीं पुरन्दर इव अदर्शयत् ।
"गतिबुद्धि--" इत्यादिना द्विकर्मकत्वम्  ॥  २।९४।१२  ॥   

  

न राज्याद्भ्रंशनं भद्रे न सुहृद्भिर्विनाभवः ।  

मनो मे बाधते दृष्ट्वा रमणीयमिमं गिरिम्  ॥  २।९४।३  ॥   

नेति । राज्यात् भक्तजनपूर्णात् । विनाभवो विनावस्थानम् । अप्छान्दसः ।
दृष्ट्वा स्थितस्येति शेषः । मनो न बाधते न दुःखाकरोतीत्यर्थः ।
अयोध्यावासिजनविरहजः खेदः सर्वो निवृत्त इति भावः  ॥  २।९४।३  ॥   

  

पश्येममचलं भद्रे नानाद्विजगणायुतम् ।  

शिखरैः खमिवोद्विद्धैर्द्धातुमद्भिर्विभूषितम्  ॥  २।९४।४  ॥   

स्वचित्तविलोवभनमुक्त्वा मैथिलीप्रियकरणं दर्शयति--पश्येति । खमाकाशम् ।
उद्विद्धैरिव स्थितैः विद्ध्वोत्थितैरिव स्थितैः । अभ्रंलिहैरिति यावत् ।
कर्तरि निष्ठा  ॥  २।९४।४  ॥   

  

केचिद्रजतसङ्काशाः केचित् क्षतजसन्निभाः ।  

पीतमाञ्जिष्ठवर्णाश्च केचिन्मणिवरप्रभाः  ॥  २।९४।५  ॥   

केचिदिति । धातुविभूषिताः नानाधात्वलङ्कृताः । अत एवाचलेन्द्रस्य
चित्रकूटस्य केचिद्देशाः रजतसङ्काशाः अत्यन्तशुभ्राः । केचित्
क्षतजसङ्काशाः रुधिरसदृशवर्णाः । मणिवरप्रभाः इन्द्रनीलप्रभाः  ॥  २।९४।५
 ॥   

  

पुष्पार्ककेतकाभाश्च केचिज्ज्योतीरसप्रभाः ।  

विराजन्ते ऽचलेन्द्रस्य देशा धातुविभूषिताः  ॥  २।९४।६  ॥   

पुष्पार्ककेतकाभाः पुष्पः पुष्परागः अर्कः स्फटिकः । "अर्कः
स्फटिकसूर्ययोः" इत्यमरः । केतकाभाः ईषत्पाण्डुराः । ज्योतीरसप्रभाः
ज्योतीषि तारा ज्वाला वा ।
"ज्योतिस्ताराग्निभाज्वालदृक्पुत्रार्थाध्वराग्निषु" इति वैजयन्ती । रसः
पारदः । श्वेतवर्णा वान्तरभेदा उच्यन्ते  ॥  २।९४।६  ॥   

  

नानामृगगणद्वीपितरक्ष्वृक्षगणैर्वृतः ।  

अदुष्टैर्भात्ययं शैलो बहुपक्षिसमायुतः  ॥  २।९४।७  ॥   

नानेति । द्वीपी महाव्याघ्रः । तरक्षुः क्षुद्रव्याघ्रः । अदुष्टैः
मुनिजनसन्निधानेन शान्ततया हिंसादिदोषरहितैः  ॥  २।९४।७  ॥   

  

आम्रजम्ब्वसनैर्लोध्रैः प्रियालैः पनसैर्धवैः ।  

अङ्कोलैर्भव्यतिनिशैर्बिल्वतिन्दुकवेणुभिः  ॥  २।९४।८  ॥   

काश्मर्यरिष्टवरुणैर्मधूकैस्तिलकैस्तथा ।  

बदर्य्यामलकैर्नीपैर्वेत्रधन्वनबीजकैः  ॥  २।९४।९  ॥   

पुष्पवद्भिः फलोपेतैश्छायावद्भिर्मनोरमैः ।  

एवमादिभिराकीर्णः श्रियं पुष्यत्ययं गिरिः  ॥  २।९४।१०  ॥   

आम्रेत्यादि । असनैः पीतसालैः । लोघ्रैः तिरीटैः । प्रियालैः राजादनैः ।
अङ्कोलैः भव्यैः । न्युब्जैः तिनिशैः । स्यन्दनैः बिल्वैः । तिन्दुकैः
कालस्कन्धैः । वेणुभिः वंशैः । काश्मरीभिः मधुपर्णिकाख्यैर्वृक्षैः ।
अरिष्टैः निम्बैः । वरुणैः तिक्तशाकैः । मधूकैः गुडपुष्पैः । तिलकैः
क्षुरकैः । बदरीभिः आमलकैः । नीपैः कदम्बैः । वेत्रैः । धन्वनैः
इन्द्रवृक्षैः । बीजकैः बीजप्रचुरफलैः दाडिमैः । पुष्पवद्भिरित्यादि
सर्ववृक्षविशेषणम् । पुष्यति वर्द्धयति  ॥  २।९४।८१०  ॥   

  

शैलप्रस्थेषु रम्येषु पश्येमान् रोमहर्षणान् ।  

किन्नरान् द्वन्द्वशो भद्रे रममाणान् मनस्विनः  ॥  २।९४।११  ॥   

शैलप्रस्थेष्विति । रोमहर्षणान् दर्शनमात्रतः पुलककरान् । द्वन्द्वशः
स्त्रीपुरुषौ द्वौद्वावित्यर्थः । मनस्विनः अन्योन्यबद्धमनस्कान्  ॥ 
२।९४।११  ॥   

  

शाखावसक्तान् खङ्गांश्च प्रवराण्यम्बराणि च ।  

पश्च विद्याधरस्त्रीणां क्रीडोद्देशान् मनोरमान्  ॥  २।९४।१२  ॥   

शाखेति । खड्गादीनि विद्याधराणामेव । विद्याधराः देवयोनिविशेषाः  ॥  २।९४।१२
 ॥   

  

जलप्रपातैरुद्भेदैर्निष्यन्दैश्च क्वचित् क्वचित् ।  

स्रवद्भिर्भात्ययं शैलः स्रवन्मद इव द्विपः  ॥  २।९४।१३  ॥   

जलप्रपातैः निर्झरैः । उद्भेदैर्भुवमुद्भिद्य निर्गतैः । स्रवद्भिरिति
सर्वविशेषणम्  ॥  २।९४।१३  ॥   

  

गुहासमीरणो गन्धान् नानापुष्पभवान् वहन् ।  

घ्राणतर्प्पणमभ्येत्य कं नरं न प्रहर्षयेत्  ॥  २।९४।१४  ॥   

गुहेति । घ्राणतर्प्पणमिति क्रियाविशेषणम्  ॥  २।९४।१४  ॥   

  

यदीह शरदो ऽनेकास्त्वया सार्द्धमनिन्दिते ।  

लक्ष्मणेन च वत्स्यामि न मां शोकः प्रधक्ष्यति  ॥  २।९४।१५  ॥   

यदीति । हे अनिन्दिते सर्वाङ्गसुन्दरि इह वने अनेकाः शरदः संवत्सरान् त्वया
लक्ष्मणेन कैङ्कर्य्यलक्ष्मीवता च सार्द्धं यदि वत्स्यामि तदा मां शोकः
नगरत्यागजं दुःखं न प्रधक्ष्यति न पीडयिष्यतीत्यर्थः । अत्र यदीत्युक्त्या
भाविविवासस्सूच्यते  ॥  २।९४।१५  ॥   

  

बहुपुष्पफले रम्ये नानाद्विजगणायुते ।  

विचित्रशिखरे ह्यस्मिन् रतवानस्मि भामिनि  ॥  २।९४।१६  ॥   

बहुपुष्पेति । घ्राणरसनचक्षुस्त्वक्श्रोत्रप्रीतिकरे ऽस्मिन्वने रतवानस्मि
प्रीतियुक्तो ऽस्मि । भामिनि विशेषतस्त्वत्सन्निधानादिति भावः  ॥  २।९४।१६
 ॥   

  

अनेन वनवासेन मया प्राप्तं फलद्वयम् ।  

पितुश्चानृणता धर्मे भरतस्य प्रियं तथा  ॥  २।९४।१७  ॥   

न केवलं सुखस्य लाभः किन्तु पित्रानृण्यबन्धुहर्षावपीत्याह--अनेनेति ।
फलद्वयमेवाह पितुरिति । धर्मेविषये पितुः अनृणता आनृण्यम्,
तद्वाक्यकरणमित्यर्थः । भरतस्य प्रियं च भरतस्य भाविस्वकैङ्कर्य्यमिति भावः
 ॥  २।९४।१७  ॥   

  

वैदेहि रमसे कच्चिच्चित्रकूटे मया सह ।  

पश्यन्ती विविधान् भावान् मनोवाक्कायसंयतान्  ॥  २।९४।१८  ॥   

एवं स्वप्रीतिमुक्त्वा सीताप्रीतिं पृच्छति--वैदेहीत्यादिना । वैदेहि
ऽभोगोपोद्धातकेलीचुलकितभगद्वैश्वरूप्यानुभावांऽ त्वां जानासि किं मया
भोगस्रोतसि त्वां प्रधानीकुर्वन्तं मां जानासि । (पाठभेदः । मया भोगस्रोतसि
त्वामप्रधानीकुर्वन्तं मां जानासि किं चित्रकूटे भोगस्थानसौभाग्यमपि
वाङ्मनसाविषयं जानासि ।) तटस्थोद्दीपनविभावानप्याह पश्यन्तीति ।
मनोवाक्कायाः संयताः यैस्तान् स्ववशीकृतजनमनोवाक्कायानित्यर्थः ।
मनोवाक्कायसंयतेति पाठे सन्नियमितकरणत्रयेत्यर्थः । विविधान्
मलयानिलकोकिलालापभ्रमरझङ्कारपुष्पहासप्रभृतिभेदान् । भावान् विभावान्
पश्यन्ती रमसे कच्चित् । यद्वा भावान् किन्नरमृगादीनां चेष्टा । "भावो लीला
क्रिया चेष्टा भूत्यभिप्रायजन्तुषु ।" इति वैजयन्ती  ॥  २।९४।१८  ॥   

  

इदमेवामृतं प्राहू राज्ञि राजर्षयः परे ।  

वनवासं भवार्थाय प्रेत्य मे प्रपितामहाः  ॥  २।९४।१९  ॥   

न केवलमयं वनवासो भोगाय आमुष्मिकसाधकश्चेत्याह--इदमिति । वनवासं वनवासरूपम्
। इदम् अमृतम् अमृतवद्भोग्यं वस्तु । मे प्रपितामहाः मत्पितृवंश्याः । परे
पूर्वे राजर्षयः । प्रेत्य प्रारब्धशरीरवियोगं प्राप्य । भवार्थाय
संसारविनाशायेत्यर्थः । ऽतमसे दीपो मशकार्थो धूमःऽ इत्यादिवन्निर्देशः ।
प्राहुः प्रोचुः । यद्वा इदमिति लिङ्गव्यत्यय आर्षः । इदम् इमम् । वनवासं
वानप्रस्थोचितनियमसहितं वनवासम् । अमृतं प्राहुः मोक्षसाधनं प्राहुः ।
"अमृतं यज्ञशेषे स्यात्पीयूषे सलिले घृते । अयाचिते च मोक्षे च
धन्वन्तरिसुवर्णयोः  ॥ " इति वैजयन्ती। प्रेत्यभावार्थाय
देवादिदेहान्तरपरिग्रहरूपप्रयोजनाय च प्राहुः। रघुवंश्या राजर्षयः
वानप्रस्थोचितं वनवासं स्वर्गसाधनम् अपवर्गसाधनं च प्राहुरित्युक्तं भवति
 ॥  २।९४।१९  ॥   

  

शिलाः शैलस्य शोभन्ते विशालाः शतशो ऽभितः ।  

बहुला बहुलैर्वर्णैर्नीलपीतसितारुणैः  ॥  २।९४।२०  ॥   

शिला इति । विशालाः विपुलाः । बहुलैः उल्बणैः नीलादिभिर्वर्णैरुपलक्षिताः ।
बहुलाः बहुविधाः । शैलस्य चित्रकूटस्य । शिलाः शतशः अभितः शोभन्ते  ॥ 
२।९४।२०  ॥   

  

निशि भान्त्यचलेन्द्रस्य हुताशनशिखा इव ।  

ओषध्यः स्वप्रभालक्ष्या भ्राजमानाः सहस्रशः  ॥  २।९४।२१  ॥   

निशीति । अचलेन्द्रस्य ओषध्यः महौषधयः । स्वप्रभालक्ष्याः
प्रभालक्ष्यस्वस्वरूपाः अत एव भ्राजमानाः भासमानाः । निशि सहस्रशो भान्ति
 ॥  २।९४।२१  ॥   

  

केचित् क्षयनिभा देशाः केचिदुद्यानसन्निभाः ।  

केचिदेकशिला भान्ति पर्वतस्यास्य भामिनि  ॥  २।९४।२२  ॥   

भित्त्वेव वसुधां भाति चित्रकूटः समुत्थितः ।  

चित्रकूटस्य कूटो ऽसौ दृश्यते सर्वतः शुभः  ॥  २।९४।२३  ॥   

केचिदिति । अस्य पर्वतस्य देशाः केचित् क्षयनिभाः गृहसदृशाः । "धिष्ण्यं
धाम निकेतनं च सदनं वस्त्यं च वास्तु क्षयः" इति हलायुधः ।
बहुगुहावत्त्वादिति भावः । उद्यानसन्निभाः बहुलतावृक्षवत्त्वात् । एकशिलाः
शिलाभेदरहिताः  ॥  २।९४।२२२३  ॥   

  

कुष्ठपुन्नागस्थगरभूर्जपत्रोत्तरच्छदान् ।  

कामिनां स्वास्तरान् पश्य कुशेशयदलायुतान्  ॥  २।९४।२४  ॥   

कुष्ठेति । कुष्ठं पारिभाव्यम् । "व्याधिः कुष्ठं पारिभाव्यं वाप्यं
पाकलमुत्पलम्" इत्यमरः । पुन्नागपुष्पाणि स्थगराणि
पुत्रकसंज्ञिकवृक्षविशेषपुष्पणि । भूर्जपत्राणि भूर्जवृक्षत्वचः । एतानि
उत्तरच्छदाः उपर्यास्तरणानि येषां तान् । कुशेशयदलायुतान् पद्मदलव्याप्तान्
स्वास्तरान्, शयनानीत्यर्थः  ॥  २।९४।२४  ॥   

  

मृदिताश्चापविद्धाश्च दृश्यन्ते कमलस्रजः ।  

कामिभिर्वनिते पश्य फलानि विविधानि च  ॥  २।९४।२५  ॥   

मृदिता इति । मृदिताः कृतमर्दनाः, घ्राणादिभोगेन म्लाना इत्यर्थः ।
अपविद्धाः त्यक्ताः । फलानीत्यत्रापि मृदितान्यपविद्धानीति योज्यम्  ॥ 
२।९४।२५  ॥   

  

वस्वौकसारां नलिनीमत्येतीवोत्तरान् कुरून् ।  

पर्वतश्चित्रकूटो ऽसौ बहुमूलफलोदकः  ॥  २।९४।२६  ॥   

वस्वौकसारामिति । वस्वौकसारा पूर्वदिगवस्थिता शक्रपुरी । "वस्वौकसारा
शक्रस्य पूर्वस्यां दिशि संस्थिता" इति श्रीविष्णुपुराणवचनात् । यद्वा
वस्वौकसारा कुबेरपुरी । "पुरी वस्वौकसारा स्याद्विमानं पुष्पको
ऽस्त्रियाम्" इति  

यादवः । नलिनीं मानससरसीम्, सौगन्धिकाख्यसरसीं वा । अत्येतीव रमणीयतया
अतिक्रामतीव  ॥  २।९४।२६  ॥   

  

इमं तु कालं वनिते विजह्रिवांस्त्वया च सीते सह लक्ष्मणेन च ।  

रतिं प्रपत्स्ये कुलधर्मवर्द्धनीं सतां पथि स्वैर्नियमैः परैः स्थितः  ॥ 
२।९४।२७  ॥   

इमतिति । हे वनिते सीते परैः श्रेष्ठैः नियमैः सतां राजर्षीणां पथि स्थितः
सन् इमं कालं चतुर्दशसमासम्मितं कालं त्वया लक्ष्मणेन च सह इह चित्रकूटे
विजह्रिवान् विहृतवान् । विपूर्वाद्धरतेर्लिटः क्वसुरादेशः ।
पश्चात्कुलधर्मवर्द्धनीं कुलधर्मः प्रजापालनं तद्वर्द्धनीम् । रतिं
राज्यसुखं प्रपत्स्ये  ॥  २।९४।२७  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
चतुर्नवतितमः सर्गः  ॥  ९४  ॥   

इति श्रीगोविन्दराजविरचिते श्रीरामायणभूषणे पीता० अयोध्याकाण्डव्याख्याने
चतुर्नवतितमः सगः  ॥  ९४  ॥   


