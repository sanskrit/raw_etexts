+++
title = "००३ अभिषेकसम्भारसङ्ग्रहणम्"
title_english = "003 Preparing for the Ceremony"

+++


तेषामञ्जलिपद्मानि प्रगृहीतानि सर्वशः ।  

प्रतिगृह्याब्रवीद्राजा तेभ्यः प्रियहितं वचः  ॥  २।३।१  ॥   

एवं निश्चिताभिषेकस्य सम्भारसम्भरणप्रवृत्तिस्तृतीये--तेषामिति ।
प्रगृहीतानि प्रकर्षेण गृहीतानि शिरसि बद्धानीत्यर्थः । अञ्जलिरूपाणि
पद्मानि अञ्जलिपद्मानि, जञ्जलीनां पद्ममुकुलाकारत्वादत्रत्यपद्मशब्दः
पद्ममुकुलपरः । प्रतिगृह्य वीक्षणवचनप्रत्यञ्जलिभिर्यथायोगमञ्जलीनां
प्रतिग्रहः  ॥  २।३।१  ॥   

  

अहोस्मि परमप्रीतः प्रभावश्चातुलो मम ।  

यन्मे ज्येष्ठं प्रियं पुत्रं यौवराज्यस्थमिच्छथ  ॥  २।३।२  ॥   

अहो इति । अहोस्मीति सन्धिरार्षः  ॥  २।३।२  ॥   

  

इति प्रत्यर्च्य तान् राजा ब्राह्मणानिदमब्रवीत् ।  

वसिष्ठं वामदेवं च तेषामेवोपश्रृण्वताम्  ॥  २।३।३  ॥   

इतीति । राजा दशरथः । इति पूर्वोक्तरीया । तान् प्रार्थनापरान् ब्राह्मणान्
। अभ्यर्च्य मधुरवचनैः सम्मान्य । तेषामेवोपश्रृण्वतां तेषु उपश्रृण्वत्सु
सत्स्वेव वसिष्ठं वामदेवं चेदमब्रवीत्  ॥  २।३।३  ॥   

  

चैत्रः श्रीमानयं मासः पुण्यः पुष्पितकाननः ।  

यौवराज्याय रामस्य सर्वमेवोपकल्प्यताम्  ॥  २।३।४  ॥   

अभिषेकविषयनिरतिशयादरेण तदुचितकालं प्रशंसति--चैत्र इति । चैत्रः
यथेतरेभ्यः प्रधानभूतो रामः तथा मासान्तरेभ्यो ऽयं मासः । श्रीमान् यथा
सर्वसुखावहत्वाद्रामः सर्वेषां राजा तथा सर्वसुखकरत्वादसौ सर्वमासानां राजा
। अयं मासः अभिषेकमनोरथसमय एव सन्निहितः । अयं मासः
अवतारहेतुरेवाभिषेकहेतुः । पुण्यः रमणीयः पुण्यवर्द्धनो वा । पुष्पितकाननः
अस्मत्प्रयत्नालंकृतनगरवैलक्षण्येन स्वयमेवालंकृतवनः । यद्वा रामस्य
कनककिरीटधारणसमये स्वयं कुसुममुकुटधारी वनप्रदेशो जातः  ॥  २।३।४  ॥   

  

राज्ञस्तूपरते वाक्ये जनघोषो महानभूत् ।  

शनैस्तस्मिन् प्रशान्ते च जनघोषे जनाधिपः ।  

वसिष्ठं मुनिशार्दूलं राजा वचनमब्रवीत्  ॥  २।३।५  ॥   

राज्ञ इति । वसिष्ठशब्दो वामदेवस्याप्युपलक्षणपरः, वसिष्ठं वामदेवमिति
द्वयोः प्रस्तुतत्वात् ऽएवं व्यादिश्य विप्रौ तौऽ इत्युपरिवक्ष्यमाणत्वाच्च
प्राधान्याद्वसिष्ठस्योपादानम् । जनघोषः
चिरप्रार्थितरामाभिषेकविषयोस्मन्मनोरथः फलित इत्येवंरूपः  ॥  २।३।५  ॥   

  

अभिषेकाय रामस्य यत्कर्म सपरिच्छदम् ।  

तदद्य भगवन् सर्वमाज्ञापयितुमर्हसि  ॥  २।३।६  ॥   

अभिषेकायेति । सपरिच्छदं सोपकरणम्  ॥  २।३।६  ॥   

  

तच्छ्रुत्वा भूमिपालस्य वसिष्ठो द्विजसत्तमः ।  

आदिदेशाग्रतो राज्ञः स्थितान् युक्तान् कृताञ्जलीन्  ॥  २।३।७  ॥   

तदिति । युक्तान् राजकार्यनियुक्तान् सुमन्त्रादीन् । अधिकारिण इति यावत्
 ॥  २।३।७  ॥   

  

सुवर्णादीनि रत्नानि बलीन् सर्वौषधीरपि ।  

शुक्लमाल्यांश्च लाजांश्च पृथक् च मधुसर्पिषी  ॥  २।३।८  ॥   

अहतानि च वासांसि रथं सर्वायुधान्यपि ।  

चतुरङ्गबलं चैव गजं च शुभलक्षणम्  ॥  २।३।९  ॥   

चामरव्यजने श्वेते ध्वजं छत्रं च पाण्डरम् ।  

शतं च शातकुम्भानां कुम्भानामग्निवर्चसाम्  ॥  २।३।१०  ॥   

हिरण्यशृङ्गमृषभं समग्रं व्याघ्रचर्म च ।  

उपस्थापयत प्रातरग्न्यागारं महीपतेः  ॥  २।३।११  ॥   

यच्चान्यत्किञ्चिदेष्टव्यं तत्सर्वमुपकल्प्यताम्  ॥  २।३।१२  ॥   

सुवर्णादीनीति । बलीन् उपहारान् । "करोपहारयोः पुंसि बलिः" इत्यमरः । ओषधयः
व्रीहिमुद्गादयः । शुक्लमाल्यांश्चेति लिङ्गव्यत्यय आर्षः । पृथक्पृथक्
पात्रगृहीते मधुसर्पिषी क्षौद्र घृते । अहतानि "ईषद्धौतं नवं श्वेतं सदृशं
यन्नधारितम् । अहतं तद्विजानीयाद्दैवे पित्र्ये च कर्मणि  ॥ "
इत्युक्तजलप्रक्षालनादिगुणयुक्तानि। चामरव्यजने चामररूपव्यजने।
शातकुम्भानां सौवर्णानाम्। हिरण्यश्रृङ्गं हिरण्यालंकृतश्रृङ्गम्। समग्रं
सम्पूर्णावयवम्। उपस्थापयत प्रापयत। अग्न्यगारं अग्निहोत्रगृहम्। अन्यत्
गन्धपुष्पादिकम्। एष्टव्यं अपेक्षणीयम्  ॥  २।३।८१२  ॥   

  

अन्तःपुरस्य द्वाराणि सर्वस्य नगरस्य च ।  

चन्दनस्रग्भिरर्च्यन्तां धूपैश्च घ्राणहारिभिः  ॥  २।३।१३  ॥   

अन्तःपुरेति । अन्तः पुरस्य राजगृहस्य सर्वस्य नगरस्य द्वाराणि सर्वाणि
नगरद्वाराणीत्यर्थः । घ्राणहारिभिः घ्राणद्वारा पुरुषाकर्षकैः  ॥  २।३।१३
 ॥   

  

प्रशस्तमन्नं गुणवद्दधिक्षीरोपसेचनम् ।  

द्विजानां शतसाहस्रे यत्प्रकाममलं भवेत्  ॥  २।३।१४  ॥   

प्रशस्तमिति । सहस्रमेव साहस्रम् । शतसाहस्रशब्दोपरिमितवचनः । विषयसप्तमी ।
अलं पर्य्याप्तं "अलं भूषणपर्याप्तिशक्तिवारणवाचकम्" इत्यमरः ।
शतसाहस्रविषये प्रकामं अत्यर्थं, पर्याप्तं प्राशस्त्यादिगुणविशिष्टं
यदन्नं भवेत्तत्सम्पाद्यतामित्यर्थः  ॥  २।३।१४  ॥   

  

सत्कृत्य द्विजमुख्यानां श्वः प्रभाते प्रदीयताम् ।  

घृतं दधि च लाजाश्च दक्षिणाश्चापि पुष्कलाः  ॥  २।३।१५  ॥   

सत्कृत्येति । द्विजमुख्यानां द्विजमुख्येभ्यः सत्कृत्य दीयताम्, तदन्नमिति
शेषः । पुष्कलाः सम्पूर्णाः  ॥  २।३।१५  ॥   

  

सूर्ये ऽभ्युदितमात्रे श्वो भविता स्वस्तिवाचनम् ।  

ब्राह्मणाश्च निमन्त्र्यन्तां कल्प्यन्तामासनानि च ।  

आबध्यन्तां पताकाश्च राजमार्गश्च सिच्यताम्  ॥  २।३।१६  ॥   

सूर्य इत्यादि । सूर्ये अभ्युदितमात्रे सूर्योदयानन्तरमेव श्वः परेद्युः ।
स्वस्ितवाचनं भविता तदर्थं ब्राह्मणाश्च निमन्त्र्यन्ताम् आहूयन्ताम् ।
आसनानि, तेषामिति शेषः । आबध्यन्तां प्रतिगृहमिति शेषः  ॥  २।३।१६  ॥   

  

सर्वे च तालावचरा गणिकाश्च स्वलंकृताः ।  

कक्ष्यां द्वितीयामासाद्य तिष्ठन्तु नृपवेश्मनः  ॥  २।३।१७  ॥   

सर्व इति । तालैरवचरन्ति जीवन्तीति तालावचराः नर्तकादयः । कक्ष्यां
द्वितीयामिति अन्तःकक्ष्यायामभिषेकप्रवृत्तेस्तत्र च
ब्राह्मणैर्वस्तव्यत्वादिति भावः  ॥  २।३।१७  ॥   

  

देवायतनचैत्येषु सान्नभक्षाः सदक्षिणाः ।  

उपस्थापयितव्याः स्युर्माल्ययोग्याः पृथक्पृथक्  ॥  २।३।१८  ॥   

देवायतनचैत्येषु देवगृहेषु चतुष्पथेषु चेत्यर्थः । अन्नभक्षैः सह वर्तन्त
इति सान्नभक्षाः । अन्नमोदकहस्ता इति यावत् । माल्यप्रदानयोग्याः
माल्ययोग्याः । मध्यमपदलोपिसमासः । माल्यार्थसाधनानि पृथक्पृथगिति,
देवायतनचैत्ययोरिति शेषः । ब्राह्मणैर्देवताः पूजनीया इत्यर्थः  ॥  २।३।१८
 ॥   

  

दीर्घासिबद्धा योधाश्च सन्नद्धा मृष्टवाससः ।  

महाराजाङ्गणं सर्वे प्रविशन्तु महोदयम्  ॥  २।३।१९  ॥   

दीर्घासिबद्धा इति । दीर्घासिबद्धाः बद्धदीर्घासयः । "प्रहरणार्थेभ्यः परे
निष्ठासप्तम्यौ भवतः" इति निष्ठायाः  

परनिपातः । महानुदयो रामाभिषेकरूपाभ्युदयो यस्मिन् तं महोदयम्  ॥  २।३।१९
 ॥   

  

एवं व्यादिश्य विप्रौ तौ क्रियास्तत्र सुनिष्ठितौ ।  

चक्रतुश्चैव यच्छेषं पार्थिवाय निवेद्य च  ॥  २।३।२०  ॥   

एवमिति । विप्रौ वसिष्ठवामदेवौ । क्रियाः पुरोहितकर्त्तव्याः । तत्र
राजगृहे । व्यादिश्य आज्ञाप्य । यच्छेषं दासीपरिजनाद्यानयनं तदपि पार्थिवाय
राज्ञे निवेद्य चक्रतुः  ॥  २।३।२०  ॥   

  

कृतमित्येव चाब्रूतामभिगम्य जगत्पतिम् ।  

यथोक्तवचनं प्रीतौ हर्षयुक्तौ द्विजर्षभौ  ॥  २।३।२१  ॥   

कृतमिति । अथ जगत्पतिं राजानमभिगम्य । यथोक्तवचनम् उक्तवचनमनतिक्रम्य
कृतमिति प्रीतौ हर्षयुक्तौ । प्रीतिर्मनोगतो हर्षः,
मानसप्रीतिजन्यरोमाञ्चादिशरीरविकारो हर्षः तद्युक्तौ । पूर्वश्लोके
निवेद्येत्यनेन शेष सम्पादनविषयनिवेदनमुक्तम् । अब्रूतामिति
पूर्वोक्तसकलसिद्धिविषयमिति न पुनरुक्तिः  ॥  २।३।२१  ॥   

  

ततः सुमन्त्रं द्युतिमान् राजा वचनमब्रवीत् ।  

रामः कृतात्मा भवता शीघ्रमानीयतामिति  ॥  २।३।२२  ॥   

स तथेति प्रतिज्ञाय सुमन्त्रो राजशासनात् ।  

रामं तत्रानयाञ्चक्रे रथेन रथिनां वरम्  ॥  २।३।२३  ॥   

तत इति । कृतात्मा सुशिक्षितबुद्धिः । शीघ्रागमनहेतुरयम् । "आत्मा जीवे
धृतौ बुद्धौ" इत्यमरः  ॥  २।३।२२२३  ॥   

  

अथ तत्र समासीनास्तदा दशरथं नृपम् ।  

प्राच्योदीच्याः प्रतीच्याश्च दाक्षिणात्याश्च भूमिपाः  ॥  २।३।२४  ॥   

म्लेच्छाचार्याश्च ये चान्ये वनशैलान्तवासिनः ।  

उपासाञ्चक्रिरे सर्वे तं देवा इव वासवम्  ॥  २।३।२५  ॥   

तेषां मध्ये स राजर्षिर्मरुतामिव वासवः ।  

प्रासादस्थो रथगतं ददर्शायान्तमात्मजम्  ॥  २।३।२६  ॥   

अथेति । अथ सुमन्त्रनिर्गमनानन्तरम् । तत्र प्रासादे । समासीनाः
सम्यगुपविष्टाः । प्राच्या इत्यादौ "द्युप्राग्--" इत्यादिना यदादयः शौषिका
भवार्थाः । म्लेच्छाचार्याः म्लेच्छप्रभवः । अन्तशब्दः प्रदेशवाची ।
प्राच्येत्यादिना शैलान्तवासिन इत्यन्तेन
मूलभृत्यश्रेणिसुहृद्द्विषदाटविकमिति षड्विधबलोपास्यत्वं
सार्वभौमचिह्नमुक्तम्  ॥  २।३।२४२६  ॥   

  

गन्धर्वराजप्रतिमं लोके विख्यातपौरुषम् ।  

दीर्घबाहुं महासत्त्वं मत्तमातङ्गगामिनम्  ॥  २।३।२७  ॥   

चन्द्रकान्ताननं राममतीव प्रियदर्शनम् ।  

रूपौदार्यगुणैः पुंसां दृष्टिचित्तापहारिणम्  ॥  २।३।२८  ॥   

धर्माभितप्ताः पर्जन्यं ह्लादयन्तमिव प्रजाः  

न ततर्प समायान्तं पश्यमानो नराधिपः  ॥  २।३।२९  ॥   

गन्धर्वराजेत्यादि । गन्धर्वराजप्रतिमं भोगस्रोतःप्रावण्यवेषसौन्दर्येषु
गन्धर्वराजौपम्यम् । न केवलं भोगधारारसिकत्वेन वीररसानभिज्ञत्वमित्याह लोके
विख्यातपौरुषम् । पौरुषोपयुक्त संहननवत्त्वमाह दीर्घबाहुमिति । न केवलं
शिरीषपुष्पसुकुमारबाहुत्वेनान्तःसारराहित्यमित्याह महासत्त्वमिति ।
तदनुगुणगतिविशेषमाह मत्तमातङ्गगामिनमिति । सगर्वसलीलगमनं मदालसगमनं वा
विवक्षितम् । चन्द्रकान्ताननं
चन्द्राननमित्युक्तेप्याह्लादकत्वादिसिद्धेर्निरतिशयाह्लादकत्वं द्योतयितुं
कान्तशब्दः । चन्द्रात्कान्ताननमिति विग्रहः । अनेनावयवशोभावत्त्वमुक्तम् ।
रामं विग्रहगुणैः स्वरूपगुणैश्च रमयन्तम् । समुदायशोभावत्त्वमाह
अतीवप्रियदर्शनमिति । निरन्तरदर्शनेपि प्रतिक्षणं नवनवीभूतदर्शनम् ।
रूपौदार्यगुणैः रूपं विग्रहः, औदार्यं अनुभवितृभ्योनुभवदानम् । "य आत्मदा
बलदा" इतिश्रुतेः । गुण्यते सदानुसन्धीयत इति गुणः ।
"गुणस्त्वावृत्तिशब्दादिज्येन्द्रियामुख्यतन्तुषु" इति निघण्टुः । तेन
सदानुसन्धीयमानं सौशील्यमुच्यते । अहो महानयमस्मादृशेषु
क्षुद्रेष्वप्यतिसंश्लेषेण वर्तत इति सर्वदानुसन्धीयमानत्वात् । पुंसामिति
कठिनचित्तानामपि किमुत स्त्रीणामिति भावः । यद्वा पुंशब्देन
स्त्रीपुंससाधारणमात्ममात्रमुच्यते "पुमानेको व्यवस्थितः" इति
श्रीविष्णुपुराणे प्रयोगात् । तेन सुरनरतिर्यगादिभेदभिन्नानां
स्त्रीपुन्नपुंसकभेदभिन्नानां सर्वेषां दृष्टिचित्तापहार उक्तः । वक्ष्यति
रामविरहे स्थावरजङ्गमवस्तुमात्रं परिम्लानमिति । यद्वा पुंसामपि रामं
पश्यतां स्त्रीभूत्वाहममुमनुभवेयमित्यभिलाषो भवति । यथाहुः-- "पाञ्चाल्याः
पद्मपत्राक्ष्याः स्त्रायन्त्या जघनं घनम् । याः स्त्रियो दृष्टवत्यस्ताः
पुम्भावं मनसा ययुः  ॥ " इति। पश्यमान इति निर्निमेषदर्शनमुक्तम्। न
ततर्पेति प्रतिक्षणमनुभवेपि नवनवप्रेमास्पदतया न तृप्तिरभूदित्यर्थः  ॥ 
२।३।२७२९  ॥   

  

अवतार्य सुमन्त्रस्तं राघवं स्यन्दनोत्तमात् ।  

पितुः समीपं गच्छन्तं प्राञ्जलिः पृष्ठतो ऽन्वगात्  ॥  २।३।३०  ॥   

स तं कैलासशृङ्गाभं प्रासादं नरपुङ्गवः ।  

आरुरोह नृपं द्रष्टुं सह सूतेन राघवः  ॥  २।३।३१  ॥   

अवतार्येति । अवतारणं हस्तप्रदानादिना  ॥  २।३।३०३१  ॥   

  

स प्राञ्जलिरभिप्रेत्य प्रणतः पितुरन्तिके ।  

नाम स्वं श्रावयन् रामो ववन्दे चरणौ पितुः  ॥  २।३।३२  ॥   

स प्राञ्जलिरिति । अभिप्रेत्य प्राप्य । प्रणतः "दण्डवत्
प्रणमेद्भूमावुपेत्य गुरुमन्वहम्" इत्युक्तप्रक्रियया दण्डवत्प्रणत
इत्यर्थः । स्वं नाम श्रावयन् "शर्मेति ब्राह्मणस्योक्तं वर्मेति
क्षत्रियस्य च" इतिवचनाद्रामवर्मा ऽहमस्मि भो इति श्रावयन्नित्यर्थः  ॥ 
२।३।३२  ॥   

  

तं दृष्ट्वा प्रणतं पार्श्वे कृताञ्जलिपुटं नृपः ।  

गृह्याञ्जलौ समाकृष्य सस्वजे प्रियमात्मजम्  ॥  २।३।३३  ॥   

अञ्जलौ गृह्य अञ्जलिं प्रगृह्य "सक्थिनि कर्णे वा गृहीत्वा" इति
महाभाष्यकारवचनात् । अञ्जलाविति कर्मणि सप्तमी  ॥  २।३।३३  ॥   

  

तस्मै चाभ्युदितं सम्यङ्मणिकाञ्चनभूषितम् ।  

दिदेश राजा रुचिरं रामाय परमासनम्  ॥  २।३।३४  ॥   

तस्मै इति । अभ्युदितम् उन्नतम्  ॥  २।३।३४  ॥   

  

तदासनवरं प्राप्य व्यदीपयत राघवः ।  

स्वयैव प्रभया मेरुमुदये विमलो रविः  ॥  २।३।३५  ॥   

तदिति । आसनवरं प्राप्य तदासनं स्वयैव प्रभया व्यदीपयत् । विमलो रविरुदये
मेरुं प्राप्येव । सूर्यस्य प्रधानमेरुप्राप्तेः साक्षादभावात् अत्र
मेरुशब्देनास्ताद्रिसमीपवर्ती सावर्णिमेरुरुच्यते ।
उदयश्चोत्तरवर्षस्थितसिद्धपुरवासिजनापेक्षया । इयमुदयास्तमयव्यवस्था
सूर्यसिद्धान्ते आर्यभट्टे च प्रसिद्धा-- "भूवृत्तपादे पूर्वस्यां यवकोटीति
विश्रुता । भद्राश्ववर्षे नगरी स्वर्णप्राकारतोरणा  ॥  याम्यायां भारते
वर्षे लङ्का तद्वन्महापुरी । पश्चिमे केतुमालाख्ये रोमकेति च कीर्त्तिता ।
उदक्सिद्धपुरी नाम कुरुवर्षे प्रतिष्ठिता  ॥  उदयो यो लङ्कायां सो ऽस्तमयः
सवितुरेव सिद्धपुरे । मध्याह्ने यवकोट्यां रोमकविषये अर्धरात्रं स्यात्  ॥ 
भारतादिषु वर्षेषु तद्वदेव परिभ्रमन् । मध्योदयार्द्धरात्रांस्तु कालान्
कुर्यात्प्रदक्षिणम्  ॥ " इति  ॥  २।३।३५  ॥   

  

तेन विभ्राजता तत्र सा सभाभिव्यरोचत ।  

विमलग्रहनक्षत्र शारदी द्यौरिवेन्दुना  ॥  २।३।३६  ॥   

तेनेति । विभ्राजता प्रकाशमानेन । विमलग्रहनक्षत्रेति दृष्टान्तबलेन
दशरथवसिष्ठादिभिरीषत्प्रकाशितत्वमवगम्यते  ॥  २।३।३६  ॥   

  

तं पश्यमानो नृपतिस्तुतोष प्रियमात्मजम् ।  

अलंकृतमिवात्मानमादर्शतलसंस्थितम्  ॥  २।३।३७  ॥   

तमिति । पश्यमानः पश्यन् । आदर्शतलसंस्थितमित्यनेन रामस्य
मुखनासिकाचरणादिसर्वावयवेन पितृसरूपत्वमावेदितम्  ॥  २।३।३७  ॥   

  

स तं सस्मितमाभाष्य पुत्रं पुत्रवतां वरः ।  

उवाचेदं वचो राजा देवेन्द्रमिव काश्यपः  ॥  २।३।३८  ॥   

स इति । सस्मितमिति क्रियाविशेषणम् । आभाष्य रामेति सम्बोध्य  ॥  २।३।३८
 ॥   

  

जेष्ठायामसि मे पत्न्यां सदृश्यां सदृशः सुतः ।  

उत्पन्नस्त्वं गुणश्रेष्ठो मम रामात्मजः प्रियः  ॥  २।३।३९  ॥   

रामस्यैव राज्याभिषेकार्हतामभिव्यञ्जयन्नाहज्येष्ठायामिति । आत्मजस्सुत
औरसस्सुतः  ॥  २।३।३९  ॥   

  

यतस्त्वया प्रजाश्चेमाः स्वगुणैरनुरञ्जिताः ।  

तस्मात्त्वं पुष्ययोगेन यौवराज्यमवाप्नुहि  ॥  २।३।४०  ॥   

यत इति । पुष्ययोगेनेति "प्रकृत्यादिभ्य उपसङ्ख्यानम्" इति तृतीया ।
पुष्येण चन्द्रमसो योगः पुष्ययोगः । तदुपलक्षितकाल इत्यर्थः ।
पुष्यनक्षत्रयुक्ते दिवस इत्यर्थः  ॥  २।३।४०  ॥   

  

कामतस्त्वं प्रकृत्यैव विनीतो गुणवानसि ।  

गुणवत्यपि तु स्नेहात्पुत्र वक्ष्यामि ते हितम्  ॥  २।३।४१  ॥   

कामत इति । कामतः प्रकामं गुणवति, त्वयीति शेषः । यद्यपि भवान्
सर्वगुणसम्पन्नस्तथापि पुत्रस्रेहाद्रवते किञ्चिदुपदिशामीत्यर्थः  ॥  २।३।४१
 ॥   

  

भूयो विनयमास्थाय भव नित्यं जितेन्द्रियः ।  

कामक्रोधसमुत्थानि त्यजेथा व्यसनानि च  ॥  २।३।४२  ॥   

भूय इति । भूयो नियमं सातिशयविनयम् । कामक्रोधसमुत्थानि व्यसनानि "स्त्री
द्यूतमृगयामद्यवाक्पारुष्योग्रदण्डताः । अर्थसन्दूषणं चेति राज्ञां
व्यसनसप्तकम्  ॥ " इत्युक्तानि व्यसनानि। अर्थसन्दूषणं
पित्रादिसञ्चितार्थस्य नाशनम्। यद्वा "मृगयाक्षो दिवास्वापः परिवादः
स्त्रियो मदः। तौर्यत्रिकं वृथाध्वा च कामजो दशको गुणः  ॥ " इत्येतानि
कामजानि "पैशुन्यं साहसं द्रोह ईर्ष्यासूयार्थदूषणम् । वाक्दण्डयोश्च
पारुष्यं क्रोधजोपि गुणो ऽष्टकः  ॥ " इत्युक्तानि क्रोधजानि च व्यसनानि  ॥ 
२।३।४२  ॥   

  

परोक्षया वर्त्तमानो वृत्त्या प्रत्यक्षया तथा ।  

अमात्य प्रभृतीः सर्वाः प्रकृतीश्चानुरञ्जय  ॥  २।३।४३  ॥   

परोक्षयेति । अप्रत्यक्षया वृत्त्या तक्षप्रभृतिकर्मान्तिकानां परोक्षो
भूत्वाधिकृतमुखेन यत्कार्याणि संविधत्ते सा परोक्षवृत्तिः ।
अव्यवधानेनामात्यादीन् यया वृत्त्यानुगृह्णाति सा प्रत्यक्षवृत्तिः,
ताभ्यां वर्तमानः सन् अमात्यप्रभृतीः सर्वाः प्रकृतीश्चानुरञ्जयेतिसम्बन्धः
। यद्वा परोक्षया चारमुखतः परोक्षानुभवसिद्धया वृत्त्या
स्वपरराष्ट्रवृत्तान्तविचारेण सह वर्तमानो भव, तथा प्रत्यक्षया नित्यं
यथाकालमास्थानमास्थाय स्वानुभवसिद्धयथोक्तवृत्तान्तविचारो भव,
अमात्यप्रभृतीः सर्वाः प्रकृतीः अमात्यसेनानीपुररक्षिणः पौरजानपदाः
सर्वप्रजाश्चानुरञ्जय  ॥  २।३।४३  ॥   

  

कोष्ठागारायुधागारैः कृत्वा सन्निचयान् बहून् ।  

तुष्टानुरक्तप्रकृतिर्यः पालयति मेदिनीम्  ॥  २।३।४४  ॥   

तस्य नन्दन्ति मित्राणि लब्ध्वामृतमिवामराः ।  

तस्मात्त्वमपि चात्मानं नियम्यैवं समाचर  ॥  २।३।४५  ॥   

कोष्ठागारेत्यादिश्लोकद्वयमेकान्वयम् । कोष्ठागाराणि
अयुतनियुतादिसङ्ख्यधान्यराशिग्राहीणि कोष्ठरूपतया निर्मितान्यगाराणि ।
आयुधागाराणि समग्रनिजबलापेक्षिताष्टादशविधायुधप्रतिष्ठागाराणि । तैः सह
सन्निचयान् निचीयन्ते एष्विति निचयाः ।
नवरत्नहेमरजतवस्त्राभरणादिसम्पूर्णास्तत्तत्कोशाः तान् ।
तुष्टानुरक्तप्रकृतिरिति उक्तनिचयबलादिति शेषःः । मित्राणि सामन्ताः ।
आत्मानं मनः  ॥  २।३।४४४५  ॥   

  

तच्छ्रुत्वा सुहृदस्तस्य रामस्य प्रियकारिणः ।  

त्वरिताः शीघ्रमभ्येत्य कौसल्यायै न्यवेदयन्  ॥  २।३।४६  ॥   

तदिति । तत् रामाभिषेकप्रस्तावनम्  ॥  २।३।४६  ॥   

  

सा हिरण्यं च गाश्चैव रत्नानि विविधानि च ।  

व्यादिदेश प्रियाख्येभ्यः कौसल्या प्रमदोत्तमा  ॥  २।३।४७  ॥   

सेति । प्रियाख्येभ्यः प्रियं रामाभिषेकमाचक्षत इति प्रियाख्याः । "चक्षिङः
ख्याञ्" इति ख्याञादेशः  ॥  २।३।४७  ॥   

  

अथाभिवाद्य राजानं रथमारुह्य राघवः ।  

ययौ स्वं द्युतिमद्वेश्म जनौधैः प्रतिपूजितः  ॥  २।३।४८  ॥   

अथेति  ॥  २।३।४८  ॥   

  

ते चापि पौरा नृपतेर्वचस्तच्छ्रुत्वा तदालाभमिवेष्टमाशु ।  

नरेन्द्रमामन्त्र्य गृहाणि गत्वा देवान् समानर्चुरभिप्रहृष्टाः  ॥  २।३।४९
 ॥   

त इति । आनर्चुः रामाभिषेकविघ्नवारणाय  ॥  २।३।४९  ॥   

इत्यार्षे० श्रीरामायणे श्रीमदयोध्याकाण्डे तृतीयः सर्गः  ॥  ३  ॥   


