+++
title = "०३६"

+++


सुमन्त्रवचनश्रवणानन्तरकालिकं राजवृत्तमाह-- तत इत्यादिभिः । प्रतिज्ञया
राक्षसहननविषयकरामप्रतिश्रवेण स्वकृतरामाभिषेकप्रतिश्रवेण च पीडितः
ऐक्ष्वाको दशरथः सबाष्पं बाष्पसहितं यथा स्यात्तथा अतिनिःश्वस्येदं जगाद
कथयामास  ॥  २।३६।१  ॥   

  

तद्वचनमेवाह-- सूतेति । हे सूत रत्नसुसंपूर्णा नानारत्नव्याप्ता
चतुर्विधबला चतुर्विधानि रथादिचतुष्टयप्रकाराणि बलानि वीर्याणि यस्यां सा
चमूः सेना राघवस्य अनुयात्रार्थमनुगमनार्थं क्षिप्रं शीघ्रं प्रतिविधीयतां
प्रस्थाप्यताम्  ॥  २।३६।२  ॥   

  

रूपाजीवा इति । वादिन्यः रमणीयवचनशीलाः रूपाजीवा वेश्याः महाधनाः
प्रभूतधनवन्तः सुप्रसारिताः पण्याः द्रव्यप्रसारणचतुराश्च वणिजः वणिग्जातयः
कुमारस्य रामस्य वाहिनीं सेनां शोभयन्तु । वादिन्य इत्यस्य स्थाने शालिन्य
इति भूषणपाठः । "वारस्त्री गणिकावेश्या रूपाजीवा" इत्यमरः  ॥  २।३६।२,३  ॥   

  

ये इति । एनं राममुपजीवन्ति यैश्च सः वीर्यतः पराक्रमदर्शनादिना रमते तेषां
योग्यं बहुविधमनेकप्रकारधनं दत्त्वा तानपि अत्र रामसहगमने नियोजय
प्रेषयेत्यर्थः  ॥  २।३६।४  ॥   

  

आयुधानीति । मुख्यानि राममात्रग्रहणयोग्यानि आयुधानि बाणप्रभृतीनि नागराः
नगरवासिनः शकटानि च अरण्यकोविदाः वनविषयकातिज्ञानवन्तो व्याधाश्च
काकुत्स्थं राममनुगच्छन्तु  ॥  २।३६।५  ॥   

  

व्याधप्रेषणे प्रयोजनं वदन्नाह-- निघ्नन्निति । हननयोग्यानपि
मृगादीन्निघ्नन्निवर्तयन्नारण्यकं वनोद्भवं मधु अनेकविधपुष्परसं
पिबन्सन्राज्यं राजसुखं न संस्मरिष्यति । एतेन रामो विहारप्रियो ऽस्तीति
राजनिश्चयः सूचितः । प्रसिद्धश्च निपूर्वकहनः निवर्तनार्थकत्वं शिष्टं
निघ्नन्ति कम्पितमित्यादिना वेदभाष्ये तत्र वधो नार्थः ।
शब्दानामनित्यत्वापत्तेः । मतान्तरे ऽपि शब्दानां प्राणसम्बन्धाभावेन
प्राणावियोगानुकूलव्यापारार्थस्यात्रासम्भवात्  ॥  २।३६।६  ॥   

  

धान्येति । मामको मत्सम्बन्धी । एतेन रामसमीपं तज्जिगमिषा सूचिता  ॥  २।३६।७
 ॥   

  

कोशप्रेषणे प्रयोजनं वदन्नाह-- यजन्निति । आप्तदक्षिणाः
आचार्याद्युचितस्वर्णादीन् विसृजन् ददत् सन्वने सुखं प्रवत्स्यति  ॥  २।३६।८
 ॥   

  

नन्विह कः पालयितेत्यत आह-- भरत इति । महाबाहुर्भरतः अयोध्यां पालयिष्यति
अतः सर्वकामैः इच्छाविषयीभूतकृत्स्नपदार्थैर्युक्तो रामः संसाध्यतां
तदीप्सितगमनसिद्धिः संपाद्यतामित्यर्थः  ॥  २।३६।९  ॥   

  

एवमिति । काकुत्स्थे दशरथे एवमनेन प्रकारेण ब्रुवति कथयति सति कैकेय्या भयं
क्षुद्रराक्षसवधफलकनिखिलपरिवारगमनहेतुकलोकापवादभीतिमागतं प्राप्तमत एव मुखं
तस्याः आननं शोषमगमत् अत एव स्वरो ऽपि व्यरुध्यत  ॥  २।३६।१०  ॥   

  

सेति । सन्त्रस्ता
सैन्यगमननिवारणफलकस्वविज्ञापनाहेतुकसन्दिग्धराजकोपहेतुकोद्वेगविशिष्टा अत
एव विषण्णा उदासीनचित्ता अभिमुखी राजसम्मुखे स्थिता परिशुष्यता
मुखेनोपलक्षिता कैकेयी इदं वाक्यमब्रवीत्  ॥  २।३६।११  ॥   

  

तद्वचनमेवाह-- राज्यमिति । साधो हे प्रव्राजनसाधक गतजनं गताः जनाः
पित्रादयो यस्मात्तत एव शून्यं पित्रादिसामग्रीजातरहितमत एव
निरास्वाद्यतममास्वाद्यतमपित्रादिसम्माननादिसुखरहितं राज्यं भरतो न
अभिपत्स्यते प्राप्स्यते । तत्र दृष्टान्तः पीतमण्डां पीतसारां सुरां जना
इव किञ्च पीतः मण्डो दधिसारो यस्याः तां सुरां सुदत्तां दधिव्यक्तिमिव एतेन
भरतो ऽपि सहैव गन्तेति सूचितं तेन भवदादिरहितेनैव रामेण गन्तव्यमिति
व्यञ्जितम्  ॥  २।३६।१२  ॥   

  

कैकय्यामिति । कैकेय्यामतिदारुणं वियोगबोधकत्वेनातिदारुणत्वेन प्रतीयमानं
वाक्यं वदत्यामत एव मुक्तलज्जायां
मुक्तानैहिकामुष्मिकानुरागरहितान्परमहंसानपि लज्जयति तस्यां सत्यामायतलोचनं
कैकेयीं राजा दशरथ्ा उवाच  ॥  २।३६।१३  ॥   

  

तद्वाक्यमेवाह-- वहन्तमिति । धुरि धरणीभारभूते अनार्ये क्षुद्रे अहिते
धर्मविरोधित्वेन शत्रौ राक्षसजाते तद्विनाशार्थं मां राज्यलक्ष्मीं
सेनामित्यर्थः । वहन्तं प्रेषयन्तं मा मां किं तुदसि खेदयसि । ननु नाहं
तुदामि किन्तु प्रार्थयामीत्यत आह-- आरब्धं मदाज्ञया
सर्वजनकर्तृकप्रारम्भकर्मीभूतं कृत्यं कृतिनिष्पाद्यं
सेनागमनमित्यर्थापूर्वं मदाज्ञापनात्पूर्वकाले किं किमर्थं न उपारुधः
सैन्यादिभिर्न गन्तव्यमिति पूर्वमेव कुतो नोक्तमित्यर्थः  ॥  २।३६।१४  ॥   

  

तस्येति । क्रोधसंयुक्तं क्रोधहेतुकत्वेन प्रतीयमानं तस्य राज्ञः उक्तं
वचनं श्रुत्वा क्रुद्धा क्रुध् क्रोधं जहाति हायपति सा कैकेयी द्विगुणं
द्वौ रामविषयकस्नेहवृद्धिरामसत्यप्रतिज्ञत्वे गुणौ यस्मिन् तदिदं
भोगत्यागविषयककुलाचारप्रमाणबोधनपूर्वकसत्यप्रतिज्ञत्वबोधकं वचनं
राजानमब्रवीत्  ॥  २।३६।१५  ॥   

  

तद्वचनमेवाह-- तवेति । तव वंशे पूर्वपरम्परायामेव असमञ्ज इति ख्यातं
ज्येष्ठपुत्रमुपारुधत् तद्भोग्यभोगान्न्यवर्तयत् तथा राज्यभोगत्यागप्रकारेण
अयं रामो गन्तुमर्हति  ॥  २।३६।१६  ॥   

  

एवमिति । एवमनेन प्रकारेण केकय्या उक्तः राजा दशरथः धिक्
त्वद्दत्तदृष्टान्तमिति शेषः इत्येवाब्रवीद्रामगमननिवृत्तिप्रकारं
नाब्रवीदित्यर्थः । एतेन राज्ञो लज्जा जातेति व्यक्तमत एव सर्वो जनः
व्रीडितः राजव्रीडितत्वदर्शनेन लज्जित आसीदिति शेषः । सा केकयी तं
राजकृतदृष्टान्तधिक्कारं नावबुध्यत अगणयत् पत्युक्तसर्वप्रकारवचनस्य
सह्यत्वान्न किञ्चिदब्रवीदित्यर्थः  ॥  २।३६।१७  ॥   

  

तत्रेति । तत्र राज्ञस्तूष्णीम्भावेन स्थितौ सत्यां नामतः सिद्धार्थः
सिद्धार्थनामेत्यर्थः । कैकेयीमिदं नाम प्रसिद्धमब्रवीत्  ॥  २।३६।१८  ॥   

  

तद्वचनमेवाह-- असमञ्ज इति । पथि मार्गे क्रीडतो
दारकान्बालान्प्रक्षिपन्सन्नास्ते इति शेषः । तेन प्रक्षेपेण
दुर्मतिरसमञ्जो रमते  ॥  २।३६।१९  ॥   

  

तमिति । तमसमञ्जकर्तृकबालक्षेपं दृष्ट्वा क्रुद्धनागराः अब्रुवन् ।
तद्वचनमेवाह-- असमञ्जमस्मान्वा वृणीष्व स्वीकुरु द्वयोरत्र स्थितौ निर्वाहो
न भवितेति तात्पर्यम्  ॥  २।३६।२०  ॥   

  

तानिति । इदं निर्वाहो न भवितेत्येतद्भयम् । भयं किंनिमित्तं किङ्कारणकमिति
राजा तान्नागरानुवाच राज्ञा सम्पृष्टाः ताः प्रकृतयः प्रजाः नागरा इत्यर्थः
वाक्यमब्रुवन्  ॥  २।३६।२१  ॥   

  

तद्वाक्यमेवाह-- क्रीडत इति । एषो ऽसमञ्जो
बालानल्पवयस्कान्मौर्ख्यात्क्रीडाकर्तृ़नत एवोद्भ्रान्तचेतसो
ऽनवस्थितचित्तान्नो ऽस्माकं पुत्रान्सरय्वां प्रक्षिपन्सन्नतुलां प्रीतिं
प्रसन्नतामश्नुते प्राप्तोति  ॥  २।३६।२२  ॥   

  

स इति । स नराधिपः सगरस्तासां प्रकृतीनां वचनं श्रुत्वा प्रकृतीनामहितं
तमसमञ्जं पुत्रं तत्याज  ॥  २।३६।२३  ॥   

  

त्यागप्रकारं बोधयन्नाह-- तमिति । सपरिच्छदं वनवासयोग्यसामग्रीसहितं
तमसमञ्जं यानमारोप्य यावज्जीवमयं विवास्यः वने स्थापनीय इति तान्
प्राप्तविवासनाधिकारान्पिता अन्वशादब्रवीत्  ॥  २।३६।२४  ॥   

  

सेति । फालं वनस्थोपभोग्यकन्दमूलादिखननसाधकं, पिटका
फलादिस्थापनयोग्यमञ्जूषाविशेषः तयोः समाहारद्वन्द्वः तेन सहितं
पितृप्रेषितसामग्रीजातमित्यर्थः । गृह्य गृहीत्वा सर्वाः दिशः अनुचरन्सन्
सः असमञ्जः गिरिदुर्गाणि अलोकयत् । तत्र दृष्टान्तः यथा पापकर्मकृत्
एतदुपमालङ्कारेण असमञ्जस्य पापकर्मकर्तृत्वाभावः सूचितः । तेन
स्वविषयकपित्रतिप्रीतिनिरसनार्थं जले बालप्रक्षेप इति  

सूचितं तेन तस्य विज्ञानि श्रेष्ठत्वं व्यक्तम्  ॥  २।३६।२५  ॥   

  

इतीति । सुधार्मिकः सगरः इति अनेन प्रकारेण एनमसमञ्जमत्यजत्
एवमसमञ्जोक्तिप्रकारेण रामः किं पापं पापाभासमकरोत् तेन हेतुभूतेन
उपरुध्यते तद्राज्यभोग इति शेषः  ॥  २।३६।२६  ॥   

  

ननु त्वमेव विचारयेत्यत आह-- नहीति । राघवस्य रामस्य कञ्चन अगुणं
गुणाविरोधि दोषकर्मेत्यर्थः । वयं न पश्यामः तत्र हेतुः शशाङ्कस्य
द्वितीयाचन्द्रस्य कल्मषमिव अस्य निरयः कल्मषं दुर्लभः नैवास्तीत्यर्थः  ॥ 
२।३६।२७ ॥   

  

अथवेति । अथवा तत्त्वेन त्वं पश्यसि चेद् ब्रूहि  ॥  २।३६।२८  ॥   

  

अदुष्टस्येति । अदुष्टस्येति दोषरहितस्य धर्मविरोधवान् धर्मविरोधबोधकः
सन्त्यागः शक्रस्यापि द्युतिं तेजः निर्दहेद्विनाशयेत्  ॥  २।३६।२९  ॥   

  

ननु किं रामधर्मविरोधकर्त्री त्वं मयि पश्यसि येनैवं वदसीत्यत आह-- तदिति ।
अविहतया नित्ययेत्यर्थः । श्रिया युक्तया त्वया लोकतो ऽपि रामस्य परिवादः
परिहासः हिते स्वकर्तृकशुभलोकप्राप्तये अरक्ष्यः परिहर्तव्य इत्यर्थः ।
एतेन तन्न कृतमित्येव त्वयि विरोधकर्त्रीत्वमिति ध्वनितं तेन रामविवासनं
किञ्चित्तद्दोषानुमापकं भवितेति सूचितं तेन स न विवासनीय इति प्रार्थना
बोधिता  ॥  २।३६।३०  ॥   

  

श्रुत्वेति । श्रान्ततरस्वरो राजा शोकोपहतया
निश्चितरामवियोगजनितशोकाक्रान्तया वाचा अब्रवीत्  ॥  २।३६।३१  ॥   

  

तद्वचनमेवाह-- एतदिति । पापरूपे राक्षसे कृपणं दुःखदं मार्गमास्थाय
निश्चित्य एतद्वचः सिद्धार्थवचनं ममात्मनो रामस्य हितं नैव जानासि । अत एव
नेच्छसि अतस्ते कुचेष्टा कुत्सितव्यापारत्वेन प्रतीयमाना चेष्टा व्यापारः
असाधुपथादपेता त्यक्ता शिष्टसम्मत एवायं पन्था इत्यर्थः । कुचेष्टाशब्दः
आचारक्विबन्तप्रकृतिककर्तृक्विबन्तः  ॥  २।३६।३२  ॥   

  

इदानीं स्वस्य रामवियोगासहिष्णुत्वं बोधयन्नाह-- अन्विति । राज्यादिकं
परित्यज्य अद्य अस्मिन् दिने राममनुव्रजिष्यामि सर्वे मन्त्रिणः त्वं च
चिराय बहुकालं प्रभूतं राज्यं सुखं यथा स्यात्तथा भुङ्क्ष्व पालय भुजो ऽनवन
इत्यस्याप्रवृत्तिस्तु सञ्ज्ञापूर्वकविधेरनित्यत्वादेतेन भरतं
क्षिप्रमानयेति सूचितम्  ॥  २।३६।३३  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
षट्त्रिशः सर्गः  ॥  २।३६  ॥   

  

  


