+++
title = "०७५"

+++


मूर्च्छानन्तरकालिकं भरतवृत्तमाह-- दीर्घकालादित्यादिभिः । समुत्थाय
मूर्छां निवर्त्य सञ्ज्ञां विवेकं लब्ध्वा जननीं स्वजनिकां दीनां
कुमन्त्रेणानुचितमनुष्ठितं मयेति विचारेण खिन्नां मातरमुद्वीक्ष्य
सवीर्यवान् वीर्यवद्भ्रातृसहितो भरतः अमात्यमध्ये अभ्यकुत्सयत् ।
सार्धश्लोक एकान्वयी  ॥  २।७५।१  ॥   

  

अभिकुत्सनाकारमाह-- राज्यमिति । जातु कदाचिदपि राज्यं न कामये नेच्छामि अत
एव मातरं न मन्त्रये सम्मत्यर्थमभिभाषे  ॥  २।७५।२  ॥   

अभिषेकनिवृत्तिफलकस्वसम्मतिविषयकजनसम्भावनानिवृत्त्यर्थमाह-- अभिषेकमिति ।
राज्ञा दशरथेन समीक्षितो विचारितः यो ऽभिषेकस्तमभिषेकं न जानामि विशिष्य न
ज्ञातमित्यर्थः । तत्र हेतुः विप्रकृष्टे अतिदूरे देशे शत्रुघ्नसहितो
ऽहमभवमासम्  ॥  २।७५।३  ॥   

  

वनेति । रामादेः वनवासं वने वासो येन तत् विवासनं प्रव्राजनं यथा अभवत्तथा
न जानामि  ॥  २।७५।४  ॥   

  

तथेति । तथा क्रोशतः उच्चारयतः भरतस्य शब्दमाज्ञाय बुद्ध्वा सुमित्रां
कौशल्यां इदं वचनमब्रवीत्  ॥  २।७५।५  ॥   

  

तद्वचनाकारमाह-- आगत इति । क्रूरकार्यायाः क्रूरं कार्यं कृत्यं
यस्यास्तस्याः कैकेय्याः सुतो भरतः आगतः तं दीर्घदर्शिनमतिज्ञानवन्तं भरतं
द्रष्टुमिच्छामि  ॥  २।७५।६  ॥   

  

एवमिति । सुमित्रामेवमुक्त्वा विवर्णवदना विचेतना कौशल्या यत्र भरतस्तत्र
प्रतस्थे  ॥  २।७५।७  ॥   

  

स इति । राजात्मजः भरतश्च तेन मार्गेण कौशल्यायाः निवेशनं गृहं प्राप्यते
इति शेषः, तेन मार्गण प्रतस्थे  ॥  २।७५।८  ॥   

  

तत इति । ततः स्वप्रस्थानानन्तरं दुःखितौ शत्रुघ्नभरतौ दुःखार्तामत एव
पतितां मार्गे स्खलितां नष्टचेतनां कौशल्यां प्रेक्ष्य अवलोक्य
पर्यष्वजेताम्  ॥  २।७५।९  ॥   

  

रुदन्ताविति । दुःखाद्रुदन्तौ शत्रुघ्नभरतौ समेत्य प्राप्य आर्या ज्येष्ठा
कौशल्या भृशदुःखिता अत एव रुदती सती भरतं प्रत्युवाच  ॥  २।७५।१०  ॥   

  

इदमिति । अराज्यकामस्य सर्वकालं राज्यविषयककामनारहितस्य ते तव अकण्टकं
रिपुरहितं प्राप्तं प्रकृष्टा आप्ता यस्मिँस्तदिदं राज्यं शीघ्रमविचारितं
यथा स्यात्तथेत्यर्थः, केकय्याः केकयीदास्याः मन्थरायाः कर्मणा क्रियया
सम्प्राप्तं त्वां प्रापितम्  ॥  २।७५।११  ॥   

  

प्रस्थाप्येति । तत्राभिषेकसमये चीरवसनं वनवासिनं मे पुत्रं रामं
कारयित्वेति शेषः । प्रस्थाप्य च कैकेयी मन्थरा कं गुणं पश्यति न
कमपीत्यर्थः  ॥  २।७५।१२  ॥   

  

क्षिप्रमिति । हिरण्यनाभः मनोहरविशिष्टः मे सुतो रामो यत्रास्ते तत्र मामपि
क्षिप्रं प्रस्थापयितुमर्हति  ॥  २।७५।१३  ॥   

  

अथेति । अथवा तत्कर्तृकप्रस्थापनाभावे सुमित्रा अनुचरा यस्याः सा
ऽहमग्निहोत्रं पुरस्कृत्य ब्राह्मणद्वारा अग्रे कृत्वा यत्र राघवः तत्र
प्रस्थास्ये उपलक्षणविधया राजशरीरस्य ग्रहणं तु न युक्तं प्रमाणाभावात्
सशरीरराजस्य गमनस्योक्तत्वेन तच्छरीरस्येहाभावाच्च  ॥  २।७५।१४  ॥   

  

काममिति । वा अथवा असौ मे सुतः यत्र तपस्तप्यते तत्र स्वयमेव त्वं
नेतुमर्हसि  ॥  २।७५।१५  ॥   

  

इदमिति । धनधान्यसमाचितं धनादिभिर्व्याप्तं हस्त्यादिभिः सम्पूर्णं
विस्तीर्णमिदं राज्यं तव निर्यातितं न्यासत्वेन समर्पितं तथा निश्चितमेतत्
 ॥  २।७५।१६  ॥   

  

इतीति । क्रूरैः क्रूरसदृशैः बहुभिर्वाक्यैः भर्त्सित इव भरतः व्रणे सूचिना
तुद्य प्रतुद्य विद्यमान इव अतिविव्यथे । अतीवौ भिन्नक्रमौ क्रूरशब्दः
आचारक्विबन्तप्रकृतिककर्तृक्विबन्तः पूर्वरामवियोगश्रवणजनितखेदस्य व्रणोपमा
 ॥  २।७५।१७  ॥   

  

पपातेति । तदा कौशल्योक्तिश्रवणकाले सम्भ्रान्तचेतनः उद्विग्नचित्तः अत एव
असञ्ज्ञः कर्तव्यविषयकज्ञानरहितो भरतः यदा लब्धसञ्ज्ञो ऽभवत् तदा बहुधा
विलप्य तस्याः कौशल्यायाश्चरणौ उद्दिश्य पपात  ॥  २।७५।१८  ॥   

  

एवमिति । एवमुक्तप्रकारेण विलपमानां तां कौशल्यां प्राञ्जलिर्भरतः
प्रत्युवाच  ॥  २।७५।१९  ॥   

  

तत्प्रतिवचनाकारमाह-- आर्य इति । अकल्मषं कपटशून्यमजानन्तं
रामप्रव्राजनविषयकज्ञानाभाववन्तं मां कस्माद्गर्हसे इदं राज्यं तव
निर्यातितमित्यादि वदसि । ननु इदमाज्ञापनं न विगर्हणेत्यत आह-- राघवे रामे
मे विपुलां प्रीतिं त्वं जानासि । एतेन तं विना अहमप्यत्र स्थातुमशक्त इति
व्यञ्जितं तेनाशक्यज्ञापनं विगर्हणामूलमिति ध्वनितम् । अजानन्तमित्यनेन
पूर्वं मन्निष्ठज्ञाने रामप्रव्राजनं नैव स्यादिति सूचितम्  ॥  २।७५।२०  ॥   

  

रामविषयकस्वप्रीत्यज्ञातजनकर्तृकविपरीतसम्भावनानिवृत्त्यर्थं भरतशपथमाह--
कृतेत्यादिभिः । यस्य मम अनुमते सम्मतौ सत्यामार्यो ज्येष्ठो रामः गतः
वनमिति शेषः । तस्य मम कृतशास्त्रानुगा कृता गुरुणा निष्पादिता
शास्त्रानुगा धर्मशास्त्रानुवर्तिनी बुद्धिः कदाचन कस्मिंश्चित्काले मा
भूत् विनश्येदित्यर्थः । एतेनैवं सत्यहमपि विनश्येयमिति व्यञ्जितम् । तथा च
स्मृतिः "बुद्धिनाशात्प्रणश्यति" इति  ॥  २।७५।२१  ॥   

  

प्रैष्यमिति । पापीयसामतिशयानां हीनजात्यादीनां प्रैष्यं प्रेष्यत्वं
दासत्वमित्यर्थः, यातु प्राप्नोतु । सूर्यं प्रति सूर्याभिमुखं मेहतु
मूत्राद्युत्सृजतु पादेन सुप्तां गां हन्तु एतत्ित्रतयजन्यं पापं
प्राप्नुयादित्यर्थः  ॥  २।७५।२२  ॥   

  

कारयित्वेति । भर्ता स्वामी महद्दुष्करं कर्म कारयित्वा
भृत्यमनर्थकमर्थरहितं करोति तस्याप्यर्थं हरतीत्यर्थः । अस्य भर्तुः यो
ऽधर्मः सा यस्यानुमते आर्यो गतः अस्यास्तु  ॥  २।७५।२३  ॥   

  

परीति । पुत्रवद्भूतानि प्रजाः परिपालयमानस्य ततस्तस्य राज्ञो द्गुह्यतां
जनानां पापं तस्य स्यादिति शेषः । सम्बन्धसामान्यविवक्षया षष्ठी  ॥  २।७५।२४
 ॥   

  

बलीति । बलिः करः स एव षड्भागः षष्ठोंशस्तमुद्धृत्य गृहीत्वा प्रजाः
अरक्षितुः यो ऽधर्मः सो ऽस्य स्यात् तृन्नन्तमेतत् अत एव न कर्मणि षष्ठी  ॥ 
२।७५।२५  ॥   

  

संश्रुत्येति । सत्रे यागे तपस्विभ्यो ऋत्विग्भ्यः दक्षिणां संश्रुत्य
एतावत्परिमितां दास्यामीति प्रतिज्ञाय तां प्रतिज्ञाविषयीभूतदक्षिणामपलपतां
नैव मया प्रतिज्ञातेति कथयतो पापं स्यात् । "विप्रलपताम्" इति भूषणपाठः  ॥ 
२।७५।२६  ॥   

  

हस्तीति । हस्त्यश्वरथसम्बाधे युद्धे हस्त्यादिसङ्कुले शस्त्रसमाकुले
शस्त्रास्त्रव्याप्ते युद्धे सतां महात्मनां धर्मे पलायनाभावादिं यो मा स्म
कार्षीत् पलायनादीनि वा कार्षीदित्यर्थः, तस्य यत्पापं तत्स्यादिति शेषः  ॥ 
२।७५।२७  ॥   

  

उपदिष्टमिति । स दुष्टात्मा धीमता आचार्येण यत्नेन अतिप्रयत्नेन उपदिष्टं
तद्बुद्धिविषयत्वं प्रापितं सुसूक्ष्मः अतिदुर्लक्ष्यः अर्थो यस्य
तच्छास्त्रं नाशयतु अभ्यासाभावेन बुद्धिविषयरहितत्वं प्रापयतु तज्जन्यपापं
प्राप्नुयादित्यर्थः  ॥  २।७५।२८  ॥   

  

मेति । व्यूढबाह्वंसं व्यूढं विशालं बाह्वंसं बाहू च अंसौ च तेषां समाहारो
यस्य तं राज्यस्थं स्वीकृतस्वराज्यमत एव आसीनं सिंहासने स्थितं रामं स मा
द्राक्षीद् अतिदुर्भगः स्यादित्यर्थः  ॥   

२।७५।२९  ॥   

पायसमिति । पायसं पयःपक्वं कृसरं मिश्रिततिलमुद्गतण्डुलं छागं छं
निर्मलत्वमगं न गच्छति यस्य तं ताम्बूलादिमित्यर्थः । किञ्च छो निर्मल एव
अगो वृक्षस्तं तदवयवीभूततुलसीपत्रकमलपत्रादिकमित्यर्थः । वृथा
परमात्मसमर्पणमन्तरा स निर्घृणः
शास्त्रत्यागहेतुकभविष्यद्दण्डाश्रयीभूतस्वविषयकदयारहितः अश्नातु गुरून्
पित्रादींश्च अवजानातु तदनादरं करोतु अवज्ञाजनितपापं प्राप्नोत्वित्यर्थः
 ॥  २।७५।३०  ॥   

  

गवामिति । स गवां गाः पादेन स्पृशतु । गुरून् पीत्रादीन् परिवदेत
दोषविशिष्टत्वेन कथयेत् । मित्रे मित्राय अत्यर्थमत्यन्तं द्रुह्येत । "गां
च" इति भूषणपाठः  ॥  २।७५।३१  ॥   

  

विश्वासादिति । स दुष्टात्मा विश्वासात् अयं ममातीव
मित्रमित्यप्रकटनीयमदुक्तं क्वापि न प्रकटयितेति निश्चयात् मिथो रहसि कथितं
किञ्चित्परिवादमभक्ष्यभक्षणादिकं विवृणोतु सर्वत्र प्रकाशयतु
"मिथोन्योन्यरहस्ययोः" इति कोशः  ॥  २।७५।३२  ॥   

  

अकर्तेति । सः अकर्ता प्रत्युपकाराकारकः अत एव अकृतज्ञः
प्रत्युपकारविषयकाज्ञानवानत एव त्यक्तः सज्जनैर्बहिष्कृतः निरपत्रपः
लज्जारहितः अत एव विद्विष्टः सर्वजनद्वेषविषयीभूतो भवतु "त्यक्तात्मा" इति
पाठान्तरम्  ॥  २।७५।३३  ॥   

  

पुत्रैरिति । सः पुत्रादिभिः स्वगृहे परिवारितो युक्तो ऽपि एक एव
मृष्टमश्नातु  ॥  २।७५।३४  ॥   

  

अप्राप्येति । सः सदृशान् कुलशीलादिना स्वतुल्यान् दारान् भार्याः अप्राप्य
अनपत्यः सन् धर्म्यां धर्महितां क्रियां च अनवाप्य प्रमीयतां म्रियताम्  ॥ 
२।७५।३५  ॥   

  

मेति । सः स्वेषु दारेषु आत्मनः सन्ततिं मा द्राक्षीत् अत एव दुःखितः सन्
आयुः समग्रमप्राप्य प्रमीयतामित्यनुकृष्यते  ॥  २।७५।३६  ॥   

  

राजेति । राजादीनां वधे यत्पापं भृत्यत्यागे अपराधरहितसमीचीनसेवकत्यागे
यत्पापमुच्यते धर्मशास्त्रे इति शेषः, तत्पापं सः प्रतिपद्यताम्  ॥  २।७५।३७
 ॥   

  

लाक्षयेति । सः लाक्षादिनिषिद्धक्रयविक्रयादिलब्धद्रव्यादिना
भृत्यान्भर्तव्यान्पुत्रादीन्सदैव बिभृयात्  ॥  २।७५।३८  ॥   

  

सङ्ग्राम इति । सः शत्रुपक्षभयङ्करे शत्रुपक्षाणां भयं करोति उत्पादयति
तस्मिन्सङ्ग्रामे समुपोढे प्राप्ते सति पलायमानः सन् वध्येत रिपुणेति शेषः
 ॥  २।७५।३९  ॥   

  

कपालेति । सः कपालपाणिः सन् उन्मत्त इव पृथिवीमटताम्  ॥  २।७५।४०  ॥   

  

मद्य इति । सः कामादिभिः अभिभूतः पराभूतः सन्मद्यादिषु नित्यशः प्रसक्तो
भवतु  ॥  २।७५।४१  ॥   

  

मेति । तस्य अस्य धर्मे मनो मा भूयात् अत एव सः अधर्मं निषेवतामत एव
अपात्रवर्षी कुपात्रोद्देश्यकदाता भवतु  ॥  २।७५।४२  ॥   

  

समिति । तस्य अस्य सहस्रशः बहूनि विविधानि अनेकप्रकाराणि सञ्चितानि
अर्जितानि वित्तानि धनानि दस्युभिश्चोरैः विप्रलुप्यन्तां
बलात्प्रगृह्यन्ताम्  ॥  २।७५।४३  ॥   

  

उभे इति । उभे सन्ध्ये प्राप्य शयानस्य जनस्य यत्पापं परिकल्पते प्राप्नोति
तत्पापं तस्य भवेत्  ॥  २।७५।४४  ॥   

  

यदिति । अग्निदायकादौ यत्पापं तत्पापं सः प्रतिपद्यताम्  ॥  २।७५।४५  ॥   

  

देवतानामिति । सः देवतादीनां शुश्रूषां सेवां मा कार्षीत्  ॥  २।७५।४६  ॥   

  

सतामिति । सः सतां सज्जनसम्बन्धिनो लोकात्सतां कीर्त्याश्च
सञ्जुष्टात्सज्जनसेव्यात्कर्मणश्च  

भ्रश्यतु सल्लोकादीन्न प्राप्नोत्वित्यर्थः  ॥  २।७५।४७  ॥   

  

अपास्येति । सः मातृशुश्रूषामपास्य त्यक्त्वा अनर्थे अर्थविध्वंसके मार्गे
अवतिष्ठताम्  ॥  २।७५।४८ ॥   

  

बहुभृत्य इति । सः बहुभृत्यादिविशिष्टः सन् क्लेशं समायात्प्राप्नुयात्  ॥ 
२।७५।४९  ॥   

  

आशामिति । सः आशां स्ववाञ्छामाशंसमानानां कथयतामत एव ऊर्ध्वचक्षुषां
तत्स्तवनार्थं कृतोर्ध्वदृष्टीनामर्थिनामाशां मनोरथं वितथां निष्फलं
कुर्यात् । आशामित्युभयान्वयि  ॥  २।७५।५०  ॥   

  

माययेति । सः जनः पिशुनः सूचकः अत एव अशुचिः अत एव अधर्मात्मा अत एव राज्ञो
भीतः सन्मायया नानाकपटवेषेण नित्यं रमताम्  ॥  २।७५।५१  ॥   

  

ऋत्विति । सः पुरुषः ऋतुस्नातामत एव
ऋतुकालानुरोधिनीमृतुकालहेतुकपतिसंनिधिप्राप्तिमतीं सतीं भार्यामतिवर्तेत
तस्त्वीकारं न कुर्यात्  ॥  २।७५।५२  ॥   

  

विप्रलुप्तेति । विप्रलुप्ताः अन्नाद्यदानेन विनष्टाः प्रजाताः पुत्राः
यस्य तस्य ब्राह्मणस्य यद्दुष्कृतं तदेतत्पापं सः प्रतिपद्येत  ॥  २।७५।५३
 ॥   

  

ब्राह्मणायेति । सः पुरुषः ब्राह्मणाय उद्यतां केनचित्प्रापितां पूजां
सत्कृतिं विहन्तु ब्राह्मणनिन्दादिना वारयतु बालः अल्पकालको वत्सो
यस्यास्तां गां च दोग्धु  ॥  २।७५।५४  ॥   

  

धर्मेति । सः पुरुषः धर्मदारान्पाणिगृहीतीं परित्यज्य त्यक्तधर्मरतिः सन्
परदारान्निषेवताम्  ॥  २।७५।५५  ॥   

  

पानीयेति । पानीयदूषके कूपादिविघातके यत्पापं तत्पापं सः एकः असहायः सन्
लभताम्  ॥  २।७५।५६  ॥   

  

तृषार्तमिति । पानीये जले सति तृषार्तं पिपासार्दितं जनं विप्रलम्भेन अत्र
जलं नास्तीति वञ्चनया योजयन्सन्यत्पापं लभते तत्पापं तस्य स्यात् ।
"योजयेत्" इति भूषणपाठः  ॥  २।७५।५७  ॥   

  

भक्त्येति । विवदमानेषु वादिप्रवादिषु भक्त्या अन्यतरविषयकप्रीत्या मार्गं
स्वप्रीतिविषयीभूतजनजयरीतिमाश्रित्य विचार्य पश्यतः स्वप्रीतिविषयीभूतजनं
चौर्येण बोधयतस्तस्य मध्यस्थस्य पापेन सः पुरुषः युज्येत  ॥  २।७५।५८  ॥   

  

एवमिति । पतिपुत्राभ्यां विहीनां कौसल्यामेवमाश्वासयन्सन्नेव दुःखार्तः
दुःखदर्शनेनातिदुःखितो भरतः निपपात  ॥  २।७५।५९  ॥   

  

तदेति । कष्टैः दुष्करैः शपथैः शपमानं शपथं कुर्वन्तं शोकसन्तप्तमत एव
अचेतनं भरतं कौशल्या अब्रवीत्  ॥  २।७५।६०  ॥   

  

तद्वचनाकारमाह-- ममेति । हे पुत्र शपथैः शपमानस्त्वं यद्यपि मे
प्राणानुच्छ्वासानुपरुणत्सि निरोधयसि तथापि इदं त्वच्छपथकरणं मम भूयो ऽधिकं
दुःखं समुपजायते जनयति त्वद्दुःखदर्शनेनाधिकदुःखं प्राप्नोमीत्यर्थः  ॥ 
२।७५।६१  ॥   

  

दिष्ट्येति । हे वत्स यस्य ते आत्मा मनः धर्मान्न चलितः सः सहलक्षणः
सकलसंल्लक्षणसम्पन्नः सत्यप्रतिज्ञस्त्वं सतां रामादीनां
लोकान्कृपादृष्टिपथानवाप्स्यसि दिष्ट्या भाग्येनैतत् । "सहलक्ष्मणः" इति
भूषणपाठः । लक्ष्मणवत्सत्यप्रतिज्ञो ऽसीति तद्व्याख्या  ॥  २।७५।६२  ॥   

  

इतीति । इत्युक्त्वा रुरोद  ॥  २।७५।६३  ॥   

  

भरतवृत्तमाह-- एवमिति । एवमुक्तप्रकारेण विलपमानस्य शपथादि कुर्वतो
दुःखार्तस्य भरतस्य मनो मोहात्कर्तव्यविवेकाभावादत एव
शोकसंरम्भाच्छोकातिवेगाल्लुलितं चञ्चलं बभूव । "शोकसंरोधात्" इति भूषणपाठः
 ॥  २।७५।६४  ॥   

  

लालप्यमानस्येति । लालप्यमानस्य उक्तप्रकारेण बहु कथयतः विचेतनस्य
कार्योपयोगिचैतन्यरहितस्य अत एव प्रनष्टबुद्धेः
विध्वस्तकर्तव्यविषयकनिश्चयस्य अत एव भूमौ पतितस्य अत एव दीर्घं
मुहुर्मुहुर्निःश्वततस्तस्य भरतस्य शोकेन रात्रिर्जगाम  ॥  २।७५।६५  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
पञ्चसप्ततितमः सर्गः  ॥  २।७५  ॥   

  

  


