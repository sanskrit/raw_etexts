+++
title = "०८७"

+++


गुहवचनश्रवणानन्तरकालिकं भरतवृत्तमाह-- गुहस्येत्यादिभिः । अप्रियं
दुःखसूचकजटाधारणादिवाचकपदवत्तया प्रीतिविषयत्वाभाववद्गुहस्य वचनं भृशं
श्रुत्वा यत्र यस्मिन् रामविषये अप्रियं श्रुतं तत्र तस्मिन् विषये एव
ध्यानं चिन्तां जगाम, यत्र स्थले श्रुतं तत्रैव ध्यानं जगामेति वा  ॥ 
२।८७।१  ॥   

  

सुकुमार इति । सुकुमारत्वादिविशिष्टो भरतः मुहूर्तं कालं प्रत्याश्वस्य
चित्तस्वास्थ्यं प्राप्य सहसा दुर्मनाः सन् तोत्रैरङ्कशैर्विद्धो द्विपो गज
इव ससाद अतिदुःखं प्राप । श्लोकद्वयमेकान्वयि  ॥  २।८७।२,३  ॥   

  

भरतमिति । भरतं मूर्छितं दृष्ट्वा भूमिकम्पे द्रुम इव व्यथितः अत एव
विवर्णवदनः विपरीतवर्णविशिष्टमुखवान् गुहो ऽभवत्  ॥  २।८७।४  ॥   

  

तदवस्थमिति । अनन्तरस्थितः समीपस्थितिमान् शत्रुघ्नः तदवस्थं सा
अतिदुःखविशिष्टा अवस्था स्थितिर्यस्य तं भरतं परिष्वज्य शोककर्षितः अत एव
विसञ्ज्ञः कर्तव्यविषयकविवेकरहितः सन् उच्चैः रुरोद  ॥  २।८७।५  ॥   

  

तत इति । ततः शत्रुघ्नरोदनश्रवणानन्तरं भर्तृव्यसनकर्षिताः अत एव दीनाः
क्षीणचित्ताः अत एव उपवासकृशाः सर्वा भरतस्य मातरः समापेतुः भरतस्य समीपं
प्रापुः  ॥  २।८७।६  ॥   

  

ता इति । ताः भरतमातरः रुदन्त्यः सत्यः भूमौ पतितं तं भरतं पर्यवारयन्
परिवृत्य अतिष्ठन् कौशल्या तु एनं भरतमनुसृत्य उत्थाप्य परिषस्वजे  ॥ 
२।८७।७  ॥   

  

वत्सलेति । वत्सला धेनुः स्वं वत्समिव उपगूह्य शोकलालसा शोकव्याप्ता
तपस्विनी अतिविचारशीला कौशल्या भरतं परिपप्रच्छ  ॥  २।८७।८  ॥   

  

प्रश्नाकारमाह-- पुत्रेति । हे पुत्र ते शरीरं व्याधिस्तु कच्चिन्न बाधते
अस्य राजकुलस्य जीवितं स्थितिः त्वदधीनम्  ॥  २।८७।९  ॥   

  

तदेव भङ्ग्यरेणाह-- त्वामिति । हे पुत्र राज्ञि वृत्ते साकेतं प्राप्ते सति
सभ्रातृके रामे गते वनं प्राप्ते सति एकस्त्वमेव नो ऽस्माकं नाथः  ॥ 
२।८७।१०  ॥   

  

शोकहेतुं पृच्छति-- कच्चिदिति । वनं गते लक्ष्मणे एकपुत्राया मम सहभार्ये
पुत्रे वा किञ्चिदप्रियं कच्चिन्न श्रुतम्, किञ्च हे पुत्र सहभार्ये
भार्यासहिते वनं गते एकपुत्राया मम पुत्रे पुत्रसमीपे विद्यमाने लक्ष्मणे
किञ्चिदप्रियं कच्चिन्न श्रुतम्  ॥  २।८७।११  ॥   

  

स इति । सः कौशल्यया प्रतिबोधितो भरतः मूहूर्तं रुदन्नेव समाश्वास्य
स्वास्थ्यं प्राप्य कौशल्यां परिसान्त्व्य इदं वचनमब्रवीत्  ॥  २।८७।१२  ॥   

  

वचनाकारमाह-- भ्रातेति । रात्रिं मे भ्राता क्व अवसत् किं भुक्त्वा कस्मिन्
शयने अस्वपत् इति मे शंस कथय  ॥  २।८७।१३  ॥   

  

स इति । सः भरतेन पृष्टः अत एव हृष्टः निषादाधिपतिर्गुहः प्रियहिते प्रियः
स्वविषयकप्रीतिमान् हितः स्वप्रीतिविषयीभूतः स एव स इति कर्मधारयः
तस्मिन्नतिथौ रामे यद्विधं यादृशं सेवनं प्रतिपेदे प्राप चकारेत्यर्थः,
तादृशमब्रवीत्  ॥  २।८७।१४  ॥   

  

सेवाकारमाह-- अन्नमिति । उच्चावचमनेकविधमन्नमोदनं भक्ष्या अपूपादयः बहुशः
फलमूलानि च अभ्यवहारार्थं रामाय मयापहृतं प्रापितम्  ॥  २।८७।१५  ॥   

  

तदिति । क्षत्रधर्मं क्षतो यमदूतकर्तृकहिंसनात् त्रायते स्वसंर्गिजनं
रक्षतीति क्षत्रं भागीरथीतीरं तत्र यो धर्मः अन्यदीयवस्तुग्रहणान्निवृत्तिः
तम्, किञ्च क्षत्राणामुपदेशद्वारा संसारदुःखाद्रक्षकाणां
मनुप्रभृतीनामुक्तो यो धर्मः भागीरथीतीरे अन्यदीयवस्तुग्रहणान्निवृत्तिः
तमनुस्मरन् बोधयन् सन्  

तदन्नादिकं सर्वं प्रत्यनुज्ञासीत् न भक्षयिष्यामीति प्रतिज्ञां कृतवान्
अतः तन्मदुपहृतमन्नादिकं न प्रत्यगृह्णात्  ॥  २।८७।१६  ॥   

  

अन्नादिग्रहणाभावबोधकं रामवचनमाह-- न हीति । हे सखे सर्वदा
गङ्गातीरप्राप्तिकाले देयं वस्तु अन्नादिकमस्माभिर्न प्रतिग्राह्यं दीयते
एवेत्यर्थः, इति अनेन प्रकारेण तेन महात्मना रामेण सर्वे वयमनुनीताः
प्रत्युक्ताः  ॥  २।८७।१७  ॥   

  

लक्ष्मणेति । लक्ष्मणेन यद्वारि आनीतं तदेव महात्मना रामेण पीतमतः उपवासं
तीर्थविधिप्रयुक्तभोजनाभावमेवाकार्षीत् क्षत्रधर्ममप्रतिग्रहरूपमिति
भट्टाद्युक्तिस्तु चिन्त्या शबर्यादिफलानामग्रहणापत्तेः भरद्वाजाश्रमस्य तु
तदानीमपि प्रवाहाद्दूरवर्तित्वान्न तदीयवस्तुनो निषेधविषयतेति दिक्  ॥ 
२।८७।१८  ॥   

  

तत इति । ततः सीतारामजलपानानन्तरं जलशेषेण रामकर्तृकपानोर्वरितजलेन
लक्ष्मणो ऽपि अकरोत्, तीर्थविधिमिति शेषः । संहिताः सहिताः वाग्यताः त्रयो
रामादयः सन्ध्यां समुपासत  ॥  २।८७।१९  ॥   

  

सौमित्रिरिति । ततः पश्चात्सन्ध्योपासनानन्तरं सौमित्रिः लक्ष्मणः क्षिप्रं
बर्हींषि दर्भादीनानीय राघवकारणात् राघवहेतोः स्वास्तरं शोभनमास्तरणमकरोत्
 ॥  २।८७।२०  ॥   

  

तस्मिन्निति । तस्मिन् लक्ष्मणेन कृते स्वास्तरे सीतया सह रामः समाविशत्
तयोः सीतारामयोः पादौ प्रक्षाल्य लक्ष्मणः व्यपाक्रामत् रामशयनात्
किञ्चिद्दूरं प्राप्य अतिष्ठत्  ॥  २।८७।२१  ॥   

  

एतदिति । तदिङ्गुद्याः वृक्षविशेषस्य मूलमेतदेव तत् तृणमिदमेव । ननु
किमेतत्कथनेनेत्यत आह-- अस्मिन् इङ्गुदीमूलस्थतृणास्तरणे तां रात्रिमुभौ
रामः सीता च शयितौ  ॥  २।८७।२२  ॥   

  

नियम्येति । तलाङ्गुलित्रवान् तलं ज्याघातवारणमङ्गुलित्रमङ्गुलित्राणं
तदुभयविशिष्टः परन्तपो लक्ष्मणः शरैर्बाणैः पूर्णौ इषुधी तूणीरौ पृष्ठे
पश्चाद्भागे नियम्य बद्ध्वा सज्यं ज्यासहितं महद्धनुः उपोह्य सन्धार्य अस्य
सीतारामस्य परितश्चतुर्दिक्षु केवलं सहायान्तरानाकाङ्क्षन् यथा स्यात्तथा
निशां रात्रिमतिष्ठत् "कालाध्वनोः--" इति विहिता द्वितीया । "तले
ज्याघातवारणम्" इत्यमरः  ॥  २।८७।२३  ॥   

  

तत इति । ततः लक्ष्मणसेवादर्शनानन्तरं यत्र लक्ष्मणस्तत्र उत्तमबाणचापभृत्
अतन्द्रितैः निद्रारहितैः आत्तकार्मुकैः गृहीतधनुर्भिः ज्ञातिभिरुपलक्षितो
ऽहं महेन्द्रकल्पं रामं परिपालयन् रक्षन् सन् स्थितः अभवम्  ॥  २।८७।२४  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
सप्ताशीतितमः सर्गः  ॥  २।८७  ॥   

  

  


