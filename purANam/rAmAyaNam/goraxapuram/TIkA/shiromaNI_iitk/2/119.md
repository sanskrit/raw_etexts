+++
title = "११९"

+++


सीतावचनश्रवणानन्तरकालिकमनसूयावृत्तमाह-- अनसूयेत्यादिभिः । धर्मज्ञा
अनसूया तु तां सीताविवाहसम्बन्धिनीं महतीं कथां श्रुत्वा मैथिलीं शिरसि
आघ्राय बाहुभ्यां पर्यष्वजत आलिङ्गयत् आलिङ्गनपूर्वकमुवाचेत्यर्थः  ॥ 
२।११९।१  ॥   

  

तद्वचनाकारमाह-- व्यक्तेति । व्यक्तानि स्फुटानि अक्षराणि पदानि च यस्मिन्
तच्चित्रं बहुविधव्यञ्जनाविशिष्टं मधुरं मनोहरं यथास्वयंवरं
स्वयंवरमनतिक्रम्य यत् त्वया भाषितं तद्वृत्तं वृत्तान्तं सर्वं मया
श्रुतम्  ॥  २।११९।२  ॥   

  

रमेयेति । हे मधुरभाषिणि ते तव कथया दृढं यथा स्यात्तथा रमेय विहरेय
श्रीमान् रविस्तु रजनीमुपोह्य समीपं प्रापय्य अस्तं गतः  ॥  २।११९।३  ॥   

  

दिवसमिति । दिवसं दिनं सम्प्राप्य आहारार्थं परिकीर्णानां चतुर्दिक्षु
गतानां सन्ध्याकाले प्राप्ते सति निद्रार्थं निलीनानां स्वस्वावासस्थानेषु
स्थितानां पतत्रिणां पक्षिणां ध्वनिः श्रूयते  ॥  २।११९।४  ॥   

  

एते इति । कलशोद्यताः गृहीतकलशाः अभिषेकार्द्राः
स्नानहेतुकार्द्रत्वविशिष्टाः अत एव सलिलेन जलेन आप्लुतानि व्याप्तानि
वल्कलानि येषां ते सहिताः परस्परं मिलिताः मुनयः उपवर्तन्ते समीपे
दृश्यन्ते इत्यर्थः  ॥  २।११९।५  ॥   

  

ऋषीणामिति । विधिपूर्वकं हुतेषुं ऋषीणामग्निहोत्रेषु पवनोद्धतः वायुना
समृद्धः कपोताङ्गारुणः पारावतकण्ठारुण्यसदृशारुण्यविशिष्टः धूमः दृश्यते ।
अरुणत्वं चाव्यक्तरागत्वम्, तथा च मेदिनी "अरुणो ऽव्यक्तरागे ऽर्के
सन्ध्यारागे ऽर्कसारथौ" इति  ॥  २।११९।६  ॥   

  

अल्पेति । विप्रकृष्टानि दूरवर्तीनि इन्द्रियाणि यस्मात्तस्मिन् देशे
समन्ततो विद्यमानाः अल्पपर्णा अपि तरवः घनीभूताः तमसा प्रौढत्वं प्राप्ताः
दृश्यन्ते इति शेषः, अत एव दिशो न प्रकाशन्ति प्रकाशन्ते  ॥  २।११९।७  ॥   

  

रजनीति । रजनीचरसत्त्वानि निशाचराः समन्ततः प्रचरन्ति । एते तपोवनमृगाः
वेदितीर्थेषु पावनवेदिषु शेरते "तीर्थमन्त्राद्युपाध्यायशास्त्रेष्वम्भसि
पावने । पात्रोपधावतरणेषु" इति वैजयन्ती  ॥  २।११९।८  ॥   

  

सम्प्रवृत्तेति । हे सीते नक्षत्रसमलङ्कृता निशा सम्प्रवृत्ता अत एव
ज्योत्स्नाप्रावरणः चन्द्रिकारूपावरणविशिष्टः अभ्युदितश्चन्द्रः अम्बरे
आकाशे दृश्यते  ॥  २।११९।९  ॥   

  

गम्यतामिति । अहमनुजानामि आज्ञापयामि त्वया गम्यताम् । तत्प्रयोजनमाह--
रामस्य अनुचरी भव हि यतः मधुरं कथयन्त्या त्वयाहं तोषिता  ॥  ११९।१०  ॥   

  

अलमिति । हे मैथिलि दिव्यालङ्कारशोभिनि हे दिव्यालङ्कारशोभादायिनि मम
प्रत्यक्षमलङ्कुरु मद्दत्तवस्त्रालङ्कारादीनि धारयेत्यर्थः ।
तत्प्रयोजनमाह-- प्रीतिं मे जनय अलङ्कृतात्मदर्शनेन
मत्प्रीतिमुत्पादयेत्यर्थः  ॥  २।११९।११  ॥   

  

सेति । तदा अनसूयाज्ञापनकाले सुरसुतोपमा सा सीता समलङ्कृत्य पादौ
अनसूयाचरणौ शिरसा प्रणम्य राममभिमुखी सती ययौ  ॥  २।११९।१२  ॥   

  

तथेति । तपस्विन्याः प्रीतिदानेन भूषितां सीतां राघवो ददर्श जहर्ष च  ॥ 
२।११९।१३  ॥   

  

न्यवेदयदिति । ततः रामदर्शनानन्तरं मैथिली सीता तपस्विन्या वसनाभरणस्रजां
प्रीतिदानं सर्वं सकारणं रामाय न्यवेदयत् । "वसनाभरणस्रजम्" इति भूषणपाठः ।
तत्पक्षेः प्रीतिदानमित्यत्र कर्मणि ल्युट्  ॥  २।११९।१४  ॥   

  

प्रहृष्ट इति । मानुषेषु सुदुर्लभामलभ्यां मैथिल्याः
सत्क्रियामनसूयाकर्तृकसत्कारं दृष्ट्वा रामो लक्ष्मणश्च प्रहृष्टो ऽभवत्  ॥ 
२।११९।१५  ॥   

  

तत इति । ततः सीतासत्कृतिदर्शनानन्तरं तापसैः अर्चितः प्रीतः स रघुनन्दनो
रामः पुण्यामनसूयासमर्पितपुण्यालङ्कारादिविशिष्टां शशिनिभाननां सीतां
दृष्ट्वा शर्वरीं रात्रिमुवास  ॥  २।११९।१६  ॥   

  

तस्यामिति । तस्यां वासाधिकरणीभूतायां रात्र्यां व्यतीतायां नरव्याघ्रौ
रामलक्ष्मणौ अभिषिच्य स्नात्वाहुता अग्नयो यैस्तान् वनगोचरान् तापसान्
अपृच्छेतां प्रार्थयेतां वनान्तरगमनायेति शेषः  ॥  २।११९।१७  ॥   

  

ताविति । ते रामलक्ष्मणाभ्यां पृष्टाः धर्मचारिणस्तापसाः तस्य वनस्य
सञ्चारं देशं राक्षसैः समभिप्लुतं व्याप्तं तौ रामलक्ष्मणावूचुः ।  

सञ्चारशब्दः स्वार्थाणन्तः  ॥  २।११९।१८  ॥   

  

व्यापनप्रकारं वदन्नाह-- रक्षांसीति । हे राघव नानारूपाणि अनेकवेषधराणि
पुरुषादानि पुरुषभक्षणशीलानि रक्षांसि रुधिराशनाः व्यालाः सर्पाः
हिंस्रपशवश्च अस्मिन् महारण्ये वसन्ति । "सर्पो हिंस्रपशुर्व्यालः पुंसि
श्वापदसर्पयोः" इत्यमरः । उभयार्थलाभस्त्वेकशेषवृत्त्या  ॥  २।११९।१९  ॥   

  

ननु किं तद्वासेनेत्यत आह-- उच्छिष्टमिति । उच्छिष्टमुच्छिष्टस्पर्शादिना
शुद्धिरहितमित्यर्थः । प्रमत्तमनवधानं वा तापसं ब्रह्मचारिणिं च अस्मिन्
महारण्ये अदन्ति तान् निवारय तद्राक्षसत्वं निवर्तयेत्यर्थः  ॥  २।११९।२०
 ॥   

  

एष इति । वने फलान्याहरताम् ऋषीणाम् एषः पन्थाः हे राघव अनेनैव पथा दुर्गं
वनं गन्तुं ते क्षममुचितम्  ॥  २।११९।२१  ॥   

  

इतीति । प्राञ्जलिभिः प्रणयसूचकबद्धयुगुलकरैस्तपस्विभिर्द्विजैः इत्यनेन
प्रकारेण ईरितः कथितः यात्रायै आज्ञापित इत्यर्थः, अत एव कृतस्वस्त्ययनः
कृतं स्वस्त्ययनं यस्मै सः सभार्यः सलक्ष्मणः परन्तपो राघवो रामः
अभ्रमण्डलं सूर्य इव वनं प्रविवेश  ॥  २।११९।२२  ॥   

  

स्वस्ति श्रीरघुनाथपादकमलद्वन्द्वप्रसादाद्वरो  

ऽयोध्याया हि शिरोमणिः समभवत्पूर्णस्त्रिवेणीतटे ।  

स्वान्तध्वान्तनिवर्तनद्युमणिको रामायणस्थः सतां  

वेद्यः श्रौतपथः शुभार्थनिचयः श्रीरामसन्तोषकः  ॥  २।१  ॥   

  

नमो रामाय सीतायै लक्ष्मणाय हनूमते ।  

यत्कृपालेशमात्रेण विष्ण्वाद्याः प्रभवन्ति हि  ॥  २  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
एकोनविंशाधिकशततमः सर्गः  ॥  २।११९  ॥   

  

इति श्रीमद्वाल्मीकिरामायणे ऽयोध्याकाण्डं समाप्तम् ।  

इति शिवम् ।  

  


