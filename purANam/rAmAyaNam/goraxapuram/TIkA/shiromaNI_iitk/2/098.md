+++
title = "०९८"

+++


भरतवृत्तान्तमाह-- निवेश्येति । पादवतां वरः द्विपदानां श्रेष्ठः भरतः
सेनां निवेश्य यथोचितं संस्थाप्य गुरुवर्तकं पितृवचनपरिपालकं
राममभिगन्तुमियेष  ॥  २।९८।१  ॥   

  

निविष्टेति । यथोद्देशं भरतोपदेशमनतिक्रम्य सैन्ये निविष्टमात्रे सति भरतः
शत्रुघ्नमब्रवीत्  ॥  २।९८।२  ॥   

  

तद्वचनाकारमाह-- क्षिप्रमिति । लुब्धैः निषादैः सहितैरेभिर्नरसङ्घैः
स्वभृत्यसमूहैः इदं वनं क्षिप्रमन्वेषितुमर्हसि  ॥  २।९८।३  ॥   

  

गुह इति । ज्ञातिसहस्रेण परिवृतो गुहः अस्मिन्वने काकुत्स्थौ रामलक्ष्मणौ
समन्वेषतु  ॥  २।९८।४  ॥   

  

अमात्यैरिति । अमात्यादिभिः परिवृतः स्वयमहं सर्वं वनं चरिष्यामि  ॥  २।९८।५
 ॥   

  

यावदिति । यावन्न द्रक्ष्यामि तावत्कालं मे शान्तिर्न भविष्यति  ॥  २।९८।६
 ॥   

  

तदेव भङ्ग्यन्तरेणाह-- यावदिति । चन्द्रसङ्काशं चन्द्रसदृशम्  ॥  २।९८।७
 ॥   

  

यावदिति । पार्थिवव्यञ्जनान्वितौ पार्थिवव्यञ्जनैः पार्थिवचिह्नैः
रेखाध्वजकुलिशापतत्रादिभिः अन्वितौ भ्रातुश्चरणौ यावच्छिरसा न
प्रग्रहीष्यामि तावच्छान्विर्न भविष्यति  ॥  २।९८।८  ॥   

  

यावदिति । यावन्नाभिषिक्तः तावच्छान्तिर्न  ॥  २।९८।९  ॥   

  

सिद्धार्थ इति । यः सौमित्रिर्लक्ष्मणः रामस्य मुखं पश्यति स सिद्धार्थः  ॥ 
१८।१०  ॥   

  

कृतकृत्येति । या वैदेही सागरान्तायाः पृथिव्याः भर्तारमनुगच्छति सा
कृतकृत्या कृतार्था  ॥  २।९८।११  ॥   

  

स्विति । यस्मिन् काकुत्स्थो रामो वसति सो ऽसौ चित्रकूटः सुशुभः अत्यन्तं
शुभकारकः  ॥  २।९८।१२  ॥   

  

कृतेति । यन्महाराजो रामः अध्यास्ते तदिदं वनं कृतकार्यम्  ॥  २।९८।१३  ॥   

  

एवमिति । महाबाहुर्भरतः एवमुक्त्वा पद्भ्यामेव महद्वनं प्रविवेश  ॥  २।९८।१४
 ॥   

  

स इति । गिरिसानुषु जातानि द्रुमजालानि द्रुमसमूहान् मध्येन वदतां वरो भरतः
जगाम  ॥  २।९८।१५  ॥   

  

स इति । स भरतः चित्रकूटस्य सालं वृक्षविशेषमारुह्य रामाश्रमगतस्य
अग्नेर्ध्वजं धूमं ददर्श  ॥  २।९८।१६  ॥   

  

तमिति । तं धूमं दृष्ट्वा अत्रैव राम इति ज्ञात्वा अम्भसो ऽगाधजलस्य पारं
गत इव मुमोद  ॥  २।९८।१७  ॥   

  

स इति । स भरतः पुण्यजनैर्महात्मभिः उपपन्नं सेवितं रामाश्रमं निशम्य
चमूमन्वेषणार्थं सहागतसैन्यं पुनर्निवेश्य संस्थाप्य गुहेन सार्धं त्वरितः
सन् जगाम  ॥  २।९८।१८  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
ऽष्टनवतितमः सर्गः  ॥  २।९८  ॥   

  

  


