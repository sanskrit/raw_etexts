+++
title = "०२५"

+++


तद्वचनमेवाह-- सेति । सा कौशल्या तं निश्चितवियोगजनितमायासं दुःखं विनीय
विचारेण दूरीकृत्य मङ्गलानि चकार  ॥  २।२५।१  ॥   

  

नेति । हे रघूत्तम इदानीं वारयितुं गमनमिति शेषः । न शक्यते अतः गच्छ अतः
सतां महात्मनां क्रमे मार्गे महात्माचरितप्रतिज्ञापालने वर्तस्व शीघ्रं
विनिवर्तस्व च वनादिति शेषः  ॥  २।२५।२  ॥   

  

यमिति । राघवशार्दूल रघुवंशिश्रेष्ठ अभिरक्षतु विघ्नान् विनाशयतु इत्यर्थः
 ॥  २।२५।३  ॥   

  

येभ्य इति । हे पुत्र देवेषु कान्तिमत्सु आयतनेषु गृहेषु येभ्यः प्रणमसे ते
देवाः महर्षिभिः सह सहितं त्वां वने अभिरक्षन्तु "चैत्येषु" इति भूषणपाठः ।
महर्षिभिः सह देवा अभिरक्षन्त्वित्यन्वयो वा  ॥  २।२५।४  ॥   

  

यानीति । सदा नित्यं गुणैः समुदितं प्रकाशितम्  ॥  २।२५।५  ॥   

  

पित्रिति । शुश्रूषया सेवया सत्येन चाभिरक्षितस्त्वं चिरं जीव पालय प्रजा
इति शेषः । अन्तर्भावितणिजर्थः  ॥  २।२५।६  ॥   

  

समिदिति । समिदादयः तत्तदन्तर्यामिण इत्यर्थः । तत्र क्षुपाः
ह्रस्वशाखावन्तो वृक्षविशेषाः "ह्रस्वशाखाशिफः क्षुपः" इत्यमरः पतङ्गाः
पक्षिणः पन्नगाः सर्पाः त्वां रक्षन्तु । सार्धश्लोक एकान्वयी  ॥  २।२५।७
 ॥   

  

स्वस्तीति । महर्षिभिः सह स्वस्ति कुर्वन्तु इति शेषः  ॥  २।२५।८  ॥   

  

स्वस्तीति । धाता दक्षादिः विधाता ब्रह्मा करोतु कुर्वन्तु इति शेषः  ॥ 
२।२५।९  ॥   

  

ऋतव इति । ऋतवो वसन्तादयः मासाः चैत्रादयः संवत्सराः प्रभवादयः क्षपाः
रात्रयः मुहूर्ताः गिरिशादयः  ॥  २।२५।१०  ॥   

  

धृतिरिति । धृतिर्धैर्यं स्मृतिः स्मरणं धर्मः श्रुतिस्मृतिविहितः स्कन्दः
कार्तिकेयः सोमः उमासहितः देवो महादेवः  ॥  २।२५।११  ॥   

  

सप्तर्षय इति । हे पुत्र मया स्तुताः सप्तर्ष्यादयः नित्यशः पान्तु ।
सार्धश्लोक एकान्वयी  ॥  २।२५।१२  ॥   

  

शैला इति । शैलाः अद्रयः वनमाश्रितं त्वां पान्तु । अर्धचतुष्टयमेकान्वयि
 ॥  २।२५।१३,१४  ॥   

  

ऋतव इति । षट् षट्संख्याका ऋतवः ऋत्ववयवीभूताधिकमासे दिनाभिमानिदेवताः मासा
अधिकचैत्रादिमासदेवताः संवत्सराः त्रयोदशमासात्मकवर्षाभिमानिदेवताः । किंच
अन्ये सौरत्वादिभेदेन पूर्वतो भिन्नाः ऋत्वादयः कलादयश्च महावने विचरतः तव
शर्म कल्याणं दिशन्तु ददतु । सार्धश्लोक एकान्वयी  ॥  २।२५।१५,१६  ॥   

  

तवेति । आदित्याः देवताः दैत्याश्च तव सुखदा भवन्तु । अर्धं पृथक्--
राक्षसानामिति । राक्षसादीनां भयं ते माभूत् । अर्धद्वयमेकान्वयि  ॥ 
२।२५।१७  ॥   

  

प्लवगा इति । गहने निबिडे कानने वने प्लवगा प्लवेन उत्प्लुत्यागच्छन्ति ते
मण्डूकजातिविशेषादय इत्यर्थः । वृश्चिकादयश्च तव समीपे मा भूवन् ।
सार्धश्लोक एकान्वयी  ॥  २।२५।१८,१९  ॥   

  

महिषा इति । महिषादयो न द्रुह्यन्तु । अर्धं पृथक्-- नृमांसेति । अन्ये
उक्तातिरिक्ताः सर्वजायतः क्रूरा इति शेषः । मया संपूजिताः प्रार्थिताः  ॥ 
२।२५।२०  ॥   

  

आगमा इति । आगमाः आगमनानुकूलव्यापाराः शिवाः मङ्गलविशिष्टा विजयपूर्वका
इत्यर्थः । सन्तु पराक्रमाः सिध्यन्तु सफला भवन्तु  ॥  २।२५।२१  ॥   

  

सर्वसंपत्तय इति । सर्वसंपत्तयः अपेक्षितसामग्र्यः प्राप्नुवन्तु इति शेषः
। अन्तरिक्षादिभ्यः ये ते परिपन्थिनः शत्रवस्तेभ्यश्च स्वस्ति अस्तु ।
सार्धश्लोक एकान्वयी  ॥  २।२५।२२  ॥   

  

शुक्र इति । शुक्रादयः पान्तु अर्धद्वयमेकान्वयि  ॥  २।२५।२३  ॥   

  

अग्निरिति । उपस्पर्शनकाले अस्पृश्यस्पर्शनसमये अग्न्यादयः ऋषिमुखच्युताः
महात्मोपदिष्टाः मन्त्राश्च त्वां पान्तु  ॥  २।२५।२४  ॥   

  

सर्वेति । ब्रह्मा साकेतलोकस्थः अतः पूर्वोक्तविधातेत्यनेन न पौनरुक्त्यं
शिष्यते इति शेषाः नित्या इत्यर्थः सुराः साकेतलोकस्था इत्यर्थः  ॥  २।२५।२५
 ॥   

  

इतीति । अनुरूपाभिः स्वयोग्याभिः  ॥  २।२५।२६  ॥   

  

ज्वलनमिति । ज्वलनमग्निं समुपादाय ग्राहयित्वा मङ्गलकारणान्मङ्गलहेतोः
ब्राह्मणेन हावयामास  ॥  २।२५।२७  ॥   

  

हावनप्रकारमाह-- घृतमिति । घृतादीनुपसंपादयामास ब्राह्मणसमीपं प्रापयामास
 ॥  २।२५।२८  ॥   

  

उपाध्याय इति । शान्तिमभिभवकारकविघ्नराहित्यमनामयं रोगराहित्यं च
उद्दिश्येति शेषः हुत्वा बाह्यं होमस्थानाद्बहिर्भागयोग्यं बलिं
विहितलोकपालादिपूजामकल्पयत्  ॥  २।२५।२९  ॥   

  

मध्विति । मध्वादिभिः सहितान्स्वस्तिवाच्यद्विजान्
स्वस्तिवचनार्हब्राह्मणान् वने स्वस्त्ययनक्रियां
वनविषयकस्वस्तिबोधकवाक्यमित्यर्थः । वाचयामास "जल्पतिप्रभृतीनाम्" इति
कर्मत्वम्  ॥  २।२५।३०  ॥   

  

तत इति । तस्मै हवनकर्त्रे काम्यां तदीप्सितां दक्षिणां प्रददौ राघवं
राममब्रवीच्च  ॥  २।२५।३१  ॥   

  

तद्वचनमेवाह-- यदिति । यद्यादृशं मङ्गलं विजय इत्यर्थः । वृत्रनाशे
वृत्रासुरवधसमये सर्वदेवनमस्कृते सहस्राक्षे इन्द्रे समभवत्तत्तादृशं
मङ्गलं ते भवतु  ॥  २।२५।३२  ॥   

  

यदिति । सुपर्णस्य गरुडस्य विनता गरुडमाता प्रार्थयानस्य प्रार्थयमानस्य
आगमशास्त्रस्यानित्यत्वान्मुगभावः  ॥  २।२५।३३  ॥   

  

अमृतेति । अमृतस्य उत्पादनमुत्पत्तिर्यस्मिन्समये तस्मिन्समये वज्रधरस्य
इन्द्रस्य यन्मङ्गलमदितिः प्रादात्तन्मङ्गलं ते भवतु  ॥  २।२५।३४  ॥   

  

त्रीति । त्रिविक्रमान्वारत्रयपादविक्षेपान्प्रक्रमतः कुर्वतः तन्मङ्गलं ते
भवतु  ॥  २।२५।३५  ॥   

  

ऋषय इति । ऋष्यादयः दिशन्तु ददतु  ॥  २।२५।३६  ॥   

  

इतीति । दुःखवशवर्तिनी वियोगजनितदुःखाक्रान्तापि वाचा प्रहृष्टा
वचनज्ञाप्यप्रहृष्टात्वविशिष्टैव कौशल्या इति अनेन प्रकारेणैव
शेषानक्षतान्पुत्रस्य शिरसि शिरएकदेशे मस्तके इत्यर्थः । कृत्वा
अक्षतैरलङ्कृत्येत्यर्थः गन्धैः अनेकविधचन्दनैः रामं समालभ्य विलिप्य
सुसिद्धार्थां सुसिद्धः परीक्षितः अर्थो यस्याः तां
रिपुबाणभेदनकर्त्रीमित्यन्वर्थसंज्ञावतीमित्यर्थः । विशल्यकरणीमौषधिं
रक्षामुद्दिश्य मन्त्रैः चकार हस्ते बबन्धेत्यर्थः । अत एव जजाप मनसि
उच्चारयामास मन्त्रानिति शेषः । इव उश्चैवार्थे । शेषा इत्यक्षतनामेति
भट्टोदाहृतकतकः । अर्धपञ्चकमेकान्वयि  ॥  २।२५।३७३९  ॥   

  

वागिति । संसज्जमानया अत्यासक्तिबोधिकया वाचोपलक्षिता कौशल्या पुत्रमानम्य
आघ्राणादि कृत्वा च हे राम इष्टार्थः इष्टः अभीप्सितः अर्थः देवप्रयोजनं
यस्य सः त्वं यथासुखं गच्छ इति भावेनातिप्रेम्णा वदद्वाङ्मात्रेण
नावदद्यद्यापि निषेधो ऽर्थतः सिद्धस्तथापि स्पष्टप्रतिपत्त्यर्थमिदम् ।
सार्धश्लोक एकान्वयी  ॥  २।२५।४०  ॥   

  

अरोगमिति । हे वत्स अरोगं नित्यं रोगरहितं सर्वसिद्धार्थं
प्राप्तसकलेप्सितमयोध्यामागतं प्राप्तं राजवर्त्मसु संधितमास्थावन्तं त्वां
सुखं यथा स्यात्तथा पश्यामि । सार्धश्लोक एकान्वयी  ॥  २।२५।४१  ॥   

  

मङ्गलैरिति । उपसंपन्नः सम्यक् प्राप्तः त्वं याहि अत एव वनवासादिह
अयोध्यायामागतः प्राप्तः त्वं मम वध्वाः कामान्संवर्ध
अनुदात्तेत्वप्रयुक्तात्मनेपदस्यानित्यत्वात्परस्मैपदम् ।
अर्धद्वयमेकान्वयि  ॥  २।२५।४२  ॥   

  

मयेति । हे राघव मया अर्चिताः पूजिताः देवगणादयः वनमभिप्रयातस्य ते हितानि
काङ्क्षन्तु  ॥  २।२५।४३  ॥   

  

अतीवेति । अश्रुप्रतिपूर्णलोचना सा कौशल्या स्वस्त्ययनं यथाविधि समाप्य
राघवं रामं प्रदक्षिणं चकार पुनः पुनः निरीक्ष्य सस्वजे च
मातृप्रदक्षिणकरणेन पुत्राभीष्टसिद्धिरिति धर्मशास्त्रे प्रसिद्धम्  ॥ 
२।२५।४४  ॥   

  

तयेति । देव्या कौशल्यया कृतप्रदक्षिणः स राघवो रामः मातुश्चरणौ पुनः पुनः
निपीड्य तया मातृसेवाजनितया श्रिया शोभया प्रज्वलितः सन् सीतानिलयं
जानकीगृहं जगाम  ॥  २।२५।४५  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
पञ्चविंशः सर्गः  ॥  २।२५  ॥   

  

  


