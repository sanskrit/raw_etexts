+++
title = "०२२"

+++


अथेति । व्यथया भ्रातृवियोगश्रुत्या प्राप्तप्रकृतिविपर्यासेन दीनं
क्षीणत्वेन प्रतीयमानं सविशेषं रामातिप्रियत्वेन विशेषसंहितममर्षितं
रामवियोगासहनशीलं सरोषं नागेन्द्रमिव अत एव रोषविस्फारितेक्षणं रोषेण
विस्फारिते ईक्षणे यस्य तं सुहृदं सरलस्वभावं प्रियं स्वातिप्रीतिविषयीभूतं
भ्रातरं सौमित्रिमासाद्य हस्तग्रहेण स्वसमीपं प्रापय्य इदमुवाच ।
श्लोकद्वयमेकान्वयि  ॥  २।२२।१,२  ॥   

  

तद्वचनमेवाह-- निगृह्येति । रोषादिकं निगृह्य सन्त्यज्येत्यर्थः ।
धैर्यमाश्रित्य स्वीकृत्य अवमानं प्रव्राजनविषयकसंमतिग्रहणाभावमूलकानादरं
निरस्य परिहृत्य उपक्लृप्तं प्राप्तं सर्वमेतत्सामग्रीजातं क्षिप्रं
निवर्तय निरव्ययं विघ्नरहितं यथा स्यात्तथा कार्यं कर्तव्यं
गमनोद्योगमित्यर्थः कुरु । श्लोकद्वयमेकान्वयि  ॥  २।२२।३,४  ॥   

  

सौमित्रे य इति । संभारसंभ्रमः सामग्रीसंपादनविषयिणी त्वरा आदरो वा  ॥ 
२।२२।५  ॥   

  

यस्या इति । मदभिषेकार्थे अभिषेकरूपे वस्तुनि मानसं वर्तत इति शेषः । सा नः
माता कौशल्या सविशङ्का विगतवनवासक्लेशविषयकशङ्काविशिष्टा सती न परितप्यते
तथा कुरु  ॥  २।२२।६  ॥   

  

तस्या विशङ्काकरणे हेतुमाह-- तस्या इति । शङ्कामयं शङ्काहेतुकमित्यर्थः ।
मनस्यपि प्रतिसंजातं किं पुनर्बहिःप्रकटितमित्यर्थः । दुःखमुपेक्षितुं
तिष्ठत्विदमित्युपेक्षां कर्तुमहं नोत्सहे । "उदीक्षितुम्" इतिपाठे
द्रष्टुमित्यर्थ इति भट्टाः  ॥  २।२२।७  ॥   

  

स्वस्मिन्मात्रादेः स्नेहबोधकं लिङ्गमाह-- नेति । बुद्धिपूर्वं विप्रियं न
कृतमबुद्धमबुद्धिपूर्वकं वा न कृतमिति अहं स्मरामि  ॥  २।२२।८  ॥   

  

सत्य इति । सत्यः सत्यवादी अत एव सत्यसंधः सत्यप्रतिज्ञः अत एव परलोकभयादयं
सत्यात्प्रच्युतः इति शत्रुजनापवादाद्भीतः मम पिता निर्भयः लोकापवादभयरहितो
ऽस्तु  ॥  २।२२।९  ॥   

  

स निर्भयो ऽवश्यं कर्तव्य इत्यत्र हेतुं वदन्नाह-- तस्येति । कर्मणि
अभिषेकानुकूलव्यापारे अप्रतिसंहृते अनिवर्तिते सति मम वचः सत्यं नेति तस्य
पितुर्मनस्तापः भवेत्तस्य तापो मामपि तपेत्  ॥  २।२२।१०  ॥   

  

अभिषेकेति । हे लक्ष्मण तस्मादुक्तहेतोः अन्वक् शीघ्रमेव इतः अस्मात्पुरः
पुर्याः गन्तुमिच्छामि  ॥  २।२२।११  ॥   

  

ममेति । कृतकृत्या साधितमुनिप्रयोजना नृपात्मजा केकयी अव्यग्रमनवधानतारहितं
भरतमभिषेचयतामभिषेचमिव प्रापयताम् इवार्थान्तर्भावेण प्रापणरूपधात्वर्थे
णिच् । यद्वा यतः मम प्रव्राजनान्नृपात्मजा केकयी कृतकृत्या अतः अः
विष्णुरेव व्यग्रः विशेषेण अग्रः मत्प्रीतिपात्राग्रणीत्वं यस्मिन्स तं
भरतमभिषेचयतामभिषेचः अभिषेकः यतः निवर्तितो यया तामुपरमार्थकयमोरूपम् स
चान्तर्भावितणिजर्थः । केकयीमद्य दुर्वचनादिना न पीडय ।
निषेधार्थकमव्ययमिति  ॥  २।२२।१२  ॥   

  

मयीति । मनः सुखं मद्यशःप्राप्तिहेतुकानन्दः भविष्यति  ॥  २।२२।१३  ॥   

  

बुद्धिरिति । येन मद्विजयकालेन बुद्धिः विजयविषयकनिश्चयः प्रणिहिता
संपादिता अनु पश्चान्मनः केकयीसंकल्पः समाहितं प्रापितं कारितमित्यर्थः ।
तं कालं संक्लेष्टुमतिवर्तितुमित्यर्थः । नैवार्हामि अतः प्रव्रजिष्यामि
अतः मा चिरमस्मिन्विषये विलम्बो न कार्यः  ॥  २।२२।१४  ॥   

  

केकय्यादिविषये द्वेषाभावाय कालस्यैव प्रवर्तकत्वं बोधयति-- कृतान्त इति ।
कृतान्तः काल एव कारणमिति शेषः । वितीर्णस्य पित्रा दत्तस्य राज्यस्य
निवर्तने विलम्बने  ॥  २।२२।१५  ॥   

  

कालस्यैव प्रवर्तकत्वे हेतुमाह केकय्या इति । तस्याः केकय्याः भावो
ऽभिप्रायः यदि कृतान्तविहितः मद्विजयकालप्रेरितो न भवेत्तर्हि मम पीडने
मत्कर्मकप्रवासहेतुकपीडादाने प्रतिपतिः  

निश्चयः कथं स्यात् न स्यादित्यर्थः  ॥  २।२२।१६  ॥   

  

तस्याः स्वतः प्रवर्तिकात्वाभावे हेतुमाह-- जानासीति । हे सौम्य मातृषु
कौशल्यादिषु अन्तरं पूज्यत्वे भेदो मम मत्कृतमित्यर्थः । भूतपूर्वं न
तस्याः केकय्या मयि सुते भरते वा विशेषो भूतपूर्वो न इति त्वं यथा
यथावज्जानासि  ॥  २।२२।१७  ॥   

  

स इति । अभिषेकनिवृत्त्यर्थैः अभिषेकनिवृत्तिरर्थो येषां तैः प्रवासार्थैः
प्रवासबोधकैः अत एव उग्रैः अत एव दुर्वचैः वक्तुमनर्हैः तस्याः केकय्या
वाक्यैः वचनैः प्रव्राजने दैवाद्देवोदयकारककालादन्यत्कारणं न समर्थये
निश्चिनोमि  ॥  २।२२।१८  ॥   

  

कथमिति । तथागुणा मद्विषकातिवात्सल्यविशिष्टा प्रकृतिसंपन्ना
सुस्वभावसंयुक्ता विक्षेपादिरहितेत्यर्थः । राजपुत्री केकयी भर्तृसंनिधौ
मत्पीड्यं पीडाबोधकं प्राकृता स्त्रीव कथं ब्रूयान्न ब्रूयादित्यर्थः ।
एतेन मम हितमेव तयोक्तमिति सूचितम् इवेन तस्याः प्राकृतविलक्षणात्वं
ध्वनितम्  ॥  २।२२।१९  ॥   

  

अदृष्टस्य बलवत्त्वं बोधयन्नाह-- यदिति । यद्यस्माद्धेतोः
दैवमदृष्टमचिन्त्यम् इदानीमिदमिति निश्चेतुं न शक्यमित्यर्थः ।
तत्तस्माद्धेतोः भूतेषु हन्यमानेष्विति शेषः । न हन्यते अत एव मयि तस्यां
केकय्यां च व्यक्तं देवदृष्टप्रभावः प्रकटित इत्यर्थः । तत्प्रभावादेव
प्रव्रजने प्रव्राजने च द्वयोर्बुद्धिरासीदिति तात्पर्यम् अत एव विपर्ययः
अभिषेकविपरीतः पतितः प्राप्तः  ॥  २।२२।२०  ॥   

  

दैवनिवृत्त्यर्थं यत्नो न कर्तव्य इति बोधयन्नाह-- कश्चिदिति । यस्य दैवस्य
ग्रहणं बोधकं कर्मणः फलभोगादन्यन्न दृश्यते तेन दैवेन सह योद्धुं
कश्चित्पुमान्न उत्सहते नञ आवृत्योभयत्रान्वयः  ॥  २।२२।२१  ॥   

  

सुखेति । यस्य जनस्य सुखादयः स्वातन्त्र्येण दृश्यन्ते तथाभूतं
तत्सदृशमन्यदपि सुपुप्त्यादि तत्सर्वं दैवस्य कर्म कृतं भवाभवौ
उत्पत्तिविनाशौ एतेन स्वतन्त्रसुखादिरहितानां नादृष्टमिति सूचितम्  ॥ 
२।२२।२२  ॥   

  

दैवप्राबल्यं दृष्टान्तमुखेन द्रढयन्नाह-- ऋषय इति । तीव्रानतिप्रयत्नेन
संपादितान्  ॥  २।२२।२३  ॥   

  

दैवबोधकमसाधारणं लिङ्गमाह असङ्कल्पितमिति । आरम्भैः सामग्रीभिः आरब्धं
प्रारम्भविषयीभूतं निवर्त्य असङ्कल्पितं सङ्कल्परहितं यदकस्मात्प्रवर्तते
तद्दैवस्य कर्म  ॥  २।२२।२४  ॥   

  

प्रासङ्गिकादृष्टवर्णनं परिसमाप्य प्रकृतमाह-- एतयेति । अभिषेके व्याहते
ऽपि तत्त्वया स्वधर्मपालनरूपयाथार्थ्यविषयिण्या बुद्ध्या निश्चयेन आत्मना
मनसा सह आत्मानमन्तःकरणं संस्तभ्य स्थिरीकृत्य परितापो न विद्यते न
स्थाप्यते अन्तर्भावितणिजर्थो विद्यतिः  ॥  २।२२।२५  ॥   

  

तस्मादिति । तस्मादुक्तहेतोः मामनुविधाय अनुसृत्य अपरितापः परितापरहितः सन्
आभिषेचनिकीं क्रियां क्षिप्रं प्रतिसंहारय निवर्तय  ॥  २।२२।२६  ॥   

  

ननु सामग्रीणां का गतिरित्यत आह-- एभिरिति । अभिषेचनसंवृतैः
अभिषेकार्थमानीतैः एभिर्घटैः मम तापस्ये तपःकर्मणि व्रतस्नानं
व्रतोद्देश्यकस्नानं भविष्यति  ॥  २।२२।२७  ॥   

  

एतज्जलेन स्नाने अयं वनं न गमिष्यतीति देवादीनां शङ्कासंभवात्
शेषसामग्रीवैयर्थ्यस्यार्थतः सिद्धत्वाच्च पक्षान्तरमाह-- अथवेति । स्वयं
स्वहस्तेनेत्यर्थः । उद्धृतमानीतं व्रतादेशं व्रतस्नानं करिष्यति विधास्यति
 ॥  २।२२।२८  ॥   

  

मेति । हे लक्ष्मण लक्ष्म्याः राज्यश्रियः विपर्यये वनवासश्रियः
प्राप्तावित्यर्थः । संतापं मा  

कार्षीस्तत्र हेतुः लोके लक्ष्मीद्वयं राज्यं राज्यलक्ष्मीः वनवासो
वनवासलक्ष्मीः च तत्रैका प्राप्तैवेति तात्पर्यं प्रत्युत इयं
प्राप्तिर्हर्षावहेत्याह-- वनवासमहोदयः अतियशःसंपादकत्वेनातिहर्षहेतुरिति
तात्पर्यम्  ॥  २।२२।२९  ॥   

  

उपसंहरन्नाह-- नेति । हे लक्ष्मण अस्मिन् राज्यविघ्ने दैवाभिपन्ना
देवविजयादृष्टप्रेरिता यवीयसी कनिष्ठा मम माता केकयी न अभिशङ्कितव्या
किमाचरितमनयेति शङ्कितुमनर्हा, पितापि न शङ्कितव्यः शङ्कितव्येति
लिङ्गविपरिणामेन इहाप्यन्वेति त्वत्कर्तृकशङ्कितव्यत्वाभावे हेतुः
तथाप्रभावं मदुक्तप्रभावविशिष्टं दैवं त्वं जानासि  ॥  २।२२।३०  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
द्वाविंशः सर्गः  ॥  २।२२  ॥   

  

  


