+++
title = "०९७"

+++


रामोक्तिं वर्णयितुमुपक्रमते-- सुसंरब्धमिति । भरतमवलोक्य सुसंरब्धं
शत्रुभ्रमाद्युद्धोद्योगवन्तमत एव क्रोधमूर्छितं लक्ष्मणं परिसान्त्व्य इदं
वचनमब्रवीत्  ॥  २।९७।१  ॥   

  

तद्वचनाकारमाह-- किमिति । अत्र अस्मिन्समये धनुरादिना किं कार्यम् । ननु
शत्रुनिवारणार्थमपेक्षितमित्यत आह-- महोत्साहः
अस्मद्दर्शनविषयकौत्सुक्यविशिष्टः महाबलो भरत एव स्वयमागतः एवेन
शत्र्वागमनव्यवच्छेदः  ॥  २।९७।२  ॥   

  

नन्वेवं चेद्राज्यपरिपालनार्थमयोध्यागमनोद्योगः कर्तव्य इत्यत आह--
पितुरिति । आहवे राक्षससङ्ग्रामार्थं पितुः सत्यं
चतुर्दशवर्षपरिमितवनवासबोधकवाक्यं प्रतिश्रुत्य करिष्यामीति प्रतिज्ञाय
सापवादेन निन्दासहितेन राज्येन इदानीं राज्यग्रहणेन हत्वा निवर्त्य च भरतं
किं करिष्यामि सापवादपुरुषस्य स्वजनादिप्राप्तिरपि दुःखदैवेति तात्पर्यम्
 ॥  २।९७।३  ॥   

  

यदिति । बान्धवानां मित्राणां वा क्षये तदीयत्वेन स्वीकारिते राज्यादौ
यद्द्रव्यं भवेत् उत्पद्येत तदहं न प्रतिगृह्णीयां, तत्र दृष्टान्तः
विषकृतान् विषमिश्रितान् भक्ष्यानिव ऐतेनेदानीं राज्यग्रहणे दत्तापहारदोषो
ऽप्यापतिष्यतीति सूचितम्  ॥  २।९७।४  ॥   

  

वस्तुतस्तु स्वार्थं किञ्चिन्न स्वीकुर्म इत्याह-- धर्ममिति । भवतामर्थे एव
धर्मादिकमिच्छामि एतत्प्रतिश्रृणोमि प्रतिजानामि  ॥  २।९७।५  ॥   

  

तदेव द्रढयन् भङ्ग्यन्तरेणाह-- भ्रातृ़णामिति । सङ्ग्रहार्थं
स्वसमीपस्थापनार्थं सुखार्थं च राज्यमिच्छामि सत्येन सत्यत्वेन
बोधनार्थमायुधमालभे शपथविधिना स्पृशामि  ॥  २।९७।६  ॥   

  

नेति । इयं मही शक्रत्वं च मम दुर्लभा दुर्लभं च न यत् यस्मै इच्छेयं
तत्तस्मै दद्यामित्यर्थः, तथापि अधर्मेण हेतुना नेच्छेयं यथेच्छं दातुमिति
शेषः । दुर्लभेति लिङ्गविपरिणामेनान्यत्राप्यन्वेति  ॥  २।९७।७  ॥   

  

भरतादिपरिपालनमेव नित्यं ममेप्सितमिति बोधयन्नाह-- यदिति । यत्किञ्चित्सुखं
भरतादीन् विना भरतादिसम्बन्धशून्यं सत् भवेत् प्राप्तियोग्यतां
प्राप्नुयात्तत्सुखं शिखी वह्निः भस्म कुरुताम्  ॥  २।९७।८  ॥   

  

मन्य इति । अयोध्यामागतः स्नेहेनाक्रान्तहृदयो भरतः मां प्रव्राजितं
श्रुत्वा शोकेनाकुलितेन्द्रियः सन् मां द्रष्टुमागतः इत्यहं मन्ये
निश्चिनोमि, एतेनानयनार्थकत्वमपि तस्य सूचितम् । ननु आनयनार्थमागतस्य
भरतस्येप्सितभङ्गे बलात्कारेणाप्यानेष्यतीति सावधानतया भवितव्यमित्यत आह--
अन्यथा बलात्कारेण मां नेतुमागतः । श्लोकत्रयमेकान्वयि  ॥  २।९७।९।११  ॥   

  

भरतस्नेहमेव दृढीकुर्वन्नाह-- अम्बामिति । अप्रियं रामप्रव्राजनं मम
प्रीतिविरोधीति वदन् सन् कैकेयीमम्बां रुष्य प्रव्राजनहेतुत्वेन
किञ्चित्परुषमुक्त्वेत्यर्थः, अपितरं पितृरहितं मां प्रसादी प्रसादनशीलः
सन् मे राज्यं दातुमागतः  ॥  २।९७।१२  ॥   

  

प्राप्तेति । प्राप्तः कालः अनेकविधोपदेशो यस्मात्तं मां प्राप्तेति
शेष्ाः, यथा यथावत् अस्मान् द्रष्टुमर्हति अस्मासु मनसापि अप्रियं
बलात्कारेणायोध्यानयनं नाचरेत्, प्राप्तं कालं प्राप्तोपदेशो यथा भवति
तथेति क्रियाविशेषणं वा  ॥  २।९७।१३  ॥   

  

विप्रियमिति । यद्यस्माद्बलात्कारानयनाद्धेतोः अभयं भयनिवर्तकं मदीयत्वं
विशङ्कसे तदीदृशं विप्रियं बलात्कारकरणं कदानु कदापि भरतेन कृतपूर्वं किं
नेत्यर्थः  ॥  २।९७।१४  ॥   

  

नहीति । निष्ठुरं परुषमप्रियं प्रियविरोधि वचः त्वया भरतो न वाच्यः । तत्र
हेतुः-- भरतस्य अप्रिये त्वत्कर्तृकाप्रियाचरणे कृते वचनेनापि सम्पादिते
सति अहमप्रियं त्वद्विषयकप्रीत्यभाववान् स्याम्  ॥  २।९७।१५  ॥   

  

भरतविरोधस्यायोग्यत्वं बोधयन्नाह-- कथमिति । प्राणं प्राणवत्प्रियं पितरं
पुत्राः कथं हन्युः दुरुक्त्या ताडयेयुः, भ्राता भ्रातरं वा कथं हन्यान्न
सम्भवतीत्यर्थः  ॥  २।९७।१६  ॥   

  

यदीति । यदि राज्यस्य हेतोः इमां सावधानभवनार्थिकामहितां वाचं प्रभाषसे तदा
भरतं दृष्ट्वा अस्मै लक्ष्मणाय राज्यं प्रदीयतामिति भरतं वक्ष्यामि  ॥ 
२।९७।१७  ॥   

  

ननु ततः किमित्यत आह-- उच्यमान इति । अस्मै लक्ष्मणाय राज्यं प्रयच्छ देहि
इति वचः मया उच्चमानो भरतः बाढमङ्गीकृतमित्येव मंस्यते क्षिप्रं
दास्यतीत्यर्थः, एतेन अप्रियं नैव वक्तव्यमिति सूचितम्  ॥  २।९७।१८  ॥   

  

तथेति । धर्मशीलेन भ्रात्रा तथोक्तः लक्ष्मणः लज्जया स्वानि गात्राणि
प्रविवेश इव अत्याकुञ्चितस्वशरीरः सन् तस्थावित्यर्थः, एतेन
सेनालिङ्गकानुमानेन भरते लक्ष्मणशङ्का जातेति ध्वनितम्  ॥  २।९७।१९  ॥   

  

तदिति । लक्ष्मणः तद्वाक्यं श्रुत्वा व्रीडितः सन् प्रत्युवाच,
तद्वचनाकारमाह-- त्वां द्रष्टुं पिता दशरथः एव स्वयमायातः इति भरतमहं
मन्ये, एतेन अप्रियं प्रवदिष्यामीति सूचितम्  ॥  २।९७।२०  ॥   

  

व्रीडितमिति । राघवो रामः प्रत्युवाच
व्रीडादूरीकारकवचनमुच्चारयामासेत्यर्थः । तत्प्रवचनाकारमाह--
अस्मान्द्रष्टुमागतः एष भरतः महाबाहुर्दशरथः सत्कारार्हत्वेन दशरथसदृशः इति
मन्ये तेनोचितमेव त्वयोक्तमिति सूचितम्  ॥  २।९७।२१  ॥   

  

अथेति । नौ आवां सुखोचितौ मन्यमानः भरतः वनवासं वनवासक्लेशमनुध्याय
सञ्चिन्त्य गृहाय अथ प्रतिनेष्यति माङ्गलिकानयनानुकूलव्यापारं करिष्यति
इत्यहं मन्ये  ॥  २।९७।२२  ॥   

  

इमामिति । एषः भरतः मे वैदेहीं पिता इव आदाय आनयनानुकूलव्यापारं कृत्वा
यास्यति । चशब्द इवार्थे  ॥  २।९७।२३  ॥   

  

भरतशत्रुघ्नागमनचिह्नं बोधयन्नाह-- एताविति । गोत्रवन्तौ प्रशस्तकुलौ
वायुवेगसमौ वायुवेगसदृशवेगवन्तौ जवनौ जं मृत्युञ्जयत्वं वनतो रचयतः तौ
स्वारोहकमृत्युप्रहारकलक्षणवन्तावित्यर्थः, अत एव न पौनरुक्त्यम्, एतौ
तुरगोत्तमौ सम्प्रकाशेते "जो ना मृत्युञ्जये जन्यां तातमात्रे जनार्दने"
इति मेदिनी  ॥  २।९७।२४  ॥   

इदानीं राजागमनचिह्नं बोधयन्नाह-- स इति । सुमहाकायः अतिबृहच्छरीरः वृद्धः
वयोधिकः शत्रुञ्जयों नाम तातस्य नागो हस्ती वाहिनीमुखे सेनाग्रे कम्पते
शनैश्चलति राजाप्यागच्छतीत्यनुमीयते इति तात्पर्यम्  ॥  २।९७।२५  ॥   

  

इदानीं राजानागमनचिह्नं बोधयन्नाह-- नेति । लोकविश्रुतं सर्वत्र प्रसिद्धं
पाण्डुरं तद्दिव्यं पितुः छत्रं न पश्यामि अत इह अस्मिन् विरुद्धदर्शनद्वये
मे अतीव संशयो भवति  ॥  २।९७।२६  ॥   

  

वृक्षेति । हे लक्ष्मण वृक्षाग्रादवरोह इतीव इति वचः रामः सौमित्रिमुवाच  ॥ 
२।९७।२७  ॥   

  

अवतीर्येति । शालाग्रादवतीर्य समितिञ्जयः सङ्ग्रामतेजा लक्ष्मणः रामस्य
पार्श्वतः पार्श्वे तस्थौ  ॥  २।९७।२८  ॥   

  

भरतेनेति । संमर्दो बाधा न भवेदिति भरतेनादिष्टा सेना शैलस्य
समन्ताद्वासमकल्पयत्  ॥  २।९७।२९  ॥   

  

अध्यर्धमिति । पर्वतस्य पार्श्वे अध्यर्धं योजनं षट्षट्क्रोशानावृत्त्य
गजवाजिरथाकुला इक्ष्वाकुचमूः न्यविशत्  ॥  २।९७।३०  ॥   

  

सेति । धर्मं पुरस्कृत्य प्रवर्त्य दर्पं भटादीनां गर्वं विधूय त्याजयित्वा
नीतिमता भरतेन प्रणीता  

शिक्षिता सा सेना चित्रकूटे रघुनन्दनस्य रामस्य प्रसादनार्थं विरोचते  ॥ 
२।९७।३१  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
सप्तनवतितमः सर्गः  ॥  २।९७  ॥   

  

  


