+++
title = "०३९"

+++


सुग्रीवप्रार्थनानन्तरकालिकं रामवृत्तान्तमाह इतीत्यादिभिः । धर्मभृतां वरो
रामः इति बुवाणं सुग्रीवं बाहुभ्यां संपरिष्वज्य प्रत्युवाच  ॥  ४।३९।१  ॥   

  

तद्वचनाकारमाह यदिति । वर्षं जलं यदिन्द्रो वर्षते, आदित्यः नभ आकाशं यत्
वितिमिरं कुर्यात्, चन्द्रमाः प्रभया रजनीं रात्रिं निर्मलां कुर्यात्,
त्वद्विधः त्वत्सदृशो धर्मात्मा मित्राणां प्रीतिं कुर्यात्, तच्चित्रं न
वर्षणादेस्तत्तत्स्वभावसिद्धत्वान्नाश्चर्यमित्यर्थः । श्लोकद्वयमेकान्वयि
 ॥  ४।३९।२,३  ॥   

  

एवमिति । एवम् इन्द्रादिवर्षणादेरिव शोभनं कर्म त्वयि भवेत् त्वया
निष्पाद्येत तच्चित्रं न शोभनकर्तृत्वस्य त्वयि स्वभावसिद्धत्वादित्यर्थः,
प्रियवादिनं त्वामहं जानामि  ॥  ४।३९।४  ॥   

  

त्वदिति । त्वत्सनाथः त्वयैवाभीष्टप्रापकसहितो ऽहं संख्ये संग्रामे अरीन्
जेतास्मि अतः मे सुहृन्मित्रं त्वं सहायं कर्तुमर्हसि  ॥  ४।३९।५  ॥   

  

जहारेति । राक्षसाधमो रावणः मैथिलीं वञ्चयित्वा आत्मविनाशाय जहार । तत्र
दृष्टान्तः पौलोमीं पुलोमदुहितरं शची तदभिधामिन्द्राणीम् अनुह्लादो यथा,
शचीपितरं स्वानुमते कृत्वा शचीमनुह्लादो जहार । इन्द्रस्तदज्ञात्वा
अनुह्लादं शचीपितरं च निहत्य शची निनायेति पौराणिकी प्रसिद्धिः  ॥  ४।३९।६
 ॥   

  

नेति । रावणं निशितैः शरैः पौलोम्याः पितरं शतक्रतुरिवाहं न चिरात् शीघ्रं
वधिष्यामि  ॥  ४।३९।७  ॥   

  

एतस्मिन्निति । एतस्मिन्नन्तरे रामसुग्रीवसंवादसमये उष्णं तीव्रमसहमानं
सहस्रांशोः सूर्यस्य प्रभां छादयत् रजः वानरसेनोत्थधूलिः समभिवर्तत
समभ्यवर्तत  ॥  ४।३९।८  ॥   

  

दिश इति । तेन रजोजनितेन तमसा अन्धकारेण पर्याकुलाः व्याप्ता दिश आसन् अत
एव सशैलवनकानना मही चचाल  ॥  ४।३९।९  ॥   

  

तत इति । ततः रजोजनितान्धकारव्याप्त्यनन्तरं नगेन्द्रसंकाशैः
महापर्वतनसदृशैः नादेयैः नदीभवैः प्लवङ्गमैः पार्वतेयैश्च हरियूथपैः
सामुद्रैश्च हरियूथपैर्वानरैः वनवासिभिश्च हरिभिः
हेमकृतालयैर्हेमाचलवासिभिश्च वानरैर्निमेषान्तरमात्रेण कृत्स्ना भूमिः
सञ्छादिता ऽभवत् । श्लोकचतुष्टयमेकान्वयि  ॥  ४।३९।१०१३  ॥   

  

तदेव विशदयन्नाह कोटीति । दशभिः कोटीसहस्रैः परिवृतः शतवलिर्नाम वानरः
प्रत्यदृश्यत  ॥  ४।३९।१४  ॥   

  

तत इति । अनेकैः बहुसाहस्रैः कोटिभिश्च वानरैः सह तारायाः पिता सुषेणः
प्रत्यदृश्यत  ॥  ४।३९।१५  ॥   

  

तथेति । परेणान्येन उत्कृष्टेन वा कोटीनां सहस्रेण समन्वितः रुमायाः पिता
संप्राप्तः  ॥  ४।३९।१६  ॥   

  

पद्मेति । वानराणामनेकैर्बहुसाहस्रैः समन्वितः पद्मकेसरसंकाशः हनूमतः पिता
केसरी प्रत्यदृश्यत । श्लोकद्वयमेकान्वयि  ॥  ४।३९।१७,१८  ॥   

  

गोलाङ्गूलेति । वानराणां कोटिसहस्रेण वृत्तः गोलाङ्गूलमहाराजः
गोलाङ्गूलाधिपतिः गवाक्षः तदभिधवानरः अदृश्यते  ॥  ४।३९।१९  ॥   

  

ऋक्षाणामिति । ऋक्षाणां द्वाभ्यां कोटिसहस्राभ्यां वृतः धूम्रस्तदभिधः
समभिवर्तत समभ्यवर्तत  ॥  ४।३९।२०  ॥   

  

महाबलेति । महाबलनिभैः महाबलेन प्रकाशमानैः तिसृभिः कोटिभिर्वृतः पनसो नाम
यूथपः आजगाम  ॥  ४।३९।२१  ॥   

  

नीलेति । दशभिः कोटिभिर्वृतः नीलो नाम यूथपः अदृश्यत  ॥  ४।३९।२२  ॥   

  

तत इति । पञ्चभिः कोटिभिर्वृतः गवयो नाम यूथपः आजगाम  ॥  ४।३९।२३  ॥   

  

दरीमुख इति । कोटिसहस्रेण वृतः दरीमुखो यूथपः सुग्रीवं समुपस्थितः सन्
अभ्याययौ  ॥  ४।३९।२४  ॥   

  

मैन्द इति । वानराणां कोटकोटिसहस्रेण मैन्दो द्विविदश्च उभौ अदृश्यताम्  ॥ 
४।३९।२५  ॥   

  

गज इति । तिसृभिः कोटिभिर्वृतः गजस्तदभिधः दशभिः कोटिभिर्व्याप्तो
जाम्बवान् नाम च सुग्रीवस्य वशे स्थितः । सार्धश्लोक एकान्वयी  ॥  ४।३९।२६
 ॥   

  

रुमण्वानिति । कोटीशतसमावृतः विक्रान्तो ऽतिबलवान् रुमण्वान् नाम वानरः
वानरेश्वरमागतः प्राप्तः  ॥  ४।३९।२७  ॥   

  

तत इति । कोटिसहस्राणां वानराणां शतेन सहस्रेण लक्षेणेत्यर्थः । वृतः
पृष्ठतो ऽनुगतः पश्चाच्चलितः । किंच पृष्ठतो ऽनुगता अनुचरा यस्य स
गन्धमादनः प्राप्तः  ॥  ४।३९।२८  ॥   

  

तत इति । पद्मसहस्रेण शङ्कुशतेन च वृतो युवराजो ऽङ्गदः प्राप्तः  ॥  ४।३९।२९
 ॥   

  

तत इति । पञ्चभिर्हरिकोटीभिर्हरिभिस्तारस्तदभिघः पर्यदृश्यत । नीलघटवान्
घटवानितवद्बोधः किं च पञ्चभिर्हरिभिः हरिकोटीभिश्च तारः पर्यदृश्यतेत्यर्थः
 ॥  ४।३९।३०  ॥   

  

इन्द्रभानुरिति । एकादशानां कोटीनामीश्वरः तैः संवृतश्च इन्द्रभानुर्यूथपः
प्रत्यदृश्यत  ॥  ४।३९।३१  ॥   

  

तत इति । अयुतेन सहस्रेण च शतेन च वृतः रम्भस्तदभिधो ऽनुप्राप्तः  ॥ 
४।३९।३२  ॥   

  

तत इति । द्वाभ्यां कोटीभ्यां परिवृतो दुर्मुखो नाम यूथपतिः प्रत्यदृश्यत
 ॥  ४।३९।३३  ॥   

कैलासेति । कोटिसहस्रेण वानरैर्वृतः हनूमान् प्रत्यदृश्यत  ॥  ४।३९।३४  ॥   

  

नल इति । कोटीशतेन सहस्रेण च शतेन च संवृतो नलः संप्राप्तः  ॥  ४।३९।३५ ॥   

  

तत इति । दशभिः कोटिभिर्वृतः दधिमुखः सुग्रीवस्याग्रे अभिनन्दन् सन्
संप्राप्तः  ॥  ४।३९।३६  ॥   

  

शरभ इति । येषां संख्या सैन्यपरिमाणं न विद्यते ते शरभादयो यूथपाः
पृथिव्यादीनावृत्य संप्राप्ताः । अर्धचतुष्टयमेकान्वयि  ॥  ४।३९।३७,३८  ॥   

  

आगता इति । आप्लवन्तो वृक्षादीन् समुल्लङ्घयन्तः प्लवन्तः
शाखादीनुल्लङ्घयन्तः प्लवङ्गमाः अभ्रगणाः सूर्यमिव सुग्रीवमभ्यवर्तन्त,
आगताः सर्ववानराः पृथिव्यां निवृष्टाश्च । सार्धश्लोक एकान्वयी  ॥ 
४।३९।३९,४०  ॥   

  

आगतवानरान्तरवृत्तमाह कुर्वाणा इति । प्रकृष्टबलशालिनः केचन वानराः
बहुशब्दान् कुर्वाणाः सन्तः शिरोभिः प्रकम्पितस्वमूर्धभिः सुग्रीवाय
न्यवेदयन् स्वागमनमिति शेषः  ॥  ४।३९।४१  ॥   

  

अपर इति । यथोदितं सुग्रीवोक्तिमनतिक्रम्य संयम्य वानरान् स्ववशे कृत्वा
आगताः अपरे वानराः सुग्रीवेण समागम्य स्थिताः  ॥  ४।३९।४२  ॥   

  

सुग्रीव इति । स्थितः सुग्रीवः वानरर्षभान् रामे निवेदयित्वा निवेद्य
अब्रवीत्  ॥  ४।३९।४३  ॥   

  

तदाकारमाह-- यथेति । वानरेन्द्राः पर्वतादिषु बलानि सैन्यानि निवेशयित्वा
निवेश्य यथासुखं सन्तीति शेषः, अतः बलज्ञो भवान् बलं सैन्यं प्रतिपत्तुम्
इयत्तया निश्चेतुमीष्टे समर्थो ऽस्ति  ॥  ४।३९।४४  ॥   

  

इति श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे
एकोनचत्वारिंशः सर्गः  ॥  ४।३९  ॥   

  


