+++
title = "०५५"

+++


श्रुत्वेति । स्वामिसत्कारसंयुक्तं हनुमतो वाक्यं श्रुत्वा अङ्गदो ऽब्रवीत्
 ॥  ४।५५।१ ॥   

  

तद्वचनाकारमाह-- स्थैर्यमिति । सुग्रीवे स्थैर्यप्रभृतिः नोपपद्यते घटते  ॥ 
४।५५।२ ॥   

  

तत्र हेतुं वदन्नाह भ्रातुरिति । धर्मेण धर्मबुद्ध्या मातरं ज्येष्ठस्य
भ्रातुर्भार्यां जुगुप्सितं यथा भवति तथा यः स्वीकरोति । युद्धाय युद्धं
कर्तुं गच्छतेति शेषः । भ्रात्रा अभिनियुक्तेन बिलमुखरक्षणाय नियोजितेन येन
च बिलस्य मुखं पिहितं स सुग्रीवः धर्मं कथं जानीते । श्लोकद्वयमेकान्वयि  ॥ 
४।५५।३,४  ॥   

  

सत्यादिति । सत्यात्सत्यमवलम्ब्य पाणिगृहीतः पाणिग्रहेण स्वीकृतः कृतकर्मा
कृतोपकृतिः राघवः येन विस्मृतः सः सुग्रीवः कस्य सुकृतं स्मरेत् न
कस्यापीत्यर्थः  ॥  ४।५५।५  ॥   

  

ननु विस्मृतिश्चेत् कथं वयं प्रेषिताः इत्यत आह लक्ष्मणस्येति ।
नाधर्मभयभीरुणा अधर्मभयभीतभिन्नेन येन सुग्रीवेण लक्ष्मणस्य भयेन हेतुना
सीतां मार्गितुं स्वयमादिष्टास्तस्मिन् सुग्रीवे धर्मः कथं भवेत्  ॥  ४।५५।६
 ॥   

  

तस्मिन्निति । स्मृतिभिन्ने धर्मशास्त्रोक्तधर्मरहिते किंच
उपकृतिविषयकस्मरणरहिते अत एव पापादिविशिष्टे तस्मिन् सुग्रीवे आर्यः
बुद्धिमत्वादिना श्रेष्ठस्तत्कुलीनः तत् कुलजातः को विशेषतो विश्वसेत् न को
ऽपीत्यर्थः  ॥  ४।५५।७  ॥   

  

राज्य इति । सगुणो धर्मावान् विगुणः अधर्मवान् तद्विचारेण न
किंचित्फलमित्यर्थः, सुग्रीवः पुत्रं जनिष्यमाणस्वतनयं राज्ये प्रतिष्ठाप्य
प्रतिष्ठापयितुं विचार्य शत्रुकुलीनं मां कथं जीवयिष्यति  ॥  ४।५५।८  ॥   

  

भिन्नेति । भिन्ना विनष्टा शक्तिः अन्वेषणसामर्थ्यं यस्य सः अत एव भिन्नः
दूरीकृतो मन्त्रः तदुपदिष्टकालो येन अत एव अपराद्धो ऽहं किष्किन्धां
प्राप्य अनाथ इव कथं जीवेयम्  ॥  ४।५५।९  ॥   

  

उपांश्विति । सुग्रीवः राजकारणात् उपांशुदण्डेन अल्पवधोपायेन बन्धनेन
सर्वकालं निरोधेन उपपादयेत् योजयेत्  ॥  ४।५५।१०  ॥   

  

बन्धनादिति । बन्धनात् बन्धनजनितात् अवसादात् खेदात् प्रायोपवेशनमेव श्रेयः
अतः सर्वे वानराः मामनुजानन्तु प्रायोपवेशनाय आज्ञापयन्तु गृहं गच्छन्तु च
 ॥  ४।५५।११ ॥   

  

मत्कर्तृककिष्किन्धागमनाय न यतितव्यमिति बोधयन्नाह अहमिति । इह अस्मिन्
समये मरणमेव श्रेयः अतः प्रायं प्रायोपवेशनमासिष्ये प्राप्स्यामि अतः
किष्किन्धामहं न गमिष्यामि इति वः युष्माकमग्रे ऽहं प्रतिजानामि प्रतिज्ञां
करोमि  ॥  ४।५५।१२  ॥   

  

अभीति । बलशालिनौ राघवौ अभिवादनपूर्वकं प्रणामपूर्वकं कुशलं वाच्यौ
वानरेश्वरो वानरेश्रेष्ठः यवीयान् कनिष्ठो वृद्धो राजा सुग्रीवश्च
अभिवादनपूर्वं कुशलं वाच्यः । मे मातरं राम् आश्वासयितुमर्हथ ।
सार्धश्लोकद्वयमेकान्वयि  ॥  ४।५५।१३,१४ ॥   

  

आश्वासने हेतुमाह प्रकृत्येति । प्रकृत्या स्वभावेन प्रियपुत्रा सानुक्रोशा
दयावती तपस्विनी सा तारा विनष्टं मां श्रुत्वा जीवितं जीवनं हास्यति
त्यक्ष्यति । एतेनाश्वासनस्य प्राणरक्षाहेतुत्वं सूचितम् ।
अर्धद्वयमेकान्वयि  ॥  ४।५५।१५  ॥   

  

एतावदिति । दुर्मुखः उदासीनवदनो ऽङ्गदः रुदन् वृद्धान् तान् एतावदुक्त्वा
अभिवाद्य च भूमौ दर्भेषु विवेश  ॥  ४।५५।१६  ॥   

  

तस्येति । संविशतस्तस्याङ्गदस्य समीपे दुःखिताः अत एव रुदन्तो वानरर्षभाः
नयनेभ्यः उष्णं वारि प्रमुमुचुः  ॥  ४।५५।१७  ॥   

  

सुग्रीवमिति । सुग्रीवं निन्दन्तः यस्य एक एव पुत्रः सो ऽपि मुमूर्षुरिति
तस्यातीव दुर्भगत्वमिति वदन्तः वालिनं प्रशंसन्तः वाली अतीव भाग्यवान्
युद्धे रामसंमुखे मृतः इति वदन्तः सर्वे वानराः अङ्गदं परिवार्य
प्रायमासितुं व्यवसन् व्यवस्यन्  ॥  ४।५५।१८  ॥   

  

तदिति । प्लवगर्षभाः वालिपुत्रस्य तत् प्रायोपवेशनविषयकप्रतिज्ञाबोधकं
वाक्यं विज्ञाय संस्मृत्य उदकमुपस्पृश्य समुपाविशन्  ॥  ४।५५।१९  ॥   

  

दक्षिणेति । उदक्तीरं समुद्रस्य उत्तरतटं समाश्रिताः दक्षिणाग्रेषु दर्भेषु
संस्थिताः इति शेषः, मुमूर्षवो हरिश्रेष्ठाः एतत् प्रायोपवेशनं क्षमं
युक्तमित्यूचुरिति शेषः  ॥  ४।५५।२० ॥   

  

रामस्येति । रामस्य वनवासादीन् वदतां हरीणां वानराणां भयं
वक्ष्यमाणभीतिरागतं प्राप्तम् । अर्धचतुष्टयमेकान्वयि  ॥  ४।५५।२१,२२  ॥   

  

स इति । संविशद्भिः महाद्रिकूटप्रतिमैः महाशैलशृङ्गसदृशैः प्लवङ्गमैः सः
वानरसमीपवतीं महीधरः नदद्भिर्जलदैरम्बरमाकाशमिव सन्नादितं निर्झरान्तरं
निर्झरमध्यं यस्य सः बभूव  ॥  ४।५५।२३  ॥   

  

इति श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे
पञ्चपञ्चाशः सर्गः  ॥  ४।५५  ॥   

  


