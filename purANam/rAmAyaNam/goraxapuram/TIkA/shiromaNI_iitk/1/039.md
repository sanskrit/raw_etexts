+++
title = "०३९"

+++


रामप्रश्नान्तरं वर्णयन्नाह विश्वामित्रेत्यादिश्लोकद्वयेन ।
विश्वामित्रवचः श्रुत्वा कथान्ते कथासिद्धान्तं ज्ञातुं परमप्रीतो
रघुनन्दनो दीप्तमनलमिव मुनिमुवाच अन्तति वादं प्रतिबध्नाति स सिद्धान्त
इत्यर्थः बन्धनार्थकातिधातोः कर्तरि क्विप् "क्रियार्थोपपदस्य च कर्मणि
स्थानिनः" इति चतुर्थी । किञ्च कथान्ते कथावसानकाले विद्यमानं
मुनिमित्यन्वयः । श्रुत्वे त्यनेन पुनरुक्तिवारणायैष यत्नः अन्यथा तु
पौनरुक्त्यं दुर्वारम्  ॥  १।३९।१  ॥   

  

तद्वचनमेवाह श्रोतुमिति । हे ब्रह्मन् मे पूर्वकः सगरः यज्ञं कथं केन
प्रकारेण समुपाहरत् इमां कथां विस्तरेणैव श्रोतुमिच्छामि ते भद्रं
कल्याणमस्तु । वैशब्द एवार्थे । एतेन तां कथयेति सूचितम्  ॥  १।३९।२  ॥   

  

तस्येति । तस्य रघुनाथस्य तत्प्रसिद्धं वचनं प्रश्नवाक्यं श्रुत्वैव
कौतूहलसमन्वितो विश्वामित्रः काकुत्स्थं प्रहसन् सन्नेव उवाच । तद्वचनमेवाह
हे राम महात्मनः सगरस्य सगरयागस्य विस्तरः श्रूयताम् । इवतुशब्दावेवार्थे
 ॥  १।३९।३  ॥   

  

शङ्करेति । अचलोत्तमः शङ्करश्वशुरः हिमवान् नाम विन्ध्यपर्वतमासाद्य
प्राप्तीच्छामिव कृत्वा उन्नतत्वेन समत्वं प्राप्येति वा विन्ध्यपर्वतश्च
हिमवन्तमासाद्य परस्परं निरीक्षेते । एतेन तयोर्मध्ये
तन्निरोधकपर्वतान्तराभावः सूचितः । परस्परशबदशक्त्या
विन्ध्यपर्वतश्चेत्याद्यध्याहृतम्  ॥  १।३९।४  ॥   

  

तयोरिति । हे नरव्याघ्र तयोः विन्ध्यहिमालययोर्मध्ये आर्यावर्त इत्यर्थः
पुरुषोत्तमः पुरुषो नराकृतिः परमात्मा उत्तमः पूज्यत्वेन यस्मिन्स यज्ञः
प्रवृत्तो ऽभूत् हि यतः स देशः यज्ञकर्मणि प्रशस्तः । एतदर्थबोधकं
ऽआर्यावर्तः पुण्यभूमिर्मध्यं विन्ध्यहिमालयोःऽ इत्यादिवचनान्तरमपि  ॥ 
१।३९।५  ॥   

  

तस्येति । हे काकुत्स्थ तात हे राम तस्य यज्ञस्य अश्वचर्यां
रक्षार्थमश्वसमीपे ऽनुगमनं दृढं धनुर्यस्य स महारथः सगरस्य मते सम्मतौ
स्थितों ऽशुमानकरोत्  ॥  १।३९।६  ॥   

  

तस्येति । पर्वणि तं यज्ञं यजमानस्य कुर्वतस्तस्य सगरस्य यज्ञियाश्वं
राक्षसीं तनुमास्थाय गृहीत्वा वासव इन्द्रो ऽपाहरत्  ॥  १।३९।७  ॥   

  

ह्रियमाणे इति । हे काकुत्स्थ हे राम महात्मनः सगरस्य तस्मिन् अश्वमेधीये
अश्वे ह्रियमाणे सत्येव सर्वे उपाध्यायगणाः यजमानं सगरमथा ऽब्रुवन्
माङ्गलिकं वचनमुच्चारयामासुः । अथशब्दो ऽश्वान्वयी वा । तुशब्द एवार्थे ।
उपाध्यायगणा अब्रुवन्नित्यनेन अंशुमताश्वहरणं न ज्ञातमिति ध्वनितं
तेनेन्द्रस्य चुराभिज्ञत्वं व्यक्तम्  ॥  १।३९।८  ॥   

  

तद्वचनमेवाह अयमिति । अयं यज्ञियाश्वं पर्वणि वेगेनैवापनीयते ह्रियते अतो
हर्तारमश्वस्य हारकं हे काकुत्स्थ जहि ताडय हयः उपीयतां समीपं प्राप्यतां च
। अत्र चोरनामानुक्त्या ऋषीणां सौशील्यातिशयः सूचितः  ॥  १।३९।९  ॥   

  

अश्वावश्यकग्रहणार्थमश्वहरणे दोषं दर्शयन्त आहुः यज्ञेति । सर्वेषां
यज्ञकर्तृ़णां नो ऽस्माकमशिवाय अशिवं कर्तुमेतत् यज्ञच्छिद्रं यज्ञविघ्नो
भवति । हे राजन् तत्तस्मात्कारणात् यथा येन प्रकारेण क्रतुर्यज्ञः
अच्छिद्रो विघ्नरहितो भवेत्तथा क्रियतां विधीयतामश्वो गृह्यतामिति भावः  ॥ 
१।३९।१०  ॥   

  

सोपाध्यायेति । तस्मिन्प्रसिद्धे सदसि यागसभायां पार्थिवः सगरः
सोपाध्यायवचः उपाध्यायसहितृऋत्विग्गणवचनं श्रुत्वैव षष्टिं पुत्रसहस्राणि
एतत् वाक्यमुवाच । हश्ाब्द एवार्थे  ॥  १।३९।११  ॥   

  

तद्वचनमेवाह गतिमिति । हे पुरुषर्षभाः पुत्राः हि यतः
मन्त्रपूतैर्महाभागैर्महाक्रतुरास्थितः अतो रक्षसां गतिं गमनं न पश्यामि
यागसंलग्नचित्तत्वादश्वं हृत्वा कः क्व गत इति न जानामीत्यर्थः । यद्वा यतो
मन्त्रपूतैर्महाक्रतुरास्थितो ऽतो रक्षसां गतिमत्रागमनसामर्थ्यं न पश्यामि
एतेन यागागमनाधिकारिणा केनचिदश्वोपहृत इति सूचितम्  ॥  १।३९।१२  ॥   

  

तदिति । हे पुत्राकाः तत्तस्माद्धेतोः गच्छत इतो यात
विचिन्वध्वमश्वान्वेषणं कुरुत । वो भद्रभस्तु । क्व गच्छामेत्यत आह सर्वां
समुद्रमालिनीं पृथिवीमनुगच्छत  ॥  १।३९।१३  ॥   

  

यदि अश्वो न मिलेत्तदा तत्र गत्वा किं कर्मव्यमित्यत आह यावदिति । ममाज्ञया
तमृषिभिर्बोधितं हयहर्तारं मार्गमाणा एव यूयं यावत्कालं
तुरगसन्दर्शस्तावत्कालं मेदिनीं खनत  ॥  १।३९।१४  ॥   

  

दीक्षित इति । पौत्रसहितः सोपाध्यायगणः अहं यावत्तुरगदर्शनमिहैव स्थास्यामि
वो भद्रमस्तु । हिशब्द एवार्थे  ॥  १।३९।१५  ॥   

  

ते इति । हे राम हृष्टमनसः महाबलाः सर्वे ते राजपुत्राः
पितुर्वचनयन्त्रिताः सन्तः महीतलं जग्मुः  ॥  १।३९।१६  ॥   

  

गत्वेति । हे रघुनन्दन महाबलाः पुरुषव्याघ्राः पुरुषश्रेष्ठाः सगरपुत्राः
सर्वां पृथ्वीं गत्वा तमश्वमदृष्ट्वैव योजनायामविस्तारं योजने आयामविस्तारौ
दैर्घ्यविशाले यस्मिन् तद्धरणीतलमेकैको विभज्य
वज्रस्पर्शसमैर्वज्रस्पर्शसदृशस्पर्शैर्भुजैः अशनिकल्पैः शूलैश्च
सुदारुणैर्हलैश्च बिभिदुस्तेन हेतुना भिद्यमाना वसुमती ननाद ।
सार्धश्लोकद्वयमेकान्वयि । तुशब्द एवार्थे ऽपिशब्दो हेत्वर्थे  ॥ 
१।३९।१७,१८  ॥   

  

नागानामिति । हे राघव वध्यमानानां पृथिवीखनने हन्यमानानां नागानामसुराणां च
राक्षसानां च ससत्त्वानां दुर्धर्षः निनदः शब्दो ऽभवत्  ॥  १।३९।१९  ॥   

  

योजनानामिति । हे रघुनन्दन योजनानां षष्टिं सहस्राणि अनुत्तमं
प्रसिद्धरसातलान्मध्यममुत्तमं वा रसातलं कर्तुमिव वीराः धरणीं बिभिदुः ।
तुशब्द इवार्थे  ॥  १।३९।२०  ॥   

  

एवमिति । नरशार्दूल हे राम पर्वतसम्बाधं पर्वतसङ्कुलं जम्बूद्वीपमेवमनेन
प्रकारेण सर्वतः खनन्तो नृपात्मजाः परिचक्रमुः बभ्रमुः  ॥  १।३९।२१  ॥   

  

तत इति । ततः सर्वेषां पीडितत्वाद्धेतोः सम्भ्रान्तमनसः सगन्धर्वाः
गन्धर्वसहिताः  

सासुराः असुरसहिताः सहपन्नगाः पन्नगसहिताः सर्वे देवाः पितामहं
ब्रह्माणमुपागमन् प्रापुः  ॥  १।३९।२२  ॥   

  

ते इति । महात्मानं पितामहं परमसन्तप्ता अत एव विषण्णवदनाः
प्राप्तवैवर्ण्यमुखास्ते उक्तविशेषणविशिष्टाः देवाः तदा स्वप्राप्तिकाले
प्रसाद्य इदं वच ऊचुः  ॥  १।३९।२३  ॥   

  

तद्वचनमेवाह भगवन्निति । हे भ्ागवन् सगरात्मजैः सर्वा पृथिवी खन्यते अतो
बहवो  

महात्मानः जलचारिणश्च वध्यन्ते पीड्यन्ते  ॥  १।३९।२४  ॥   

  

ननु किमर्थं तैः सर्वे पीड्यन्ते इत्यत आहुः अयमिति । अयं भूतसमूहः अस्माकं
यज्ञहनः । तत्र हेतुः यतो ऽनेनाश्वो ऽपनीयते इति हेतोः सर्वभूतानि
सगरात्मजाः हिंसन्ति । अपनीयन्ते इत्यत्र वर्तमानसामीप्ये इति भूते लट्  ॥ 
१।३९।२५  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे
एकोनचत्वारिंशः सर्गः  ॥  १।३९  ॥   

  

  


