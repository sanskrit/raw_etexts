+++
title = "०३०"

+++


रामकर्तृकविश्वामित्रकर्मकवन्दनोत्तरकालिकरामोक्तिमाह अथेत्यादि
श्लोकद्वयेन । अथ प्रणामानन्तरं देशकालज्ञौ देशकालोचितकर्तव्यताया वेदितारौ
अरिन्दमौ स्वाश्रितारिनिवर्तकौ देशकालेषु वाक्यज्ञौ देशेषु कालेषु च
यद्वाक्यं वक्तव्यं तस्य ज्ञातारौ राजपुत्रौ रामलक्ष्मणौ कौशिकं
विश्वामित्रमब्रूताम्  ॥  १।३०।१  ॥   

  

तद्वचनमेवाह भगवन्निति । हे भगवन् हे ब्रह्मन् यस्मिन्काले तौ प्रसिद्धौ
निशाचरौ सुबाहुमारीचौ संरक्षणीयौ संरक्ष्यते याग आभ्यामिति अपादाने अनीयर्
। किञ्च संरक्षणीयौ दुष्टकर्महेतुकनरकपातादितो निवर्तनीयौ तं कालं
श्रोतुमिच्छावः यतः तत्क्षणो नातिवर्तेत नाति क्रमेत्  ॥  १।३०।२  ॥   

  

एवमिति । एवमुक्तप्रकारेण ब्रुवाणौ कथयन्तौ युयुत्सया त्वरमाणौ वेगवन्तौ
नृपात्मजौ दशरथसूनू काकुत्स्थौ रामलक्ष्मणौ प्रीतास्ते सर्वे मुनयः
प्रशशंसुः  ॥  १।३०।३  ॥   

  

अद्येति । हे राघवौ अद्यप्रभृति एतद्दिवसमारभ्य षड्रात्रं
रात्रिषट्कपर्यन्तं युवां रक्षताम् । तत्र हेतुः यतः दीक्षां गतः प्राप्तः
एषः मुनिर्विश्वामित्रः अद्यप्रभृति षड्रात्रं मौनत्वं गमिष्यति
प्राप्स्यति अद्यप्रभृति षड्रात्रमित्यावृत्या उभयत्रान्वेति । चशब्दो
हेत्वर्थे  ॥  १।३०।४  ॥   

  

ताविति । तन्मुनिभिरुक्तं वचनं श्रुत्वैव यशस्विनौ अतियशोविशिष्टौ तौ
मुनिप्रार्थितौ राजपुत्रौ रामलक्ष्मणौ अनिद्रौ निद्रारहितौ सन्तौ
षडहोरात्रमहोरात्रषट्कपर्यन्तं तपोवनमरक्षताम् । चशब्द एवार्थे  ॥  १।३०।५
 ॥   

  

रक्षणमेव विशदयन्नाह उपेति । वीरौ वीर्यविशिष्टौ अत एव यत्तौ धृतकवचौ
परमधन्विनौ समातिशयरहितधनुर्विशिष्टौ अरिन्दमौ स्वाश्रितारिनिवर्तकौ
रामलक्ष्मणौ उपासां मुनिसमीपस्थितिं चक्रतुः । मुनिवरं विश्वामित्रं
ररक्षतुश्च । विनापि चं समुच्चयः । परमधन्विनावित्यत्र व्रीह्यादित्वादिनिः
 ॥  १।३०।६  ॥   

  

अथेति । काले पञ्चदिनात्मके गते व्यतीते सति तस्मिन्सुत्यादिनत्वेन
प्रसिद्धे षष्ठे अहनि समागते प्राप्ते सति रामः सौमित्रिं लक्ष्मणमथ
मङ्गलमब्रवीत् । तद्वचनमेवाह यत्तः प्रयत्नवान् त्वं समाहितो भव  ॥  १।३०।७
 ॥   

  

रामस्येति । ततः रामोक्त्यनन्तरं युयुत्सया युद्धेच्छया त्वरितस्य
प्रकटीकृतवेगस्य एवमनेन प्रकारेण ब्रुवाणस्य रामस्य समीपे
सोपाध्यायपुरोहिता उपाध्यायो विश्वामित्रः पुरोहिता ऋत्विजः तत्सहिता वेदिः
प्रजज्वाल । राक्षसागमसूचकोत्पातविशेषप्रज्वलनविशिष्टा बभूव  ॥  १।३०।८  ॥   

  

तदेव विशदयन्नाह सदर्भेति । सदर्भचमसस्रुक्का दर्भचमसस्रुक्सहिता
ससमित्कुसुमोच्चया समित्कुसुमोच्चयसहिता विश्वामित्रेण सहिता सर्त्विजा
ऋत्विक्सहिता वेदिः जज्वाल । हलन्ताट्टाप्  ॥  १।३०।९  ॥   

  

मन्त्रवदिति । मन्त्र उद्यते अस्मिन्निति । किञ्च मन्त्रेण वन्यते रच्यते
इति मन्त्रवत् अयं षष्ठदिनसाध्यो यज्ञः यथान्यायमेव सम्प्रवर्तते
सम्प्रावर्तत । तदा भयानको भयावहः आकाशे महान् शब्दः प्रादुरासीत् । चशब्द
एवार्थे द्वितीयस्तदार्थे  ॥  १।३०।१०  ॥   

  

आवार्येति । प्रावृषि वर्षायां गगनमावार्य प्राव़ृत्य मेघो यथा निर्गतः तथा
मायां विकुर्वाणौ राक्षसौ  

मारीचसुबाहू अभ्यधावताम् । ऽप्रावृषि दृश्यतेऽ इति भट्टसम्मतः पाठः  ॥ 
१।३०।११  ॥   

  

मारीच इति । मारीचः सुबाहुश्च मेघसङ्काशाः तयोरनुचराश्च आगम्य समीपं
प्राप्य रुधिरौघान् रुधिरसमूहान् अवासृजन् ववृषुः । तथाशब्दो
मांसपूयादिसङ्ग्राहकः  ॥  १।३०।१२  ॥   

  

सेति । तेन मारीचसुबाहुवर्षितेन रुधिरौघेण मण्डिता वेदिः जज्वाल ततो
ऽनन्तरं सहसा अभिद्रुतः रुधिरवर्षकान् द्रष्टुं सम्प्रचलितो रामः तान्
रुधिरवर्षकान् दिवि आकाशे अपश्यत्  ॥  १।३०।१३  ॥   

  

ताविति । सहसा आपतन्तौ तौ मारीचसुबाहू दृष्ट्वैव राजीवलोचनो रामः
लक्ष्मणमभिसम्प्रेक्ष्य वचनमब्रवीत् । तुशब्द एवार्थे  ॥  १।३०।१४  ॥   

  

तद्वचनमेवाह पश्येति । हे लक्ष्मण दुर्वृत्तान् दुष्टाचारान् पिशिताशनान्
मांसभक्षणशीलान्राक्षसान् अनिलेन घनानिव मानवास्त्रसमाधूतान्
मनुवंशप्रादुर्भूतमदस्त्र प्रक्षिप्तान् करिष्यामि । अत्र सन्देहो न इति
त्वं पश्य । मानवेति तं बोधनं वा ननु हन्तव्या एव ते इत्यत आह ईदृशान्
उपद्रवकर्तृ़न् हन्तुं नोत्सहे  ॥  १।३०।१५  ॥   

  

इतीति । वेगवान् प्रशस्तहस्तलाघवी विशिष्टो ऽनुक्रुद्धः राघवो रामः इति
उक्तप्रकारेण परं लक्ष्मणतोषकं वचनमुक्त्वा परमोदारमतिश्रेष्ठं किञ्च परम
एव उत् परमात्मा रामः तमासमन्ताद्भावेन राति ददातीति तत् स्वहतेभ्यो
रामप्रापकमित्यर्थः । परमभास्वरमस्त्रं मारीचोरसि चिक्षेष । उत्शब्दस्य
परमात्मवाचकत्वमुपनिषत्सु प्रसिद्धम् । सार्धश्लोक एकान्वयी  ॥  १।३०।१६,१७
 ॥   

  

स इति । तेन मानवेन परमास्त्रेण समाहतः सन्ताडितः स मारीचः सागरसम्प्लवे
समुद्रमध्ये सम्पूर्णं यथा स्यात्तथा योजनशतं क्षिप्तः । अत्र श्लोके
प्रथमः सकारो गायत्रीद्वितीयवर्ण इति वदन्ति  ॥  १।३०।१८  ॥   

  

विचेतनमिति । विचेतनं चैतन्यरहितं विघूर्णन्तं भ्रमणविशिष्टं तत्र हेतुः
शीतेषुबलताडितम् । शीतेषुरिति मानवास्त्रस्य सञ्ज्ञा । तद्बलेन ताडितमत एव
निरस्तं मारीचं दृश्य दृष्ट्वा रामः लक्ष्मणमब्रवीत्  ॥  १।३०।१९  ॥   

  

तद्वचनमेवाह पश्येति । हे लक्ष्मण धर्मसंहितं धर्मात्मानं मानवं
मनुसम्बन्धिनं शीतेषुनामकमस्त्रं त्वं पश्य तत्र हेतुं वदन्नाह एनं मारीचं
मोहयित्वैव नयति शीतेषुरिति शेषः । अतः प्राणैः न वियुज्यते
प्राणकर्तृकत्यागाश्रयो मारीचो न भवतीत्यर्थः । च शब्द एवार्थे  ॥  १।३०।२०
 ॥   

  

इमानिति । निर्घृणान् दयारहितानत एव दुष्टचारिणः दोषविशिष्टाचरणशीलानत एव
पापकर्मस्थान्पापकर्मसु स्थः प्रतिक्षणं स्थितिः चिन्तनमिति यावत् येषाम् ।
किञ्च पापकर्मसु तिष्ठन्ति तानत एव यज्ञघ्नान्यज्ञविध्वंसकर्तृ़निमानपि
राक्षसानहं वधिष्यामि ताडयिष्यामि दुष्टचारित्वं निवारयिष्यामीति वा
दूरदेशं प्रक्षेपयिष्यामीत्यर्थः । अत एव नोत्सहे
हन्तुमीदृशानस्त्रसमाधूतान्करिष्यामीत्यत्र बहुवचनं सङ्गच्छते  ॥  १।३०।२१
 ॥   

  

प्रतिज्ञातमाह सङ्गृह्येति । सुमहदतिश्रेष्ठमाग्नेयमस्त्रं रघुनन्दनः
सुबाहूरसि चिक्षेप तदा विद्धः बाणताडितः स सुबाहुः भुवि ताटकापतनभूमौ
प्रापतत् । चशब्दस्तदार्थे  ॥  १।३०।२२  ॥   

  

शेषानिति । महायशाः समाधिकरहितयशोविशिष्टः परमोदारो राघवः मुनीनां मुदं
प्रमोदमावहन् प्रापयन्सन् वायव्यं वायुदेवताकमस्त्रमादाय गृहीत्वा
शेषानुर्वरितान्राक्षसान्निजघान तताड । दूरदेशं प्रचिक्षेपेत्यर्थः  ॥ 
१।३०।२३  ॥   

  

स इति । यज्ञघ्नान्सर्वान्राक्षसान् हत्वा सन्ताड्य वर्तमानः स रघुनन्दनः
तत्र तस्मिन्वने ऋषिभिः पूजित आसीत् इति शेषः । तत्र दृष्टान्तः पुराविजये
असुरपराभवमूलकदेवकर्तृकविजयप्राप्तौ  

इन्द्रो यथा  ॥  १।३०।२४  ॥   

  

अथेति । अथ असुरहननानन्तरमेव यज्ञे समाप्ते सति महामुनिर्विश्वामित्रः
निरीतिकाः बाधारहिताः दिशो दृष्ट्वा काकुत्स्थं राममिदं वचनमब्रवीत्ष ।
तुशब्द एवार्थे  ॥  १।३०।२५  ॥   

  

तद्वचनमेवाह कृतार्थ इति । हे महाबाहो यतस्त्वया गुरुवचः कृतम् । अतः अहं
कृतार्थो ऽस्मि । हे महायशः राम इदं सिद्धाश्रमं सत्यं सार्थकम् । किञ्च
राक्षसोपद्रवरहितं वनं सत्यलोकवत् कृतं सम्पादितम् ।
त्वयेत्यत्राप्याकृष्यते  ॥  १।३०।२६  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे त्रिंशः
सर्गः  ॥  ३०  ॥   

  

  


