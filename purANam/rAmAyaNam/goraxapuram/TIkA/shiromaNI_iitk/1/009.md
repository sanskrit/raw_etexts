+++
title = "००९"

+++


पत्न्या ज्ञापनौत्तरकालिकं वृत्तमाह एतदित्यादिभिः । सूतः सुमन्त्रः रहः
अन्तःपुरम् । प्राप्येति  

शेषः । एतत्पुत्रोद्देश्यकयागारम्भकवचनं श्रुत्वा इदं वक्ष्यमाणं वचनं
राजानमब्रवीत् । तदेवाह ऋत्िवग्भिर्वसिष्ठादिप्रमुखैरुपदिष्टः यः अयं
पुत्रोपायभूतो यागः सः पुरा पूर्वं वृत्तः राजभिः सम्पादितः मया श्रुतः
इतिहासपुराणादिश्रवणद्वारा निश्चितः । सुमन्त्रस्य
मन्त्रित्वसूतत्वोभयोक्त्या तदुभयधर्माक्रान्तत्वं बोध्यम् ।
अब्रवीदित्यस्यानन्तरं ऽश्रूयतां यत्पुरावृतं पुराणे च मया श्रुतम्ऽ
इत्यर्द्धश्लोको ऽपि भट्टसम्मतः  ॥  १।९।१  ॥   

  

स्वश्रुतं विशदयन्नाह सनत्कुमार इति । हे राजन् ऋषीणां सन्निधौ समीपे तव
पुत्रागमं प्रति पुत्रप्राप्तिसम्बन्धिनीं कथां भगवान्
त्रैकालिकज्ञानरूपैश्वर्यविशिष्टः सनत्कुमारः पूर्वं कथितवान्  ॥  १।९।२
 ॥   

  

तामेवाह कश्यपस्येति । विभाण्डक इति नाम्ना श्रुतः कश्यपस्य पुत्रो ऽस्ति ।
ऋष्यशृङ्ग इति नाम्ना ख्यातः प्रसिद्धः तस्य विभाण्डकस्यापि पुत्रो
भविष्यति । तु शब्दो ऽप्यर्थे  ॥  १।९।३  ॥   

  

स इति । वनचरैः सह वने नित्यं संवृद्धः विप्रेन्द्रो विप्रश्रेष्ठः स मुनिः
नित्यं पित्रनुवर्त्तनात् पितृपरिचर्यातः अन्यत्किञ्चिन्न जानाति  ॥  १।९।४
 ॥   

  

द्वैविध्यमिति । हे राजन् ब्रह्मणि वेदे चर्या स्थितिर्यस्य अत एव महात्मनः
पूज्यस्वरूपस्य ऋष्यशृङ्गस्य विप्रैः सदा कथितं वर्णितम् । अत एव लोकेषु
प्रथितं प्रसिद्धं दैविध्यं द्वौ सीतारामौ विशेषेण ध्यायति तस्य भावः ।
निरन्तरसीतारामध्यानमित्यर्थः । भविष्यति । एतेन तत्पितुरपि
सीतारामोपासकत्वं व्यक्तम् । चो हेतौ  ॥  १।९।५  ॥   

  

तस्येति । अग्निं यशस्विनं पितरं च शुश्रूषमाणस्य सेवमानस्य एवं
सीतारामध्यानप्रकारेण वर्तमानस्य तस्य ऋष्यशृङ्गस्य कालः
विवाहादिहेतुभूतसमयः समभिवर्तत सम्प्राप्स्यति । भविष्यति लङ् ।
आगमशास्त्रस्यानित्यत्वादड्विरहः  ॥  १।९।६  ॥   

  

एतस्मिन्निति । एतस्मिन् विवाहादिहेतुभूते काले एव प्रतापवान्महाबलश्च
रोमपादो राजा अङ्गेषु अङ्गदेशेषु प्रथितः ख्यातो भविष्यति । तुश्चार्थे  ॥ 
१।९।७  ॥   

  

तस्येति । तस्य राज्ञो व्यतिक्रमाद्विरुद्धधर्माचरणात्सुदारुणा
बहुकालिकात्वेन कठिना सुघोरा सर्वतद्देशव्यापिनीत्वेन दुःसहा अत एव
सर्वभूतभयावहा च अनावृष्टिः वृष्ट्यभावो भविष्यति । वैशब्दश्चार्थे  ॥ 
१।९।८  ॥   

  

अनावृष्ट्यामिति । अनावृष्ट्यां वृष्ट्यभावे वृत्तायां प्रवृत्तायां
दुःखसमन्वित एव राजा रोमपादः श्रुतवृद्धान् श्रुतेन
अनेकलौकिकवैदिकवृत्तश्रवणेन वृद्धान्सम्पन्नान्ब्राह्मणान् । चकारेण
अन्यानपि बहुश्रुतक्षत्रियादीन्समानीय प्रवक्ष्यति । तुशब्द एवार्थे ।
श्रुतसंवृद्धानिति भट्टसम्मतः पाठः  ॥  १।९।९  ॥   

  

राजोक्तिमेवाह भवन्त इति । श्रुतधर्माणः श्रुता धर्मा
अनेकलौकिकवैदिकवृत्तानि अत एव लोकचारित्रवेदिनः
लोककर्त्तव्यविषयकनिश्चयवन्तः भवन्तः प्रायश्चित्तं मत्कृतपापशोधनं यथा
भवेत्तथा नियमं कर्त्तव्यनियमनं समादिशन्तु सम्यग्बोधयन्तु । ऽप्रायः
पापमिति प्रोक्तं चित्तं तच्छोधनं स्मृतम्ऽ इति स्मृतिः  ॥  १।९।१०  ॥   

  

वक्ष्यन्त इति । वेदपारगाः ते पृष्टाः ब्राह्मणाः महीपालं वक्ष्यन्ते
कथयिष्यन्ति । तत्कथनमेवाह हे राजन् विभाण्डकसुतम् ऋष्यशृङ्गं सर्वोपायैः
निःशेषयत्नैरिह आनय । प्रायश्चित्तं यथाभवेदित्यस्यानन्तरम् ऽइत्युक्तास्ते
ततो राज्ञा सर्वे ब्राह्मणसत्तमाःऽ इति श्लोकार्द्धमपि भट्टसम्मतम्  ॥ 
१।९।११  ॥   

  

आनयनानन्तरकालिककर्त्तव्यमाह आनाय्येति । हे महीपाल ऋष्यशृङ्गं सुसत्कृतं
यथा भवति तथा आनाय्य स्वपुरं प्रापय्यैव सुसमाहितः एकाग्रचित्तस्त्वं
शान्तां कन्यां विधिना  

वेदोक्तविधानेनैव प्रयच्छ । तस्मै एव देहीत्यर्थः । तुवैशब्दौ एवार्थौ ।
महीपालेत्यत्र संहिताकार्यविरहः ऽऋत्यकऽ इति प्रकृतिभावात् ।
पादान्तस्थत्वेन संहिताया अभावाच्च  ॥  १।९।१२  ॥   

  

तेषामिति । तेषामुपदेष्टृ़णां वचनं श्रुत्वैव राजा चिन्तां विचारं
प्रपत्स्यते प्राप्नोत् । तत्स्वरूपमाह वीर्यवान् तपोजनितपरमबलविशिष्टः सः
ऋष्यशृङ्गः इह एवानेतुं केन उपायेन शक्यम् । तुवैशब्दौ एवार्थौ । शक्यमिति
सामान्ये नपुंसकम्  ॥  १।९।१३  ॥   

  

तत इति । ततः विचारानन्तरमात्मवान् प्रशस्तबुद्धिविशिष्टः धर्मविद्राजा
मन्त्रिभिः सह विनिश्चित्य आनयनोपायनिश्चयं कृत्वा पुरोहितममात्यांश्च ततः
स्वदेशात्प्रेष्यति प्रेषयिष्यति अन्तर्भावितण्यर्थः  ॥  १।९।१४  ॥   

  

ते त्विति । ते पुरोहितादयः राज्ञो वचः श्रुत्वैव ऋषेर्भीताः अत एव
व्यथिताः व्यथां प्राप्ताः  

अत एव विनताननाः अवनतमुखाः ते पुरोहितादयः वयं न गच्छेमेति । निश्चित्येति
शेषः । तं नृपमनुनेष्यन्ति उपायान्तरकथनेन सन्तोषयिष्यन्ति । तुशब्द
एवार्थे । वनतानना इति भट्टसम्मतः पाठः । अवस्यादेर्लोप इति तद्व्याख्या  ॥ 
१।९।१५  ॥   

  

वक्ष्यन्तीति । ते पुरोहितादयः तस्य ऋष्यानयनस्य क्षमान्
योग्यांस्तान्वक्ष्यमाणानुपायान् चिन्तयित्वा विचारेण निश्चित्यैव
वक्ष्यन्ति राज्ञे निवेदयिष्यन्ति । तदेवाह वयं विप्रमानेष्यामः
उपायान्तरेण प्रापयिष्यामः यतः दोषः अपराधो न भविष्यति । एकः चशब्दः
एवार्थे । अपरो यत इत्यर्थे  ॥  १।९।१६  ॥   

  

एवमिति । एवं पुरोहितादिबोधितोपायप्रकारेण गणिकाभिः करणभूतैः अङ्गाधिपेन
कर्त्रा ऋषेः सुतः आनीतः आनेष्यति । अतः देवः अवर्षयत् वर्षयिष्यति । अतः
अस्मै शान्ता प्रदीयते प्रदास्यति । क्ताद्युपात्तभूतादेरविवक्षा । चशब्दो
हेत्वर्थे  ॥  १।९।१७  ॥   

  

ऋष्येति । तव जामाता ऋष्यशृङ्गः पुत्रानपि विधास्यति त्वया पुत्रान्विशेषेण
प्रकटीकार्य धारयिष्यति । एतावद्वचनं सनत्कुमारकथितं मया व्याहृतम् तवाग्रे
कथितम् । तुशब्दो ऽप्यर्थे । विधास्यतीत्यन्तर्भावितणिजर्थः । ऋष्यशृङ्गस्य
राजाधिराजजामातृत्वोक्तिः रोमपादमित्रत्वमूलिका  ॥  १।९।१८  ॥   

  

अथेति । अथ सुमन्त्रोक्तिश्रवणानन्तरं हृष्टो दशरथः सुमन्त्रं प्रत्यभाषत ।
भाषणाकारमाह यथा येन प्रकारेण ऋष्यशृङ्गः आनीतः स प्रकारस्त्वया
विस्तरेणैवोच्यताम् । तु शब्द एवार्थे । येनोपायेन सोच्यतामिति भट्टसम्मतः
पाठः । सोच्यतामित्यत्र सन्धिरार्षः । अध्याहृतकथाविशेषणं वेति
तैर्व्याख्यातम्  ॥  १।९।१९  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे नवमः सर्गः
 ॥  ९  ॥   

  

  


