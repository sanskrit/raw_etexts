+++
title = "०५०"

+++


मिथिलोपवनाद्गमनानन्तरकालिकं वृत्तमाह तत इत्यादिभिः । ततः गौतमाश्रमात्
प्रागुत्तरामैशानीं दिशं गत्वा सौमित्रिणा सह रामः विश्वामित्रं पुरस्कृत्य
यज्ञवाटं जनकयज्ञशालामुपागमत्  ॥  १।५०।१  ॥   

  

राम इति । सहलक्ष्मणो रामः मुनिशार्दुलं विश्वामित्रमुवाच तुशब्देनान्ये
ऽपि तत्पार्श्ववर्तिनः मुनयः ऊचुः । तद्वचनमेवाह महात्मनः जनकस्य इयं
यज्ञसमृद्धिः साध्वी । हि शब्दः इयमित्यर्थे  ॥  १।५०।२  ॥   

  

साध्वीत्वमेव बोधयन्नाह बहूनीति । हे महाभाग वेदाध्ययनशालिनां
नानादेशनिवासिनां ब्राह्मणानां बहूनि सहस्राणि शकटीशतसङ्कुलाः
बहुशकटीव्याप्ताः ऋषिवाटाः ऋषिनिवासस्थानानि चेह दृश्यन्ते अतः हे ब्रह्मन्
यत्र वयं वत्स्यामहे स देशः विधीयतां बोध्यताम् । श्लोकद्वयमेकान्वयि  ॥ 
१।५०।३,४  ॥   

  

रामस्येति । महामुनिर्विश्वामित्रः रामस्य वचनं श्रुत्वा विविक्ते जनरहिते
सलिलान्विते जलसमीपे देशे निवासमकरोत्  ॥  १।५०।५  ॥   

  

विश्वामित्रमिति । तदा विविक्तदेशनिवासोत्तरकाले अनुप्राप्तं विश्वामित्रं
श्रुत्वा विनयेन समन्वितः स नृपतिर्जनकः अनिन्दितं पुरोहितं शतानन्दं
पुरस्कृत्य सहसा प्रत्युज्जगाम । सार्धश्लोक एकान्वयी  ॥  १।५०।६  ॥   

  

ऋत्विज इति । सत्वराः त्वरायुक्ता महात्मानः ऋत्विजः धर्मेण
धर्मोत्पादकविधिना मन्त्रपुरस्कृतमर्घ्यमादाय ग्राहयित्वा ददुर्जनकेन
दापयामासुः । किञ्च ऋत्विजः अपिशब्देन जनकः अर्घ्यं गृहीत्वा ददुः  ॥ 
१।५०।७  ॥   

  

प्रतीति । महात्मनः जनकस्य तां पूजां प्रतिगृह्य तुशब्देन ऋत्विजां पूजां
प्रतिगृह्य राज्ञः कुशलं राष्ट्राद्युपद्रवराहित्यं यज्ञस्पय निरामयं
विघ्नराहित्यं च पप्रच्छ  ॥  १।५०।८  ॥   

  

स इति । अथ राजकुशलप्रश्नानन्तरं स विश्वामित्रः सोपाध्यायपुरोधसः
तान्मुनीन् पृष्ट्वा कुशलमिति शेषः । प्रहृष्टवत् यथा स्यात्तथा सर्वैः
ऋषिभिः सार्धं यथार्हं यथायोग्यं समागच्छत् आलिङ्गनमकरोत्  ॥  १।५०।९  ॥   

  

अथेति । अथ कुशलप्रश्नानन्तरं मुनिश्रेष्ठं विश्वामित्रं कृताञ्जलिः
प्रणयसूचकबद्धयुगलकरः राजा जनकः अभाषत । तद्भाषणमेवाह हे भगवन् एभिः
मुनिसत्तमैः सह आसने आस्ताम्  ॥  १।५०।१०  ॥   

  

जनकस्येति । महामुनिः विश्वामित्रः जनकस्य वचः श्रुत्वा निषसाद आसने इति
शेषः । अर्धमेकान्वयि । पुरोधाः शतानन्दः ऋत्विजश्च मन्त्रिभिः सह राजा
जनकश्च यथान्यायं समन्ततः विश्वामित्रस्य चतुर्दिक्षु एव आसनेषु उपविष्टाः
अभवन्निति शेषः । नृपतिः स राजा जनकः तत्र तस्मिन् समाजे विश्वामित्रं
दृष्ट्वा अब्रवीत्  ॥  १।५०।११,१२  ॥   

  

तद्वचनमेवाह अद्येत्यादिश्लोकत्रयेण । मे मम यज्ञसमृद्धिः दैवतैः सफला
फलसहिता अद्य कृता । ननु तत्फलं कदा प्राप्स्यसीत्यत आह मया अद्यैव
भगवद्दर्शनात् यज्ञफलं प्राप्तं सर्वं वाक्यं सावधारणं भवतीतिन्यायेन एव
कारलाभः एतेन स्वेप्सितयज्ञफलप्राप्तेरतिसांनिध्यं बोधितम् तेन
तत्फलप्रापकशकुनविशेषो जात इति ध्वनितम्  ॥  १।५०।१३  ॥   

  

धन्य इति । हे मुनिपुङ्गव हे ब्रह्मन् यस्य मे यज्ञोपसदनं यज्ञशालासमीपं
मुनिभिः सह त्वं प्राप्तो ऽसि सो ऽहं धन्यो ऽस्मि । तत्र हेतुः यतः
अनुगृहीतो ऽस्मि अनुग्रहमन्तरा अत्रागमनं न स्यादिति भावः  ॥  १।५०।१४  ॥   

  

द्वादशाहमिति । हे ब्रह्मर्षे मनीषिणः ऋत्विजः यज्ञस्य द्वादशाहं
द्वादशदिनानि एव शेषमाहुस्ततस्तस्माद्धेतोः हे कौशिक भागार्थिनो देवान्
द्रष्टुं त्वमर्हसि । तुशब्द एवार्थे  ॥  १।५०।१५  ॥   

  

इतीति । प्रहृष्टवदनः प्राञ्जलिः प्रयतः नृपोजनकस्तदा स्थितिकाले
मुनिशार्दूलं तं विश्वामित्रमिति वचनमुक्त्वा पुनः परिपप्रच्छ  ॥  १।५०।१६
 ॥   

  

तत्प्रश्नमेवाह इमावित्यादिश्लोकचतुष्टयेन । एवमानुपूर्वीका इमे चत्वारः
श्लोकाः अष्टचत्वारिंशे सर्गे सुमतिप्रश्ने पूर्वमप्युक्तास्ते तत्रैव
व्याख्याता अतो अत्र न व्याख्यायन्ते इमाविति  ॥  १।५०।१७  ॥   

  

यदृच्छयेति  ॥  १।५०।१८  ॥   

  

वरेति  ॥  १।५०।१९  ॥   

  

परस्परेति  ॥  १।५०।२०  ॥   

  

तस्येति । महात्मनस्तस्य जनकस्य तत् रामलक्ष्मणप्रश्नविषयकं वचनं श्रुत्वा
महात्मानौ ईश्वरैरपि पूजितस्वरूपौ तौ प्रकटितौ दशरथस्य पुत्रौ न्यवेदयत्  ॥ 
१।५०।२१  ॥   

  

सिद्धेति । आगमनमयोध्यातः सिद्धाश्रमप्राप्तिं सिद्धाश्रमनिवासं च तथा तत्र
राक्षसानां वधमव्यग्रं यथा स्यात्तथा विशालायाः दर्शनं च  ॥  १।५०।२२  ॥   

  

अहल्यादर्शनं गौतमेन समागमं च महाधनुषि जिज्ञासां तत्त्वनिश्चयं
कर्तुमागमनं च न्यवेदयत् इत्यनुकर्षः । एवतथाशब्दौ चार्थौ ।
श्लोकद्वयमेकान्वयि  ॥  १।५०।२३  ॥   

  

उपसंहरन्नाह एतदिति । महातेजाः महामुनिः विश्वामित्रः महात्मने जनकाय अथ
मङ्गलं यथा स्यात्तथा एतत्सर्वं निवेद्य विरराम  ॥  १।५०।२४  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे पञ्चाशः
सर्गः  ॥  १।५०  ॥   

  

  


