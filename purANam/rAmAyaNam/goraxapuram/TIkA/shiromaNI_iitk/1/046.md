+++
title = "०४६"

+++


पुत्रनाशानन्तरकालिकं दितिवृत्तमाह हतेष्विति । तेषु पूर्वजेषु पुत्रेषु
हतेषु सत्सु परमदुःखिता दितिः मारीचं मरीचपुत्रं कश्यपं नाम
भर्तारमिदमब्रवीत्  ॥  १।४६।१  ॥   

  

तद्वचनमेवाह हतेति । हे भगवन् महाबलैः तव पुत्रैः अहं हतपुत्रास्मि अतः
दीर्घतपोर्जितं दीर्घतपेन राज्यविषयकात्यन्तज्ञानेन ऊर्जितं प्रवृद्धं
शक्रहन्तारं पुत्रमिच्छामि । आलोचनार्थकतपधातोः अच्  ॥  १।४६।२  ॥   

  

सेति । सा शक्रहन्तृपुत्रविषयकेच्छावती अहं तपश्चरिष्यामि
अतस्त्वमनुज्ञातुमाज्ञापयितुमर्हसि । ईश्वरं समर्थं शक्रहन्तारं गर्भं
पुत्रं दातुं च त्वमर्हसि । ऽईदृशं शक्रहन्तारम्ऽ इति पाठान्तरम् । विनापि
चं समुच्चयः  ॥  १।४६।३  ॥   

  

तस्या इति । तदा दितिप्रार्थनासमये तस्याः दितेस्तत्तादृशपुत्रविषयकं वचनं
श्रुत्वा महातेजाः मारीचः कश्यपः परमदुःखितां दितिं प्रत्युवाच  ॥  १।४६।४
 ॥   

  

तत्प्रतिवचनमेवाह एवमिति । हे तपोधने एवमनेन प्रकारेण प्रार्थितं भवतु
सिध्यतु ते भद्रं कल्याणं त्वं शुचिः भव तेन आहवे सङ्ग्रामे शक्रहन्तारं
पुत्रं जनयिष्यसि  ॥  १।४६।५  ॥   

  

तदेव विशदयन्नाह पूर्ण इति । यदि त्वं शुचिर्भविष्यसि तर्हि वर्षसहस्रे
पूर्णे सति त्रैलोक्यहन्तारं त्रिलोकीहननसमर्थं पुत्रं मत्तस्त्वं
जनयिष्यसि । त्रैलोक्यहन्तारमित्यनेन यदि त्रिलोकहननयोग्यः सः तर्हि
इन्द्रहननयोग्य इति किं वक्तव्यमिति काव्यार्थापत्तिरलङ्कारो ध्वनितः ।
किञ्च तैलोक्यं नियम्यत्वेनास्यातीति त्रैलोक्य इन्द्रः किञ्च त्रिलोक्या
अयं स्वामी त्रैलोक्य तस्येदमित्यण् यस्येति लोपाभावस्तु
सञ्ज्ञापूर्वकविधेरनित्यत्वात्  ॥  १।४६।६  ॥   

  

एवमिति । महातेजाः स कश्यपः एवमनेन प्रकारेण उक्त्वा तां दितिं सम्ममार्ज
पुत्रोत्पत्तिप्रतिबन्धकीभूतदुरितध्वंसार्थं मार्जनं चकारेत्यर्थः ।
संमार्जनानन्तरं पाणिना समालम्ब्य स्पृष्ट्वा स्वस्ति शुभं ते
स्यादित्युक्त्वा तपसे ययौ एतेन कश्यपस्य सुशीलतातिशयः सूचितः । ऽतामालभ्यऽ
इति भाट्टपाठः  ॥  १।४६।७  ॥   

  

गते इति । हे नरश्रेष्ठ तस्मिन् कश्यपे गते सति परमहर्षिता दितिः कुशप्लवनं
विशालाभिधपूर्वदेशवृत्तितपोवनमासाद्य प्राप्य सुदारुणं तपस्तेपे ।
ऽकुशप्लवं समासाद्यऽ इति भाट्टपाठः  ॥  १।४६।८  ॥   

  

तप इति । हे नरश्रेष्ठ । तस्यां दितौ तप एव कुर्वत्यां सत्यां सहस्राक्षः
इन्द्रः परया गुणसम्पदा विनयादिसम्पत्यैव परिचर्यां चकार । हिहशब्दौ
एवार्थे  ॥  १।४६।९  ॥   

  

परिचर्यास्वरूपं वर्णयन्नाह अग्निमिति द्वाभ्याम् । सहस्राक्षः
अग्न्यादीन्न्यवेदयत् अन्यदपि यत्काङ्क्षितं तदपि न्यवेदयत्  ॥  १।४६।१०
 ॥   

  

गात्रेति । गात्रसंवाहनैः गात्ररक्षणप्रयत्नैः च्छत्रादिग्रहणैरित्यर्थः ।
तथा श्रमापनयनैः । श्रमनिवर्तकपादपीडनादिभिश्च सर्वेष्वपि कालेषु शक्रः
दितिमेव परिचचार । ह प्रसिद्धमेतत् । एवो ऽप्यर्थे  ॥  १।४६।११  ॥   

  

पूर्णे इति । हे रघुनन्दन दशोने दशवर्षहीने वर्षसहस्रे पूर्णे सति
परमसंहृष्टा दितिः अथ इदं सहस्राक्षमब्रवीत् । अथशब्द इत्यर्थे  ॥  १।४६।१२
 ॥   

  

तप इति । वीर्यवतां वर हे इन्द्र तपश्चरन्त्या मम दशवर्षाणि अवशिष्टानि ततः
दशवर्षानन्तरं भ्रातरं द्रक्ष्यसे ते भद्रम्  ॥  १।४६।१४  ॥   

  

यमिति । हे पुत्र जयोत्सुकं स्वविजयाकाङ्क्षिणं त्रैलोक्यविजयं
त्रैलोक्यविजयकर्तारं यं पुत्रं त्वत्कृते त्वन्नाशाय अहं समाधास्ये तेन
पुत्रेण सह विज्वरः विगतसन्तापस्त्वं भोक्ष्यसि पायिष्यसि एतेन दितेः
कारुण्यं जातमिति सूचितम् । तेन वक्ष्यमाणाशुचित्वहेतुभूतानवधानता
दितिज्ञानपूर्विकेति व्यक्तम्  ॥  १।४६।१५  ॥   

  

तद्वचनमेवाह याचितेनेति । हे सुरश्रेष्ठ याचितेन मया प्रार्थितेन महात्मना
तव पित्रा वर्षसहस्रान्ते वर्षसहस्रतपश्चरणानन्तरकाले मम सुतं प्रति वरो
दत्तः  ॥  १।४६।१६  ॥   

  

एवमिति । तत्र तस्मिन्संवादे दिवाकरे मध्यं प्राप्ते सति देवी दितिः एवमनेन
प्रकारेण उक्त्वा पादौ शीर्षतः शिरस्थापनोचितदेशे दक्षिणे पूर्वे वा कृत्वा
निद्रया अपहृता अपहृतबुद्धिरासीदिति शेषः । अथशब्देन पादयोर्मूर्धजांश्च
कृत्वेत्यर्थः । तेन पादयोः पूर्वदक्षिणस्थापनं मूर्धजानां पादस्पर्शनं
चेत्येतद्द्वयमपि अशुचिहेतुभूतं सञ्जातमिति फलितम्  ॥  १।४६।१६  ॥   

  

दृष्ट्वेति । यया शिरः स्थाने पादौ कृतौ तां पादयोः कृतमूर्धजामत एव अशुचिं
तां दितिं शक्रो दृष्ट्वा जहास मुमोद च । जहासेत्यनेन एतावन्तं श्रमं
कृत्वापि सह भोक्ष्यसि विज्वर इति आशीर्वादो मात्रा दत्त इति
स्मृतिर्व्यञ्जिता । एकश्चकार एवार्थकः । पादयोः मूर्धजस्पर्शस्य
पूर्वदक्षिणयोः पादस्थापनस्य चाशुचिकारणत्वं धर्मशास्त्रादौ प्रसिद्धम्  ॥ 
१।४६।१७  ॥   

  

तस्या इति । हे राम परमात्मवानतिप्रयत्नशीलः पुरन्दरस्तस्या दितेः
शरीरविवरं योनिप्रदेशं प्रविवेश गर्भं च सप्तधा बिभेद
अनेकधाभवनानुकूलव्यापारं चकार  ॥  १।४६।१८  ॥   

  

भिद्यमान इति । हे राम ततः इन्द्रकृतभेदानुकूलव्यापारानन्तरं शतपर्वणा
शतकोटियुक्तेन वज्रेण भिद्यमानः गर्भः सुस्वरं यथा स्यात्तथा रुरोद
ततस्तस्मात् रोदनात् दितिः अबुद्ध्यत  ॥  १।४६।१९  ॥   

  

मेति । शक्रः मा रुद्रो मा रुद्र मा रुद्र इति गर्भं पुनः पुनर्व्यभाषत
महातेजा वासवः रुदन्तमपि गर्भं बिभेदैव । एकश्चकारः पुनःपुनरर्थकः  ॥ 
१।४६।२०  ॥   

  

नेति । न हन्तव्यः न हन्तव्यः इत्येव वचनं दितिः अब्रवीत् ततः
दितिवचनश्रवणानन्तरं मातुः वचनगौरवाद्धेतोः शक्रः निष्पपात दितेः उदरात्
निःससार  ॥  १।४६।२१  ॥   

  

प्राञ्जलिरिति । प्राञ्जलिः प्रणयसूचकबद्धयुगलकरः शक्रः दितिमभ्यभाषत ।
अभिभाषणमेवाह हे देवि पादयोः कृतमूर्धजा अत एव अशुचिस्त्वं सुप्तासि
तदन्तरं छिद्रं लब्ध्वा आहवे सङ्ग्रामे शक्रहन्तारं त्वद्गर्भमहं सप्तधा
अभिदं तन्मे अपराधं क्षन्तुमर्हसि  ॥  १।४६।२२,२३  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे
षट्चत्वारिंशः सर्गः  ॥  १।४६  ॥   

  

  


