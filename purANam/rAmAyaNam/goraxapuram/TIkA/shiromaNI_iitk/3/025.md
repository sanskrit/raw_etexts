+++
title = "०२५"

+++


खरवृत्तान्तमाहअवष्टब्धेति । अवष्टब्धः सम्यग् गृहीतः धनुश्चापं येन स तं
क्रुद्धं रिपुघातिनं रामपुरस्सरैः सह खरः आश्रममागम्य ददर्श
उकारान्तधनुशब्दो ऽपि धनुःपर्यायः  ॥  ३।२५।१  ॥   

  

तमिति । रामं दृष्ट्वा सगुणं ज्यासहितं खरनिःस्वनं रूक्षशब्दविशिष्टैः
चापमुद्यम्य रामस्याभिमुखं चोद्यतां प्राप्यतामित्यर्थः, रथ इति शेषः इति
सूतमचोदयत् प्रैरयत्  ॥  ३।२५।२  ॥   

  

स इति । यत्र स्थले एको रामः धनुर्धुन्वन् सन् स्थितस्तत्र खरस्याज्ञया
सूतस्तुरगान् समचोदयत्  ॥  ३।२५।३  ॥   

  

तमिति । तं खरं रामसंन्निधिं प्राप्तं दृष्ट्वा महानादं मुञ्चमानाः
रजनीचराः सचिवाः श्येनगाम्यादयः सर्वतः पर्यवारयन् अवेष्टयन्  ॥  ३।२५।४
 ॥   

  

स इति । यातुधानानां मध्ये रथगतः खरः ताराणां मध्ये उत्थितो लोहिताङ्गो भौम
इव बभूव  ॥  ३।२५।५  ॥   

  

तत इति । ततः रामसमीपागमनानन्तरसमये शरसहस्रेण राममर्दयित्वा खरो महानादं
ननाद  ॥  ३।२५।६  ॥   

  

तत इति । ततः खरकर्तृकहननानन्तरं भीमधन्वानं तं रामं सर्वे निशाचराः
नानाविधैः शस्त्रैरभ्यवर्षन्त  ॥  ३।२५।७  ॥   

  

तत्प्रकारमाह--मुद्गरैरिति । रोषतत्पराः राक्षसाः समरे शूरं रामं
मुद्गराद्यैर्निजघ्नुः  ॥  ३।२५।८  ॥   

  

ते इति । बलाहकसंकाशाः मेघसदृशास्ते राक्षसाः रथैर्वाजिभिश्च
काकुत्स्थमभ्यधावन्त  ॥  ३।२५।९  ॥   

  

गजैरिति । पर्वतकूटाभैर्गिरिशिखरसदृशैर्गजैरुपलक्षिताः रामं जिघांसवः
शैलेन्द्रं सुमेरुं जलधाराभिर्वर्षमाणा महाघना इव ते रक्षसां गणाः रामे
शरवर्षाणि व्यसृजन् । सार्धश्लोक एकान्वयी  ॥  ३।२५।१०  ॥   

  

सर्वैरिति । तिथिषु प्रदोषरात्रिषु परिषदां गणैर्वृतो महादेव इव
क्रूरदर्शनैः सर्वैः राक्षसैः परिवृतो रामो ऽभवदिति शेषः  ॥  ३।२५।११  ॥   

  

तानीति । यातुधानैर्मुक्तानि शस्त्राणि राघवः नद्यौघान् नदीप्रवाहान् सागर
इव विशिखैर्बाणैर्जग्राह  ॥  ३।२५।१२  ॥   

  

स इति । भिन्नगात्रः भिन्नं प्राकृतविलक्षणं गात्रं शरीरं यस्य स रामस्तैः
राक्षसप्रक्षिप्तैः प्रहरणैः शस्त्रास्त्रैर्न विव्यथे । तत्र दृष्टान्तः
प्रदीप्तैः बहुभिर्वज्रैरचलः पर्वत इव  ॥  ३।२५।१३  ॥   

  

स इति । सर्वगात्रेषु विद्धः शस्त्रास्त्रैस्ताडितः क्षतजादिग्धः
स्वीकृतकोपाभासहेतुकारुण्यविशिष्टत्वेन रुधिरेवल्लिप्त इव राघवो रामः
संध्याभ्रैरावृतः दिवाकर इव बभूव  ॥  ३।२५।१४  ॥   

  

विषेदुरिति । एकं रामं बहुभिः सहस्रैः राक्षसैः समावृतं दृष्ट्वा देवादयो
विषेदुः  ॥  ३।२५।१५  ॥   

  

तत इति । ततः देवादिप्राप्तविषादानन्तरं मण्डलीकृतं कार्मुकं येन स रामः
निशितान् अतितीक्ष्णान् दुरावारान् आवारयितुमशक्यान् दुर्विषहान् बाणान्
ससर्ज तूणीरान्निस्सारयामास  ॥  ३।२५।१६१७  ॥   

  

मुमोचेति । अजिह्मगान् अकुटिलगतीन् कङ्कपत्रान् कङ्कपत्रविशिष्टान् शरान्
रामो लीलया मुमोच । अर्धं पृथक्--ते इति । शत्रुसैन्येषु रामेण मुक्तास्ते
शराः कालकृताः पाशा इव रक्षसां प्राणान् आददुः  ॥  ३।२५।१८  ॥   

  

भित्त्वेति । तान् लक्ष्यीभूतान् राक्षसदेहान् भित्त्वा रुधिराप्लुता
दीप्ताग्निसमतेजसस्ते शराः अन्तरिक्षगताः सन्तो रेजुः  ॥  ३।२५।१९  ॥   

  

असंख्येया इति । रक्षःप्राणापहारिणः अतीवोग्राः असंख्येयाः रामस्य सायकाः
चापमण्डलात् विनिष्पेतुः  ॥  ३।२५।२०  ॥   

  

तैरिति । तैः स्वप्रक्षिप्तैर्बाणैः शतशः सहस्रशः धनुरादीनि समरे रामः
चिच्छेद  ॥  ३।२५।२१२२  ॥   

  

हयानिति । काञ्चनसन्नाहान् काञ्चनसन्नाहविशिष्टान् रथयुक्तान् ससारथीन्
सारथिसहितान् सगजारोहान् गजारोहसहितान् सहयान् हयसहितान् सादिनो
ऽश्वारोहांश्च पदातींश्च गुणच्युता  

रामबाणाः चिच्छिदुः बिभिदुश्च जघ्नुरित्यर्थः । हत्वा यमसादनम् ईनां
सर्वसंपत्तीनाम् अमः नित्यं प्राप्तिर्यस्मिँस्तदेव सादनं गृहं यस्मिँस्तं
नित्यलोकमनयत् श्लोकद्वयमेकान्वयि  ॥  ३।२५।२३२४  ॥   

  

तत इति । नालीकादिभिः छिद्यमानाः निशाचराः आर्तस्वरं चक्रुः । तत्र नालीकाः
लोकसंयुक्तमुखामात्राः, नाराचाः सर्वतो लोहमयाः, विकर्णिनः उद्धारे
प्राणहराः अग्राङ्कुशाः  ॥  ३।२५।२५  ॥   

  

तदिति । मर्मभेदिभिः मर्मभेदनशीलैः विविधैर्बाणैः अग्निना शुष्कं वनमिव
रामेण अर्दितं तत्सैन्यं सुखं न लेभे  ॥  ३।२५।२६  ॥   

  

केचिदिति । परमक्रुद्धाः केचित् रजनीचराः रामाय शूलादींश्चिक्षिपुः  ॥ 
३।२५।२७  ॥   

  

तेषामिति । महाबाहुः रामस्तेषां शस्त्राणि बाणैः आवार्य तेषां रक्षसां
शिरोधरान् चिच्छेद अत एव प्राणान् जहार  ॥  ३।२५।२८  ॥   

  

ते इति । छिन्नशिरसः छिन्नचर्मशरासनास्ते राक्षसाः सुपर्णवातनिःक्षिप्ताः
गरुडवाताभिहताः पादपा वृक्षा इव जगत्यां पेतुः । अमृतहरणसमये
नन्दनवाटिकावृक्षाः गरुडेनोत्पाटिता इति पुराणप्रसिद्धिः  ॥  ३।२५।२९  ॥   

  

अवशिष्टा इति । ये निशाचरास्तत्र तस्मिन् समये अवशिष्टास्ते ऽपि शरार्दिताः
शरो ऽस्मान् हनिष्यतीति पीडिताः सन्तः शरणार्थं रक्षणार्थं खरमेव
अभ्यधावन्त  ॥  ३।२५।३०  ॥   

  

तानिति । तान् समाश्वास्य धनुः आदाय दूषणः क्रुद्धो ऽन्तक इव सुसंक्रुद्धः
सन् क्रुद्धं राममभ्यधावत्  ॥  ३।२५।३१  ॥   

  

निवृत्ता इति । दूषणाश्रयनिर्भयाः दूषणरूपा श्रयेण विगतभया अत एव निवृत्ताः
सर्वे राक्षसाः शालाद्यायुधाः सन्तः राममेव अभ्यधावन्त  ॥  ३।२५।३२  ॥   

  

शूलेति । संयुगे संग्रामे शरवर्षाणि सृजन्तः कुर्वन्तः द्रुमवर्षाणि
शिलावर्षाणि च मुञ्चन्तः महाबला राक्षसा आसन्निति शेषः, अतस्तत्
युद्धमद्भुतं बभूव । श्लोकद्वयमेकान्वयि  ॥  ३।२५।३३३४  ॥   

  

रामस्येति । रामस्य अस्य दूषणस्य च पुनः रक्षसां च महत् घोरं युद्धमभवत् ।
अभिक्रुद्धास्ते राक्षसाः राघवं समन्तात् आर्दयन्  ॥  ३।२५।३५  ॥   

  

तत इति । सर्वतः प्राप्तैः राक्षसैः समावृता दिशः प्रदिशश्च दृष्ट्वा
शरवर्षाभिरावृतो महाबलो रामः भैरवनादं कृत्वा गान्धर्वं परमभास्वरमस्त्रं
राक्षसेषु समयोजयत् । श्लोकद्वयमेकान्वयि  ॥  ३।२५।३६३७  ॥   

  

तत इति । ततः संयोजनानन्तरं चापमण्डलात् शरसहस्राणि निर्ययुः अत एव
समागतैर्बाणैः सर्वा दशदिश आपूर्यन्त । अत्र दशशब्दोपादानेनैव सर्वदिशो
ग्रहणे सिद्धे पुनः सर्वशब्दोपादानमवान्तरदेशव्याप्तिपरिग्रहाय  ॥  ३।२५।३८
 ॥   

  

नेति । घोरान् शरोत्तमान् शरान् आददानं गृह्णन्तं शरार्दिताः राक्षसाः न
पश्यन्ति  ॥  ३।२५।३९  ॥   

  

शरेति । शरान्धकारं शररूपो ऽन्धकारः सदिवाकरमाकाशमावृणोत् अवस्थितः
स्वास्थ्येन स्थितो रामः प्रक्षिपन्निव बभूव प्रक्षिपन्निवेत्यनेन
अभिप्रायविज्ञानमात्रेण स्वतश्चलन्तीति सूचितं, तेन रामबाणानां चेतनत्वं
सूचितम्  ॥  ३।२५।४०  ॥   

  

युगपदिति । युगपत् पतमानैः एककालावच्छेदेन वर्तमानकालिकपतनाश्रयैः
एवमन्यत्रापि वसुधा विकीर्णा व्याप्ता अभवत्  ॥  ३।२५।४१  ॥   

  

निहता इति । सहस्रशो राक्षसा निहतत्वादिविशिष्टाः दृश्यन्ते  ॥  ३।२५।४२
 ॥   

  

सेति । रामेण बाणाभिहतैः सोष्णीषैः उत्तमाङ्गैः शिरोभिः साङ्गदैः
अङ्गदसहितैर्बाहुभिः । छिन्नैरूरुभिर्बाहुभिश्च छिन्नैः हयादिभिश्च छिन्नैः
शूलपट्टिशैश्च विस्तीर्णा भूमिः भयङ्करा ऽभूत्  ॥  ३।२५।४३४५  ॥   

  

तानिति । निहतान् दृष्ट्वा सर्वे उर्वरिता राक्षसाः परमातुराः सन्तः रामं
चलितुं न शक्ता बभूवुरिति शेषः  ॥  ३।२५।४६  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे पञ्चविंशः
सर्गः  ॥  ३।२५  ॥   

  


