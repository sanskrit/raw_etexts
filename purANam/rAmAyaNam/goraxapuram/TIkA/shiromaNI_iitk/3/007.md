+++
title = "००७"

+++



  
रामवृत्तान्तमाह--राम इत्यादिभिः । भ्रात्रा सीतया च सहितो रामः
सुतीक्ष्णस्य आश्रमपदं श्रमनिवर्तकं स्थानं जगाम  ॥  ३।७।१  ॥   

  

स इति । स रामः दूरमध्वानं गत्वा बहूदकाः नदीः तीर्त्वा महामेरुमिवोन्नतं
शैलं ददर्श  ॥  ३।७।२  ॥   

  

तत इति । ततः पर्वतदर्शनानन्तरं विविधैर्द्रुमैः सन्तत व्याप्तं तत्काननं
वनं राघवौ विविशतुः  ॥  ३।७।३  ॥   

  

प्रविष्ट इति । बहवः पुष्पफलद्रुमाः यस्मिन् तत्काननं प्रविष्टो राघवः
चीरमालापरिष्कृतं खण्डपटसमूहयुक्तमाश्रममेकान्ते ददर्श  ॥  ३।७।४  ॥   

  

तत्रेति । तत्र तस्मिन् आश्रमे मलपङ्कजधारिणं मस्य परमात्मनो लः पूर्वं
ग्रहणं यस्मिन् तदेव पङ्कजं कमलं तद्धारिणं तत्राश्रमे आसीनं तपोधनं
सुतीक्ष्णं रामो विधिवदभाषत  ॥  ३।७।५  ॥   

  

तद्भाषणप्रकारमाह--राम इति । भवन्तं द्रष्ठुमागतः प्राप्तो रामो ऽहमस्मि
तत्तस्माद्धेतोः मा मामभिवद सम्यक् ब्रूहि  ॥  ३।७।६  ॥   

  

स इति । ततो रामवचनश्रवणानन्तरं स सुतीक्ष्णः रामं निरीक्ष्य बाहुभ्यां
समाश्लिष्य च अब्रवीत्  ॥  ३।७।७  ॥   

  

तद्वचनाकारमाह--स्वागतमिति । हे रघुश्रेष्ठ ते स्वागतम् । तत्र
हेतुः--यतस्त्वया अयमाश्रमः समाक्रान्तः तस्मात्सांप्रतमिदानीं सनाथ
इवास्मीति शेषः । इदानीं सनाथ इवेत्युक्त्या सर्वकालं स्वसनाथत्वं
व्यञ्जितम्  ॥  ३।७।८  ॥   

  

प्रतीक्षमाण इति । हे महायशः त्वां प्रतीक्षमाण एवाहं देहं त्यक्त्वा
देवलोकं नारोहे  ॥  ३।७।९  ॥   

  

ननु त्वया मदागमनं कथं ज्ञातमित्यत आह--चित्रकूटमिति । राज्यभ्रष्टः
त्यक्तराज्यस्त्वं चित्रकूटमुपादाय प्राप्य स्थितस्त्वं मया श्रुतो ऽसि ।
ननु कस्मात् श्रुत इत्यत आह--देवरात इन्द्र इहोपयातः, एतेन तस्मादेव
श्रुतमिति ध्वनितम्  ॥  ३।७।१०  ॥   

  

ननु स किमर्थमागत इत्यत आह--उपागम्येति । मे देवो मम पूज्यः सुरेश्वरः
उपागम्य प्राप्य मम पुण्येन कर्मणा सर्वान् लोकान् जितान् मदधीनान् आह  ॥ 
३।७।११  ॥   

  

तेष्विति । मया तपसा जितेषु देवर्षिजुष्टेषु देवर्षिभिः सेवितेषु लोकेषु
मत्प्रसादात् मत्प्रीतिमुपलभ्य त्वं विहरस्व  ॥  ३।७।१२  ॥   

  

तमिति । उग्रं तपो यस्य तमत एव संदीप्तमतिप्रकाशवन्तं सत्यवादिनं तं
महर्षिं ब्रह्माणं वासव इव रामः प्रत्युवाच  ॥  ३।७।१३  ॥   

  

तद्वचनाकारमाह--अहमिति । हे महामुने प्रदिष्टं भवदाज्ञा यदि स्यात्तदा इति
शेषः, लोकान् भवत्तपोर्जितस्वर्गादीन् इहैव हरिष्यामि प्रापयिष्यामि । तत्र
हेतुः यतः इह आवासं त्वया सह निवासमहमिच्छामि  ॥  ३।७।१४  ॥   

  

सहवासे हेतुमाह--भवानिति । सर्वत्र वेदेषु शास्त्रेषु च कुशलो निपुणः इति
गौतमेन गौतमगोत्रेण महात्मना शरभङ्गेन आख्यातं कथितम्  ॥  ३।७।१५  ॥   

  

एवमिति । रामेण एवमुक्तः अत एव महता हर्षेण युतः लोकविश्रुतः प्रख्यातो
महर्षिः सुतीक्ष्णः मधुरं वाक्यमब्रवीत्  ॥  ३।७।१६  ॥   

  

तद्वचनाकारमाह--अयमिति । हे राम ऋषिसंघानामनुचरितमनुचरणं यस्मिन् सः
अयमाश्रमो गुणवान् इति अतः अयमेव रम्यताम्  ॥  ३।७।१७  ॥   

  

मृगानुपद्रवकारिणो ज्ञात्वा ऽयं न हन्यात् नापि बिभेतु चेति
कृपातिवात्सल्याभ्यामुपेतो मुनिर्मृगवृत्तमाह--इममिति । महीयसः अतिमहान्तः
अकुतोभयाः मृगसंघाः इममाश्रममागम्य अहत्वा ऋषिभ्यः पीडामप्रदाय लोभयित्वा
स्वरूपगत्यादिविशेषैः चित्तवैचित्र्यमुत्पाद्य प्रतिगच्छन्ति  ॥  ३।७।१८
 ॥   

  

नेति । अन्यत्र इव अत्र मृगेभ्यः मृगलोभनेभ्यः अन्यो दोषो न भवेत् इति
विद्धि जानीहि तेन त्वया न भेतव्यं न वा हन्तव्या इति सूचितम् । न हि
सौन्दर्यादिना लोभोत्पादनेन वधार्हा इति तात्पर्यम् । अर्धं पृथक्--तदिति ।
लक्ष्मणाग्रजो रामः तस्य महर्षेः सुतीक्ष्णस्य तद्वचनं श्रुत्वा सशरं
शरसहितं धनुः विगृह्य उत्थाप्य वचनमुवाच  ॥  ३।७।१९  ॥   

  

तद्वचनाकारमाह--तानिति । समागतान् तान् क्रूरान् मृगसंघान् निशितधारेण
आनतपर्वणा शरेण हन्याम् । अर्धद्वयमेकान्वयि  ॥  ३।७।२०  ॥   

  

तत्र हेतुः--यत्र यत्कृदुपद्रवे भवान् अभिषज्येत पीढ्येत ततः कृच्छ्रतरं
क्लेशाधिक्यं किं स्यात्, एतेन मुनीनां खेदहेतवस्तदाज्ञया हन्तव्या एवेति
रामाभिप्रायः सूचितः  ॥  ३।७।२१  ॥   

  

मृगकर्मकवधवचनश्रवणानन्तरं तृष्णींभावादिना मृगवधस्य मुनेरनभिप्रेतत्वं
विज्ञायाहएतस्मिन्निति । एतस्मिन् मृगोपद्रुते आश्रमे चिरं वासं न समर्थये
। उपरममतिनिवृत्तचित्तं तं महर्षिमेवमुक्त्वा रामः संध्यामुपागमत्
संध्याकालः प्राप्नोदित्यर्थः  ॥  ३।७।२२  ॥   

  

अन्वास्येति । पश्चिमां संध्यामन्वास्य विधिवदुपास्य तत्र सुतीक्ष्णस्य
आश्रमे वासमकल्पयत्  ॥  ३।७।२३  ॥   

  

तत इति । संध्यानिवृत्तौ सत्यां रजनीं रात्रिं समीक्ष्य महात्मा सुतीक्ष्णः
तापसयोग्यमन्नं पुरुषर्षभाभ्यां ताभ्यां रामलक्ष्मणाभ्यां सुसत्कृत्य ददौ
 ॥  ३।७।२४  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे सप्तमः
सर्गः  ॥  ३।७  ॥   

  


