+++
title = "००३"

+++


विराधं ज्ञातुकामस्य लक्ष्मणस्योक्तिमाह इतीति । श्रीमान् लक्ष्मणः इति वचः
उक्त्वा रामं प्रतीति शेषः, वनमभ्येत्य प्राप्य यथामुखं यः चरिष्यति चरति स
भवान् कः इति वचः प्रहसन्निव विराधमाहेति शेषः  ॥  ३।३।१  ॥   

  

अथेति । अथ लक्ष्मणवचनश्रवणानन्तरं विराधः पुनर्वाक्यमुवाच ।
तद्वचनाकारमाह--युवां कौ किं जात्यादि क्व च गमिष्यथः इति पृछतो मम ब्रूतम्
 ॥  ३।३।२  ॥   

  

तमिति । ततः राक्षसवचःश्रवणानन्तरं पृच्छन्तं राक्षसं सुमहातेजाः रामः उवाच
। तद्वचनाकारमाह--आत्मनो मम इक्ष्वाकुकुलं विद्धि अत एव वृत्तसंपन्नौ
स्वकुलोचितवृत्तविशिष्टौ अत एव वनगोचरौ वनं प्राप्तौ क्षत्रियौनौ आवां
विद्धि जानीहि यस्त्वं दण्डकान् चरसि तं त्वां तु वेदितुं ज्ञातुमिच्छावः ।
श्लोकद्वयमेकान्वयि  ॥  ३।३।३४  ॥   

  

तमिति । विराधस्तु हे राजन् अहं वक्ष्यामि त्वं निबोध श्रृणु इति तं
पृच्छन्तं राममुवाच  ॥  ३।३।५  ॥   

  

तद्वचनाकारमाह--पुत्र इति । जवस्य जवाभिधस्य अहं पुत्रः शतह्लदा तदभिधा मम
माता सर्वराक्षसाः विराधमिति मामाहुः  ॥  ३।३।६  ॥   

  

तपसेति । तपसा हेतुभूतेन ब्रह्मणः प्रसादजा शस्त्रेण अवध्यता वध्यत्वाभावं
संप्राप्ता अच्छेद्याभेद्यत्वं च प्राप्तं
तत्राच्छेद्यत्वमवयवद्वैधीभवनाभावः अभेद्यत्वं शरीरे व्रणप्राप्त्यभावः,
वस्तुतस्तु छेद्येन छेत्तुमर्हेण प्राकृतशस्त्रेणेत्यर्थः, अभेद्यत्वं
विदारणाभावं च प्राप्तमित्यर्थः, अत एव वक्ष्यमाणरामशस्त्रकरणकभेदनं
संगच्छते तेषां प्राकृतभिन्नत्वात्  ॥  ३।३।७  ॥   

  

रामहस्तात्स्ववधकामस्तं कोपयन्नाह--उत्सृज्येति । एनां प्रमदां
स्वस्त्रियमुत्सृज्य त्यक्त्वा अनपेक्षौ एतत्प्राप्तिविषयकेच्छारहितौ
त्वरमाणौ युवां यथागतमागतं मार्गमनतिकम्य पलायेथाम् । तत्र हेतुःवां
युवयोर्जीवितं जीवनमहं न आददे गृह्णामि  ॥  ३।३।८  ॥   

  

तमिति । कोपसंरक्तलोचनः कोपेन दुष्टत्वदूरीकरणाय स्वीकृतकोपाभासेन संरक्ते
लोचने यस्य स रामः पापचेतसं जन्मप्रभृतिपापकरणशीलं विकृताकारं विराधमिदं
प्रत्युवाच  ॥  ३।३।९  ॥   

  

तत्प्रतिवचनाकारमाह--क्षुद्रेति । हे क्षुद्र हीनार्थं हीनः त्यक्तः अर्थः
पुरुषार्थो येन तं त्वां धिक् यस्त्वं मृत्युमन्वेषसे स त्वं रणे मृत्युं
ध्रुवं प्राप्स्यसि मे मया जीवन् त्वं न विभोक्ष्यसे अत एव रणे संतिष्ठ  ॥ 
३।३।१०  ॥   

  

तत इति । ततः स्वोक्त्यनन्तरं धनुः सज्यं ज्यासहितं कृत्वा
सुनिशितानत्यन्ततीक्ष्णान् शरानभिसंधाय धनुःसंलग्नान् कृत्वा राक्षसं
निजधान  ॥  ३।३।११  ॥   

  

तत्प्रकारमाह--धनुषेति । रुक्मपुङ्खान् स्वर्णपुङ्खविशिष्टान् महावेगान्
सुपर्णानिलतुल्यगान् सुपर्णानिलौ तुल्यं स्वसादृश्यं गच्छन्ति प्रापयन्ति
तान् सप्त बाणान् ज्यागुणवता  

ज्यारूपरज्जुविशिष्टेन धनुषा मुमोच  ॥  ३।३।१२  ॥   

  

त इति । बर्हिणवाससः बर्हिणा मयूराः तत्संबन्धिपिच्छानीत्यर्थः, तान्येव
वासांसि येषां ते सप्त बाणाः विराधस्य शरीरं भित्त्वा शोणितादिग्धाः
शोणितेन रुधिरेण आदिग्धा व्याप्ताः अत एव पावकोपमाः सन्तः धरण्यां निपेतुः
 ॥  ३।३।१३  ॥   

  

स इति । विद्धः बाणैः छिद्रितः अत एव सुसंक्रुद्धः स राक्षसः वैदेहीं
न्यस्य धरण्यां संस्थाप्य सलक्ष्मणं राममभ्यद्रवत्  ॥  ३।३।१४  ॥   

  

स इति । व्यात्ताननः प्रसारितवदनः स विराधः महानादं यथा स्यात्तथा विनद्य
शक्रध्वजोपमं शूलं प्रगृह्य अन्तकः काल इव अशोभत  ॥  ३।३।१५  ॥   

  

अथेति । कालान्तकयमोपमे अन्तको मृत्युः कालस्तन्निमित्तं यमस्तन्नियन्ता
तैरुपमा यस्य, किंच कालः प्राप्तः अन्ताको यस्य स एव यमोपमः तस्मिन् विराधे
राक्षसे भ्रातरौ रामलक्ष्मणौ दीप्तं शरवर्षं ववर्षतुः ववृषतुः  ॥  ३।३।१६
 ॥   

  

स इति । महारौद्रः अतिभयङ्करः राक्षसः स विराधः स्थित्वा प्रहस्य च अजृम्भत
। जृम्भमाणस्य तस्य कायात् शरीरात् आशुगाः रामलक्ष्मणसंचलितबाणाः निष्पेतुः
 ॥  ३।३।१७  ॥   

  

स्पर्शादिति । वरदानेन हेतुना स्पर्शात् रामबाणसंबन्धादपि प्राणान् संरोध्य
विराधः शूलमुद्यम्य राघवावभ्यधावत  ॥  ३।३।१८  ॥   

  

तदिति । वज्रसंकाशं वज्रसदृशं ज्वलनेन वह्निना उपमा यस्य तच्छूलं द्वाभ्यां
शराभ्यां रामश्चिच्छेद  ॥  ३।३।१९  ॥   

  

तदिति । रामविशिखैः रामबाणैः छिन्नं तस्य विराधस्य पातितं चालितं शूलमपि
अशनिना वज्रेण छिन्नं मेरोः शिलातलमिव भुवि पपात ऽतस्यापि पातितम्ऽ इति
पाठः  ॥  ३।३।२०  ॥   

  

ताविति । उद्यतौ युद्धोद्युक्तौ तौ रामलक्ष्मणौ कृष्णसर्पाविव खड्गौ
उद्यम्य तस्य राक्षसस्य समीपे तूर्णमापेततुः । तदा आपतनकाले बलात्प्रहरतां
प्राहरताम्  ॥  ३।३।२१  ॥   

  

स इति । सुभृशमत्यन्तं वध्यमानः स राक्षसः अप्रकम्प्यौ एतौ रामलक्ष्मणौ
भुजाभ्यां परिगृह्य उत्थाप्य प्रस्थातुं दुर्गप्रदेशं नेतुमैच्छत्  ॥ 
३।३।२२  ॥   

  

तस्येति । तस्य राक्षसस्य अभिप्रायमाज्ञाय रामो ऽब्रवीत् ।
तद्वचनाकारमाह--अयं राक्षसः अनेन यथा अलं यथेच्छं वहतु  ॥  ३।३।२३  ॥   

  

नन्वेतद्वहने यात्राविलम्बो भविष्यतीत्यत आह--यथेति । हे सौमित्रे यथा
इच्छति तथा राक्षसो वहतु । तत्र हेतुः--येन यथा अयं निशाचरो याति स एव नो
ऽस्माकं पन्थाः  ॥  ३।३।२४  ॥   

  

स इति । अतिबलोद्धतः स निशाचरः स्वबलवीर्येण बलेन शौर्येण च समुत्क्षिप्य
उत्थाप्य बालाविवस्कन्धगतौ चकार  ॥  ३।३।२५  ॥   

  

ताविति । रजनीचरो विराधः तौ रामलक्ष्मणौ आरोप्य घोरं विनदन् सन् वनमभिमुखो
जगामा  ॥  ३।३।२६  ॥   

  

वनमिति । विविधैर्द्रुमैरुपेतं युक्तं पक्षिकुलैः पक्षिसंघैर्विचित्रं
शिवाभिर्युतं व्यालमृगैर्विकीर्णं युक्तं महामेघनिभं वनं प्रविष्टः  ॥ 
३।३।२७  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे तृतीयः
सर्गः  ॥  ३।३  ॥   

  


