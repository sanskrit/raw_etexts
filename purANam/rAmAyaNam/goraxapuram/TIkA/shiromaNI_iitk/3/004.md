+++
title = "००४"

+++



  
रामलक्ष्मणहरणानन्तरकालिकं सीतावृत्तान्तमाह--ह्रियमाणाविति । रघूत्तमौ
ह्रियमाणौ दृष्ट्वा सुमहाभुजौ सुमहान्तौ स्वबाहू प्रगृह्य समुत्थाप्य
उच्चैः स्वरेण चुक्रोश, सुमहाभुजौ काकुत्स्थौ प्रगृह्य ह्रियमाणौ दृष्ट्वा
चुक्रोशेत्यन्वयो वा  ॥  ३।४।१  ॥   

  

क्रोशनाकारमाह--एष इति । सहलक्ष्मण एष रामः रौद्ररूपेण रक्षसा ह्रियते  ॥ 
३।४।२  ॥   

  

मामिति । मां वृकाः शार्दूलद्वीपिनो वा भक्षयिष्यन्ति । तत्र शार्दूलाः
सबिन्दवो व्याघ्राः द्वीपिनस्तु बिन्दुरहिता इति भेदः । तत्र
सहायान्तराण्यदृष्ट्वाह--हे राक्षसोत्तम मां काकुत्स्थौ च हर उत्सृज वा ते
नमः । काकुत्स्थहरणस्य सिद्धत्वे ऽपि स्वहरणस्याभावादेकसत्त्वे ऽपि द्वयं
नास्तीति प्रतीतेः न प्रार्थनानुपपत्तिः  ॥  ३।४।३  ॥   

  

तस्या इति । तस्या वैदेह्याः तद्वचनं श्रुत्वा वीरौ रामलक्ष्मणौ
दुरात्मनस्तस्य विराधस्य वधे वेगं शीघ्रतां प्रचक्रतुः  ॥  ३।४।४  ॥   

  

वधप्रकारमाह--तस्येति । रौद्रस्य भयङ्करस्य रक्षसः सव्यं वामं बाहुं
सौमित्रिः बभञ्ज, रामस्तु दक्षिणं बाहुं बभञ्ज  ॥  ३।४।५  ॥   

  

स इति । भग्नबाहुः मेघसंकाशः स विराधः मूर्छितः सन् वज्रभिन्नः अचलः पर्वत
इव धरण्या पपात  ॥  ३।४।६  ॥   

  

मुष्टिभिरिति । मुष्ट्यादिभिः सूदयन्तौ ताडयन्तौ रामलक्ष्मणौ
उद्यम्योद्यम्य उत्थाप्योत्थाप्य एनं राक्षसं स्थण्डिले निष्पिपेषतुः
संचूर्णयामासतुः  ॥  ३।४।७  ॥   

  

स इति । बहुभिर्बाणैः विद्धः खड्गाभ्यां परिक्षतश्च बहुधा अनेकवारं भूमौ
निष्पिष्टश्च स राक्षसः राक्षसत्वसहितः स विराधो न ममार  ॥  ३।४।८  ॥   

  

तमिति । अवध्यं तं विराधं सुभृशमत्यन्तं प्रेक्ष्य भयेषु अभयदः श्रीमान्
रामः इदमब्रवीत्  ॥  ३।४।९  ॥   

  

तद्वचनाकारमाह--तपसेति । पुरुषव्याघ्र हे लक्ष्मण अयं राक्षसः तपसा
हेतुभूतेन युधि शस्त्रेण निर्जेतुं न शक्यते अतः राक्षसं राक्षसपातनार्थं
निखनावहे भूमिमिति शेषः  ॥  ३।४।१०  ॥   

  

कुञ्जरस्येति । रौद्रस्य भयङ्करस्य कुञ्जरस्य इव रौद्रवर्चसः
भयकारितेजोयुक्तस्य अस्य राक्षसस्य पातनार्थमस्मिन् वने सुमहत् अतिविशालं
श्वभ्रं गर्तः खन्यताम्  ॥  ३।४।११  ॥   

  

इतीति । इति अनेन प्रकारेण प्रदरः खन्यतामिति लक्ष्मणं राम उक्त्वा पादेन
कण्ठे विराधमाक्रम्य एकीकृत्य बद्धेत्यर्थः तस्थौ  ॥  ३।४।१२  ॥   

  

तदिति । राघवेण रामेण उक्तं तद्वचः श्रुत्वा राक्षसो विराधः प्रसृतं
नम्रीभूतमिदं वचः काकुत्स्थं प्रोवाच  ॥  ३।४।१३  ॥   

  

तद्वचनाकारमाह--हत इति । हे पुरुषव्याघ्र शक्रः तुल्यबलो यस्य तेन भवताहं
हतः । अर्धं पृथक् । तत्र हेतुं वक्तुमाह--मोहादविवेकात्पूर्वं मया त्वं न
ज्ञातः इदानीं तु कौशल्यासुप्रजाः कौशल्यायाः प्रादुर्भूतरामस्त्वं मया
विदितः ज्ञातः वैदेही लक्ष्मणश्च विदितौ । सार्धश्लोक एकान्वयी  ॥  ३।४।१४१५
 ॥   

  

ननु किं ज्ञानेनेत्यतः स्ववृत्तमाह--अभीति । वैश्रवणेन शप्तः प्राप्तशापः
तुम्बुरुः तदभिधो गन्धर्वो ऽहमभिशापाद्धेतोः घोरां राक्षसीं तनुं प्रविष्टो
ऽस्मीति शेषः  ॥  ३।४।१६  ॥   

  

प्रसाद्येति । मया प्रसाद्यमानः महायशाः स वेश्रवणः माम् अब्रवीत् ।  

तद्वचनाकारमाह--यदेति । संयुगे संग्रामे दाशरथिः दशरथपुत्रो रामः यदा त्वां
वधिष्यति तदा प्रकृतिं स्वभावमापन्नः प्राप्तो भवान् स्वर्गं स्वर्गलोकं
गमिष्यति इति अनुपस्थीयमानः समये असेव्यमानः अत एव क्रुद्धः सः पश्चान्मया
प्रसाद्यमानः सन् व्याजहार । श्लोकद्वयमेकान्वयि  ॥  ३।४।१७१८  ॥   

  

उपसंहरन्नाह--इतीति । रम्भासक्तं मां वैश्रवणो राजा इत्यनेन प्रकारेण उवाच
। सुदारुणादतिघोरात् शापात् इह अस्मिन्समये तव प्रसादान्मुक्तोहं स्वं भवनं
गमिष्यामि वः स्वस्त्यस्तु । सार्धश्लोक एकान्वयि  ॥  ३।४।१९  ॥   

  

इत इति । धर्मात्मा सूर्यसन्निभः महर्षिः शरभङ्गः इत अस्मात्स्थानात्
अध्यर्धयोजने सार्धयोजने वसति तं शरभङ्गं त्वं शीघ्रमभिगच्छ स शरभङ्गस्ते
श्रेयः त्वदीप्सितकल्याणं विधास्यति  ॥  ३।४।२०२१  ॥   

  

अवटे इति । हे राम गतसत्त्वानां रक्षसां सनातनो धर्मः एषः अवटे निक्षेपः
अतः अवटे गर्ते मां निक्षिप्य कुशली त्वं व्रज  ॥  ३।४।२२  ॥   

  

तद्धर्मस्य सफलत्वं बोधयन्नाह--अवट इति । अवटे गर्ते ये राक्षसाः निधीयन्ते
तेषां राक्षसानां सनातनाः नित्या लोकाः भवन्तीति शेषः । अर्धं
पृथक्--एवमिति । शरपीडितो विराधः एवं काकुत्स्थमुक्त्वा न्यस्तदेहः
त्यक्तराक्षसशरीरः सन् स्वर्गसंप्राप्तो बभूव । अर्धद्वयमेकान्वयि  ॥ 
३।४।२३  ॥   

  

तदिति । तद्विराधोच्चारितं वाक्यं श्रुत्वा लक्ष्मणं व्यादिदेश आज्ञापयामास
। तत्प्रकारमाह--हे लक्ष्मण रौद्रस्य कुञ्जरस्य इव रौद्रकर्मणः अस्य
राक्षसस्य निपातायेति शेषः, अस्मिन् वने सुमहत् श्वभ्रं गर्तः खन्यताम्  ॥ 
३।४।२४२५  ॥   

  

इतीति । इति अनेन प्रकारेण प्रदरो गर्तः खन्यताम् इति वचनं लक्ष्मणमुक्त्वा
पादेन चरणेन विराधं कण्ठे आक्रम्य रामस्तथौ  ॥  ३।४।२६  ॥   

  

तत इति । ततः रामाज्ञाश्रवणानन्तरं खनित्रमादाय विराधस्य पार्श्वतः
पार्श्वे उत्तमं तत्क्षेपणयोग्यं श्वभ्रं गर्तं लक्ष्मणो ऽखनत्  ॥  ३।४।२७
 ॥   

  

तमिति । मुक्तकण्ठं मुक्तः प्रक्षेपणार्थं रामचरणाक्रमणात्त्यक्तः कण्ठो
यस्य तं शङ्कुवदचलायमानौ कर्णौ यस्य तं महास्वनं महासुभिः ऊर्ध्वोच्छ्वासैः
अनिति जीवति तमासन्नमरणमित्यर्थः, अत एव भैरवस्वनं भयङ्करशब्दं नदन्तं
कुर्वन्तं विराधं श्वभ्रे स्वकृतखाते प्राक्षिपत्  ॥  ३।४।२८  ॥   

  

तदेव सर्वं संक्षिप्य भङ्ग्यन्तरेणाह--तमित्यादिभिः । संयति संग्रामे
स्थिरौ अचलितचित्तौ आशुविक्रमौ मुदान्वितौ उभौ रामलक्ष्मणौ दारुणं नदन्तमत
एव भयावहं राक्षसं तं विराधमाहवे सङ्ग्रामे उत्क्षिप्य ऊर्ध्वं क्षिप्त्वा
चिक्षिपतुः पृथिव्यामिति शेषः  ॥  ३।४।२९  ॥   

  

अवध्यतामिति । शितेन तीक्ष्णेन शस्त्रेण महासुरस्य विराधस्य अवध्यतां
प्रेक्ष्य दृष्ट्वा नरर्षभौ अत्यर्थविशारदौ अत्यर्थमत्यन्तं विशारदौ
निपुणावुभौ रामलक्ष्मणौ समर्थ्य अतिखननेन बिलं संपाद्य बिले पातयित्वा
बन्धं प्रचक्रतुः  ॥  ३।४।३०  ॥   

  

ननु मरणयत्नान्तराणि हित्वा गर्ते निपातः किमर्थं कृत इत्यत आह--स्वयमिति ।
काननचारिणा वनविहरणशीलेन रामेण स्वयमीप्सितः वधः
विराधकल्याणकारकविराधहननमात्मनः मृत्युं प्रसह्य सहित्वा संवाञ्छयेत्यर्थः
शस्त्रकृतः शस्त्रव्यापारान्मे वधो न इत्ययमर्थो विराधेन स्वयं यथार्थं
निवेदितः कथितः  ॥  ३।४।३१  ॥   

  

तदिति । तद्भाषितं निशम्य श्रुत्वा बिलप्रवेशने मतिः रामेण कृता बिलं
प्रवेश्यमानेन रक्षसा वनं सर्वं काननं निनादितं शब्दितम्  ॥  ३।४।३२  ॥   

  

प्रहृष्टेति । प्रहृष्टं द्रष्टृ़णां प्रमोदप्रापकं रूपं ययोस्तौ वीतभयौ
रामलक्ष्मणौ तं विराधं राक्षस महावने उर्व्यां प्रदरे गर्ते एव निपात्य
शिलाभिरन्तर्दधतुः ननन्दतुश्च । इवशब्द एवार्थें  ॥  ३।४।३३  ॥   

  

तत इति । काञ्चनचित्रकार्मुकौ काञ्चनेन द्रवीभूतसुवर्णेन चित्रे कार्मुके
धनुषी ययोस्तौ रामलक्ष्मणौ रक्षो विराधं निहत्य मैथिलीं परिगृह्य ततः
तस्यां दिवि स्थितौ तौ अमृतौ चन्द्रदिवाकराविव विजह्रतुः  ॥  ३।४।३४  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे चतुर्थः
सर्गः  ॥  ३।४  ॥   

  


