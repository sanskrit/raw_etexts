+++
title = "०५२ गङ्गातरणम्-सुमन्त्रविसर्जनं च"
title_english = "052 Guha gets a boat ready"

+++


लक्ष्मणोक्त्यनन्तरकालिकां रामोक्तिं वर्णयितुमाह-- प्रभातायामिति ।
शर्वर्यां रात्रौ प्रभातायां सत्यां रामः लक्ष्मणमुवाच  ॥  २।५२।१  ॥   

  

तद्वचनमेवाह-- भास्करेति । असौ भास्करोदयकालः अतः भगवती तारासम्पत्तिमती
निशा गता तत्र हेतुः सुकृष्णः अतिश्यामः कोकिलः कोकिलपालितः विहगः काक
इत्यर्थः । कूजति प्रातःकाले काकशब्दस्यैव प्रसिद्धत्वात्कोकिलशब्देन काक
उच्यते । काकशब्दानुक्तिस्तु प्रातस्तन्नामोच्चारणस्य निशिद्धत्वादिति दिक्
। बर्हिणानां मयूराणां निर्घोषश्च श्रूयते अतः जाह्नवीं तराम ।
श्लोकद्वयमेकान्वयि  ॥  २।५२।२,३  ॥   

  

विज्ञायेति । सौमित्रिः रामस्य वचः विज्ञाय विशेषेण ज्ञात्वा तरणार्थं
नावमाकाङ्क्षते इति बुद्धेत्यर्थः । गुहं सूतं च आमन्त्र्य शीघ्रं नौरानेया
शीघ्रं तरणकामो रामः इत्युक्त्वेत्यर्थः भ्रातुः अग्रतः अग्रे अतिष्ठत्  ॥ 
२।५२।४  ॥   

  

स इति । स्थपतिः निषादाधिपतिः सः गुहः रामस्य वचनं निशम्य श्रुत्वा
प्रतिगृह्य लक्ष्मणद्वारा तदभिप्रायं बुद्ध्वा
सचिवान्स्वमन्त्रिणस्तूर्णमाहूय इदमब्रवीत्  ॥  २।५२।५  ॥   

  

अस्येति । वाहनसंयुक्तां वाहयति जलनिरसनद्वारा नावं तीरं प्रापयतीति
वाहनमरित्रं तेन संयुक्तां कर्णग्राहवतीं कर्णग्राहः कर्णधारः तद्वतीं
शुभां रमणीयरागादिविशिष्टात्वेन मनोरमां दृढां छिद्रादिरहितात्वेन
अदार्ढ्यशङ्कारहितामत एव अस्य रामस्य सुप्रतारां सुखं तारणयोग्यां नावं
तीर्थे तरणघट्टे शीघ्रमुपाहर प्रापय  ॥  २।५२।६  ॥   

  

तमिति । गुहादेशं निशम्य श्रुत्वा रुचिरां नावमुपोह्य तत्समीपघट्टे
प्रापय्य प्रत्यवेदयत् इयं नौरागतेत्यबोधयत्  ॥  २।५२।७  ॥   

  

तत इति । ततः स्वमन्त्रिबोधितनौदर्शनानन्तरं गुहः राघवं राममब्रवीत् ।
तद्वचनमेवाह-- हे देव नौरुपस्थिता प्रापिता भूयः पुनस्ते किं करवाणि  ॥ 
२।५२।८  ॥   

  

तवेति । हे अमरसुतप्रख्य अमरा ध्वंसा ऽप्रतियोगिनी सुतप्रख्या दशरथसुतेति
नाम यस्य तत्सम्बोधनं सागरगामिनीं गङ्गां तर्तुमियं नौः प्रापितेति शेषः ।
अतः शीघ्रमारोह  ॥  २।५२।९  ॥   

  

अथेति । अथ गुहप्रार्थनाश्रवणानन्तरं भवता अहं कृतकामः निष्पादिताभीष्टः
अतः शीघ्रमारोप्यतां खनित्रपिटकादि आरोह्यतामित्यर्थः । इदं वचः रामो
गुहमुवाच  ॥  २।५२।१०  ॥   

  

तत इति । ततः गुहाज्ञापनानन्तरं सन्नह्य कवचं सन्धार्य कलापाँस्तूणीराखड्गौ
च बद्ध्वा धन्विनौ राघवौ येन मार्गेण तरणार्थं जना गच्छन्ति इति शेषः । तेन
मार्गेण गङ्गां जग्मतुः  ॥  २।५२।११  ॥   

  

राममिति । एवं स्वकर्मकानाज्ञापनप्रकारेण विद्यमानं राममुपागत्य
विनीतवद्विनीतिविशिष्टं किमहं करवाणीति वचः सूतो ऽब्रवीत्  ॥  २।५२।१२  ॥   

  

तत इति । हे सुमन्त्र राज्ञः दशरथस्य सकाशे समीपे शीघ्रं याहि अप्रमत्तः
मद्वियोगहेतुकानवधानतारहितश्च भव इति वचः उत्तमदक्षिणेन स्पर्शमात्रेण
स्पृश्यमानोत्तमत्वसूचकसव्येतरेण करेण सुमन्त्रं स्पृशन्सन्नुवाच  ॥  ५२।१३
 ॥   

  

तदौदासीन्यमुपलक्ष्य पुनः प्रवृत्तं रामवचनं वर्णयन्नाह-- निवर्तस्वेति ।
एतावद्गङ्गापर्यन्तरथकरणकगमनमेव कृतं पित्राज्ञया स्वीकृतमतस्त्वं
निवर्तस्व वयं तु पद्भ्यां गमिष्यामः इति एनं सुमन्त्रमुवाच  ॥  २।५२।१४
 ॥   

  

आत्मानमिति । अभ्यनुज्ञातमयोध्यागमनायाज्ञप्तमात्मानमवेक्ष्य ज्ञात्वा
ऐक्ष्वाकं राममब्रवीत्  ॥  २।५२।१५  ॥   

  

तद्वचनमेवाह-- नेति । पदैश्वर्यमतिक्रम्य सभ्रातृभार्यस्य तव वने वासः
तदिदमैश्वर्यं लोके केनचित्पुरुषेण नाक्रान्तं परित्यक्तम्  ॥  २।५२।१६  ॥   

  

नेति । यदि ब्रह्मचर्यादौ फलोदयः तर्हि व्यसनं दुःखमागतं प्राप्तं त्वामहं
न मन्ये त्वां व्यसनं नैव प्राप्स्यतीति निश्चिनोमीत्यर्थः । अत्र मार्दवं
दयालुत्वमार्जवं तृप्तिकारकवचनोच्चारणमिति न पौनरुक्त्यम्  ॥  २।५२।१७  ॥   

  

सदेति । हे राघव वैदेह्या भ्रात्रा च सह वने वसन्संस्त्रीन्लोकाञ्जयन्निव
गतिमत्युत्कर्षं प्राप्स्यसे  ॥  २।५२।१८  ॥   

  

ननु तर्हि किमर्थं शोचसीत्यत आह-- वचमिति । हे राम त्वया सह वयं कैकेय्या
कैकेयीदास्या मन्थरया वञ्चिता अकालकवरयाचनप्रेरणया प्रलम्भिताः अत एव
दुःखभागिनो वयं पापायाः मन्थरायाः वशमेष्यामः  ॥  २।५२।१९  ॥   

  

इतीति । आत्मसमममात्योचितमित्यर्थः । ब्रुवन् सुमन्त्रः दूरगतं
दूरदेशसंयोगानुकूलव्यापारवन्तं रामं दृष्ट्वा चिरं रुरुदे  ॥  २।५२।२०  ॥   

  

तत इति । बाष्पे अश्रुणि विगते सति स्पृष्टोदकं स्पृष्टमुदकं येन तं सूतं
रामः मधुरं वाक्यं पुनः पुनरुवाच  ॥  २।५२।२१  ॥   

  

तद्वाक्यमेवाह-- इष्वाकूणामिति । त्वया तुल्यं इक्ष्वाकूणां सुहृदं
नोपलक्षये पश्यामि अतः यथा येन राजा मां न शोचेत्तथा कुरु  ॥  २।५२।२२  ॥   

(प्रिंट् सम्यक् नास्ति)  

शोकेति । कामभारावसन्नः कामः इच्छाविषयीभूतः भारो ऽभिषेकधारणं अवसन्नः
विध्वस्तः यस्य अत एव शोकोपहतचेताः अस्तीति शेषः तस्मादेतद्ब्रवीमि  ॥ 
२।५२।२३  ॥   

  

शोकनाशकोपायं बोधयन्नाह-- यदिति । महात्मा महीपतिः कैकेय्याः प्रियकामार्थं
यद्वस्तु यथा येन प्रकारेण आज्ञापयेत्तत्तथा तेन प्रकारेण अविकाङ्क्षया
विकाङ्क्षा अनादरः तदभावेन अत्यादरेणेत्यर्थः । कार्यं कर्तव्यम्  ॥ 
२।५२।२४  ॥   

  

एतदर्थमिति । नराधिपाः राजानः एतदर्थं राज्यानि प्रशासति । एतदर्थमेवाह--
यद्येन प्रशासनेन सर्वकृत्येषु एषां राज्ञां मनः ईप्सितं न प्रतिहन्यते ।
एतेन राजेप्सितमविचारेण कर्तव्यमिति सूचितम्  ॥  २।५२।२५  ॥   

  

यदिति । यद्यस्मिन्कार्ये अलीकमौदासीन्यं नाधिच्छति शोकेन न ताम्यति तदेव
कार्यं तथा तेन प्रकारेण कुरु  ॥  २।५२।२६  ॥   

  

अदृष्टेति । त्वं राजानं अभिवाद्य मम हेतोः मम इदं वचः ब्रूयाः  ॥  २।५२।२७
 ॥   

  

स्ववचनमेवाह । नेति । अयोध्यायाः वयं च्युताः इति न शोचामि लक्ष्मणश्च न
शोचति वने वत्स्यामहे इति वा न शोचामि । एतेन मच्छोकहेतुकः शोकस्त्वया न
कार्य इति सूचितम् । नमुनेत्यत्र नकारस्य योगविभागेन त्रिपाद्याः
क्वचिदसिद्धत्वाभावबोधनात्सन्धिः  ॥  २।५२।२८  ॥   

  

चतुर्दशेति । शीघ्रमागताँल्लक्ष्मणादीन्द्रक्ष्यसे  ॥  २।५२।२९  ॥   

  

एवमिति । एवमनेन प्रकारेण राजानमुक्त्वा मे मातरं कौशल्यां सहिताः
हितत्वयुक्ताः अन्याश्च देवी राज्ञीः केकयीं च पुनः पुनः मे आरोग्यं ब्रूहि
। अथ अनन्तरं सीतायाः आर्यस्य मम च लक्ष्मणस्य च वचनात् पादाभिवन्दनं
कौशल्यादिचरणप्रणामं ब्रूहि । श्लोकद्वयमेकान्वयि । हितशब्दो भावप्रधानः  ॥ 
२।५२।३०३१  ॥   

  

ब्रूया इति । भरतं क्षिप्रं शीघ्रमानय इति च महाराजं ब्रूयाः तदानयने
प्रयोजनमाह-- आगतो भरतः नृपमते राजेच्छाविषयीभूते पदे स्थाने स्थाप्यः  ॥ 
२।५२।३२  ॥   

  

सुमन्त्रदुःखध्वंसोपायं वदन्नाह-- भरतमिति । यौवराज्ये भरतमभिषिच्य इव
सर्वं तदधीनं कृत्वेत्यर्थः । परिष्वज्य तमालिङ्ग्येत्यर्थः । विद्यमानं
त्वामस्मत्सन्तापजं दुःखं नाभिभविष्यति । च इवार्थे  ॥  २।५२।३३  ॥   

  

भरत इति । भरतश्च वक्तव्यः । वक्तव्यमेवाह अविशेषतः वैषम्यरहितत्वेन  ॥ 
२।५२।३४  ॥   

  

यथेति । एतासु विषमदृष्टिर्न कर्तव्येति तात्पर्यम्  ॥  २।५२।३५  ॥   

  

तातस्येति । तातस्य जनकस्य प्रियकामेन अत एव यौवराज्यं
यौवराज्यसदृशपालनमित्यर्थः । अपेक्षता स्वीकुर्वता त्वया उभयोः
प्रकटाप्रकटसाकेतयोः सुखमेधितुं वर्धयितुमतिसुखं प्राप्तुमित्यर्थः शक्यम्
 ॥  २।५२।३६  ॥   

  

निवर्त्यमान इति । रामेण निवर्त्यमानः अत एव प्रतिबोधितः सुमन्त्रः
काकुत्स्थमब्रवीत्  ॥  २।५२।३७  ॥   

  

तद्वचनमेवाह-- यदिति । यद्वचः उपचारेण भृत्यवक्तव्यत्वेन न ब्रूयां किन्तुं
स्नेहादविक्लवं धार्ष्ट्यविशिष्टं यथा स्यात्तथा ब्रूयाम् तद्वाक्यं
भक्तिमानयं मद्विषयकातिस्नेहवानिति ज्ञात्वा क्षन्तुमर्हसि  ॥  २।५२।३८  ॥   

  

तद्वचनमेवाह-- कथमिति । हे तात तव वियोगेन पुत्रशोकातुरामिव तां
पुरीमयोध्यां त्वद्विहीनो ऽहं कथं प्रतियास्यामि  ॥  २।५२।३९  ॥   

  

स इति । तावत्पूर्वं मे रथं सरामं रामविशिष्टं दृष्ट्वा अनुमानतो ज्ञात्वा
तदा समीपागमनसमये विना रामं रथं दृष्ट्वा साक्षादवलोक्य सा पुरी
विदीर्येतापि । अपिः सम्भावनार्थकः  ॥  २।५२।४०  ॥   

  

तदेव भङ्ग्यत्तरेणाह-- दैन्यमिति । शून्यं त्वया रहितं रथं दृष्ट्वा नगरी
दैन्यं गच्छेत् तत्र दृष्टान्तः सूतावशेषं सूतमात्रावशिष्टमाहवे सङ्ग्रामे
हतवीरं स्वसैन्यमिव  ॥  २।५२।४१  ॥   

  

दूरे इति । दूरे निवसन्तं त्वां दूरे निवसन्तीं त्वां सर्वतो विलक्षणां
सीतां च मानसेन मनोव्यापारेण अग्रतः स्थितं स्थितां च चिन्तयन्त्यः प्रजाः
अद्य त्वद्रहितरथगमनसमये निराहाराः कृताः त्वदागमनाभावं श्रुत्वा आहारादिकं
न करिष्यन्तीत्यर्थः । निवसन्तमित्यस्य स्थितमित्यस्य च
लिङ्गविपरिणामेनान्यत्राप्यन्वयः । एकस्त्वाशब्दः
सर्वादिपठितादन्तप्रकृतिकटाबन्तः  ॥  २।५२।४२  ॥   

  

अत्र त्वदनुभव एव प्रमाणमिति बोधयन्नाह-- दृष्टमिति । हे राम त्वत्प्रवासने
त्वच्छोकक्लान्तचेतसां प्रजानां सङ्कुलमार्तरवादिविशिष्टं यादृशं वृत्तं
तत्तादृशं त्वया दृष्टमेव  ॥  २।५२।४३  ॥   

  

आर्तेति । त्वत्प्रवासने यः आर्तनादः पौरैः उन्मुक्तः
ततस्तस्मादार्तनादाच्छतगुणं नादं सरथं रथसहितं मामेव निशम्य कुर्युः  ॥ 
२।५२।४४  ॥   

  

अहमिति । देवीं कौशल्यामहं किं वक्ष्यामि येन वचनेन शोको न स्यात्तद्वचनं
वदेत्यर्थः । ननु त्वयैव तद्विचार्य उच्यतामित्यत आह-- तव सुतो मया
मातुलकुलं नीतः अतः सन्तापं मा कृथाः इतीदृशमसत्यमेव वचनमहं नैव ब्रूयाम् ।
एतेनेदृशासत्यकथनं कञ्चित्कालं किञ्चिच्छोकहानिः सम्भवतीति सूचितम् । ननु
तर्हि सत्यमेव ब्रूहीत्यत आह-- अप्रियमिदं सत्यं वचः कथं ब्रूयाम् । तथा च
मनुः "सत्यं ब्रुयात्प्रियं ब्रुयान्न ब्रुयात्सत्यमप्रियम्" इति ।
श्लोकद्वयमेकान्वयि  ॥  २।५२।४५,४६  ॥   

  

इदानीं रथगमनस्यैवाशक्यत्वं बोधयन्नाह-- ममेति । मम नियोगस्थाः मम नियमने
स्थिताः त्वद्बन्धुजनवाहिनः तव बन्धुजनः त्वमेव बन्धुजनश्च त्वद्बन्धुजनः स
च स च त्वद्बन्धुजनौ तावेव वहन्ति तच्छीलिनः हयोत्तमाः त्वया त्वद्बन्धुना
न विहीनं रथं कथं प्रवाह्यन्ति प्रवहनं करिष्यन्ति कथमिति सम्भावनायाम् ।
अत्र त्वयेत्यनेन त्वद्बन्धुलाभो भेदाध्यवसायाद्भाक्ताभाक्तयोर्ग्रहणं  

त्वावृत्त्यागमकं तत्र प्रकरणम्  ॥  २।५२।४७  ॥   

  

तदिति । तदुक्तहेतोः त्वदृते त्वां विना अयोध्यां गन्तुं न शक्ष्यामि अतः
वनवासानुयानाय वनवासानुगमनाय मामनुज्ञातुं त्वमर्हसि  ॥  २।५२।४८  ॥   

  

यदीति । याचमानस्य मे यदि त्यागमेव करिष्यसि तर्हि त्यक्तमात्रः
कारणाभावेनापि त्यक्त एव सरथो ऽहमग्निं प्रवेक्ष्यामि  ॥  २।५२।४९  ॥   

  

अनुगमने प्रयोजनं बोधयन्नाह-- भविष्यन्तीति । ते तयोर्विघ्नकराणि यानि
भविष्यन्ति चेदिति शेषः । तानि बाधिष्ये एतेनाहमवश्यं नेतव्य इति सूचितम्
 ॥  २।५२।५०  ॥   

  

नन्वनुगमने क्लेशः स्यादित्यत आह-- त्वदिति । त्वत्कृतेन त्वल्लाभेच्छया
मया रथचर्याकृतं रथवाहनजनितं सुखं प्राप्तमतः त्वत्कृतेन त्वल्लाभेच्छयैव
वनवासकृतं सुखमाशंसे इच्छामि  ॥  २।५२।५१  ॥   

  

प्रसीदेति । अरण्ये ते प्रत्यनन्तरः अतिनिकटकवर्ती भवितुमिच्छामि । तत्र
हेतुः प्रीत्या ते अभिहितमुक्तमिच्छामि श्रोतुमिति शेषः । अतः मे
प्रत्यनन्तरस्त्वं भव । यदि च अभिहितमित्यस्य आज्ञामित्यर्थस्तदा
श्रोतुमिति नाध्याहार्यम्  ॥  २।५२।५२  ॥   

  

इमे इति । परिचर्यां सेवाम्  ॥  २।५२।५३  ॥   

  

तवेति । तव शुश्रूषणं सेवां वने करिष्यामि अतः अयोध्यां देवलोकं देवलोकगमनं
च प्रजहामि त्यजामि । एतेन यथेच्छं देवलोकमप्ययं गच्छतीति व्यञ्जितम्  ॥ 
२।५२।५४  ॥   

  

नहीति । दुष्कृतकर्मणा पापकर्मकारिणा महेन्द्रस्य इन्द्रस्य राजधानी
अमरावतीव  ॥  २।५२।५५  ॥   

  

वनवासे स्वप्रयोजनान्तरं बोधयन्नाह-- वनवास इति । वनवासे नियमितवनवासकाले
क्षयं प्राप्ते सति यत्प्रयत्नवानहमनेन रथेन पुरीमयोध्यां त्वां वहेयं हि
एष मम मनोरथः  ॥  २।५२।५६  ॥   

  

चतुर्दशेति । वने त्वया सहितस्य मे चतुर्दशवर्षाणि क्षणभूतानि क्षणत्वं
प्राप्तानि यास्यन्ति अन्यथा सहगमनाभावे शतसङ्ख्यानि यास्यन्ति संहिताया
अभावस्तु "इको ऽसर्वर्णे शाकल्यस्य--" इति प्रकृतिभावात्  ॥  २।५२।५७  ॥   

  

भृत्येति । हे भृत्यवत्सल भर्तृपुत्रगते स्वामिपुत्रकर्तृकगतिमति पथि
मार्गे तिष्ठन्तं स्थित्या सेवकरीत्या स्थितं विद्यमानं मां हातुं त्यक्तुं
त्वं नार्हसि  ॥  २।५२।५८  ॥   

  

एवमिति । भृत्यानुकम्पी भृत्यविषयकातिदयावान्रामः सुमन्त्रमब्रवीत्  ॥ 
२।५२।५९  ॥   

  

तद्वचनमेवाह-- जानामीति । यदर्थं त्वामितः प्रषयामि तच्छृणु  ॥  २।५२।६०
 ॥   

  

तत्प्रयोजनमाह-- नगरीमिति । नगरीमयोध्यां त्वां गते प्राप्तं दृष्ट्वा
यवीयसी कनिष्ठा मे जननी कैकेयी रामो वनं गत इति प्रत्ययं प्रतीतिं
गच्छेत्प्राप्नुयात् । रथेन गमने केनचिद्राज्ञा स्वदेशं प्रापित इति शङ्का
भविष्यतीति सूचितम्  ॥  २।५२।६१  ॥   

  

ननु तत्प्रतीत्या किमित्याह-- परितुष्टेति । मयि वनवासं गतं
तन्निश्चयत्वविशिष्टगतिमति सति परितुष्टा  

सती धार्मिकं राजानं मिथ्यावादी इति नातिशङ्केत  ॥  २।५२।६२  ॥   

  

एष इति । भरतारक्षितं भरतेन आसमन्ताद्रक्षितमत एव वृत्तं
प्रशस्तवृत्तिमत्पुत्रराज्यं यवीयसी अम्बा कैकेयी अवाप्स्यते । एषः मम
प्रथमः कल्पः सङ्कल्पः । एतेन भरतागमनादि त्वद्गमनसाध्यमिति बोधितम्  ॥ 
२।५२।६३  ॥   

  

ममेति । पुरीमयोध्यां त्वं व्रज यान्यानर्थान्यथा यथा त्वं सन्दिष्टः
पृष्टस्ताँस्तानर्थांस्तथा तथा  

ब्रूयाः  ॥  २।५२।६४  ॥   

  

इतीति । इत्यनेन प्रकारेण वचनमुक्त्वा तेन सूतं सान्त्वयित्वा अक्लीबं
क्लीबतानिवर्तकं हेतुमद्वचनं गुहमब्रवीत्  ॥  २।५२।६५  ॥   

  

तदाकारमाह-- नेति । हे गुह सजने स्वकीयजनसहिते वने मे वासो न योग्यः अतः
आश्रमे स्वकीयजनागम्यवनपर्णशालादाववश्यं वासः कर्तव्यः अत एव
तद्गतस्तद्वासिषु प्राप्तः विधिश्च कर्तव्यः । कर्तव्य इत्युभयान्वयी  ॥ 
२।५२।६६  ॥   

  

तद्विधिं बोधयन्नाह-- स इति । पित्रादेर्हितकामो ऽहं तपस्विजनभूषणं नियमं
भूशयनादि गृहीत्वा अत एव जटाः कृत्वा निर्माय गमिष्यामि अतः न्यग्रोधक्षीरं
वटवृक्षपय आनय तद्रामाज्ञापितं क्षीरं गुहः क्षिप्रमुपाहरत् ।
श्लोकद्वयमेकान्वयि  ॥  २।५२।६७,६८  ॥   

  

लक्ष्मणस्येति । तेन गुहानीतक्षीरेण जटाः अकरोत् । अतः जटिलत्वं
जटिलधर्ममधारयत्  ॥  २।५२।६९  ॥   

  

ताविति । चीरसम्पन्नौ भ्रातरौ ऋषिसमौ अशोभेताम्  ॥  २।५२।७०  ॥   

  

तत इति । वैखानसं मार्गं वानप्रस्थधर्मम् आस्थितः अत एव व्रतं
तदनुष्ठानमादिष्टवान् स्वीकृतवान्रामः सहायं तरणादिसाहाय्यकारिणं
गुहमब्रवीत्  ॥  २।५२।७१  ॥   

  

तद्वचनमेवाह-- अप्रमत्त इति । बलादौ अप्रमत्तस्त्वं भवेथाः । तत्र हेतुः--
हि यतः राज्यं दुरारक्षतमं दुःखेन आरक्ष्यते दुरारक्षं अतिशयेन दुरारक्षं
दुरारक्षतमं मतं निश्चितम्  ॥  २।५२।७२  ॥   

  

तत इति । गुहं तूर्णं समनुज्ञाप्य इक्ष्वाकुनन्दनो रामः जगाम  ॥  २।५२।७३
 ॥   

  

स इति । गङ्गां तितीर्षुः स रामः नदीतीरे उत्तरतीरवर्तिजले नावं दृष्ट्वा
अब्रवीत् लक्ष्मणमिति शेषः  ॥  २।५२।७४  ॥   

  

तद्वचनमेवाह-- आरोहेति । हे नरव्याघ्र लक्ष्मण मनस्विनीं सीतां परिगृह्य
स्थितां नावं शनैरारोपय अन्वक्षं पश्चात्त्वमारोह  ॥  २।५२।७५  ॥   

  

स इति । स लक्ष्मणः भ्रातुः शासनं श्रुत्वा
अप्रतिकूलयन्ननुकूलयन्सन्मैथिलीं पूर्वमारोप्य आरुरोह  ॥  २।५२।७६  ॥   

  

अथेति । अथ लक्ष्मणारोहणानन्तरं लक्ष्मणपूर्वजो रामः आरुरोह ततो ऽनन्तरं
गुहः ज्ञातीनचोदयत् रामाज्ञानुकूलं वर्तितव्यमिति प्रैरयत्  ॥  २।५२।७७  ॥   

  

राघव इति । ब्रह्मवद्वेदप्रवर्तकः महातेजा राघवः
क्षत्रवत्क्षत्रियकुलविहितं यथा भवति तथा आत्मनो हितं स्वप्रापकं
मन्त्रविशेषं जजाप । एतेन तन्मन्त्रोच्चारणे रामस्य प्रीत्यतिशयो ध्वनितः
 ॥  २।५२।७८  ॥   

  

आचम्येति । सीतया सह सन्तुष्टो रामः लक्ष्मणश्च यथाशास्त्रमाचम्य
प्रणमत्प्राणमत् । आगमशास्त्रस्यानित्यत्वादड्विरहः  ॥  २।५२।७९  ॥   

  

अनुज्ञायेति । सुमन्त्रं सबलं सैन्यसहितं गुहं चानुज्ञाय नावमास्थाय
नाविकांश्चोदयामास  ॥  २।५२।८०  ॥   

  

तत इति । ततः नाविककर्मकप्रेरणानन्तरं तैः नाविकैः चालिता कर्णधारैः
अरित्रग्राहकैः समाहिता तरणघट्टसम्मुखीकृता शुभस्फवेगाभिहता शुभस्फस्य
शोभनारित्रस्य वेगेन अभिहता शीघ्रं चालिता नौका सलिलं
गङ्गाजलमत्यगाच्छीघ्रमचलत्  ॥  २।५२।८१  ॥   

  

मध्यमिति । भागीरथ्याः मध्यं समनुप्राप्य अनिन्दिता आश्रितानां
निन्दितत्वनिवर्तिका वैदेही इदमब्रवीत्  ॥  २।५२।८२  ॥   

  

तद्वचनमेवाह-- पुत्र इति । अयं दशरथस्य पुत्रः त्वदभिरक्षितः सन्निदेशं
राजाज्ञापितं पालयतु निर्विघ्नं चतुर्दशवर्षपर्यन्तं वनवासं करोत्वित्यर्थः
 ॥  २।५२।८३  ॥   

  

चतुर्दशेति । कानने वने उष्य उषित्वा भ्रात्रादिना सह यस्मिन्समये
प्रत्यागमिष्यति ततः तस्मिन्समये क्षेमेण आगता अत एव प्रमुदिताहं त्वां
यक्ष्ये पूजयितास्मि । श्लोकद्वयमेकान्वयि  ॥  २।५२।८४,८५  ॥   

  

गङ्गायाः सामर्थ्यं पूजासमयविशेषं च बोधयन्ती आह-- त्वमिति । हे देवि हे
त्रिपथगे या त्वं ब्रह्मलोकं समक्षसे व्याप्नोषि अस्मिँल्लोके उदधिराजस्य
भार्या सम्प्रदृश्यसे तां त्वां सा सीताहं नमस्यामि प्रशंसामि स्तौमि च
शिवेन कल्याणेन पुनरागतेन नरव्याघ्रे रामे प्राप्तराज्ये सति तव
प्रीतिचिकीर्षया गवां शतसहस्रं शतसहस्रसङ्ख्याकगवीः वस्त्राणि च
पेशलमतिस्वादु अन्नं च ब्राह्मणेभ्यस्त्वत्तीरवर्तिविप्रेभ्यः प्रदास्यामि
। श्लोकत्रयमेकान्वयि  ॥  २।५२।८६८८  ॥   

  

गङ्गापूजनसामग्रीं बोधयन्ती आह-- सुरेति । पुरीं पुनः उपागता प्राप्ता अहं
सुराघटसहस्रेण सुरेषु देवेषु न घटन्ते न सन्तीत्यर्थः तेषां सहस्रं तेन
सहस्रसङ्ख्याकसुरदुर्लभपदार्थेनेत्यर्थः । मांसभूतौदनेन मा नास्ति अंसो
राजभागो यस्यां सा एव भूः पृथ्वी च उतं वस्त्रं च ओदनं च एतेषां समाहारः
तेन च त्वां यक्ष्ये अतः प्रीयतां दन्त्योपधो ऽप्यंसशब्दो भागवाची कोशे
प्रसिद्धः  ॥  २।५२।८९  ॥   

  

यानीति । त्वत्तीरवासीनि यानि दैवतानि तीर्थानि प्रयागादीनि च आयतनामि
अक्षयवटालोप्यादीनि च सन्ति तानि सर्वाणि यक्ष्यामि  ॥  २।५२।९०  ॥   

  

पूजनप्रयोजनमुपसंहरन्ती आह-- पुनरिति । हे अनघे मया भ्रात्रा च सङ्गतः
संयुक्तो रामः अयोध्यां पुनः प्रविशतु  ॥  २।५२।९१  ॥   

  

तथेति । दक्षिणा पत्यनुकूला गङ्गां तथा सम्भाषमाणा सा सीता दक्षिणं
तीरमभ्युपागमत्  ॥  २।५२।९२  ॥   

  

तीरमिति । नावं हित्वा त्यक्त्वा नरर्षभो रामः प्रातिष्ठत
गमनप्रारम्भमकरोत्  ॥  २।५२।९३  ॥   

  

अथेति । सुमित्रानन्दवर्धनं लक्ष्मणं महाबाहुः रामः अब्रवीत् ।
तद्वचनमेवाह-- विजने जनरहिते सजने परजनसहिते ऽपि वने संरक्षणार्थाय
सीतारक्षायै भव उद्युक्त इति शेषः  ॥  २।५२।९४  ॥   

  

रक्षणे हेतुं वदन्नाह-- अवश्यमिति । मद्विधैः मर्यादापालकैः विजने स्वजनेन
रहिते वने रक्षणमवश्यं कार्यं बालादीनां स्त्रियाश्चेति शेषः । अतः हे
सौमित्रे त्वमग्रतो गच्छ त्वामनुपश्चात्सीता गच्छतु अनुपालयन्सन्पृष्ठतः
अहमनुगमिष्यामि । नन्वावयो रक्षकत्वे ऽपि रक्षकान्तरापेक्षा स्यादित्यत
आह-- नो ऽस्माकमन्योन्यस्य रक्षा कर्तव्या तेन रक्षकान्तरापेक्षा नास्तीति
सूचितम् । श्लोकद्वयमेकान्वयि  ॥  २।५२।९५,९६  ॥   

  

नहीति । यया वैदेह्या असुकरा अतिप्रयत्नसाध्या काचनक्रिया नातिक्रान्ता
कृतेत्यर्थः । सा वैदेही अद्य गमनसमये वनवासस्य वनवाससम्बन्धि दुःखं
वनगमनजनितखेदं वेत्स्यति अयं खेदो निवार्य इति तात्पर्यम्  ॥  २।५२।९७  ॥   

  

दुःखे हेतुं वदन्नाह-- प्रनष्टेति । प्रनष्टा अतिसूक्ष्मत्वाददृष्टा
जनसंबाधा जनगमनहेतुकमार्गतृणादिक्षोदो यस्मिंस्तत्प्रायो जनैरगम्यमित्यर्थः
। अत एव क्षेत्रादिभिर्विवर्जितमत एव विषमं सर्वत्र निम्नोन्नताभ्यां
सहितमत एव प्रपातं पतनयोग्यगर्तादिविशिष्टं वनमद्य गमिष्यति प्रवेक्ष्यति
 ॥  २।५२।९८  ॥   

  

श्रुत्वेति । अग्रतः अग्रे लक्ष्मणः प्रतस्थे सीतया लक्ष्मणमनुगच्छन्त्या
इति शेषः । रघुनन्दनो रामः  ॥  २।५२।९९  ॥   

  

गतमिति । गतं प्राप्तं रामं सुमन्त्रः निरीक्ष्य
अध्वप्रकर्षाद्रामाधिष्ठितमार्गस्य दूरत्वाद्धेतोः विनिवृत्तदृष्टिः अत एव
व्यथितः सन् बाष्पं मुमोच  ॥  २।५२।१००  ॥   

  

स इति । महानदीं गङ्गां तीर्त्वा शुभसस्यमालिनः निर्बाधसस्यसमूहविशिष्टानत
एव मुदितान्वत्स्यान् वत्स्यनामकदेशानुपागमत् । देशव्यवस्था तु
गङ्गायमुनासङ्गमसमीपवर्त्यन्तर्वेदीदेशः प्रयागदेशः, ततः पश्चिमभागे
वत्सकदशेः, ततः पश्चिमभागे पाञ्चालः, यमुनादक्षिणतीरे शूरलदेशः,
तस्मात्पश्चिमतो मत्स्यदेश्ा इत्यादि ग्रन्थान्तरादवगन्तव्यम्  ॥  २।५२।१०१
 ॥   

  

ताविति । तत्र वत्स्यदेशे वराहादीन् चतुरो महामृगान्हत्वा खेलनार्थं
सन्ताड्य बुभुक्षितौ तौ रामलक्ष्मणौ मेध्यं व्रतिभिर्भोक्तव्यं
फलादिकमित्यर्थः । आदाय गृहीत्वा वनस्पतिं वृक्षसमीपं ययतुः  ॥  २।५२।१०२
 ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
द्विपञ्चाशत्तमः सर्गः  ॥  २।५२  ॥   

  

  


