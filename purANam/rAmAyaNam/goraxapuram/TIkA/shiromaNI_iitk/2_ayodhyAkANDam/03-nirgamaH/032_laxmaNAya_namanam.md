+++
title = "०३२ लक्ष्मणाय नमनम्"
title_english = "032 Rama distributes his wealth to Rishis"

+++


रामवचनश्रवणानन्तरकालिकलक्ष्मणवृत्तं वर्णयन्नाह-- तत इति । भ्रातुः रामस्य
शुभकरं मङ्गलप्रापकमत एव प्रियं प्रीतिविषयीभूतं भ्रातुः शासनमाज्ञाय
ज्ञात्वा ततः रामसमीपात्सुयज्ञस्य निवेशनं गत्वा प्राप्य आशु शीघ्रं
प्रविवेश  ॥  २।३२।१  ॥   

  

तमिति । अग्न्यागारस्थं यज्ञशालायां स्थितं तं सुयज्ञं वन्दित्वा लक्ष्मणो
ऽब्रवीत् । तद्वचनमेवाह-- हे सखे अभ्यागच्छ इह प्राप्नुहि दुष्करकरिणः
अन्याशक्यक्रियाकरणशीलस्य रामस्य वेश्म गृहं पश्य रामसमीपं
प्राप्नुहीत्यर्थः  ॥  २।३२।२  ॥   

  

तत इति । ततः लक्ष्मणोक्त्यनन्तरं सन्ध्यां सन्ध्याकृत्यमुपास्थाय
समाप्येत्यर्थः । लक्ष्म्या सर्वसम्पत्त्या जुष्टं सेवितं रामनिवेशनं
रामाधिष्ठितगृहं सौमित्रिणा सह गत्वा प्राविशत् सुयज्ञ इति शेषः  ॥  २।३२।३
 ॥   

  

तमिति । अर्चितं पूजितमग्निं यागपावकमिव आगतं तं सुयज्ञं सीतया सह राघवो
रामः अभिचक्राम अभ्युत्थानादिसत्कृतिं चकार  ॥  २।३२।४  ॥   

  

जातरूपेति । जातरूपं सुवर्णं तन्मयैः मुख्यैः श्रेष्ठैः अङ्गदैः शुभैः
शुभकारकैः कुण्डलैः सहेमसूत्रैः हेमसूत्रसहितैः तत्प्रोतैरित्यर्थः ।
भूषणविशेषैर्वा मण्यादिभिः बहुभिः अनेकविधैः अन्यैः उक्तेभ्यो विलक्षणैः
रत्नैश्च काकुत्स्थः ककुस्थवंशोद्भवो रामः सुयज्ञं वसिष्ठपुत्रं
प्रत्यपूजयत् तदा पूजन काले सीताप्रचोदितः जानकीप्रेरितो रामः सुयज्ञमुवाच
। सुयज्ञमित्युभयान्वयि  ॥  २।३२।५,६  ॥   

  

तद्वचनमेवाह-- हारमिति । हेमसूत्रं भूषणविशेषं रशनां क्षुद्रघण्टिकां च ते
तव भार्यायै सीता दातुमिच्छति अतः हे सौम्य हे सखे हारय हारादिकं
स्वभार्यासमीपे प्रापय  ॥  २।३२।७  ॥   

  

अङ्गदानीति । चित्राणि अनेकचित्रविशिष्टानि अङ्गदादीनि भार्यायै
भवद्भार्यां प्रापयितुं तुभ्यं वनं गच्छन्ती सीता प्रयच्छति
आगमशास्त्रस्यानित्यत्वान्नुमभावः  ॥  २।३२।८  ॥   

  

पर्यङ्कमिति । अग्र्यास्तरणमुत्तमास्तरणविशिष्टं तं पर्यङ्कमपि त्वयि
त्वद्गृहे प्रतिष्ठापयितुमतिसर्जनपूर्वकं प्रेषयितुमिच्छति  ॥  २।३२।९  ॥   

  

नाग इति । यो ऽयं शत्रुंजयो नाम नागो हस्ती मम मातुलो मह्यं ददौ तं
निष्कसहस्रेण सहस्रसङ्ख्याकस्वर्णमुद्राभिः सह ते तुभ्यं ददामि  ॥  २।३२।१०
 ॥   

  

इतीति । शिवाः मङ्गलहेतुभूताः आशिषः प्रयुयोज  ॥  २।३२।११  ॥   

  

अथेति । अथ सुयज्ञाशीर्वाददानानन्तरं त्रिदशेश्वरं ब्रह्मेव रामः प्रियंवदं
प्रियवक्तारं तं लक्ष्मणमुवाच  ॥  २।३२।१२  ॥   

  

तद्वचनमेवाह-- आगस्त्यमिति । आगस्त्यसुतं कौशिकं विश्वामित्रमर्चय
सत्कारेणाहूय रत्नादिभिस्तर्पयस्व । श्लोकद्वयमेकान्वयि  ॥  २।३२।१३,१४  ॥   

  

कौशल्यामिति । तैत्तिरीयाणां तित्तिरिशाखाध्येतृ़णामचार्यः अत एव वेदविदत
एव अभिरूपः दानप्राप्तियोग्यः यो द्विजः कौशल्याभक्तः
कौशल्यानिष्ठस्वविषयप्रीत्यनुकूलव्यापारवान् अत एव आशीर्भिः आशीर्वचनैः
कौशल्यां पर्युपतिष्ठति स द्विजः यावद्यावद्भिस्तुष्यति तावन्ति यानादीनि
तस्य तस्मै सम्प्रदापय तत्र कौशेयानि कृमिविशेषकोशोद्भवनिर्मितानि "कौशेयं
कृमिकोशोत्थम्" इत्मरः । कौशल्यामित्युभयान्वयि  ॥  २।३२।१५,१६  ॥   

  

सूत इति । सुचिरोषितः बहुकालान्मत्समीपे स्थितः आर्यसचिवः सचिवश्रेष्ठः
चित्ररथः चित्ररथसञ्ज्ञः सूतो ऽस्तीति शेषः महार्हैः अतिप्रशंसनीयैः
वस्त्रादिभिरेनं सूतं तोषय यदि च चित्रं रथो यस्य इति
यौगिकार्थमात्रविवक्षा तदा सूतशब्देन सुमन्त्र एव ग्राह्यः  ॥  २।३२।१७  ॥   

  

पशुकाभिरिति । पशुकाभिः प्रशस्ताः पशवः पशुकाः ताभिः यज्ञयोग्याभिरित्यर्थः
। सर्वाभिः  

अजादिव्यक्तिभिः दशशतेन सहस्रेणेत्यर्थः । तोषयेति पूर्वेणान्वयः । मे
मत्सम्बन्धिनः बहवो ऽनेकविधाः ये कठकालापाः कठकलापशाखाध्यायिनः ये च
नित्यस्वाध्यायशीलत्वाद्धेतोः अन्यत्स्वाध्यायातिरिक्तं किञ्चन न कुर्वन्ति
ते दण्डमाणवाः ब्रह्मचारिविहितदण्डधारिणः उपकुर्वाणब्रह्मचारिणः ये च महतां
सम्मताः महद्भिरादृताः स्वादुकामाः सुस्वाद्वन्नादिभक्षणाकाङ्क्षिणः अलसाः
तेषां तेभ्यः रत्नपूर्णानि अशीतियानानि शालिवाहसस्रं
सहस्रसङ्ख्याकशालिवहनयोग्यबलीवर्दान् द्वे शते
शतद्वयसङ्ख्याकान्भद्रकान्भद्रकसञ्ज्ञकहस्तिनश्च
भद्रसञ्ज्ञकधान्यविशेषान्वा कर्षकवर्दान्वा दापय । श्लोकत्रयमेकान्वयि  ॥ 
२।३२।१८२०  ॥   

  

व्यञ्जनार्थमिति । व्यञ्जनार्थं व्यज्यते संस्क्रियते ओदनादिकमनेनेति
व्यञ्जनं दधिघृतादि तदर्थं गोसहस्रं सहस्रसङ्ख्याकगवीः उपाकुरु देहि
अग्निहोत्रिभ्यः इति शेषः । अर्धं पृथक्-- मेखलीनामिति । मेखलीनां
ब्रह्मचारिणां महासङ्घः बहुसमूहः कौसल्यां समुपस्थितः तत्समीपे प्राप्त
इत्यर्थः । तेषां मेखलिनां प्रत्येकं सहस्रं विवाहोपयोगि
सहस्रसङ्ख्याकद्रव्यविशेषं सम्प्रदापय अत एव नो ऽस्माकमम्बा कौशल्या मम
दक्षिणामवलोक्येति शेषः यथा यथावन्नन्देत । अर्धत्रयमेकान्वयि ।
मेखलीनामित्यत्र दीर्घ आर्षः  ॥  २।३२।२१,२२  ॥   

  

उपसंहरन्नाह-- तथेति । सर्वान्द्विजातीन्सर्वश सर्वप्रकारेण अर्चय । अर्धं
पृथक्-- तत इति । ततः रामाज्ञापनानन्तरं यथोक्तं रामोक्तिमनतिक्रम्य
ब्राह्मणेन्द्राणां ब्राह्मणेन्द्रेभ्यः धनद इव अददात् । अर्धद्वयमेकान्वयि
 ॥  २।३२।२३  ॥   

  

अथेति । अथ ब्राह्मणसम्प्रदानकदानानन्तरं स रामः एकैकस्योपजीविनः
उपजीवनमुपजीवनहेतुभूतं बहुद्रव्यं प्रदाय दापयित्वा बाष्पगलानुपजीविनः
अब्रवीत् । तद्वचनमेवाह-- लक्ष्मणस्य यद्वेश्म गृहं मम च यदिदं गृहं
तद्यावन्ममागमनं तावदेकैकं संस्थाप्येति शेषः । अशून्यं शून्यं न कार्यम् ।
असूर्यपश्या राजदारा इतिवत्समासः । अर्धचतुष्टयमेकान्वयि  ॥  २।३२।२४,२५
 ॥   

  

इतीति । इत्यनेन प्रकारेणोक्त्वा दुःखितं निश्चितवियोगहेतुकदुःखाक्रान्तं
तं पूर्वोक्तिकर्मीभूतं सर्वमुपजीविनमिदमुवाच । तद्वचनमेवाह-- मम
धनाध्यक्षं कोशाधीशाद्धनमानीयताम् "अकथितं च" इति कर्मत्वम् ।
अर्धद्वयमेकान्वयि  ॥  २।३२।२६  ॥   

  

तत इति । ततः रामाज्ञापनानन्तरमस्य रामस्योपजीविनः धनमाजह्नुः आनिन्युः ।
अर्धं पृथक्  ॥  २।३२।२७  ॥   

  

स इति । दर्शनीयः दर्शनयोग्यः सुमहान् स उपजीव्यानीतः राशिः धनसमूहः
अदृश्यत ततः धनदर्शनानन्तरं द्विजेभ्यः तद्धनमदापयत् । सार्धश्लोक एकान्वयी
 ॥  २।३२।२८  ॥   

  

तत्रेति । तत्र तस्मिन्समये गार्ग्यो गर्गगोत्रः क्षतवृत्तिः क्षतेन
पिपीलिकारहिते देशखनने वृत्तिर्जीविका यस्य किञ्च क्षता त्यक्ता वृत्तिः
प्रतिग्रहादिजीविका येन उञ्छवृत्तिरिति यावत् क्वचित् "उञ्छवृत्तिः" इत्येव
पाठः । फालकुद्दाललाङ्गली यागादिहेतुकखननोपकरणीभूतफालादिविशिष्टः पिङ्गलः
व्रतोपवासादिना पीतवर्णविशिष्टः त्रिजटो नाम द्विजः वने नित्यमासीत्
नित्यमित्यनेन ग्रामगमनव्युदासः  ॥  २।३२।२९  ॥   

  

तमिति । यतः स्त्रीणां देवताव्यवहारनिर्वाहकः भर्तैवातः बालान्
अल्पवयस्कान्दारकान्पुत्रानादाय गृहीत्वा तं फालाद्युपस्करविशिष्टं वृद्धं
ब्राह्मणं त्रिजटं तरुणी भार्या वाक्यमब्रवीत् "दारिद्य्रेणानुपीडिता" इति
प्रचुरः पाठः  ॥  २।३२।३०  ॥   

  

तद्वाक्यमेवाह-- अपास्येति । अपास्य त्यक्त्वा वचनं प्रार्थनावाक्यं
कुरुष्व परिपालय । किं प्रार्थयसीत्यत आह-- धर्मज्ञं रामं दर्शय स्ववृत्तं
बोधय अत एव यत्किञ्चिदवाप्स्यसे प्राप्स्यसि ।  

इकारो ऽव्ययम्  ॥  २।३२।३१  ॥   

  

स इति । दुश्छदां छिद्रादिविशिष्टात्वेन छादनानर्हां शाटीमाच्छाद्य वसित्वा
यत्र यस्मिन्पथि रामनिवेशनं रामकर्तृकप्रवेशः तं पन्थानं स द्विजः
प्रातिष्ठत  ॥  २।३२।३२  ॥   

  

भृग्विति । आपञ्चमायाः कक्षायाः पञ्चमकक्ष्यापर्यन्तं त्रिजटं कश्चिन्न
अवारयत् अत एव सः त्रिजटः राममासाद्य प्राप्य वाक्यमब्रवीत् ।
अर्धत्रयमेकान्वयि  ॥  २।३२।३३,३४  ॥   

  

तद्वाक्यमेवाह-- निधन इति । निर्धनत्वादिविविष्टो ऽहमस्मीति मां
प्रत्यवेक्षस्व  ॥  २।३२।३५  ॥   

  

तमिति । परिहाससमन्वितमन्यकर्तृकपरिहासप्रापकं वचनं ब्राह्मनं राम उवाच ।
तद्वचनमेवाह-- गवामेकमपि सहस्रं मया न विश्राणितं दत्तमदत्ता एवेमाः
बहुसहस्रसङ्ख्याकगव्यस्तिष्ठन्तीत्यर्थः  ॥  २।३२।३६  ॥   

  

ननु दानाभावेन किमित्यत आह-- परीति । दण्डेन यावद्गाः परिक्षिपसि
स्प्रक्ष्यसीत्यर्थः । तावद्गास्त्वमवास्यसे यावदिति सामान्ये नपुंसकम् अत
एवैकवचनान्तत्वस्य नानुपपत्तिः । अर्धं पृथक् । रामोक्तिं संवर्ण्य
द्विजवृत्तमाह-- स इति । सम्भ्रान्तः रामेणादृतः स द्विजः कट्यां परितः
शाटीं परिवेष्ट्य सर्वप्राणेन कृत्स्नस्वबलेन दण्डमाविध्य भ्रामयित्वा
वेगतः चिक्षेप । सार्धश्लोक एकान्वयी  ॥  २।३२।३७  ॥   

  

स इति । तस्य द्विजस्य करोद्यतः स दण्डः सरयूपारं तीर्त्वा उक्षाणसन्निधौ
वृषसमीपवर्तिनि बहुसाहस्रे गोव्रजे पपात । अर्धद्वयमेकान्वयि ।
उक्षाणेत्यार्षम् किं च उक्ष्णां वृषाणाम् अणाः शब्दास्तैः संन्निधीयते
स्वसमीपं प्राप्यते ऽसौ तादृशे गोव्रजे पपातेत्यर्थः । भागुरिमतेनेदमिति
भूषणोक्तिस्तु दुर्ग्रहा एतादृशनिपातनस्य अजादिगणे अदृष्टत्वात्
स्वार्थिकाद्यणादिकल्पनाप्येतन्मार्गिकैव  ॥  २।३२।३८  ॥   

  

तमिति । धर्मात्मा रामः सरयूतटात्तं ब्राह्मणमवाप्य प्राप्य परिष्वज्य
मिलित्वा च ताः त्रिजटदण्डस्पृष्टागावः त्रिजटस्याश्रमं प्रत्यानयामास
प्रापयामास वाक्यार्थस्य कर्मतासम्बधेनान्वयान्न द्वितीया  ॥  २।३२।३९  ॥   

  

उवाचेति । तदा गोप्रापणकाले गार्ग्यमुवाच । तद्वचनमेवाह-- ममायं
दण्डस्पर्शाज्ञापनपदार्थः परिहासः अज्ञकर्तृकपरिहासकारकः अतः मन्युः कोपः न
कर्तव्यः  ॥  २।३२।४०।  ॥   

  

ननु परिहासस्य कोपहेतुत्वे किमर्थं कृत इत्यत आह-- इदमिति । दुरत्ययं
दुर्निवारं यदिदं तव तेजः तज्जिज्ञासितुं जिज्ञापयिषितुमिच्छता
भवत्प्रभावप्राकट्यं वाञ्छता मया इमं दण्डप्रक्षेपणरूपमर्थं
भवानभिप्रचोदितः प्रार्थितः अपरं गोभिन्नं किं किञ्चित् व्यवस्यसि इच्छसि
चेद्वृणीष्व स्वीकुरु  ॥  २।३२।४१  ॥   

  

ब्रवीमीति । ते तव यन्त्रणा याचनविषकसङ्कोचो न कार्या । तत्र हेतुः मम
यद्यद्धनं तत्तद्विप्रकारणाद्ब्राह्मणहेतोः इति सत्येन सत्यं ब्रवीमि अतो
मयार्जितं धनं भवत्सु सम्यक्प्रतिपादनेन विधिपूर्वकदानेन यशस्करं
परमयशःसम्पादकं भवेत् एतेन यथेच्छं ग्राह्यमिति सूचितम्  ॥  २।३२।४२  ॥   

  

तत इति । अनीकं समूहं यश आद्युपबृंहिणीः वर्धिनीः आशिषः महात्मनो रामस्य
तदा तस्मिन्काले प्रत्यवदद् । एतेन नान्यत्किञ्चिदयाचदिति सूचितम्  ॥ 
२।३२।४३  ॥   

  

स इति । प्रतिपूर्णपौरुषः प्रतिपूर्णः नित्यं सम्भृतः पौरुषः पुरुषार्थो
यस्मिन् यथार्हसम्मानवचःप्रचोदितः यथोचितसम्मानवचोभिः प्रचोदितः जनैरुक्तः
स रामः सुहृज्जने महाधनमचिरात् शीघ्रं नियोजयामास दापयामासेत्यर्थः  ॥ 
२।३२।४४  ॥   

  

द्विज इति । तदा तस्मिन्काले द्विजो ब्राह्मणः सुहृद्भृत्यजनो वा
दरिद्रभिक्षाचरणः  

दरिद्रत्वसमानाधिकरणभिक्षावृत्तिविशिष्टो वा यथार्हसम्माननादिभिः यो न
तर्पितः तृप्तिं न प्राप्तः स तत्र तस्मिन् जनसमूहे कश्चिन्न बभूव  ॥ 
२।३२।४५  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
द्वात्रिंशः सर्गः  ॥  २।३२  ॥   

  

  


