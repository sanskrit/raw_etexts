+++
title = "०२५"

+++


भर्त्सितसीतावृत्तान्तमेवाह अथेत्यादिभिः । परुषं वदन्तीनां राक्षसीनां
मध्ये जनकात्मजा रुरोद  ॥  ५।२५।१  ॥   

  

एवमिति । राक्षसीभिः एवमुक्ता वैदेही बाष्पगद्गदया गिरा उवाच  ॥  ५।२५।२ ॥   

  

तदाकारमाह नेति । मानुषी मनुष्यसंबन्धिनी भार्या राक्षसस्य भवने भवितुं
स्थातुं नार्हति अतः वो वचो न करिष्यामि अतो मां खादत  ॥  ५।२५।३  ॥   

  

सेति । राक्षसीमध्यगता सीता शर्म सुखं न लेभे  ॥  ५।२५।४  ॥   

  

तदेव भङ्ग्यन्तरेणाह वेपते इति । आत्मनो ऽङ्गम् आविशन्तीव कमठवत्
सङ्कचितशरीरेत्यर्थः, सीता कोकैः वृकैः अर्दिता वृकी इव वेपते स्म  ॥ 
५।२५।५  ॥   

  

सेति । अशोकस्य अशोकसदृशस्य शिंशुपायाः विपुलां शाखामालम्ब्य शोकेन
उपलक्षिता अतः भग्नमानसा सा सीता भर्तारं चिन्तयामास । अशोकशब्दः
आचारक्विबन्तप्रकृतिककर्तृक्विबन्तः । इवार्थकः तुशब्दो वा  ॥  ५।२५।६  ॥   

  

सेति । चिन्तयन्ती राक्षसीदुरुक्तिं स्मरन्ती अत एव नेत्रजलस्रवैः स्तनौ
स्नापयन्ती सा सीता शोकस्यान्तं निवृत्तिं नाधिगच्छति  ॥  ५।२५।७  ॥   

  

सेति । राक्षसीनां भयत्रस्ता अत एव प्रवातकदलीव वेपमाना अत एव पतिता सा
सीता विवर्णवदना अभवत्  ॥  ५।२५।८  ॥   

  

तस्या इति । तस्याः भीतायाः वेपन्त्याः सीतया सीतायाः दीर्घबहुला अतिदीर्घा
कम्पिता सा प्रसिद्धा वेणी परिसर्पती परिसर्पन्ती व्याली सर्पिणी इव ददृशे
 ॥  ५।२५।९ ॥   

  

सेति । शोकोपहतचेतना सा सीता अश्रूणि व्यसृजत् विललाप च  ॥  ५।२५।१० ॥   

  

विलापाकारमाह हेत्यादिभिः । हा रामेत्याद्युवाचेति शेषः, हा
सुमित्रेतीत्यत्र संधिरार्थत्वात् नमुनेत्यत्र नकारप्रश्लेषेण त्रिपाद्याः
क्वचिदसिद्धत्वाभावज्ञापनाद्वा  ॥  ५।२५।११  ॥   

  

लोकेति । यत्र यतः आभिः राक्षसीभिः अर्दिता रामेण च हीना अत एव दुःखिता अहं
मुहूर्तमपि जीवामि अतः पण्डितैः समुदाहृतः अकाले मृत्युर्दुर्लभः अयं
लोकप्रवादः सत्यः । श्लोकद्वयमेकान्वयि  ॥  ५।२५।१२,१३  ॥   

  

एषेति । अल्पपुण्येव एषा ऽहं विनशिष्यामि विनङ्क्ष्यामि । तत्र दृष्टान्तः
वायुवेगैराहता पूर्णां समुद्रमध्ये गौरिव  ॥  ५।२५।१४  ॥   

  

भर्तारमिति । भर्तारमपश्यन्ती अत एव राक्षसीवशमागता अहं तोयहतं कूलमिव
शोकेन सीदामि  ॥  ५।२५।१५  ॥   

  

तमिति । सिंहविक्रान्तवत् गच्छति तच्छीलः तं मे नाथं मे पश्यन्ति ते धन्याः
 ॥  ५।२५।१६  ॥   

  

सर्वथेति । रामेण हीनायाः अत एव तीक्ष्णं विषम् आस्वाद्य भक्षयित्वा
विद्यमानाया इव मम जीवनं सर्वथा दुर्लभम्  ॥  ५।२५।१७  ॥   

  

कीदृशमिति । येन कर्मणा इदं महद्दुःखं प्राप्यते तत् देहान्तरे देहमध्ये
पापमिव कीदृशं कर्म मया कृतं संचितम्  ॥  ५।२५।१८  ॥   

  

जीवितमिति । राक्षसीभिः रक्ष्यन्त्या रक्ष्यमाणया मया रामो नासाद्यते
प्राप्यते अतः महता शोकेन वृता ऽहं जीवितं जीवनं त्यक्तुमिच्छामि  ॥ 
५।२५।१९  ॥   

  

नित्यात्वेन स्वमरणाभावं संस्मृत्याह धिगिति । यत् यस्मात् आत्मच्छन्देन
स्वाधीनतया जीवितं परित्यक्तुं न शक्यं तस्मात् मानुष्यं नित्यमनुष्यत्वं
धिगस्तु अत एव परवश्यतां धिग् अन्यतरस्याभावे एवं दुःखं न स्यादिति
तात्पर्यम्  ॥  ५।२५।२०  ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे
पञ्चविंशः सर्गः  ॥  ५।२५  ॥   

  


