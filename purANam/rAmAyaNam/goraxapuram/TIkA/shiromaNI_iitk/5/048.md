+++
title = "०४८"

+++


अक्षकुमारविघातानन्तरकालिकं वृत्तान्तमाह तत इत्यादिभिः । हनूमता अक्षे
कुमारे निहते सति रक्षोधिपतिः स रावणः मनः समाधाय स्थिरीकृत्य शोकं
विमुच्येत्यर्थः । देवकल्पमिन्द्रजितं समादिदेश आज्ञापयामास  ॥  ५।४८।१  ॥   

  

तदाज्ञापनप्रकारमाह त्वमित्यादिभिः । पितामहाराधनेन संचितानि अस्त्राणि येन
अत एव अस्त्रवित् निखिलास्त्रविज्ञाता अत एव शस्त्रभृतां मध्ये वरिष्ठः
श्रेष्ठः अत एव सुरासुराणां विरुद्धसुरादीनां शोकदाता अत एव सेन्द्रेषु
इन्द्रसहितेषु सुरेषु दृष्टं प्रसिद्धं कर्म यस्य स त्वमसीति शेषः  ॥ 
५।४८।२  ॥   

  

त्वदिति । त्वदस्त्रबलमासाद्य प्राप्य सुरेश्वरसमाश्रिता अपि सुरादयः समरे
स्थातुं न शेकुः  ॥  ५।४८।३  ॥   

  

नेति । त्रिषु लोकेषु संयुगेन तव संग्रामेण गतश्रमः गतखेदः कश्चिन्न
त्वत्संग्रामं संप्राप्य सर्वः पराजितो भवतीत्यर्थः, अतः भुजवीर्याभिगुप्तः
स्वभुजबलेन रक्षितः तपसा स्वतपोबलेन अभिरक्षितश्च देशकालप्रधानः
देशकालयोरभिज्ञः मतिसत्तमः त्वमेवासीति शेषः । सार्धश्लोक एकान्वयी  ॥ 
५।४८।४  ॥   

  

नेति । कर्मणां मध्ये किञ्चित्कर्म ते अशक्यं न मतिरूपमन्त्रणे
मतिस्वरूपबोधने ते अकार्यम् अकर्तव्यं न यथोचितं सर्वं बोधयसीत्यर्थः, अत
एव त्रिषु संग्रहेषु लोकेषु अस्त्रबलं पौरुषं च न वेद स नास्ति  ॥  ५।४८।५
 ॥   

  

ममेति । ते तपोबलादि ममानुरूपं मत्तुल्यमस्तीति शेषः, अतः रणावमर्दे
महासंग्रामे त्वां समासाद्य प्रापय्य विद्यमानस्य मम मनः निश्चितार्थं
निश्चितविजयं सत् श्रमं खेदं न गच्छति  ॥  ५।४८।६  ॥   

  

तत्कर्तव्यं बोधयितुमाह निहता इति । किंकरादयो निहताः  ॥  ५।४८।७  ॥   

  

बलानीति । ते दयितः प्रियः सहोदरो ऽक्षश्च सूदितो निहतः । ननु तर्हि ममापि
वधः स्यादित्यत आह नेति । मे मम संबन्धी यः सारो बलं त्वय्यस्ति सः तेषु
निहतेषु नैव । अर्धं पृथक् । एतेनातिप्रबलत्वात्तव वधो न भविष्यतीति
ध्वनितम्  ॥  ५।४८।८  ॥   

  

इदमिति । निहतमिदं महद्बलं दृष्ट्वा कपेः प्रभावम् आत्मनःसारं बलं च
निरीक्ष्य ज्ञात्वा स्वबलानुरूपं वेगं कुरुष्व  ॥  ५।४८।९  ॥   

  

बलेति । शान्तशत्रौ त्वयि सन्निकृष्टे युद्धसमीपे गते प्राप्ते सति
बलावमर्दः मत्सेनाध्वंसः शाम्यति अतः यथा शाम्यति तथा समारभस्व  ॥  ५।४८।१०
 ॥   

  

तमिति । स्वकर्मसाम्यात् स्वक्रियासादृश्यं संस्मृत्य समाहितात्मा
एकाग्रचित्तस्त्वं तं स्वविजयरूपम् अर्थं प्रसमीक्ष्य निश्चित्य अस्य
स्वकीयस्य धनुषो वीर्यं स्मरन् सन् व्रज अक्षतं परैरविनाश्यं कर्म समारभस्व
च  ॥  ५।४८।११  ॥   

  

नेति । यत् यया मत्या त्वाम् अहं संप्रेषयामि सा इयं मतिः यद्यपि श्रेष्ठा
न । तथापि राजधर्माणां क्षत्रस्य क्षत्रियस्य इयं मतिर्मता श्रेष्ठेत्यर्थः
। मतिश्रेष्ठेति भाट्टपाठे तु संबोधनं तत्रोचितेत्यध्याहर्तव्यम्  ॥ 
५।४८।१२  ॥   

  

नानेति । रणे विजयः काम्यः त्वया वाञ्छनीयः अतः नानाशास्त्रेषु उक्ते
संग्रामे संग्रामप्रकारे वैशारद्यं नैपुण्यमवश्यमेव बोद्धव्यं त्वया
संस्मरणीयम्  ॥  ५।४८।१३  ॥   

  

तत इति । पितुः रावणस्य वचनं निशम्य दक्षसुतानां देवानां प्रभाव इव प्रभावो
यस्य स मेघनादः रणाय रणं गन्तुं भर्तारं रावणमतित्वरेण प्रदक्षिणं चकार  ॥ 
५।४८।१४  ॥   

  

तत इति । स्वगणैः प्रतिपूजितः युद्धोद्धताय उद्धतयुद्धाय कृतः उत्साहो येन
स मेघनादः संग्रामं संप्रपद्यत संप्रापद्यत गन्तुमारभत  ॥  ५।४८।१५  ॥   

  

तदेव भङ्ग्यन्तरेणाह श्रीमानिति । राक्षसाधिपतेः सुतः पर्वणि समुद्र इव
निर्जगाम  ॥  ५।४८।१६,१७  ॥   

  

सेति । पक्षिराजोपमया सहिताः तुल्यः परस्परं समो वेगो येषां ते एव ते इति
कर्मधारयः । तैश्चतुर्भिर्व्यालैः समायुक्तं रथम् इन्द्रकल्पः इन्द्रसदृशः
इन्द्रजित् समारुरोह  ॥  ५।४८।१८  ॥   

  

स इति । स इन्द्रजित् यत्र स हनूमान् अभवत् अतिष्ठत तत्र रथेनाभिययौ  ॥ 
५।४८।१९  ॥   

  

स इति । स हनूमान् तस्य इन्द्रजितः रथनिर्घोषं कार्मुकस्य ज्यास्वनं निशम्य
श्रुत्वा संप्रह़ृष्टतरो ऽभवत्  ॥  ५।४८।२०  ॥   

  

इन्द्रजिदिति । चापं शितशल्यान् तीक्ष्णाग्रभागान् सायकान् आदाय
हनूमन्तमभिप्रेक्ष्य जगाम  ॥  ५।४८।२१  ॥   

  

तस्मिन्निति । तस्मिन् इन्द्रजिति संयति संग्रामार्थं जातहर्षे अत एव रणाय
निर्गच्छति सति सर्वा दिशः कलुषा बभूवुः । रौद्राः क्रोष्ट्रादयो मृगाः
विनेदुश्च  ॥  ५।४८।२२  ॥   

  

समागता इति । तत्र तस्मिन् समये समागताः नागादयः नभः समावृत्य
उच्चैर्विनेदुः  ॥  ५।४८।२३  ॥   

  

आयान्तमिति । स हनूमान् इन्द्रध्वजम् इन्द्राकारचिह्नवद्ध्वजविशिष्टं रथं
दृष्ट्वा महानादं यथा भवति तथा ननाद व्यवर्धत च  ॥  ५।४८।२४  ॥   

  

इन्द्रजिदिति । दिव्यं रथमाश्रितः इन्द्रजित् तडिदूर्जितनिःस्वनं
तडिन्निःस्वनसदृशप्रवृद्धनिःस्वनविशिष्टं यथा भवति तथा धनुर्विस्फारयामास
 ॥  ५।४८।२५  ॥   

  

तत इति । समेतौ रणाङ्गणे प्राप्तौ रणनिर्विशङ्कौ तौ कपिः रक्षो ऽधिपतेः
तनूजश्च सुरासुरेन्द्राविव बद्धवैरौ अभवताम्  ॥  ५।४८।२६  ॥   

  

स इति । प्रवृद्धो ऽप्रमेयो हनूमान् संयति संमतस्य धनुष्मतो ऽस्य
इन्द्रजितः शरप्रवेगं व्यहनत् व्यहन् अवञ्चयदित्यर्थः । पितुर्वायोर्मार्गे
चचार च  ॥  ५।४८।२७  ॥   

  

तत इति । आयता एव तीक्ष्णशल्याः तीक्ष्णपुङ्खाः तान् सुपत्रिणः
शोभनकङ्कपत्रविशिष्टान् सुसन्ततान् अतिदृढानित्यर्थः । शरान् वीर
इन्द्रजित् मुमोच  ॥  ५।४८।२८  ॥   

  

तत इति । स हनूमान् तत्स्यन्दनस्य इन्द्रजिद्रथस्य निःस्वनं मृदङ्गादेः
स्वनं च विकृष्यमाणस्य कार्मुकस्य धनुषो घोरं स्वनं च निशम्य श्रुत्वा
पुनरुत्पपात  ॥  ५।४८।२९  ॥   

शराणामिति । अभिलक्ष्यस्य विचित्रकर्मकर्तृत्वेन सर्वतो दर्शनीयस्य
तस्येन्द्रजितः शराणां लक्ष्यसंग्रहं लक्ष्यसंग्राहकत्वमीक्षयन् त्याजयन्
अन्तरेषु वायुपथि मध्येषु व्यवर्तत विविधं पर्यटत्  ॥  ५।४८।३०  ॥   

  

शराणामिति । पुनरनन्तरं तस्य शराणाम् अग्रतः अग्रे समभिवर्तत समभ्यवर्तत
कदाचित् तच्छरं वञ्चयित्वा तच्छरेण सह धावन् ततो ऽग्रे निर्गच्छतीत्यर्थः ।
पुनः हस्तौ प्रसार्य उत्पपात ऊर्ध्वमगच्छत्  ॥  ५।४८।३१  ॥   

  

ताविति । तौ हनुमदिन्द्रजितौ सर्वभूतमनोग्राहि निखिलप्राणिहृदयापकर्षकं
युद्धं चक्रतुः  ॥  ५।४८।३२  ॥   

  

हृदयापकर्षकत्वमेव स्फुटयन्नाह हनुमत इति । राक्षसः हनूमतो ऽन्तरमवकाशं न
वेद हनुमत्कर्तृकशरवञ्चनसमयं नाजानादित्यर्थः । तस्येन्द्रजितः अन्तरं
शरप्रवाहोपरमाभावेन शरसंधानसमयं मारुतिर्न वेद अतः देवसमानविक्रमौ तौ
परस्परं समेत्य निर्विषहौ असह्यौ बभूवतुः  ॥  ५।४८।३३  ॥   

  

तत इति । ततः तेषु अमोघेषु शरेषु संपतत्सु सत्सु अत एव लक्ष्ये हनुमति
विहन्यमाने ताड्यमाने सत्येव नतु प्राणैर्वियुक्ते सतीत्यर्थः । महात्मा
अति प्रयत्नवान् समाधेः संयोगेन अतिविचारकालप्राप्त्या समाहितः एकाग्रीकृतः
आत्मा मनो येन सः इन्द्रजित् महतीं चिन्तां जगाम हन्तेस्ताडनार्थकत्वं तु
मालाहत इव द्विप इत्यादौ प्रसिद्धं तुशब्द एवार्थे  ॥  ५।४८।३४  ॥   

  

तत इति । राक्षसराजसूनुः कपेरवध्यतां समीक्ष्य निग्रहार्थं
तत्कृतोपद्रवनिवृत्त्यर्थं कथं कथञ्चित् निगच्छेत् बन्धनं प्राप्नुयादिति
तस्मिन् हरिवीरमुखे मतिं निश्चयं चकार  ॥  ५।४८।३५  ॥   

  

तत इति । सुमहातेजा इन्द्रजित् हरिप्रवरं प्रति पैतामहमस्त्रं संदधे
ब्रह्मास्त्रसन्धानमकरोत्  ॥  ५।४८।३६  ॥   

  

अवध्य इति । अयं मारुतिरवध्य इति ज्ञात्वा निश्चित्य इन्द्रजित्
मारुतात्मजं निजग्राह  ॥  ५।४८।३७  ॥   

  

तेनेति । राक्षसेन अस्त्रेण करणेन बद्धो वानरः निर्विचेष्टो ऽभवत् अत एव
महीतले पपात च  ॥  ५।४८।३८  ॥   

  

तत इति । प्रभो रामस्य प्रभावत् विगतो निवृत्तो ऽल्पवेगो यस्मात् महावेग
इत्यर्थः । तदस्त्रबन्धं ब्रह्मास्त्रेण बन्धनं बुद्ध्वा आत्मन उपरि
पितामहानुग्रहं मुहूर्तमात्रेण मदस्त्रात्ते
विनिर्मुक्तिरित्याकारकारनुग्रहविशेषं विचिन्तयामास  ॥  ५।४८।३९ ॥   

  

तदेव भङ्ग्यन्तरेणाह-- तत इति । स्वायंभूवैः स्वयंभूदेवताकैः
मन्त्रैरभिमन्त्रितं ब्रह्मास्त्रं पितामहात् वरदानं च चिन्तयामास  ॥ 
५।४८।४०  ॥   

  

तदाकारमाह नेति । लोकगुरोर्ब्रह्मणः प्रभावात् हेतोः अस्य बन्धस्य
विमोक्षणे मे शक्तिर्नास्ति इति हेतोः एव विहितो ऽस्त्रबन्धो
मयानुवर्तितव्यः  ॥  ५।४८।४१  ॥   

  

स इति । स हनूमान् वीर्यादिविमोक्षशक्तिं
गुहूर्तानन्तरमस्त्रविमुक्तिसामर्थ्यं च परिचिन्तयित्वा परिचिन्त्य
पितामहाज्ञामनुवर्तते स्म  ॥  ५।४८।४२  ॥   

  

अस्त्रेणेति । पितामहादिना रक्षितस्य मम अस्त्रेण बद्धस्य बन्धनस्य
बन्धनात् भयं न जायते  ॥  ५।४८।४३  ॥   

  

इदं बन्धनं गुण एवेति बोधयन्नाह ग्रहण इति । ग्रहणे सति राक्षसेन्द्रेण
संवादो भवितेति शेषः । अतो ग्रहणे महत् गुणदर्शनमस्ति तस्मात् परे राक्षसा
मां गृह्णन्तु  ॥  ५।४८।४४  ॥   

  

स इति । निश्चितो ऽर्थो येन सः समीक्ष्यकारी विचारपूर्वककरणशीलः विनिवृत्ता
अस्त्रमहिम्नोपरता चेष्टाकामव्यापारो यस्य स हनूमान् अभिगतैः परितो
विद्यमानैः परैः राक्षसैः निगृह्य परिभर्त्स्यमानः सन् ननाद स्वजातीयशब्दं
चकार  ॥  ५।४८।४५  ॥   

  

तत इति । राक्षसाः अरिन्दमं हनूमन्तं विनिश्चेष्टं दृष्ट्वा संहितैः
रज्जुत्वेन निर्मितैः शणवल्कैः द्रुमचीरैः द्रुमान्तरवल्कैश्च बबन्धुः  ॥ 
५।४८।४६  ॥   

  

स इति । राक्षसेन्द्रः कौतुकात् हेतोः मां द्रष्टुं यदि कदाचित् व्यवस्येत्
निश्चिनुयात् इति हेतोः निश्चितः अर्थः रावणसमीपगमनं येन स हनूमान् प्रसह्य
परैः कृतं बन्धनम् अभिगर्हणं दुरुक्तिं च रोचयामास  ॥  ५।४८।४७  ॥   

  

स इति । स हनूमान् तेन राक्षसकृतेन वल्केन तदुपादानकरज्ज्वा बद्धो ऽपि
अस्त्रेण विमुक्तः अभवदिति शेषः । तत्र हेतुमाह अस्त्रबन्धः ब्रह्मास्त्रेण
बन्धनम् अन्यं बन्धं बन्धनं न अनुवर्तते बन्धनान्तरमवलोक्य निवर्तत
इत्यर्थः  ॥  ५।४८।४८  ॥   

  

अथेति । अथ रज्जुबन्धनानन्तरम् इन्द्रजित् द्रुमचीरबद्धम् अत एव अस्त्रेण
विमुक्तं कपिसत्तमं तं कपिः सन् चासौ तमन् रावणसभादर्शनमाकाङ्क्षन् च तं तं
हनुमन्तं विचार्य विनिश्चित्य अन्येन बद्धो ऽयम् अस्त्रमनुवर्तते अथ इति
हेतोः चिन्तां जगाम अत एव न पौनरुक्त्यम् । यदि तु पूर्वं पठितस्य
तमित्यस्य अमृतमित्यर्थः । तदा कपिसत्तममित्येव छेदः ।
"तश्चौरामृतपुच्छेषु" इति कोशः  ॥  ५।४८।४९  ॥   

  

चिन्ताकारमाह-- अहो इति । यतः राक्षसैः मन्त्रगतिः मन्त्ररातिः न विमृष्टा
विज्ञाता अतः महत् कृतम् अतियत्नेन मया संपादितं कर्म निरर्थं व्यर्थं
कृतम् । ननु पुनर्मन्त्रप्रयोगं कुर्वित्यत आह अस्त्रे विहते दुरनुष्ठानेन
निवृत्ते सति अन्यत् अस्त्रं न प्रवर्तते इति हेतोर्वयं संशयिताः संशयं
प्राप्ताः स्म  ॥  ५।४८।५०  ॥   

  

अस्त्रेणेति । अस्त्रेण मुक्तो ऽपि हनूमान् आत्मानं न अवबुध्यते मुक्तत्वेन
न जानाति अत एव रक्षोभिः कृष्यमाणः सन् बन्धैर्निपीडितो ऽस्तीति शेषः  ॥ 
५।४८।५१  ॥   

  

हन्यमान इति । कालमुष्टिभिः क्रूरैः राक्षसैः हन्यमानः स हनूमान्
राक्षसेन्द्रस्य समीपं प्राकृष्यत  ॥  ५।४८।५२  ॥   

  

अथेति । अथानन्तरम् हरिप्रवीरं हनूमन्तं राज्ञे रावणाय व्यदर्शयन्  ॥ 
५।४८।५३ ॥   

  

तमिति । राक्षसाः बद्धं कपिवरं रावणाय न्यवेदयन्  ॥  ५।४८।५४  ॥   

  

क इति । अम्युपाश्रयः अस्य सेव्यः कः इति राक्षसवीराणां कथाः परस्परमुक्तयः
संजज्ञिरे बभूवुः  ॥  ५।४८।५५  ॥   

  

हन्यतामिति । अपरे राक्षसाः हन्यतामित्याद्यब्रुवन्  ॥  ५।४८।५६  ॥   

  

अतीत्येति । महात्मा स हनूमान् मार्गमतीत्य अतिक्रम्य रक्षो ऽधिपपादमूले
परिचारवृद्धान् वृद्धपरिचारकान् महारत्नविभूषितं राज्ञो रावणस्य गृहं च
ददर्श  ॥  ५।४८।५७  ॥   

  

स इति । स प्रसिद्धो रावणः रक्षोभिः इतस्ततः कृष्यमाणं कपिसत्तमं ददर्श  ॥ 
५।४८।५८  ॥   

  

राक्षसेति । तपन्तं भास्करमिव राक्षसाधिपतिं कपिसत्तमो ददर्श  ॥  ५।४८।५९
 ॥   

  

स इति । रोषेण संवर्तिते ताम्रदृष्टी अरुणनयने यस्य स दशाननः कपिं
हनूमन्तमन्ववेक्ष्य उपविष्टान् संस्थितान् कुलशीलवृद्धान् मुख्यमन्त्रीन्
मुख्यमन्त्रिणः तं हनूमन्तं प्रति समादिशत् प्रष्टुमाज्ञापयत्  ॥  ५।४८।६०
 ॥   

  

यथेति । तै रावणाज्ञप्तैर्मुख्यमन्त्रिभिः कार्यार्थं कार्यं कर्तव्यम्
अर्थः कर्तव्यस्य प्रयोजनं च समाहारद्वन्द्वः अर्थस्य कार्यप्रवृत्तेर्मूलं
कारणं च पृष्टः स हनूमान् हरीश्वरस्य सुग्रीवस्य सकाशात् समीपात् आगतः दूतो
ऽहमस्मीति निवेदयामास  ॥  ५।४८।६१  ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे
ऽष्टचत्वारिंशः सर्गः  ॥  ५।४८  ॥   

  


