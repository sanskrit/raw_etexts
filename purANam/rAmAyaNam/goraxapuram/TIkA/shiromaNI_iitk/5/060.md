+++
title = "०६०"

+++


हनुमद्वचनश्रवणानन्तरकालिकामङ्गदोक्तिं वर्णयन्नाह-- तस्येति । तस्य हनूमतो
वचनं श्रुत्वा वालिसूनुरङ्गदो ऽभाषत । अर्धं पृथक् । तद्भाषणाकारमाह--
अश्वीत्यादिभिः । महावेगौ अश्विपुत्रौ प्लवङ्गमौ पितामहवरोत्सेकाद्धेतोः
परमं दर्पमास्थितौ स्त इति शेषः  ॥  ५।६०।१  ॥   

  

सकारणं वरस्वरूपमाह-- अश्विनोरिति । माननार्थं सर्वलोकपितामहः
अनयोरश्विपुत्रयोः सर्वावध्यत्वं सर्वकर्तृकवध्यत्वाभावं दत्तवान्  ॥ 
५।६०।२  ॥   

  

वरोत्सेकेनेति । वरोत्सेकेन मत्तौ तावश्विपुत्रौ सुराणां चमूं प्रमथ्य
अमृतं पीतवन्तौ अतः संक्रुद्धौ एतावश्विपुत्रावेव लङ्कां नाशयितुं शक्तौ
अतः सर्वे वानराः तिष्ठन्तु । श्लोकद्वयमेकान्वयि  ॥  ५।६०।३,४  ॥   

  

अहमिति । अहमप्येकः लङ्कां रावणं च हन्तुं पर्याप्तो यदि तर्हि
विजयैषिभिर्भवद्भिः सहितः पर्याप्तश्चेत्किं वक्तव्यम् ।
अर्धचतुष्टयमेकान्वयि  ॥  ५।६०।५,६  ॥   

  

वायुसूनोरिति । वायुसूनोर्बलेनैव लङ्का दग्धा । अर्धं पृथक्  ॥  ५।६०।७  ॥   

  

दृष्टेति । देवी सीता दृष्टा आनीता तु न इति तत्र रामस्य समीपे
भवद्भिर्निवेदितुं न युक्तमिव पश्यामि  ॥  ५।६०।८  ॥   

  

नेति । हे हरिसत्तमाः वो युष्माकं प्लवनादौ तुल्यः सामरदैत्येषु कश्चिन्न
 ॥  ५।६०।९  ॥   

  

जित्वेति । सरक्षौघां राक्षससमूहवतीं लङ्कां जित्वा सीतामादाय वयं गच्छामः
अत एव निर्देशात्संहितादन्तता वा कल्प्या  ॥  ५।६०।१०  ॥   

  

तेष्विति । हनूमता हतशेषेषु राक्षसेषु सत्सु जानकीं गृहीत्वा याम रामसमीपं
यामः अन्यत् इतो भिन्नम् अत्र अस्मिन् समये किं कर्तव्यम् इदमेव
कर्तव्यमित्यर्थः  ॥  ५।६०।११  ॥   

  

रामेति । जनकात्मजां रामलक्ष्मणयोर्मध्ये न्यस्याम संस्थापयाम वानरर्षभान्
सर्वान् वानरान् प्रति व्यलीकैः अप्रियैः रामादिकर्तृकौदासीन्यवचनैः किं न
किमपीत्यर्थः  ॥  ५।६०।१२  ॥   

  

उपसंहरन्नाह-- वयमिति । वयमेव राक्षसपुङ्गवान् हत्वा राघवं द्रष्टुमर्हामः
 ॥  ५।६०।१३  ॥   

  

तमिति । एवमुक्तप्रकारेण कृतसंकल्पमङ्गदं जाम्बवान् अर्थवद्वाक्यमुवाच  ॥ 
५।६०।१४  ॥   

  

तद्वचनाकारमाह-- नेत्यादिभिः । यतः दक्षिणां दिशं विचेतुमेव वयमाज्ञप्ताः
नानेतुं सीतामिति शेषः, अतः यद्ब्रवीषि तद्विषयिणी एषा बुद्धिर्निश्चयो न
कर्तव्येति शेषः । सार्धश्लोक एकान्वयी  ॥  ५।६०।१५  ॥   

  

ननु सीतानयनाज्ञाया अभावे ऽपि तदनुकूलाचरणात् तत्प्रीतिरेव भविष्यतीत्यत
आह-- कथंचित् अस्माभिर्निर्जितां रावणनिर्जयेनानीतां सीतां स्वकं कुलं
स्ववीर्यगुप्तत्वरूपकुलधर्मं व्यपदिशन् कथयन् सन् राघवः कथंचिन्नाभिरोचयन्
 ॥  ५।६०।१६  ॥   

  

प्रतिज्ञायेति । कपिमुख्यानामग्रतः स्वकं स्वसंपाद्यं सीताविजयं
सीताहेतुकस्वकर्तृकरावणपराभवपूर्वकस्वोत्कर्षप्राप्तिं प्रतिज्ञाय मिथ्या
कथं करिष्यति न करिष्यतीत्यर्थः, अतः तस्य रामस्य तुष्टिर्न भवेत्
अस्मत्कर्तृकसीतानयनेनेति शेषः, अतः कृतमपि कर्म विफलं भवेत् । सार्धश्लोक
एकान्वयी  ॥  ५।६०।१७,१८  ॥   

  

वृथेति । हे वानरपुङ्गवाः दर्शितं रावणविषये प्रकटितमपि वीर्यं वृथा
आज्ञामन्तरा निरर्थकं भवेत् तस्मात् अस्य कृतस्य कार्यस्य सीतादर्शनस्य
निवेदने बोधनार्थं यत्र रामः तत्र वयं सर्वे गच्छामः । सार्धश्लोक एकान्वयी
 ॥  ५।६०।१९  ॥   

  

स्वोक्ते अङ्गदसंमतिसंपादनार्थमाह-- नेति । हे राजपुत्र यतो भवान् यथा
यथावत् पश्यति विचारयति अतः एषा मतिर्भवन्निश्चयो नो ऽस्माकमक्षमा अयुक्ता
न । तथापि यथा येन प्रकारेण रामस्य मतिर्निश्चयः निविष्टा प्राप्ता तथा
तेनैव प्रकारेण कार्यसिद्धिं भवान् पश्यतु विचारयतु  ॥  ५।६०।२०  ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे षष्टितमः
सर्गः  ॥  ५।६०  ॥   

  


