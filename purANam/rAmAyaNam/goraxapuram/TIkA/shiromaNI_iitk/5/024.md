+++
title = "०२४"

+++



  
सीतां प्रति संघीभूतराक्षसीनां परुषोक्तिमाह तत इत्यादिभिः । ततः
तदुक्त्यनन्तरं समस्ताः राक्षस्यः परुषानर्हां सीतां परुषमप्रियं
वाक्यमूचुः  ॥  ५।२४।१ ॥   

  

तदाकारमाह किमिति । हे सीते महार्हशयनैरुपेते सर्वभूतमनोहरे अन्तःपुरे वासं
स्वामिनीत्वेन स्थितिं किं किमर्थं नानुमन्यसे । अत्रत्यवचनानां परुषत्वं
रामवियोगपोषकत्वेनेति बोध्यम्  ॥  ५।२४।२  ॥   

  

मानुषीति । मानुषी मनुवंशजाता मानुषस्य मनुवंशजातस्य भार्यां त्वं यं
बहुमन्यसे तस्मात् रामात् मनः प्रत्याहर । तत्र हेतुः एवं
त्वदीप्सितरामसङ्गम इत्यर्थः, जातु कदाचिदपि न भविष्यति  ॥  ५।२४।३  ॥   

  

त्रैलोक्येति । त्रैलोक्यवसुभोक्तारं भर्तारं मत्पतिम् उपसंगम्य
तत्कर्तृपूजात्वेन संप्राप्य यथासुखं विहरस्व  ॥  ५।२४।४  ॥   

  

मानुषीति । राज्यात् भ्रष्टं मानुषं रामं मानुषी त्वमिच्छसि । एतेन
नैतद्युक्तमिति सूचितम्  ॥  ५।२४।५  ॥   

  

राक्षसीनामिति । राक्षसीनां वचः श्रुत्वा सीता इदमब्रवीत्  ॥  ५।२४।६  ॥   

  

तदाकारमाह यदिति । लोकविद्विष्टं शास्त्रादिविरुद्धम् अत एव किल्विषं
पापमयम् इदं रामवियोगपोषकं यद्वाक्यं संगताः यूयमुदाहरथ तदेतत् वाक्यं मे
मनसि न प्रतितिष्ठति  ॥  ५।२४।७  ॥   

  

नेति । हे भार्याः हे रावणपत्न्यः मानुषी मनुष्यस्त्री राक्षसस्य पुरे
भवितुं नार्हति अतः वो वचः न करिष्यामि अतः सर्वाः यूयं मां खादत  ॥  ५।२४।८
 ॥   

  

दीन इति । दीनो राज्यहीनो वा उत्प्रेक्षितदीनत्वादिविशिष्टः यो मे भर्ता स
एव गुरुः अत एव तं पतिं सूर्यं सुवर्चला तत्पत्नीव नित्यमनुरक्ता ऽस्मि  ॥ 
५।२४।९  ॥   

  

तदेव बहुभिर्दृष्यान्तैः द्रढयति यथेत्यादिभिः । शचीप्रभृतिः शकप्रभृतिं
यथा समुपतिष्ठति तथा इक्ष्वाकुवरं राममहमनुव्रता समुपतिष्ठामि ।
सार्धश्लोकत्रयमेकान्वयि  ॥  ५।२४।१०१२  ॥   

  

सीताया इति । रावणचोदिताः गमनसमये रावणेन प्रेरिताः राक्षस्यः भर्त्सयन्ति
स्म  ॥  ५।२४।१३  ॥   

  

अवेति । शिंशुपाद्रुमे अवलीनः निर्वाक्यः मौनीभूतः स हनूमान् सीतां
तर्जयन्तीः राक्षसीः तद्वाक्यानि अशृणोत्  ॥  ५।२४।१४  ॥   

  

तामिति । वेपमानां तां सीतां समन्ततो ऽभिक्रम्य प्राप्य दीप्तान्
प्रकाशितान् प्रलम्बान् दशनच्छदान् स्वस्वाधरान् भृशं संलिलिहुः संलेहनं
चक्रुः  ॥  ५।२४।१५  ॥   

  

ऊचुरिति । परमक्रुद्धाः राक्षस्यः आशु शीघ्रं परश्वधान् प्रगृह्य इयं सीता
भर्तारमस्मत्पतिं रावणं नार्हति तत्पूजायोग्या न भवति इत्यूचुः  ॥  ५।२४।१६
 ॥   

  

सेति । राक्षसीभिर्भर्त्स्यमाना सा सीता अभवदिति शेषः, अत एव बाष्पमश्रु
अपमार्जन्ती सीता तां हनुमदधिष्ठितदेशसमीपवर्तिनीं शिंशुपां
शिंशुपामूलमुमागमत्  ॥  ५।२४।१७  ॥   

  

तत इति । राक्षसीभिः समावृता सीता शिंशुपामधिगम्य तस्थौ  ॥  ५।२४।१८  ॥   

  

तामिति । तां सीतां राक्षस्यो भर्त्स्ययाञ्चिक्रिरे  ॥  ५।२४।१९  ॥   

  

तत इति । ततस्तस्मिन् समये निर्णतोदरी अतिनिम्नोदरविशिष्टा कुपितः कोपबोधकः
आकारो यस्याः सा विनता नाम राक्षसी अब्रवीत्  ॥  ५।२४।२०  ॥   

  

तद्वचनाकारमाह सीते इति । हे सीते भर्तुः स्नेहः पर्याप्तं यथा भवति तथा
प्रदर्शितः इतः परं स्नेहं न कुर्वित्यर्थः । तत्र हेतुः-- सर्वत्र
सर्वस्मिन् काले अतिकृतम् अत्यन्तं संपादितं स्नेहनं व्यसनाय दुःखाय
उपकल्पते  ॥  ५।२४।२१  ॥   

  

परीति । यतस्त्वया मानुषः मनुष्योचितः विधिः धर्मप्रबोधनं कृतः अतः
परितुष्टा ऽस्मि अतस्ते भद्रं कल्याणं ममापि पथ्यं वचः शृणु  ॥  ५।२४।२२
 ॥   

  

तद्वचनाकारमाह रावणमित्यादिभिः । वासवामेव विक्रान्तं विक्रमवन्तं रूपवन्तं
सर्वरक्षसां भर्तारं भर्तारमस्मत्पतिं रावणं भज तत्प्रार्थनास्वीकारेण
प्रसादय  ॥  ५।२४।२३  ॥   

  

दक्षिणमिति । मानुषं रामं त्यक्त्वा दक्षिणं निपुणं रावणमाश्रयस्व
चरणसन्निधिं प्रापय  ॥  ५।२४।२४  ॥   

  

दिव्येति । वैदेही त्वं दिव्याङ्गरागा सती अद्यप्रभृति लोकानाम् ईश्वरी भव
 ॥  ५।२४।२५  ॥   

  

अग्नेरिति । अग्नेः स्वाहेव इन्द्रस्य शचीव रामस्य पत्नी या त्वं तस्यास्ते
गतायुषा रामेण किम्  ॥  ५।२४।२६  ॥   

  

एतदिति । एतदुक्तं वाक्यं यदि त्वं न करिष्यसि तर्हि सर्वाः वयं त्वां
भक्षयिष्यामहे  ॥  ५।२४।२७  ॥   

  

अन्येति । लम्बमानौ पयोधरौ यस्याः सा विकटा नाम अन्या सीतां मुष्टिम्
उद्यम्य तर्जती तर्जन्ती सती अब्रवीत्  ॥  ५।२४।२८  ॥   

  

तद्वचनाकारमाह बहूनीति । हे सुदुर्मते अप्रतिरूपाणि राक्षसायोग्यानि तव
वचनानि अनुक्रोशात् दयातः मृदुत्वात् सरलस्वभावत्वाच्च सोढानि  ॥  ५।२४।२९
 ॥   

  

नेति । अन्यैर्दुरासदं समुद्रस्य पारं या त्वमानीता ऽसि अत एव
रावणान्तःपुरे प्रविष्टा ऽसि अत एव रावणस्य गृहे अवरुद्धा ऽसि अत एव
अस्माभी रक्षिता ऽसि सा त्वं कालपुरस्कृतं कालोचितं हितं नो वाक्यं न
कुरुषे अनुचितमेतदित्यर्थः । अर्धचतुष्टयमेकान्वयि  ॥  ५।२४।३०,३१  ॥   

  

वचनाकरणे दोषमाह नेति । त्वाम् अस्मदनुमतिहीनामित्यर्थः । त्रातुं पुरन्दरो
ऽपि न शक्तः अतो मम वचनं कुरुष्व  ॥  ५।२४।३२  ॥   

  

अलमिति । अश्रुनिपातेन अलम् अतः अनर्थकं शोकं त्यज प्रीतिं प्रहर्षं च भज
तां प्रत्यक्षीभूतां नित्यदैन्यतां निरन्तरदैन्यं त्यज ।
दैन्यताशब्दःस्वार्थिकष्यञन्तः  ॥  ५।२४।३३  ॥   

  

सीते इति । हे सीते राक्षसराजेन राक्षसराजत्वेनोपलक्षिता त्वं स्त्रीणां
मध्ये यतासुखं परिक्रीड । तत्र हेतुः यौवनं युवावस्था अध्रुवं चलमित्यर्थः,
राज्यभोगादियोग्या युवावस्थैवेति भावः  ॥  ५।२४।३४  ॥   

  

यावदिति । यावत् ते यौवनमिति शेषः, न व्यतिक्रामेत् विनश्येत् तावत्सुखं
राक्षसराज्यमवाप्नुहि । अर्धं पृथक्-- उद्यानानीति । राक्षसराजेन
राक्षसराजत्वेन सह सहिता त्वमुद्यानादीनि चर  ॥  ५।२४।३५  ॥   

  

स्त्रीति । स्त्रीसहस्राणि ते वशे स्थास्यन्ति अतः सर्वरक्षसां भर्तारं
भर्तारमस्मत्पतिं रावणं भज तत्प्रार्थनास्वीकारेण प्रसादय  ॥  ५।२४।३६  ॥   

  

उत्पाट्येति । यदि मे व्याहृतमुक्तं यथावत् न करिष्यसि तर्हि ते
हृदयमुत्पाट्य भक्षयिष्याम्येव  ॥  ५।२४।३७  ॥   

  

तत इति । महच्छूलं भ्रामयन्ती चण्डोदरी नाम राक्षसी अब्रवीत्  ॥ 
५।२४।३८ ॥   

  

तद्वचनाकारमाह इमामिति । रावणेन हृतामत एव त्रासोत्कम्पपयोधरामिमां
दृष्ट्वा मे दौर्हृदः क्रूरकर्मकारकेच्छाविशेषो ऽभूत्  ॥  ५।२४।३९  ॥   

  

दौर्हृदमेव प्रकटयति यकृदिति । यकृत्प्लीहं यकृत् दिक्षिणभागस्थः
कालखण्डाभिधः मांसविशेषः प्लीहा हृदयवामभागस्थो गुल्माभिधो मांसविशेषः तयोः
समाहारद्वन्द्वः अच्प्रत्ययेत्यत्र अजिति योगविभागादच् तत् महत् क्रोडं
भुजान्तरं सबन्धनं हृदयनाडीबन्धनसहितं हृदयं च गात्राणि च शीर्षँ च
खादेयमिति मे मतिर्निश्चियः  ॥  ५।२४।४०  ॥   

  

तत इति । ततः प्रघसा नाम राक्षसी अब्रवीत् । तदाकारमाह नृशंसायाः क्रूराया
अस्याः कण्ठं पीडयामः किं किमर्थमास्यते संस्थाप्यते  ॥  ५।२४।४१  ॥   

  

ननु कण्ठपीडनेन किमित्यत आह निवेद्यतामिति । ततः कण्ठपीडनानन्तरं मानुषी सा
सीता मृतेति राज्ञे रावणाय निवेद्यतां सः श्रुतवृत्तान्तो राजा यूयं
खादतेति वक्ष्यति अत्र कश्चन संदेहो न  ॥  ५।२४।४२  ॥   

  

तत इति । अजामुखी नाम राक्षसी अब्रवीत् । तदाकारमाह इमां सीतां विशस्य
हत्वा पिण्डकान् मांसखण्डान् समान् यथाराक्षसीसमविभागान् कुरु  ॥  ५।२४।४३
 ॥   

  

समविभागकरणे प्रयोजनमाह विभजाम इति । सर्वाः वयं विभजामः स्वस्वभागं
ग्रहीष्यामः । तत्र हेतुः मे मह्यं विवादो न रोचते अतः पेयादिकमानीयताम्  ॥ 
५।२४।४४  ॥   

  

तत इति । शूर्पनखी नाम राक्षसी अब्रवीत् इयं न रावणभगिनी संज्ञाया अभावान्न
ङीब्निषेधादि । तदाकारमाह अजामुख्या यदुक्तं मम तदेव रोचते  ॥  ५।२४।४५  ॥   

  

सुरेति । सर्वशोकविनाशिनी सुरा आनीयतां मानुषं मांसमासाद्य प्राप्य
निकुम्भिलां लङ्कापश्चिमभागवर्तिभद्रकालीं गत्वेति शेषः नृत्यामः  ॥ 
५।२४।४६  ॥   

  

एवमिति । निर्भर्त्स्यमाना सुरसुतोपमा सुरसुतासदृशी सीता धैर्यमुत्सृज्येव
रोदिति । एवमिवार्थे  ॥  ५।२४।४७  ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डव्याख्याने
चतुर्विशः सर्गः  ॥  ५।२४  ॥   

  


