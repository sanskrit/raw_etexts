+++
title = "०४२"

+++


हनुमत्कर्तृकवनिकाविध्वंसानन्तरकालिकं वृत्तान्तमाह तत इत्यादिभिः ।
पक्षिनिनादादिना सर्वे लङ्कानिवासिनः त्रासेन भयेन संभ्रान्ताः
उद्विग्नचित्ताः बभूवुः  ॥  ५।४२।१  ॥   

  

विद्रुता इति । भयत्रस्ताः अत एव विद्रुताः मृगपक्षिणः विनेदुः रक्षसां
समीपे क्रूराणि भयंकराणि निमित्तानि शकुनाः प्रतिपेदिरे प्रापुः  ॥  ५।४२।२
 ॥   

  

तत इति । निद्रायां गतायां सत्यां भग्नं वनं महाकपिं च ददृशुः  ॥  ५।४२।३
 ॥   

  

स इति । स हनुमान् ताः राक्षसीः दृष्ट्वा राक्षसीनां भयावहं रूपं चकार  ॥ 
५।४२।४  ॥   

तत इति । ततो ऽन्तरं गिरिसंकाशं वानरं दृष्ट्वा राक्षस्यो जनकात्मजां
पप्रच्छुः  ॥  ५।४२।५  ॥   

  

तत्प्रश्नाकारमाह क इति । अयं कः किंनामेत्यर्थः, त्वया सह संवादः कथं कृतः
इत्याचक्ष्व कथय । नच संवादसमये तासां निद्रितात्वेन संवादज्ञानाभावात् कथं
तद्विषयकः प्रश्न इति वाच्यं संवादसमये किञ्चिन्निद्रापगमेन
सीतामुखप्रसादहेतुकतत्सम्बन्ध्यनुमानेन वा तज्ज्ञानसंभवात् ।
श्लोकद्वयमेकान्वयि  ॥  ५।४२।६,७  ॥   

  

अथेति । अथ राक्षसीप्रस्नश्रवणानन्तरं सीता अब्रवीत् । तद्वचनाकारमाह
कामरूपाणां रक्षसां विज्ञाने विशेषतो ज्ञापने मम का गतिः राक्षसानाम्
अविश्वस्तत्वेनान्यकर्तृकबोधाश्रयत्वस्यासंभवात् राक्षसा एव सर्वं जानन्तु
इत्यर्थः  ॥  ५।४२।८  ॥   

  

यूयमिति । अस्य जात्यादि यो ऽयं वा यत्करिष्यति वा तत् यूयमेव जानीत । तत्र
दृष्टान्तः अहेः सर्पस्य पादान् अहिरेव विजानाति । ५।४२।९  ॥   

अहमिति । अहमप्यतिभीता हनुमदर्थं भयं प्राप्ता ऽस्मीति ताप्तर्यम् । अतः को
ऽयम् इति नैव जानामि बोधयामि परन्तु आगतमेनं राक्षसं राक्षससदृशं कामरूपिणं
वेद्मि बोधयामि  ॥  ५।४२।१०  ॥   

  

वैदेह्या इति । वैदेह्या वचनं श्रुत्वा काश्चिद्राक्षस्यः स्थिताः तूष्णीं
बभूवुरित्यर्थः । काश्चित्तु रावणाय निवेदितुं द्रुतं गताः  ॥  ५।४२।११  ॥   

  

रावणस्येति । राक्षस्यः रावणस्य समीपे गत्वेति शेषः, रावणाय रावणं बोधयितुं
वानरं न्यवेदिषुः  ॥  ५।४२।१२  ॥   

  

निवेदनप्रकारमाह अशोकेति । सीतया कृतः संवादो येन सो ऽमितविक्रमः कपिः
तिष्ठति  ॥  ५।४२।१३  ॥   

  

नेति । तं हरिं वानरम् अस्माभिः पृष्टापि जानकी निवेदयितुं बोधयितुं
नेच्छति  ॥  ५।४२।१४  ॥   

  

स्वोत्प्रेक्षितमाह वासवस्येति । वासवादन्यतरस्य दूतो भवेत् रामेण प्रेषितो
वा दूतो भवेत्  ॥  ५।४२।१५  ॥   

  

ननु किं तदागमनेनेत्यत आह तेनेति । यत्तव प्रमदावनं तत् तेन वानरेण
प्रमृष्टं विध्वंसितम्  ॥  ५।४२।१६  ॥   

  

नेति । तेन वानरेण यः कश्चिदुद्देशः स्थलं न विनाशितः स तत्र वनिकायां
नास्ति यत्र देशे सा जानकी स देशस्तु तेन न विनाशितः  ॥  ५।४२।१७  ॥   

  

तन्मात्रविनाशाभावे को हेतुरित्यत आह जानकीति । नोपलक्ष्यते निश्चीयते
पूर्वपक्ष एव सिद्धान्त इति निश्चित्याह अथवेति । तस्य अतिभयङ्करस्य कः
श्रमः श्रमो न संभवतीत्यर्थः । अतः तेन सा सीतैवाभिरक्षिता  ॥  ५।४२।१८  ॥   

  

चार्विति । यं सीता आस्थिता स शिंशुपावृक्षः तेन वानरेणाभिरक्षितः  ॥ 
५।४२।१९  ॥   

  

तस्येति । येन सीता संभाषिता वनंचविनाशितं तस्योग्रं दण्डमाज्ञातुमर्हसि  ॥ 
५।४२।२०  ॥   

  

मन इति । तव मनःपरिगृहीतां मनसा निरुद्धां तां सीतां यस्त्यक्तजीवितो न
स्यात् स को ऽभिभाषेत न को ऽपीत्यर्थः  ॥  ५।४२।२१  ॥   

  

राक्षसीनामिति । कोपेन संवर्तिते आघूर्णिते ईक्षणं यस्य स रावणः
चिताग्निरिव जज्वाल  ॥  ५।४२।२२  ॥   

  

तस्येति । अश्रुबिन्दवः सार्चिषो ज्वालासहिताः स्नेहबिन्दवः इव प्रापतन्  ॥ 
५।४२।२३  ॥   

  

आत्मन इति । हनूमतो निग्रहार्थं किंकरान् नाम किङ्करनामकान् राक्षसान्
व्यादिदेश  ॥  ५।४२।२४  ॥   

  

तेषामिति । किङ्गराणां मध्ये अशीतिसाहस्रं किङ्करास्तस्मात् भवनात्
निर्ययुः  ॥  ५।४२।२५  ॥   

  

महोदरा इति । निर्गताः सर्वे किङ्कराः युद्धाभिमनसो बभूवुरिति शेषः  ॥ 
५।४२।२६  ॥   

  

ते इति । ते किङ्करा अवस्थितं सावधानं तोरणस्थं कपिं समासाद्य समीपमागत्य
पावकं पतङ्गा इव अभिपेतुः  ॥  ५।४२।२७  ॥   

  

ते इति । ते किङ्कराः गदाभिः काञ्चनाङ्गदैः काञ्चनपट्टबद्धैः परिघैश्च
शरैश्च आजध्नुः  ॥  ५।४२।२८  ॥   

  

मुद्गरैरिति । मुद्गरादिभिरुपलक्षिताः प्रासतोमरपाणयः किङ्कराः हनूमन्तं
परिवार्य अग्रतस्तस्थुः  ॥  ५।४२।२९  ॥   

  

हनुमानिति । लाङ्गूलं क्षितावाविध्य उच्चैः पातयित्वा महास्वनं यथा भवति
तथा ननाद  ॥  ५।४२।३०  ॥   

  

स इति । शब्देन लङ्कां पूरयन् सन् पुच्छमास्फोटयामास प्राधुनोत्  ॥  ५।४२।३१
 ॥   

  

तस्येति । अनुनादिना प्रतिध्वनिकारकेण आस्फोटितशब्देन आस्फोटनजनितरवेण
विहङ्गाः पेतुः इदं वक्ष्यमाणमुच्चैरघोषयत् स्वाभाविकोच्चारणेनापूरयत्
हनुमानिति शेषः  ॥  ५।४२।३२  ॥   

  

घोषणाकारमाह जयतीत्यादिचतुर्भिः । रामादिर्जयति  ॥  ५।४२।३३  ॥   

  

ननु को ऽसीत्यत आह-- दास इति । रामस्य दासः शत्रुसैन्यानां निहन्ता
हनुमानहमस्मि  ॥  ५।४२।३४  ॥   

  

ननु रावणस्यातिबलवत्त्वादिह तव का शक्तिरित्यत आह नेति । सहस्रशः शिलादिभिः
प्रहरतो मे युद्धे रावणसहस्रं प्रतिबलं प्रतियोद्धा न भवेत्  ॥  ५।४२।३५
 ॥   

  

अर्दयित्वेति । लङ्कामर्दयित्वा मैथिलीमभिवाद्य प्रणम्य समृद्धार्थः
सिद्धप्रयोजनो ऽहं सर्वरक्षसां मिषतामवलोकयतां सतां गमिष्यामि रामसमीपमिति
शेषः, अनादरद्योतिका षष्ठी  ॥  ५।४२।३६  ॥   

  

तस्येति । तस्य हनुमतः सन्नादशब्देन पूरितस्वनेन ते राक्षसाः भयशङ्किता
अभवन् उन्नतं संध्यामेघमिव हनूमन्तं ददृशुश्च  ॥  ५।४२।३७  ॥   

  

स्वामीति । स्वामिसंदेशेन जयतीत्यादिना रामनामोच्चारणेन निर्गता शङ्का को
ऽयमिति संशयो येषां । किंच रावणाज्ञया युद्धविषयकशङ्कारहिताः
चित्रैरनेकविधैः प्रहरणैरुपलक्षिता राक्षसाः अभिपेतुः  ॥  ५।४२।३८  ॥   

  

स इति । तैः राक्षसैः सर्वतः परिवृतः स हनूमान् तोरणाश्रितं बहिर्द्धारे
संस्थापितमायसं परिघमाससाद जग्राह  ॥  ५।४२।३९  ॥   

  

स इति । स प्रसिद्धो हनूमान् विनतासुतो गरुडः पन्नगमिव परिघमादाय रजनीचरान्
जघान  ॥  ५।४२।४०  ॥   

  

विचचारेति । वज्रेण दैत्यान् सहस्रदृगिन्द्र इव सूदयामास जघान राक्षसानिति
शेषः  ॥  ५।४२।४१  ॥   

  

स इति । स हनूमान् राक्षसानां हत्वा युद्धाकाङ्क्षी सन् तोरणं समवस्थितः  ॥ 
५।४२।४२  ॥   

  

तत इति । भयात् मरणात् मुक्ताः कथञ्चिदवशिष्टाः कतिचित् राक्षसाः निहतान्
किङ्करान् रावणाय न्यवेदयत्  ॥  ५।४२।४३  ॥   

  

स इति । स रावणः निहतं राक्षसानां बलं निशम्य परिवृत्तलोचनः सन्
प्रहस्तपुत्रं समादिदेश  ॥  ५।४२।४४  ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे
द्विचत्वारिंशः सर्गः  ॥  ५।४२  ॥   

  


