+++
title = "०३३"

+++


जानकीवचनश्रवणानन्तरकालिकं हनुमद्वृत्तान्तमाह स इत्यादिभिः ।
विद्रुमप्रतिमं विद्रुमसदृशमाननं यस्य स हनूमान् शिरसि अञ्जलिमाधाय धृत्वा
मधुरया गिरा अब्रवीत् । श्लोकद्वयमेकान्वयि  ॥  ५।३३।१,२  ॥   

  

तद्वचनाकारमाह केत्यादिभिः । द्रुमस्य शाखामवलम्ब्य या त्वं तिष्ठसि सा
त्वं का ऽसि  ॥  ५।३३।३  ॥   

  

किमिति । विप्रकीर्णं स्फुटितघटादिभ्यो निःसृतमुदकमिव नेत्राभ्यां वारि
किमर्थं स्रवति  ॥  ५।३३।४  ॥   

  

सुराणामिति । हे शोभने सुरादीनां मध्ये त्वं का भवसि रुद्राणां मरुतां वा
मध्ये का त्वं भवसि । ननु त्वमेव विचारयेत्यत आह मे मम तु वसूनामग्नीनां
देवता त्वं प्रतिभासि । किंच सुराद्यन्यतमानां का काचित् देवता त्वं मे
प्रतिभासि । श्लोकद्वयमेकान्वयि  ॥  ५।३३।५,६  ॥   

  

तत्रापि दृढतरगमकाभावादाह किमित्यादिभिः । विबुधालयात् पतिता अत एव
चन्द्रमसा हीना ज्योतिषां श्रेष्ठा रोहिणी किं त्वमसि  ॥  ५।३३।७  ॥   

  

केति । हे अनिन्दितलोचने । अस्माल्लोकात् अमुं परोक्षं देशं गतं प्राप्तं
त्वं प्राकृतभिन्नं जनं या त्वमनुशोचसि सा त्वं का ऽसि  ॥  ५।३३।८  ॥   

  

कोपादिति । कोपात् यदि वा मोहात् भर्तारं वशिष्ठं कोपयित्वा गता
त्वमरुन्धती वासि  ॥  ५।३३।९  ॥   

  

क इति । ते पुत्रादिः कः । अर्धं पृथक्-- रोदनादिति । रोदनादिना त्वां
देवीं देवस्त्रियं न मन्ये किंतु राज्ञो रामस्य संज्ञावधारणात् अत्यन्तं
नामग्रहणात् यानि व्यञ्जनानि बोधकानि ते लक्षणानि असाधारणचिह्नानि लक्षये
तेभ्यश्च भूमिपालस्य निखिलब्रह्माण्डाधिपतेः रामस्य महिषी राजकन्या
जनकराजपुत्री च मे मम मता निश्चिता । श्लोकद्वयं संमिलितान्वयि  ॥ 
५।३३।१०,११  ॥   

  

रावणेनेति । जनस्थानात् रावणेन प्रमथिता सीता यदि त्वमसि तदा पृच्छतो मे
आचक्ष्व  ॥  ५।३३।१२  ॥   

  

यथेति । यथा यथावत् तव दैन्यं वियोगदुःखजनितदीनता अतिमानुषं
मानुषानतिक्रान्तम् अत्यद्भुतमित्यर्थः । तव रूपं च तपसा अन्वितस्तव वेषश्च
अस्तीति शेषः अतस्त्वं राममहिष्येव  ॥  ५।३३।१३  ॥   

  

सेति । सा सीता तस्य हनूमतो वचनं श्रुत्वा रामकीर्तनहर्षिता सती
द्रुमाश्रितं हनूमन्तमुवाच  ॥  ५।३३।१४  ॥   

  

तद्वचनाकारमाह पृथिव्यामित्यादिभिः । विदितात्मनः प्रख्यातस्वरूपस्य
राजसिंहानां मुख्यस्य दशरथस्य स्नुषा ऽहमस्मि  ॥  ५।३३।१५  ॥   

  

दुहितेति । महात्मनो जनकस्याहं दुहिता सीतेति नाम्ना उक्ता जतैरभिहिता
रामस्य भार्या ऽहमस्मीति शेषः  ॥  ५।३३।१६  ॥   

  

समा इति । मानुषान् मनुष्यसंबन्धिनो भोगान् पदार्थान् भुञ्जाना ऽहं राघवस्य
निवेशने द्वादश समाः वर्षाणि अवसमिति शेषः  ॥  ५।३३।१७  ॥   

  

तत इति । ततः तत्र त्रयोदशे वर्षे इक्ष्वाकुनन्दनं राममभिषेचयितुं
प्रचक्रमे  ॥  ५।३३।१८  ॥   

  

तस्मिन्निति । राघवस्याभिषेचने संभ्रियमाणे सति कैकेयी भर्तारमब्रवीत्  ॥ 
५।३३।१९  ॥   

  

तद्वचनाकारमाह नेति । एष रामाभिषेकः मम जीवितस्यान्तः अतः यदि रामो
ऽभिषिच्यते तर्हि प्रत्यह प्रतिदिनं यन्मम भोजनम् उदरे प्रापणीयं तत् न
पिबेयं न खादेयम्  ॥  ५।३३।२०  ॥   

  

यदिति । यत् तत् औदार्यपोषकत्वेन अनुत्तमं वाक्यं त्वया उक्तं तत् वितर्थं
व्यर्थं न कार्यमतो राघवो वनं गच्छतु  ॥  ५।३३।२१  ॥   

  

स इति । सत्यवाक् स राजा देव्याः वरदानमनुस्मरन् सन् क्रूरं वियोगबोधकत्वेन
घातुकम् अत एव अप्रियं कैकेय्या वचनं श्रुत्वा मुमोह  ॥  ५।३३।२२ ॥   

तत इति । ततस्तस्मात् हेतो रुदन् राजा ज्येष्ठं पुत्रं राज्यं वनराज्यमयाचत
 ॥  ५।३३।२३  ॥   

  

स इति । स रामः अभिषेकात् परमधिकं प्रियं पितुर्वचनं पूर्वं मनसा आसाद्य
अङ्गीकृत्य वाचापि प्रतिगृहीतवान्  ॥  ५।३३।२४  ॥   

  

दद्यादिति । यो रामः यत् दद्यात् तत् जीवितहेतोरपि न प्रतिगृह्णीयात् स
रामः उत्तरीयाणि राज्यं च मनसा विसृज्य त्यक्त्वा समादिशत्
वनगमनबोधकवचनमकथयत् । श्लोकद्वयमेकान्वयि  ॥  ५।३३।२५,२६  ॥   

  

सेति । तेन रामेण हीनाया यस्या मे स्वर्गे ऽपि वासो न रोचते सा ऽहं
वनचारिणी सती तस्य रामस्य अग्रतः प्रस्थिता  ॥  ५।३३।२७  ॥   

  

प्रागिति । सौमित्रिः पूर्वजस्य रामस्यानुयात्रार्थे प्रागेव
कुशचीरैरलंकृतो ऽभवदिति शेषः  ॥  ५।३३।२८  ॥   

  

ते इति । भर्तुः पालयितुर्दशरथस्य आदेशमाज्ञां बहुमान्य अत्यन्तं सत्कृत्य
पुरा पूर्वमदृष्टं वनं वयं प्रविष्टाः स्म  ॥  ५।३३।२९  ॥   

  

वसत इति । दण्डकारण्ये वसतः तस्य रामस्य भार्या ऽहं रक्षसा ऽपहृता  ॥ 
५।३३।३०  ॥   

  

द्वाविति । \[द्वाभ्यां मासाभ्यामूर्ध्वं ते जीवितं त्यक्ष्यामि
त्याजयिष्यामीति वदतेति शेषः? \] तेन रक्षसा द्वौ मासौ मे जीवितानुग्रहः
जीवनावधिरित्यर्थः कृतः । किंच द्वौ मासौ जीवितानुग्रहः कृतः अतः ततः
ताभ्यां मासाभ्यामूर्ध्वं जीवितं त्यक्ष्यामि रामानागमने त्यक्तुमिच्छामि
 ॥  ५।३३।३१  ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे
त्रयस्त्रिंशः सर्गः  ॥  ५।३३  ॥   

  


