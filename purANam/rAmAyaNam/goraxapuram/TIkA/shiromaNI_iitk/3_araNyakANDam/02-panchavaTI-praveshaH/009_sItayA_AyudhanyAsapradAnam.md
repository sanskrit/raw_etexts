+++
title = "००९ सीतया आयुधन्यासप्रदानम्"
title_english = "009 Seetha concerned about Sri Rama s vow to kill demons"

+++


प्रस्थानानन्तरकालिकं सीतोक्तं वर्णयन्नाह--सुतीक्ष्णेनेति । प्रस्थितं
रघुनन्दनं भर्तारं हृद्यया मनोहरया स्निग्धया मधुरया वाचा इदमब्रवीत्,
सीतेति शेषः  ॥  ३।९।१  ॥   

  

तद्वचनाकारमाह--य इति । सुसूक्ष्मेण अतिविचारलभ्येन विधिना यो महान् धर्मः
प्राप्यते स धर्मनिवृत्तेन पापाचरणाद्रहितेन पुरुषेण कामजाद्व्यसनाच्छक्यः
रक्षितुमिति शेषः । ऽअधर्मं तु सुसूक्ष्मेण विधिना प्राप्यते महान्ऽ इति
भट्टपाठः  ॥  ३।९।२  ॥   

  

व्यसनमेव निरूपयन्त्याह--त्रीणीति । कामजानि इच्छाजनितानि व्यसनानि
त्रीण्येव भवन्ति ।  

तत्स्वरूपमाह--परमं परा अत्युत्कृष्टा मा अर्थाभावे ऽपि मनोहारिका
संपत्तिर्यस्मिँस्तन्मिथ्यावाक्यमेकं व्यसनं, तस्मादपि गुरुतरौ उभौ
वक्ष्यमाणौ  ॥  ३।९।३  ॥   

  

तावेव बोधयन्त्याह--परेति । परदारैः अन्यस्त्रीभिः अभिगमनं संगमः वैरं विना
रौद्रता क्रूरकर्मकारित्वं च । तत्र व्यसनद्वयस्यासंभवमाह--हे राघव ते
वाक्यं मिथ्या न भूतमत एव न भविष्यति  ॥  ३।९।४  ॥   

  

कुत इति । परेषामन्येषां स्त्रीणां धर्मनाशनमभिलषणं मनस्यपि कुतः कस्मादपि
हेतोः कदाचन क्वचित्कस्मिँश्चिद्देशे तव नाभूत् न वास्ति न विद्यते
भविष्यति वर्तमानसामीप्य इति भविष्यति लट् अत एव हे नृपात्मज त्वं नित्यमेव
स्वदारनिरतः । श्लोकद्वयमेकान्वयि  ॥  ३।९।५६  ॥   

  

तदेव भङ्ग्यन्तरेणाह--धर्मिष्ठ इति । धर्मिष्ठः वेदोक्तनिखिलधर्मविशिष्टः
अत एव सत्यसंघश्चासीति शेषः, अत एव पितुर्निर्देशकारको ऽसि अत एव सर्वं
साङ्गं त्वयि धर्मः त्वयि सत्यं च प्रतिष्ठितम्  ॥  ३।९।७  ॥   

  

ननूक्तयोर्व्यसनयोरसत्वमपि कथं निश्चितमित्यत आह--तदिति । हे महाबाहो
जितेन्द्रियैः पुरुषैः सर्वं साङ्गं तत्पूर्वोक्तं सत्यं धर्मश्च वोढुं
नित्यं धारयितुं शक्यम् । ननु मयि कथं वश्येन्द्रियत्वनिश्चय इत्यत आह--तव
तु भूतानां चिन्तकानां पुरुषाणां वश्येन्द्रियत्वं वश्यानि इन्द्रियाणि
येषां तत्वं, एतेन यदि त्वच्चिन्तनकर्तृ़णां वश्येन्द्रियत्वं तर्हि तव
वश्येन्द्रियत्वं किं वक्तव्यमिति काव्यार्थापत्तिरलङ्कारो ध्वनितः, तेन
वश्येन्द्रियत्वं विना व्यसनाभावस्यात्यन्ताभावः सूचितः  ॥  ३।९।८  ॥   

  

तृतीयव्यसनस्य प्रसक्तिं दर्शयन्ती आह--तृतीयमिति । यद्रौद्रं भयङ्करं
निर्वैरं निर्गतं वैरं यस्मिन् तत्परप्राणाभिहिंसनं तृतीयं व्यसनं
मोहादविवेकाज्जनैः क्रियते तदिदं व्यसनं ते समुपस्थितं प्रसङ्गात्प्राप्तम्
 ॥  ३।९।९  ॥   

  

तत्प्राप्तिमुपपादयन्ती आह--प्रतिज्ञात इति । हे वीर ऋषीणां रक्षणार्थाय
संयति संग्रामे रक्षसां वधः प्रतिज्ञातः एतन्निमित्तमेव दण्डका इति नाम्ना
विश्रुतं ख्यातं वनं भ्रात्रा सह प्रस्थितः । श्लोकद्वयमेकान्वयि  ॥ 
३।९।१०११  ॥   

  

तत इति । ततः प्रतिज्ञाकरणानन्तरं प्रस्थितं त्वां दृष्ट्वा मम मनः
चिन्ताकुलमभवदिति शेषः, अतस्तद्वृत्तं राक्षसवधप्रतिज्ञावृत्तान्तं
चिन्तयन्त्या मम हितं निःश्रेयसं कल्याणं भवेत्, मत्प्रार्थनां
स्वीकुर्वित्यर्थः । एतेन राक्षसमात्रवधप्रतिज्ञाश्रवणात्
अनपराधिविभीषणादिवधविषयकसंशयो जात इति व्यञ्जितम् । नच ऽतपस्विनां रणे
शत्रून् हन्तुमिच्छामि राक्षसान्ऽ इति प्रतिज्ञावाक्ये
तपस्विशत्रुत्वविशिष्टराक्षसवधप्रतिज्ञया विभीषणादिव्यावृत्तिः सिद्धैवेति
संशयस्य नावकाश इति वाच्यम्, शत्रुभ्रातृत्वादेः शत्रुत्वाभासस्य
संशयबीजत्वात् । नच प्रतिज्ञावाक्ये रण इति सप्तम्यन्तस्योपादानात् रणे
आगतान् राक्षसान् हन्तुमिच्छामीत्यर्थात् कथं विभीषणादिसंग्रहसंशय इति
वाच्यम्, रणे विद्यमानो ऽहं हन्तुमिच्छामीत्यर्थस्यापि संभवात्
विभीषणानुयायिनामपि बहूनां रावणाधीनत्वात् रणागमनसंभवाच्च यत्नविशेषमन्तरा
विभीषणागमनस्यापि दुर्वारत्वाच्चेति दिक्  ॥  ३।९।१२  ॥   

  

तदेव बोधयितुकामाह--नेति । हि वीर दण्डकान् प्रतिगमनं मे न रोचते । तत्र
कारणं  

वक्ष्यामि वदन्त्याः मम श्रूयताम्  ॥  ३।९।१३  ॥   

  

तद्वचनप्रकारमाह--त्वमिति । बाणधनुष्पाणिः भ्रात्रा सह त्वं वनं
दण्डकारण्यं गतः प्राप्तः । ननु तत्र को दोष इत्यत आह--सर्वान् वनचरान्
दृष्ट्वा कच्चित् कदाचित् राक्षसवधप्रतिज्ञास्मरणसमये इत्यर्थः, शरव्ययं
शरेण व्ययमनपराधिराक्षसवधं त्वं कुर्याः चेत्तन्मे न रोचते इति शेषः, एतेन
तन्न कर्तव्यमिति ध्वनितम्  ॥  ३।९।१४  ॥   

  

ननु शस्त्रधारिणां प्रायो विवेकध्वंसान्मृगयादिष्विवानपराधिवधे ऽपि को दोष
इत्यत आह--क्षत्रियाणामिति । क्षत्रियाणां समीपतः स्थितं धनुः हुताशस्य
वह्नेः समीपतः स्थितानि इन्धनानि च भृशमत्यन्तं तेजोबलं तेजसः इतरप्रतापस्य
बलमाच्छादकतेज एव उच्छ्रयते वर्धयति नतु विवेकं विनाशयतीत्यर्थः, एतेन
शस्त्रग्रहणात् क्षत्रियेतराणामेव विवेकध्वंस इति सूचितम्  ॥  ३।९।१५  ॥   

  

तत्रेतिहासं कथयन्ती आह--पुरेति । रतमृगद्विजे रताः मृगाः द्विजाः
पक्षिणश्च यस्मिन् तस्मिन् कस्मिँश्चिद्वने पुरा पूर्वं सत्यवान् तपस्वी
शुचिर्ब्राह्मणो ऽभवत्  ॥  ३।९।१६  ॥   

  

तस्येति । तस्य सत्यवतः तपसो विघ्नमेव कर्तुं भटरूपधृक् खड्गपाणिः
शचीपतिरिन्द्रस्तस्याश्रममगच्छत्  ॥  ३।९।१७  ॥   

  

तस्मिन्निति । तस्मिन्प्रसिद्धे तदाश्रमपदे तस्य ऋषेः आश्रमपदे
आसमन्ताद्भावेन अ न श्रमो यस्मिन् तदेव पदं स्थानं तस्मिन् पुण्ये तपसि
तिष्ठतः सत्यवतः सन्यासविधिना इमं स्वकीयं खड्गं समयान्तरे गहीतास्मीति
नियोगं कृत्वेत्यर्थः, उत्तमः खड्गः दत्तः इन्द्रेणेति शेषः । अत एव निहितः
स्वसमीपे संस्थापितः सत्यवतेति शेषः, संबन्धसामान्यविवक्षया षष्ठी  ॥ 
३।९।१८  ॥   

  

स इति । तच्छस्त्रमनुप्राप्य आत्मनः प्रत्ययं विश्वासं रक्षन्
न्यासरक्षणतत्परः स सत्यवान् वेन विहरति  ॥  ३।९।१९  ॥   

  

यत्रेति । यत्र यदा मूलानि उपादातुं ग्रहीतुं गच्छति तदा तं खड्गं विना न
याति  ॥  ३।९।२०  ॥   

  

नित्यमिति । शस्त्रं नित्यं परिवहन् स तपोधनः क्रमेण तपसि निश्चयं
त्यक्त्वा स्वां बुद्धिं रौद्रां जनभयदात्रीं चकार  ॥  ३।९।२१  ॥   

  

तत इति । ततो ऽनन्तरं शस्त्रस्य संवासाद्धेतोः रौद्राभिरतः
भयङ्करकर्मनिरतःः अत एव धर्मकर्षितः दूरीकृतधर्मः स सत्यवान् मुनिः नरकं
जगाम  ॥  ३।९।२२  ॥   

  

एवमिति । शस्त्रसंयोगः कारणं यस्मिन् तद्वृत्तं
वृतान्तमेतन्निरूपितमित्यर्थः । एवं शस्त्रसंयोगः
अग्निसंयोगवद्धेतुसंयुक्तक्षत्रियेतरविनाशे कारणमुच्यते  ॥  ३।९।२३  ॥   

  

स्नेहादिति । स्नेहात्त्वद्विषयकानुरागाद्धेतोः बहुमानादतिसत्कारं प्रापय्य
त्वां स्मारये न शिक्षये अतः गृहीतधनुषा त्वया सा अनपराधिहिंसा कथंचन न
कार्या  ॥  ३।९।२४  ॥   

  

बुद्धिरिति । वैरं विना राक्षसान् हन्तुं बुद्धिर्न कार्येति शेषः । तत्र
हेतुः--हे वीर अपराधं विना हन्तुं न मंस्यते प्रशस्तत्वेन न निश्चेष्यति
कश्चिद्विद्वानिति शेषः  ॥  ३।९।२५  ॥   

  

ननु धनुर्धारणं किमर्थमित्यत आह--क्षत्रियाणामिति । नियतात्मनां
नियमितान्तःकरणानां क्षत्रियाणां धनुषा आर्तानामभिरक्षणं दुष्टभर्त्सनादिना
रक्षाकार्यम्, एतेन तस्या दयालुतातिशयः सूचितः  ॥  ३।९।२६  ॥   

  

निवृत्तानां तु प्राकृतक्षत्रियाणामपि शस्त्रधारणमनुचितमित्याह--क्व चेति ।
क्षात्रं क्षत्रियसंबन्धि शस्त्रं क्व तपश्च क्व इदं धर्मद्वयस्वीकारः
व्याविद्धं विरुद्धमस्माभिर्निश्चीयते इति शेषः । अतो देशधर्मः
प्राकृतविलक्षणा ऽयोध्योचितरीतिः सद्वारकाद्वारकपालनं युज्यतां क्रियताम्
 ॥  ३।९।२७  ॥   

  

प्राकृतानां तपश्चरणसमये शस्त्रधारणे दोषमाह--कदर्येति । शस्त्रसेवनादसमये
शस्त्रधारणात् कदर्यकलुषा कृपणकलुषबुद्धिसदृशी बुद्धिर्जायते यथाल्पस्यापि
धनस्य रक्षणे कृपणानां चित्तवृत्तिः तथा निवृत्तानामपि स्यादिति तात्पर्यम्
। ननु मया त्विदानीं किंचित् स्मर्यत इत्यत आह--हे क्षत्र क्षतात्त्रातः
अयोध्यायां गत्वा धर्मं चरिष्यसि साक्षात् परंपरया चोपदेक्ष्यसि इदानीं
चोपदेशयोग्यजनासन्निधानान्न स्मर्यत इति तात्पर्यम्  ॥  ३।९।२८  ॥   

  

ननु निवृत्तमार्गस्यैव श्रेष्ठत्वे ऽस्माभिरपि स एव स्वीक्रियतामित्यत
आह--अक्षयेति । त्वं यदि राज्यं संन्यस्य त्यक्त्वापि मुनिः रक्षामननशीलः
सन् निरतः रक्षणै प्रवृत्तो भवेः तदा मम श्वश्रूश्वशुरयो रक्षया
प्रीतिर्भवेत्  ॥  ३।९।२९  ॥   

  

ननु निवृत्तिरेव श्रेष्ठा चेत्तत्स्वीकारादेव तयोरधिका
प्रीतिर्भविष्यतीत्यत आह--धर्मादिति ।
धर्मात्कालोचितस्वस्वोचितानुष्ठानादर्थः प्रभवति तस्मादेव सुखं प्रभवते अतः
इदं जगत् धर्मसारं धर्म एव सारो यस्मिन् तत्, एतेन निखिलाधीशेन रक्षैव
कर्तव्येति सूचितम्  ॥  ३।९।३०  ॥   

  

धर्म एव महात्मनां प्रवृत्तिरिति बोधयन्ती आह--आत्मानामिति ।
तैस्तैर्वनस्थोचितैर्नियमैरात्मानं मनः प्रयत्नतः विचारेण कर्षयित्वा
स्थिरीकृत्येत्यर्थः, निपुणैः पुरुषैर्धर्मः प्राप्यते तस्मादेव सुखं लभत
इत्यर्थः, सुखात्सुखाभासोपायभूतात्कर्तव्याचरणात्सुखं न लभते  ॥  ३।९।३१
 ॥   

  

नित्यमिति । शुचिमतिः अनपराधिहिंसारहितचित्तः त्वं धर्मं चर । ननु को धर्म
इत्यत आह--तुभ्यं तव सर्वं तत्त्वतो विदितं तेन स्वोचितं विचार्य कुर्विति
व्यञ्जितम्  ॥  ३।९।३२  ॥   

  

नन्वेवं चेत्त्वया किमर्थमुच्यते इत्यत आह--स्त्रीति ।
स्त्रीचापलात्स्त्रीनिष्ठस्वाभाविकचापल्याद्धेतोः एतदुदाहृतं कथितं तव
धर्मं वक्तुं कः समर्थः न को ऽपीत्यर्थः, अतः यद्रोचते तत्कुरु चिरेण मा
विलम्बो न कार्यः  ॥  ३।९।३३  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे नवमः
सर्गः  ॥  ३।९  ॥   

  


