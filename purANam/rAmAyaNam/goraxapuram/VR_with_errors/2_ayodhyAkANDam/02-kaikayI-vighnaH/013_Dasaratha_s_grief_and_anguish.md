---
title: 013 Dasaratha s grief and anguish
title_english: 013 Dasaratha s grief and anguish

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-013-Dasharadhasya_Vaiklabyam.mp3"></div>

अतदर्हं महाराजं शयानम् सयानमतथोचितम् ।  
ययातिमिव पुण्यान्ते देवलोकात्परिच्युतम् ॥ २-१३-१  
अनर्थरूपा सिद्धार्था ह्यभीता भयदर्शिनी ।  
पुनराकारयामास तमेव वरमङ्गना ॥ २-१३-२  
त्वं कत्थसे महाराज सत्यवादी दृढव्रतः ।  
मम चेदं वरं कस्माद्विधारयितुमिच्छसि ॥ २-१३-३  
एवमुक्तस्तु कैकेय्या राजा दशरथस्तदा ।  
प्रत्युवाच ततः क्रुद्धो मुहूर्तं विह्वलन्निव ॥ २-१३-४  
मृते मयि गते रामे वनं मनुजपुङ्गवे ।  
हन्त अनार्ये मम अमित्रे सकाम सुखिनी भव ॥ २-१३-५  
स्वर्गेऽपि खलु रामस्य कुशलं दैवतैरहम् ।  
प्रत्यादेशादभिहितं धारयिष्ये कथं बत ॥ २-१३-६  
कैकेय्याः प्रियकामेन रामः प्रव्राजितो मया ।  
यदि सत्यं ब्रवीम्येतत्तस्त्यं भविष्यति ॥ २-१३-७  
अपुत्रेण मया पुत्रः श्रमेण महता महान् ।  
रामो लब्धो महाबाहुः स कथं त्यज्यते मया ॥ २-१३-८  
शूरश्च कृतविद्यश्च जितक्रोधः क्षमापरः ।  
कथं कमलपत्राक्षो मया रामो विवास्यते ॥ २-१३-९  
कथमिन्दीवरश्यामं दीर्घबाहुं महाबलम् ।  
अभिराममहं रामं प्रेषयिष्यामि दण्डकान् ॥ २-१३-१०  
सुखानामुचितस्यैव दुःखैरनुचितस्य च ।  
दुःखं नामानुपश्येयं कथं रामस्य धीमतः ॥ २-१३-११  
यदि दुःखमकृत्वाद्य मम सङ्क्रमणं भवेत् ।  
अदुःखार्हस्य रामस्य ततः सुखमवाप्नुयाम् ॥ २-१३-१२  
नृशंसे पापसङ्कल्पे रामं स्त्यपराक्रमम् ।  
किं विप्रियेण कैकेयि प्रियं योजयसे मम ॥ २-१३-१३  
अकीर्तिरतुला लोके ध्रुवः परिभवश्च मे ।  
तथा विलपतस्तस्य परिभ्रमित चेतसः ॥ २-१३-१४  
अस्तमभ्यगमत्सूर्यो रजनी चाभ्यवर्तत ।  
सा त्रियामा तथार्तस्य चन्द्रमण्डलमण्डिता ॥ २-१३-१५  
राज्ञो विलपमानस्य न व्यभासत शर्वरी ।  
तथैवोष्णम् विनिःश्वस्य वृद्धो दसरथो नृपः ॥ २-१३-१६  
विललापार्तवद्दुःखं गगनासक्तलोचनः ।  
प्रभातं त्वयेच्छामि निशे नक्षत्रभूषणे ॥ २-१३-१७  
क्रियतां मे दया भद्रे मयायं रचितोऽञ्जलिः ।  
अथवा गम्यतां शीघ्रं नाहमिच्छामि निर्घृणाम् ॥ २-१३-१८  
नृशंसां कैकेयीं द्रष्टुं यत्कृते व्यसनं महत् ।  
एवमुक्त्वा ततो राजा कैकेयीं संयताञ्जलिः ॥ २-१३-१९  
प्रसादयामास पुनः कैकेयीं चेदमब्रवीत् ।  
साधुवृत्तस्य दीनस्य त्वद्गतस्य गतायुषः । २-१३-२०  
प्रसादः क्रियतां देवि भद्रे राज्ञो विशेषतः ।  
शून्ये न खलु सुश्रोणि मयेदं समुदाहृतम् ॥ २-१३-२१  
कुरु साधु प्रसादं मे बाले सहृदया ह्यसि ।  
प्रसीद देवि रामो मे त्वद्धत्तं राज्यमव्ययम् ॥ २-१३-२२  
लभतामसितापाङ्गे यशः परमवाप्नुहि ।  
मम रामस्य लोकस्य गुरूणां भरतस्य च ॥ २-१३-२३  
प्रियमेतद्गुरुश्रोणि कुरु चारुमुखेक्षणे ।  
विशुद्धभावस्य सु ुष्टभावा ।  
दीनस्य ताम्राश्रुकलस्य राज्ञः ।  
श्रुत्वा विचित्रं करुणं विलापं ।  
भर्तुर्नृशंसा न चकार वाक्यम् ॥ २-१३-२४  
ततः स राजा पुनरेव मूर्छितः ।  
प्रियामतुष्टां प्रतिकूलभाषिणीम् ।  
समीक्ष्य पुत्रस्य विवासनम् प्रति ।  
क्षितौ विसञ्ज्ञो निपपात दुःखितः ॥ २-१३-२५  
इतीव राज्ञो व्यथितस्य सा निशा ।  
जगाम घोरं श्वसतो मनस्विनः ।  
विबोध्यमानः प्रतिबोधनं तदा ।  
निवारयामास स राजसत्तमः ॥ २-१३-२६  
॥ इत्यार्शे स्रीमद्रामायने आदिकाव्ये अयोध्यकान्दे त्रयोदशः सर्गः ॥