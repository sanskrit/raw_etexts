---
title: 105 Bharata requests Rama to accept the kingdom
title_english: 105 Bharata requests Rama to accept the kingdom

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_2/Kanda_2_AYK-105-Ramam_Prathi_Bharathasya_Pradhanaa.mp3"></div>

ततः पुरुष सिम्हानाम् वृतानाम् तैः सुहृद् गणैः ।  
शोचताम् एव रजनी दुह्खेन व्यत्यवर्तत ॥ २-१०५-१  
रजन्याम् सुप्रभातायाम् भ्रातरः ते सुहृद् वृताः ।  
मन्दाकिन्याम् हुतम् जप्यम् कृत्वा रामम् उपागमन् ॥ २-१०५-२  
तूष्णीम् ते समुपासीना न कश्चित् किञ्चिद् अब्रवीत् ।  
भरतः तु सुहृन् मध्ये राम वचनम् अब्रवीत् ॥ २-१०५-३  
सान्त्विता मामिका माता दत्तम् राज्यम् इदम् मम ।  
तद् ददामि तव एव अहम् भुन्क्ष्व राज्यम् अकण्टकम् ॥ २-१०५-४  
महता इव अम्बु वेगेन भिन्नः सेतुर् जल आगमे ।  
दुरावारम् त्वद् अन्येन राज्य खण्डम् इदम् महत् ॥ २-१०५-५  
गतिम् खर इव अश्वस्य तार्क्ष्यस्य इव पतत्रिणः ।  
अनुगन्तुम् न शक्तिर् मे गतिम् तव मही पते ॥ २-१०५-६  
सुजीवम् नित्यशः तस्य यः परैर् उपजीव्यते ।  
राम तेन तु दुर्जीवम् यः परान् उपजीवति ॥ २-१०५-७  
यथा तु रोपितो वृक्षः पुरुषेण विवर्धितः ।  
ह्रस्वकेन दुरारोहो रूढ स्कन्धो महा द्रुमः ॥ २-१०५-८  
स यदा पुष्पितो भूत्वा फलानि न विदर्शयेत् ।  
स ताम् न अनुभवेत् प्रीतिम् यस्य हेतोः प्रभावितः ॥ २-१०५-९  
एषा उपमा महा बाहो त्वम् अर्थम् वेत्तुम् अर्हसि ।  
यदि त्वम् अस्मान् ऋषभो भर्ता भृत्यान् न शाधि हि ॥ २-१०५-१०  
श्रेणयः त्वाम् महा राज पश्यन्तु अग्र्याः च सर्वशः ।  
प्रतपन्तम् इव आदित्यम् राज्ये स्थितम् अरिम् दमम् ॥ २-१०५-११  
तव अनुयाने काकुत्ष्थ मत्ता नर्दन्तु कुञ्जराः ।  
अन्तः पुर गता नार्यो नन्दन्तु सुसमाहिताः ॥ २-१०५-१२  
तस्य साधु इत्य् अमन्यन्त नागरा विविधा जनाः ।  
भरतस्य वचः श्रुत्वा रामम् प्रत्यनुयाचतः ॥ २-१०५-१३  
तम् एवम् दुह्खितम् प्रेक्ष्य विलपन्तम् यशस्विनम् ।  
रामः कृत आत्मा भरतम् समाश्वासयद् आत्मवान् ॥ २-१०५-१४  
न आत्मनः काम कारो अस्ति पुरुषो अयम् अनीश्वरः ।  
इतः च इतरतः च एनम् कृत अन्तः परिकर्षति ॥ २-१०५-१५  
सर्वे क्षय अन्ता निचयाः पतन अन्ताः समुग्च्छ्रयाः ।  
सम्योगा विप्रयोग अन्ता मरण अन्तम् च जीवितम् ॥ २-१०५-१६  
यथा फलानम् पक्वानाम् न अन्यत्र पतनाद् भयम् ।  
एवम् नरस्य जातस्य न अन्यत्र मरणाद् भयम् ॥ २-१०५-१७  
यथा अगारम् दृढ स्थूणम् जीर्णम् भूत्वा अवसीदति ।  
तथा अवसीदन्ति नरा जरा मृत्यु वशम् गताः ॥ २-१०५-१८  
अत्येति रजनी या तु सा न प्रतिनिवर्तते ।  
यात्येव यमुना पूर्णा समुद्रमुदकाकुलम् ॥ २-१०५-१९  
अहो रात्राणि गग्च्छन्ति सर्वेषाम् प्राणिनाम् इह ।  
आयूम्षि क्षपयन्त्य् आशु ग्रीष्मे जलम् इव अंशवः ॥ २-१०५-२०  
आत्मानम् अनुशोच त्वम् किम् अन्यम् अनुशोचसि ।  
आयुः ते हीयते यस्य स्थितस्य च गतस्य च ॥ २-१०५-२१  
सह एव मृत्युर् व्रजति सह मृत्युर् निषीदति ।  
गत्वा सुदीर्घम् अध्वानम् सह मृत्युर् निवर्तते ॥ २-१०५-२२  
गात्रेषु वलयः प्राप्ताः श्वेताः चैव शिरो रुहाः ।  
जरया पुरुषो जीर्णः किम् हि कृत्वा प्रभावयेत् ॥ २-१०५-२३  
नन्दन्त्य् उदित आदित्ये नन्दन्त्य् अस्तम् इते रवौ ।  
आत्मनो न अवबुध्यन्ते मनुष्या जीवित क्षयम् ॥ २-१०५-२४  
हृष्यन्त्य् ऋतु मुखम् दृष्ट्वा नवम् नवम् इह आगतम् ।  
ऋतूनाम् परिवर्तेन प्राणिनाम् प्राण सम्क्षयः ॥ २-१०५-२५  
यथा काष्ठम् च काष्ठम् च समेयाताम् महा अर्णवे ।  
समेत्य च व्यपेयाताम् कालम् आसाद्य कञ्चन ॥ २-१०५-२६  
एवम् भार्याः च पुत्राः च ज्नातयः च वसूनि च ।  
समेत्य व्यवधावन्ति ध्रुवो ह्य् एषाम् विना भवः ॥ २-१०५-२७  
न अत्र कश्चिद् यथा भावम् प्राणी समभिवर्तते ।  
तेन तस्मिन् न सामर्थ्यम् प्रेतस्य अस्त्य् अनुशोचतः ॥ २-१०५-२८  
यथा हि सार्थम् गग्च्छन्तम् ब्रूयात् कश्चित् पथि स्थितः ।  
अहम् अप्य् आगमिष्यामि पृष्ठतो भवताम् इति ॥ २-१०५-२९  
एवम् पूर्वैर् गतो मार्गः पितृ पैतामहो ध्रुवः ।  
तम् आपन्नः कथम् शोचेद् यस्य न अस्ति व्यतिक्रमः ॥ २-१०५-३०  
वयसः पतमानस्य स्रोतसो वा अनिवर्तिनः ।  
आत्मा सुखे नियोक्तव्यः सुख भाजः प्रजाः स्मृताः ॥ २-१०५-३१  
धर्म आत्मा स शुभैः कृत्स्नैः क्रतुभिः च आप्त दक्षिणैः ।  
धूत पापो गतः स्वर्गम् पिता नः पृथिवी पतिः ॥ २-१०५-३२  
भृत्यानाम् भरणात् सम्यक् प्रजानाम् परिपालनात् ।  
अर्थ आदानाच् च धार्मेण पिता नः त्रिदिवम् गतः ॥ २-१०५-३३  
कर्मभिस्तु शुभैरिष्टैः क्रतुभिश्चाव्तदक्षिणः ।  
स्वर्गं दशरथः प्राप्तः पिता नः पृथिवीपतिः ॥ २-१०५-३४  
इष्ट्वा बहुविधैर् यज्नैर् भोगामः च अवाप्य पुष्कलान् ।  
उत्तमम् च आयुर् आसाद्य स्वर् गतः पृथिवी पतिः ॥ २-१०५-३५  
आयुरुत्तममासाद्य भोगानपि च राघवः ।  
स न शोच्यः पिता तात स्वर्गतः सत्कृतः सताम् ॥ २-१०५-३६  
स जीर्णम् मानुषम् देहम् परित्यज्य पिता हि नः ।  
दैवीम् ऋद्धिम् अनुप्राप्तो ब्रह्म लोक विहारिणीम् ॥ २-१०५-३७  
तम् तु न एवम् विधः कश्चित् प्राज्नः शोचितुम् अर्हति ।  
त्वद् विधो यद् विधः च अपि श्रुतवान् बुद्धिमत्तरः ॥ २-१०५-३८  
एते बहु विधाः शोका विलाप रुदिते तथा ।  
वर्जनीया हि धीरेण सर्व अवस्थासु धीमता ॥ २-१०५-३९  
स स्वस्थो भव मा शोचो यात्वा च आवस ताम् पुरीम् ।  
तथा पित्रा नियुक्तो असि वशिना वदतामु वर ॥ २-१०५-४०  
यत्र अहम् अपि तेन एव नियुक्तः पुण्य कर्मणा ।  
तत्र एव अहम् करिष्यामि पितुर् आर्यस्य शासनम् ॥ २-१०५-४१  
न मया शासनम् तस्य त्यक्तुम् न्याय्यम् अरिम् दम ।  
तत् त्वया अपि सदा मान्यम् स वै बन्धुः स नः पिता ॥ २-१०५-४२  
तद्वचः पितुरेवाहं सम्मतम् धर्मचारिणः ।  
कर्मणा पालयिष्यामि वनवासेन राघव ॥ २-१०५-४३  
धार्मिकेणानृशंसेन नरेण गुरुवर्तिना ।  
भवितव्यं नरव्याघ्रम् परलोकं जिगीषता २-१०५-४४  
आत्मानमनुतिष्ठ त्वं स्वभावेन नरर्षभ ।  
निशाम्य तु शुभं वृत्तं पितुर्दशरथस्य नः २-१०५-४५  
इत्येवमुक्त्वा वचनम् महात्मा।  
पितुर्निदेशप्रतिपालनार्थम् ।  
युवीयसम् भ्रातरमर्थवच्च ।  
प्रभुर्मुहूर्ताद्विरराम रामः ॥ २-१०५-४६  
इत्यार्षे श्रीमद्रामायणे आदिकाव्ये अयोध्याकाण्डे पञ्चोत्तरशततमः सर्गः