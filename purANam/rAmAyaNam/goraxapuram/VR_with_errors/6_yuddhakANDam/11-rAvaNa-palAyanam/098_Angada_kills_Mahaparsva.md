---
title: 098 Angada kills Mahaparsva
title_english: 098 Angada kills Mahaparsva

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-098-Angada_kills_Mahaparsva_0.mp3"></div>

महोदरे तु निहते महापार्श्वो महाबलः ।  
सुग्रीवेण समीक्ष्याथ क्रोधात्संरक्तलोचनः ॥६-९८-१  
अङ्गदस्य चमूं भीमान् क्षोभयामास सायकैः ।  
स वानराणां मुख्यानामुत्तमाङ्गानि सर्वशः ॥६-९८-२  
पातयामास कायेभ्यः फलन् वृन्तादिवानिलः ।  
केषान् चिदिषुभिर्बाहून्स्कन्धांश्चिछेद राक्षसः ॥६-९८-३  
वानराणान् सुसङ्क्रुद्धः पार्श्वन् केषां व्यदारयत् ।  
तेअर्दिता बाणवर्षेण महापार्श्वेन वानराः ॥६-९८-४  
विषादविमुखाः सर्वे बभूवुर्गतचेतसः ।  
निरीक्ष्य बलमुद्विग्नमङ्गदो राक्षसार्दितम् ॥६-९८-५  
वेगन् चक्रे महाबाहुः समुद्र इव पर्वणि ।  
आयसं परिघन् गृह्य सूर्यरश्मिसमप्रभम् ॥६-९८-६  
समरे वानरश्रेष्ठो महापार्श्वे न्यपातयत् ।  
स तु तेन प्रहारेण महापार्श्वो विचेतनः ॥६-९८-७  
ससूतः स्यन्दनात्तस्माद्विसन्ज्ञः प्रापतद्भुवि ।  
यस्यर्क्षराजस्तु तेजस्वी नीलाज्ञनचयोपमः ॥६-९८-८  
निष्पत्य सुमहावीर्यः स्वाद्यूथान्मेघसन्निभात् ।  
प्रगृह्य गिरिशृङ्गाभान् क्रुद्धः स विपुलान् शिलाम् ॥६-९८-९  
अश्वाञ्जघान तरसा स्यन्दनन् च बभञ्ज तम् ।  
मुहूर्ताल्लब्धसन्ज्ञस्तु महापार्श्वो महाबलः ॥६-९८-१०  
अङ्गदं बहुभिर्बाणैर्भूयस्तं प्रत्यविध्यत ।  
जाम्बवन्तन् त्रिभिर्बाणैराजघान स्तनान्तरे ॥६-९८-११  
ऋक्षराजन् गवाक्षं च जघान बहुभिः शरैः ।  
गवाक्षन् जाम्बवन्तं च स दृष्ट्वा शरपीडितौ ॥६-९८-१२  
जग्राह परिघन् घोरमङ्गदः क्रोधमूर्छितः ।  
तस्याङ्गदः प्रकुपितो राक्षसस्य तमायसं ॥६-९८-१३  
दूरस्थितस्य परिघन् रविरश्मिसमप्रभम् ।  
द्वाभ्यां भुजाभ्यान् सङ्गृह्य भ्रामयित्वा च वेगवान् ॥६-९८-१४  
महापार्श्वाय चिक्षेप वधार्थन् वालिनः सुतः ।  
स तु क्षिप्तो बलवता परिघस्तस्य रक्षसः ॥६-९८-१५  
धनुश्च सशरन् हस्ताच्छिरस्त्रन् चाप्यपातयत् ।  
तन् समासाद्य वेगेन वालिपुत्रः प्रतापवान् ॥६-९८-१६  
तलेनाभ्यहनत्क्रुद्धः कर्णमूले सकुण्डले ।  
स तु क्रुद्धो महावेगो महापार्श्वो महाद्युतिः ॥६-९८-१७  
करेणैकेन जग्राह सुमहान्तं परश्वधम् ।  
तन् तैलधौतन् विमलं शैलसारमयं दृढम् ॥६-९८-१८  
राक्षसः परमक्रुद्धो वालिपुत्रे न्यपातयत् ।  
तेन वामान्सफलके भृशं प्रत्यवपातितम् ॥६-९८-१९  
अङ्गदो मोक्षयामास सरोषः स परश्वधम् ।  
स वीरो वज्रसङ्काशमङ्गदो मुष्टिमात्मनः ॥६-९८-२०  
सन्वर्तयन्सुसङ्क्रुद्धः पितुस्तुल्यपराक्रमः ।  
राक्षसस्य स्तनाभ्याशे मर्मज्ञो हृदयं प्रति ॥६-९८-२१  
इन्द्राशनिसमस्पर्शन् स मुष्टिं विन्यपातयत् ।  
तेन तस्य निपातेन राक्षसस्य महामृधे ॥६-९८-२२  
पफाल हृदयन् चाशु स पपात हतो भुवि ।  
तस्मिन्निपतिते भूमौ तत्सैन्यन् सम्प्रचुक्षुभे ॥६-९८-२३  
अभवच्च महान्क्रोधः समरे रावणस्य तु ।  
वानराणां प्रहृष्टानां सिंहनादः सुपुष्कलः ॥६-९८-२४  
स्फोटयन्निव शब्देन लङ्कां साट्टालगोपुराम् ।  
सहेन्द्रेणेव देवानां नादः समभवन्महान् ॥६-९८-२५  
अथेन्द्रशत्रुस्त्रिदशालयानां ।  
वनौकसां चव महाप्रणादम् ।  
श्रुत्वा सरोषं युद्दि राक्षसेन्द्रः ।  
पुनश्च युद्धाभिमुखोऽवतस्थे ॥६-९८-२६  
इत्यार्षे श्रीमद्रामायणे आदिकाव्ये युद्धकाण्डे अष्टनवतितमः सर्गः