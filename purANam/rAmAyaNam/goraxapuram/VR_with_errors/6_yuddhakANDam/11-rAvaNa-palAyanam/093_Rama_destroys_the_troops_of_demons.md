---
title: 093 Rama destroys the troops of demons
title_english: 093 Rama destroys the troops of demons

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-093-Rama_destroys_the_troops_of_demons_0.mp3"></div>

स प्रविश्य सभान् राजा दीनः परमदुःखितः ।  
निषसादासने मुख्ये सिन्हः क्रुद्ध इव श्वसन् ॥ ९३-६-१  
अब्रवीच्च तदा सर्वान्बलमुख्यान्महाबलः ।  
रावणः प्राञ्जलीन्वाक्यं पुत्रव्यसनकर्शितः ॥ ९३-६-२  
सर्वे भवन्तः सर्वेण हस्त्यश्वेन समावृताः ।  
निर्यान्तु रथसङ्घैश्च पादातैश्चोपशोभिताः ॥ ९३-६-३  
एकन् रामं परिक्षिप्य समरे हन्तुमर्हथ ।  
प्रहृष्टा शरवर्षेण प्रावृट्काल इवाम्बुदाः ॥ ९३-६-४  
अथ वाहन् शरैर्तीष्क्णैर्भिन्नगात्रं महारणे ।  
भवद्भिः श्वो निहन्तास्मि रामन् लोकस्य पश्यतः ॥ ९३-६-५  
इत्येवन् राक्षसेन्द्रस्य वाक्यमादाय राक्षसाः ।  
निर्ययुस्ते रथैः शीघ्रं नागानीकैश्च सन्वृताः ॥ ९३-६-६  
परिघान् पट्टिशांश्चैव शरखड्गपरश्वधान् ।  
शरीरान्तकरान् सर्वे चिक्षिपुर्वानरान् प्रति ॥ ९३-६-७  
वानराश्च द्रुमान् शैलान् राक्षसान् प्रति चिक्षिपुः ।  
स सङ्ग्रामो महाभीमः सूर्यस्योदयनं प्रति ॥ ९३-६-८  
रक्षसान् वानराणान् च तुमुलः समपद्यत ।  
ते गदाभिर्विचित्राभिः प्रासैः खड्गैः परश्वधैः ॥ ९३-६-९  
अन्योन्यन् समरे जघ्नुस्तदा वानरराक्षसाः ।  
एवं प्रवृते सङ्ग्रामे ह्यदुभुतं सुमहद्रजः ॥ ९३-६-१०  
रक्षसां वानराणां च शान्तं शोणितविस्रवैः ।  
मातङ्गरथकूलस्य वाजिमत्स्या ध्वजद्रुमाः ॥ ९३-६-११  
शरीरसङ्घाटवहाः प्रसस्रुः शोणितापगाः ।  
ततस्ते वानराः सर्वे शोणितौघपरिप्लुताः ॥ ९३-६-१२  
ध्वजवर्मरथानश्वान्नानाप्रहरणानि च ।  
आप्लुत्याप्लुत्य समरे वानरेन्द्रा बभञ्जिरे ॥ ९३-६-१३  
केशान्कर्णललाटांश्च नासिकाश्च प्लवङ्गमाः ।  
रक्षसान् दशनैस्तीक्ष्णैर्नखैश्चापि व्यकर्तयन् ॥ ९३-६-१४  
एकैकन् राक्षसं सङ्ख्ये शतं वानरपुङ्गवाः ।  
अभ्यधावन्त फलिनन् वृक्षं शकुनयो यथा ॥ ९३-६-१५  
तथा गदाभिर्गुर्वीभिः प्रासैः खड्गैः परश्वधैः ।  
निर्जघ्नुर्वानरान्घोरान्राक्षसाः पर्वतोपमाः ॥ ९३-६-१६  
राक्षसैर्वध्यमानानान् वानराणां महाचमूः ।  
शरण्यन् शरणं याता रामन् दशरथात्मजम् ॥ ९३-६-१७  
ततो रामो महातेजा धनुरादाय वीर्यवान् ।  
प्रविश्य राक्षसन् सैन्यं शरवर्षं ववर्ष ह ॥ ९३-६-१८  
प्रविष्टन् तु तदा रामं मेघाः सूर्यमिवाम्बरे ।  
नाभिजग्मुर्महाघोरं निर्दहन्तन् शराग्निना ॥ ९३-६-१९  
कृतान्येव सुघोराणि रामेण रजनीचराः ।  
रणे रामस्य ददृशुः कर्माण्यसुकराणि च ॥ ९३-६-२०  
चालयन्तं महानीकन् विधमन्तं महारथान् ।  
ददृशुस्ते न वै रामन् वातं वनगतं यथा ॥ ९३-६-२१  
छिन्नं भिन्नन् शरैर्दग्धं प्रभग्नं शस्त्रपीडितम् ।  
बलन् रामेण ददृशुर्न रमं शीघ्रकारिणम् ॥ ९३-६-२२  
प्रहरन्तन् शरीरेषु न ते पश्यन्ति राभवम् ।  
इन्द्रियार्थेषु तिष्ठन्तं भूतात्मानमिव प्रजाः ॥ ९३-६-२३  
एष हन्ति गजानीकमेष हन्ति महारथान् ।  
एष हन्ति शरैस्तीक्ष्णैः पदातीन्वाजिभिः सह ॥ ९३-६-२४  
इति ते राक्षसाः सर्वे रामस्य सदृशान्रणे ।  
अन्योन्यकुपिता जघ्नुः सादृश्याद्राघवस्य तु ॥ ९३-६-२५  
स ते ददृशिरे रामन् दहन्तमरिवाहिनीम् ।  
मोहिताः परमास्त्रेण गान्धर्वेण महात्मना ॥ ९३-६-२६  
ते तु राम सहस्राणि रणे पश्यन्ति राक्षसाः ।  
पुनः पश्यन्ति काकुत्स्थमेकमेव महात्मना ॥ ९३-६-२७  
भ्रमन्तीन् काञ्चनीं कोटिं कार्मुकस्य महात्मनः ।  
अलातचक्रप्रतिमान् ददृशुस्ते न राघवम् ॥ ९३-६-२८  
शरीरनाभिसत्त्वार्चिः शरारं नेमिकार्मुकम् ।  
ज्याघोषतलनिर्घोषन् तेजोबुद्धिगुणप्रभम् ॥ ९३-६-२९  
दिव्यास्त्रगुणपर्यन्तं निघ्नन्तन् युधि राक्षसान् ।  
ददृशू रामचक्रन् तत्कालचक्रमिव प्रजाः ॥ ९३-६-३०  
अनीकन् दशसाहस्रन् रथानां वातरन्हसाम् ।  
अष्टादशसहस्राणि कुञ्जराणान् तरस्विनाम् ॥ ९३-६-३१  
चतुर्दशसहस्राणि सारोहाणान् च वाजिनाम् ।  
पूर्णे शतसहस्रे द्वे राक्षसानां पदातिनाम् ॥ ९३-६-३२  
दिवसस्याष्टमे भागे शरैरग्निशिखोपमैः ।  
हतान्येकेन रामेण रक्षसान् कामरूपिणाम् ॥ ९३-६-३३  
ते हताश्वा हतरथाः श्रान्ता विमथितध्वजाः ।  
अभिपेतुः पुरीन् लङ्कां हतशेषा निशाचराः ॥ ९३-६-३४  
हतैर्गजपदात्यश्वैस्तद्बभूव रणाजिरम् ।  
आक्रीडभूमी क्रुद्रस्य रुद्रस्येव महात्मनः ॥ ९३-६-३५  
ततो देवाः सगन्धर्वाः सिद्धाश्च परमर्षयः ।  
साधु साध्विति रामस्य तत्कर्म समपूजयन् ॥ ९३-६-३६  
अब्रवीच्च तदा रामः सुग्रीवं प्रत्यनन्तरम् ।  
विभीषणं च धर्मात्मा हनूमन्तं च वानरम् ॥ ९३-६-३७  
जाम्बवन्तं हरिश्रेष्ठं मैन्दं द्विविदमेव च ।  
एतदस्त्रबलन् दिव्यं मम वा त्र्यम्बकस्य वा ॥ ९३-६-३८  
निहत्य तान् राक्षसवाहिनीन् तु ।  
रामस्तदा शक्रसमो महात्मा ।  
अस्त्रेषु शस्त्रेषु जितक्लमश् च ।  
सन्स्तूयते देवगणैः प्रहृष्टैः ॥ ९३-६-३९  
इत्यार्षे श्रीमद्रामायणे आदिकाव्ये युद्धकाण्डे त्रिनवतितमः सर्गः