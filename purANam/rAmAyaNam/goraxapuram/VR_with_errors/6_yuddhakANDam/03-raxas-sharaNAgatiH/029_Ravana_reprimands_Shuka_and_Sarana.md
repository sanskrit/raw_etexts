---
title: 029 Ravana reprimands Shuka and Sarana
title_english: 029 Ravana reprimands Shuka and Sarana

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-029-Ravana_reprimands_Shuka_and_Sarana_0.mp3"></div>

शुकेन तु समाख्यातांस् तान् दृष्ट्वा हरि यूथपान् ।  
लक्ष्मणम् च महावीर्यम् भुजम् रामस्य दक्षिणम् ॥ २-२९-१  
समीपस्थम् च रामस्य भ्रातरम् स्वम् विभीषणम् ।  
सर्व वानर राजम् च सुग्रीवम् भीम विक्रमम् ॥ २-२९-२  
अङ्गदम् चापि बलिनम् वज्रहस्तात्मजात्मजम् ।  
हनूमन्तम् च विक्रान्तम् जाम्बवन्तम् च दुर्जयम् ॥ २-२९-३  
सुषेणम् कुमुदम् नीलम् नलम् च प्लवगर्षभम् ।  
गजम् गवाक्षम् शरभम् वैन्दम् च द्विविदम् तथा ॥ २-२९-४  
किञ्चिद् आविग्न हृदयो जात क्रोधः च रावणः ।  
भर्त्सयाम् आस तौ वीरौ कथा अन्ते शुक सारणौ ॥ २-२९-५  
अधो मुखौ तौ प्रणताव् अब्रवीत् शुक सारणौ ।  
रोष गद्गदया वाचा सम्रब्धः परुषम् वचः ॥ २-२९-६  
न तावत् सदृशम् नाम सचिवैर् उपजीविभिः ।  
विप्रियम् नृपतेर् वक्तुम् निग्रह प्रग्रहे विभोः ॥ २-२९-७  
रिपूणाम् प्रतिकूलानाम् युद्ध अर्थम् अभिवर्तताम् ।  
उभाभ्याम् सदृशम् नाम वक्तुम् अप्रस्तवे स्तवम् ॥ २-२९-८  
आचार्या गुरवो वृद्धा वृथा वाम् पर्युपासिताः ।  
सारम् यद् राज शास्त्राणाम् अनुजीव्यम् न गृह्यते ॥ २-२९-९  
गृहीतो वा न विज्ञातो भारो ज्ञानस्य वा उच्यते ।  
ईदृशैः सचिवैर् युक्तो मूर्खैर् दिष्ट्या धरामि अहम् ॥ २-२९-१०  
किम् नु मृत्योर् भयम् न अस्ति माम् वक्तुम् परुषम् वचः ।  
यस्य मे शासतो जिह्वा प्रयच्चति शुभ अशुभम् ॥ २-२९-११  
अपि एव दहनम् स्पृष्ट्वा वने तिष्ठन्ति पादपाः ।  
राज दोष परामृष्टास् तिष्ठन्ते न अपराधिनः ॥ २-२९-१२  
हन्याम् अहम् इमौ पापौ शत्रु पक्ष प्रशंसकौ ।  
यदि पूर्व उपकारैर् मे न क्रोधो मृदुताम् व्रजेत् ॥ २-२९-१३  
अपध्वंसत गच्चध्वम् सम्निकर्षाद् इतो मम ।  
न हि वाम् हन्तुम् इच्चामि स्मरन्न् उपकृतानि वाम् ॥ २-२९-१४  
हताव् एव कृतघ्नौ तौ मयि स्नेह परान् मुखौ ।  
एवम् उक्तौ तु सव्रीडौ ताव् उभौ शुक सारणौ ॥ २-२९-१५  
रावणम् जय शब्देन प्रतिनन्द्य अभिनिह्सृतौ ।  
अब्रवीत् स दशग्रीवः समीपस्थम् महाउदरम् ॥ २-२९-१६  
उपस्थापय शीघ्रम् मे चारान् नीति विशारदान् ।  
महोदरस्तथोक्तस्तु शीघ्रमाज्ञापयच्चरान् ॥ २-२९-१७  
ततश्चाराः सम्त्वरिताः प्राप्ताः पार्थिवशासनात् ।  
उपस्थिथाः प्राञ्जलयो वर्धयित्वा जयाशिषः ॥ २-२९-१८  
तान् अब्रवीत् ततो वाक्यम् रावणो राक्षस अधिपः ॥ २-२९-१९  
चारान् प्रत्ययिकान् शूरान् भक्तान् विगत साध्वसान् ।  
इतो गच्चत रामस्य व्यवसायम् परीक्षथ ॥ २-२९-२०  
मन्त्रेष्व् अभ्यन्तरा ये अस्य प्रीत्या तेन समागताः ।  
कथम् स्वपिति जागर्ति किम् अन्यच् च करिष्यति ॥ २-२९-२१  
विज्ञाय निपुणम् सर्वम् आगन्तव्यम् अशेषतः ।  
चारेण विदितः शत्रुः पण्डितैर् वसुधा अधिपैः ॥ २-२९-२२  
युद्धे स्वल्पेन यत्नेन समासाद्य निरस्यते ।  
चारास् तु ते तथा इति उक्त्वा प्रहृष्टा राक्षस ईश्वरम् ॥ २-२९-२३  
शार्दूलमग्रतः कृत्वा ततश्चक्रुः प्रदक्षिणम् ।  
ततस्तम् तु महात्मानम् चारा राक्षससत्तमम् ॥ २-२९-२४  
कृत्वा प्रदक्षिणम् जग्मुर् यत्र रामः सलक्ष्मणः ।  
ते सुवेलस्य शैलस्य समीपे राम लक्ष्मणौ ॥ २-२९-२५  
प्रच्चन्ना ददृशुर् गत्वा ससुग्रीव विभीषणौ ।  
प्रेक्षमाणाश्चमूम् ताम् च बभूवुर्भयविह्वलाः ॥ २-२९-२६  
ते तु धर्म आत्मना दृष्टा राक्षस इन्द्रेण राक्षसाः ।  
विभीषणेन तत्रस्था निगृहीता यदृच्चया ॥ २-२९-२७  
शार्दूलो ग्राहितस्त्वेकः पापोऽयमिति राक्षसः ।  
मोक्षितः सोऽपि रामेण वध्यमानः प्लवङ्गमैः ॥ २-२९-२८  
अनृशंसेन रामेण मोक्षिता राक्षसाः सरे ।  
वानरैर् अर्दितास् ते तु विक्रान्तैर् लघु विक्रमैः ॥ २-२९-२९  
पुनर् लङ्काम् अनुप्राप्ताः श्वसन्तो नष्ट चेतसः ।  
ततो दशग्रीवम् उपस्थितास् ते ।  
चारा बहिर् नित्य चरा निशा चराः ।  
गिरेः सुवेलस्य समीप वासिनम् ।  
न्यवेदयन् भीम बलम् महाबलाः ॥ २-२९-३०  
इत्यार्षे श्रीमद्रामायणे आदिकाव्ये युद्धकाण्डे एकोनत्रिंशः सर्गः