---
title: 119 Lord Shiva informs Rama about his father
title_english: 119 Lord Shiva informs Rama about his father

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-119-Lord_Shiva_informs_Rama_about_his_father_0.mp3"></div>

एतच्छ्रुत्वा शुभं वाक्यं राघवेण सुभाषितम् ।  
इदं शुभतरं वाक्यं व्याजहार महेश्वरः ॥ ६-११९-१  
पुष्कराक्ष महाबाहो महावक्षः परन्तप ।  
दिष्ट्या कृतमिदं कर्म त्वया शस्त्रभृतां वर ॥ ६-११९-२  
दिष्ट्या सर्वस्य लोकस्य प्रवृद्धं दारुणं तमः ।  
अपावृत्तं त्वया सङ्ख्ये राम रावणजं भयम् ॥ ६-११९-३  
आश्वास्य भरतं दीनं कौसल्यां च यशस्विनीम् ।  
कैकेयीं च सुमित्रां च दृष्ट्वा लक्ष्मणमातरम् ॥ ६-११९-४  
प्राप्य राज्यमयोध्यायां नन्दयित्वा सुहृज्जनम् ।  
इक्ष्वाकूणां कुले वंशं स्थापयित्वा महाबल ॥ ६-११९-५  
इष्ट्वा तुरगमेधेन प्राप्य चानुत्तमं यशः ।  
ब्राह्मणेभ्यो धनं दत्त्वा त्रिदिवं गन्तुमर्हसि ॥ ६-११९-६  
एष राजा विमानस्थः पिता दशरथस्तव ।  
काकुत्स्थ मानुषे लोके गुरुस्तव महायशाः ॥ ६-११९-७  
इन्द्रलोकं गतः श्रीमांस्त्वया पुत्रेण तारितः ।  
लक्ष्मणेन सह भ्रात्रा त्वमेनमभिवादय ॥ ६-११९-८  
महादेववचः श्रुत्वा काकुत्स्थः सहलक्ष्मणः ।  
विमानशिखरस्थस्य प्रणाममकरोत्पितुः ॥ ६-११९-९  
दीप्यमानं स्वयां लक्ष्म्या विरजोअम्बरधारिणम् ।  
लक्ष्मणेन सह भ्रात्रा ददर्श पितरं प्रभुः ॥ ६-११९-१०  
हर्षेण महताविष्टो विमानस्थो महीपतिः ।  
प्राणैः प्रियतरं दृष्ट्वा पुत्रं दशरथस्तदा ॥ ६-११९-११  
आरोप्याङ्कं महाबाहुर्वरासनगतः प्रभुः ।  
बाहुभ्यां सम्परिष्वज्य ततो वाक्यं समाददे ॥ ६-११९-१२  
न मे स्वर्गो बहुमतः सम्मानश्च सुरर्षिभिः ।  
त्वया राम विहीनस्य सत्यं प्रतिशृणोमि ते ॥ ६-११९-१३  
अद्य त्वां निहतामित्रं दृष्ट्वा सम्पूर्णमानसम् ।  
निस्तीर्णवनवासं च प्रीतिरासीत्परा मम। ६-११९-१४  
कैकेय्या यानि चोक्तानि वाक्यानि वदतां वर ।  
तव प्रव्राजनार्थानि स्थितानि हृदये मम ॥ ६-११९-१५  
त्वां तु दृष्ट्वा कुशलिनं परिष्वज्य सलक्ष्मणम् ।  
अद्य दुःखाद्विमुक्तोअस्मि नीहारादिव भास्करः ॥ ६-११९-१६  
तारितोअहं त्वया पुत्र सुपुत्रेण महात्मना ।  
अष्टावक्रेण धर्मात्मा तारितो ब्राह्मणो यथा ॥ ६-११९-१७  
इदानीं च विजानामि यथा सौम्य सुरेश्वरैः ।  
वधार्थं रावणस्येह विहितं पुरुषोत्तमम् ॥ ६-११९-१८  
सिद्धार्था खलु कौसल्या या त्वां राम गृहं गतम् ।  
वनान्निवृत्तं संहृष्टा द्रक्ष्यते शत्रुसूदन ॥ ६-११९-१९  
सिद्धार्थाः खलु ते राम नरा ये त्वां पुरीं गतम् ।  
राज्ये चैवाभिषिक्तं च द्रक्ष्यन्ति वसुधाधिपम् ॥ ६-११९-२०  
अनुरक्तेन बलिना शुचिना धर्मचारिणा ।  
इच्छेयं त्वामहं द्रष्टुं भरतेन समागतम् ॥ ६-११९-२१  
चतुर्दशसमाः सौम्य वने निर्यापितास्त्वया ।  
वसता सीतया सार्धं लक्ष्मणेन च धीमता ॥ ६-११९-२२  
निवृत्तवनवासोअसि प्रतिज्ञा सफला कृता ।  
रावणं च रणे हत्वा देवास्ते परितोषिताः ॥ ६-११९-२३  
कृतं कर्म यशः श्लाघ्यं प्राप्तं ते शत्रुसूदन ।  
भ्रातृभिः सह राज्यस्थो दीर्घमायुरवाप्नुहि ॥ ६-११९-२४  
इति ब्रुवाणं राजानं रामः प्राञ्जलिरब्रवीत् ।  
कुरु प्रसादं धर्मज्ञ कैकेय्या भरतस्य च ॥ ६-११९-२५  
सपुत्रां त्वां त्यजामीति यदुक्ता कैकयी त्वया ।  
स शापः कैकयीं घोरः सपुत्रां न स्पृशेत्प्रभो ॥ ६-११९-२६  
तथेति महाराजो राममुक्त्वा कृताञ्जलिम् ।  
लक्ष्मणं च परिष्वज्य पुनर्वाक्यमुवाच ह ॥ ६-११९-२७  
रामं शुश्रूषता भक्त्या वैदेह्या सह सीतया ।  
कृता मम महाप्रीतिः प्राप्तं धर्मफलं च ते ॥ ६-११९-२८  
धर्मं प्राप्स्यसि धर्मज्ञ यशश्च विपुलं भुवि ।  
रामे प्रसन्ने स्वर्गं च महिमानं तथैव च ॥ ६-११९-२९  
रामं शुश्रूष भद्रं ते सुमित्रानन्दवर्धन ।  
रामः सर्वस्य लोकस्य शुभेष्वभिरतः सदा ॥ ६-११९-३०  
एते सेन्द्रास्त्रयो लोकाः सिद्धाश्च परमर्षयः ।  
अभिगम्य महात्मानमर्चन्ति पुरुषोत्तमम् ॥ ६-११९-३१  
एतत्तदुक्तमव्यक्तमक्षरं ब्रह्मनिर्मितम् ।  
देवानां हृदयं सौम्य गुह्यं रामः परन्तपः ॥ ६-११९-३२  
अवाप्तं धर्मचरणं यशश्च विपुलं त्वया ।  
एनं शुश्रूषता भक्त्या वैदेह्या सह सीतया ॥ ६-११९-३३  
इत्युक्त्वा लक्ष्मणं राजा स्नुषां बद्धाञ्जलिं स्थिताम् ।  
पुत्रीत्याभाष्य मधुरं शनैरेनामुवाच ह ॥ ६-११९-३४  
कर्तव्यो न तु वैदेहि मन्युस्त्यागमिमं प्रति ।  
रामेण त्वद्विशुद्ध्यर्थं कृतमेतद्धितैषिणा ॥ ६-११९-३५  
सुदुष्करमिदं पुत्रि तव चारित्रलक्षणम् ।  
कृतं यत्तेऽन्यनारीणां यशो ह्यभिभविष्यति। ६-११९-३६  
न त्वं सुभ्रु समाधेया पतिशुश्रूवणं प्रति ।  
अवश्यं तु मया वाच्यमेष ते दैवतं परम् ॥ ६-११९-३७  
इति प्रतिसमादिश्य पुत्रौ सीतां तथा स्नुषाम् ।  
इन्द्रलोकं विमानेन ययौ दशरथो ज्वलन् ॥ ६-११९-३८  
विमानमास्थाय महानुभावः ।  
श्रिया च संहृष्टतनुर्नृपोत्तमः ।  
आमन्त्य्र पुत्रौ सह सीतया च ।  
जगाम देवप्रवरस्य लोकम्। ६-११९-३९  
इत्यार्षे श्रीमद्रामायणे आदिकाव्ये युद्धकाण्डे एकोनविंशत्यधिकशततमः सर्गः