---
title: 112 Vibhishana s installation
title_english: 112 Vibhishana s installation

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-112-Vibhishana_s_installation__0.mp3"></div>

ते रावणवधं दृष्ट्वा देवगन्धर्वदानवाः ।  
जग्मुः स्वैः स्वै र्विमानैस्ते कथयन्तः शुभाः कथाः ॥ ६-११२-१  
रावणस्य वधं घोरं राघवस्य पराक्रमम् ।  
सुयुद्धं वानराणां च सुग्रीवस्य च मन्त्रितम् ॥ ६-११२-२  
अनुरागं च वीर्यं च सौमित्रे र्लक्ष्मणस्य च ।  
पतिव्रतात्वम् सीताया हनूमति पराक्रमम् ॥ ६-११२-३  
कथयन्तो महाभागा जग्मुर्हृष्ट यथागतम् ।  
राघवस्तु रथं दिव्यमिन्द्रदत्तं शिखिप्रभम् ॥ ६-११२-४  
अनुज्ञाय महाबाहुर्मातलिं प्रत्यपूजयत् ।  
राघवेणाभ्यनुज्ञातो मातलिः शक्रसारथिः ॥ ६-११२-५  
दिव्यं तं तथमास्थाय दिवमेवोत्पपात ह ।  
तस्मिंस्तु दिवमारुढे सरथे रथिनां वरः ॥ ६-११२-६  
राघवः परमप्रीतः सुग्रीवं परिषस्वजे ।  
पर्ष्वज्य च सुग्रीवं लक्ष्मणेनाभिवादितः ॥ ६-११२-७  
पूज्यमानो हरिगणैराजगाम बलालयम् ।  
अथोवाच स काकुत्स्थः समीपपरिवर्तिनम् ॥ ६-११२-८  
सौमित्रिं सत्त्वसम्पन्नं लक्ष्मणं शुभलक्षणम् ।  
विभीषणमिमं सौम्य लङ्कायामभिषेचय ॥ ६-११२-९  
अनुरक्तं च भक्तं च तथा पूर्वोपकारिणम् ।  
एष मे परमः कामो यदिमं रावणानुजम् ॥ ६-११२-१०  
लङ्कायां सौम्य पश्येयमभिषिक्तं विभीषणम् ।  
एवमुक्तस्तु सौमित्री राघवेण महात्मना ॥ ६-११२-११  
तथेत्युक्त्वा सुसंहृष्टः सौवर्णम् घटमाददे ।  
तं घटं वानरेन्द्राणाम् हस्ते दत्त्वा मनोजवान् ॥ ६-११२-१२  
व्यादिदेश महासत्त्वः समुद्रसलिलं तदा ।  
अतिशीघ्रम् ततो गत्वा वानरास्ते मनोजवाः ॥ ६-११२-१३  
आगतास्तु जलं गृह्य समुद्राद्वानरोत्तमाः ।  
ततस्त्वेकं घटं गृह्य संस्थाप्य परमासने ॥ ६-११२-१४  
घटेन तेन सौमित्रिरभ्यषिञ्चद्विभीषणम् ।  
लङ्कायां रक्षसां मध्ये राजानं रामशासनात् ॥ ६-११२-१५  
विधिना मन्त्रदृष्टेन सुहृद्गणसमावृतः ।  
अभ्यषिञ्चंस्तदा सर्वे राक्षसा वानरास्तथा ॥ ६-११२-१६  
प्रहर्षमतुलं गत्वा तुष्टुवू राममेव ह ।  
तस्यामात्या जहृषिरे भक्ता ये चास्य राक्षसाः ॥ ६-११२-१७  
दृष्ट्वाभिष्क्तं लङ्कायां राक्षसेन्द्रं विभीषणम् ।  
राघवः प्रमां प्रीतिं जगाम सहलक्ष्मणः ॥ ६-११२-१८  
स तद्राज्यं महत्प्राप्य रामदत्तं विभीषणः ।  
प्रकृतीः सान्त्ययित्वा च ततो राममुपागमत् ॥ ६-११२-१९  
दध्यक्षतान् मोदकांश्च लाजाः सुमनसस्तथा ।  
आजह्रुरथ सन्तुष्टाः पौरास्तस्मै निशाचराः ॥ ६-११२-२०  
स तान् गृहीत्वा दुर्धर्षो राघवाय न्यवेदयत् ॥ ६-११२-२१  
माङ्गल्यं मङ्गलं सर्वं लक्ष्मणाय च वीर्यवान् ।  
कृतकार्यं समृद्धार्थं दृष्ट्वा रामो विभीषणम् ॥ ६-११२-२२  
प्रतिजग्राह तत्सर्वं तस्यैव प्रियकाम्यया ।  
ततह् शैलोपमं वीरं प्राञ्जलिं प्रणतं स्थितम् ॥ ६-११२-२३  
उवाचेदं वचो रामो हनूमन्तं प्लवङ्गमम् ।  
अनुज्ज़्नाप्य महाराजमिमं सौम्य विभीषणम् ॥ ६-११२-२४  
प्रविश्य नगरीं लङ्कां कौशलं ब्रूहिमैथिलीम् ।  
वैदेह्यै मां कुशलिनं सुग्रीवं च सलक्ष्मणम् ॥ ६-११२-२५  
अचक्ष्व वदतां श्रेष्ठ रावणं च हतं रणे ।  
प्रियमेतदुदाहृत्य वैदेह्यस्त्वं हरीश्वर ॥ ६-११२-२६  
प्रतिगृह्य च सन्देशमुपावर्तितुमर्हसि ।  
इत्यार्षे श्रीमद्रामायणे आदिकाव्ये युद्धकाण्डे द्वादशाधिकशततमः सर्गः