---
title: 109 Rama directs Vibhishana to perform the obsequies to Ravana
title_english: 109 Rama directs Vibhishana to perform the obsequies to Ravana

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-109-Rama_directs_Vibhishana_to_perform_the_obsequies_to_Ravana_0.mp3"></div>

भ्रातरं निहतं दृष्ट्वा शयानं निर्जितं रणे ।  
शोकवेगपरीतात्मा विललाप विभीषणः ॥ ६-१०९-१  
वीर विक्रान्त विख्यात प्रवीण नयकोविद ।  
महार्हशयनोपेत किं शेषे निहतो भुवि ॥ ६-१०९-२  
निक्षिप्य दीर्घौ निश्चेष्टौ भुजावङ्गदभूषितौ ।  
मुकुटेनापवृत्तेन भास्कराकारवर्चसा ॥ ६-१०९-३  
तदिदं वीर सम्प्राप्तं यन्मया पूर्वमीरितम् ।  
काममोहपरीतस्य यत्त्न्न रुचितं तव ॥ ६-१०९-४  
यन्न दर्पात् प्रहस्तो वा नेन्द्रजिन्नापरे जनाः ।  
न कुम्भकर्णोऽतिरथो नातिकायो नरान्तकः ॥ ६-१०९-५  
न स्वयं त्वममन्येथास्तस्योदर्कोऽयमागतः ।  
गतः सेतुः सुनीतीनां गतो धर्मस्य विग्रहः ॥ ६-१०९-६  
गतः सत्त्वस्य सङ्क्षेपह् प्रस्तावानां गतिर्गता ।  
आदित्यः पतितो भूमौ मग्नस्तमसि चन्द्रमाः ॥ ६-१०९-७  
चित्रभानुः प्रशान्तार्चिर्व्यवसायो निरुद्यमः ।  
अस्मिन्निपतिते वीरे भूमौ शस्त्रभृतां वरे ॥ ६-१०९-८  
किं शेषमिह लोकस्य गतस्त्त्वस्य सम्प्रति ।  
रणे राक्षसशार्दूले प्रसुप्त इव पांसुषु ॥ ६-१०९-९  
धृतिप्रवालः प्रसहाग्र्यपुष्प ।  
स्तपोबलः शौर्यनिबद्धमूलः ।  
रणे महान् राक्षसराजवृक्षः ।  
सम्मर्दितो राघवमारुतेन ॥ ६-१०९-१०  
तेजोविषाणः कुलवंशवंशः ।  
कोपप्रसादापरगात्रहस्तः ।  
इक्ष्वाकुसिंहावगृहीतदेहः ।  
सुप्तः क्षितौ रावणगन्धहस्ती ॥ ६-१०९-११  
पराक्रमोत्साहविजृम्भितार्चि ।  
र्निःश्वासधूमः स्वबलप्रतापः ।  
प्रतापवान् संयति राक्षसाग्नि ।  
र्निर्वापितो रामपयोधरेण ॥ ६-१०९-१२  
सिंहर्क्षलाङ्गूलककुद्विषाणः ।  
पराभिजिद्गन्धनगन्धहस्ती ।  
रक्षोवृषश्चापलकर्णचक्षुः ।  
क्षितीश्वरव्याग्रहतोऽवसन्नः ॥ ६-१०९-१३  
वदन्तं हेतुमद्वाक्यं परिदृष्टर्थनिश्चयम् ।  
रामः शोकसमाविष्टमित्युवाच विभीषणम् ॥ ६-१०९-१४  
नायं विनष्टो निश्चेष्टः समरे चण्डविक्रमः ।  
अत्युन्नतमहोत्साहः पतितोऽयमशङ्कितः ॥ ६-१०९-१५  
नैवं विनष्टाः शोच्यन्ते क्षत्रधर्मव्यवस्थिताः ।  
वृद्धिमाशंसमाना ये निपतन्ति रणाजिरे ॥ ६-१०९-१६  
येन सेन्द्रास्त्रयो लोकास्त्रासिता युधि धीमता ।  
तस्मिन् कालसमायुक्ते न कालः परिशोचितुम् ॥ ६-१०९-१७  
नैकान्तविजयो युद्धे भूतपूर्वः कदाचन ।  
परैर्वा हन्यते वीरः परान्वा हन्ति संयुगे ॥ ६-१०९-१८  
इयं हि पूर्वैः सन्दिष्टा गतिः क्षत्रियसम्मता ।  
क्षत्रियो निहतः सङ्ख्ये न शोच्य इति निश्चयः ॥ ६-१०९-१९  
तदेवं निश्चयं दृष्ट्वा तत्त्वमास्थाय विज्वरः ।  
यदिहानन्तरं कार्यं कल्प्यं तदनुचिन्तय ॥ ६-१०९-२०  
योऽयं विमर्देष्वविभग्नपूर्वः ।  
सुरैः समस्तैरपि वासवेन ।  
भवन्तमासाद्य रणे विभग्नो ।  
वेलामिवासाद्य यथा समुद्रः ॥ ६-१०९-२१  
अनेन दत्तानि वनीपकेषु ।  
भुक्ताश्च भोगा निभृताश्च भृत्याः ।  
धनानि मित्रेषु समर्पितानि ।  
वैराण्यमित्रेषु निपातितानि ॥ ६-१०९-२२  
एषोहिताग्निश्च महातपाश्च ।  
वेदन्तगः कर्मसु चाग्र्यशूरः ।  
एतस्य यत्प्रेतगतस्य कृत्यं ।  
तत्कर्तुमिच्छामि तव प्रसादात् ॥ ६-१०९-२३  
स तस्य वाक्यैः करुणैर्महात्मा ।  
सम्बोधितः साधु विभीषणेन ।  
आज्ञापयामास नरेन्द्रसूनुः ।  
स्वर्गीयमाधानमदीनसत्त्वः ॥ ६-१०९-२४  
मरणान्तानि वैराणि निर्वृत्तं नः प्रयोजनम् ।  
क्रियतामस्य संस्कारो ममाप्येष यथा तव ॥ ६-१०९-२५  
इत्यार्षे श्रीमद्रामायणे आदिकाव्ये युद्धकाण्डे नवाधिकशततमः सर्गः