---
title: 116 Seetha s taunting reply to Rama
title_english: 116 Seetha s taunting reply to Rama

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-116-Seetha_s_taunting_reply_to_Rama_0.mp3"></div>

एवमुक्ता तु वैदेही परुषं लोमहर्षणम् ।  
राघवेण सरोषेण भृशं प्रव्यथिताभवत् ॥ ६-११६-१  
सा तदश्रुतपूर्वं हि जने महति मैथिली ।  
श्रुत्वा भर्तृवचो रूक्षं लज्जया व्रीडिताभवत् ॥ ६-११६-२  
प्रविशन्तीव गात्राणि स्वान्येव जनकात्मजा ।  
वाक्षल्यैस्तैः सशल्येव भृशमश्रूण्यवर्तयत् ॥ ६-११६-३  
ततो बाष्पपरिक्लिष्टं प्रमार्जन्ती स्वमाननम् ।  
शनैर्गद्गदया वाचा भर्तारमिदमब्रवीत् ॥ ६-११६-४  
किं मामसदृशं वाक्यमीदृशं श्रोत्रदारुणम् ।  
रूक्षं श्रावयसे वीर प्राकृतः प्राकृताम् इव ॥ ६-११६-५  
न तथास्मि महाबाहो यथा त्वमवगच्छसि ।  
प्रत्ययं गच्छ मे स्वेन चारित्रेणैव ते शपे ॥ ६-११६-६  
पृथक्स्त्रीणां प्रचारेण जातिं त्वं परिशङ्कसे ।  
परित्यजेमां शङ्कां तु यदि तेऽहं परीक्षिता ॥ ६-११६-७  
यद्यहं गात्रसंस्पर्शं गतास्मि विवशा प्रभो ।  
कामकारो न मे तत्र दैवं तत्रापराध्यति ॥ ६-११६-८  
मदधीनं तु यत्तन्मे हृदयं त्वयि वर्तते ।  
पराधीनेषु गात्रेषु किं करिष्याम्यनीश्वरा ॥ ६-११६-९  
सहसंवृद्धभावाच्च संसर्गेण च मानद ।  
यद्यहं ते न विज्ञाता हता तेनास्मि शाश्वतम् ॥ ६-११६-१०  
प्रेषितस्ते यदा वीरो हनूमानवलोककः ।  
लङ्कास्थाहं त्वया वीर किं तदा न विसर्जिता ॥ ६-११६-११  
प्रत्यक्षं वानरेन्द्रस्य त्वद्वाक्यसमनन्तरम् ।  
त्वया सन्त्यक्तया वीर त्यक्तं स्याज्जीवितं मया ॥ ६-११६-१२  
न वृथा ते श्रमोऽयं स्यात्संशये न्यस्य जीवितम् ।  
सुहृज्जनपरिक्लेशो न चायं निष्फलस्तव ॥ ६-११६-१३  
त्वया तु नरशार्दूल क्रोधमेवानुवर्तता ।  
लघुनेव मनुष्येण स्त्रीत्वमेव पुरस्कृतम् ॥ ६-११६-१४  
अपदेशेन जनकान्नोत्पत्तिर्वसुधातलात् ।  
मम वृत्तं च वृत्तज्ञ बहु ते न पुरस्कृतम् ॥ ६-११६-१५  
न प्रमाणीकृतः पाणिर्बाल्ये बालेन पीडितः ।  
मम भक्तिश्च शीलं च सर्वं ते पृष्ठतः कृतम् ॥ ६-११६-१६  
इति ब्रुवन्ती रुदती बाष्पगद्गदभाषिणी ।  
उवाच लक्ष्मणं सीता दीनं ध्यानपरायणम् ॥ ६-११६-१७  
चितां मे कुरु सौमित्रे व्यसनस्यास्य भेषजम् ।  
मिथ्यापवादोपहता नाहं जीवितुमुत्सहे ॥ ६-११६-१८  
अप्रीतेन गुणैर्भर्त्रा त्यक्ता या जनसंसदि ।  
या क्षमा मे गतिर्गन्तुं प्रवेक्ष्ये हव्यवाहनम् ॥ ६-११६-१९  
एवं ब्रुवाणा रुदती बाष्पगद्गदभाषिणी ।  
अब्रवील्लक्ष्मणं सीता दीनं ध्यानपरं स्थितम् ॥ ६-११६-२०  
स विज्ञाय मनश्छन्दं रामस्याकारसूचितम् ।  
चितां चकार सौमित्रिर्मते रामस्य वीर्यवान् ॥ ६-११६-२१  
न हि रामं तदा कश्चित्कालान्तकयमोपमम् ।  
अनुनेतुमथो वक्तुं द्रष्टुं वा प्यशकत्सुहृत् ॥ ६-११६-२२  
अधोमुखं ततो रामं शनैः कृत्वा प्रदक्षिणम् ।  
उपासर्पत वैदेही दीप्यमानं हुताशनम् ॥ ६-११६-२३  
प्रणम्य देवताभ्यश्च ब्राह्मणेभ्यश्च मैथिली ।  
बद्धाञ्जलिपुटा चेदमुवाचाग्निसमीपतः ॥ ६-११६-२४  
यथा मे हृदयं नित्यं नापसर्पति राघवात् ।  
तथा लोकस्य साक्षी मां सर्वतः पातु पावकः ॥ ६-११६-२५  
यथा मां शुद्धचरितां दुष्टां जानाति राघवः ।  
तथा लोकस्य साक्षी मां सर्वतः पातु पावकः ॥ ६-११६-२६  
कर्मणा मनसा वाचा यथा नातिचराम्यहम् ।  
राघवं सर्वधर्मज्ञं तथा मां पातु पावकः ॥ ६-११६-२७  
आदित्योभवान् वायुर्दिशश्चन्द्रस्तथैव च ।  
अहश्चापि तथा सन्ध्ये रात्रिश्च पृथिवी तथा ॥ ६-११६-२८  
यथान्येऽपि विजानन्ति तथा चारित्रसंयुताम् ।  
एवमुक्त्वा तु वैदेही परिक्रम्य हुताशनम् ॥ ६-११६-२९  
विवेश ज्वलनं दीप्तं निःसङ्गेनान्तरात्मना ।  
जनः स सुमहांस्तत्र बालवृद्धसमाकुलः ॥ ६-११६-३०  
ददर्श मैथिलीं तत्र प्रविशन्तीं हुताशनम् ।  
सा तप्तनवहेमाभा तप्तकाञ्चनभूषणा ॥ ६-११६-३१  
पपात ज्वलनं दीप्तं सर्वलोकस्य सन्निधौ ।  
ददृशुस्तां विशालाक्षीं पतन्तीं हव्यवाहनम् ॥ ६-११६-३२  
सीतां सर्वाणि रूपाणि रुक्मवेदिनिभां तदा ।  
ददृशुस्तां महाभागां प्रविशन्तीं हुताशनम् ॥ ६-११६-३३  
सीतां कृत्स्नास्त्रयो लोकाः पुण्यामाज्याहुतीमिव ।  
प्रचुक्रुशुः स्त्रियः सर्वास्तां दृष्ट्वा हव्यवाहने ॥ ६-११६-३४  
पतन्तीं संस्कृतां मन्रैर्वसोर्धारामिवाध्वरे ।  
ददृशुस्तां त्रयो लोका देवगन्धर्वदाननाः ॥ ६-११६-३५  
शप्तां पतन्तीं निरये त्रिदिवाद्देवतामिव ।  
तस्यामग्निं विशन्त्यां तु हाहेति विपुलः स्वनः ॥ ६-११६-३६  
रक्षसां वानराणां च सम्बभूवाद्भुतोपमः ।  
इत्यार्षे श्रीमद्रामायणे आदिकाव्ये युद्धकाण्डे षोडशाधिकशततमः सर्गः