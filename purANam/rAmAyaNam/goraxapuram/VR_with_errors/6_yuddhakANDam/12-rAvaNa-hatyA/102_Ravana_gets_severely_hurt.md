---
title: 102 Ravana gets severely hurt
title_english: 102 Ravana gets severely hurt

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-102-Ravana_gets_severely_hurt_0.mp3"></div>

लक्ष्मणेन तु तद्वाक्यमुक्तन् श्रुत्वा स राघवः ।  
सन्दधे परवीरघ्नो धनुरादाय वीर्यवान् ॥ ६-१०२-१  
रावणाय शरान्घोरान्विससर्ज चमूमुखे ।  
अथान्यं रथमास्थाय रावणो राक्षसाधिपः ॥ ६-१०२-२  
अभ्यधावा काकुत्स्थं स्वर्भानुरिव भास्करम् ।  
दशग्रीवो रथस्थस्तु रामन् वज्रोपमैः शरैः ॥ ६-१०२-३  
आजघान महाघोरैर्धाराभिरिव तोयदः ।  
दीप्तपावकसङ्काशैः शरैः काञ्चनभूषणैः ॥ ६-१०२-४  
निर्बिभेद रणे रामो दशग्रीवन् समाहितः ।  
भूमिस्थितस्य रामस्य रथस्थस्य च रक्षसः ॥ ६-१०२-५  
न समन् युद्धमित्याहुर्देवगन्धर्वदानवाः ।  
ततो देववरः श्रीमान् श्रुत्वा तेषां वचोऽमृतम् ॥ ६-१०२-६  
आहूय मातलिं शक्रो वचनं चेदमब्रवीत् ।  
रथेन मम भूमिष्ठं शीघ्रं याहि रघूत्तमम् ॥ ६-१०२-७  
आयूय भूतलं यातः कुरु देवहितं महत् ।  
इत्युक्तो देवराजेन मातलिर्द्वसारथिः ॥ ६-१०२-८  
प्रणम्य शिरसा देवं ततो वचनमब्रवीत् ।  
शीघ्रं यास्यामि देवेन्द्र सारथ्यं च करोम्यहम् ॥ ६-१०२-९  
ततो हयैश्च संयोज्य हरितैः स्यन्दनोत्तमम् ।  
ततः काञ्चनचित्राङ्गः किङ्किणीशतभूषितः ॥ ६-१०२-१०  
तरुणादित्यसङ्काशो वैदूर्यमयकूबरः ।  
सदश्वैः काञ्चनापीडैर्युक्तः श्वेतप्रकीर्णकैः ॥ ६-१०२-११  
हरिभिः सूर्यसङ्काशैर्हेमजालविभूषितैः ।  
रुक्मवेणुध्वजः श्रीमान्देवराजरथो वरः ॥ ६-१०२-१२  
देवराजेन सन्दिष्टो रथमारुह्य मातलिः ।  
अभ्यवर्तत काकुत्स्थमवतीर्य त्रिविष्टपात् ॥ ६-१०२-१३  
अब्रवीच्च तदा रामन् सप्रतोदो रथे स्थितः ।  
प्राञ्जलिर्मातलिर्वाक्यन् सहस्राक्षस्य सारथिः ॥ ६-१०२-१४  
सहस्राक्षेण काकुत्स्थ रथोअयन् विजयाय ते ।  
दत्तस्तव महासत्त्व श्रीमाञ्शत्रुनिबर्हणः ॥ ६-१०२-१५  
इदमैन्द्रं महच्चापन् कवचं चाग्निसन्निभम् ।  
शराश्चादित्यसङ्काशाः शक्तिश्च विमला शिताः ॥ ६-१०२-१६  
आरुह्येमन् रथं वीर राक्षसन् जहि रावणम् ।  
मया सारथिना राम महेन्द्र इव दानवान् ॥ ६-१०२-१७  
इत्युक्तः स परिक्रम्य रथन् तमभिवाद्य च ।  
आरुरोह तदा रामो लोकाण्ल्लक्ष्म्या विराजयन् ॥ ६-१०२-१८  
बभूव च महायुद्धं तुमुलं रोमहर्षणम् ।  
रामस्य च महाबाहो रावणस्य च रक्षसः ॥ ६-१०२-१९  
स गान्धर्वेण गान्धर्वन् दैवं दैवेन राघवः ।  
अस्त्रन् राक्षसराजस्य जघान परमास्त्रवित् ॥ ६-१०२-२०  
अस्त्रन् तु परमं घोरन् राक्षसं राकसाधिप ।  
ससर्ज परमक्रुद्धः पुनरेव निशाचरः ॥ ६-१०२-२१  
ते रावणधनुर्मुक्ताः शराः काञ्चनभूषणाः ।  
अभ्यवर्तन्त काकुत्स्थन् सर्पा भूत्वा महाविषाः ॥ ६-१०२-२२  
ते दीप्तवदना दीप्तन् वमन्तो ज्वलनं मुखैः ।  
राममेवाभ्यवर्तन्त व्यादितास्या भयानकाः ॥ ६-१०२-२३  
तैर्वासुकिसमस्पर्शैर्दीप्तभोगैर्महाविषैः ।  
दिशश्च सन्तताः सर्वाः प्रदिशश्च समावृताः ॥ ६-१०२-२४  
तान्दृष्ट्वा पन्नगान्रामः समापतत आहवे ।  
अस्त्रन् गारुत्मतं घोरं प्रादुश्चक्रे भयावहम् ॥ ६-१०२-२५  
ते राघवधनुर्मुक्ता रुक्मपुङ्खाः शिखिप्रभाः ।  
सुपर्णाः काञ्चना भूत्वा विचेरुः सर्पशत्रवः ॥ ६-१०२-२६  
ते तान्सर्वाञ्शराञ्जघ्नुः सर्परूपान्महाजवान् ।  
सुपर्णरूपा रामस्य विशिखाः कामरूपिणः ॥ ६-१०२-२७  
अस्त्रे प्रतिहते क्रुद्धो रावणो राक्षसाधिपः ।  
अभ्यवर्षत्तदा रामन् घोराभिः शरवृष्टिभिः ॥ ६-१०२-२८  
ततः शरसहस्रेण राममक्लिष्टकारिणम् ।  
अर्दयित्वा शरौघेण मातलिं प्रत्यविध्यत ॥ ६-१०२-२९  
चिच्छेद केतुमुद्दिश्य शरेणैकेन रावणः ।  
पातयित्वा रथोपस्थे रथात्केतुन् च काञ्चनम् ॥ ६-१०२-३०  
ऐन्द्रानभिजघानाश्वाञ्शरजालेन रावणः ।  
विषेदुर्देवगन्धर्वा दानवाश्चारणैः सह ॥ ६-१०२-३१  
राममार्तन् तदा दृष्ट्वा सिद्धाश्च परमर्षयः ।  
व्यथिता वानरेन्द्राश्च बभूवुः सविभीषणाः ॥ ६-१०२-३२  
रामचन्द्रमसन् दृष्ट्वा ग्रस्तन् रावणराहुणा ।  
प्राजापत्यन् च नक्षत्रन् रोहिणीं शशिनः प्रियाम् ॥ ६-१०२-३३  
समाक्रम्य बुधस्तस्थौ प्रजानामशुभावहः ।  
सधूमपरिवृत्तोर्मिः प्रज्वलन्निव सागरः ॥ ६-१०२-३४  
उत्पपात तदा क्रुद्धः स्पृशन्निव दिवाकरम् ।  
शस्त्रवर्णः सुपरुषो मन्दरश्मिर्दिवाकरः ॥ ६-१०२-३५  
अदृश्यत कबन्धाङ्गः सन्सक्तो धूमकेतुना ।  
कोसलानान् च नक्षत्रन् व्यक्तमिन्द्राग्निदैवतम् ॥ ६-१०२-३६  
आक्रम्याङ्गारकस्तस्थौ विशाखामपि चाम्बरे ।  
दशास्यो विंशतिभुजः प्रगृहीतशरासनः ॥ ६-१०२-३७  
अदृश्यत दशग्रीवो मैनाक इव पर्वतः ।  
निरस्यमानो रामस्तु दशग्रीवेण रक्षसा ॥ ६-१०२-३८  
नाशकदभिसन्धातुन् सायकान्रणमूर्धनि ।  
स कृत्वा भ्रुकुटीन् क्रुद्धः किं चित्सन्रक्तलोचनः ॥ ६-१०२-३९  
जगाम सुमहाक्रोधं निर्दहन्निव रक्षसान् ।  
तस्य क्रुद्धस्य वदनं दृष्ट्वा रामस्य धीमतः ॥ ६-१०२-४०  
सर्वभूतानि वित्रेसुः प्राकम्पत च मेदिनी ।  
सिंहशार्दूलवान् शैलः सञ्चचाल चलद्द्रुमः ।  
बभूव चापि क्षुभितः समुद्रः सरितां पतिः ॥ ६-१०२-४१  
खराश्च खरनिर्घोषा गगने परुषा घनाः ।  
औत्पातिकाश्च नर्दन्तः समन्तात् परिचक्रमुः ॥ ६-१०२-४२  
रामं दृष्ट्वा सुसङ्क्रुद्धमुत्पातांशैव दारुणान् ।  
वित्रेसुः सर्वभूतानि रावणस्याभवद्भयम् ॥ ६-१०२-४३  
विमानस्थास्थदा देवा गन्धर्वाश्च महोरगाः ।  
ऋषिदानवदैत्याश्च गरुत्मन्तश्च खेचराः ॥ ६-१०२-४४  
ददृशुस्ते तदा युद्धं लोकसंवर्तसंस्थितम्  
नानाप्रहरणैर्भीमैः शूरयोः सम्प्रयुध्यतोः ॥ ६-१०२-४५  
ऊचुः सुरासुराः सर्वे तदा विग्रहमागताः ।  
प्रेक्षमाणा महद्युद्धं वाक्यं भक्त्या प्रहृष्टवत् ॥ ६-१०२-४६  
दशग्रीवं जयेत्याहुरसुराः समवस्थिताः ।  
देवा राममवोचंस्ते त्वं जयेति पुनः पुनः ॥ ६-१०२-४७  
एतस्मिन्नन्तरे क्रोधाद्राघवस्य स रावणः ।  
प्रहर्तुकामो दुष्टात्मा स्पृशन् प्रहरणं महत् ॥ ६-१०२-४८  
वज्रसारं महानादं सर्वशत्रुनिबर्हणम् ।  
शैलशृङ्गनिभैः कूटैश्चित्तदृष्टिभयावहम् ॥ ६-१०२-४९  
सधूममिव तीक्षणग्रं युगान्ताग्निचयोपमम् ।  
अतिरौद्रमनासाद्यं कालेनापि दुरासद्म् ॥ ६-१०२-५०  
त्रासनं सर्वभूतानां दारणं भेदनं तथा ।  
प्रदीप्तमिव रोषेण शूलं जग्राह रावणः ॥ ६-१०२-५१  
तच्छूलं परमक्रुद्धो मध्ये जग्राह वीर्यवान् ।  
अनीकैः समरे शूरै राक्षसैः परिवारितः ॥ ६-१०२-५२  
समुद्यम्य महाकायो ननाद युधि भैरवम् ।  
संरक्तनयनो रोषात् स्वसैन्यमभिहर्षयन् ॥ ६-१०२-५३  
पृथिवीं चान्तरिक्षं च दिशश्च प्रदिशस्तथा ।  
प्राकम्पयत्तदा शब्दो राक्षसेन्द्रस्य दारुणः ॥ ६-१०२-५४  
अतिकायस्य नादेन तेन तस्य दुरात्मनः ।  
सर्वभूतानि वित्रेसुः सागरश्च प्रचुक्षुभे ॥ ६-१०२-५५  
स गृहीत्वा महावीर्यः शूलं तद्रावणो महत् ।  
विनद्य सुमहानादं रामं परुषमब्रवीत् ॥ ६-१०२-५६  
शूलोऽयं वज्रसारस्ते राम रोषन्मयोद्यतः ।  
तव भ्रातृसहायस्य सम्यक् प्राणान् हरिष्यति ॥ ६-१०२-५७  
रक्षसामद्य शूराणां निहतानां चमूमुखे ।  
त्वां निहत्य रणश्लाघी करोमि तरसा समम् ॥ ६-१०२-५८  
तिष्ठेदानीं निहन्मि त्वामेष शूलेन राघव ।  
एवमुक्त्वा स चिक्षेप तच्छूलं राक्षसाधिपः ॥ ६-१०२-५९  
तद्रावणकरान्मुक्तं विद्युन्मालासमावृतम् ।  
अष्टघण्टं महानादं वियद्गतमशोभत ॥ ६-१०२-६०  
तच्छूलां रागवो द्ऱिष्ट्वा ज्वलन्तं घोरदर्शनम् ।  
ससर्ज विशिखान् रामश्चापमायम्य वीर्यवान् ॥ ६-१०२-६१  
आपतन्तं शरौघेण वारयामास राघवः ।  
उत्पतन्तं युगान्ताग्निं जलौघैरिव वासवः ॥ ६-१०२-६२  
निर्ददाह स तान् बाणान् रामकार्मुकनिःसृतान् ।  
रावणस्य महान् शूलः पतङ्गानिव पावकः ॥ ६-१०२-६३  
तान् दृष्ट्वा भस्मसाद्भूतान् शूलसंस्पर्शचूर्णतान् ।  
सायकानन्तरिक्षस्थान् रागवः क्रोधमाहरत् ॥ ६-१०२-६४  
स तां मातलिनानीतां शक्तिं वासवसम्मताम् ।  
जग्राह परमक्रुद्धो राघवो रघवनन्दनः ॥ ६-१०२-६५  
सा तोलिता बलवता शक्तिर्घण्टाकृतस्वना ।  
नभः प्रज्वालयामास युगान्तोल्केव सप्रभा ॥ ६-१०२-६६  
सा क्षिप्ता राक्षसेन्द्रस्य तस्मिन् शूले पपात ह ।  
भिन्नः शक्त्या महान् शूलो निपपात हतद्युतिः ॥ ६-१०२-६७  
निर्भभेद ततो बाणैर्हयानस्य महाजवान् ।  
रामस्त्रीक्षणैर्महावेगैर्बाणवद्भिरजिह्मगैः ॥ ६-१०२-६८  
निर्बधेदोरसि तदा रावणं निशितैः शरैः ।  
राघवः परमायत्तो ललाटे पत्त्रिभिस्त्रिभिः ॥ ६-१०२-६९  
स शरैर्भिन्नसर्वाङ्गो गात्रप्रसृतशोणितः ।  
राक्षसेन्द्रः समूहस्थः पुल्लाशोक इवाबभौ ॥ ६-१०२-७०  
स रामबाणैरतिविद्धगात्रो ।  
निशाचरेन्द्रः क्षतजार्द्रगात्रः ।  
जगाम खेदं च समाजमध्ये ।  
क्रोधं च चक्रे सुभृशं तदानीम् ॥ ६-१०२-७१  
इत्यार्षे श्रीमद्रामायणे आदिकाव्ये युद्धकाण्डे द्व्यधिकशततमः सर्गः