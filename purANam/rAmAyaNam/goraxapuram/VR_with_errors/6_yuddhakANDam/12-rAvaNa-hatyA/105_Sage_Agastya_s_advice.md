---
title: 105 Sage Agastya s advice
title_english: 105 Sage Agastya s advice

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-105-Sage_Agastya_s_advice_0.mp3"></div>

ततो युद्धपरिश्रान्तं समरे चिन्तया स्थितम् ।  
रावणं चाग्रतो दृष्ट्वा युद्धाय समुपस्थितम् ॥ ६-१०५-१  
दैवतैश्च समागम्य द्रष्टुमभ्यागतो रणम् ।  
उपगम्याब्रवीद्राममगस्त्यो भगवान् ऋषिः ॥ ६-१०५-२  
राम राम महाबाहो शृणु गुह्यं सनातनम् ।  
येन सर्वानरीन्वत्स समरे विजयिष्यसे ॥ ६-१०५-३  
आदित्यहृदयं पुण्यं सर्वशत्रुविनाशनम् ।  
जयावहं जपेन्नित्यमक्षय्यं परमं शिवम् ॥ ६-१०५-४  
सर्वमङ्गलमङ्गल्यं सर्वपापप्रणाशनम् ।  
चिन्ताशोकप्रशमनमायुर्वर्धनमुत्तमम् ॥ ६-१०५-५  
रश्मिमन्तं समुद्यन्तं देवासुरनमस्कृतम् ।  
पूजयस्व विवस्वन्तं भास्करं भुवनेश्वरम् ॥ ६-१०५-६  
सर्वदेवात्मको ह्येष तेजस्वी रश्मिभावनः ।  
एष देवासुरगणान् लोकान् पाति गभस्तिभिः ॥ ६-१०५-७  
एष ब्रह्मा च विष्णुश्च शिवः स्कन्दः प्रजापतिः ।  
महेन्द्रो धनदः कालो यमः सोमो ह्यपाम्पतिः ॥ ६-१०५-८  
पितरो वसवः साध्या अश्विनौ मरुतो मनुः ।  
वायुर्वह्निः प्रजाः प्राण ऋतुकर्ता प्रभाकरः ॥ ६-१०५-९  
आदित्यः सविता सूर्यः खगः पूषा गभस्तिमान् ।  
सुवर्णसदृशो भानुर्हिरण्यरेता दिवाकरः ॥ ६-१०५-१०  
हरिदश्वः सहस्रार्चिः सप्तसप्तिर्मरीचिमान् ।  
तिमिरोन्मधनः शम्भुस्त्वष्टा मार्तण्डकोऽंशुमान् ॥ ६-१०५-११  
हिरण्यगर्भः शिशिरस्तपनोऽहस्करो रविः ।  
अग्निगर्भोऽदितेः पुत्रः शङ्खः शिशिरनाशनः ॥ ६-१०५-१२  
व्योमनाथस्तमोभेदी बुग्यजुः सामपारगः ।  
घनवृष्टिरपां मित्रो विन्ध्यवीथीप्लवङ्गमः ॥ ६-१०५-१३  
आतपी मण्डली मृत्युः पिङ्गलः सर्वतापनः ।  
कविर्विश्वो महातेजा रक्तः सर्वभवोद्भवः ॥ ६-१०५-१४  
नक्षत्रग्रहताराणामधिपो विश्वभावनः ।  
तेजसामपि तेजस्वी द्वादशात्मन्नमो.स्तु ते ॥ ६-१०५-१५  
नमः पूर्वाय गिरये पश्चिमायाद्रये नमः ।  
ज्योतिर्गणानां पतये दिनाधिपतये नमः ॥ ६-१०५-१६  
जयाय जयभद्राय हर्याश्वाय नमो नमः ।  
नमो नमः सहस्रांशो आदित्याय नमो नमः ॥ ६-१०५-१७  
नम उग्राय वीराय सारङ्गाय नमो नमः ।  
नमः पद्मप्रबोधाय प्रचण्डाय नमोऽस्तु ते ॥ ६-१०५-१८  
ब्रह्मेशानाच्युतेशाय सूर्यायादित्यवर्चसे ।  
भास्वते सर्वभक्षाय रौद्राय वपुषे नमः ॥ ६-१०५-१९  
तमोघ्नाय हिमग्नाय शत्रुघ्नायामितात्मने ।  
कृतघ्नघ्नाय देवाय ज्योतिषां पतये नमः ॥ ६-१०५-२०  
तप्तचामीकराभाय हरये विश्वकर्मणे ।  
नमस्तमोभिनिघ्नाय रुचये लोकसाक्षिणे ॥ ६-१०५-२१  
नाशयत्येष वै भूतं तदेव सृजति प्रभुः ।  
पायत्येष तपत्येष वर्षत्येष गभस्तिभिः ॥ ६-१०५-२२  
एष सुप्तेषु जागर्ति भूतेषु परिनिष्ठितः ।  
एष चैवाग्निहोत्रं च फलं चैवाग्निहोत्रिणाम् ॥ ६-१०५-२३  
देवाश्च क्रतवश्चैव क्रतूनां फलमेव च ।  
यानि कृत्यानि लोकेषु सर्वेषु परमप्रभुः ॥ ६-१०५-२४  
एनमापत्सु कृच्छ्रेषु कान्तारेषु भयेषु च ।  
कीर्तयन् पुरुषः कश्चिन्नावसीदति राघव ॥ ६-१०५-२५  
पूजयस्वैनमेकाग्रो देवदेवं जगत्पतिम् ।  
एतत्त्रिगुणितं जप्त्वा युद्धेषु विजयिष्यसि ॥ ६-१०५-२६  
अस्मिन् क्षणे महाबाहो रावणं त्वं वधिष्यसि ।  
एवमुक्त्वा ततोऽगस्त्यो जगाम स यथागतम् ॥ ६-१०५-२७  
एतच्छ्रुत्वा महातेजा नष्टशोकोऽभवत्तदा ।  
धारयामास सुप्रीतो राघवः प्रयतात्मवान् ॥ ६-१०५-२८  
आदित्यं प्रेक्ष्य जप्त्वा तु परं हर्षमवाप्तवान् ।  
त्रिराचम्य शुचिर्भूत्वा धनुरादाय वीर्यवान् ॥ ६-१०५-२९  
रावणं प्रेक्ष्य हृष्टात्मा युद्धार्थं समुपागमत् ।  
सर्वयत्नेन महता वधे तस्य धृतोऽभवत् ॥ ६-१०५-३०  
अथ रविरवदन्निरीक्ष्य रामं ।  
मुदितमनाः परमं प्रहृष्यमाणः ।  
निशिचरपतिसङ्क्षयं विदित्वा ।  
सुरगणमध्यगतो वचस्त्वरेति ॥ ६-१०५-३१  
इत्यार्षे श्रीमद्रामायणे आदिकाव्ये युद्धकाण्डे पञ्चोत्तरशततमः सर्गः