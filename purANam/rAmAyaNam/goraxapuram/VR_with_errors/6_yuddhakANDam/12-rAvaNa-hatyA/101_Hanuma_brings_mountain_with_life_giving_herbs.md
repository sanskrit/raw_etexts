---
title: 101 Hanuma brings mountain with life giving herbs
title_english: 101 Hanuma brings mountain with life giving herbs

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-101-Hanuma_brings_mountain_with_life_giving_herbs_0.mp3"></div>

शक्त्या निपातितं दृष्ट्वा रावणेन बलीयसा ।  
लक्ष्मणं समर् शूरं शोणितौघपरिप्लुतम् ॥ ६-१०१-१  
स दत्त्वा तुमुलन् युद्धं रावणस्य दुरात्मनः ।  
विसृजनेव बाणौघान्सुषेणन् वाक्यमब्रवीत् ॥ ६-१०१-२  
एष रावणवेगेन लक्ष्मणः पतितः क्षितौ ।  
सर्पवद्वेष्टते वीरो मम शोकमुदीरयन् ॥ ६-१०१-३  
शोणितार्द्रमिमन् वीरं प्राणैरिष्टतरं मम ।  
पश्यतो मम का शक्तिर्योद्धुं पर्याकुलात्मनः ॥ ६-१०१-४  
अयन् स समरश्लाघी भ्राता मे शुभलक्षणः ।  
यदि पञ्चत्वमापन्नः प्राणैर्मे किन् सुखेन वा ॥ ६-१०१-५  
लज्जतीव हि मे वीर्यं भ्रश्यतीव कराद्धनुः ।  
सायका व्यवसीदन्ति दृष्टिर्बाष्पवशन् गता ॥ ६-१०१-६  
अवसीदन्ति गात्राणि स्वप्नयाने नृणामिव ।  
चिन्ता मे वर्धते तीव्रा मुमूर्षापि च जायते ॥ ६-१०१-७  
भ्रातरं निहतन् दृष्ट्वा रावणेन दुरात्मना ।  
विष्टन्न्तं तु दुःखार्तं मर्मण्यभिहतं भृशम् ॥ ६-१०१-८  
राघवो भ्रातरं दृष्ट्य प्रियं प्राणं बहिश्चरम् ।  
दुःखेन महताविष्टो ध्यानशोकपरायणः ॥ ६-१०१-९  
परन् विषादमापन्नो विललापाकुलेन्द्रियः ।  
न हि युद्धेन मे कार्यं नैव प्राणैर्न सीतया ॥ ६-१०१-१०  
विजयोऽपि हि मे शूर न प्रियायोपकल्पते ।  
अचक्षुर्विषयश्चन्द्रः कां प्रीतिं जनयिष्यति ॥ ६-१०१-११  
किं मे युद्धेन किं प्राणैर्युद्धकार्यं न विद्यते ।  
यत्रायं निहतः शेते रणमूर्धनि लक्ष्मणः ॥ ६-१०१-१२  
यथैव मां वनं यान्तमनुयाति महाद्युतिः ।  
अहमप्युपयास्यामि तथैवैनं यमक्षयम् ॥ ६-१०१-१३  
इष्टबन्दुजनो नित्यं मां स नित्यमनुव्रतः ।  
इमामवस्थां गमितो राक्षसैः कूटयोधिभिः ॥ ६-१०१-१४  
देशे देशे कलत्राणि देशे देशे च बान्धवाः ।  
तं तु देशं न पश्यामि यत्र भ्राता सहोदरः ॥ ६-१०१-१५  
इत्येवं विलपन्तं तं शोकविह्वलितेन्द्रियम् ।  
विवेष्टमानं करुणमुच्छ्वसन्तं पुनः पुनः ॥ ६-१०१-१६  
किं नु राज्ये दुर्धर्षलक्ष्मणेन विना मम ।  
कथं वक्ष्याम्यहं त्वम्बां सुमित्रां पुत्रवत्सलाम् ॥ ६-१०१-१७  
उपालम्भं न शक्ष्यामि सोढुं दत्तं सुमित्रया ।  
किं नु वक्ष्यामि कौसल्यां मातरं किं नु कैकयीम् ॥ ६-१०१-१८  
भरतं किं नु वक्ष्यामि शत्रुघ्नं च महाबलम् ।  
सह तेन वनं यातो विना तेनागतः कथम् ॥ ६-१०१-१९  
इहैव मरणं श्रेयो न तु बन्धुविगर्हणम् ।  
किं मया दुष्कृतं कर्म कृतमन्यत्र जन्मनि ॥ ६-१०१-२०  
येन मे धार्मिको भ्राता निहतश्चाग्रतः स्थितः ।  
हा भ्रातर्मनुजश्रेष्ठ शूराणाम् प्रवर प्रभो ॥ ६-१०१-२१  
एकाकी किं नु मां त्यक्त्वा परलोकाय गच्छसि ।  
विलपन्तं च मां भ्रातः किमर्थं नावभाषसे ॥ ६-१०१-२२  
उत्तिष्ठ पश्य किं शेषे दीनं मां पश्य चक्षुषा ।  
शोकार्तस्य प्रमत्तस्य पर्वतेषु वनेषु च ॥ ६-१०१-२३  
विषण्णस्य महाबाहो समाश्वासयिता मम ।  
राममेवं ब्रुवाणं तु शोकव्याकुलितेन्द्रियम् ॥ ६-१०१-२४  
आश्वासयन्नुवाचेदं सुषेणः परमं वचः ।  
त्यजेमां नरशार्दूल बुद्धिं वैक्लब्यकारिणीम् ॥ ६-१०१-२५  
शोकसञ्जननीं चिन्तां तुल्यां बाणैश्चमूमुखे ।  
नैव पञ्चत्वमापन्नो लक्ष्मणो लक्ष्मिवर्धनः ॥ ६-१०१-२६  
न ह्य्स्य विकृतं वक्त्रं न च श्यामत्वमागतम् ।  
सुप्रभन् च प्रसन्नं च मुखमस्याभिलक्ष्यते ॥ ६-१०१-२७  
पद्मरक्ततलौ हस्तौ सुप्रसन्ने च लोचने ।  
नेदृशं दृश्यते रूपं गतासूनां विशां पते ॥ ६-१०१-२८  
विषादं मा कृथा वीर सप्राणोऽयमरिन्दम ।  
आख्याति तु प्रसुप्तस्य स्रस्तगात्रस्य भूतले ॥ ६-१०१-२९  
सोच्छ्वासं हृदयं वीर कम्पमानं मुहुर्मुहुः ।  
एवं न विद्यते रूपन् गतासूनान् विशां पते ॥ ६-१०१-३०  
समीपस्थमुवाचेदं हनूमन्तं महाकपिम् ।  
सौम्य शीघ्रमितो गत्वा शैलमोषधिपर्वतम् ॥ ६-१०१-३१  
पूर्वन् हि कथितो योअसौ वीर जाम्बवता शुभः ।  
दक्षिणे शिखरे तस्य जातामोषधिमानय ॥ ६-१०१-३२  
विशल्यकरणी नाम विशल्यकरणीन् शुभाम् ।  
सञ्जीवकरणीं वीर सन्धानीं च महौषधीम् ॥ ६-१०१-३३  
सञ्जीवनार्थं वीरस्य लक्ष्मणस्य महात्मनः ।  
इत्येवमुक्तो हनुमान्गत्वा चौषदिपर्वतम् ॥ ६-१०१-३४  
चिन्तामभ्यगमच्छ्रीमानजानंस्ता महौषधीः ।  
तस्य बुद्धिः समुत्पन्ना मारुतेरमितौजसः ॥ ६-१०१-३५  
इदमेव गमिष्यामि गृहीत्वा शिखरं गिरेः ।  
अस्मिंस्तु शिखरे जातामोषधिं तां सुखावहाम् ॥ ६-१०१-३६  
प्रतर्केणावगच्छामि सुषेणो ह्येवमब्रवीत् ।  
अगृह्य यदि गच्छमि विशल्यकरणीमहम् ॥ ६-१०१-३७  
कालात्ययेन दोषः स्याद्वैक्लब्यं च महद्भवेत् ।  
इति सञ्चिन्त्य हनुमान्गत्वा क्षिप्रं महाबलः ॥ ६-१०१-३८  
आसाद्य पर्वतश्रेष्ठं त्रिः प्रक्रम्य गिरेः शिरः ।  
प्लुल्लनानातरुगणं समुत्पाट्य महाबलः ॥ ६-१०१-३९  
गृहीत्वा हरिशार्दूलो हस्ताभ्यां समतोलयत् ।  
स नीलमिव जीमूतं तोयपूर्णम् नभस्तलात् ॥ ६-१०१-४०  
उत्पपात गृहीत्वा तु हनूमाञ्शिखरन् गिरेः ।  
समागम्य महावेगः सन्न्यस्य शिखरं गिरेः ॥ ६-१०१-४१  
विश्रम्यकिञ्चिद्धनुमान् सुषेणमिदमब्रवीत् ।  
ओषधीर्नावगछामि ता अहन् हरिपुङ्गव ॥ ६-१०१-४२  
तदिदन् शिखरन् कृत्स्नं गिरेस्तस्याहृतं मया ।  
एवम् कथयमानं तं प्रशस्य पवनात्मजम् ॥ ६-१०१-४३  
सुषेणो वानरश्रेष्ठो जग्राहोत्पाट्य चौषधीः ।  
विस्मितास्तु बभूवुस्ते सर्वे वानरपुङ्गवाः ॥ ६-१०१-४४  
दृष्ट्वा हनूमतः कर्म सुरैरपि सुदुष्करम् ।  
ततः सङ्क्षोदयित्वा तामोषधिन् वानरोत्तमः ॥ ६-१०१-४५  
लक्ष्मणस्य ददौ नस्तः सुषेणः सुमहाद्युतिः ।  
सशल्यः स समाघ्राय लक्ष्मणः परवीरहा ॥ ६-१०१-४६  
विशल्यो विरुजः शीघ्रमुदतिष्ठन्महीतलात् ।  
तमुत्थितं तु हरयो भूतलात्प्रेक्ष्य लक्ष्मणम् ॥ ६-१०१-४७  
साधु साध्विति सुप्रीताः सुषेणं प्रत्यपूजयन् ।  
एह्येहीत्यब्रवीद्रामो लाक्ष्मणं परवीरहा ॥ ६-१०१-४८  
सस्वजे स्नेहगाढन् च बाष्पपर्याकुलेक्षणः ।  
अब्रवीच्च परिष्वज्य सौमित्रिन् राघवस्तदा ॥ ६-१०१-४९  
दिष्ट्या त्वान् वीर पश्यामि मरणात्पुनरागतम् ।  
न हि मे जीवितेनार्थः सीतया च जयेन वा ॥ ६-१०१-५०  
को हि मे जीवितेनार्थस्त्वयि पञ्चत्वमागते ।  
इत्येवन् वदतस्तस्य राघवस्य महात्मनः ॥ ६-१०१-५१  
खिन्नः शिथिलया वाचा लक्ष्मणो वाक्यमब्रवीत् ।  
तां प्रतिज्ञां प्रतिज्ञाय पुरा सत्यपराक्रम ॥ ६-१०१-५२  
लघुः कश्चिदिवासत्त्वो नैवन् वक्तुमिहार्हसि ।  
न प्रतिज्ञान् हि कुर्वन्ति वितथां साधवोअनघ ॥ ६-१०१-५३  
लक्ष्मणन् हि महत्त्वस्य प्रतिज्ञापरिपालनम् ।  
नैराश्यमुपगन्तुन् ते तदलं मत्कृतेअनघ ॥ ६-१०१-५४  
वधेन रावणस्याद्य प्रतिज्ञामनुपालय ।  
न जीवन्यास्यते शत्रुस्तव बाणपथन् गतः ॥ ६-१०१-५५  
नर्दतस्तीक्ष्णदंष्ट्रस्य सिन्हस्येव महागजः ।  
अहन् तु वधमिच्छामि शीघ्रमस्य दुरात्मनः ॥ ६-१०१-५६  
यावदस्तं न यात्येष कृतकर्मा दिवाकरः ।  
यदि वधमिच्छसि रावणस्य सङ्ख्ये ।  
यदि च कृतां हि तवेच्छसि प्रतिज्ञाम् ।  
यदि तव राजसुताभिलाष आर्य ।  
कुरु च वचो मम शीग्रमद्य वीर ॥ ६-१०१-५७  
इत्यार्षे श्रीमद्रामायणे आदिकाव्ये युद्धकाण्डे एकाधिकशततमः सर्गः