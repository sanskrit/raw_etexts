---
title: 062 Kumbhakarna enters the abode of Ravana
title_english: 062 Kumbhakarna enters the abode of Ravana

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-062-Kumbhakarna_enters_the_abode_of_Ravana_0.mp3"></div>

स तु राक्षसशार्दूलो निद्रामदसमाकुलः ।  
राजमार्गम् श्रिया जुष्टम् ययौ विपुलविक्रमः ॥ ६-६२-१  
राक्षसानाम् सहस्रैश्च वृतः परमदुर्जयः ।  
गृहेभ्यः पुष्पवर्षेण कीर्यमाणस्तदा ययौ ॥ ६-६२-२  
स हेमजालविततम् भानुभास्वरदर्शनम् ।  
ददर्श विपुलम् रम्यम् राक्षसेन्द्रनिवेशनम् ॥ ६-६२-३  
स तत्तदा सूर्य इवाभ्रजालम् ।  
प्रविश्य रक्षोधिपतेर्निवेशनम् ।  
ददर्श दूरेऽग्रजमासनस्थम् ।  
स्वयम्भुवम् शक्र इवासनस्थम् ॥ ६-६२-४  
भ्रातुः स भवनं गच्छन् रक्षोगणसमन्वितः ।  
कुम्भकर्णः पदन्यासैरकम्पयत् मेदिनीम् ॥ ६-६२-५  
सोऽभिगम्य गृहम् भ्रातुः कक्ष्यामभिविगाह्य च ।  
ददर्शोद्विग्नमासीनम् विमाने पुष्पके गुरुम् ॥ ६-६२-६  
अथ दृष्ट्वा दशग्रीवः कुम्भकर्णमुपस्थितम् ।  
तूर्णमुत्थाय सम्हृष्टः सम्निकर्षमुपानयत् ॥ ६-६२-७  
अथासीनस्य पर्यङ्के कुम्भकर्णो महाबलः ।  
भ्रातुर्ववन्दे चरणौ किम् कृत्यमिति चाब्रवीत् ॥ ६-६२-८  
उत्पत्य चैनम् मुदितो रावणः परिषस्वजे ।  
स भ्रात्रा सम्परिष्वक्तो यथावच्छाभिनन्दितः ॥ ६-६२-९  
कुम्भकर्णः शुभं दिव्यम् प्रतिपेदे वरासनम् ।  
स तदासनमाश्रित्य कुम्भकर्णो महाबलः ॥ ६-६२-१०  
सम्रक्तनयनः क्रोधाद्रवणम् वाक्यमब्रवीत् ।  
किम्मर्थमहमादृत्य त्वया राजन् प्रबोधितः ॥ ६-६२-११  
शस कस्माद्भयम् तेऽत्र को वा प्रेतो भविष्यति ।  
भ्रातरम् रावणः क्रुद्धं कुम्भकर्णमवस्थितम् ॥ ६-६२-१२  
रोषेण परिवृत्ताभ्याम् नेत्राभ्याम् वाक्यमब्रवीत् ।  
अयम् ते सुमहन् कालः शयानस्य महाबल ॥ ६-६२-१३  
सुषुप्तस्त्वम् न जानीषे मम रामकृतम् भयम् ।  
एष दाशरथी रामः सुग्रीवसहितो बली ॥ ६-६२-१४  
समुद्रम् लङ्घयित्वा तु कुलम् नः परिकृन्तति ।  
हन्त पश्यस्व लङ्कया वनान्युपवनानि च ॥ ६-६२-१५  
सेतुना सुखमागत्य वानरैकार्णवम् कृतम् ।  
ये राक्षसा मुख्यतमा हतास्ते वानरैर्युधि ॥ ६-६२-१६  
वानराणाम् क्षयम् युधे न पश्यामि कथञ्चन ।  
न चापि वानरा युद्धे जितपूर्वाः कदाचन ॥ ६-६२-१७  
तदेतद्भयमुत्पन्नम् त्रायस्वेह महाबल ।  
नाशय त्वमिमानद्य तदर्थम् बोधितो भवान् ॥ ६-६२-१८  
सर्वक्षपितकोशम् च स त्वमभ्युपपद्य माम् ।  
त्रायस्वेमाम् पुरीम् लङ्काम् बालवृद्धावशेषिताम् ॥ ६-६२-१९  
भ्रातुरर्थे महाबाहो कुरु कर्म सुदुष्करम् ।  
मयैवम् नोक्तपुर्वो हि कश्चिद्भ्रातः परम्तप ॥ ६-६२-२०  
त्वय्यस्ति मम च स्नेहः परा सम्भावना च मे ।  
दैवासुरेषु युद्धेषु बहुशो राक्षसर्षभ ॥ ६-६२-२१  
त्वया देवाः प्रतिव्यूह्य निर्जिताश्चासुरा युधि ।  
तदेतत्सर्वमातिष्ठ वीर्यम् भीमपराक्रम् ॥ ६-६२-२२  
न हि ते सर्वभूतेषु दृश्यते सदृशो बली ।  
कुरुष्व मे प्रियहितमेतदुत्तमम् ।  
यथाप्रियम् प्रियरण बान्धवप्रिय ।  
स्वतेजसा विधम सपत्नवाहिनीम् ।  
शरद्घनम् पवन इवोद्यतो महान् ॥ ६-६२-२३  
इत्यार्षे श्रीमद्रामायणे आदिकाव्ये युद्धकाण्डे द्विषष्टितमः सर्गः