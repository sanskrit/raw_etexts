---
title: 066 Angada reassures the monkeys to return to the battle
title_english: 066 Angada reassures the monkeys to return to the battle

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-066-Angada_reassures_the_monkeys_to_return_to_the_battle__0.mp3"></div>

स लङ्घायित्वा प्राकारम् गिरिकूटोपमो महान् ।  
निर्ययौ निगरात्तूत्णम् कुम्भकर्णो महाबलः ॥ ६-६६-१  
ननाद च महानादम् समुद्रमभिनादयन् ।  
विजयन्निव निर्घातान्विधमन्निव पर्वतान् ॥ ६-६६-२  
तमवध्यं मघवता यमेन वरुणेन च ।  
प्रेक्ष्य भीमाक्षमायान्तं वानरा विप्रदुद्रुवुः ॥ ६-६६-३  
तांस्तु विद्रवतो दृष्ट्वा वालिपुत्रोऽङ्गदोऽब्रवीत् ।  
नलं नीलं गवाक्षं च कुमुदं च महाबलम् ॥ ६-६६-४  
आत्मानमत्र विस्मृत्य वीर्याण्यभिजनानि च ।  
क्व गच्छत भयत्रस्ताः प्राकृता हरयो यथा ॥ ६-६६-५  
साधु सौम्या निवर्तध्वं किं प्राणान्परिरक्षथ ।  
नालं युद्धाय वै रक्षो महतीयं विभीषिकाः ॥ ६-६६-६  
महतीमुत्थितामेनां राक्षसानां विभीषिकाम् ।  
विक्रमाद्विधमिष्यामो निवर्तध्वं प्लवङ्गमाः ॥ ६-६६-७  
कृच्छ्रेण तु समाश्वास्य सङ्गम्य च ततस्ततः ।  
वृक्षाद्रिहस्ता हरयः सम्प्रतस्थू रणाजिरम् ॥ ६-६६-८  
ते निवृत्य तु सङ्क्रुद्धाः कुम्भकर्णं वनौकसः ।  
निजघ्नुः परमक्रुद्धाः समदा इव कुञ्जराः ॥ ६-६६-९  
प्रांशुभिर्गिरिशृङ्गैश्च शिलाभिश्च महाबलाः ।  
पादपैः पुष्पिताग्रैश्च हन्यमानो न कम्पते ॥ ६-६६-१०  
तस्य गात्रेषु पतिता भिद्यन्ते शतशः शिलाः ।  
पादपाः पुष्पिताग्राश्च भग्नाः पेतुर्महीतले ॥ ६-६६-११  
सोऽपि सैन्यानि सङ्क्रुद्धो वानराणां महौजसाम् ।  
ममन्थ परमायत्तो वनान्यग्निरिवोत्थितः ॥ ६-६६-१२  
लोहितार्द्रास्तु बहवः शेरते वानरर्षभाः ।  
निरस्ताः पतिता भूमौ ताम्रपुष्पा इव द्रुमाः ॥ ६-६६-१३  
लङ्घयन्तः प्रधावन्तो वानरा नावलोकयन् ।  
के चित्समुद्रे पतिताः के चिद्गगनमाश्रिताः ॥ ६-६६-१४  
वध्यमानास्तु ते वीरा राक्षसेन बलीयसा ।  
सागरं येन ते तीर्णाः पथा तेनैव दुद्रुवुः ॥ ६-६६-१५  
ते स्थलानि तथा निम्नं विषण्णवदना भयात् ।  
ऋक्षा वृक्षान्समारूढाः के चित्पर्वतमाश्रिताः ॥ ६-६६-१६  
ममज्जुरर्णवे के चिद्गुहाः के चित्समाश्रिताः ।  
निषेदुः प्लवगाः के चित्के चिन्नैवावतस्थिरे ॥ ६-६६-१७  
केचिद्भूमौ निपतिताः केचित्सुप्ता मृता इव ।  
तान्समीक्ष्याङ्गदो भङ्गान्वानरानिदमब्रवीत् ॥ ६-६६-१८  
अवतिष्ठत युध्यामो निवर्तध्वं प्लवङ्गमाः ।  
भग्नानां वो न पश्यामि परिगम्य महीमिमाम् ॥ ६-६६-१९  
स्थानं सर्वे निवर्तध्वं किं प्राणान्परिरक्षथ ।  
निरायुधानां द्रवतामसङ्गगतिपौरुषाः ॥ ६-६६-२०  
दारा ह्यपहसिष्यन्ति स वै घातस्तु जीविताम् ।  
कुलेषु जाताः सर्वे स्म विस्तीर्णेषु महत्सु च ॥ ६-६६-२१  
क्व गच्छत भयत्रस्ताः प्राकृता हरयो यथा ।  
अनार्याः खलु यद्भीतास्त्यक्त्वा वीर्यं प्रधावत ॥ ६-६६-२२  
विकत्थनानि वो यानि यदा वै जनसंसदि ।  
तानि वः क्व च यतानि सोदग्राणि महान्ति च ॥ ६-६६-२३  
भीरुप्रवादाः श्रूयन्ते यस्तु जीवति धिक्कृतः ।  
मार्गः सत्पुरुषैर्जुष्टः सेव्यतां त्यज्यतां भयम् ॥ ६-६६-२४  
शयामहे वा निहताः पृथिव्यामल्पजीविताः ।  
प्राप्नुयामो ब्रह्मलोकम् दुष्प्रपम् च कुयोधिभिः ॥ ६-६६-२५  
अवाप्नुयामः कीर्तिम् वा निहत्वा शत्रुमाहवे ।  
निहता वीरलोकस्य भोक्ष्यामो वसु वानराः ॥ ६-६६-२६  
न कुम्भकर्णः काकुत्स्थं दृष्ट्वा जीवन्गमिष्यति ।  
दीप्यमानमिवासाद्य पतङ्गो ज्वलनं यथा ॥ ६-६६-२७  
पलायनेन चोद्दिष्टाः प्राणान्रक्षामहे वयम् ।  
एकेन बहवो भग्ना यशो नाशं गमिष्यति ॥ ६-६६-२८  
एवं ब्रुवाणं तं शूरमङ्गदं कनकाङ्गदम् ।  
द्रवमाणास्ततो वाक्यमूचुः शूरविगर्हितम् ॥ ६-६६-२९  
कृतं नः कदनं घोरं कुम्भकर्णेन रक्षसा ।  
न स्थानकालो गच्छामो दयितं जीवितं हि नः ॥ ६-६६-३०  
एतावदुक्त्वा वचनं सर्वे ते भेजिरे दिशः ।  
भीमं भीमाक्षमायान्तं दृष्ट्वा वानरयूथपाः ॥ ६-६६-३१  
द्रवमाणास्तु ते वीरा अङ्गदेन वलीमुखाः ।  
सान्त्वैश्च बहुमानैश्च ततः सर्वे निवर्तिताः ॥ ६-६६-३२  
प्रहर्षमुपनीताश्च वालिपुत्रेण धीमता ।  
आज्ञाप्रतीक्षास्तुस्थुश्च सर्वे वानरयूथपाः ॥ ६-६६-३३  
ऋषभशरभमैन्दधूम्रनीलाः ।  
कुमुदसुषेणगवाक्षरम्भताराः।  
द्विविदपनसवायुपुत्रमुख्यास् ।  
त्वरिततराभिमुखं रणं प्रयाताः ॥ ६-६६-३४  
इत्यार्षे श्रीमद्रामायणे आदिकाव्ये युद्धकाण्डे षट्षष्टितमः सर्गः