---
title: 061 Rama enquires about Kumbhakarna
title_english: 061 Rama enquires about Kumbhakarna

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-061-Rama_enquires_about_Kumbhakarna__0.mp3"></div>

ततो रामो महातेजा धनुरादाय वीर्यवान् ।  
किरीटिनम् महाकायम् कुम्भकर्णम् ददर्श ह ॥ ६-६१-१  
तम् दृष्ट्वा राक्षसश्रेष्ठम् पर्वताकारदर्शनम् ।  
क्रममाणमिवाकाशम् पुरा नारायणम् प्रभुम् ॥ ६-६१-२  
सतोयाम्बुदसम्काशम् काञ्चनाङ्गदभूषणम् ।  
दृष्ट्वा पुनः प्रदुद्राव वानराणाम् महाचमूः ॥ ६-६१-३  
विद्रुताम् वाहिनीम् दृष्ट्वा वर्धमानम् च राक्षसम् ।  
सविस्मितमिदम् रामो विभीषणमुवाच ह ॥ ६-६१-४  
कोऽसु पर्वतसम्काशः किरीटी हरिलोचनः ।  
लङ्कायाम् दृश्येते वीरः सविद्युदिव तोयदः ॥ ६-६१-५  
पृथिव्याम् केतुभूतोऽसौ महानेकोऽत्र दृश्यते ।  
यम् दृष्ट्वा वानराः सर्वे विद्रवन्ति यतस्ततः ॥ ६-६१-६  
आचक्ष्व सुमहान् कोऽसौ रक्षो वा यदि वासुरः ।  
न मयैवम्विधम् भूतम् दृष्टपूर्वम् कदाचन ॥ ६-६१-७  
सम्पृष्टो राजपुत्रेण रामेणाक्लिष्टकर्मणा ।  
विभीषणो महाप्राज्ञः काकुत्थ्समिदमब्रवीत् ॥ ६-६१-८  
येन वैवस्वतो युद्धे वासवश्च पराजितः ।  
सैष विश्रवसः पुत्रः कुम्भकर्णः प्रतापवान् ॥ ६-६१-९  
अस्य प्रमाणसदृशो राक्षसोऽन्यो न विद्यते ।  
एतेन देवा युधि दानवाश्च ।  
यक्षाभुजम्गाः पिशिताशनाश्च ।  
गन्धर्वविद्याधरपन्नगाश्च ।  
सहस्रशो राघव सम्प्रभग्नाः ॥ ६-६१-१०  
शूलपाणिं विरूपाक्षम् कुम्भकर्णम् महाबलम् ।  
हन्तुम् न शेकुस्त्रिन्दशाः कालोऽयमिति मोहिताः ॥ ६-६१-११  
प्रकृत्या ह्येष तेजस्वी कुम्भकर्णो महाबलः ।  
अन्येषाम् राक्षसेन्द्राणाम् वरदानकृतम् बलम् ॥ ६-६१-१२  
एतेन जातमात्रेण क्षुधार्तेन महात्मना ।  
भक्षितानि सहस्राणि सत्त्वानाम् सुबहून्यपि ॥ ६-६१-१३  
तेषु सम्भक्ष्यमाणेषु प्रजा भयनि पीडिताः ।  
यान्ति स्म शरणम् शक्रम् तमप्यर्थम् न्यवेदयन् ॥ ६-६१-१४  
स कुम्भकर्णम् कुपितो महेन्द्रो  
जघान वज्रेण शितेन वज्री ।  
स शक्रवज्रभिहतो महात्मा ।  
चचाल कोपाच्च भृशम् ननाद ॥ ६-६१-१५  
तस्य नानद्यमानस्य कुम्भकर्णस्य रक्षसः ।  
श्रुत्वा निनादम् वित्रस्ताः प्रजा भूयो वितत्रसुः ॥ ६-६१-१६  
ततः क्रुद्धो महेन्द्रस्य कुम्भकर्णो महाबलः ।  
निष्कृष्यैरावताद्दन्तम् जघानोरसि वासवम् ॥ ६-६१-१७  
कुम्भकर्णप्रहारार्तो विजज्वाल स वासवः ।  
ततो विषेदुः सहसा देवा ब्रह्मर्षिदानवाः ॥ ६-६१-१८  
प्रजाभिः सह शक्रश्च ययौ स्थानम् स्वयम्भूवः ।  
कुम्भकर्णस्य दौरात्म्यम् शशंसुस्ते प्रजापतेः ॥ ६-६१-१९  
प्रजानाम् भक्षणम् चापि धर्षणम् च दिवौकसाम् ।  
आश्रमध्वंसनम् चापि परस्त्रीहरणम् तथा ॥ ६-६१-२०  
एवम् प्रजा यदि त्वेष भक्षयिष्यति नित्यशः ।  
अचिरेणैव कालेन शून्यो लोको भविष्यति ॥ ६-६१-२१  
वासवस्य वचः श्रुत्वा सर्वलोकपितामहः ।  
रक्षांस्यावाहयामास कुम्भकर्णम् ददर्श ह ॥ ६-६१-२२  
कुम्भकर्णम् समीक्ष्यैव वितत्रास प्रजापतिः ।  
कुम्भकर्णमथाश्वस्तः स्वयम्भूरिदमब्रवीत् ॥ ६-६१-२३  
ध्रुवम् लोकविनाशाय पौलस्त्येनासि निर्मितः ।  
तस्मात्त्वमद्यप्रभृति मृतकल्पः शयिष्यसे ॥ ६-६१-२४  
ब्रह्मशापाभिभूतोऽथ निपपाताग्रतः प्रभोः ।  
ततः परमसम्भ्रान्तो रावणो वाक्यमब्रवीत् ॥ ६-६१-२५  
प्रवृद्धः काञ्चनो वृक्षः फलकाले निकृन्त्यते ।  
न नप्तारम् स्वकम् न्याय्यम् शप्तुमेवम् प्रजापते ॥ ६-६१-२६  
न मिथ्यावचनश्च त्वम् स्वप्स्यत्येव न संशयः ।  
कालस्तु क्रियतामस्य शयने जागरे तथा ॥ ६-६१-२७  
रावस्य वचः श्रुत्वा स्वयम्भूरिदमब्रवीत् ।  
शयिता ह्येष षण्मासानेकाहम् जागरिष्यति ॥ ६-६१-२८  
एकेनाह्ना त्वसौ वीरश्च रन् भूमिम् बुभुक्षितः ।  
व्यात्तास्यो भक्षयेल्लोकान् सम्वृद्ध इव पावकः ॥ ६-६१-२९  
सोऽसौ व्यसनमापन्नः कुम्भकर्णमबोधयत् ।  
त्वत्पराक्रमभीतश्च राजा सम्प्रति रावणः ॥ ६-६१-३०  
स एष निर्गतो वीरः शिबिराद्भीमविक्रमः ।  
वानरान् भृशसम्क्रुद्धो भक्षयन् परिधावति ॥ ६-६१-३१  
कुम्भकर्णम् प्रतीक्ष्यैव हरयोऽद्य प्रदुद्रुवुः ।  
कथमेनम् रणे क्रुद्धम् वारयिष्यन्ति वानराः ॥ ६-६१-३२  
उच्यन्ताम् वानराः सर्वे यन्त्रमेतत्समुच्छ्रितम् ।  
इति विज्ञाय हरयो भविष्यन्तीह निर्भयाः ॥ ६-६१-३३  
विभीषणवचः श्रुत्वा हेतुमत्सुमुखोद्गतम् ।  
उवाच राघवो वाक्यम् नीलम् सेनापतिम् तदा ॥ ६-६१-३४  
गच्छ सैन्यानि सर्वाणि व्यूह्य तिष्टस्य पावके ।  
द्वाराण्यादाय लङ्कायाश्चर्याश्चाप्यथ सम्क्रमान् ॥ ६-६१-३५  
शैलशृङ्गाणि वृक्षांश्च शिलाश्चाप्युपसम्हर ।  
तिष्ठन्तु सायुधाः सर्वे वानराः शैलपाणयः ॥ ६-६१-३६  
राघवेण समादिष्टो नीलो हरिचमूपतिः ।  
शशास वानरानीकम् यथावत्कपिकुञ्जरः ॥ ६-६१-३७  
तत्तो गवाक्षः शरभो हनूमानङ्गदस्तथा ।  
शैलशृङ्गाणि शैलाभा गृहीत्वा द्वारमभ्ययुः ॥ ६-६१-३८  
रामवाक्यमुपश्रुत्य हरयो जीतकाशिनः ।  
पादपैरर्दयन्वीरा वानराः परवाहिनीम् ॥ ६-६१-३९  
ततो हरीणाम् तदनीकमुग्रम् ।  
रराज शैलोद्यतवृक्षहस्तम् ।  
गिरेः समीपानुगतम् यथैव ।  
महन्महाम्भोधरजालमुग्रम् ॥ ६-६१-४०  
इत्यार्षे श्रीमद्रामायणे आदिकाव्ये युद्धकाण्डे एकषष्टितमः सर्गः