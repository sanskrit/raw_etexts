---
title: 072 Ravana s grief over Atikaya s death
title_english: 072 Ravana s grief over Atikaya s death

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-072-Ravana_s_grief_over_Atikaya_s_death_0.mp3"></div>

अतिकायं हतं श्रुत्वा लक्ष्मणेन महात्मना ।  
उद्वेगमगमद्राजा वचनम् चेदमब्रवीत् ॥ ६-७१-१  
धूम्राक्षः परमामर्षी सर्वशस्त्रभृतां वरः ।  
अकम्पनः प्रहस्तश्च कुम्भकर्णस्त्तथैव च ॥ ६-७१-२  
एते महाबला वीरा राक्षसा युद्धकाङिक्षणः ।  
जेतारः परसैन्यानां परैर्नित्यापराजिताः ॥ ६-७१-३  
ससैन्यास्ते हता वीरा रामेणाक्लिष्टकर्मणा ।  
राक्षसाः सुमहाकाया नानाशस्त्रविशारदाः ॥ ६-७१-४  
अन्ये च बहवः शूरा महात्मानो निपातिताः ।  
प्रख्यातबलवीर्येण पुत्रेणेन्द्रजिता मम ॥ ६-७१-५  
तौ भ्रातरौ तदा बद्धौ घोरैर्दत्तवरैः शरैः ।  
यन्न शक्यम् सुरैः सर्वैरसुरैर्वा महाबलैः ॥ ६-७१-६  
मोक्तुम् तद् बन्धनम् घोरं यक्षगन्धर्वपन्नगैः ।  
तन्न जाने प्रभावैर्वा मायया मोहनेन वा ॥ ६-७१-७  
शरबन्धाद्विमुक्तौ तौ भ्रातरौ रामलक्ष्मणौ ।  
ये योधा निर्गताह् शूरा राक्षसा मम शासनात् ६-७१-८  
ते सर्वे निहता युद्धे वानरैः सुमहाबलैः ।  
तं न पश्याम्यहम् युद्धे यो.द्य रामं सलक्ष्मणम् ६-७१-९  
नाशयेत्सबलम् वीरं ससुग्रीवविभीषणम् ।  
अहो सुबलवान् रामो महदस्त्रबलम् च वै ॥ ६-७१-१०  
यस्य विक्रममासाद्य राक्षसा निधनम् गताः ।  
अप्रमत्तेश्च सर्वत्रा गुल्मै रक्ष्या पुरी त्वियम् ॥ ६-७१-११  
अशोकवनिका चैव यत्र सीताभिरक्ष्यते ।  
निष्क्रमो वा प्रवेशो वा ज्ञात्व्यः सर्वदैव नः ॥ ६-७१-१२  
यत्र यत्र भवेद्गुल्मस्तत्र तत्र पुनः पुनः ।  
सर्वतश्चापि तिष्ठध्वम् स्वैः स्वैः परिवृता बलैः ॥ ६-७१-१३  
द्रष्टव्यम् च पदम् तेषाम् वानराणां निशाचराः ।  
प्रदोषे वार्धरात्रे वा प्रत्यूषे वापि सर्वशः ॥ ६-७१-१४  
नावज्ञा तत्र कर्तव्या वानरेषु कदाचन ।  
द्विषतां बलमुद्युक्तमापतत्किं स्थितं तथा ॥ ६-७१-१५  
ततस्ते राक्षसाह् सर्वे श्रुत्वा लङ्काधिपस्य तत् ।  
वचनं सर्वमातिष्ठन् यथावत्तु महाबलाः ॥ ६-७१-१६  
स तान् सर्वान् हि सन्दिश्य रावणो राक्षसाधिपः ।  
मन्युशल्यम् वहन् दीनः प्रविवेश स्वमालयम् ॥ ६-७१-१७  
ततः स सन्दीपितकोपपह्नि ।  
र्निशाचराणामधिपो महाबलः ।  
तदेव पुत्रव्यसनम् विचिन्तयन् ।  
मुहुर्मुहुश्चैव तदा व्यनिःश्वसत् ॥ ६-७१-१८  
इत्यार्षे श्रीमद्रामायणे आदिकाव्ये युद्धकाण्डे द्विपप्ततितमः सर्गः