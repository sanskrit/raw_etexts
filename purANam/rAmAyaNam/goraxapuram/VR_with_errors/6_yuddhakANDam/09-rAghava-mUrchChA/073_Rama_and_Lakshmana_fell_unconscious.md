---
title: 073 Rama and Lakshmana fell unconscious
title_english: 073 Rama and Lakshmana fell unconscious

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-073-Rama_and_Lakshmana_fell_unconscious_0.mp3"></div>

ततो हतान्राक्षसपुङ्गवांस्तान् ।  
देवान्तकादित्रिशिरोऽतिकायान् ।  
रक्षोगणास्तत्र हतावशिष्टास् ।  
ते रावणाय त्वरितं शशंसुः ॥ ६-७३-१  
ततो हतांस्तान्सहसा निशम्य ।  
राजा मुमोहाश्रुपरिप्लुताक्षः।  
पुत्रक्षयं भ्रातृवधं च घोरं ।  
विचिन्त्य राजा विपुलं प्रदध्यौ ॥ ६-७३-२  
ततस्तु राजानमुदीक्ष्य दीनं ।  
शोकार्णवे सम्परिपुप्लुवानम्।  
अथर्षभो राक्षसराजसूनुर् ।  
अथेन्द्रजिद्वाक्यमिदं बभाषे ॥ ६-७३-३  
न तात मोहं प्रतिगन्तुमर्हसि ।  
यत्रेन्द्रजिज्जीवति राक्षसेन्द्र।  
नेन्द्रारिबाणाभिहतो हि कश् चित् ।  
प्राणान्समर्थः समरेऽभिधर्तुम् ॥ ६-७३-४  
पश्याद्य रामं सहलक्ष्मणेन ।  
मद्बाणनिर्भिन्नविकीर्णदेहम्।  
गतायुषं भूमितले शयानं ।  
शरैः शितैराचितसर्वगात्रम् ॥ ६-७३-५  
इमां प्रतिज्ञां शृणु शक्रशत्रोः ।  
सुनिश्चितां पौरुषदैवयुक्ताम्।  
अद्यैव रामं सहलक्ष्मणेन ।  
सन्तापयिष्यामि शरैरमोघैः ॥ ६-७३-६  
अद्येन्द्रवैवस्वतविष्णुमित्र ।  
साध्याश्विवैश्वानरचन्द्रसूर्याः।  
द्रक्ष्यन्ति मे विक्रममप्रमेयं ।  
विष्णोरिवोग्रं बलियज्ञवाटे ॥ ६-७३-७  
स एवमुक्त्वा त्रिदशेन्द्रशत्रुर् ।  
आपृच्छ्य राजानमदीनसत्त्वः ।  
समारुरोहानिलतुल्यवेगं ।  
रथं खरश्रेष्ठसमाधियुक्तम् ॥ ६-७३-८  
समास्थाय महातेजा रथं हरिरथोपमम्।  
जगाम सहसा तत्र यत्र युद्धमरिन्दम ॥ ६-७३-९  
तं प्रस्थितं महात्मानमनुजग्मुर्महाबलाः।  
संहर्षमाणा बहवो धनुःप्रवरपाणयः ॥ ६-७३-१०  
गजस्कन्धगताः के चित्के चित्परमवाजिभिः।  
व्याघ्रवृश्चिकमार्जारखरोष्ट्ट्रैश्च भुजम्गमैः ॥ ६-७३-११  
वराहैः श्वापदैः सिम्हैर्जम्बुकैः पर्वतोपमैः ।  
काकहंसमयूरैश्च राक्षसा भीमविक्रमाः ॥ ६-७३-१२  
प्रासमुद्गरनिस्त्रिंश परश्वधगदाधराः ।  
भुशुण्डिमुद्गरायष्टिशतग्नीपरिघायुधाः ॥ ६-७३-१३  
स शङ्खनिनदैर्भीमैर्भेरीणां च महास्वनैः।  
जगाम त्रिदशेन्द्रारिः स्तूयमानो निशाचरैः ॥ ६-७३-१४  
स शङ्खशशिवर्णेन छत्रेण रिपुसादनः।  
रराज परिपूर्णेन नभश्चन्द्रमसा यथा ॥ ६-७३-१५  
अवीज्यत ततो वीरो हैमैर्हेमविभूषितैः।  
चारुचामरमुख्यैश्च मुख्यः सर्वधनुष्मताम् ॥ ६-७३-१६  
स तु दृष्ट्वा विनिर्यान्तम् बलेन महता वृतम् ।  
राक्षसाधिपतिः श्रीमान् रावणः पुत्रमब्रवीत् ॥ ६-७३-१७  
त्वमप्रतिरथः पुत्र त्वया वै वासवो जितः ।  
किम्पुनर्मानुषम् धृष्यम् निहनिष्यसि राघवम् ॥ ६-७३-१८  
तथोक्तो राक्षसेन्द्रेण प्रत्यगृह्णान्महाश्षः ।  
ततस्त्विन्द्रजिता लङ्का सूर्यप्रतिमतेजसा ॥ ६-७३-१९  
रराजाप्रतिवीर्येण द्यौरिवार्केण भास्वता ।  
स सम्प्राप्य महातेजा युद्धभूमिमरिन्दमः ॥ ६-७३- २०  
स्थापयामास रक्षांसि रथं प्रति समन्ततः ।  
ततस्तु हुतभोक्तारं हुतभुक्सदृशप्रभः ॥ ६-७३- २१  
जुहुवे राक्षसश्रेष्ठो मन्त्रवद्विधिवत्तदा ।  
स हविर्जालसंस्कारैर्माल्यगन्धपुरस्कृतैः ॥ ६-७३-२२  
जुहुवे पावकं तत्र राक्षसेन्द्रः प्रतापवान् ।  
शस्त्राणि शरपत्राणि समिधोऽथ विभीतकः ॥ ६-७३-२३  
लोहितानि च वासांसि स्रुवं कार्ष्णायसं तथा ।  
स तत्राग्निं समास्तीर्य शरपत्रैः सतोमरैः ॥ ६-७३-२४  
छागस्य सर्वकृष्णस्य गलं जग्राह जीवतः ।  
सकृदेव समिद्धस्य विधूमस्य महार्चिषः ॥ ६-७३-२५  
बभूवुस्तानि लिङ्गानि विजयं यान्यदर्शयन् ।  
प्रदक्षिणावर्तशिखस्तप्तकाञ्चनसन्निभः ॥ ६-७३-२६  
हविस्तत्प्रतिजग्राह पावकः स्वयमुत्थितः ।  
सोऽस्त्रमाहारयामास ब्राह्ममस्त्रविदां वरः ॥ ६-७३-२७  
धनुश्चात्मरथं चैव सर्वं तत्राभ्यमन्त्रयत् ।  
तस्मिन्नाहूयमानेऽस्त्रे हूयमाने च पावके ॥ ६-७३-२८  
सार्कग्रहेन्दु नक्षत्रं वितत्रास नभस्तलम् ।  
स पावकं पावकदीप्ततेजा ।  
हुत्वा महेन्द्रप्रतिमप्रभावः।  
स चापबाणासिरथाश्वसूतः ।  
खेऽन्तर्दध आत्मानमचिन्त्यरूपः ॥ ६-७३-२९  
ततो हयरथाकीर्णं पताकाध्वजशोभितम् ।  
निर्ययौ राक्षसबलम् नर्दमानम् युयुत्सया ॥ ६-७३-३०  
ते शरैर्बहुभिश्चित्रैस्तीक्षणवेगैरलङ्कृतैः ।  
तोमरैरङ्कुशश्चापि वानरान् जघ्नुराहवे ॥ ६-७३-३१  
रावणिस्तु सुसम्क्रुद्धस्तान्निरीक्ष्य निशाचरान् ।  
हृष्टा भवन्तो युध्यन्तु वानराणां जिघांसया ॥ ६-७३-३२  
ततस्ते राक्षसाः सर्वे गर्जन्तो जयकाङिक्षिणः ।  
अभ्यवर्षंस्ततो घोरं वानरान् शरवृष्टिभिः ॥ ६-७३-३३  
स तु नालीकनाराचैर्गदाभिर्मुसलैरपि ।  
रक्षोभिः संवृतः सङ्ख्ये वानरान् विचकर्त ह ॥ ६-७३-३४  
ते वध्यमानाः समरे वानराः पादपायुधाः ।  
अभ्यवर्षन्त सहसा रावणिं शैलपादपैः ॥ ६-७३-३५  
इन्द्रजित्तु तदा क्रुद्धो महातेजा महाबलः ।  
वानराणां शरीराणि व्य्धमद्रावणात्मजः ॥ ६-७३-३६  
शरेणैकेन च हरीन्नव पञ्च च सप्त च ।  
बिभेद समरे क्रुद्धो राक्षसान् सम्प्रहर्षयन् ॥ ६-७३-३७  
स शरैः सूर्यसम्काशैः शातकुम्भविभूषणैः ।  
वानरान् समरे वीरः प्रममाथ सुदुर्जयः ॥ ६-७३-३८  
ते भिन्नगात्राः समरे वानराः शरपीडिताः ।  
पेतुर्मथितसङ्कल्पाः सुरैरिव महासुराः ॥ ६-७३-३९  
ते तपन्तमिवादित्यं घोरै र्बाणगभस्तिभिः ।  
अभ्याधावन्त सम्क्रुद्धाः सम्युगे वानरर्षभाः ॥ ६-७३-४०  
ततस्तु वानराः सर्वे भिन्नदेहा विचेतसः ।  
व्यथिता विद्रवन्ति स्म रुधिरेण समुक्षिताः ॥ ६-७३-४१  
तामस्यार्थे पराक्रम्य वानरास्त्यक्तजीविताः ।  
नर्दन्तस्तेऽनिवृत्तास्तु समरे सशिलायुधाः ॥ ६-७३-४२  
ते द्रुमैः पर्वताग्रैश्च शिलाभिश्च प्लवङ्गमाः ।  
अभ्यवर्षन्त समरे रावणिं समवस्थिताः ॥ ६-७३-४३  
तं द्रुमाणाम् शिलानां च वर्षं प्राणहरं महत् ।  
व्यपोहत महातेजा रावणिः समितिञ्जयः ॥ ६-७३-४४  
ततः पावकसङ्काशैः शरैराशीविषोपमैः ।  
वानराणामनीकानि बिभेद समरे प्रभुः ॥ ६-७३-४५  
अष्टादशशरैस्तीक्षणैः स विद्ध्वा गन्धमादनम् ।  
विव्याध नवभिश्चैव नलं दूरादवस्थितम् ॥ ६-७३-४६  
सप्तभिस्तु महावीर्यो मैन्दं मर्मविदारणैः ।  
पञ्चभिर्विशिखैश्चैव गजम् विव्याध संयुगे ॥ ६-७३-४७  
जाम्बवन्तं तु दशभिर्नीलं त्रिंशद्भिरेव च ।  
सुग्रीवमृषभं चैव सोऽङ्गदम् द्विविदं तथा ॥ ६-७३-४८  
घोरैर्दत्तवरैस्तीक्षणैर्निष्प्रानकरोत्तदा ।  
अन्यानपि तदा मुख्यान्वानरान् बहुभिः शरैः ॥ ६-७३-४९  
अर्दयामास सम्क्रुद्धः कालाग्निरिव मूर्चितः ।  
स शरैः सूर्यसम्काशैः सुमुखैः शीग्रगामिभिः ॥ ६-७३-५०  
वानराणामनीकानि निर्ममन्थ महारणे ।  
आकुलां वानरीम् सेनां शरजालेन पीडिताम् ॥ ६-७३-५१  
हृष्टः स परया प्रीत्या ददर्श क्षतजोक्षिताम् ।  
पुनरेव महातेजा राक्षसेन्द्रात्मजो बली ॥ ६-७३-५२  
संसृज्य बाणवर्षं च शस्त्रवर्षं च दारुणम् ।  
ममर्द वानरानीकं परितस्त्विन्द्रजिद्बली ॥ ६-७३-५३  
स सैन्यमुत्सृज्य समेत्य तूर्णं ।  
महारणे वानरवाहिनीषु।  
अदृश्यमानः शरजालमुग्रं ।  
ववर्ष नीलाम्बुधरो यथाम्बु ॥ ६-७३-५४  
ते शक्रजिद्बाणविशीर्णदेहा ।  
मायाहता विस्वरमुन्नदन्तः।  
रणे निपेतुर्हरयोऽद्रिकल्पा ।  
यथेन्द्रवज्राभिहता नगेन्द्राः ॥ ६-७३-५५  
ते केवलं सन्ददृशुः शिताग्रान् ।  
बाणान्रणे वानरवाहिनीषु।  
माया निगूढं च सुरेन्द्रशत्रुं ।  
न चात्र तं राक्षसमभ्यपश्यन् ॥ ६-७३- ५६  
ततः स रक्षोऽधिपतिर्महात्मा ।  
सर्वा दिशो बाणगणैः शिताग्रैः।  
प्रच्छादयामास रविप्रकाशैर् ।  
विषादयामास च वानरेन्द्रान् ॥ ६-७३-५७  
स शूलनिस्त्रिंश परश्वधानि ।  
व्याविध्य दीप्तानलसन्निभानि।  
सविस्फुलिङ्गोज्ज्वलपावकानि ।  
ववर्ष तीव्रं प्लवगेन्द्रसैन्ये ॥ ६-७३-५८  
ततो ज्वलनसङ्काशैः शितैर्वानरयूथपाः।  
ताडिताः शक्रजिद्बाणैः प्रफुल्ला इव किंशुकाः ॥ ६-७३-५९  
तेऽन्योन्यमभिसर्पन्तो निनदन्तश् च विस्वरम्।  
राक्षसेन्द्रास्त्रनिर्भिन्ना निपेतुर्वानरर्षभाः ॥ ६-७३-६०  
उदीक्षमाणा गगनं के चिन्नेत्रेषु ताडिताः।  
शरैर्विविशुरन्योन्यं पेतुश्च जगतीतले ॥ ६-७३-६१  
हनूमन्तं च सुग्रीवमङ्गदं गन्धमादनम्।  
जाम्बवन्तं सुषेणं च वेगदर्शिनमेव च ॥ ६-७३-६२  
मैन्दं च द्विविदं नीलं गवाक्षं गजगोमुखौ।  
केसरिं हरिलोमानं विद्युद्दंष्ट्रं च वानरम् ॥ ६-७३-६३  
सूर्याननं ज्योतिमुखं तथा दधिमुखं हरिम्।  
पावकाक्षं नलं चैव कुमुदं चैव वानरम् ॥ ६-७३- ६४  
प्रासैः शूलैः शितैर्बाणैरिन्द्रजिन्मन्त्रसंहितैः।  
विव्याध हरिशार्दूलान्सर्वांस्तान्राक्षसोत्तमः ॥ ६-७३-६५  
स वै गदाभिर्हरियूथमुख्यान् ।  
निर्भिद्य बाणैस्तपनीयपुङ्खैः ।  
ववर्ष रामं शरवृष्टिजालैः ।  
सलक्ष्मणं भास्कररश्मिकल्पैः ॥ ६-७३-६६  
स बाणवर्षैरभिवर्ष्यमाणो ।  
धारानिपातानिव तान्विचिन्त्य।  
समीक्षमाणः परमाद्भुतश्री ।  
रामस्तदा लक्ष्मणमित्युवाच ॥६-७३-६७  
असौ पुनर्लक्ष्मण राक्षसेन्द्रो ।  
ब्रह्मास्त्रमाश्रित्य सुरेन्द्रशत्रुः।  
निपातयित्वा हरिसैन्यमुग्रम् ।  
अस्माञ्शरैरर्दयति प्रसक्तम् ॥६-७३-६८  
स्वयम्भुवा दत्तवरो महात्मा ।  
खमास्थितोऽन्तर्हितभीमकायः ।  
कथं नु शक्यो युधि नष्टदेहो ।  
निहन्तुमद्येन्द्रजिदुद्यतास्त्रः ॥६-७३-६९  
मन्ये स्वयम्भूर्भगवानचिन्त्यो ।  
यस्यैतदस्त्रं प्रभवश् च योऽस्य।  
बाणावपातांस्त्वमिहाद्य धीमन्  
मया सहाव्यग्रमनाः सहस्व ॥ ६-७३-७०  
प्रच्छादयत्येष हि राक्षसेन्द्रः ।  
सर्वा दिशः सायकवृष्टिजालैः।  
एतच्च सर्वं पतिताग्र्यवीरं ।  
न भ्राजते वानरराजसैन्यम् ॥ ६-७३-७१  
आवां तु दृष्ट्वा पतितौ विसञ्ज्ञौ ।  
निवृत्तयुद्धौ हतरोषहर्षौ।  
ध्रुवं प्रवेक्ष्यत्यमरारिवासं ।  
असौ समादाय रणाग्रलक्ष्मीम् ॥ ६-७३-७२  
ततस्तु ताविन्द्रजिदस्त्रजालैर् ।  
बभूवतुस्तत्र तदा विशस्तौ।  
स चापि तौ तत्र विषादयित्वा ।  
ननाद हर्षाद्युधि राक्षसेन्द्रः ॥ ६-७३-७३  
ततस्तदा वानरराजसैन्यं ।  
रामं च सङ्ख्ये सहलक्ष्मणेन।  
विषादयित्वा सहसा विवेश ।  
पुरीं दशग्रीवभुजाभिगुप्ताम् ॥ ६-७३-७४  
संस्तूयमानः स तु यातुधानैः ।  
पित्रे च सर्वं हृषितोऽभ्युवाच ॥ ६-७३-७५  
इत्यार्षे श्रीमद्रामायणे आदिकाव्ये युद्धकाण्डे त्रिसप्ततितमः सर्गः