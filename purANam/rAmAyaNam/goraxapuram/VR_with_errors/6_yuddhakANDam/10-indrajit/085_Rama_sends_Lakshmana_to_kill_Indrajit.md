---
title: 085 Rama sends Lakshmana to kill Indrajit
title_english: 085 Rama sends Lakshmana to kill Indrajit

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-085-Rama_sends_Lakshmana_to_kill_Indrajit_0.mp3"></div>

तत्तस्य वचनं श्रुत्वा राघवः शोककश्मितः ।  
नोपधारयते व्यक्तं यदुक्तं तेन रक्षसा ॥ ६-८५-१  
ततो धैर्यमवष्टभ्य रामः परपुरञ्जयः ।  
विभीषणमुपासीनमुवाच कपिसन्निधौ ॥ ६-८५-२  
नैरृताधिपते वाक्यं यदुक्तं ते विभीषण ।  
भूयस्तच्छ्रोतुमिच्छामि ब्रूहि यत्ते विवक्षितम् ॥ ६-८५-३  
राघवस्य वचः श्रुत्वा वाक्यं वाक्यविशारदः ।  
यत्तत्पुनरिदं वाक्यं बभाषेऽथ विभीषणः ॥ ६-८५-४  
यथाज्ञप्तं महाबाहो त्वया गुल्मनिवेशनम् ।  
तत्तथानुष्ठितं वीर त्वद्वाक्यसमनन्तरम् ॥ ६-८५-५  
तान्यनीकानि सर्वाणि विभक्तानि समन्ततः ।  
विन्यस्ता यूथपाश्चैव यथाअन्यायं विभागशः ॥ ६-८५-६  
भूयस्तु मम विज्ञाप्यं तच्छृणुष्व महाप्रभो ।  
त्वय्यकारणसम्तप्ते सम्तप्तह्ऱिदया वयम् ॥ ६-८५-७  
त्यज राजन्निमं शोकं मिथ्यासन्तापमागतम् ।  
तदियं त्यज्यतां चिन्ता शत्रुहर्षविवर्धिनी ॥ ६-८५-८  
उद्यमः क्रियतां वीर हर्षः समुपसेव्यताम् ।  
प्राप्तव्या यदि ते सीता हन्तव्याश्च निशाचराः ॥ ६-८५-९  
रघुनन्दन वक्ष्यामि श्रूयतां मे हितं वचः ।  
साध्वयं यातु सौमित्रिर्बलेन महता वृतः ॥ ६-८५-१०  
निकुम्भिलायां सम्प्राप्तं हन्तुं रावणिमाहवे ।  
धनुर्मण्डलनिर्मुक्तैराशीविषविषोपमैः ॥ ६-८५-११  
तेन वीरेण तपसा वरदानात्स्वयम्भुवः ।  
अस्त्रं ब्रह्मशिरः प्राप्तं कामगाश्च तुरङ्गमाः ॥ ६-८५-१२  
स एष सह सैन्येन प्राप्तः किल निकुम्भिलाम् ।  
यद्युत्तिष्ठेत्कृतं कर्म हतान्सर्वांश्च विद्धि नः ॥ ६-८५-१३  
निकुम्भिलामसम्प्राप्तमहुताग्निं च यो रिपुः ।  
त्वामातायिनं हन्यादिन्द्रशत्रो स ते वधः ॥ ६-८५-१४  
वरो दत्तो महाबाहो सर्वलोकेश्वरेण वै ।  
इत्येवं विहितो राजन्वधस्तस्यैष धीमतः ॥ ६-८५-१५  
वधायेन्द्रजितो राम सन्दिशस्व महाबल ।  
हते तस्मिन् हतं विद्धि रावणम् ससुहृद्गणं ॥ ६-८५-१६  
विभीषणवचः श्रुत्वा रामो वाक्यमथाब्रवीत् ।  
जानामि तस्य रौद्रस्य मायां सत्यपराक्रम ॥ ६-८५-१७  
स हि ब्रह्मस्त्रवित्प्राज्ञो महामायो महाबलः ।  
करोत्यसम्ज्ञान् सङ्ग्रामे देवान्सवरुणानपि ॥ ६-८५-१८  
तस्यान्तरिक्षे चरतः सरथस्य महायशः ।  
न गतिर्ज्ञायते वीर सूर्यस्येवाभ्रसम्प्लवे ॥ ६-८५-१९  
राघवस्तु रिपोर्ज्ञत्वा मायावीर्यं दुरात्मनः ।  
लक्ष्मणं कीर्तिसम्पन्नमिदं वचनमब्रवीत् ॥ ६-८५-२०  
यद्वानरेन्द्रस्य बलं तेन सर्वेण संवृतः ।  
हनूमत्प्रमुखैश्चैव यूथपैः सह लक्ष्मण ॥ ६-८५-२१  
जाम्बवेनार्क्षपतिना सहसैन्येन संवृतः ।  
जहि तं राक्षससुतं मायाबलसमन्वितम् ॥ ६-८५-२२  
अयं त्वां सचिवैः सार्धं महात्मा रजनीचरः ।  
अभिज्ञस्तस्य मायानां पृष्ठतोऽनुगमिष्यति ॥ ६-८५-२३  
राघवस्य वचं श्रुत्वा लक्ष्मणः सविभीषणः ।  
जग्राह कार्मुकश्रेष्ठमत्यद्भुतपराक्रमः ॥ ६-८५-२४  
सन्नद्धः कवची खड्गी सशरो वामचापभृत् ।  
रामपादावुपस्पृश्य हृष्टः सौमित्रिरब्रवीत् ॥ ६-८५-२५  
अद्य मत्कार्मुकोन्मुक्ताः शरा निर्भिद्य रावणिम् ।  
लङ्कामभिपतिष्यन्ति हंसाः पुष्करिणीमिव ॥ ६-८५-२६  
अद्येव तस्य रौद्रस्य शरीरं मामकाः शराः ।  
विधमिष्यन्ति भित्त्वा तं महाचापगुणच्युताः ॥ ६-८५-२७  
एवमुक्त्वा तु वचनम् द्युतिमान् भ्रातुरग्रतः ।  
स रावणिवधाकाङ्क्षी लक्ष्मणस्त्वरितं ययौ ॥ ६-८५-२८  
सोऽभिवाद्य गुरोः पादौ कृत्वा चापि प्रदक्षिणं ।  
निकुम्भिलामभिययौ चैत्यं रावणिपालितम् ॥ ६-८५-२९  
विभीषणेन सहितो राजपुत्रः प्रतापवान् ।  
कृतस्वस्त्ययनो भ्रात्रा लक्ष्मणस्त्वरितो ययौ ॥ ६-८५-३०  
वानराणाम् सास्रैस्तु हनुमान् बहुभिर्वऋतः ।  
विभीषणश्च सामात्यो तदा लक्ष्मणमन्वगात् ॥ ६-८५-३१  
महता हरिसैन्येन सवेगमभिसंवृतः ।  
ऋक्षराजबलं चैव ददर्श पथि विष्ठितम् ॥ ६-८५-३२  
स गत्वा दूरमध्वानं सौमित्रिर्मित्रनन्दनः ।  
राक्षसेन्द्रबलं दूरादपश्यद्व्यूहमाश्रितम् ॥ ६-८५-३३  
स तं प्राप्य धनुष्पाणिर्मायायोगमरिन्दमः ।  
तस्थौ ब्रह्मविधानेन विजेतुं रघुनन्दनः ॥ ६-८५-३४  
विभीषणेन सहितो राजपुत्रः प्रतापवान् ।  
अङ्गदेन च वीरेण तथानिलसुतेन च ॥ ६-८५-३५  
विविधममलशस्त्रभास्वरं त ।  
द्ध्वजगहनं गहनं महारथैश्च ।  
प्रतिभयतममम्प्रमेयवेगं ।  
तिमिरमिव द्विषतां बलं विवेश ॥ ६-८५-३६  
इत्यार्षे श्रीमद्रामायणे आदिकाव्ये युद्धकाण्डे पञ्चाशीतितमः सर्गः