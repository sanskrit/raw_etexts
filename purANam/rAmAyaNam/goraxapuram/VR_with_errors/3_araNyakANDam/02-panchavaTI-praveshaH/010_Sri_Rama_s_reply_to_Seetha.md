---
title: 010 Sri Rama s reply to Seetha
title_english: 010 Sri Rama s reply to Seetha

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-010-Ramena_Kshatra_Dharma_Nirupanam.mp3"></div>

वाक्यम् एतत् तु वैदेह्या व्याहृतम् भर्तृ भक्त्या ।  
श्रुत्वा धर्मे स्थितो रामः प्रत्युवाच जानकीम् ॥ ४-१०-१  
हितम् उक्तम् त्वया देवि स्निग्धया सदृशम् वचः ।  
कुलम् व्यपदिशन्त्या च धर्मज्ञे जनक आत्मजे ॥ ४-१०-२  
ते च आर्ता दण्डकारण्ये मुनयः संशित व्रताः ।  
माम् सीते स्वयम् आगम्य शरण्याः शरणम् गताः ॥ ४-१०-४  
वसन्तः काल कालेषु वने मूल फल अशनाः ।  
न लभन्ते सुखम् भीरु राक्षसैः क्रूर कर्मभिः ॥ ४-१०-५  
भक्ष्यन्ते राक्षसैः भीमैः नर मांसोपजीविभिः ।  
ते भक्ष्यमाणा मुनयो दण्डकारण्य वासिनः ॥ ४-१०-६  
अस्मान् अभ्यवपद्य इति माम् ऊचुर् द्विज सत्तमाः ।  
मया तु वचनम् श्रुत्वा तेषाम् एवम् मुखात् च्युतम् ॥ ४-१०-७  
कृत्वा वचन शुश्रुषाम् वाक्यम् एतत् उदाहृतम् ।  
प्रसीदन्तु भवन्तो मे ह्रीः एषा तु मम अतुला ॥ ४-१०-८  
यद् ईदृशैः अहम् विप्रैः उपस्थेयैः उपस्थितः ।  
किम् करोमि इति च मया व्याहृतम् द्विज सन्निधौ ॥ ४-१०-९  
सर्वैः एव समागम्य वाक् इयम् समुदाहृता ।  
राक्षसैः दण्डकारण्ये बहुभिः काम रूपिभिः ॥ ४-२०-१०  
अर्दिताः स्म भृशम् राम भवान् नः तत्र रक्षतु ।  
होम काले तु सम्प्राप्ते पर्व कालेषु च अनघ ॥ ४-१०-११  
धर्षयन्ति सुदुर्धर्षा राक्षसाः पिशित अशनाः ।  
राक्षसैः धर्षितानाम् च तापसानाम् तपस्विनाम् ॥ ४-१०-१२  
गतिम् मृगयमाणानाम् भवान् नः परमा गतिः ।  
कामम् तपः प्रभावेण शक्ता हन्तुम् निशाचरान् ॥ ४-१०-१३  
चिरार्जितम् न च इच्छ्हामः तपः खण्डयितुम् वयम् ।  
बहु विघ्नम् तपो नित्यम् दुःश्चरम् चैव राघव ॥ ४-१०-१४  
तेन शापम् न मुञ्चामो भक्ष्यमाणाः च राक्षसैः ।  
तद् अर्द्यमानान् रक्षोभिः दण्डकारण्य वासिभिः ॥ ४-१०-१५  
रक्ष नः त्वम् सह भ्रात्रा त्वम् नाथा हि वयम् वने ।  
मया च एतत् वचः श्रुत्वा कार्त्स्न्येन परिपालनम् ॥ ४-१०-१६  
ऋषीणाम् दण्डकारण्ये संश्रुतम् जनकाअत्मजे ।  
संश्रुत्य न च शक्ष्यामि जीवमानः प्रतिश्रवम् ॥ ४-१०-१७  
मुनीनाम् अन्यथा कर्तुम् सत्यम् इष्टम् हि मे सदा ।  
अपि अहम् जीवितम् जह्याम् त्वाम् वा सीते स लक्ष्मणाम् ॥ ४-१०-१८  
न तु प्रतिज्ञाम् संश्रुत्य ब्राह्मणेभ्यो विशेषतः ।  
तत् अवश्यम् मया कार्यम् ऋषीणाम् परिपालनम् ॥ ४-१०-१९  
अनुक्तेन अपि वैदेहि प्रतिज्ञाय कथम् पुनः ।  
मम स्नेहात् च सौहार्दात् इदम् उक्तम् त्वया वचः ॥ ४-१०-२०  
परितुष्टो अस्मि अहम् सीते न हि अनिष्टो अनुशास्यते ।  
सदृशम् च अनुरूपम् च कुलस्य तव शोभने ।  
सधर्म चारिणी मे त्वम् प्राणेभ्यो अपि गरीयसी ॥ ४-१०-२१  
इति एवम् उक्त्वा वचनम् महात्मा  
सीताम् प्रियाम् मैथिल राज पुत्रीम् ।  
रामो धनुष्मान् सह लक्ष्मणेन  
जगाम रम्याणि तपो वनानि ॥ ४-१०-२२  
इति वाल्मीकि रामायणे आदि काव्ये अरण्य काण्डे दशमः सर्गः