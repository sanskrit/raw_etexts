---
title: 077 दशरथाद्ययोध्यागमनम्
title_english: 077 Happy days after marriages

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_1/Kanda_1_BK-077-Dasharathaadi_Naamayodhyagamanam.mp3"></div>

गते रामे प्रशान्तात्मा रामो दाशरथिर्धनुः ।  
वरुणायाप्रमेयाय ददौ हस्ते महायशाः ॥ १-७७-१  
अभिवाद्य ततो रामो वसिष्ठ प्रमुखानृषीन् ।  
पितरं विह्वलं दृष्ट्वा प्रोवाच रघुनन्दनः ॥ १-७७-२  
जामदग्न्यो गतो रामः प्रयातु चतुरङ्गिगिणी ।  
अयोध्याभिमुखी सेना त्वया नाथेन पालिता ॥ १-७७-३  
रामस्य वचनं श्रुत्वा राजा दशरथः सुतम् ।  
बाहुभ्यां सम्परिष्वज्य मूर्ध्नि चाघ्राय राघवम् ॥ १-७७-४  
गतो राम इति श्रुत्वा हृष्टः प्रमुदितो नृपः ।  
पुनर्जातं तदा मेने पुत्रमात्मानमेव च ॥ १-७७-५  
चोदयामास तां सेनां जगामाशु ततः पुरीम् ।  
पताकाध्वजिनीं रम्यां तूर्योद्घुष्टनिनादिताम् ॥ १-७७-६  
सिक्तराजपथां रम्यां प्रकीर्णकुसुमोत्कराम् ।  
राजप्रवेशसुमुखैः पौरैर्मङ्गलपाणिभिः ॥ १-७७-७  
सम्पूर्णां प्राविशद्राजा जनौघैः समलङ्कृताम् ।  
पौरैः प्रत्युद्गतो दूरं द्विजैश्च पुरवासिभिः ॥ १-७७-८  
पुत्रैरनुगतः श्रीमान् श्रीमद्भिश्च महायशाः ।  
प्रविवेश गृहं राजा हिमवत्सदृशं प्रियम् ॥ १-७७-९  
ननन्द स्वजनै राजा गृहे कामैः सुपूजितः ।  
कौसल्या च सुमित्रा च कैकेयी च सुमध्यमा ॥ १-७७-१०  
वधूप्रतिग्रहे युक्ता याश्चान्या राजयोषितः ।  
ततः सीतां महाभागामूर्मिलां च यशस्विनीम् ॥ १-७७-११  
कुशध्वजसुते चोभे जगृहुर्नृपयोषितः ।  
मङ्गलालापनैर्होमैः शोभिताः क्षौमवाससः ॥ १-७७-१२  
देवतायतनान्याशु सर्वास्ताः प्रत्यपूजयन् ।  
अभिवाद्याभिवाद्यांश्च सर्वा राजसुतास्तदा ॥ १-७७-१३  
रेमिरे मुदिताः सर्वा भर्तृभिः सहिता रहः ।  
कृतदाराः कृतास्त्राश्च सधनाः ससुहृज्जनाः ॥ १-७७-१४  
शुश्रूषमाणाः पितरं वर्तयन्ति नरर्षभाः ।  
कस्यचित्त्वथ कालस्य राजा दशरधः सुतम् ॥ १-७७-१५  
भरतं कैकेयीपुत्रमब्रवीद्रघुनन्दनः ।  
अयं केकयराजस्य पुत्रो वसति पुत्रक ॥ १-७७-१६  
त्वां नेतुमागतो वीरो युधाजिन्मातुलस्तव ।  
श्रुत्वा दशरथस्यैतद्भरतः कैकेयीसुतः ॥ १-७७-१७  
गमनायाभिचक्राम शत्रुघ्नसहितस्तदा ।  
आपृच्छ्य पितरं शूरो रामं चाक्लिष्टकर्मणम् ॥ १-७७-१८  
मातृश्चापि नरश्रेष्टः शत्रुघ्नसहितो ययौ ।  
युधाजित् प्राप्य भरतं सशत्रुघ्नं प्रहर्षितः ॥ १-७७-१९  
स्वपुरं प्राविशद्वीरः पिता तस्य तुतोष ह ।  
गते च भरते रामो लक्ष्मणश्च महाबलः ॥ १-७७-२०  
पितरं देवसङ्काशं पूजयामासतुस्तदा ।  
पितुराज्ञां पुरस्कृत्य पौरकार्याणि सर्वशः ॥ १-७७-२१  
चकार रामः सर्वाणि प्रियाणि च हितानि च ।  
मातृभ्यो मातृकार्याणि कृत्वा परमयन्त्रितः ॥ १-७७-२२  
गुरूणां गुरुकार्याणि काले कालेऽन्ववैक्षत ।  
एवं दशरथः प्रीतो ब्राह्मणा नैगमास्तथा ॥ १-७७-२३  
रामस्य शीलवृत्तेन सर्वं विषयवासिनः ।  
तेषामतियशा लोके रामः सत्यपराक्रमः ॥ १-७७-२४  
स्वयम्भूरिव भूतानां बभूव गुणवत्तरः ।  
रामश्च सीतया सार्धं विजहार बहूनृतून् ॥ १-७७-२५  
मनस्वी तद्गतमानस्य तस्या हृदि समर्पितः ।  
प्रिया तु सीता रामस्य दाराः पितृकृता इति ॥ १-७७-२६  
गुणाद्रूपगुणाच्चापि प्रीतिर्भूयोऽभिवर्धते ।  
तस्याश्च भर्ता द्विगुणं हृदये परिवर्तते ॥ १-७७-२७  
अन्तर्गतमपि व्यक्तमाख्याति हृदयं हृदा ।  
तस्य भूयो विशेषेण मैथिली जनकात्मजा ।  
देवताभिः समा रूपे सीता श्रीरिव रूपिणी ॥ १-७७-२८  
तया स राजर्षिसुतोऽभिकामया  
समेयिवानुत्तमराजकन्यया ।  
अतीव रामः शुशुभे मुदान्वितो  
विभुः श्रिया विष्णुरिवामरेश्वरः ॥ १-७७-२९  
इति वाल्मीकिरामायणे आदिकाव्ये बालकाण्डे सप्तसप्ततितमः सर्गः