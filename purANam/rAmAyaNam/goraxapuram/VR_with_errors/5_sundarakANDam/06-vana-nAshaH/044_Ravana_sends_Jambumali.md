---
title: 044 Ravana sends Jambumali
title_english: 044 Ravana sends Jambumali

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-044-Ravana_sends_Jambumali.mp3"></div>

सन्दिष्टो राक्षस इन्द्रेण प्रहस्तस्य सुतो बली ।  
जम्बु माली महादम्ष्ट्रो निर्जगाम धनुः धरः ॥ ५-४४-१  
रक्त माल्य अम्बर धरः स्रग्वी रुचिर कुण्डलः ।  
महान् विवृत्त नयनः चण्डः समर दुर्जयः ॥ ५-४४-२  
धनुः शक्र धनुः प्रख्यम् महत् रुचिर सायकम् ।  
विस्फारयाणो वेगेन वज्र अशनि सम स्वनम् ॥ ५-४४-३  
तस्य विस्फार घोषेण धनुषो महता दिशः ।  
प्रदिशः च नभः चैव सहसा समपूर्यत ॥ ५-४४-४  
रथेन खर युक्तेन तम् आगतम् उदीक्ष्य सः ।  
हनूमान् वेग सम्पन्नो जहर्ष च ननाद च ॥ ५-४४-५  
तम् तोरण विटन्कस्थम् हनूमन्तम् महाकपिम् ।  
जम्बु माली महाबाहुः विव्याध निशितैः शरैः ॥ ५-४४-६  
अर्ध चन्द्रेण वदने शिरसि एकेन कर्णिना ।  
बाह्वोः विव्याध नाराचैः दशभिः तम् कपि ईश्वरम् ॥ ५-४४-७  
तस्य तत् शुशुभे ताम्रम् शरेण अभिहतम् मुखम् ।  
शरदि इव अम्बुजम् फुल्लम् विद्धम् भास्कर रश्मिना ॥ ५-४४-८  
तत्तस्य रक्तम् रक्तेन रञ्जितम् शुशुभे मुखम् ।  
यथाकाशे महापद्मं सिक्तं चन्दनबिन्दुभिः ॥ ५-४४-९  
चुकोप बाण अभिहतो राक्षसस्य महाकपिः ।  
ततः पार्श्वे अतिविपुलाम् ददर्श महतीम् शिलाम् ॥ ५-४४-१०  
तरसा ताम् समुत्पाट्य चिक्षेप बलवत् बली ।  
ताम् शरैः दशभिः क्रुद्धः ताडयामास राक्षसः ॥ ५-४४-११  
विपन्नम् कर्म तत् दृष्ट्वा हनूमान् चण्ड विक्रमः ।  
सालम् विपुलम् उत्पाट्य भ्रामयामास वीर्यवान् ॥ ५-४४-१२  
भ्रामयन्तम् कपिम् दृष्ट्वा साल वृक्षम् महाबलम् ।  
चिक्षेप सुबहून् बाणान् जम्बु माली महाबलः ॥ ५-४४-१३  
सालम् चतुर्भिः चिच्छेद वानरम् पन्चभिः भुजे ।  
उरसि एकेन बाणेन दशभिः तु स्तन अन्तरे ॥ ५-४४-१४  
स शरैः पूरित तनुः क्रोधेन महता वृतः ।  
तम् एव परिघम् गृह्य भ्रामयामास वेगितः ॥ ५-४४-१५  
अतिवेगो अतिवेगेन भ्रामयित्वा बल उत्कटः ।  
परिघम् पातयामास जम्बु मालेः महाउरसि ॥ ५-४४-१६  
तस्य चैव शिरो न अस्ति न बाहू न च जानुनी ।  
न धनुः न रथो न अश्वाः तत्र अदृश्यन्त न इषवः ॥ ५-४४-१७  
स हतः तरसा तेन जम्बु माली महारथः ।  
पपात निहतो भूमौ चूर्णित अन्ग विभूषणः ॥ ५-४४-१८  
जम्बु मालिम् च निहतम् किम्करान् च महाबलान् ।  
चुक्रोध रावणः श्रुत्वा कोप सम्रक्त लोचनः ॥ ५-४४-१९  
स रोष सम्वर्तित ताम्र लोचनः ।  
प्रहस्त पुत्रे निहते महाबले ।  
अमात्य पुत्रान् अतिवीर्य विक्रमान् ।  
समादिदेश आशु निशा चर ईश्वरः ॥ ५-४४-२०  
इत्यार्षे श्रीमद्रामायणे आदिकाव्ये सुन्दरकाण्डे चतुश्चत्वारिंशः सर्गः