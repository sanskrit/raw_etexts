---
title: 048 Ravana sends his son Indrajit
title_english: 048 Ravana sends his son Indrajit

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-048-Ravana_sends_his_son_Indrajit.mp3"></div>

ततस्तु रक्षोधितिर्महात्म ।  
हनूमताक्षे निहते कुमारे ।  
मनः समाधाय स देवकल्पम् ।  
समादिदेशेन्द्रजितम् सरोषः ॥ ५-४८-१  
त्वमस्त्रविच्छस्त्रविदाम् वरिष्ठः ।  
सुरासुराणामपि शोकदाता ।  
सुरेषु सेन्द्रेषु च दृष्टकर्मा ।  
पितामहाराधनसञ्चितास्त्रः ॥ ५-४८-२  
तवास्त्रबलमासाद्य ससुराः समरुद्गणाः ।  
न शेकुः समरे स्थातुम् सुरेश्वरसमाश्रिताः ॥ ५-४८-३  
न कश्चित्त्रिषु लोकेषु सम्युगे न गतश्रमः ।  
भुजवीर्याभिगुप्तश्च तपसा चाभिरक्षितः ॥ ५-४८-४  
देशकालविभागज्ञस्त्वमेव मतिसत्तमः ।  
न तेऽस्त्यशक्यम् समरेषु कर्मणा ।  
न तेऽस्त्यकार्यम् मतिपूर्वमन्त्रणे ।  
न सोऽस्ति कश्चित्त्रिषु सम्ग्रहेषु वै ।  
न वेद यस्तेऽस्त्रबलम् बलम् च ते ॥ ५-४८-५  
ममानुरूपम् तपसो बलम् च ते ।  
पराक्रमश्चास्त्रबलम् च सम्युगे ।  
न त्वाम् समासाद्य रणावमर्दे ।  
मनः श्रमं गच्छति निश्चितार्थम् ॥ ५-४८-६  
निहताः किम्कराः सर्वे जम्बुमाली च राक्षसः ।  
अमात्यपुत्रा वीराश्च पञ्च सेनाग्रयायिनः ॥ ५-४८-७  
बलानि सुसमृद्धानि साश्वनागरथानि च ।  
सहोदरस्ते दयितः कुमारोऽक्षश्च सूदितः ॥ ५-४८-८  
न हि तेष्वेव मे सारो यस्त्व य्यरिनिषूदन ।  
इदम् हि दृष्ट्वा मतिमन् महाद्बलम् ।  
कपेः प्रभावम् च पराक्रमम् च ।  
त्वमात्मनश्चापि समीक्ष्य सारं ।  
कुरुष्व वेगम् स्वबलानुरूपम् ॥ ५-४८-९  
बलावमर्दस्वयि सम्निकृष्टे ।  
यथा गते शाम्यति शान्तशत्रौ ।  
तथा समीक्ष्यात्मबलम् परम् च ।  
समारभस्वास्त्रविदाम् वरिष्ठ ॥ ५-४८-१०  
न वीरसेना गणशोच्य (प्य) वन्ति ।  
न वज्रमादाय विशालसारम् ।  
न मारुतस्यास्य गतेः प्रमाणम् ।  
न चाग्निकल्पः करणेन हन्तुम् ॥ ५-४८-११  
तमेवमर्थम् प्रसमीक्ष्य सम्यक् ।  
स्वकर्मसाम्याद्धि समाहितात्म ।  
स्मरंश्च दिव्यम् धनुषोऽस्त्रवीर्यम् ।  
व्रजाक्षतम् कर्म समारभस्व ॥ ५-४८-१२  
न खल्वियम् मतिः श्रेष्ठा यत्त्वाम् सम्प्रेषयाम्यहम् ।  
इयम् च राजधर्माणाम् क्षत्रियस्य मतिर्मता ॥ ५-४८-१३  
नानाशस्त्रेषु सम्ग्रामे वैशारद्यमरिन्दम् ।  
अवश्यमेव बोद्धव्यम् काम्यश्च विजयो रणे ॥ ५-४८-१४  
ततः पितुस्तद्वचनम् निशम्य ।  
प्रदक्षिणम् कक्षसुतप्रभावः ।  
चकार भर्तारमदीनसत्त्वो ।  
रणाय वीरः प्रतिपन्नबुद्धिः ॥ ५-४८-१५  
ततसैः स्वगणैरिष्टैरिन्द्रजित् प्रतिपूजितः ।  
यद्धोद्धतः कृतोत्साहः सम्ग्रामम् प्रत्यपद्यत ॥ ५-४८-१६  
श्रीमान् पद्मपलाशाक्षो राक्षसाधिपतेः सुतः ।  
निर्जगाम महातेजाः समुद्र इव पर्वसु ॥ ५-४८-१७  
स पक्षिराजोपमतुल्यवेगै ।  
र्व्याळैश्चतुर्भिः सिततीक्ष्णदम्ष्ट्रैः ।  
रथम् समायुक्तमसम्गवेगम् ।  
समारुरोहेन्द्रजिदिन्द्रकल्पः ॥ ५-४८-१८  
स रथी धन्विनाम् श्रेष्ठः शस्त्रज्ञोऽस्त्रविदाम् वरः ।  
रथेनाभिययौ क्षिप्रम् हनुमान्यत्र सोऽभवत् ॥ ५-४८-१९  
स तस्य रथनिर्घोषम् ज्यास्वनम् कार्मुकस्य च ।  
निशम्य हरिवीरोऽसौ सम्प्रह्ऱ्^ष्टतरोऽभवत् ॥ ५-४८-२०  
सुमहाच्चापमादाय शितशल्यांश्च सायकान् ।  
हनुमन्तमभिप्रेत्य जगाम रणपण्डितः ॥ ५-४८-२१  
तस्मिंस्ततः सम्यति जातहर्षे ।  
रणाय निर्गच्छति चापपाणौ ।  
दिशश्च सर्वाः कलुषा बभूवु ।  
र्मृगाश्च रौद्रा बहुधा विनेदुः ॥ ५-४८-२२  
समागतास्तत्र तु नागयक्षा ।  
महर्षयश्चक्रचराश्च सिद्धाः ।  
नभः समावृत्य च पक्षिसम्घा ।  
विनेदुरुच्चैः परमप्रहृष्टाः ॥ ५-४८-२३  
आयान्तम् सरथम् द्ऱ्^ष्ट्वा तूर्णमन्द्रिजितम् कपिः ।  
विननाद महानादम् व्यवर्धत च वेगवान् ॥ ५-४८-२४  
इन्द्रजित्तु रथम् दिव्यमास्थितश्चित्रकार्मुकः ।  
धनुर्विष्फारयामास तटिदूर्जितनिस्स्वनम् ॥ ५-४८-२५  
ततः समेतावतितीक्ष्णवेगौ ।  
महाबलौ तौ रणनिर्विशङ्कौ ।  
कपिश्च रक्षोधिपतेस्तनूजः ।  
सुरासुरेन्द्रनिव बद्धवैरौ ॥ ५-४८-२६  
स तस्य वीरस्य महारथस्य ।  
धनुष्मतः सम्यति सम्मतस्य ।  
शरप्रवेगम् व्यहनत्प्रवृद्ध ।  
श्चचार मार्गे पितुरप्रमेयः ॥ ५-४८-२७  
ततः श्रानायततीक्ष्णशल्यान् ।  
सुपत्रिणः काञ्चनचित्रपुङ्खान् ।  
मुमोच वीरः परवीरहन्ता ।  
सुनन्नतान् वज्रनिपातवेगान् ॥ ५-४८-२८  
ततः स तत्स्यन्दननिःस्वनम् च ।  
मृदङ्गभेरीपटहस्वनम् च ।  
विकृष्यमाणस्य च कार्मुकस्य ।  
निशम्य घोषम् पुनरुत्पपात ॥ ५-४८-२९  
शराणामन्तरेष्वाशु व्यवर्तत महाकपिः ।  
हरिस्तस्याभिलक्ष्यस्य मोघयन् लक्ष्यसम्ग्रहम् ॥ ५-४८-३०  
शराणामग्रतस्तस्य पुनः समभिवर्तत ।  
प्रसार्य हस्तौ हनुमानुत्पपातानिलात्मजः ॥ ५-४८-३१  
तावुभौ वेगसम्पन्नौ रणकर्मविशारदौ ।  
सर्वभूतमनोग्राहि चक्रतुर्युद्धमुत्तमम् ॥ ५-४८-३२  
हनुमतो वेद न राक्षसोऽन्त्रम् ।  
न मारुतिस्तस्य महात्मनोऽन्तरम् ।  
परस्परम् निर्विषहौ बभूवतुः ।  
समेत तौ देवसमानविक्रमौ ॥ ५-४८-३३  
ततस्तु लक्ष्ये स विहन्यमाने ।  
शरेष्वमोघेषु च सम्पतत्सु ।  
जगाम चिन्ताम् महतीम् महात्मा ।  
समाधिसम्योगसमाहितात्मा ॥ ५-४८-३४  
ततो मतिम् राक्षसराजसूनु ।  
श्चकार तस्मिन् हरिवीरमुख्ये ।  
अवध्यताम् तस्य कपेः समीक्ष्य ।  
कथम् निगच्छेदिति निग्रहार्थम् ॥ ५-४८-३५  
ततः पैतामहम् वीरः सोऽस्त्रमस्त्रविदाम् वरः ।  
सन्दधे सुमहातेजास्तम् हरिप्रारम् प्रति ॥ ५-४८-३६  
अवध्योऽयमिति ज्ञात्वा तमस्त्रेणास्त्रतत्त्ववित् ।  
निजग्राह महाबाहुर्मारुतात्मजमिन्द्रजित् ॥ ५-४८-३७  
तेन बद्धस्ततोऽस्त्रेण राक्षसेन स वानरः ।  
अभवन्निर्विचेष्टश्च पपात स महीतले ॥ ५-४८-३८  
ततोऽथ बुद्ध्वा स तदस्त्रबन्धम् ।  
प्रभोः प्रभावाद्विगतात्मवेगः ।  
पितामहानुग्रहमात्मनश्च ।  
विचिन्तयामास हरिप्रवीतः ॥ ५-४८-३९  
ततह् स्वायम्भुवैर्मन्रैर्ब्रह्मस्त्रमभिमन्त्रितम् ।  
हनुमांश्चिन्तयामास वरदानम् पितामहात् ॥ ५-४८-४०  
न मेऽस्त्रबन्धस्य च शक्तिरस्ति ।  
मिमोक्षणे लोकगुरोः प्रभावात् ।  
इत्येव मत्वा विहितोऽस्त्रबन्धो ।  
मयात्मयोनेरनुवर्तितव्यः ॥ ५-४८-४१  
स वीर्यमस्त्रस्य कपिर्विचार्य ।  
पितामहानुग्रहमात्मनश्च ।  
विमोक्षशक्तिम् परिचिन्तयित्वा ।  
पितामाहाज़्ज़्नामनुवर्तते स्म ॥ ५-४८-४२  
अस्त्रेणापि हि बद्धस्य भयम् मम न जायते ।  
पितामहम् हेन्द्राभ्याम् रक्षितस्यानिलेन च ॥ ५-४८-४३  
ग्रहणे चापि रक्षोभिर्महन्मे गुणदर्शनम् ।  
राक्षसेन्द्रेण सम्वादस्तस्माद्गृह्णन्तु माम् परे ॥ ५-४८-४४  
स निश्चितार्थः परवीरहन्ता ।  
समीक्ष्यकारी विनिवृत्तचेष्टः ।  
परैः प्रसह्याभिगतैर्निगृह्य ।  
ननाद तैस्तैः परिभर्त्स्यमानः ॥ ५-४८-४५  
ततस्तम् राक्षसा दृष्ट्वा निर्विचेष्टमरिन्दमम् ।  
बबन्धुः शणवल्कैश्च द्रुमचीरैश्च सम्हतैः ॥ ५-४८-४६  
स रोचयामास परैश्च बन्धनम् ।  
प्रश्य वीरैरभिनिग्रहम् च ।  
कौरूहलान्माम् यदि राक्षसेन्द्रो ।  
द्रष्टो व्यवस्येदिति निश्चितार्थः ॥ ५-४८-४७  
स बद्धस्तेन वल्केन विमुक्तोऽस्त्रेण वीर्यवान् ।  
अस्त्रबन्धः स चान्यम् हि न बन्धमनुवर्तते ॥ ५-४८-४८  
अथेन्द्रजित्तु द्रुमचीरबद्धम् ।  
विचार्य वीरः कपिसत्तमम् तम् ।  
विमुक्तमस्त्रेण जगाम चिन्ताम् ।  
नान्येन बद्धो ह्यनुवर्ततेऽस्त्रम् ॥ ५-४८-४९  
अहो महत्कर्म कृतम् निरर्थकम् ।  
न राक्षसैर्मन्त्रगतिर्विमृष्टा ।  
पुनश मन्त्रे विहतेऽस्त्रमन्य ।  
त्प्रवर्तते संशयिताः स्म सर्वे ॥ ५-४८-५०  
अस्त्रेण हनुमान् मुक्तो नात्मानमवबुध्यत ।  
कृष्यमाणस्तु रक्षोभिस्तैश्च बन्धैर्निपीडितः ॥ ५-४८-५१  
हन्यमानस्ततः क्रूरै राक्षसैः काष्ठमुष्टिभिः ।  
समीपे राक्षसेन्द्रस्य प्राकृष्यत स वानरः ॥ ५-४८-५२  
अथेन्द्रजित्तम् प्रसमीक्ष्य मुक्त ।  
मस्त्रेण बद्धम् द्रुमचीरसूत्रैः ।  
व्यदर्शयत्तत्र महाबलम् तम् ।  
हरिप्रवीरम् सगणाय राज्ञे ॥ ५-४८-५३  
तम् मत्तमिव मातङ्गम् बद्धम् कपिवरोत्तमम् ।  
राक्षसा राक्षसेन्द्राय रावणाय न्यवेदयन् ॥ ५-४८-५४  
कोऽयम् कस्य कुतो वात्र किम् कार्यम् को व्यपाश्रयः ।  
इति राक्षसवीराणाम् तत्र सम्ज्ज्ञिरे कथेः ॥ ५-४८-५५  
हन्यताम् दह्यताम् वापि भक्ष्यतामिति चापरे ।  
राक्षसास्तत्र सम्क्रुद्धाः परस्परमथाब्रुवन् ॥ ५-४८-५६  
अत्तित्य मार्गम् सहसा महात्मा ।  
स तत्र रक्षोधिपपादमूले ।  
ददर्श राज्ञः परिचारवृद्धान् ।  
गृहम् महारत्नविभूषितम् च ॥ ५-४८-५७  
स ददर्श महातेजा रावणः कपिसत्तमम् ।  
रक्षोभिर्विकृताकारैः कृष्यमाणमितस्ततः ॥ ५-४८-५८  
राक्षसाधिपतिम् चापि ददर्श कपिसत्तमः ।  
तेजोबलसमायुक्तम् तपन्त मिव भास्करम् ॥ ५-४८-५९  
स रोषसम्वर्तितताम्रदृष्टि ।  
र्दशाननस्तम् कपिमन्ववेक्ष्य ।  
अथोपविष्टान् कुलशीलवृद्धन् ।  
समादिशत्तम् प्रति मन्त्रिमुख्यान् ॥ ५-४८-६०  
यथाक्रमम् तैः स कपिर्विपृष्टः ।  
कार्यार्थमर्थस्य च मूलमादौ ।  
निवेदयामास हरीश्वरस्य ।  
दूतः सकाशादहमागतोऽस्मि ॥ ५-४८-६१  
इत्यार्षे श्रीमद्रामायणे आदिकाव्ये सुन्दरकाण्डे अष्टचत्वारिंशः सर्गः