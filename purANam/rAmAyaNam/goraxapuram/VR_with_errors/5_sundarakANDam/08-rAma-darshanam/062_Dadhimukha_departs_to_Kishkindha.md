---
title: 062 Dadhimukha departs to Kishkindha
title_english: 062 Dadhimukha departs to Kishkindha

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-062-Dadhimukha_departs_to_Kishkindha.mp3"></div>

तान् उवाच हरि श्रेष्ठो हनूमान् वानर ऋषभः ।  
अव्यग्र मनसो यूयम् मधु सेवत वानराः ॥ ५-६२-१  
अहमावारयिष्यामि युष्माकम् परिपन्थिनः ।  
श्रुत्वा हनुमतो वाक्यम् हरीणाम् प्रवरो अन्गदः ॥ ५-६२-२  
प्रत्युवाच प्रसन्न आत्मा पिबन्तु हरयो मधु ।  
अवश्यम् कृत कार्यस्य वाक्यम् हनुमतो मया ॥ ५-६२-३  
अकार्यम् अपि कर्तव्यम् किम् अन्ग पुनः ईदृशम् ।  
अन्दगस्य मुखात् श्रुत्वा वचनम् वानर ऋषभाः ॥ ५-६२-४  
साधु साध्व् इति सम्हृष्टा वानराः प्रत्यपूजयन् ।  
पूजयित्वा अन्गदम् सर्वे वानरा वानर ऋषभम् ॥ ५-६२-५  
जग्मुः मधु वनम् यत्र नदी वेग इव द्रुतम् ।  
ते प्रहृष्टा मधु वनम् पालान् आक्रम्य वीर्यतः ॥ ५-६२-६  
अतिसर्गाच् च पटवो दृष्ट्वा श्रुत्वा च मैथिलीम् ।  
पपुः सर्वे मधु तदा रसवत्फलमाददुः ॥ ५-६२-७  
उत्पत्य च ततः सर्वे वन पालान् समागताः ।  
ताडयन्ति स्म शतशः सक्तान् मधु वने तदा ॥ ५-६२-८  
मधूनि द्रोण मात्राणि बहुभिः परिगृह्य ते ।  
पिबन्ति सहिताः सर्वे भक्षयन्ति तथा अपरे ॥ ५-६२-९  
केचित् पीत्वा अपविध्यन्ति मधूनि मधु पिन्गलाः ।  
मधु उच्चिष्टेन केचिच् च जघ्नुः अन्योन्यम् उत्कटाः ॥ ५-६२-१०  
अपरे वृक्ष मूलेषु शाखाम् गृह्य व्यवस्थितः ।  
अत्यर्थम् च मद ग्लानाः पर्णानि आस्तीर्य शेरते ॥ ५-६२-११  
उन्मत्त भूताः प्लवगा मधु मत्ताः च हृष्टवत् ।  
क्षिपन्ति अपि तथा अन्योन्यम् स्खलन्ति अपि तथा अपरे ॥ ५-६२-१२  
केचित् क्ष्वेडान् प्रकुर्वन्ति केचित् कूजन्ति हृष्टवत् ।  
हरयो मधुना मत्ताः केचित् सुप्ता मही तले ॥ ५-६२-१३  
कृत्वा केचिर्धसन्त्यन्ये केचित्कुर्वन्ति चेतरत् ।  
कृत्वा केचिद्वदन्त्यन्ये केचिद्बुध्यन्ति चेतरत् ॥ ५-६२-१४  
ये अपि अत्र मधु पालाः स्युः प्रेष्या दधि मुखस्य तु ।  
ते अपि तैः वानरैः भीमैः प्रतिषिद्धा दिशो गताः ॥ ५-६२-१५  
जानुभिः च प्रकृष्टाः च देव मार्गम् च दर्शिताः ।  
अब्रुवन् परम उद्विग्ना गत्वा दधि मुखम् वचः ॥ ५-६२-१६  
हनूमता दत्त वरैः हतम् मधु वनम् बलात् ।  
वयम् च जानुभिः कृष्टा देव मार्गम् च दर्शिताः ॥ ५-६२-१७  
ततो दधि मुखः क्रुद्धो वनपः तत्र वानरः ।  
हतम् मधु वनम् श्रुत्वा सान्त्वयामास तान् हरीन् ॥ ५-६२-१८  
इह आगच्छत गच्छामो वानरान् अतिदर्पितान् ।  
बलेन आवारयिष्यामो मधु भक्षयतो वयम् ॥ ५-६२-१९  
श्रुत्वा दधि मुखस्य इदम् वचनम् वानर ऋषभाः ।  
पुनः वीरा मधु वनम् तेन एव सहिता ययुः ॥ ५-६२-२०  
मध्ये च एषाम् दधि मुखः प्रगृह्य सुमहातरुम् ।  
समभ्यधावत् वेगेना ते च सर्वे प्लवम्गमाः ॥ ५-६२-२१  
ते शिलाः पादपान् च अपि पाषाणान् च अपि वानराः ।  
गृहीत्वा अभ्यागमन् क्रुद्धा यत्र ते कपि कुन्जराः ॥ ५-६२-२२  
ते स्वामि वचनम् वीरा हृदयेष्व् अवसज्य तत् ।  
त्वरया हि अभ्यधावन्त साल ताल शिला आयुधाः ॥ ५-६२-२३  
वृक्षस्थान् च तलस्थान् च वानरान् बल दर्पितान् ।  
अभ्यक्रामन्त ते वीराः पालाः तत्र सहस्रशः ॥ ५-६२-२४  
अथ दृष्ट्वा दधि मुखम् क्रुद्धम् वानर पुम्गवाः ।  
अभ्यधावन्त वेगेन हनूमत् प्रमुखाः तदा ॥ ५-६२-२५  
तम् सवृक्षम् महाबाहुम् आपतन्तम् महाबलम् ।  
आर्यकम् प्राहरत् तत्र बाहुभ्याम् कुपितो अन्गदः ॥ ५-६२-२६  
मद अन्धः अ न वेद एनम् आर्यको अयम् मम इति सः ।  
अथ एनम् निष्पिपेष आशु वेगवत् वसुधा तले ॥ ५-६२-२७  
स भग्न बाहुः विमुखो विह्वलः शोणित उक्षितः ।  
मुमोह सहसा वीरो मुहूर्तम् कपि कुन्जरः ॥ ५-६२-२८  
स समाश्वस्य सहसा सम्क्रुद्धो राजमातुलः ।  
वानरान्वारयामास दण्डेन मधुमोहितान् ॥ ५-६२-२९  
स कथञ्चित् विमुक्तः तैः वानरैः वानर ऋषभः ।  
उवाच एक अन्तम् आगम्य भृत्यान् तान् समुपागतान् ॥ ५-६२-३०  
एते तिष्ठन्तु गच्छामो भर्ता नो यत्र वानरः ।  
सुग्रीवो विपुल ग्रीवः सह रामेण तिष्ठति ॥ ५-६२-३१  
सर्वम् चैव अन्गदे दोषम् श्रावयिष्यामि पार्थिव ।  
अमर्षी वचनम् श्रुत्वा घातयिष्यति वानरान् ॥ ५-६२-३२  
इष्टम् मधु वनम् हि एतत् सुग्रीवस्य महात्मनः ।  
पितृ पैतामहम् दिव्यम् देवैः अपि दुरासदम् ॥ ५-६२-३३  
स वानरान् इमान् सर्वान् मधु लुब्धान् गत आयुषः ।  
घातयिष्यति दण्डेन सुग्रीवः ससुहृज् जनान् ॥ ५-६२-३४  
वध्या हि एते दुरात्मानो नृप आज्ञा परिभाविनः ।  
अमर्ष प्रभवो रोषः सफलो नो भविष्यति । ५-६२-३५  
एवम् उक्त्वा दधि मुखो वन पालान् महाबलः ।  
जगाम सहसा उत्पत्य वन पालैः समन्वितः ॥ ५-६२-३६  
निमेष अन्तर मात्रेण स हि प्राप्तो वन आलयः ।  
सहस्र अंशु सुतो धीमान् सुग्रीवो यत्र वानरः ॥ ५-६२-३७  
रामम् च लक्ष्मणम् चैव दृष्ट्वा सुग्रीवम् एव च ।  
सम प्रतिष्ठाम् जगतीम् आकाशान् निपपात ह ॥ ५-६२-३८  
स निपत्य महावीर्यः सर्वैः तैः परिवारितः ।  
हरिः दधि मुखः पालैः पालानाम् परम ईश्वरः ॥ ५-६२-३९  
स दीन वदनो भूत्वा कृत्वा शिरसि च अञ्जलिम् ।  
सुग्रीवस्य शुभौ मूर्ध्ना चरणौ प्रत्यपीडयत् ॥ ५-६२-४०  
इत्यार्षे श्रीमद्रामायणे आदिकाव्ये सुन्दरकाण्डे द्विषष्टितमः सर्गः