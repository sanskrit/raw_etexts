---
title: 057 Hanuma leaps from Lanka and touches Mount Mainaka
title_english: 057 Hanuma leaps from Lanka and touches Mount Mainaka

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-057-Hanuma_leaps_from_Lanka_and_touches_Mount_Mainaka.mp3"></div>

सचन्द्र कुमुदम् रम्यम् सार्क कारण्डवम् शुभम् ।  
तिष्य श्रवण कदम्बम् अभ्र शैवल शाद्वलम् ॥ ५-५७-१  
पुनर्वसु महामीनम् लोहित अन्ग महाग्रहम् ।  
ऐरावत महाद्वीपम् स्वाती हंस विलोडितम् ॥ ५-५७-२  
वात सम्घात जात ऊर्मिम् चन्द्र अंशु शिशिर अम्बुमत् ।  
भुजम्ग यक्ष गन्धर्व प्रबुद्ध कमल उत्पलम् ॥ ५-५७-३  
हनुमान् मारुतगतिर्महानौरिव सागरम् ।  
अपारमपरिश्रान्तः पुप्लुवे गगनार्णवम् ॥ ५-५७-४  
ग्रासमान इव आकाशम् तारा अधिपम् इव आलिखन् ।  
हरन्न् इव सनक्षत्रम् गगनम् सार्क मण्डलम् ॥ ५-५७-५  
मारुतस्य आलयम् श्रीमान् कपिः व्योम चरो महान् ।  
हनूमान् मेघ जालानि विकर्षन्न् इव गच्छति ॥ ५-५७-६  
पाण्डुर अरुण वर्णानि नील मान्जिष्ठकानि च ।  
हरित अरुण वर्णानि महाअभ्राणि चकाशिरे ॥ ५-५७-७  
प्रविशन्न् अभ्र जालानि निष्क्रमन् च पुनः पुनः ।  
प्रच्छन्नः च प्रकाशः च चन्द्रमा इव लक्ष्यते ॥ ५-५७-८  
विविधाभ्राघनासन्नगोचरो धवळाम्बरः ।  
दृश्यादृश्यतनुर्वीरस्तदा चन्द्रयतेऽम्बरे ॥ ५-५७-९  
तार्क्ष्यायमाणो गगने बभासे वायुनन्दनः ।  
दारयन्मेघबृन्दानि निष्पतंश्च पुनः पुनः ॥ ५-५७-१०  
नदन् नादेन महता मेघ स्वन महास्वनः ।  
प्रवरान् राक्षसान् हत्वा नाम विश्राव्य चात्मनः ॥ ५-५७-११  
आकुलाम् नगतीम् कृत्वा व्यथयित्वा च रावणम् ।  
अर्दयित्वा बलम् घोरम् वैदेहीमभिवाद्य च ॥ ५-५७-१२  
आजगाम महातेजाः पुनः मध्येन सागरम् ।  
पर्वत इन्द्रम् सुनाभम् च समुपस्पृश्य वीर्यवान् ॥ ५-५७-१३  
ज्या मुक्त इव नाराचो महावेगो अभ्युपागतः ।  
स किञ्चित् अनुसम्प्राप्तः समालोक्य महागिरिम् ॥ ५-५७-१४  
महाइन्द्र मेघ सम्काशम् ननाद हरि पुम्गवः ।  
स पूरयामास कपिर्दिशो दश समन्ततः ॥ ५-५७-१५  
नदन्नदेव महता मेघस्वनमहास्वनः ।  
स तम् देशमनुप्राप्तः सुहृद्दर्शनलालसः ॥ ५-५७-१६  
ननाद हरिशार्दूलो लाङ्गूलम् चाप्यकम्पयत् ।  
तस्य नानद्यमानस्य सुपर्णचरिते पथि ॥ ५-५७-१७  
फलतीवास्य घोषेण गगनम् सार्कमण्डलम् ।  
ये तु तत्रोत्तरे तीरे समुद्रस्य महाबलाः । ५-५७-१८  
पूर्वम् सम्विष्ठिताः शूरा वायुपुत्रदिदृक्षवः ।  
महतो वातनुन्नस्य तोयदस्येव गर्जितम् ॥ ५-५७-१९  
शुश्रुवुस्ते तदा घोषमूरुवेगम् हनूमतः ।  
ते दीनमनसः सर्वे शुश्रुवुः काननौकसः ॥ ५-५७-२०  
वानरेन्द्रस्य निर्घोषम् पर्जन्यनिनदोपमम् ।  
निशम्य नदतो नादम् वानराः ते समन्ततः ॥ ५-५७-२१  
बभूवुः उत्सुकाः सर्वे सुहृत् दर्शन कान्क्षिणः ।  
जाम्बवान् स हरि श्रेष्ठः प्रीति सम्हृष्ट मानसः ॥ ५-५७-२२  
उपामन्त्र्य हरीन् सर्वान् इदम् वचनम् अब्रवीत् ।  
सर्वथा कृत कार्यो असौ हनूमान् न अत्र संशयः ॥ ५-५७-२३  
न हि अस्य अकृत कार्यस्य नाद एवम् विधो भवेत् ।  
तस्या बाहु ऊरु वेगम् च निनादम् च महात्मनः ॥ ५-५७-२४  
निशम्य हरयो हृष्टाः समुत्पेतुः ततः ततः ।  
ते नग अग्रान् नग अग्राणि शिखरात् शिखराणि च ॥ ५-५७-२५  
प्रहृष्टाः समपद्यन्त हनूमन्तम् दिदृक्षवः ।  
ते प्रीताः पादप अग्रेषु गृह्य शाखाः सुपुष्पिताः ॥ ५-५७-२६  
वासांसि इव प्रकाशानि समाविध्यन्त वानराः ।  
गिरिगह्वरसम्लीनो यथा गर्जति मारुतः ॥ ५-५७-२७  
एवम् जगर्ज बलवान् हनुमान्मारुतातमजः ।  
तम् अभ्र घन सङ्काशम् आपतन्तम् महाकपिम् ॥ ५-५७-२८  
दृष्ट्वा ते वानराः सर्वे तस्थुः प्रान्जलयः तदा ।  
ततः तु वेगवान् तस्य गिरेः गिरि निभः कपिः ॥ ५-५७-२९  
निपपात महाइन्द्रस्य शिखरे पादप आकुले ।  
हर्षेणापूर्यमाणोऽसौ रम्ये पर्वतनिर्घरे ॥ ५-५७-३०  
चिन्नपक्ष इवाकाशात्पपात धरणीधरः ।  
ततः ते प्रीत मनसः सर्वे वानर पुम्गवाः ॥ ५-५७-३१  
हनूमन्तम् महात्मानम् परिवार्य उपतस्थिरे ।  
परिवार्य च ते सर्वे पराम् प्रीतिम् उपागताः ॥ ५-५७-३२  
प्रहृष्ट वदनाः सर्वे तम् अरोगम् उपागतम् ।  
उपायनानि च आदाय मूलानि च फलानि च ॥ ५-५७-३३  
प्रत्यर्चयन् हरि श्रेष्ठम् हरयो मारुत आत्मजम् ।  
हनूमान् तु गुरून् वृद्धान् जाम्बवत् प्रमुखान् तदा ॥ ५-५७-३४  
कुमारम् अन्गदम् चैव सो अवन्दत महाकपिः ।  
स ताभ्याम् पूजितः पूज्यः कपिभिः च प्रसादितः ॥ ५-५७-३५  
दृष्टा देवी इति विक्रान्तः सङ्क्षेपेण न्यवेदयत् ।  
निषसाद च हस्तेन गृहीत्वा वालिनः सुतम् ॥ ५-५७-३६  
रमणीये वन उद्देशे महाइन्द्रस्य गिरेः तदा ।  
हनूमान् अब्रवीद्त् हृष्टः तदा तान् वानर ऋषभान् ॥ ५-५७-३७  
अशोक वनिका संस्था दृष्टा सा जनक आत्मजा ।  
रक्ष्यमाणा सुघोराभी राक्षसीभिः अनिन्दिता ॥ ५-५७-३८  
एक वेणी धरा बाला राम दर्शन लालसा ।  
उपवास परिश्रान्ता मलिना जटिला कृशा ॥ ५-५७-३९  
ततो दृष्टा इति वचनम् महाअर्थम् अमृत उपमम् ॥ ५-५७-४०  
निशम्य मारुतेः सर्वे मुदिता वानरा भवन् ।  
क्ष्वेडन्ति अन्ये नदन्ति अन्ये गर्जन्ति अन्ये महाबलाः ।  
चक्रुः किल किलाम् अन्ये प्रतिगर्जन्ति च अपरे ॥ ५-५७-४१  
केचित् उच्छ्रित लान्गूलाः प्रहृष्टाः कपि कुन्जराः ।  
अन्चित आयत दीर्घाणि लान्गूलानि प्रविव्यधुः ॥ ५-५७-४२  
अपरे तु हनूमन्तम् वानरा वारण उपमम् ।  
आप्लुत्य गिरि शृन्गेभ्यः संस्पृशन्ति स्म हर्षिताः ॥ ५-५७-४३  
उक्त वाक्यम् हनूमन्तम् अन्गदः तु तदा अब्रवीत् ।  
सर्वेषाम् हरि वीराणाम् मध्ये वाचम् अनुत्तमाम् ॥ ५-५७-४४  
सत्त्वे वीर्ये न ते कश्चित् समो वानर विद्यते ।  
यत् अवप्लुत्य विस्तीर्णम् सागरम् पुनः आगतः ॥ ५-५७-४५  
अहो स्वामिनि ते भक्तिरहो वीर्यमहो धृतिः ।  
दिष्ट्या दृष्टा त्वया देवी राम पत्नी यशस्विनी ॥ ५-५७-४६  
दिष्ट्या त्यक्ष्यति काकुत्स्थः शोकम् सीता वियोगजम् ।  
ततो अन्गदम् हनूमन्तम् जाम्बवन्तम् च वानराः ॥ ५-५७-४७  
परिवार्य प्रमुदिता भेजिरे विपुलाः शिलाः ।  
श्रोतु कामाः समुद्रस्य लन्घनम् वानर उत्तमाः ॥ ५-५७-४८  
दर्शनम् च अपि लन्कायाः सीताया रावणस्य च ।  
तस्थुः प्रान्जलयः सर्वे हनूमत् वदन उन्मुखाः ॥ ५-५७-४९  
तस्थौ तत्र अन्गदः श्रीमान् वानरैः बहुभिः वृतः ।  
उपास्यमानो विबुधैः दिवि देव पतिः यथा ॥ ५-५७-५०  
हनूमता कीर्तिमता यशस्विना ।  
तथा अन्गदेन अन्गद बद्ध बाहुना ।  
मुदा तदा अध्यासितम् उन्नतम् महन् ।  
मही धर अग्रम् ज्वलितम् श्रिया अभवत् ॥ ५-५७-५१  
इत्यार्षे श्रीमद्रामायणे आदिकाव्ये सुन्दरकाण्डे सप्तपञ्चशः सर्गः