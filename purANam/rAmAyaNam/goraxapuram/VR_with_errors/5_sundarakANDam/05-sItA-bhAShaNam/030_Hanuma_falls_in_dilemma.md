---
title: 030 Hanuma falls in dilemma
title_english: 030 Hanuma falls in dilemma

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-030-Hanuma_falls_in_dilemma.mp3"></div>

हनुमान् अपि विक्रान्तः सर्वम् शुश्राव तत्त्वतः ।  
सीतायाः त्रिजटायाः च राक्षसीनाम् च तर्जनम् ॥ ५-३०-१  
अवेक्षमाणः ताम् देवीम् देवताम् इव नन्दने ।  
ततो बहु विधाम् चिन्ताम् चिन्तयामास वानरः ॥ ५-३०-२  
याम् कपीनाम् सहस्राणि सुबहूनि अयुतानि च ।  
दिक्षु सर्वासु मार्गन्ते सा इयम् आसादिता मया ॥ ५-३०-३  
चारेण तु सुयुक्तेन शत्रोः शक्तिम् अवेक्षिता ।  
गूढेन चरता तावत् अवेक्षितम् इदम् मया ॥ ५-३०-४  
राक्षसानाम् विशेषः च पुरी च इयम् अवेक्षिता ।  
राक्षस अधिपतेः अस्य प्रभावो रावणस्य च ॥ ५-३०-५  
युक्तम् तस्य अप्रमेयस्य सर्व सत्त्व दयावतः ।  
समाश्वासयितुम् भार्याम् पतिदर्शन कान्क्षिणीम् ॥ ५-३०-६  
अहम् आश्वासयामि एनाम् पूर्ण चन्द्र निभ आननाम् ।  
अदृष्ट दुह्खाम् दुह्खस्य न हि अन्तम् अधिगच्छतीम् ॥ ५-३०-७  
यदि हि अहम् इमाम् देवीम् शोक उपहत चेतनाम् ।  
अनाश्वास्य गमिष्यामि दोषवत् गमनम् भवेत् ॥ ५-३०-८  
गते हि मयि तत्र इयम् राज पुत्री यशस्विनी ।  
परित्राणम् अविन्दन्ती जानकी जीवितम् त्यजेत् ॥ ५-३०-९  
मया च स महाबाहुः पूर्ण चन्द्र निभ आननः ।  
समाश्वासयितुम् न्याय्यः सीता दर्शन लालसः ॥ ५-३०-१०  
निशा चरीणाम् प्रत्यक्षम् अक्षमम् च अभिभाषणम् ।  
कथम् नु खलु कर्तव्यम् इदम् कृच्छ्र गतो हि अहम् ॥ ५-३०-११  
अनेन रात्रि शेषेण यदि न आश्वास्यते मया ।  
सर्वथा न अस्ति सन्देहः परित्यक्ष्यति जीवितम् ॥ ५-३०-१२  
रामः च यदि पृच्छेन् माम् किम् माम् सीता अब्रवीत् वचः ।  
किम् अहम् तम् प्रतिब्रूयाम् असम्भाष्य सुमध्यमाम् ॥ ५-३०-१३  
सीता सन्देश रहितम् माम् इतः त्वरया गतम् ।  
निर्दहेत् अपि काकुत्स्थः क्रुद्धः तीव्रेण चक्षुषा ॥ ५-३०-१४  
यदि चेत् योजयिष्यामि भर्तारम् राम कारणात् ।  
व्यर्थम् आगमनम् तस्य ससैन्यस्य भविष्यति ॥ ५-३०-१५  
अन्तरम् तु अहम् आसाद्य राक्षसीनाम् इह स्थितः ।  
शनैः आश्वासयिष्यामि सम्ताप बहुलाम् इमाम् ॥ ५-३०-१६  
अहम् हि अतितनुः चैव वनरः च विशेषतः ।  
वाचम् च उदाहरिष्यामि मानुषीम् इह संस्कृताम् ॥ ५-३०-१७  
यदि वाचम् प्रदास्यामि द्विजातिः इव संस्कृताम् ।  
रावणम् मन्यमाना माम् सीता भीता भविष्यति ॥ ५-३०-१८  
वानरस्य विशेषेण कथं स्यादभिभाषणम्म् ।  
अवश्यम् एव वक्तव्यम् मानुषम् वाक्यम् अर्थवत् ॥ ५-३०-१९  
मया सान्त्वयितुम् शक्या न अन्यथा इयम् अनिन्दिता ।  
सा इयम् आलोक्य मे रूपम् जानकी भाषितम् तथा ॥ ५-३०-२०  
रक्षोभिः त्रासिता पूर्वम् भूयः त्रासम् गमिष्यति ।  
ततो जात परित्रासा शब्दम् कुर्यान् मनस्विनी ॥ ५-३०-२१  
जानमाना विशाल अक्षी रावणम् काम रूपिणम् ।  
सीतया च कृते शब्दे सहसा राक्षसी गणः ॥ ५-३०-२२  
नाना प्रहरणो घोरः समेयात् अन्तक उपमः ।  
ततो माम् सम्परिक्षिप्य सर्वतो विकृत आननाः ॥ ५-३०-२३  
वधे च ग्रहणे चैव कुर्युः यत्नम् यथा बलम् ।  
गृह्य शाखाः प्रशाखाश्च स्कन्धांश्चोत्तमशाखिनाम् ॥ ५-३०-२४  
दृष्ट्वा विपरिधावन्तं भवेयुर्भयशङ्किताः ।  
मम रूपम् च सम्प्रेक्ष्य वनम् विचरतो महत् ॥ ५-३०-२५  
राक्षस्यो भय वित्रस्ता भवेयुः विकृत आननाः ।  
ततः कुर्युः समाह्वानम् राक्षस्यो रक्षसाम् अपि ॥ ५-३०-२६  
राक्षस इन्द्र नियुक्तानाम् राक्षस इन्द्र निवेशने ।  
ते शूल शर निस्त्रिंश विविध आयुध पाणयः ॥ ५-३०-२७  
आपतेयुः विमर्दे अस्मिन् वेगेन उद्विग्न कारिणः ।  
सम्क्रुद्धः तैः तु परितो विधमन् रक्षसाम् बलम् ॥ ५-३०-२८  
शक्नुयम् न तु सम्प्राप्तुम् परम् पारम् महाउदधेः ।  
माम् वा गृह्णीयुः आप्लुत्य बहवः शीघ्र कारिणः ॥ ५-३०-२९  
स्यात् इयम् च अगृहीत अर्था मम च ग्रहणम् भवेत् ।  
हिंसा अभिरुचयो हिंस्युः इमाम् वा जनक आत्मजाम् ॥ ५-३०-३०  
विपन्नम् स्यात् ततः कार्यम् राम सुग्रीवयोः इदम् ।  
उद्देशे नष्ट मार्गे अस्मिन् राक्षसैः परिवारिते ॥ ५-३०-३१  
सागरेण परिक्षिप्ते गुप्ते वसति जानकी ।  
विशस्ते वा गृहीते वा रक्षोभिः मयि सम्युगे ॥ ५-३०-३२  
न अन्यम् पश्यामि रामस्य सहायम् कार्य साधने ।  
विमृशन् च न पश्यामि यो हते मयि वानरः ॥ ५-३०-३३  
शत योजन विस्तीर्णम् लन्घयेत महाउदधिम् ।  
कामम् हन्तुम् समर्थो अस्मि सहस्राणि अपि रक्षसाम् ॥ ५-३०-३४  
न तु शक्ष्यामि सम्प्राप्तुम् परम् पारम् महाउदधेः ।  
असत्यानि च युद्धानि संशयो मे न रोचते ॥ ५-३०-३५  
कः च निह्संशयम् कार्यम् कुर्यात् प्राज्ञः ससंशयम् ।  
एष दोषो महान् हि स्यान् मम सीता अभिभाषणे ॥ ५-३०-३६  
प्राण त्यागः च वैदेह्या भवेत् अनभिभाषणे ।  
भूताः च अर्था विनश्यन्ति देश काल विरोधिताः ॥ ५-३०-३७  
विक्लवम् दूतम् आसाद्य तमः सूर्य उदये यथा ।  
अर्थ अनर्थ अन्तरे बुद्धिः निश्चिता अपि न शोभते ॥ ५-३०-३८  
घातयन्ति हि कार्याणि दूताः पण्डित मानिनः ।  
न विनश्येत् कथम् कार्यम् वैक्लव्यम् न कथम् भवेत् ॥ ५-३०-३९  
लन्घनम् च समुद्रस्य कथम् नु न वृथा भवेत् ।  
कथम् नु खलु वाक्यम् मे शृणुयान् न उद्विजेत च ॥ ५-३०-४०  
इति सञ्चिन्त्य हनुमान् चकार मतिमान् मतिम् ।  
रामम् अक्लिष्ट कर्माणम् स्व बन्धुम् अनुकीर्तयन् ॥ ५-३०-४१  
न एनाम् उद्वेजयिष्यामि तत् बन्धु गत मानसाम् ।  
इक्ष्वाकूणाम् वरिष्ठस्य रामस्य विदित आत्मनः ॥ ५-३०-४२  
शुभानि धर्म युक्तानि वचनानि समर्पयन् ।  
श्रावयिष्यामि सर्वाणि मधुराम् प्रब्रुवन् गिरम् ॥ ५-३०-४३  
श्रद्धास्यति यथा हि इयम् तथा सर्वम् समादधे ।  
इति स बहु विधम् महाअनुभावो ।  
जगति पतेः प्रमदाम् अवेक्षमाणः ।  
मधुरम् अवितथम् जगाद वाक्यम् ।  
द्रुम विटप अन्तरम् आस्थितो ॥ ५-३०-४४  
इत्यार्षे श्रीमद्रामायणे आदिकाव्ये सुन्दरकाण्डे त्रिंशः सर्गः