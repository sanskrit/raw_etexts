---
title: 038 Hanuma asks Seetha to give him a token of remembrance
title_english: 038 Hanuma asks Seetha to give him a token of remembrance

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-038-Hanuma_asks_Seetha_to_give_him_a_token_of_remembrance.mp3"></div>

ततः स कपि शार्दूलः तेन वाक्येन हर्षितः ।  
सीताम् उवाच तत् श्रुत्वा वाक्यम् वाक्य विशारदः ॥ ५-३८-१  
युक्त रूपम् त्वया देवि भाषितम् शुभ दर्शने ।  
सदृशम् स्त्री स्वभावस्य साध्वीनाम् विनयस्य च ॥ ५-३८-२  
स्त्रीत्वम् न तु समर्थम् हि सागरम् व्यतिवर्तितुम् ।  
माम् अधिष्ठाय विस्तीर्णम् शत योजनम् आयतम् ॥ ५-३८-३  
द्वितीयम् कारणम् यच् च ब्रवीषि विनय अन्विते ।  
रामात् अन्यस्य न अर्हामि संस्पर्शम् इति जानकि ॥ ५-३८-४  
एतत् ते देवि सदृशम् पत्न्याः तस्य महात्मनः ।  
का हि अन्या त्वाम् ऋते देवि ब्रूयात् वचनम् ईदृशम् ॥ ५-३८-५  
श्रोष्यते चैव काकुत्स्थः सर्वम् निरवशेषतः ।  
चेष्टितम् यत् त्वया देवि भाषितम् मम च अग्रतः ॥ ५-३८-६  
कारणैः बहुभिः देवि राम प्रिय चिकीर्षया ।  
स्नेह प्रस्कन्न मनसा मया एतत् समुदीरितम् ॥ ५-३८-७  
लन्काया दुष्प्रवेशत्वात् दुस्तरत्वान् महाउदधेः ।  
सामर्थ्यात् आत्मनः चैव मया एतत् समुदाहृतम् ॥ ५-३८-८  
इच्छामि त्वाम् समानेतुम् अद्य एव रघु बन्धुना ।  
गुरु स्नेहेन भक्त्या च न अन्यथा तत् उदाहृतम् ॥ ५-३८-९  
यदि न उत्सहसे यातुम् मया सार्धम् अनिन्दिते ।  
अभिज्ञानम् प्रयच्छ त्वम् जानीयात् राघवो हि यत् ॥ ५-३८-१०  
एवम् उक्ता हनुमता सीता सुर सुत उपमा ।  
उवाच वचनम् मन्दम् बाष्प प्रग्रथित अक्षरम् ॥ ५-३८-११  
इदम् श्रेष्ठम् अभिज्ञानम् ब्रूयाः त्वम् तु मम प्रियम् ।  
शैलस्य चित्र कूटस्य पादे पूर्व उत्तरे तदा ॥ ५-३८-१२  
तापस आश्रम वासिन्याः प्राज्य मूल फल उदके ।  
तस्मिन् सिद्ध आश्रमे देशे मन्दाकिन्या अदूरतः ॥ ५-३८-१३  
तस्य उपवन षण्डेषु नाना पुष्प सुगन्धिषु ।  
विहृत्य सलिल क्लिन्ना तव अन्के समुपाविशम् ॥  
पर्यायेण प्रसुप्तः च मम अन्के भरत अग्रजः ॥ ५-३८-१४  
ततो मांस समायुक्तो वायसः पर्यतुण्डयत् ।  
तम् अहम् लोष्टम् उद्यम्य वारयामि स्म वायसम् ॥ ५-३८-१५  
दारयन् स च माम् काकः तत्र एव परिलीयते ।  
न च अपि उपरमन् मांसात् भक्ष अर्थी बलि भोजनः ॥ ५-३८-१६  
उत्कर्षन्त्याम् च रशनाम् क्रुद्धायाम् मयि पक्षिणे ।  
स्रंसमाने च वसने ततो दृष्टा त्वया हि अहम् ॥ ५-३८-१७  
त्वया विहसिता च अहम् क्रुद्धा सम्लज्जिता तदा ।  
भक्ष्य गृद्धेन कालेन दारिता त्वाम् उपागता ॥ ५-३८-१८  
आसीनस्य च ते श्रान्ता पुनः उत्सन्गम् आविशम् ।  
क्रुध्यन्ती च प्रहृष्टेन त्वया अहम् परिसान्त्विता ॥ ५-३८-१९  
बाष्प पूर्ण मुखी मन्दम् चक्षुषी परिमार्जती ।  
लक्षिता अहम् त्वया नाथ वायसेन प्रकोपिता ॥ ५-३८-२०  
परिश्रमात्प्रसुप्ता च राघवाङ्के ऽप्य्हम् चिरम् ।  
पर्याय़ेण प्रसुप्तश्च ममाङ्के भरताग्रजः ५-३८-२१  
स तत्र पुनरे वाथ वायसः समुपागमत् ।  
ततः सुप्तप्रबुद्धाम् माम् रामस्याङ्कात्समुत्थिताम् ॥ ५-३८-२२  
वायसः सहसागम्य विददार स्तनान्तरे ।  
पुनः पुनर्थोत्पत्य विददार स मां भृशम् ॥ ५-३८-२३  
ततः समुक्षितो रामो मुक्तैः शोणितबिन्दुभिः ।  
वयसेन ततस्तेन बलवत्क्लिश्यमानया ॥ ५-३८-२४  
स मया बोधितः श्रीमान् सुखसुप्तः परम्तपः ।  
स माम् दृष्ट्वा महाबाहुर्वितुन्नाम् स्तनयोस्तदा ॥ ५-३८-२५  
आशी विष इव क्रुद्धः श्वसान् वाक्यम् अभाषथाः ।  
केन ते नाग नास ऊरु विक्षतम् वै स्तन अन्तरम् ॥ ५-३८-२६  
कः क्रीडति सरोषेण पन्च वक्त्रेण भोगिना ।  
वीक्षमाणः ततः तम् वै वायसम् समवैक्षथाः ॥ ५-३८-२७  
नखैः सरुधिरैः तीक्ष्णैः माम् एव अभिमुखम् स्थितम् ।  
पुत्रः किल स शक्रस्य वायसः पतताम् वरः ॥ ५-३८-२८  
धरा अन्तर चरः शीघ्रम् पवनस्य गतौ समः ।  
ततः तस्मिन् महाबाहुः कोप सम्वर्तित ईक्षणः ॥ ५-३८-२९  
वायसे कृतवान् क्रूराम् मतिम् मतिमताम् वर ।  
स दर्भ संस्तरात् गृह्य ब्रह्मणो अस्त्रेण योजयः ॥ ५-३८-३०  
स दीप्त इव काल अग्निः जज्वाल अभिमुखो द्विजम् ।  
स तम् प्रदीप्तम् चिक्षेप दर्भम् तम् वायसम् प्रति ॥ ५-३८-३१  
ततस्तम् वायसम् दर्भः सोम्बरेऽनुजगाम ह ।  
अनुसृष्टः तदा कालो जगाम विविधाम् गतिम् ॥ ५-३८-३२  
त्राण काम इमम् लोकम् सर्वम् वै विचचार ह ।  
स पित्रा च परित्यक्तः सुरैः सर्वैः महर्षिभिः ॥ ५-३८-३३  
त्रीन् लोकान् सम्परिक्रम्य त्वाम् एव शरणम् गतः ।  
स तम् निपतितम् भूमौ शरण्यः शरणा गतम् ॥ ५-३८-३४  
वध अर्हम् अपि काकुत्स्थ कृपया पर्यपालयः ।  
परिद्यूनम् विषण्णम् च स त्वम् आयान्तम् उक्तवान् ॥ ५-३८-३५  
मोघम् कर्तुम् न शक्यम् तु ब्राह्मम् अस्त्रम् तत् उच्यताम् ।  
हिनस्तु दक्षिणाक्षित्वच्छर इत्यथ सोऽब्रवीत् ॥ ५-३८-३६  
ततः तस्य अक्षि काकस्य हिनस्ति स्म स दक्षिणम् ।  
दत्त्वा स दक्षिणम् नेत्रम् प्राणेभ्यः परिरक्षितः ॥ ५-३८-३७  
स रामाय नमस्कृत्वा राज्ञे दशरथाय च ।  
विसृष्टस्तेन वीरेण प्रतिपेदे स्वमालयम् ॥ ५-३८-३८  
मत् कृते काक मात्रे अपि ब्रह्म अस्त्रम् समुदीरितम् ।  
कस्मात् यो माम् हरत् त्वत्तः क्षमसे तम् मही पते ॥ ५-३८-३९  
स कुरुष्व महाउत्साहम् कृपाम् मयि नर ऋषभ ।  
त्वया नाथवती नाथ ह्यनाथा इव दृश्यते ॥ ५-३८-४०  
आनृशंस्यम् परो धर्मः त्वत्त एव मया श्रुतः ।  
जानामि त्वाम् महावीर्यम् महाउत्साहम् महाबलम् ॥ ५-३८-४१  
अपार पारम् अक्षोभ्यम् गाम्भीर्यात् सागर उपमम् ।  
भर्तारम् ससमुद्राया धरण्या वासव उपमम् ॥ ५-३८-४२  
एवम् अस्त्रविदाम् श्रेष्ठः सत्त्ववान् बलवान् अपि ।  
किम् अर्थम् अस्त्रम् रक्षह्सु न योजयसि राघव ॥ ५-३८-४३  
न नागा न अपि गन्धर्वा न असुरा न मरुत् गणाः ।  
रामस्य समरे वेगम् शक्ताः प्रति समाधितुम् ॥ ५-३८-४४  
तस्या वीर्यवतः कश्चित् यदि अस्ति मयि सम्भ्रमः ।  
किम् अर्थम् न शरैः तीक्ष्णैः क्षयम् नयति राक्षसान् ॥ ५-३८-४५  
भ्रातुः आदेशम् आदाय लक्ष्मणो वा परम् तपः ।  
कस्य हेतोः न माम् वीरः परित्राति महाबलः ॥ ५-३८-४६  
यदि तौ पुरुष व्याघ्रौ वाय्व् इन्द्र सम तेजसौ ।  
सुराणाम् अपि दुर्धर्षो किम् अर्थम् माम् उपेक्षतः ॥ ५-३८-४७  
मम एव दुष्कृतम् किञ्चिन् महत् अस्ति न संशयः ।  
समर्थाव् अपि तौ यन् माम् न अवेक्षेते परम् तपौ ॥ ५-३८-४८  
वैदेह्या वचनम् श्रुत्वा करुणम् साशुभाषितम् ।  
अथाब्रवीन्महातेजा हनुमान् मारुतात्मजः ॥ ५-३८-४९  
त्वच्छोकविमुखो रामो देवि सत्येन ते शपे ।  
रामे दुःखाभिपन्ने च लक्ष्मणः परितप्यते ॥ ५-३८-५०  
कथम् चिद्भवती दृष्टा न कालः परिदेवितुम् ।  
इमम् मुहूर्तम् दुःखानाम् द्रक्ष्यस्यन्तमनिन्दिते ॥ ५-३८-५१  
तावुभौ पुरुषव्याघ्रौ राजपुत्रौ महाबलौ ।  
त्वद्दर्शनकृतोत्साहौ लङ्काम् भस्मीकरिष्यतः ॥ ५-३८-५२  
हत्वा च समरे क्रूतम् रावणम् सहबान्धवम् ।  
राघवस्त्वाम् विशालाक्षि नेष्यति स्वाम् पुरीम् प्रति ॥ ५-३८-५३  
ब्रूहि यद्राघवो वाच्यो लक्ष्मणश्च महाबलः ।  
सुग्रीवो वापि तेजस्वी हरयोऽपि समागताः ॥ ५-३८-५४  
इत्युक्तवति तस्मिंस्तु सीता सुरसुतोपमा ।  
उवाच शोकसन्तप्ता हनुमन्तं प्लवङ्गमम् ॥ ५-३८-५५  
कौसल्या लोक भर्तारम् सुषुवे यम् मनस्विनी ।  
तम् मम अर्थे सुखम् पृच्छ शिरसा च अभिवादय ॥ ५-३८-५६  
स्रजः च सर्व रत्नानि प्रिया याः च वर अन्गनाः ।  
ऐश्वर्यम् च विशालायाम् पृथिव्याम् अपि दुर्लभम् ॥ ५-३८-५७  
पितरम् मातरम् चैव सम्मान्य अभिप्रसाद्य च ।  
अनुप्रव्रजितो रामम् सुमित्रा येन सुप्रजाः ॥ ५-३८-५८  
आनुकूल्येन धर्म आत्मा त्यक्त्वा सुखम् अनुत्तमम् ।  
अनुगच्छति काकुत्स्थम् भ्रातरम् पालयन् वने ॥ ५-३८-५९  
सिम्ह स्कन्धो महाबाहुः मनस्वी प्रिय दर्शनः ।  
पितृवत् वर्तते रामे मातृवन् माम् समाचरन् ॥ ५-३८-६०  
प्रियमाणाम् तदा वीरो न तु माम् वेद लक्ष्मणः ।  
वृद्ध उपसेवी लक्ष्मीवान् शक्तो न बहु भाषिता ॥ ५-३८-६१  
राज पुत्रः प्रिय श्रेष्ठः सदृशः श्वशुरस्य मे ।  
मत्तः प्रियतरो नित्यम् भ्राता रामस्य लक्ष्मणः ॥ ५-३८-६२  
नियुक्तो धुरि यस्याम् तु ताम् उद्वहति वीर्यवान् ।  
यम् दृष्ट्वा राघवो न एव वृद्धम् आर्यम् अनुस्मरत् ॥ ५-३८-६३  
स मम अर्थाय कुशलम् वक्तव्यो वचनान् मम ।  
मृदुः नित्यम् शुचिः दक्षः प्रियो रामस्य लक्ष्मणः ॥ ५-३८-६४  
यथा हि वानरश्रेष्ठ दुःखक्षयकरो भवेत् ।  
त्वमस्मिन् कार्यनिर्योगे प्रमाण हरिसत्तम ॥ ५-३८-६५  
राघवस्त्वत्समारम्भान्मयि यत्नपरो भवेत् ।  
इदम् ब्रूयाः च मे नाथम् शूरम् रामम् पुनः पुनः ॥ ५-३८-६६  
जीवितम् धारयिष्यामि मासम् दशरथ आत्मज ।  
ऊर्ध्वम् मासान् न जीवेयम् सत्येन अहम् ब्रवीमि ते ॥ ५-३८-६७  
रावणेन उपरुद्धाम् माम् निकृत्या पाप कर्मणा ।  
त्रातुम् अर्हसि वीर त्वम् पातालात् इव कौशिकीम् ॥ ५-३८-६८  
ततो वस्त्र गतम् मुक्त्वा दिव्यम् चूडा मणिम् शुभम् ।  
प्रदेयो राघवाय इति सीता हनुमते ददौ ॥ ५-३८-६९  
प्रतिगृह्य ततो वीरो मणि रत्नम् अनुत्तमम् ।  
अन्गुल्या योजयामास न हि अस्या प्राभवत् भुजः ॥ ५-३८-७०  
मणि रत्नम् कपि वरः प्रतिगृह्य अभिवाद्य च ।  
सीताम् प्रदक्षिणम् कृत्वा प्रणतः पार्श्वतः स्थितः ॥ ५-३८-७१  
हर्षेण महता युक्तः सीता दर्शनजेन सः ।  
हृदयेन गतो रामम् शरीरेण तु विष्ठितः ॥ ५-३८-७२  
मणि वरम् उपगृह्य तम् महाअर्हम् ।  
जनक नृप आत्मजया धृतम् प्रभावात् ।  
गिरि वर पवन अवधूत मुक्तः ।  
सुखित मनाः प्रतिसम्क्रमम् प्रपेदे ॥ ५-३८-७३  
इत्यार्षे श्रीमद्रामायणे आदिकाव्ये सुन्दरकाण्डे अष्टत्रिंशः सर्गः