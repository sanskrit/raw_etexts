---
title: 027 Trijata s dream
title_english: 027 Trijata s dream

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-027-Trijata_s_dream.mp3"></div>

इत्युक्ताह् सीतया घोरं राक्षस्यः क्रोधमूर्छिताः ।  
काश्चिज्जग्मुस्तदाख्यातुं रावणस्य दुरात्मनः ॥ ५-२७-१  
ततः सीतामुपागम्य राक्षस्यो घोरदर्शनाः ।  
पुनः पुरुषमेकार्थमनर्थार्थमथाब्रुवन् ॥ ५-२७-२  
अद्येदानीं तवानार्ये सीते पापविनिश्चये ।  
राक्षस्यो भक्षयिष्यन्ति मांसमेतद्यथासुखम् ॥ ५-२७-३  
सीतां ताभिरनार्याभिर्दृष्ट्वा सन्तर्जितां तदा ।  
राक्षसी त्रिजटा वृद्धा शयाना वाक्यमब्रवीत् ॥ ५-२७-४  
आत्मानं खादतानार्या न सीतां भक्षयिष्यथ ।  
जनकस्य सुतामिष्टां सुन्नषां दशरथस्य च ॥ ५-२७-५  
स्वप्नो ह्यद्य मया दृष्टो दारुनो रोमहर्षणः ।  
राक्षसानामभावाय भर्तुरस्या भवाय च ॥ ५-२७-६  
एवमुक्टास्त्रिजटया राक्षस्यः क्रोधमूर्छिताः ।  
सर्वा एवाब्रुवन्भीतास्त्रिजटां तामिदं वचः ॥ ५-२७-७  
कथयस्व त्वया दृष्टः स्वप्नोऽयं कीदृशो निशि ।  
तासां श्रुत्वा तु वचनं राक्षसीनां मुखाच्य्चुतम् ॥ ५-२७-८  
उवाच वचनं काले त्रिजटा स्वप्नसंश्रितम् ।  
गजदन्तमयीं दिव्यां शिबिकामन्तरिक्षगाम् ॥ ५-२७-९  
युक्तां हंससह्रेण स्वयमास्थाय राघवः ।  
शुक्लमाल्याम्बरधरो लक्ष्मणेन सहागतः ॥ ५-२७-१०  
स्वप्ने चाद्य मया दृष्टा सीता शुक्लाम्बरावृता ।  
सागरेण परिक्षिप्तं स्वेतं पर्वतमास्थिता ॥ ५-२७-११  
रामेण सङ्गता सीता भास्करेण प्रभा यथा ।  
राघवश्च मया दृष्टश्च तुर्दंष्ट्रं महागजम् ॥ ५-२७-१२  
ततस्तौ नरशार्दूलौ दीप्यमानौ स्वतेजसा ॥ ५-२७-१३  
शुक्लमाल्याम्बरधरौ जानकीं पर्युपस्थितौ ।  
ततस्तस्य नगस्याग्रे ह्याकाशस्थस्य दन्तिनः ॥ ५-२७-१४  
भर्त्रा परिगृहीतस्य जानकी स्कन्धमाश्रिता ।  
भर्तुरङ्कात्समुत्पत्य ततः कमललोचना ॥ ५-२७-१५  
चन्द्रसूर्यौ मया दृष्टा पाणिना परिमार्जती ।  
ततस्ताभ्यां कुमाराभ्यामास्थितः स गजोत्तमः ॥ ५-२७-१६  
सीतया च विशालाक्ष्या लङ्काया उपरिस्थितः  
पाण्डुरर्षभयुक्तेन रथेनाष्टयुजा स्वयम् ॥ ५-२७-१७  
इहोपयातः काकुथ्सः सीतया सह भार्य या ।  
लक्ष्मणेन सह भ्रात्रा सीतया सह वीर्यवान् ॥ ५-२७-१८  
आरुह्य पुष्पकं दिव्यं विमानं सूर्यसन्निभम् ।  
उत्तरां दिशमालोक्य जगाम पुरुष्त्तमः ॥ ५-२७-१९  
एवं स्वप्ने मया दृष्टो रामो विष्णुपराक्रमः ।  
लक्ष्मणेन सह भ्रात्रा सीतया सह राघवः ॥ ५-२७-२०  
न हि रामो महातेजाः शोक्यो जेतुं सुरासुरैः ।  
राक्षसैर्वापि चान्यैर्वा स्वर्गः पापजनैरिव ॥ ५-२७-२१  
रावणश्च मया दृष्टः क्षितौ तैलसमुक्षितः ।  
रक्तवासाह् पिबन् मत्तः करवीरकृतस्रजः॥ ५-२७-२२  
विमानात्पुष्पकादद्य रावणः पतितो भुवि ।  
कृष्यमाणः स्त्रिया दृष्टो मुण्डः कृष्णाम्बरः पुनः ॥ ५-२७-२३  
रथेन खरयुक्तेन रक्तमाल्यानुलेपनः ।  
पिबंस्तैलं हसन्नृतन् भ्रान्तचित्ताकुलेन्द्रियः ॥ ५-२७-२४  
गर्दभेन ययौ शीग्रं दक्षिणां दिशमास्थितः ।  
पुनरेव मया दृष्टो रावणो राक्षसेश्वरः ॥ ५-२७-२५  
पतितोऽवाक्छिरा भूमौ गर्दभाद्भयमोहितः ।  
सहसोत्थाय सम्भ्रान्तो भयार्तो मदविह्वलः ॥ ५-२७-२६  
उन्मत्त इव दिग्वासा दुर्वाक्यं प्रलपन् बहु ।  
दुर्गन्धं दुस्सहं घोरं तिमिरं नरकोपमम् ॥ ५-२७-२७  
मलपङ्कं प्रविश्याशु मग्नस्तत्र स रावणः ।  
कण्ठे बद्ध्वा दशग्रीवं प्रमदा रक्तवासिनी ॥ ५-२७-२८  
काळी कर्दमलिप्ताङ्गी दिशं याम्यां प्रकर्षति ।  
एवं तत्र मया दृष्टह् कुम्भकर्णो निशाचरः ॥ ५-२७-२९  
रावणस्य सुताः सर्वे दृष्टास्तैलसमुक्षिताः ।  
वराहेण दशग्रीवः शिंशुमारेण चेन्द्रजित् ॥ ५-२७-३०  
उष्ट्रेण कुम्भकर्णश्च प्रयाता दक्षिणां दिशम् ।  
एकस्तत्र मया दृष्टः श्वेतच्छत्रो विभीसणः ॥ ५-२७-३१  
शुक्लमाल्याम्बरधरः शुक्लगन्धानुलेपनः ।  
शङ्खदुन्दुभिनिर्घोषैर्नृत्तगीतैरलङ्कृतः ॥ ५-२७-३२  
आरुह्य शैलसङ्काशं मेघस्तनितनिस्वनम् ।  
चतुर्धन्तं गजं दिव्यमास्ते तत्र विभीषणः ॥ ५-२७-३३  
चतुर्भिः सचिवैः सार्धं वहायसमुपस्थितः ।  
समाजश्च मया दृष्टो गीतवादित्रनिःस्वनः ॥ ५-२७-३४  
पिबतां रक्तमाल्यानां रक्षसां रक्तवाससाम् ।  
लङ्का चेयं पुरी रम्या सवाजिरथकुञ्जरा ॥ ५-२७-३५  
सागरे पतिता दृष्टा भग्नगोपुरतोरणा ।  
लङ्का दृष्टा मया स्वप्ने रावणेनाभिरक्षिता ॥ ५-२७-३६  
दग्धा रामस्य दूतेन वानरेण तरस्विना ।  
सीत्वा तैलं प्रनृत्ताश्च प्रहसन्त्यो महास्वनाः ॥ ५-२७-३७  
लङ्कायाण् भस्मरूक्षायां सर्वा राक्षसयोषितः ।  
कुम्भकर्णादयश्चेमे सर्वे राक्षसपुङ्गवाः ॥ ५-२७-३८  
रक्तं निवसनं गृह्य प्रविष्टा गोमयह्रदे ।  
अपगच्छत नश्यध्वं सीतामाप्नोति राघवः ॥ ५-२७-३९  
घातयेत्परमामर्षी युष्मान् सार्धं हि राक्षनैः ।  
प्रियां बहुमतां भार्यां वनवासमनुव्रताम् ॥ ५-२७-४०  
भर्त्सितां तर्जितां वापि नानुमंस्यति राघवः ।  
तदलं क्रूरवाक्यैश्च सान्त्वमेवाभिधीयताम् ॥ ५-२७-४१  
अभियाचाम वैदेहीमेतद्धि मम रोचते ।  
यस्यामेवंविधः स्वप्नो दुःखितायां प्रदृश्यते ॥ ५-२७-४२  
सा दुःखैर्विविधैर्मुक्ता प्रियं प्राप्नोत्यनुत्तमम् ।  
भर्त्सितामपि याचध्वं राक्सस्यः किं विवक्षया ॥ ५-२७-४३  
राघवाद्धि भयं घोरं राक्षसानामुपस्थितम् ।  
प्रणिपातप्रसन्ना हि मैथिली जनकात्मजा ॥ ५-२७-४४  
अलमेषा परित्रारुं राक्षस्यो महातो भयात् ।  
अपि चास्या विशालाक्ष्या न किञ्चिदुपलक्षये ॥ ५-२७-४५  
विरूपमपि चाङ्गेषु सुसूक्ष्ममपि लक्षणम् ।  
चायावैगुण्यमात्रं तु शङ्के दुःखमुपस्थितम् ॥ ५-२७-४६  
अदुःखार्हमिमां देवीं वैहायसमुपस्थिताम् ।  
अर्थसिद्धिं तु वैदेह्याः पश्याम्यहमुपस्थिताम् ॥ ५-२७-४७  
राक्षसेन्द्रविनाशं च विजयं राघवस्य च ।  
निमित्तभूतमेतत्तु श्रोतुमस्या महत्प्रियम् ॥ ५-२७-४८  
दृश्यते च स्फुरच्चक्षुः पद्मपत्रमिवायतम् ।  
ईषच्च हृषितो वास्या दक्षिणाया ह्यदक्षिणः ॥ ५-२७-४९  
अकस्मादेव वैदेह्या बहुरेकः प्रकम्पते ।  
करेणुहस्तप्रतिमः सव्यश्चोरुरनुत्तमः ॥ ५-२७-५०  
वेपमानः सूचयति राघवं पुरतः स्थितम् ।  
पक्षी च शाखानिलयं प्रविष्टः ।  
पुनः पुनश्चोत्तमसान्त्ववादी ।  
सुस्वागतं वाचमुदीरयानः ।  
पुनः पुनश्चोदयतीव हृष्टः ॥ ५-२७-५१  
इत्यार्षे श्रीमद्रामायणे आदिकाव्ये सुन्दरकाण्डे सप्तविंशः सर्गः