---
title: 028 Seetha recollects the time limit
title_english: 028 Seetha recollects the time limit

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-028-Seetha_recollects_the_time_limit.mp3"></div>

सा राक्षसेन्द्रस्य वचो निशम्य ।  
तद्रावणस्याप्रियमप्रियार्ता ।  
सीता वितत्रास यथा वनान्ते ।  
सिंहाभिपन्ना गजराजकन्या ॥ ५-२८-१  
सा राक्षसीमध्यगता च भीरु ।  
र्वाग्भिर्भृशं रावणतर्जिता च ।  
कान्तारमध्ये विजने विसृष्टा ।  
बालेव कन्या विललाप सीता ॥ ५-२८-२  
सत्यं बतेदं प्रवदन्ति लोके ।  
नाकालमृत्युर्भवतीति सन्तः ।  
यत्राहमेवं परिभर्त्स्यमाना ।  
जीवामि दीना क्षणमप्यपुण्या ॥ ५-२८-३  
सुखाद्विहीनं बहुदुःखपूर्ण ।  
मिदं तु नूनं हृदयं स्थिरं मे ।  
विशीर्यते यन्न सहस्रधाद्य ।  
वज्राहतं शृङ्गमिवाचलस्य ॥ ५-२८-४  
वैवास्ति दोषो मम नूनमत्र ।  
वध्याहमस्याप्रियदर्शनस्य ।  
भावं न चास्याहमनुप्रदातु ।  
मलं द्विजो मन्त्रमिवाद्विजाय ॥ ५-२८-५  
नूनं ममाङ्गान्यचिरादनार्यः ।  
शस्त्रैः शितै श्छेत्स्यति राक्षसेन्द्रः ।  
तस्मिन्ननागच्छति लोकनाथे ।  
गर्भस्थजन्तोरिव शल्यकृन्तः ॥ ५-२८-६  
दुःखं बतेदं मम दुःखिताया ।  
मासौ चिरायाधिगमिष्यतो द्वौ ।  
बद्धस्य वध्यस्य तथा निशान्ते ।  
राजापराधादिव तस्करस्य ॥ ५-२८-७  
हा राम हा लक्ष्मण हा सुमित्रे ।  
हा राममातः सह मे जनन्या ।  
एषा विपद्याम्यहमल्पभाग्या ।  
महार्णवे नौरिव मूढवाता ॥ ५-२८-८  
तरस्विनौ धारयता मृगस्य ।  
सत्त्वेन रूपं मनुजेन्द्रपुत्रौ ।  
नूनं विशस्तौ मम कारणात्तौ ।  
सिंहर्षभौ द्वाविव वैद्युतेन ॥ ५-२८-९  
नूनं स कालो मृगरूपधारी ।  
मामल्पभाग्यां लुलुभे तदानीम् ।  
यत्रार्यपुत्रं विससर्ज मूढा ।  
रामानुजं लक्ष्मणपूर्वजं च ॥ ५-२८-१०  
हा राम सत्यव्रत दीर्घबाहो ।  
हा पूर्णचन्द्रप्रतिमानवक्त्र ।  
हा जीवलोकस्य हितः प्रियश्च ।  
वध्यां न मां वेत्सि हि राक्षसानाम् ॥ ५-२८-११  
अनन्यदैवत्वमियं क्षमा च ।  
भूमौ च शय्या नियमश्च धर्मे ।  
पतिव्रतात्वं विफलं ममेदम् ।  
कृतं कृतघ्नेष्विव मानुषाणाम् ॥ ५-२८-१२  
मोघो हि धर्मश्चरितो मयायं ।  
तथैकपत्नीत्वमिदं निरर्थम् ।  
या त्वां न पश्यामि कृशा विवर्णा ।  
हीना त्वया सङ्गमने निराशा ॥ ५-२८-१३  
पितुर्निदेशं नियमेन कृत्वा वनान्निवृत्तश्चरितव्रतश्च ।  
स्त्रीभिस्तु मन्ये विपुलेक्षणाभिस्त्वं रंस्यसे वीतभयः कृतार्थः ॥ ५-२८-१४  
अहं तु राम त्वयि जातकामा चिरं विनाशाय निबद्धभावा ।  
मोघं चरित्वाथ तपो व्रतञ्च त्यक्ष्यामि धिग्जीवितमल्पभाग्याम् ॥ ५-२८-१५  
सा जीवितं क्षिप्रमहं त्यजेयं ।  
विषेण शस्त्रेण शितेन वापि ।  
विषस्य दाता न हि मेऽस्ति कश्चि ।  
च्छस्त्रस्य वा वेश्मनि राक्षसस्य ॥ ५-२८-१६  
इतीव देवी बहुधा विलप्य ।  
सर्वात्मना राममनुस्मरन्ती ।  
प्रवेपमाना परिशुष्कवक्त्रा ।  
नगोत्तमं पुष्पितमाससाद ॥ ५-२८-१७  
सा शोकतप्ता बहुधा विचिन्त्य ।  
सीताथ वेण्युद्ग्रथनं गृहीत्वा ।  
उद्भुध्य वेण्युद्ग्रथनेन श्रीघ्र ।  
महं गमिष्यामि यमस्य मूलम् ॥ ५-२८-१८  
उपस्थिता सा मृदुसर्वगात्री ।  
शाखां गृहीत्वाथ नगस्य तस्य ।  
तस्यास्तु रामं प्रविचिन्तयन्त्या ।  
रामानुजं स्वं च कुलं शुभाङ्ग्याः ॥ ५-२८-१९  
शोकानिमित्तानि तथा बहूनि ।  
धैर्यार्जितानि प्रवराणि लोके ।  
प्रादुर्निमित्तानि तदा बभूवुः ।  
पुरापि सिद्धान्युपलक्षितानि ॥ ५-२८-२०  
इत्यार्ष्ते श्रीमद्रामायणे आदिकाव्ये सुन्दरकाण्डे अष्टाविंशः सर्गः