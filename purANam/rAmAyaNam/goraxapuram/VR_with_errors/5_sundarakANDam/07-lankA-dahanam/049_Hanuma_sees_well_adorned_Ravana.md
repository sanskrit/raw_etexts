---
title: 049 Hanuma sees well adorned Ravana
title_english: 049 Hanuma sees well adorned Ravana

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-049-Hanuma_sees_well-adorned_Ravana.mp3"></div>

ततः स कर्मणा तस्य विस्मितो भीम विक्रमः ।  
हनुमान् रोष ताम्र अक्षो रक्षो अधिपम् अवैक्षत ॥ ५-४९-१  
भ्राजमानम् महाअर्हेण कान्चनेन विराजता ।  
मुक्ता जाल आवृतेन अथ मुकुटेन महाद्युतिम् ॥ ५-४९-२  
वज्र सम्योग सम्युक्तैः महाअर्ह मणि विग्रहैः ।  
हैमैः आभरणैः चित्रैः मनसा इव प्रकल्पितैः ॥ ५-४९-३  
महाअर्ह क्षौम सम्वीतम् रक्त चन्दन रूषितम् ।  
स्वनुलिप्तम् विचित्राभिः विविधभिः च भक्तिभिः ॥ ५-४९-४  
विपुलैः दर्शनीयैः च रक्ष अक्षैः भीम दर्शनैः ।  
दीप्त तीक्ष्ण महादम्ष्ट्रैः प्रलम्ब दशनच् चदैः ॥ ५-४९-५  
शिरोभिः दशभिः वीरम् भ्राजमानम् महाओजसम् ।  
नाना व्याल समाकीर्णैः शिखरैः इव मन्दरम् ॥ ५-४९-६  
नील अञ्जन चय प्रख्यम् हारेण उरसि राजता ।  
पूर्ण चन्द्र आभ वक्त्रेण सबलाकम् इव अम्बुदम् ॥ ५-४९-७  
बाहुभिः बद्ध केयूरैः चन्दन उत्तम रूषितैः ।  
भ्राजमान अन्गदैः पीनैः पन्च शीर्षैः इव उरगैः ॥ ५-४९-८  
महति स्फाटिके चित्रे रत्न सम्योग संस्कृते ।  
उत्तम आस्तरण आस्तीर्णे उपविष्टम् वर आसने ॥ ५-४९-९  
अलम्कृताभिः अत्यर्थम् प्रमदाभिः समन्ततः ।  
वाल व्यजन हस्ताभिः आरात् समुपसेवितम् ॥ ५-४९-१०  
दुर्धरेण प्रहस्तेन महापार्श्वेन रक्षसा ।  
मन्त्रिभिः मन्त्र तत्त्वज्ञैः निकुम्भेन च मन्त्रिणा ॥ ५-४९-११  
उप उपविष्टम् रक्षोभिः चतुर्भिः बल दर्पितैः ।  
कृत्स्नैः परिवृतम् लोकम् चतुर्भिः इव सागरैः ॥ ५-४९-१२  
मन्त्रिभिः मन्त्र तत्त्वज्ञैः अन्यैः च शुभ बुद्धिभिः ।  
अश्वास्यमानम् सचिवैः सुरैः इव सुर ईश्वरम् ॥ ५-४९-१३  
अपश्यत् राक्षस पतिम् हनूमान् अतितेजसम् ।  
विष्ठितम् मेरु शिखरे सतोयम् इव तोयदम् ॥ ५-४९-१४  
स तैः सम्पीड्यमानो अपि रक्षोभिः भीम विक्रमैः ।  
विस्मयम् परमम् गत्वा रक्षो अधिपम् अवैक्षत ॥ ५-४९-१५  
भ्राजमानम् ततो दृष्ट्वा हनुमान् राक्षस ईश्वरम् ।  
मनसा चिन्तयामास तेजसा तस्य मोहितः ॥ ५-४९-१६  
अहो रूपम् अहो धैर्यम् अहो सत्त्वम् अहो द्युतिः ।  
अहो राक्षस राजस्य सर्व लक्षण युक्तता ॥ ५-४९-१७  
यदि अधर्मो न बलवान् स्यात् अयम् राक्षस ईश्वरः ।  
स्यात् अयम् सुर लोकस्य सशक्रस्य अपि रक्षिता ॥ ५-४९-१८  
अस्य क्रूरैर्नृशम् सैश्च कर्मभिर्लोककुत्सितैः ।  
सर्वे बिभ्यति खल्वस्माल्लोकाः सामरदानवाः ॥ ५-४९-१९  
अयम् ह्युत्सह्ते क्रुद्धः कर्तुमेकार्णवम् जगत् ।  
इति चिन्ताम् बहु विधाम् अकरोन् मतिमान् कपिः ।  
दृष्ट्वा राक्षस राजस्य प्रभावम् अमित ओजसः ॥ ५-४९-२०  
इत्यार्षे श्रीमद्रामायणे आदिकाव्ये सुन्दरकाण्डे एकोनपञ्चाशः सर्गः