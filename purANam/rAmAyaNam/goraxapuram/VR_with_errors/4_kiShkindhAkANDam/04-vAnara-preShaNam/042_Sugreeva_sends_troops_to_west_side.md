---
title: 042 Sugreeva sends troops to west side
title_english: 042 Sugreeva sends troops to west side

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-042-Prathicheem_Prathi_Sushena_Preshanam.mp3"></div>

ततः प्रस्थाप्य सुग्रीवः तान् हरीन् दक्षिणाम् दिशम् ।  
अब्रवित् मेघ सङ्काशम् सुशेषणम् नाम वानरम् । ४-४२-१  
तारायाः पितरम् राजा श्वशुरम् भीम विक्रमम् ।  
अब्रवीत् प्राञ्जलिः वाक्यम् अभिगम्य प्रणम्य च ॥ ४-४२-२  
महर्षि पुत्रम् मारीचम् अर्चिष्मन्तम् महाकपिम् ।  
वृ^इतम् कपिवरैः शूरैः महेन्द्र सदृ^इश द्युतिम् ॥ ४-४२-३  
बुद्धि विक्रम सम्पन्नान् वैनतेय सम द्युतिम् ।  
मरीचि पुत्रान् मारीचान् अर्चिर्माल्यान् महबलान् ॥ ४-४२-४  
ऋषि पुत्रान् च तान् सर्वान् प्रतीचीम् आदिशत् दिशम् ।  
द्वाभ्याम् शत सहस्राभ्याम् कपीनाम् कपि सत्तमाः ॥ ४-४२-५  
सुशेषण प्रमुखा यूयम् वैदेहीम् परिमार्गथ ।  
सौराष्ट्रान् सह बाह्लीकान् चन्द्रचित्रान् तथैव च ॥ ४-४२-६  
स्फीतान् जन पदान् रम्यान् विपुलानि पुराणि च ।  
पुन्नाग गहनम् कुक्षिम् वकुल उद्दालक आकुलम् ॥ ४-४२-७  
तथा केतक खँडान् च मार्गध्वम् हरि पुङ्गवाः ।  
प्रत्यक् स्रोतो वहाः चैव नद्यः शीतजलाः शिवाः ॥ ४-४२-८  
तापसानाम् अरण्यानि कान्तारा गिरयः च ये ।  
तत्र स्थलीः मरुप्राया अति उच्च शिखराः शिलाः ॥ ४-४२-९  
गिरि जाल आवृताम् दुर्गाम् मार्गित्वा पश्चिमाम् दिशम् ।  
ततः पश्चिमम् आगम्य समुद्रम् द्रष्टुम् अर्हथ ॥ ४-४२-१०  
तिमि नक्र आकुल जलम् गत्वा द्रक्ष्यथ वानराः ।  
ततः केतक खँडेषु तमाल गहनेषु च ॥ ४-४२-११  
कपयो विहरिष्यन्ति नारिकेल वनेषु च ।  
तत्र सीताम् च मार्गध्वम् निलयम् रावणस्य च ॥ ४-४२-१२  
वेलातल निवेष्टेषु पर्वतेषु वनेषु च ।  
मुरची पत्तनम् चैव रम्यम् चैव जटा पुरम् ॥ ४-४२-१३  
अवन्तीम् अङ्गलेपाम् च तथा च अलक्षितम् वनम् ।  
राष्ट्राणि च विशालानि पत्तनानि ततः ततः ॥ ४-४२-१४  
सिन्धु सागरयोः चैव सङ्गमे तत्र पर्वतः ।  
महान् हेम गिरिः नाम शत शृङ्गो महाद्रुमः ॥ ४-४२-१५  
तत्र प्रस्थेषु रम्येषु सिंहाः पक्ष गमाः स्थिताः ।  
तिमि मत्स्य गजाम्ब् चैव नीडानि आरोपयन्ति ते ॥ ४-४२-१६  
तानि नीडानि सिंहानाम् गिरि शृङ्ग गताः च ये ।  
दृप्ताः तृप्ताः च मातङ्गाः तोयद स्वन निःस्वनाः ॥ ४-४२-१७  
विचरन्ति विशाले अस्मिन् तोय पूर्णे समन्ततः ।  
तस्य शृङ्गम् दिव स्पर्शम् काञ्चनम् चित्र पादपम् ॥४-४२-१८  
सर्वम् आशु विचेतव्यम् कपिभिः काम रूपिभिः ।  
कोटिम् तत्र समुद्रे तु काञ्चनीम् शत योजनम् ॥ ४-४२-१९  
दुर्दर्शाम् पारियात्रस्य गता द्रक्ष्यथ वानराः ।  
कोट्यः तत्र चतुर्विंशत् गन्धर्वाणाम् तरस्विनाम् ॥ ४-४२-२०  
वसन्ति अग्नि निकाशानाम् घोराणाम् काम रूपिणाम् ।  
पावक अर्चिः प्रतीकाशाः समवेताः समन्ततः ॥ ४-४२-२१  
न अति आसादयित्वाः ते वानरैः भीम विक्रमैः ।  
न अदेयम् च फलम् तस्मात् देशात् किञ्चित् प्लवङ्गमैः ॥ ४-४२-२२  
दुरासदा हि ते वीराः सत्त्ववन्तो महाबलाः ।  
फल मूलानि ते तत्र रक्षन्ते भीम विक्रमाः ॥ ४-४२-२३  
तत्र यत्नः च कर्तव्यो मार्गितव्या च जानकी ।  
न हि तेभ्यो भयम् किञ्चित् कपित्वम् अनुवर्तताम् ॥ ४-४२-२४  
तत्र वैदूर्य वर्णाभो वज्र संस्थान संस्थितः ।  
नाना द्रुम लता आकीर्णो वज्रः नाम महागिरिः ॥ ४-४२-२५  
श्रीमान् समुदितः तत्र योजनानाम् शतम् समम् ।  
गुहाः तत्र विचेतव्याः प्रयत्नेन प्लवङ्गमाः ॥ ४-४२-२६  
चतुर् भागे समुद्रस्य चक्रवान् नाम पर्वतः ।  
तत्र चक्रम् सहस्रारम् निर्मितम् विश्वकर्मणा ॥ ४-४२-२७  
तत्र पञ्चजनम् हत्वा हयग्रीवम् च दानवम् ।  
आजहार ततः चक्रम् शङ्खम् च पुरुषोत्तमः ॥ ४-४२-२८  
तस्य सानुषु रम्येषु विशालासु गुहासु च ।  
रावणः सह वैदेह्या मार्गितव्यः ततः ततः ॥ ४-४२-२९  
योजनानि चतुः षष्टिः वराहो नाम पर्वतः ।  
सुवर्ण शृङ्गः सुमहान् अगाधे वरुण आलये ॥ ४-४२-३०  
तत्र प्राक् ज्योतिषम् नाम जातरूपमयम् पुरम् ।  
यस्मिन् वसति दुष्ट आत्मा नरको नाम दानवः ॥ ४-४२-३१  
तत्र सानुषु रम्येषु विशालासु गुहासु च ।  
रावणः सह वैदेह्या मार्गितव्यः ततः ततः ॥ ४-४२-३२  
तम् अतिक्रम्य शैलेन्द्रम् काञ्चनान् अन्तर दर्शनम् ।  
पर्वतः सर्व सौवर्णो धारा प्रस्रवण आयुतः ॥ ४-४२-३३  
तम् गजाः च वराहाः च सिंहा व्याघ्राः च सर्वतः ।  
अभिगर्जन्ति सततम् तेन शब्देन दर्पिताः ॥ ४-४२-३४  
यस्मिन् हरि हयः श्रीमान् महेन्द्रः पाकशासनः ।  
अभिषिक्तः सुरै राजा मेघो नाम स पर्वतः ॥ ४-४२-३५  
तम् अतिक्रम्य शैलेन्द्रम् महेन्द्र परिपालितम् ।  
षष्टिम् गिरि सहस्राणि काञ्चनानि गमिष्यथ ॥ ४-४२-३६  
तरुण आदित्य वर्णानि भ्राजमानानि सर्वतः ।  
जातरूपमयैः वृक्षैः शोभितानि सुपुष्पितैः ॥ ४-४२-३७  
तेषाम् मध्ये स्थितो राजा मेरुः उत्तम पर्वतः ।  
आदित्येन प्रसन्नेन शैलो दत्त वरः पुरा ॥ ४-४२-३८  
तेन एवम् उक्तः शैलेन्द्रः सर्व एव त्वत् आश्रयाः ।  
मत् प्रसादात् भविष्यन्ति दिवा रात्रौ च काञ्चनाः ॥ ४-४२-३९  
त्वयि ये च अपि वत्स्यन्ति देव गन्धर्व दानवाः ।  
ते भविष्यन्ति भक्ताः च प्रभया काञ्चन प्रभाः ॥ ४-४२-४०  
विश्वेदेवाः च वसवो मरुतः च दिव ओकसः ।  
आगत्य पश्चिमाम् सन्ध्याम् मेरुम् उत्तम पर्वतम् ॥ ४-४२-४१  
आदित्यम् उपतिष्ठन्ति तैः च सूर्यो अभिपूजितः ।  
अदृश्यः सर्व भूतानाम् अस्तम् गच्छति पर्वतम् ॥ ४-४२-४२  
योजनानाम् सहस्राणि दश तानि दिवाकरः ।  
मुहूर्त अर्धेन तम् शीघ्रम् अभियाति शिल उच्चयम् ॥ ४-४२-४३  
शृङ्गे तस्य महत् दिव्यम् भवनम् सूर्य सन्निभम् ।  
प्रासाद गण सम्बाधम् विहितम् विश्वकर्मणा ॥ ४-४२-४४  
शोभितम् तरुभिः चित्रैः नाना पक्षि समाकुलैः ।  
निकेतम् पाश हस्तस्य वरुणस्य महात्मनः ॥ ४-४२-४५  
अन्तरा मेरुम् अस्तम् च तालो दश शिरा महान् ।  
जातरूपमयः श्रीमान् भ्राजते चित्र वेदिकः ॥ ४-४२-४६  
तेषु सर्वेषु दुर्गेषु सरस्सु च सरित्सु च ।  
रावणः सह वैदेह्या मार्गितव्यः ततः ततः ॥ ४-४२-४७  
यत्र तिष्ठति धर्मज्ञः तपसा स्वेन भावितः ।  
मेरु सावर्णिर् इति एष ख्यातो वै ब्रह्मणा समः ॥ ४-४२-४८  
प्रष्टव्यो मेरुसावर्णिः महर्षिः सूर्य सन्निभः ।  
प्रणम्य शिरसा भूमौ प्रवृत्तिम् मैथिलीम् प्रति ॥ ४-४२-४९  
एतावत् जीव लोकस्य भास्करो रजनी क्षये ।  
कृत्वा वितिमिरम् सर्वम् अस्तम् गच्छति पर्वतम् ॥ ४-४२-५०  
एतावत् वानरैः शक्यम् गन्तुम् वानर पुङ्गवाः ।  
अभास्करम् अमर्यादम् न जानीमः ततः परम् ॥ ४-४२-५१  
अवगम्य तु वैदेहीम् निलयम् रावणस्य च ।  
अस्तम् पर्वतम् आसाद्य पूर्णे मासे निवर्तत ॥ ४-४२-५२  
ऊर्ध्वम् मासान् न वस्तव्यम् वसन् वध्यो भवेन् मम ।  
सह एव शूरो युष्माभिः श्वशुरो मे गमिष्यति ॥ ४-४२-५३  
श्रोतव्यम् सर्वम् एतस्य भवद्भिः दिष्ट कारिभिः ।  
गुरुः एष महाबाहुः श्वशुरो मे महाबलः ॥ ४-४२-५४  
भवन्तः च अपि विक्रान्ताः प्रमाणम् सर्वे एव हि ।  
प्रमाणम् एनम् संस्थाप्य पश्यध्वम् पश्चिमाम् दिशम् ॥ ४-४२-५५  
दृष्टायाम् तु नरेन्द्रस्या पत्न्याम् अमित तेजसः ।  
कृत कृत्या भविष्यामः कृतस्य प्रतिकर्मणा ॥ ४-४२-५६  
अतो अन्यत् अपि यत् कार्यम् कार्यस्य अस्य प्रियम् भवेत् ।  
सम्प्रधार्य भवद्भिः च देश काल अर्थ संहितम् ॥ ४-४२-५७  
ततः सुषेण प्रमुखाः प्लवङ्गमाः  
सुग्रीव वाक्यम् निपुणम् निशम्य ।  
आमन्त्र्य सर्वे प्लवगाधिपम् ते  
जग्मुर् दिशम् ताम् वरुण अभिगुप्ताम् ॥ ४-४२-५८  
इति वाल्मीकि रामायणे आदि काव्ये किष्किन्ध काण्डे द्वि चत्वारिंशः सर्गः