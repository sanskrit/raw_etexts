---
title: 020 Tara s lamentation for Vali s death
title_english: 020 Tara s lamentation for Vali s death

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-020-Thara_Vilapaha.mp3"></div>

राम चाप विसृष्टेन शरेण अन्तकरेण तम् ।  
दृष्ट्वा विनिहतम् भूमौ तारा ताराधिप आनना ॥ ४-२०-१  
सा समासाद्य भर्तारम् पर्यष्वजत भामिनी ।  
इषुणा अभिहतम् दृष्ट्वा वालिनम् कुञ्जरोपमम् ॥ ४-२०-२  
वानरम् पर्वत इन्द्र आभम् शोक सन्तप्त मानसा ।  
तारा तरुम् इव उन्मूलम् पर्यदेवयत् आतुरा ॥ ४-२०-३  
रणे दारुण विक्रान्त प्रवीर प्लवताम् वर ।  
किम् इदीनाम् पुरो भागाम् अद्य त्वम् न अभिभाषसे ॥ ४-२०-४  
उत्तिष्ठ हरि शार्दूल भजस्व शयन उत्तमम् ।  
न एवम् विधाः शेरते हि भूमौ नृपति सत्तमाः ॥ ४-२०-५  
अतीव खलु ते कान्ता वसुधा वसुधाधिप ।  
गत असुर् अपि ताम् गात्रैः माम् विहाय निषेवसे ॥ ४-२०-६  
व्यक्तम् अद्य त्वया वीर धर्मतः सम्प्रवर्तता ।  
किष्किन्धा इव पुरी रम्या स्वर्ग मार्गे विनिर्मिता ॥ ४-२०-७  
यानि अस्माभिः त्वया सार्धम् वनेषु मधु गन्धिषु ।  
विहृतानि त्वया काले तेषाम् उपरमः कृतः ॥ ४-२०-८  
निरानन्दा निराशा अहम् निमग्ना शोक सागरे ।  
त्वयि पञ्चत्वम् आपन्ने महायूथप यूथपे ॥ ४-२०-९  
हृदयम् सुस्थिरम् मह्यम् दृष्ट्वा विनिहतम् भुवि ।  
यन् न शोक अभिसन्तप्तम् स्फुटते अद्य सहस्रधा ॥ ४-२०-१०  
सुग्रीवस्य त्वया भार्या हृता स च विवासितः ।  
यत् तत् तस्य त्वया व्युष्टिः प्राप्ता इयम् प्लवगाधिप ॥ ४-२०-११  
निःश्रेयस परा मोहात् त्वया च अहम् विगर्हिता ।  
या एषा अब्रुवम् हितम् वाक्यम् वानरेन्द्र हित एषिणी ॥ ४-२०-१२  
रूप यौवन दृप्तानाम् दक्षिणानाम् च मानद ।  
नूनम् अप्सरसाम् आर्य चित्तानि प्रमथिष्यसि ॥ ४-२०-१३  
कालो निःसंशयो नूनम् जीवित अन्तकरः तव ।  
बलात् येन अवपन्नो असि सुग्रीवस्य अवशो वशम् ॥ ४-२०-१४  
अस्थाने वालिनम् हत्वा युध्यमानम् परेण च ।  
न सन्तप्यति काकुत्स्थः कृत्वा सुगर्हितम् ॥ ४-२०-१५  
वैधव्यम् शोक सन्तापम् कृपणम् अकृपणा सती ।  
अदुह्ख उपचिता पूर्वम् वर्तयिष्यामि अनाथवत् ॥ ४-२०-१६  
लालितः च अङ्गदो वीरः सुकुमारः सुखोचितः ।  
वत्स्यते काम् अवस्थाम् मे पितृव्ये क्रोध मूर्च्छिते ॥ ४-२०-१७  
कुरुष्व पितरम् पुत्र सुदृष्टम् धर्म वत्सलम् ।  
दुर्लभम् दर्शनम् तस्य तव वत्स भविष्यति ॥ ४-२०-१८  
समाश्वासय पुत्रम् त्वम् सन्देशम् सन्दिशस्व मे ।  
मूर्ध्नि च एनम् समाघ्राय प्रवासम् प्रस्थितो हि असि ॥ ४-२०-१९  
रामेण हि महत् कर्म कृतम् त्वाम् अभिनिघ्नता ।  
आनृण्यम् तु गतम् तस्य सुग्रीवस्य प्रतिश्रवे ॥ ४-२०-२०  
सकामो भव सुग्रीव रुमाम् त्वम् प्रतिपत्स्यसे ।  
भुङ्क्ष्व राज्यम् अनुद्विग्नः शस्तो भ्राता रिपुः तव ॥ ४-२०-२१  
किम् माम् एवम् प्रलपतीम् प्रियाम् त्वम् न अभिभाषसे ।  
इमाः पश्य वरा बह्वयः भार्याः ते वानरेश्वर ॥ ४-२०-२२  
तस्या विलपितम् श्रुत्वा वानर्यः सर्वतः च ताः ।  
परिगृह्य अङ्गदम् दीना दुह्ख आर्ताः परिचुक्रुशुः ॥ ४-२०-२३  
किम् अङ्गदम् स अङ्गद वीर बाहो  
विहाय यातो असि अद्य चिरम् प्रवासम् ।  
न युक्तम् एवम् गुण सन्निकृष्टम्  
विहाय पुत्रम् प्रिय पुत्रम् प्रिय चारु वेषम् ॥ ४-२०-२४  
यदि अप्रियम् किञ्चिद् असम्प्रधार्य  
कृतम् मया स्यात् तव दीर्घ बाहो ।  
क्षमस्व मे तत् हरि वंश नाथ  
व्रजामि मूर्ध्ना तव वीर पादौ ॥ ४-२०-२५  
तथा तु तारा करुणम् रुदन्ती  
भर्तुः समीपे सह वानरीभिः ।  
व्यवस्यत प्रायम् अनिन्द्य वर्णा  
उपोपवेष्टुम् भुवि यत्र वाली ॥ ४-२०-२६  
इति वाल्मीकि रामायणे आदि काव्ये किष्किन्ध काण्डे विंशः सर्गः