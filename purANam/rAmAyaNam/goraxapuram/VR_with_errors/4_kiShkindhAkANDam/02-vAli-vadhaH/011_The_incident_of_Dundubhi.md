---
title: 011 The incident of Dundubhi
title_english: 011 The incident of Dundubhi

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-011-Vali_Parakrama_Varnanam_0.mp3"></div>

रामस्य वचनम् श्रुत्वा हर्ष पौरुष वर्धनम् ।  
सुग्रीवः पूजयाम् चक्रे राघवम् प्रशशंस च ॥ ४-११-१  
असंशयम् प्रज्वलितैः तीक्ष्णैर् मर्म अतिगैः शरैः ।  
त्वम् दहेः कुपितो लोकान् युगान्त इव भास्करः ॥ ४-११-२  
वालिनः पौरुषम् यत् तद् यत् च वीर्यम् धृतिः च या ।  
तन् मम एक मनाः श्रुत्वा विधत्स्व यद् अनन्तरम् ॥ ४-११-३  
समुद्रात् पश्चिमात् पूर्वम् दक्षिणाद् अपि च उत्तरम् ।  
क्रामति अनुदिते सूर्ये वाली व्यपगत क्लमः ॥ ४-११-४  
अग्राणि आरुह्य शैलानाम् शिखराणि महान्ति अपि ।  
ऊर्ध्वम् उत्पात्य तरसा प्रति गृह्णाति वीर्यवान् ॥ ४-११-५  
बहवः सारवन्तः च वनेषु विविधा द्रुमाः ।  
वालिना तरसा भग्ना बलम् प्रथयता आत्मनः ॥ ४-११-६  
महिषो दुन्दुभिर् नाम कैलास शिखर प्रभः ।  
बलम् नाग सहस्रस्य धारयामास वीर्यवान् ॥ ४-११-७  
स वीर्य उत्सेक दुष्टात्मा वर दानेन च मोहितः ।  
जगाम स महाकायः समुद्रम् सरिताम् पतिम् ॥ ४-११-८  
ऊर्मिमन्तम् अतिक्रम्य सागरम् रत्न सञ्चयम् ।  
मम युद्धम् प्रयच्छ इति तम् उवाच महार्णवम् ॥ ४-११-९  
ततः समुद्रो धर्मात्मा समुत्थाय महाबलः ।  
अब्रवीद् वचनम् राजन् असुरम् काल चोदितम् ॥ ४-११-१०  
समर्थो न अस्मि ते दातुम् युद्धम् युद्ध विशारद ।  
श्रूयताम् त्वम् अभिधास्यामि यत् ते युद्धम् प्रदास्यति ॥ ४-११-११  
शैल राजो महारण्ये तपस्वि शरणम् परम् ।  
शङ्कर श्वशुरो नाम्ना हिमवान् इति विश्रुतः ॥ ४-११-१२  
महा प्रस्रवण उपेतो बहु कन्दर निर्झरः ।  
स समर्थः तव प्रीतिम् अतुलाम् कर्तुम् अर्हति ॥ ४-११-१३  
तम् भीतम् इति विज्ञाय समुद्रम् असुरोत्तमः ।  
हिमवद् वनम् आगम्य शरः चापाद् इव च्युतः ॥ ४-११-१४  
ततः तस्य गिरेः श्वेता गजेन्द्र प्रतिमाः शिलाः ।  
चिक्षेप बहुधा भूमौ दुन्दुभिर् विननाद च ॥ ४-११-१५  
ततः श्वेत अम्बुद आकारः सौम्यः प्रीति कर आकृतिः ।  
हिमवान् अब्रवीद् वाक्यम् स्व एव शिखरे स्थितः ॥ ४-११-१६  
क्लेष्टुम् अर्हसि माम् न त्वम् दुन्दुभे धर्म वत्सल ।  
रण कर्मसु अकुशलः तपस्वि शरणो हि अहम् ॥ ४-११-१७  
तस्य तद् वचनम् श्रुत्वा गिरि राजस्य धीमतः ।  
उवाच दुन्दुभिर् वाक्यम् क्रोधात् संरक्त लोचनः ॥ ४-११-१८  
यदि युद्धे असमर्थः त्वम् मद् भयाद् वा निरुद्यमः ।  
तम् आचक्ष्व प्रदद्यात् मे यो हि युद्धम् युयुत्सतः ॥ ४-११-१९  
हिमवान् अब्रवीद् वाक्यम् श्रुत्वा वाक्य विशारदः ।  
अनुक्त पूर्वम् धर्मात्मा क्रोधात् तम् असुरोत्तमम् ॥ ४-११-२०  
वाली नाम महा प्राज्ञः शक्र पुत्र प्रतापवान् ।  
अध्यास्ते वानरः श्रीमान् किष्किन्धाम् अतुल प्रभाम् ॥ ४-११-२१  
स समर्थो महा प्राज्ञः तव युद्ध विशारदः ।  
द्वन्द्व युद्धम् स दातुम् ते नमुचिः इव वासवः ॥ ४-११-२२  
तम् शीघ्रम् अभिगच्छ त्वम् यदि युद्धम् इह इच्छसि ।  
स हि दुर्मर्षणो नित्यम् शूरः समर कर्मणि ॥ ४-११-२३  
श्रुत्वा हिमवतो वाक्यम् कोप आविष्टः स दुन्दुभिः ।  
जगाम ताम् पुरीम् तस्य किष्किन्धाम् वालिनः तदा ॥ ४-११-२४  
धारयन् माहिषम् रूपम् तीक्ष्ण शृङ्गो भयावहः ।  
प्रावृषि इव महा मेघः तोय पूर्णो नभस्तले ॥ ४-११-२५  
ततः तु द्वारम् आगम्य किष्किन्धाया महाबलः ।  
ननर्द कम्पयन् भूमिम् दुन्दुभिर् दुन्दुभिर् यथा ॥ ४-११-२६  
समीपजान् द्रुमान् भञ्जन् वसुधाम् दारयन् खुरैः ।  
विषाणेन उल्लिखन् दर्पात् तद् द्वारम् द्विरदो यथा ॥ ४-११-२७  
अन्तःपुर गतो वाली श्रुत्वा शब्दम् अमर्षणः ।  
निष्पपात सह स्त्रीभिः ताराभिः इव चन्द्रमाः ॥ ४-११-२८  
मितम् व्यक्त अक्षर पदम् तम् उवाच स दुन्दुभिम् ।  
हरीणाम् ईश्वरो वाली सर्वेषाम् वन चारिणाम् ॥ ४-११-२९  
किम् अर्थम् नगर द्वारम् इदम् रुद् ध्वा विनर्दसे ।  
दुन्दुभे विदितो मेऽसि रक्ष प्राणान् महाबल ॥ ४-११-३०  
तस्य तद् वचनम् श्रुत्वा वानरेन्द्रस्य धीमतः ।  
उवाच दुन्दुभिर् वाक्यम् क्रोधात् संरक्त लोचनः ॥ ४-११-३१  
न त्वम् स्त्री सन्निधौ वीर वचनम् वक्तुम् अर्हसि ।  
मम युद्धम् प्रयच्छ अद्य ततो ज्ञास्यामि ते बलम् ॥ ४-११-३२  
अथवा धारयिष्यामि क्रोधम् अद्य निशाम् इमाम् ।  
गृह्यताम् उदयः स्वैरम् काम भोगेषु वानर ॥ ४-११-३३  
दीयताम् सम्प्रदानम् च परिष्वज्य च वानरान् ।  
सर्व शखा मृगेन्द्रत्वम् संसादय सुहृज्जनम् ॥ ४-११-३४  
सु दृष्टाम् कुरु किष्किन्धाम् कुरुष्व आत्म समम् पुरे ।  
क्रीडयस्व च समम् स्त्रीभिः अहम् ते दर्प शासनः ॥ ४-११-३५  
यो हि मत्तम् प्रमत्तम् वा भग्नम् वा रहितम् कृशम् ।  
हन्यात् स भ्रूणहा लोके त्वद् विधम् मद मोहितम् ॥ ४-११-३६  
स प्रहस्य अब्रवीत् मन्दम् क्रोधात् तम् असुरेश्वरम् ।  
विसृज्य ताः स्त्रियः सर्वाः तारा प्रभृतिकाः तदा ॥ ४-११-३७  
मत्तो अयम् इति मा मंस्था यदि अभीतो असि संयुगे ।  
मदो अयम् सम्प्रहारे अस्मिन् वीर पानम् समर्थ्यताम् ॥ ४-११-३८  
तम् एवम् उक्त्वा सङ्क्रुद्धो मालाम् उत्क्षिप्य काञ्चनीम् ।  
पित्रा दत्ताम् महेन्द्रेण युद्धाय व्यवतिष्ठत ॥ ४-११-३९  
विषाणयो गृहीत्वा तम् दुन्दुभिम् गिरि सन्निभम् ।  
आविध्यत तथा वाली विनदन् कपि कुञ्जरः ॥ ४-११-४०  
वाली व्यापादयाम् चक्रे ननर्द च महास्वनम् ।  
श्रोत्राभ्याम् अथ रक्तम् तु तस्य सुस्राव पात्यतः ॥ ४-११-४१  
तयोः तु क्रोध संरम्भात् परस्पर जयैषिणोः ।  
युद्धम् समभवत् घोरम् दुन्दुभेर् वालिनः तथा ॥ ४-११-४२  
अयुध्यत तदा वाली शक्र तुल्य पराक्रमः ।  
मुष्टिभिर् जानुभिः पद्भिः शिलाभिः पादपैः तथा ॥ ४-११-४३  
परस्परम् घ्नतोः तत्र वानर असुरयोः तदा ।  
आसीत् हीनो असुरो युद्धे शक्र सूनुः व्यवर्धत ॥ ४-११-४४  
तम् तु दुन्दुभिम् उद्यम्य धरण्याम् अभ्यपातयत् ।  
युद्धे प्राणहरे तस्मिन् निष्पिष्टो दुन्दुभिः तदा ॥ ४-११-४५  
स्रोत्रेभ्यो बहु रक्तम् तु तस्य सुस्राव पात्यतः ।  
पपात च महाबाहुः क्षितौ पञ्चत्वम् आगतः ॥ ४-११-४६  
तम् तोलयित्वा बाहुभ्याम् गत सत्त्वम् अचेतनम् ।  
चिक्षेप वेगवान् वाली वेगेन एकेन योजनम् ॥ ४-११-४७  
तस्य वेग प्रविद्धस्य वक्त्रात् क्षतज बिन्दवः ।  
प्रपेतुः मारुत उत्क्षिप्ता मतङ्गस्य आश्रमम् प्रति ॥ ४-११-४८  
तान् दृष्ट्वा पतिताम् तत्र मुनिः शोणित विप्रुषः ।  
क्रुद्धः तस्य महाभाग चिन्तयामास कोन्वम् ॥ ४-११-४९  
येन अहम् सहसा स्पृष्टः शोणितेन दुरात्मना ।  
कोऽयम् दुरात्मा दुर् बुद्धिः अकृतात्मा च बालिशः ॥ ४-११-५०  
इति उक्त्वा स विनिष्क्रम्य ददृशे मुनिसत्तम ।  
महिषम् पर्वत आकारम् गत असुम् पतितम् भुवि ॥ ४-११-५१  
स तु विज्ञाय तपसा वानरेण कृतम् हि तत् ।  
उत्ससर्ज महा शापम् क्षेप्तारम् वानरम् प्रति ॥ ४-११-५२  
इह तेन अप्रवेष्टव्यम् प्रविष्टस्य वधो भवेत् ।  
वनम् मत् संश्रयम् येन दूषितम् रुधिर स्रवैः ॥ ४-११-५३  
क्षिपता पादपाः च इमे सम्भग्नाः च असुरीम् तनुम् ।  
समन्तात् आश्रमम् पूर्णम् योजनम् मामकम् यदि ॥ ४-११-५४  
आगमिष्यति दुर्बुद्धिः व्यक्तम् स न भविष्यति ।  
ये च अस्य सचिवाः केचित् संश्रिता मामकम् वनम् ॥ ४-११-५५  
न च तैः इह वस्तव्य श्रुत्वा यान्तु यथा सुखम् ।  
ते अपि वा यदि तिष्टन्ति शपिष्ये तान् अपि ध्रुवम् ॥ ४-११-५६  
वने अस्मिन् मामके नित्यम् पुत्रवत् परिरक्षते ।  
पत्र अङ्कुर विनाशाय फल मूल अभवाय च ॥ ४-११-५७  
दिवसः च अद्य मर्यादा यम् द्रष्टा श्वः अस्मि वानरम् ।  
बहु वर्ष सहस्राणि स वै शैलः भविष्यति ॥ ४-११-५८  
ततः ते वानराः श्रुत्वा गिरम् मुनि समीरिताम् ।  
निश्चक्रमुः वनात् तस्मात् तान् दृष्ट्वा वालिर् अब्रवीत् ॥ ४-११-५९  
किम् भवन्तः समस्ताः च मतङ्ग वन वासिनः ।  
मत् समीपम् अनुप्राप्ता अपि स्वस्ति वनौकसाम् ॥ ४-११-६०  
ततः ते कारणम् सर्वम् तथा शापम् च वालिनः ।  
शशंसुर् वानराः सर्वे वलिने हेममालिने ॥ ४-११-६१  
एतत् श्रुत्वा तदा वाली वचनम् वनर ईरितम् ।  
स महर्षिम् समासाद्य याचते स्म कृत अञ्जलिः ॥ ४-११-६२  
महर्षिः तम् अनादृत्य प्रविवेश आश्रमम् प्रति ।  
शाप धारण भीतः तु वाली विह्वलताम् गतः ॥ ४-११-६३  
ततः शाप भयात् भीत ऋश्यमूकम् महागिरिम् ।  
प्रवेष्टुम् न इच्छति हरिः द्रष्टुम् वा अपि नरेश्वर ॥ ४-११-६४  
तस्य अप्रवेशम् ज्ञात्वा अहम् इदम् राम महावनम् ।  
विचरामि सह अमात्यो विषादेन विवर्जितः ॥ ४-११-६५  
एषो अस्थिनिचयः तस्य दुन्दुभेः सम्प्रकाशते ।  
वीर्य उत्सेकात् निरस्तस्य गिरि कूट निभो महान् ॥ ४-११-६६  
इमे च विपुलाः सालाः सप्त शाखा अवलम्बिनः ।  
यत्र एकम् घटते वाली निष् पत्रयितुम् ओजसा ॥ ४-११-६७  
एतत् अस्य असमम् वीर्यम् मया राम प्रकाशितम् ।  
कथम् तम् वालिनम् हन्तुम् समरे शक्ष्यसे नृप ॥ ४-११-६८  
तथा बृउवाणम् सुग्रीवम् प्रहसन् लक्ष्मणो अब्रवीत् ।  
कस्मिन् कर्मणि निर्वृत्ते श्रद्दध्या वालिनः वधम् ॥ ४-११-६९  
तम् उवाचथ सुग्रीवः सप्त सालन् इमान् पुरा ।  
एवम् एकैकशो वाली विव्याथ अथ स असकृत् ॥ ४-११-७०  
रामो निर्दारयेद् एषाम् बाणेन एकेन च द्रुमम् ।  
वालिनम् निहतम् मन्ये दृष्ट्वा रामस्य विक्रमम् ॥ ४-११-७१  
हतस्य महिषस्य अस्थि पादेन एकेन लक्ष्मण ।  
उद्यम्य प्रक्षिपेत् च अपि तरसा द्वे धनुः शते ॥ ४-११-७२  
एवम् उक्त्वा तु सुग्रीवो रामम् रक्तान्त लोचनम् ।  
ध्यत्वा मुहूर्तम् काकुत्स्थम् पुनरेव वचो अब्रवीत् ॥ ४-११-७३  
शूरः च शूरमानी च प्रख्यात बल पौरुषः ।  
बलवान् वानरः वाली संयुगेषु अपराजितः ॥ ४-११-७४  
दृश्यन्ते च अस्य कर्माणि दुष्कराणि सुरैः अपि ।  
यानि सञ्चिन्त्य भीतः अहम् ऋष्यमूकम् उपाश्रितः ॥ ४-११-७५  
तम् अजय्यम् अधृष्यम् च वानरेन्द्रम् अमर्षणम् ।  
विचिन्तयन् न मुञ्चामि ॠष्यमूकम् अमुम् तु अहम् ॥ ४-११-७६  
उद्विग्नः शङ्कितः च अहम् विचरामि महावने ।  
अनुरक्तैः सह अमात्यैः हनुमत् प्रमुखैः वीरैः ॥ ४-११-७७  
उपलब्धम् च मे श्लाघ्यम् सन् मित्रम् मित्र वत्सल ।  
त्वाम् अहम् पुरुषव्याघ्र हिमवन्तम् इव आश्रितः ॥ ४-११-७८  
किम् तु तस्य बलज्ञः अहम् दुर्भ्रातुः बलशालिनः ।  
अप्रत्यक्षम् तु मे वीर्यम् समरे तव राघव ॥ ४-११-७९  
न खलु अहम् त्वाम् तुलये न अवमन्ये न भीषये ।  
कर्मभिः तस्य भीमैः च कातर्यम् जनितम् मम ॥ ४-११-८०  
कामम् राघव ते वाणी प्रमाणम् धैर्यम् आकृतिः ।  
सूचयन्ति परम् तेजो भस्म च्छन्नम् इव अनलम् ॥ ४-११-८१  
तस्य तद् वचनम् श्रुत्वा सुग्रीवस्य महत्मनः ।  
स्मित पूर्वम् अथः रामः प्रति उवाच हरिम् प्रति ॥ ४-११-८२  
यदि न प्रत्ययो अस्मासु विक्रमे तव वानर ।  
प्रत्ययम् समरे श्लाघ्यम् अहम् उत्पादयामि ते ॥ ४-११-८३  
एवम् उक्त्वा तु सुग्रीवम् सान्त्वयन् लक्ष्मणाग्रजः ।  
राघवो दुन्दुभेः कायम् पाद अङ्गुष्ठेन लीलया ॥ ४-११-८४  
तोलयित्वा महाबाहुः चिक्षेप दश योजनम् ।  
असुरस्य तनुम् शुष्कम् पादाङ्गुष्टेन वीर्यवान् ॥ ४-११-८५  
क्षिप्तम् दृष्ट्वा ततः कायम् सुग्रीवः पुनर् अब्रवीत् ।  
लक्ष्मणस्य अग्रतो रामम् तपन्तम् इव भास्करम्  
हरीणाम् अग्रतो वीरम् इदम् वचनम् अर्थवत् ॥ ४-११-८६  
आर्द्रः स मांसः प्रत्यग्रः क्षिप्तः कायः पुरा सखे ।  
परिश्रान्तेन मत्तेन भ्राता मे वालिना तदा॥ ४-११-८७  
लघुः सम्प्रति निर्मांसः तृण भूतः च राघव ।  
क्षिप्ता एवम् प्रहर्षेण भवता रघुनन्दन ॥ ४-११-८८  
न अत्र शक्यम् बलम् ज्ञातुम् तव वा तस्य वा अधिकम् ।  
आर्द्रम् शुष्कम् इति हि एतत् सुमहद् राघव अन्तरम् ॥ ४-११-८९  
स एव संशयः तात तव तस्य च यद् बलम् ।  
सालम् एकम् विनिर् भिद्या भवेत् व्यक्तिः बलाबले ॥ ४-११-९०  
कृत्वा एतत् कार्मुकम् सज्यम् हस्ति हतम् इव अपरम् ।  
आकर्ण पूर्णम् आयम्य विसृजस्व महाशरम् ॥ ४-११-९१  
इमम् हि सालम् प्रहितः त्वया शरो  
न संशयो अत्र अस्ति विदारयिष्यति ।  
अलम् विमर्शेन मम प्रियम् ध्रुवम्  
कुरुष्व राजन् प्रति शापितो मया ॥ ४-११-९२  
यथा हि तेजस्सु वरः सदा रविः  
यथा हि शैलो हिमवान् महा अद्रिषु ।  
यथा चतुष्पात्सु च केसरी वरः  
तथा नराणाम् असि विक्रमे वरः ॥ ४-११-९३  
इति वाल्मीकि रामायणे अद्दिकाव्ये किष्किन्ध काण्डे एकादशः सर्गः