---
title: 021 Hanuma consoles Tara
title_english: 021 Hanuma consoles Tara

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-021-Hanumatha_Thara_Santvanam.mp3"></div>

ततो निपतिताम् ताराम् च्युताम् ताराम् इव अम्बरात् ।  
शनैः आश्वासयामास हनूमान् हरि यूथपः ॥ ४-२१-१  
गुण दोष कृतम् जन्तुः स्वकर्म फल हेतुकम् ।  
अव्यग्रः तद् अवाप्नोति सर्वम् प्रेत्य शुभ अशुभम् ॥ ४-२१-२  
शोच्या शोचसि कम् शोच्यम् दीनम् दीना अनुकम्पसे ।  
कः च कस्य अनुशोच्यो अस्ति देहे अस्मिन् बुद्बुद उपमे ॥ ४-२१-३  
अङ्गदः तु कुमारो अयम् द्रष्टव्यो जीव पुत्रया ।  
आयत्या च विधेयानि समर्थानि अस्य चिन्तय ॥ ४-२१-४  
जानासि अनियताम् एवम् भूतानाम् आगतिम् गतिम् ।  
तस्मात् शुभम् हि कर्तव्यम् पण्डितेन इह लौकिकम् ॥ ४-२१-५  
यस्मिन् हरि सहस्राणि शतानि नियुतानि च ।  
वर्तयन्ति कृत आशानि सो अयम् दिष्टान्तम् आगतः ॥ ४-२१-६  
यद् अयम् न्याय दृष्ट अर्थः साम दान क्षमा परः ।  
गतो धर्म जिताम् भूमिम् न एनम् शोचितुम् अर्हसि ॥ ४-२१-७  
सर्वे च हरि शार्दूलाः पुत्रः च अयम् तव अङ्गदः ।  
हरि ऋक्ष पति राज्यम् च त्वत् सनाथम् अनिन्दिते ॥ ४-२१-८  
तौ इमौ शोक सन्तप्तौ शनैः प्रेरय भामिनि ।  
त्वया परिगृहीतो अयम् अङ्गदः शास्तु मेदिनीम् ॥ ४-२१-९  
सन्ततिः च यथा दृष्टा कृत्यम् यत् च अपि साम्प्रतम् ।  
राज्ञः तत् क्रियताम् सर्वम् एष कालस्य निश्चयः ॥ ४-२१-१०  
संस्कार्यो हरि राजः तु अङ्गदः च अभिषिच्यताम् ।  
सिंहासन गतम् पुत्रम् पश्यन्ती शान्तिम् एष्यसि ॥ ४-२१-११  
सा तस्य वचनम् श्रुत्वा भर्तृ व्यसन पीडिता ।  
अब्रवीत् उत्तरम् तारा हनूमन्तम् अवस्थितम् ॥ ४-२१-१२  
अङ्गद प्रतिरूपाणाम् पुत्राणाम् एकतः शतम् ।  
हतस्य अपि अस्य वीरस्य गात्र संश्लेषणम् वरम् ॥ ४-२१-१३  
न च अहम् हरि राज्यस्य प्रभवामि अङ्गदस्य वा ।  
पितृव्यः तस्य सुग्रीवः सर्व कार्येषुइ अनन्तरः ॥ ४-२१-१४  
न हि एषा बुद्धिः आस्थेया हनूमन् अङ्गदम् प्रति ।  
पिता हि बन्धुः पुत्रस्य न माता हरि सत्तम ॥ ४-२१-१५  
न हि मम हरि राज संश्रयात्  
क्षमतरम् अस्ति परत्र च इह वा ।  
अभिमुख हत वीर सेवितम्  
शयनम् इदम् मम सेवितुम् क्षमम् ॥ ४-२१-१६  
इति वाल्मीकि रामायणे आदि काव्ये किष्किन्ध काण्डे एक विंशः सर्गः