---
title: 118 The fire god appears in person from the burning pyre
title_english: 118 The fire god appears in person from the burning pyre

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-118-The_fire-god_appears_in_person_from_the_burning_pyre_0.mp3"></div>

एतच्छ्रुत्वा शुभं वाक्यं पितामहसमीरितम् ।  
अङ्केनादाय वैदेहीमुत्पपात विभावसुः ॥ ६-११८-१  
विधूयाथ चितां तां तु विअदेहीं हव्यवाहनः ।  
उत्तस्थौ मूर्तिमानाशु गृहीत्वा जनकात्मजाम् ॥ ६-११८-२  
तरुणादित्यसङ्काशां तप्तकाञ्चनभूषणाम् ।  
रक्ताम्बरधरां बालां नीलकुञ्चितमूर्धजाम् ॥ ६-११८-३  
अक्लिष्टमाल्याभरणां तथारूपामनिन्दिताम् ।  
ददौ रामाय वैदेहीमङ्के कृत्वा विभावसुः ॥ ६-११८-४  
अब्रवीत्तु तदा रामं साक्षी लोकस्य पावकः ।  
एषा ते राम वैदेही पापमस्यां न विद्यते ॥ ६-११८-५  
नैव वाचा न मनसा नैव बुद्ध्या न चक्षुषा ।  
सुवृत्ता वृत्तशौण्डीर्यं न त्वामत्यचरच्छुभा ॥ ६-११८-६  
रावणेनापनीतैषा वीर्योत्सिक्तेन रक्षसा ।  
त्वया विरहिता दीना विवशा निर्जनाद्वनात् ॥ ६-११८-७  
रुद्ध चान्तःपुरे गुप्ता त्वच्चित्ता त्वत्परायणा ।  
रक्षिता राक्षसीभिश्च घोराभिर्घोरबुद्धिभिः ॥ ६-११८-८  
प्रलोभ्यमाना विविधं तर्ज्यमाना च मैथिली ।  
नाचिन्तयत तद्रक्षस्त्वद्गतेनान्तरात्मना ॥ ६-११८-९  
विशुद्धभावां निष्पापां प्रतिगृह्णीष्व मैथिलीम् ।  
न किञ्चिरभिधातव्या अहमाज्ञापयामि ते ॥ ६-११८-१०  
ततः प्रीतमना रामः श्रुत्वैवं वदतां वरः ।  
दध्यौ मुहूर्तं धर्मात्मा बाष्पव्याकुललोचनः ॥ ६-११८-११  
एवमुक्तो महातेजा धृमानुरुविक्रमः ।  
उवाच त्रिदशश्रेष्ठं रामो धर्मभृतां वरः ॥ ६-११८-१२  
अवश्यं चापि लोकेषु सीता पावनमर्हति ।  
दीर्घकालोषिता हीयं रावणान्तःपुरे शुभा ॥ ६-११८-१३  
बालिशो बत कामात्म रामो दशरथात्मजः ।  
इति वक्ष्यति मां लोको जानकीमविशोध्य हि ॥ ६-११८-१४  
अनन्यहृदयां भक्तां मचत्तपरिवर्तिनीम् ।  
अहमप्यवगच्छामि मैथिलीं जनकात्मजाम् ॥ ६-११८-१५  
इमामपि विशालाक्षीं रक्षितां स्वेन तेजसा ।  
रावणो नातिवर्तेत वेल मिव महोदधिः ॥ ६-११८-१६  
प्रत्ययार्थं तु लोकानां त्रयाणाम् सत्यसंश्रयः ।  
उपेक्षे चापि वैदेहीं प्रविशन्तीं हुताशनम् ॥ ६-११८-१७  
न च शक्तः सुदुष्टत्मा मनसापि हि मैथिलीम् ।  
प्रधर्षयितुमप्राप्यां दीप्तामग्निशिखामिव ॥ ६-११८-१८  
नेय मर्हति चैश्वर्यं रावणान्तःपुरे शुभा ।  
अनन्या हि मया सीता भास्करेण प्रभा यथा ॥ ६-११८-१९  
विशुद्धा त्रिषु लोकेषु मैथिली जनकात्मजा ।  
न विहातुं मया शक्या कीर्तिरात्मवता यथा ॥ ६-११८-२०  
अवश्यं च मया कार्यं सर्वेषां वो वचो हितम् ।  
स्निग्धानां लोकनाथानामेवं च वदतां हितम् ॥ ६-११८-२१  
इत्येवमुक्त्वा विजयी महाबलः ।  
प्रशस्यमानह् स्वकृतेन कर्मणा ।  
समेत्य रामः प्रियया महायशाः ।  
सुखं सुखार्होऽनुबभूव राघवः ॥ ६-११८-२२  
इत्यार्षे श्रीमद्रामायणे आदिकाव्ये युद्धकाण्डे अष्टादशाधिक शततमः सर्गः