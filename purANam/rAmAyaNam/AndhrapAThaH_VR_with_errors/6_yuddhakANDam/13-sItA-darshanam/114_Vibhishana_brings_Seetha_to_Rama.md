---
title: 114 Vibhishana brings Seetha to Rama
title_english: 114 Vibhishana brings Seetha to Rama

---

<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-111-Mandodari_laments_on_Ravana_s_death_0.mp3"></div>

तमुवाच महाप्रज्ञमभिगम्य प्लवङ्गमः ।  
रामं वचनमर्थज्ञो वरं सर्वधनुष्मताम् ॥ ६-११४-१  
यन्निमित्तोऽयमारम्भः कर्मणां च फलोदयः ।  
तां देवीं शोकसन्तप्तां मैथिलीं द्रष्टुमर्हसि ॥ ६-११४-२  
सा हि शोकसमाविष्टा बाष्पपर्याकुलेक्षणा ।  
मैथिली विजयं श्रुत्वा तव हर्षमुपागमत् ॥ ६-११४-३  
पूर्वकात्प्रत्ययाच्चाहमुक्तो विश्वस्तया तया ।  
भर्तारं द्रष्टुमिच्छामि कृतार्थं सहलक्ष्मणम् ॥ ६-११४-४  
एवमुक्तो हनुमता रामो धर्मभृतां वरः ।  
अगच्छत्सहसा ध्यानमासीद्बाष्पपरिप्लुतः ॥ ६-११४-५  
दीर्घमुष्णं च निश्वस्य मेदिनीम् अवलोकयन् ।  
उवाच मेघसङ्काशं विभीषणमुपस्थितम् ॥ ६-११४-६  
दिव्याङ्गरागां वैदेहीं दिव्याभरणभूषिताम् ।  
इह सीतां शिरःस्नातामुपस्थापय माचिरम् ॥ ६-११४-७  
एवमुक्तस्तु रामेण त्वरमाणो विभीषणः ।  
प्रविश्यान्तःपुरं सीतां स्त्रीभिः स्वाभिरचोदयत् ॥ ६-११४-८  
ततः सीतां महाभागां दृष्ट्वोवाच विभीषणः ।  
मूर्ध्नि बद्धाञ्जलिः श्रीमान्विनीतो राक्षसेश्वरः ॥ ६-११४-९  
दिव्याङ्गरागा वैदेही दिव्याभरणभूषिता ।  
यानमारोह भद्रं ते भर्ता त्वां द्रष्टुमिच्छति ॥ ६-११४-१०  
एवमुक्ता तु वैदेही प्रत्युवाच विभीषणम् ।  
अस्नाता द्रष्टुमिच्छामि भर्तारं राक्षसाधिप ॥ ६-११४-११  
तस्यास्तद्वचनं श्रुत्वा प्रत्युवाच विभीषणः ।  
यथाहं रामो भर्ता ते तत्तथा कर्तुमर्हसि ॥ ६-११४-१२  
तस्य तद्वचनं श्रुत्वा मैथिली भ्रातृदेवता ।  
भर्तृभक्तिव्रता साध्वी तथेति प्रत्यभाषत ॥ ६-११४-१३  
ततः सीतां शिरःस्नातां युवतीभिरलङ्कृताम् ।  
महार्हाभरणोपेतां महार्हाम्बरधारिणीम् ॥ ६-११४-१४  
आरोप्य शिबिकां दीप्तां परार्ध्याम्बरसंवृताम् ।  
रक्षोभिर्बहुभिर्गुप्तामाजहार विभीषणः ॥ ६-११४-१५  
सोऽभिगम्य महात्मानं ज्ञात्वाभिध्यानमास्थितम् ।  
प्रणतश्च प्रहृष्टश्च प्राप्तां सीतां न्यवेदयत् ॥ ६-११४-१६  
तामागतामुपश्रुत्य रक्षोगृहचिरोषिताम् ।  
हर्षो दैन्यं च रोषश्च त्रयं राघवमाविशत् ॥ ६-११४-१७  
ततः पार्श्वगतं दृष्ट्वा सविमर्शं विचारयन् ।  
विभीषणमिदं वाक्यमहृष्टो राघवोऽब्रवीत् ॥ ६-११४-१८  
राक्षसाधिपते सौम्य नित्यं मद्विजये रत ।  
वैदेही संनिकर्षं मे शीघ्रं समुपगच्छतु ॥ ६-११४-१९  
स तद्वचनमाज्ञाय राघवस्य विभीषणः ।  
तूर्णमुत्सारणे यत्नं कारयामास सर्वतः ॥ ६-११४-२०  
कञ्चुकोष्णीषिणस्तत्र वेत्रझर्झरपाणयः ।  
उत्सारयन्तः पुरुषाः समन्तात्परिचक्रमुः ॥ ६-११४-२१  
ऋक्षाणां वानराणां च राक्षसानां च सर्वतः ।  
वृन्दान्युत्सार्यमाणानि दूरमुत्ससृजुस्ततः ॥ ६-११४-२२  
तेषामुत्सार्यमाणानां सर्वेषां ध्वनिरुत्थितः ।  
वायुनोद्वर्तमानस्य सागरस्येव निस्वनः ॥ ६-११४-२३  
उत्सार्यमाणांस्तान्दृष्ट्वा समन्ताज्जातसम्भ्रमान् ।  
दाक्षिण्यात्तदमर्षाच्च वारयामास राघवः ॥ ६-११४-२४  
संरब्धश्चाब्रवीद्रामश्चक्षुषा प्रदहन्निव ।  
विभीषणं महाप्राज्ञं सोपालम्भमिदं वचः ॥ ६-११४-२५  
किमर्थं मामनादृत्य कृश्यतेऽयं त्वया जनः ।  
निवर्तयैनमुद्योगं जनोऽयं स्वजनो मम ॥ ६-११४-२६  
न गृहाणि न वस्त्राणि न प्राकारास्तिरस्क्रियाः ।  
नेदृशा राजसत्कारा वृत्तमावरणं स्त्रियः ॥ ६-११४-२७  
व्यसनेषु न कृच्छ्रेषु न युद्धे न स्वयं वरे ।  
न क्रतौ नो विवाहे च दर्शनं दुष्यते स्त्रियः ॥ ६-११४-२८  
सैषा युद्धगता चैव कृच्छ्रे महति च स्थिता ।  
दर्शनेऽस्या न दोषः स्यान्मत्समीपे विशेषतः ॥ ६-११४-२९  
विसृज्य शिबिकां तस्मात्पद्भ्यामेवोपसर्पतु ।  
समीपे मम वैदेहीं पश्यन्त्वेते वनौकसः ॥ ६-११४-३०  
एवमुक्तस्तु रामेण सविमर्शो विभीषणः ।  
रामस्योपानयत्सीतां संनिकर्षं विनीतवत् ॥ ६-११४-३१  
ततो लक्ष्मणसुग्रीवौ हनूमांश्च प्लवङ्गमः ।  
निशम्य वाक्यं रामस्य बभूवुर्व्यथिता भृशम् ॥ ६-११४-३२  
कलत्रनिरपेक्षैश्च इङ्गितैरस्य दारुणैः ।  
अप्रीतमिव सीतायां तर्कयन्ति स्म राघवम् ॥ ६-११४-३३  
लज्जया त्ववलीयन्ती स्वेषु गात्रेषु मैथिली ।  
विभीषणेनानुगता भर्तारं साभ्यवर्तत ॥ ६-११४-३४  
विस्मयाच्च प्रहर्षाच्च स्नेहाच्च परिदेवता ।  
उदैक्षत मुखं भर्तुः सौम्यं सौम्यतरानना ॥ ६-११४-३५  
अथ समपनुदन्मनःक्लमं सा ।  
सुचिरमदृष्टमुदीक्ष्य वै प्रियस्य ।  
वदनमुदितपूर्णचन्द्रकान्तं ।  
विमलशशाङ्कनिभानना तदासीत् ॥ ६-११४-३६  
इत्यार्षे श्रीमद्रामायणे आदिकाव्ये युद्धकाण्डे चतुर्दशाधिकशततमः सर्गः
