---
title: 115 Rama disowns her and asks her to seek shelter elsewhere
title_english: 115 Rama disowns her and asks her to seek shelter elsewhere

---


<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-112-Vibhishana_s_installation__0.mp3"></div>


तां तु पार्श्वे स्थितां प्रह्वां रामः संप्रेक्ष्ये मैथिलीम् ।  
हृदयान्तर्गतं भावं व्याहर्तुमुपचक्रमे ॥ ६-११५-१  
एषासि निर्जिता भद्रे शत्रुं जित्वा रणाजिरे ।  
पौरुषाद्यदनुष्ठेयं मयैतदुपपादितम् ॥ ६-११५-२  
गतोऽस्म्यन्तममर्षस्य धर्षणा संप्रमार्जिता ।  
अवमानश्च शत्रश्च युगपन्निहतौ मया ॥ ६-११५-३  
अद्य मे पौरुषं दृष्टमद्य मे सफलः श्रमः ।  
अद्य तीर्णप्रतिज्ञोऽहं प्रभवाम्यद्य चात्मनः ॥ ६-११५-४  
या त्वं विरहिता नीता चलचित्तेन रक्षसा ।  
दैवसंपादितो दोषो मानुषेण मया जितः ॥ ६-११५-५  
संप्राप्तमवमानं यस्तेजसा न प्रमार्जति ।  
कस्तस्य पौरुषेणार्थो महताप्यल्पचेतसः ॥ ६-११५-६  
लङ्घुनं समुद्रस्य लङ्कायाश्चापि मर्दनम् ।  
सफलं तस्य च श्लाघ्यमद्य कर्म हनूमतः ॥ ६-११५-७  
युद्धे विक्रमतश्चैव हितं मन्त्रयतस्तथा ।  
सुग्रीवस्य ससैन्यस्य सफलोऽद्य परिश्रमः ॥ ६-११५-८  
विभीषणस्य च तथा सफलोऽद्य परिश्रमः ।  
विगुणं भ्रातरं त्वक्त्वा यो मां स्वयमुपस्थितः ॥ ६-११५-९  
इत्येवं वदतः श्रुत्वा सीता रामस्य तद्वचः ।  
मृगीवोत्फुल्लनयना बभूवाश्रुपरिप्लुता ॥ ६-११५-१०  
पश्यतस्तां तु रामस्य समीपे हृदयप्रियाम् ।  
जनवादभयाद्राज्ञो बभूव हृदयं द्विधा ॥ ६-११५-११  
सीतामुत्पलपत्राक्षीं नीलकुञ्चितमूर्धजाम् ।  
अवदद्वै वरारोहां मध्ये वानररक्षसाम् ॥ ६-११५-१२  
यत्कर्तव्यं मनुष्येण धर्षणां प्रतिमार्जता ।  
तत्कृतं रावणं हत्वा मयेदं मानकाङ्क्क्षिणा ॥ ६-११५-१३  
निर्जिता जीवलोकस्य तपसा भावितात्मना ।  
अगस्त्येन दुराधर्षा मुनिना दक्षिणेव दिक् ॥ ६-११५-१४  
विदितश्चास्तु भद्रं ते योऽयं रणपरिश्रमः ।  
सुतीर्णः सुहृदां वीर्यान्न त्वदर्थं मया कृतः ॥ ६-११५-१५  
रक्षता तु मया वृत्तमपवादम् च सर्वतः ।  
प्रख्यातस्यात्मवंशस्य न्यङ्गं च परिमार्जता ॥ ६-११५-१६  
प्राप्तचारित्रसंदेह मम प्रतिमुखे स्थिता ।  
दीपो नेत्रातुरस्येव प्रतिकूलासि मे दृढम् ॥ ६-११५-१७  
तद्गच्छ त्वानुजानेऽद्य यथेष्टं जनकात्मजे ।  
एता दश दिशो भद्रे कार्यमस्ति न मे त्वया ॥ ६-११५-१८  
कः पुमांस्तु कुले जातह् स्त्रियं परगृहोषिताम् ।  
तेजस्वी पुनरादद्यात् सुहृल्लेख्येन चेतसा ॥ ६-११५-१९  
रावणाङ्कपरिक्लिष्टां दृष्टां दुष्टेन चक्षुषा ।  
कथं त्वां पुनरादद्यां कुलं व्यपदिशन् महत् ॥ ६-११५-२०  
तदर्थं निर्जिता मे त्वं यशः प्रत्याहृतं मया ।  
नास्थ् मे त्वय्यभिष्वङ्गो यथेष्टं गम्यतामितः ॥ ६-११५-२१  
तदद्य व्याहृतं भद्रे मयैतत् कृतबुद्धिना ।  
लक्ष्मणे वाथ भरते कुरु बुद्धिं यथासुखम् ॥ ६-११५-२२  
शत्रुघ्ने वाथ सुग्रीवे राक्षसे वा विभीषणे ।  
निवेशय मनः सीते यथा वा सुखमात्मनः ॥ ६-११५-२३  
न हि त्वां रावणो दृष्ट्वो दिव्यरूपां मनोरमाम् ।  
मर्षयेत चिरं सीते स्वगृहे पर्यवस्थिताम् ॥ ६-११५-२४  
ततः प्रियार्हश्रवणा तदप्रियं ।  
प्रियादुपश्रुत्य चिरस्य मैथिली ।  
मुमोच बाष्पं सुभृशं प्रवेपिता ।  
गजेन्द्रहस्ताभिहतेव वल्लरी ॥ ६-११५-२५  
इत्यार्षे श्रीमद्रामायणे आदिकाव्ये युद्धकाण्डे पञ्चदशाधिकशततमः सर्गः
