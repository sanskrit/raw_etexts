---
title: 113 Hanuma informs Seetha about Rama s victory
title_english: 113 Hanuma informs Seetha about Rama s victory

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-113-Hanuma_informs_Seetha_about_Rama_s_victory__0.mp3"></div>

इति प्रतिसमादिष्टो हनूमान्मारुतात्मजः ।  
प्रविवेश पुरीं लङ्कां पूज्यमानो निशाचरैः ॥६-११३-१  
प्रविश्य च पुरीं लङ्कामनुङ्ञ्प्य विभीषणम् ।  
ततस्तेनाभ्यनुज्ञातो हनूमान् वृक्षवाटिकाम् ॥६-११३-२  
सम्प्रविश्य यथान्यायम् सीताया विदितो हरिः ।  
ददर्श शशिना हीनां सातङ्कामिव रोहिणीम् ॥६-११३-३  
वृक्षमूले निरानन्दां राक्षसीभिः परीवृताम् ।  
निभृतः प्रणतः प्रह्वः सोंअभिगम्याभिवाद्य च ॥६-११३-४  
दृष्ट्वा समागतं देवी हनूमन्तं महाबलम् ।  
तूष्णीमास्त तदा दृष्ट्वा स्मृत्वा हृष्टाभवत्तदा ॥६-११३-५  
सौम्यं तस्या मुखं दृष्ट्वा हनूमान् प्लवगोत्तमः ।  
रामस्य वचनं सर्वमाख्यातुमुपचक्रमे ॥६-११३-६  
वैदेहि कुशली रामः ससुग्रीवः सलक्ष्मणः ।  
विभीषणसहायश्च हरीणां सहितो बलैः ॥६-११३-७  
कुशलं चाह सिद्धार्थो हतशत्रुररिन्दमः ।  
विभीषणसहायेन रामेण हरिभिः सह ॥६-११३-८  
निहतो रावणो देवि लक्ष्मणस्य नयेन च वीर्यवान् ।  
प्रियमाख्यामि ते देवि भूयश्च त्वां सभाजये ॥६-११३-९  
तव प्रभावाद्धर्मज्ञे महान् रामेण संयुगे ।  
लब्धोऽयं विजयः सीते स्वस्था भव गतज्वरा ॥६-११३-१०  
रावणश्च हतः शत्रुर्लङ्का चैव वशीकृता ।  
मया ह्यलब्धनिद्रेण धृतेन तव निर्जये ॥६-११३-११  
प्रतिज्ज़्नैषा विनिस्तीर्णा बद्ध्वा सेतुं महोदधौ ।  
सम्भ्रमश्च न कर्तव्यो वर्तन्त्या रावणालये ॥६-११३-१२  
विभीषणविधेयं हि लङ्कैश्वर्यमिदं कृतम् ।  
तदाश्वसिहि विस्रब्धं स्वगृहे परिवर्तसे ॥६-११३-१३  
अयं चाभ्येति संहृष्टस्त्वद्दर्शनसमुत्सुकः ।  
एवमुक्ता तु सा देवी सीता शशिनिभानना ॥६-११३-१४  
प्रहर्षेणावरुद्धा सा व्यहर्तुं न शशाक ह ।  
ततोऽब्रवीद्धरिवरः सीतामप्रतिजल्पतीम् ॥६-११३-१५  
किं त्वं चिन्तयसे देवि किं च मां नाभिभाषसे ।  
एवमुक्ता हनुमता सीता धर्मपथे स्थिता ॥६-११३-१६  
अब्रवीत्परमप्रीता बाष्पगद्गदया गिरा ।  
प्रियमेतदुपश्रुत्य भर्तुर्विजयसंश्रयम् ॥६-११३-१७  
प्रहर्षवशमापन्ना निर्वाक्यास्मि क्षणान्तरम् ।  
न हि पश्यामि सदृशं चिन्तयन्ती प्लवङ्गम ॥६-११३-१८  
मत्प्रियाख्यानकस्येह तव प्रत्यभिनन्दनम् ।  
न च पश्यामि तत्सौम्य पृथिव्यामपि वानर ॥६-११३-१९  
सदृशं मत्प्रियाख्याने तव दातुं भवेत्समम् ।  
हिरण्यं वा सुवर्णं वा रत्नानि विविधानि च ॥६-११३-२०  
राज्यं वा त्रिषु लोकेषु नैतदर्हति भाषितुम् ।  
एवमुक्तस्तु वैदेह्या प्रत्युवाच प्लवङ्गमः ॥६-११३-२१  
प्रगृहीताञ्जलिर्वाक्यं सीतायाः प्रमुखे स्थितः ।  
भर्तुः प्रियहिते युक्ते भर्तुर्विजयकाङ्क्षिणि ॥६-११३-२२  
स्निग्धमेवंविधं वाक्यं त्वमेवार्हसि भाषितुम् ।  
तवैतद्वचनं सौम्ये सारवत्स्निग्धमेव च ॥६-११३-२३  
रत्नौघाद्विविधाच्चापि देवराज्याद्विशिष्यते ।  
अर्थतश्च मया प्राप्ता देवराज्यादयो गुणाः ॥६-११३-२४  
हतशत्रुं विजयिनं रामं पश्यामि यत्स्थितम् ।  
तस्य तद्वचनं श्रुत्वा मैथिली जनकात्मजा ॥६-११३-२५  
ततः शुभतरं वाक्यमुवाच पवनात्मजम् ।  
अतिलक्षणसम्पन्नं माधुर्यगुणभूषितम् ॥६-११३-२६  
बुद्ध्या ह्यष्टाङ्गया युक्तं त्वमेवार्हसि भाषितुम् ।  
श्लाघनीयोऽनिलस्य त्वं सुतः परमधार्मिकः ॥६-११३-२७  
ब्लं शौर्यं श्रुतं सत्त्वं विक्रमो दाक्ष्यमुत्तमम् ।  
तेजः क्षमा धृतिः स्थैर्यं विनीतत्वं न संशयः ॥६-११३-२८  
अथोवाच पुनः सीतामसम्भ्रातो विनीतवत् ॥६-११३-२९  
प्रगृहीताञ्जलिर्हर्षात् सीतायाः प्रमुखे स्थितः ।  
इमास्तु खलु राक्षस्यो यदि त्वमनुमन्यसे ॥६-११३-३०  
हन्तुमिच्छामि ताः सर्वा याभिस्त्वं तर्जिता पुरा ।  
क्लिश्यन्तीं पतिदेवां त्वामशोकवनिकां गताम् ॥६-११३-३१  
घोररूपसमाचाराः क्रूराः क्रूरतरेक्षणाः ।  
इह श्रुता मया देवि राक्षस्यो विकृताननाः ॥६-११३-३२  
असकृत्परुषैर्वाक्यैर्वदन्त्यो रावणाज्ञया ।  
विकृता विकृताकाराः क्रूताः क्रूरकचेक्षणाः॥६-११३-३३  
इच्छामि विविधैर्घातैर्हन्तुमेताः सुदारुणाः ।  
राक्षस्यो दारुणकथा वरमेतं प्रयच्छ मे ॥६-११३-३४  
मुष्टिभिः पाणिभिश्चैव चरणैश्चैव शोभने ।  
जङ्घाजानुप्रहारैश्च दन्तानां चैव पीडनैः ॥६-११३-३५  
भक्षणैः कर्णनासानां केशानां लुञ्चनैस्तथा ।  
भृशं शुष्कमुखीभिश्च दारुणैर्लङ्घनैर्हतैः ॥६-११३-३६  
विभिन्नशङ्कुग्रीवांशपार्श्वकैश्च कलेवरैः ।  
निपात्य हन्तुमिच्छमि तव विप्रियकारिणीः ॥६-११३-३७  
एवम्प्रकारैर्बहुभिर्विप्रकारैर्यशस्विनि ।  
घातये तीव्ररूपाभिर्याभिस्त्वं तर्जिता पुरा ॥६-११३-३८  
इत्युक्ता सा हनुमता कृपणा दीनवत्सला ।  
हनुमन्तमुवाचेदं चिन्तयित्वा मिमृश्य च ॥६-११३-३९  
राजसंश्रयवश्यानां कुर्वतीनां पराज्ञया ।  
विधेयानां च दासीनां कः कुप्येद्वानरोत्तम ॥६-११३-४०  
भाग्यवैषम्य योगेन पुरा दुश्चरितेन च ।  
मयैतेत्प्राप्यते सर्वं स्वकृतं ह्युपभुज्यते ॥६-११३-४१  
मैवं वद महाबाहो दैवी ह्येषा परा गतिः ।  
प्राप्तव्यं तु दशा योगान्मयैतदिति निश्चितम् ॥६-११३-४२  
दासीनां रावणस्याहं मर्षयामीह दुर्बला ।  
आज्ञप्ता रावणेनैता राक्षस्यो माम् अतर्जयन् ॥६-११३-४३  
हते तस्मिन्न कुर्युर्हि तर्जनं वानरोत्तम ।  
अयं व्याघ्रसमीपे तु पुराणो धर्मसंहितः ॥६-११३-४४  
ऋक्षेण गीतः श्लोको मे तं निबोध प्लवङ्गम ।  
न परः पापमादत्ते परेषां पापकर्मणाम् ॥६-११३-४५  
समयो रक्षितव्यस्तु सन्तश्चारित्रभूषणाः ।  
पापानां वा शुभानां वा वधार्हाणां प्लवङ्गम ॥६-११३-४६  
कार्यं कारुण्यमार्येण न कश्चिन्नापराध्यति ।  
लोकहिंसाविहाराणां रक्षसां कामरूपिणम् ॥६-११३-४७  
कुर्वतामपि पापानि नैव कार्यमशोभनम् ।  
एवमुक्तस्तु हनुमान्सीतया वाक्यकोविदः ॥६-११३-४८  
प्रत्युवाच ततः सीतां रामपत्नीं यशस्विनीम् ।  
युक्ता रामस्य भवती धर्मपत्नी यशस्विनी ॥६-११३-४९  
प्रतिसन्दिश मां देवि गमिष्ये यत्र राघवः ।  
एवमुक्ता हनुमता वैदेही जनकात्मजा ॥६-११३-५०  
अब्रवीद्द्रष्टुमिच्छामि भर्तारं वानरोत्तम ।  
तस्यास्तद्वचनं श्रुत्वा हनुमान्पवनात्मजः ॥६-११३-५१  
हर्षयन्मैथिलीं वाक्यमुवाचेदं महाद्युतिः ।  
पूर्णचन्द्राननं रामं द्रक्ष्यस्यार्ये सलक्ष्मणम् ॥६-११३-५२  
स्थिरमित्रं हतामित्रं शचीव त्रिदशेश्वरम् ।  
तामेवमुक्त्वा राजन्तीं सीतां साक्षादिव श्रियम् ॥६-११३-५३  
आजगाम महावेगो हनूमान्यत्र राघवः ।  
सपदि हरिवरस्ततो हनूमान् ।  
प्रतिवचनं जनकेश्वरात्मजायाः ।  
कथितमकथयद्यथाक्रमेण ।  
त्रिदशवरप्रतिमाय राघवाय ॥६-११३-५४  
इत्यार्षे श्रीमद्रामायणे आदिकाव्ये युद्धकाण्डे त्रयोदशाधिकशततमः सर्गः