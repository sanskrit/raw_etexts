---
title: 111 Madodari laments on Ravana s death
title_english: 111 Madodari laments on Ravana s death

---

<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-108-Rama_kills_Ravana_0.mp3"></div>

तासां विलपमानानां तथा राक्षसयोषिताम् ।  
ज्येष्ठा पत्नी प्रिया दीना भर्तारं समुदैक्षत ॥ ६-१११-१  
दशग्रीवन् हतं दृष्ट्वा रामेणाचिन्त्यकर्मणा ।  
पतिं मन्दोदरी तत्र कृपणा पर्यदेवयत् ॥ ६-१११-२  
ननु नाम महाबाहो तव वैश्रवणानुज ।  
क्रुद्धस्य प्रमुखे स्थातुन् त्रस्यत्यपि पुरन्दरः ॥ ६-१११-३  
ऋषयश्च महीदेवा गन्धर्वाश्च यशस्विनः ।  
ननु नाम तवोद्वेगाच्चारणाश्च दिशो गताः ॥ ६-१११-४  
स त्वं मानुषमात्रेण रामेण युधि निर्जितः ।  
न व्यपत्रपसे राजन् किमिदं राक्षसर्षभ ॥ ६-१११-५  
कथन् त्रैलोक्यमाक्रम्य श्रिया वीर्येण चान्वितम् ।  
अविषह्यन् जघान त्वं मानुषो वनगोचरः ॥ ६-१११-६  
मानुषाणामविषये चरतः कामरूपिणः ।  
विनाशस्तव रामेण सन्युगे नोपपद्यते ॥ ६-१११-७  
न चैतत्कर्म रामस्य श्रद्दधामि चमूमुखे ।  
सर्वतः समुपेतस्य तव तेनाभिमर्शनम् ॥ ६-१११-८  
यदैव च जनस्थाने राक्षनैर्बहुभिर्वृतः ।  
खरस्तव हतो भ्राता तदैवानौ न मानुषः ॥ ६-१११-९  
यदिअव नगरीं लङ्कां दुष्प्रवेशां सुरैरपि ।  
प्रविष्टो हनुमान्वीर्यात्तदैव व्यथिता वयम् ॥ ६-१११-१०  
यदिअव वानरैर्घोरैर्बद्दः सेतुर्महार्णवे ।  
तदैव हृदयेनाहं शङ्के रामममानुषम् ॥ ६-१११-११  
अथवा रामरूपेण कृतान्तः स्वयमागतः ।  
मायां तव विनाशाय विधायाप्रतितर्किताम् ॥ ६-१११-१२  
अथवा वासवेन त्वं धर्षितोऽसि महाबल ।  
वासवस्य तु का शक्तिस्त्वां द्रष्टुमपि संयुगे ॥ ६-१११-१३  
व्यक्तमेष महायोगी परमात्मा सनातनः ।  
अनादिमध्यनिधनो महतः परमो महान् ॥ ६-१११-१४  
तमसः परमो धाता शङ्खचक्रगदाधरः ।  
श्रीवत्सवक्षा नित्यश्रीरजय्यः शाश्वतो ध्रुवः ॥ ६-१११-१५  
मानुषं रूपमास्थाय विष्णुः सत्यपराक्रमः ।  
सर्वैः परिवृतो देवैर्वानरत्वमुपागतैः ॥ ६-१११-१६  
सर्वलोकेश्वरः श्रीमान् लोकानां हितकाम्यया ।  
सराक्षस परीवारम् हतवांस्त्वां महाद्युतिः ॥ ६-१११-१७  
इन्द्रियाणि पुरा जित्वा जितन् त्रिभुवणं त्वया ।  
स्मरद्भिरिव तद्वैरमिन्द्रियैरेव निर्जितः ॥ ६-१११-१८  
यदैव हि जनस्थाने राक्षसैर्बहुभिर्वृतः ।  
खरस्तव हतो भ्राता तदैवासौ न मानुषः ॥ ६-१११-१९  
यदैव नगरीन् लङ्कान् दुष्प्रवेषां सुरैरपि ।  
प्रविष्टो हनुमान्वीर्यात्तदैव व्यथिता वयम् ॥ ६-१११-२०  
क्रियतामविरोधश्च राघवेणेति यन्मया ।  
उच्यमानो न गृह्णासि तस्येयन् व्युष्टिरागता ॥ ६-१११-२१  
अकस्माच्चाभिकामोअसि सीतान् राक्षसपुङ्गव ।  
ऐश्वर्यस्य विनाशाय देहस्य स्वजनस्य च ॥ ६-१११-२२  
अरुन्धत्या विशिष्टान् तान् रोहिण्याश्चापि दुर्मते ।  
सीतान् धर्षयता मान्यां त्वया ह्यसदृशं कृतम् ॥ ६-१११-२३  
वसुधाया हि वसुधां श्रियः श्रीं भर्तृवत्सलाम् ।  
सीतां सर्वानवद्याङ्गीमरण्ये विजने शुभाम् ॥ ६-१११-२४  
आनयित्वा तु तां दीनां चद्मनात्मस्वदूषण ।  
अप्राप्य तं चैव कामं मैथिलीसंगमे कृतम् ॥ ६-१११-२५  
पतिव्रतायास्तपसा नूनं दग्धोऽसि मे प्रभो ।  
तदैव यन्न दग्धस्त्वं धर्षयंस्तनुमध्यमाम् ॥ ६-१११-२६  
देवा बिभ्यत ते सर्वे सेन्द्राः साग्निपुरोगमाः ।  
अवश्यमेव लभते फलं पापस्य कर्मणः ।  
घोरं पर्यागते काले कर्ता नास्त्यत्र संशयः ॥ ६-१११-२७  
शुभकृच्छुभमाप्नोति पापकृत्पापमश्नुते ।  
विभीषणः सुखं प्राप्तस्त्वं प्राप्तः पापमीदृशम् ॥ ६-१११-२८  
सन्त्यन्याः प्रमदास्तुभ्यं रूपेणाभ्यधिकास्ततः ।  
अनङ्गवशमापन्नस्त्वं तु मोहान्न बुध्यसे ॥ ६-१११-२९  
न कुलेन न रूपेण न दाक्षिण्येन मैथिली ।  
मयाधिका वा तुल्या वा त्वन् तु मोहान्न बुध्यसे ॥ ६-१११-३०  
सर्वथा सर्वभूतानां नास्ति मृत्युरलक्षणः ।  
तव तावदयं मृत्युर्मैथिलीकृतलक्षणः ॥ ६-१११-३१  
सीतानिमित्तजो मृत्युस्त्वया दूरादुपाहृतः ।  
मैथिली सह रामेण विशोका विहरिष्यति ॥ ६-१११-३२  
अल्पपुण्या त्वहन् घोरे पतिता शोकसागरे ।  
कैलासे मन्दरे मेरौ तथा चैत्ररथे वने ॥ ६-१११-३३  
देवोद्यानेषु सर्वेषु विहृत्य सहिता त्वया ।  
विमानेनानुरूपेण या याम्यतुलया श्रिया ॥ ६-१११-३४  
पश्यन्ती विविधान्देशान्स्तान्स्तांश्चित्रस्रगम्बरा ।  
भ्रंशिता कामभोगेभ्यः सास्मि वीरवधात्तव ॥ ६-१११-३५  
हा राजन् सुकुमारं ते सुभ्रु सुत्वक्समुन्नसम् ॥ ६-१११-३६  
कान्तिश्रीद्युतिभिस्तुल्यमिन्दुपद्मदिवाकरैः ।  
किरीटकूटोज्ज्वलितं ताम्रास्यं दीप्तकुण्डलम् ॥ ६-१११-३७  
मदव्याकुललोलाक्षं भूत्वा यत्पानभूमिषु ।  
विविधस्रग्धरं चारु वल्गुस्मितकथं शुभम् ॥ ६-१११-३८  
तदेवाद्य तवैवं हि वक्त्रं न भ्राजते प्रभो ।  
रामसायकनिर्भिन्नं रक्तं रुधिरविस्रवैः ॥ ६-१११-३९  
वीशीर्णमेदोमस्तिष्कं रूक्षम् स्यन्दनरेणुभिः ।  
हा पश्चिमा मे संप्राप्त दशा वैधव्यदायिनी ॥ ६-१११-४०  
या मयासीन्न संबुद्धा कदाचिदपि मन्दया ।  
पिता दानवराजो मे भर्ता मे राक्षसेश्वरः ॥ ६-१११-४१  
पुत्रो मे शक्रनि र्जेता इत्यहं गर्विता भृशम् ।  
दृप्तारिमर्दनाः शूराः प्रख्यातबलपौरुषाः ॥ ६-१११-४२  
अकुतश्चिद्भया नाथा ममेत्यासीन्मतिर्दृढा ।  
तेषामेवंप्रभावाणां युष्माकं राक्षसर्षभाः ॥ ६-१११-४३  
कथं भयमसंबुद्धं मानुषादिदमागतम् ।  
स्निग्देन्द्रनीलनीलं तु प्रांशुशैलोपमं महत् ॥ ६-१११-४४  
केयूराङ्गदवैदूर्यमुक्ताहारस्रगुज्ज्वलम् ।  
कान्तं विहारेष्वधिकं दीप्तं संग्रामभूमिषु ॥ ६-१११-४५  
भात्यभरणभाभिर्यद्विद्युद्भिरिव तोयदः ।  
तदेवाद्य शरीरं ते तीक्ष्णैर्नैकशरैश्चितम् ॥ ६-१११-४६  
पुनर्दुर्लभसंस्पर्शं परिष्वक्तुं न शक्यते ।  
श्वाविधः शलकैर्यद्वद्बाणैर्लग्नैर्निरन्तरम् ॥ ६-१११-४७  
स्वर्पितैर्मर्मसु भृशं संचिन्नस्नायुबन्धनम् ।  
क्षितौ निपतितं राजन् श्यामं वै रुधिरच्छवि ॥ ६-१११-४८  
व्ज्रप्रहाराभिहतो विकीर्ण इव पर्वतः ।  
हा स्वप्नः सत्यमेवेदं त्वं रामेण कथं हतः ॥ ६-१११-४९  
त्वं मृत्योरपि मृत्युः स्याः कथं मृत्युवशं गतः ।  
त्रैलोक्यवसुभोक्तारं त्रैलोक्योद्वेगदं महत् ॥ ६-१११-५०  
जेतारं लोकपालानां क्षेप्तारं शंकरस्य च ।  
दृप्तानां निग्रहीतारमाविष्कृतपराक्रमम् ॥ ६-१११-५१  
लोकक्षोभयितारं च नादैर्भूतविराविणम् ।  
ओजसा दृप्तवाक्यानां वक्तारं रिपुसंनिधौ ॥ ६-१११-५२  
स्वयूथभृत्यगोप्तारं हन्तारंभीमकर्मणाम् ।  
हन्तारं दानवेन्द्राणाम् यक्षाणां च सहस्रशः ॥ ६-१११-५३  
निवातकवचानां च संग्रहीतारमाहवे ।  
नैकयज्ञविलोप्तारं त्रातारं स्वजनस्य च ॥ ६-१११-५४  
धर्मव्यवस्थाभेत्तारं मायास्रष्टारमाहवे ।  
देवासुरनृकन्यानामाहर्तारं ततस्ततः ॥ ६-१११-५५  
शत्रुस्त्रीशोकदातारं नेतारं स्वजनस्य च ।  
लङ्काद्वीपस्य गोप्तारं कर्तारं भीमकर्मणाम् ॥ ६-१११-५६  
अस्माकं कामभोगानां दातारं रथिनां वरम् ।  
एवंप्रभावं भर्तारं दृष्ट्वा रामेण पातितम् ॥ ६-१११-५७  
स्थिरास्मि या देहमिमं धारयामि हतप्रिया ।  
शयनेषु महार्हेषु शयित्वा राक्षसेश्वर ॥ ६-१११-५८  
इह कस्मात्प्रासुप्तोऽसि धरण्यां रेणुगुण्ठितः ।  
यदा ते तनयः शस्तो लक्ष्मणेनेन्द्रजिद्युधि ॥ ६-१११-५९  
तदा त्वभिहता तीच्रमद्य त्वस्मि निपातिता ।  
साहं बन्धुजनैर्हीना हीना नाथेन च त्वया ॥ ६-१११-६०  
विहीना कामभोगैश्च शोचिष्ये शाश्वतीः समाः ।  
प्रपन्नो दीर्घमध्वानं राजन्नद्य सुदुर्गमम् ॥ ६-१११-६१  
नय मामपि दुःखार्तां न वर्तिष्ये त्वया विना ।  
कस्मात्त्वं मां विहायेह कृपणाम् गन्तुमिच्छसि ॥ ६-१११-६२  
दीनां विलपतीं मन्दां किं वा मां नाभिभाषसे ।  
दृष्ट्वा न खल्वभिक्रुद्धो मामिहानवगुण्ठिताम् ॥ ६-१११-६३  
निर्गतां नगरद्वारात्पद्भ्यामेवागतां प्रभो ।  
पश्येष्टदार दारांस्ते भ्रष्टलज्जावगुण्ठनान् ॥ ६-१११-६४  
बहिर्निष्पतितान् सर्वान् कथं दृष्ट्वा न कुप्यसि ।  
अयम् क्रीडासहायस्तेऽनाथो लालप्यते जनः ॥ ६-१११-६५  
न चैनमाश्वासयसि किं वा न बहुमन्यसे ।  
यास्त्वया विधवा राजन् क्ऱिता नैकाः कुलस्त्रियः ॥ ६-१११-६६  
पतिव्रता धर्मरता गुरुशुश्रूषणे रताः ।  
ताभिः शोकाभितप्ताभिः शप्तः परवशं गतः ॥ ६-१११-६७  
त्वया विप्रकृताभिर्यत्तदा शप्तं तदागतम् ।  
प्रवादः सत्य एवायं त्वां प्रति प्रायशो नृप ॥ ६-१११-६८  
पतिव्रतानां नाकस्मात्पतन्त्यश्रूनि भूतले ।  
कथं च नाम ते राजन् लोकानाक्रम्य तेजसा ॥ ६-१११-६९  
नारीचौर्यमिदं क्षुद्रं कृतं शौण्डीर्यमानिना ।  
अपनीयाश्रमाद्रामं यन्मृगच्चद्मना त्वया ॥ ६-१११-७०  
आनीता रामपत्नी स तत्ते कातर्यलक्षणम् ।  
कातर्यं न च ते युद्धे कदाचित्संस्मराम्यहम् ॥ ६-१११-७१  
तत्तु भाग्यविपर्यासान्नूनं ते पक्वलक्षणम् ।  
अतीतानागतार्थज्ञो वर्तमानविचक्षणः ॥ ६-१११-७२  
मैथिलीमाहृताम् दृष्ट्वा ध्यात्वा निःश्वस्य चायतम् ।  
सत्यवाक्स महाबाहो देवरो मे यदब्रवीत् ॥ ६-१११-७३  
अयन् राक्षसमुख्यानां विनाशः पर्युपस्थितः ।  
कामक्रोधसमुत्थेन व्यसनेन प्रसङ्गिना ॥ ६-१११-७४  
निर्वृत्तस्त्वत्कृतेऽनर्थः सोऽयं मूलहरो महान् ।  
त्वया कृतमिदन् सर्वमनाथं रक्षसान् कुलम् ॥ ६-१११-७५  
न हि त्वन् शोचितव्यो मे प्रख्यातबलपौरुषः ।  
स्त्रीस्वभावात्तु मे बुद्धिः कारुण्ये परिवर्तते ॥ ६-१११-७६  
सुकृतन् दुष्कृतं च त्वं गृहीत्वा स्वां गतिं गतः ।  
आत्मानमनुशोचामि त्वद्वियोगेन दुःखिताम् ॥ ६-१११-७७  
सुहृदां हितकामानां न श्रुतं वचनं त्वया ।  
भ्रातृइणां चैव कार्त्स्न्येन हितमुक्तं दशानन ॥ ६-१११-७८  
हेत्वर्थयुक्तं विधिवच्छ्रेयस्करमदारुणम् ।  
विभीषणेनाभिहितं न कृतं हेतुमत्त्वया ॥ ६-१११-७९  
मारीचकुम्भकर्णाभ्यां वाक्यं मम पितुस्तथा ।  
न श्रुतं वीर्यमत्तेन तस्येदं फलमीदृशम् ॥ ६-१११-८०  
नीलजीमूतसंकाश पीताम्भर शुभाङ्गद ।  
स्वगात्राणि विनिक्षिप्य किं शेषे रुधिराप्लुतः ॥ ६-१११-८१  
प्रसुप्त इव शोकार्तां किं मां न प्रतिभाषसे ।  
महावीर्यस्य दक्षस्य संयुगेष्वपलायिनः ॥ ६-१११-८२  
यातुधानस्य दौहित्र किं मां न प्रतिभाषसे ।  
उत्तिष्ठोत्तिष्ट किं शेषे नवे परिभवे कृते ॥ ६-१११-८३  
अद्य वै निर्भया लङ्कां प्रविष्टाः सूर्यरश्मयः ।  
येन सूदयसे शत्रून् समरे सूर्यवर्चसा ॥ ६-१११-८४  
वज्रं वज्रधरस्येव सोऽयं ते सततार्चितः ।  
रणे बहुप्रहरणो हेमजालपरिष्कृतः ॥ ६-१११-८५  
परिघो व्यवकीर्णस्ते बाणैश्छिन्नः सहस्रधा ।  
प्रियामिवोपसंगृह्य किम् शेषे रणमेदिनीम् ॥ ६-१११-८६  
अप्रियामिव कस्माच्च मां नेच्छस्यभिभाषितुम् ।  
धिगस्तु हृदयन् यस्या ममेदं न सहस्रधा ॥ ६-१११-८७  
त्वयि पञ्चत्वमापन्ने फलते शोकपीडितम् ।  
इत्येवं विलपन्ती सा बाष्पपर्याकुलेक्षणा ॥ ६-१११-८८  
स्नेहोपस्कन्नहृदया तदा मोहमुपागमत् ।  
कश्मलाभिहता सन्ना बभौ सा रावणोरसि ॥ ६-१११-८९  
संध्यानुरक्ते जलदे दीप्ता विद्युदिवोज्ज्वला ।  
तथागतां समुत्थाप्य सपत्न्यस्तां भृशातुराः ॥ ६-१११-९०  
पर्यवस्थापयामासू रुदन्त्यो रुदतीं भृशम् ।  
किं ते न विदिता देवि लोकानां स्थितिरध्रुवा ॥ ६-१११-९१  
दशाविभागपर्याये राज्ञां वै चञ्चलाः श्रियः ।  
इत्येवमुच्यमाना सा सशब्दं प्ररुदोद ह ॥ ६-१११-९२  
स्नापयन्ती तदास्रेण स्तनौ वक्त्रं सुनिर्मलम् ।  
एतस्मिन्नन्तरे रामो विभीषणमुवाच ह ॥ ६-१११-९३  
सन्स्कारः क्रियतां भ्रातुः स्त्रियश्चैता निवर्तय ।  
तमुवाच ततो धीमान् विभीषण इदं वचः ॥ ६-१११-९४  
विमृश्य बुद्ध्या धर्मज्ञो धर्मार्थसहितं हितम् ।  
त्यक्तधर्मव्रतन् क्रूरं नृशन्समनृतं तथा ॥ ६-१११-९५  
नाहमर्होअस्मि सन्स्कर्तुं परदाराभिमर्शकम् ।  
भ्रातृरूपो हि मे शत्रुरेष सर्वाहिते रतः ॥ ६-१११-९६  
रावणो नार्हते पूजां पूज्योअपि गुरुगौरवात् ।  
नृशन्स इति मान् राम वक्ष्यन्ति मनुजा भुवि ॥ ६-१११-९७  
श्रुत्वा तस्य गुणान्सर्वे वक्ष्यन्ति सुकृतं पुनः ।  
तच्छ्रुत्वा परमप्रीतो रामो धर्मभृतान् वरः ॥ ६-१११-९८  
विभीषणमुवाचेदन् वाक्यज्ञो वाक्यकोविदम् ।  
तवापि मे प्रियन् कार्यं त्वत्प्रभवाच्च मे जितम् ॥ ६-१११-९९  
अवश्यन् तु क्षमन् वाच्यो मया त्वं राक्षसेश्वर ।  
अधर्मानृतसन्युक्तः काममेष निशाचरः ॥ ६-१११-१००  
तेजस्वी बलवाञ्शूरः सङ्ग्रामेषु च नित्यशः ।  
शतक्रतुमुखैर्देवैः श्रूयते न पराजितः ॥ ६-१११-१०१  
महात्मा बलसम्पन्नो रावणो लोकरावणः ।  
मरणान्तानि वैराणि निर्वृत्तं नः प्रयोजनम् ॥ ६-१११-१०२  
क्रियतामस्य सन्स्कारो ममाप्येष यथा तव ।  
त्वत्सकाशान्महाबाहो सन्स्कारन् विधिपूर्वकम् ॥ ६-१११-१०३  
पाप्तु मर्हति धर्मेण त्वं यशोभाग्भविष्यसि ।  
राघवस्य वचः श्रुत्वा त्वरमाणो विभीषणः ॥ ६-१११-१०४  
सन्स्कारेणानुरूपेण भ्रातरं रावणम् हतम् ।  
स प्रविश्य पुरीं लङ्कां राक्षसेन्द्रो विभीषणः ॥ ६-१११-१०५  
रावनस्याग्निहोत्रं तु निर्यापयति सत्वरम् ।  
शकटान् दारुरूपाणि अग्नीन् वै याजकांस्तथा ॥ ६-१११-१०६  
तथा चन्दनकाष्ठानि काष्ठानि विविधानि च ।  
अगरूणि सुगन्धीनि गन्धांश्च सुरभींस्तथा ॥ ६-१११-१०७  
मणिमुक्ताप्रवाळानि निर्यापयति राक्षसः ।  
आ जगाम मुहूर्तेन राक्षसैः परिवारितः ॥ ६-१११-१०८  
ततो माल्यवता सार्धं क्रियामेव चकार सः ।  
सौवर्णीं शिबिकां दिव्यामारोप्य क्षौमवाससम् ॥ ६-१११-१०९  
रावणं राक्षसाधिशमश्रुपूर्णमुखा द्विजाः ।  
तूर्यघोषैश्च विविधैः स्तुवद्भिश्चाभिनन्दितम् ॥ ६-१११-११०  
पताकाभिश्च चित्राभिः सुमनोभिश्च चित्रिताम् ।  
उत्क्षिप्य शिबिकां तां तु विभीषणपुरोगमाः ॥ ६-१११-१११  
दक्षिणाभिमुखाः सर्वे गृह्य काष्ठानि भेजिरे ।  
अग्नयो दीप्यमानास्ते तदाध्वर्युसमीरिताः ॥ ६-१११-११२  
शरणाभिगताह् सर्वे पुरस्तत्तस्य ते ययुः ।  
अन्तःपुराणि सर्वाणि रुदमानानि सत्वरम् ॥ ६-१११-११३  
पृष्ठतोऽनुययुस्तानि प्लवमानानि सर्वतः ।  
रावणम् प्रयते देशे स्थाप्य ते भृशदुःखिताः ॥ ६-१११-११४  
चितां चन्दनकाष्ठैश्च पद्मकोशीरसंवृताम् ।  
ब्राह्म्या संवर्तयामासू राङ्कवास्तरणावृताम् ॥ ६-१११-११५  
वर्तते वेदविहितो राज्ञो वै पश्चिमः क्रतुः ।  
प्रचक्रू राक्षसेन्द्रस्य पित्ऱ्^मेधमनुत्तमम् ॥ ६-१११-११६  
वेदिं च दक्षिणप्राच्यां यथास्थानं च पावकम् ।  
पृषदाज्येन संपूर्णं स्रुवं स्कन्धे प्रचिक्षिपुः ॥ ६-१११-११७  
पादयोः शकटं प्रादुरूर्वोश्चोलूखलं तदा ।  
दारुपात्रानि सर्वाणि अरणिं चोत्तरारणिम् ॥ ६-१११-११८  
दत्त्वा तु मुसलं चान्यं यथास्थानं विचक्रमुः ।  
शास्त्रदृष्टेन विधिना महर्षिविहितेन च ॥ ६-१११-११९  
तत्र मेध्यं पशुं हत्वा राक्षसेन्द्रस्य राक्षसाः ।  
परिस्तरणीकां राज्ञोघृताक्तां समवेशयन् ॥ ६-१११-१२०  
गन्धैर्माल्यैरलंकृत्य रावणं दीनामानसाः ॥ ६-१११-१२१  
विभीषणसहायास्ते वस्त्त्रैश्च विविधैरपि ।  
लाजैरवकिरन्ति स्म बाष्पपूर्णमुखास्तथा ॥ ६-१११-१२२  
स ददौ पावकन् तस्य विधियुक्तन् विभीषणः ।  
स्नात्वा चैवार्द्रवस्त्रेण तिलान् दर्भविमिश्रितान् ॥ ६-१११-१२३  
उदकेन च संमिश्रान् प्रदाय विधिपूर्वकम् ।  
प्रदाय चोदकं तस्मै मूर्ध्ना चैनं नमस्य च ॥ ६-१११-१२४  
ताः स्त्रियोअनुनयामास सान्त्वमुक्त्वा पुनः पुनः ।  
गम्यतामिति ताः सर्वा विविशुर्नगरं ततः ॥ ६-१११-१२५  
प्रविष्टासु च सर्वासु राक्षसीषु विभीषणः ।  
रामपार्श्वमुपागम्य तदातिष्ठद्विनीतवत् ॥ ६-१११-१२६  
रामोअपि सह सैन्येन ससुग्रीवः सलक्ष्मणः ।  
हर्षन् लेभे रिपुं हत्वा यथा वृत्रं वज्रधरो यथा ॥ ६-१११-१२७  
ततो विमुक्त्वा सशरं शरासनं ।  
महेन्द्रदत्तं कवचं च तन्महत् ।  
विमुच्य रोषं रिपुनिग्रहात्ततो ।  
रामः सुसौम्यत्वमुपागतोऽरिह ॥ ६-१११-१२८  
इत्यार्षे श्रीमद्रामायणे आदिकाव्ये युद्धकाण्डे एकादशाधिकशततमः सर्गः
