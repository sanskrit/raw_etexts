---
title: 110 All the consorts of Ravana lament
title_english: 110 All the consorts of Ravana lament

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-107-Rama_and_Ravana_perform_a_fierce_battle_0.mp3"></div>

रावणम् निहतं दृष्ट्वा राघवेण महात्मना ।  
अन्तःपुराद्विनिष्पेतू राक्षस्यः शोककर्शिताः ॥ ६-११०-१  
वार्यमाणः सुबहुशो वेष्टन्त्यः क्षितिपांसुषु ।  
विमुक्तकेश्यः शोकार्ता गावो वत्सहता यथा ॥ ६-११०-२  
उत्तरेण विनिष्क्रम्य द्वारेण सह राक्षसैः ।  
प्रविश्यायोधनं घोरं विचिन्वन्त्यो हतं पतिम् ॥ ६-११०-३  
आर्यपुत्रेति वादिन्यो हा नाथेति च सर्वशः ।  
परिपेतुः कबन्धाङ्कां महीं शोणितकर्दमाम् ॥ ६-११०-४  
ता बाष्पपरिपूर्णाक्ष्यो भर्तृशोकपराजिताः ।  
करेण्व इव नर्दन्त्यो विनेदुर्हतयूथपाः ॥ ६-११०-५  
ददृशुस्ता महाकायं महावीर्यं महद्युतिम् ।  
रावणं निहतं भूमौ नीलाञ्जनचयोपमम् ॥ ६-११०-६  
ताः पतिं सहसा दृष्ट्वा शयानं रणपांसुषु ।  
निपेतुस्तस्य गात्रेषु छिन्ना वनलता इव ॥ ६-११०-७  
बहुमानात्परिष्वज्व काचिदेवं रुरोद ह ।  
चरणौ काचिदालम्ब्य काचित्कण्ठेऽवलम्ब्य च ॥ ६-११०-८  
उत्क्षिप्य च भुजौ काचिद् भूमौ सुपरिवर्तते ।  
हतस्य वदनं दृष्ट्वा काचिन्मोहमुपागमत् ॥ ६-११०-९  
काचिदङ्के शिरः कृत्वा रुरोद मुखमीक्षती ।  
स्नापयन्ती मुखं बाष्पैस्तुषारैरिव पङ्कजम् ॥ ६-११०-१०  
एवमार्ताः पतिं दृष्ट्वा रावणं निहतं भुवि ।  
चुक्रुशुर्बहुधा शोकाद्भूयस्ताः पर्यदेवयन् ॥ ६-११०-११  
येन वित्रासितः शक्रो येन वित्रासितो यमः ।  
येन वैश्रवणो राजा पुष्पकेण वियोजितः ॥ ६-११०-१२  
गन्धर्वाणामृषीणां च सुराणां च महात्मनाम् ।  
भयं येन रणे दत्तं सोऽयं शेते रणे हतः ॥ ६-११०-१३  
असुरेभ्यः सुरेभ्यो वा पन्नगेभ्योऽपि वा तथा ।  
भयं यो न विजानाति तस्येदं मानुषाद् भयम् ॥ ६-११०-१४  
अवध्यो देवतानां यस्तथा दानवरक्षसाम् ।  
हतः सोऽयं रणे शेते मानुषेण पदातिना ॥ ६-११०-१५  
यो न शक्यः सुरैर्हन्तुं न यक्षैर्नासुरैस्तथा ।  
सोऽयं कश्चिदिवासत्त्वो मृत्युं मर्येन लम्भितः ॥ ६-११०-१६  
एवं वदन्त्यो रुरुदस्तस्य ता दुःखिताः स्त्रियः ।  
भूय एव च दुःखार्ता विलेपुश्च पुनः पुनः ॥ ६-११०-१७  
अशृण्वता तु सुहृदां सततं हितवादिनाम् ।  
मरणायाहृता सीता राक्षसाश्च निपातिताः ॥ ६-११०-१८  
एताः सममिदानीं ते वयमात्मा च पातितः ।  
ब्रुवाणोऽपि हितं वाक्यमिष्टो भ्राता विभीषणः ॥ ६-११०-१९  
धृष्टं परुषितो मोहात्त्वयात्मवधकाङिक्ष्णा ।  
यदि निर्यातिता ते स्वात्सीता रामाय मैथिली ॥ ६-११०-२०  
न नः स्याद्व्यसनं घोरमिदं मूलहरं महत् ।  
वृत्तकामो भवेद्भ्राता रामो मित्रकुलं भवेत् ॥ ६-११०-२१  
वयं चाविधवाः सर्वाः सकामा न च शत्रवः ।  
त्वया पुनर्नृशंसेन सीतां संरुन्धता बलात् ॥ ६-११०-२२  
राक्षसा वयमात्मा च त्रयं तुल्यं निपातितम् ।  
न कामकारः कामं वा तव राक्षसपुंगव।  
दैवं चेष्टयते सर्वं हतं दैवेन हन्यते ॥ ६-११०-२३  
वानराणाम् विनाशोऽयं राक्षसानां च ते रणे ।  
तव चैव महाबाहो दैवयोगादुपाग्तः ॥ ६-११०-२४  
नै वार्थेन न कामेन विक्रमेण न चाज्ञया ।  
शक्या दैवगतिर्लोके निवर्तयितुमुद्यता ॥ ६-११०-२५  
विलेपुरेवं दीनास्ता राक्षसाधिपयोषितः ।  
कुरर्य इव दुःखार्ता बाष्पपर्याकुलेक्षणाः ॥ ६-११०-२६  
इत्यार्षे श्रीमद्रामायणे आदिकाव्ये युद्धकाण्डे दशाधिकशततमः सर्गः
