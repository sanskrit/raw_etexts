---
title: 117 Gods reach Lanka and approach Rama
title_english: 117 Gods reach Lanka and approach Rama

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-114-Vibhishana_brings_Seetha_to_Rama_0.mp3"></div>


ततो हि दुर्मना रामः श्रुत्वैवम् वदतां गिरः ।  
दध्यौ मुहूर्तं धर्मात्मा बाष्पव्याकुललोचनः ॥ ६-११७-१  
ततो वैश्रवणो राजा यमश्च पृभिः सह ।  
सहस्राक्षश्च देवेशो वरुणश्च जलेश्वरः ॥ ६-११७-२  
षड्र्धनयनः श्रीमान् महादेवो वृषध्वजः ।  
कर्ता सर्वस्य लोकस्य ब्रह्मा ब्रह्मविदां वरः ॥ ६-११७-३  
एते सर्वे समागम्य विमानैः सूर्यसंनिभैः ।  
आगम्य नगरीं लङ्कामभिजग्मुश्च राघवम् ॥ ६-११७-४  
ततः सहस्ताभरणान् प्रगृह्य विपुलान् भुजान् ।  
अब्रुवंस्त्रिदशश्रेष्ठा राघवं प्राञ्जलिं स्थितम् ॥ ६-११७-५  
कर्ता सर्वस्य लोकस्य श्रेष्ठो ज्ञानवतां प्रभुः ।  
उपेक्षसे कथं सीतां पतन्तीं हव्यवाहने ॥ ६-११७-६  
कथं देवगणश्रेष्ठमात्मानं नावबुद्ध्यसे ।  
ऋतधामा वसुः पूर्वं वसूनां च प्रजापतिः ॥ ६-११७-७  
त्रयाणामपि लोकानामादिकर्ता स्वयं प्रभुः ।  
रुद्राणामष्टमो रुद्रः साध्यानामपि पञ्चमः ॥ ६-११७-८  
अश्विनौ चापि कर्णौ ते सूर्याचन्द्रामसौ दृशौ ।  
अन्ते चादौ च लोकानां दृश्यसे च परंतप ॥ ६-११७-९  
उपेक्षसे च वैदेहीं मानुषः प्राकृतो यथा ।  
इत्युक्तो लोकपालैस्तैः स्वामी लोकस्य राघवः ॥ ६-११७-१०  
अब्रवित्त्रिदशश्रेष्ठान् रामो धर्मभृतां वरः ।  
आत्मानं मानुषं मन्ये रामं दशरथात्मजम् ॥ ६-११७-११  
सोऽहं यस्य यतश्चाहं भगवंस्तद्ब्रवीतु मे ।  
इति ब्रुवाणं काकुत्थ्सं ब्रह्मा ब्रह्मविदां वरः ॥ ६-११७-१२  
अब्रवीच्छृणु मे वाक्यं सत्यं सत्यपराक्रम ।  
भवान्नारायणो देवः श्रीमांश्चक्रायुधः प्रभुः ॥ ६-११७-१३  
एकशृङ्गो वराहस्त्वं भूतभव्यसपत्नजित् ।  
अक्षरं ब्रह्म सत्यं च मध्ये चान्ते च राघव ॥ ६-११७-१४  
लोकानां त्वं परो धर्मो विष्वक्सेनश्चतुर्भजः ।  
शार्ङ्गधन्वा हृषीकेशः पुरुषः पुरुषोत्तमः ॥ ६-११७-१५  
अजितः खड्गधृग्विष्णुः कृष्णश्चैव महाबलः ।  
सेनानीर्ग्रामणीश्च त्वं त्वं बुद्धि स्त्वं क्षमा दमः ॥ ६-११७-१६  
प्रभवश्चाप्ययश्च त्वमुपेन्द्रो मधुसूदनः ।  
इन्द्रकर्मा महेन्द्रस्त्वं पद्मनाभो रणान्तकृत् ॥ ६-११७-१७  
शरण्यं शरणम् च त्वामहुर्दिव्या महर्षयः ।  
सहस्रशृङ्गो वेदात्मा शतशीर्षो महर्षभः ॥ ६-११७-१८  
त्वं त्रयाणां हि लोकानामादिकर्ता स्वयंप्रभुः ।  
सिद्धानामपि साध्यानामाश्रयश्चासि पूर्वजः ॥ ६-११७-१९  
त्वं यज्ञ्स्त्वं वषट्कारस्त्वमोंकारः परात्परः ॥ ६-११७-२०  
प्रभवं निधनं वा ते नो विदुः को भवानिति ।  
दृश्यसे सर्वभूतेषु गोषु च ब्राह्मणेषु च ॥ ६-११७-२१  
दिक्षु सर्वासु गगने पर्वतेषु नदीषु च ।  
सहस्रचरणः श्रीमान् शतशीर्षः सहस्रदृक् ॥ ६-११७-२२  
त्वं धारयसि भूतानि पृथिवीं च सपर्वताम् ।  
अन्ते पृथिव्याः सलिले दृश्यसे त्वं महोरगः ॥ ६-११७-२३  
त्रीन् लोकान् धारयन् राम देवगन्धर्वदानवान् ।  
अहं ते हृदयं राम जिह्वा देवी सरस्वती ॥ ६-११७-२४  
देवा रोमाणि गात्रेषु ब्रह्मणा निर्मिताः प्रभो ।  
निमेषस्ते स्मृता रात्रिरुन्मेषो दिवसस्तथा ॥ ६-११७-२५  
संस्कारास्त्वभवन्वेदा नैतदस्ति त्वया विना ।  
जगत्सर्वं शरीरं ते स्थैर्यं ते वसुधातलम् ॥ ६-११७-२६  
अग्निः कोपः प्रसादस्ते सोमः श्रीवत्सलक्षणः ।  
त्वया लोकास्त्रयः क्रान्ताः पुरा स्वैर्विक्रमैस्त्रिभिः ॥ ६-११७-२७  
महेन्द्रश्च कृतो राजा बलिं बद्ध्वा सुदारुणम् ।  
सीता लक्ष्मीर्भवान् विष्णुर्देवः कृष्णः प्रजापतिः ॥ ६-११७-२८  
वधार्थं रावणस्येह प्रविष्टो मानुषीं तनुम् ।  
तदिदं नस्त्वया कार्यं कृतं धर्मभृतां वर ॥ ६-११७-२९  
निहतो रावणो राम प्रहृष्टो दिवमाक्रम ।  
अमोघं देव वीर्यं ते न ते मोघाः पराक्रमाः ॥ ६-११७-३०  
अमोघं दर्शनं राम अमोघस्तव संस्तवः ।  
अमोघास्ते भविष्यन्ति भक्तिमन्तो नरा भुवि ॥ ६-११७-३१  
ये त्वां देवम् ध्रुवं भक्ताः पुराणं पुरुषोत्तमम् ।  
प्राप्नुवन्ति सदा कामानिह लोके पात्र च ॥ ६-११७-३२  
इममार्षम् स्तवं दिव्यमितिहासं पुरातनम् ॥ ६-११७-३३  
ये नराः कीर्तयिष्यन्ति नास्ति तेषां पराभवः ।  
इत्यार्षे श्रीमद्रामायणे आदिकाव्ये युद्धकाण्डे सप्तदशाधिकश्ततमः सर्गः
