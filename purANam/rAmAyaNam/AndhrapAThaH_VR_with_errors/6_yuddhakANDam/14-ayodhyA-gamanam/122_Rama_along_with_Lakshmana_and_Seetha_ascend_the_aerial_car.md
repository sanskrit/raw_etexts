---
title: 122 Rama along with Lakshmana and Seetha ascend the aerial car
title_english: 122 Rama along with Lakshmana and Seetha ascend the aerial car

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-122-Rama_along_with_Lakshmana_and_Seetha_ascend_the_aerial_car_0.mp3"></div>

उपस्थितम् तु तं कृत्वा पुष्पकं पुष्पभूषितम् ।  
अविदूरे स्थितो राममित्युवाच विभीषणः ॥ ६-१२२-१  
स तु बद्धाञ्जलिपुटो विनीतो राक्षसेश्वरः ।  
अब्रवीत्त्वरयोपेतः किं करोमीति राघवम् ॥ ६-१२२-२  
तमब्रवीन्महातेजा लक्ष्मणस्योपशृण्वतः ।  
विमृश्य राघवो वाचमिदं स्नेहपुरस्कृतम् ॥ ६-१२२-३  
कृतप्रयत्नकर्माणः सर्व एव वनेचराः ।  
रत्नैरर्थैश्च विविधैः सम्पूज्यन्तां विभीषण ॥ ६-१२२-४  
सहामीभिस्त्वया लङ्का निर्जिता राक्षसेश्वर ।  
हृष्टैः प्राणभयं त्यक्त्वा सङ्ग्रामेष्वनिवर्तिभिः ॥ ६-१२२-५  
त इमे कृतकर्माणः सर्व एव वनौकसः ।  
धनरत्नप्रदानेन कर्मैषां सफलं कुरु ॥ ६-१२२-६  
एवम् सम्मानिताश्चैते नन्द्यमाना यथा त्वया ।  
भविष्यन्ति कृतज्ञेन निर्विऋता हरियूथपाः ॥ ६-१२२-७  
त्यागिनं सङ्ग्रहीतारं सानुक्रोशं जितेन्द्रियम् ।  
सर्वे त्वामभिगच्छन्ति ततः सम्बोधयामि ते ॥ ६-१२२-८  
हीनं रतिगुणैः सर्वैरभिहन्तारमाहवे ।  
सेना त्यजति संविग्ना नृपतिं तं नरेश्वर ॥ ६-१२२-९  
एवमुक्तस्तु रामेण वानरांस्तान्विभीषणः ।  
रत्नार्थसंविभागेन सर्वानेवाभ्यपूजयत् ॥ ६-१२२-१०  
ततस्तान् पूजितान् दृष्ट्वा रत्नार्थैर्हरियूथपान् ।  
आरुरोह तदा रामस्तद्विमानमनुत्तमम् ॥ ६-१२२-११  
अङ्केनादाय वैदेहीं लज्जमानां यशस्विनीम् ।  
लक्ष्मणेन सह भ्रात्रा विक्रान्तेन धनुष्मता ॥ ६-१२२-१२  
अब्रवीत्स विमानस्थः पूजयन् सर्ववानरान् ।  
सुग्रीवं च महावीर्यम् काकुत्स्तः सविभीषणम् ॥ ६-१२२-१३  
मित्रकार्यम् कृतमिदं भवद्भिद्वानरर्षभाः ।  
अनुज्ञाता मया सर्वे यथेष्टम् प्रतिगच्छत ॥ ६-१२२-१४  
यत्तु कार्यं वयस्येन स्निग्धेन च हितेन च ।  
कृतं सुग्रीव तत्सर्वं भवता धर्मभीरुणा ॥ ६-१२२-१५  
किष्किन्धां प्रतियाह्यशु स्वसैन्येनाभिसंवृतः ।  
स्वराज्ये वस लङ्कायां मया दत्ते विभीषण ॥ ६-१२२-१६  
न त्वां धर्षयितुं शक्ताः सेन्द्रा अपि दिवौकसः ।  
अयोध्यां प्रतियास्यामि राजधानीं पितुर्मम ॥ ६-१२२-१७  
अभ्यनुज्ञातुमिच्छमि सर्वानामन्त्रयामि वः ।  
एवमुक्तास्तु रामेण हरीन्द्रा हरयस्तथा ॥ ६-१२२-१८  
ऊचुः प्राञ्जलयः सर्वे राक्षसश्च विभीषणः ।  
अयोध्यां गन्तुमिच्छामः सर्वान् नयतु नो भवान् ॥ ६-१२२-१९  
मुद्युक्ता विचरिष्यामो वनान्युपननानि च ।  
दृष्ट्वा त्वामभिषेकार्द्रं कौसल्यामभिवाद्य च ॥ ६-१२२-२०  
अचिरादागमिष्यामः स्वगृहान्नृपसत्तम ।  
एवमुक्तः स धर्मात्मा वानरैः सविभीषणैः ॥ ६-१२२-२१  
अब्रवीद्वानरान्रामः ससुग्रीवविभीषणान् ।  
प्रियाअत्प्रियतरं लब्धं यदहं ससुहृज्जनः ॥ ६-१२२-२२  
सर्वैर्भवद्भिः सहितः प्रीतिं लप्स्ये पुरीं गतः ।  
क्षिप्रमारोह सुग्रीव विमानं वानरैः सह ॥ ६-१२२-२३  
त्वमप्यारोह सामात्यो राक्षसेन्द्र विभीषण ।  
ततह् स पुष्पकं दिव्यं सुग्रीवः सह वानरैः ॥ ६-१२२-२४  
आरुरोह मुदा युक्तः समात्यश्च विभीषणः ।  
तेष्वारूढेषु सर्वेषु कौबेरम् परमासनम् ॥ ६-१२२-२५  
राघवेणाभ्यनुज्ञातमुत्पपात विहायसम् ।  
खगतेन मिवानेन हंसयुक्तेन भास्वता ॥ ६-१२२-२६  
प्रहृष्टश्चप्रतीतश्च बभौ रामः कुबेरवत् ।  
ते सर्वे वानरर्क्षश्च राक्षसाश्च महाबलाः ॥ ६-१२२-२७  
यथासुखमसम्बाधं दिव्ये तस्मिन्नुपाविशन् ।  
इत्यार्षे श्रीमद्रामायणे आदिकाव्ये युद्धकाण्डे द्वाविंशत्यधिकशततमः सर्गः