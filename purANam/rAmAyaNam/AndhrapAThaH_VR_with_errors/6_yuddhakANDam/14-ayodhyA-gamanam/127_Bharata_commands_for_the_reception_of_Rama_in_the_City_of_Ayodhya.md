---
title: 127 Bharata commands for the reception of Rama in the City of Ayodhya
title_english: 127 Bharata commands for the reception of Rama in the City of Ayodhya

---

<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-124-Rama_lands_at_Sage_Bharadwaja_hermitage_0.mp3"></div>

श्रुत्वा तु परमानन्दं भरतः सत्यविक्रमः ।  
हृष्टमाज्ञापयामास शत्रुघ्नं परवीरहा ॥ ६-१२७-१  
दैवतानि च सर्वाणि चैत्यानि नगरस्य च ।  
सुगन्धमाल्यैर्वादित्रैरर्चन्तु शुचयो नराः ॥ ६-१२७-२  
सूताः स्तुतिपुराणज्ञाह् सर्वे वैतालिकास्तथा ।  
सर्वे वादित्रकुशला गणिकाश्चैव संघशः ॥ ६-१२७-३  
राजदारास्तथामात्याः सैन्याः सेनागणाङ्गनाः ।  
ब्राह्मणाश्च सराजन्याः श्रेणिमुख्यास्तथा गणाः ॥ ६-१२७-४  
अभिनिर्यान्तु रामस्य द्रष्टुं शशिनिभं मुखम् ।  
भरतस्य वचः श्रुत्वा शत्रुघ्नः परवीरहा ॥ ६-१२७-५  
विष्टीरनेकसाहस्रीश्चोदयामास भागशः ।  
समीकुरुत निम्नानि विषमाणि समानि च ॥ ६-१२७-६  
स्थानानि च निरस्यन्तां नन्दिग्रामादितः परम् ।  
सिञ्चन्तु पृथिवीं कृत्स्नां हिमशीतेन वारिणा ॥ ६-१२७-७  
ततो&अम्प्;&अम्प्;अभ्यवकिरंस्त्वन्ये लाजैः पुष्पैश्च सर्वतः ।  
समुच्छ्रितपताकास्तु रथ्याः पुरवरोत्तमे ॥ ६-१२७-८  
शोभयन्तु च वेश्मानि सूर्यस्योदयनं प्रति ।  
स्रग्दाममुक्तपुष्पैश्च सुगन्धैः पञ्चवर्णकैः ॥ ६-१२७-९  
राजमार्गमसम्बाधं किरन्तु शतशो नराः ।  
ततस्तच्छासनं श्रुत्वा शत्रुघ्नस्य मुदान्विताः ॥ ६-१२७-१०  
धृष्टिर्जयन्तो विजयः सिद्धार्थश्चार्थसाधकः ।  
अशोको मन्त्रपालश्च सुमन्त्रश्चापि निर्ययुः ॥ ६-१२७-११  
मत्तैर्नागसहस्रैश्च शातकुम्भविभूषितः ।  
अपरे हेमकक्ष्याभिः सगजाभिः करेणुभिः ॥ ६-१२७-१२  
निर्ययुस्त्वरया युक्ता रथैश्च सुमहारथाः ।  
शक्त्यष्टिपाशहस्तानां सध्वजानां पताकिनाम् ॥ ६-१२७-१३  
तुरगाणां सहस्त्रैश्च मुख्यैर्मुख्यतरान्वितैः ।  
पदातीनां सहस्त्रैश्च वीराः परिवृता ययुः ॥ ६-१२७-१४  
ततो यानान्युपारूढाः सर्वा दशरथस्त्रियः ।  
कौसल्यां प्रमुखे कृत्वा सुमित्रां चापि निर्ययुः ॥ ६-१२७-१५  
कैकेय्या सहिताः सर्वा नन्दिग्राममुपागमन् ।  
द्विजातिमुख्यैर्धर्मात्मा श्रेणीमुख्यैः सनैगमैः ॥ ६-१२७-१६  
माल्यमोदक हस्तैश्च मन्त्रिभिर्भरतो वृतः ।  
शङ्खभेरीनिनादैश्च बन्दिभिश्चाभिवन्दितः ॥ ६-१२७-१७  
आर्यपादौ गृहीत्वा तु शिरसा धर्मकोविदः ।  
पाण्डुरं छत्रमादाय शुक्लमाल्योपशोभितम् ॥ ६-१२७-१८  
शुक्ले च वालव्यजने राजार्हे हेमभूषिते ।  
उपवासकृशो दीनश्चीरकृष्णाजिनाम्बरः ॥ ६-१२७-१९  
भ्रातुरागमनं श्रुत्वा तत्पूर्वं हर्षमागतः ।  
प्रत्युद्ययौ तदा रामं महात्मा सचिवैः सह ॥ ६-१२७-२०  
अश्वानां खरशब्दैश्च रथनेमिस्वनेन च ।  
शङ्खदुन्दुभिनादेन संचचालेव मेदिनी ॥ ६-१२७-२१  
कृत्स्नं तु नगरं ततु नन्दिग्राममुपागमत् ।  
समीक्ष्य भरतो वाक्यमुवाच पवनात्मजम् ॥ ६-१२७-२२  
कच्चिन्न खलु कापेयी सेव्यते चलचित्तता ।  
न हि पश्यामि काकुत्स्थं राममार्यं परन्तपम् ॥ ६-१२७-२३  
अथैवमुक्ते वचने हनूमानिदमब्रवीत् ।  
अर्थं विज्ञापयन्नेव भरतं सत्यविक्रमम् ॥ ६-१२७-२४  
सदा फलान्कुसुमितान्वृक्षान्प्राप्य मधुस्रवान् ।  
भरद्वाजप्रसादेन मत्तभ्रमरनादितान् ॥ ६-१२७-२५  
तस्य चैष वरो दत्तो वासवेन परन्तप ।  
ससैन्यस्य तदातिथ्यं कृतं सर्वगुणान्वितम् ॥ ६-१२७-२६  
निस्वनः श्रूयते भीमः प्रहृष्टानां वनौकसाम् ।  
मन्ये वानरसेना सा नदीं तरति गोमतीम् ॥ ६-१२७-२७  
रजोवर्षं समुद्भूतं पश्य वालुकिनीं प्रति ।  
मन्ये सालवनं रम्यं लोलयन्ति प्लवङ्गमाः ॥ ६-१२७-२८  
तदेतद्दृश्यते दूराद्विमलं चन्द्रसंनिभम् ।  
विमानं पुष्पकं दिव्यं मनसा ब्रह्मनिर्मितम् ॥ ६-१२७-२९  
रावणं बान्धवैः सार्धं हत्वा लब्धं महात्मना ।  
तरुणादित्यसंकाशं विमानं रामवाहनम् ॥ ६-१२७-३०  
धनदस्य प्रसादेन दिव्यमेतन्मनोजवम् ।  
एतस्मिन्भ्रातरौ वीरौ वैदेह्या सह राघवौ ॥ ६-१२७-३१  
सुग्रीवश्च महातेजा राक्षसेन्द्रो विभीषणः ।  
ततो हर्षसमुद्भूतो निस्वनो दिवमस्पृशत् ॥ ६-१२७-३२  
स्त्रीबालयुववृद्धानां रामो&अम्प्;&अम्प्;अयमिति कीर्तितः ।  
रथकुञ्जरवाजिभ्यस्ते&अम्प्;&अम्प्;अवतीर्य महीं गताः ॥ ६-१२७-३३  
ददृशुस्तं विमानस्थं नराः सोममिवाम्बरे ।  
प्राञ्जलिर्भरतो भूत्वा प्रहृष्टो राघवोन्मुखः ॥ ६-१२७-३४  
स्वागतेन यथार्थेन ततो राममपूजयत् ।  
मनसा ब्रह्मणा सृष्टे विमाने लक्ष्मणाग्रजः ॥ ६-१२७-३५  
रराज पृथुदीर्घाक्षो वज्रपाणिरिवापरः ।  
ततो विमानाग्रगतं भरतो भ्रातरं तदा ॥ ६-१२७-३६  
ववन्दे प्रणतो रामं मेरुस्थमिव भास्करम् ।  
ततो रामाभ्यनुज्ञातं तद्विमानमनुत्तमम् ॥ ६-१२७-३७  
हंसयुक्तं महावेगम् निपपात महीतले ।  
आरोपितो विमानं तद्भरतः सत्यविक्रमः ॥ ६-१२७-३८  
राममासाद्य मुदितः पुनरेवाभ्यवादयत् ।  
तं समुत्थाप्य काकुत्स्थश्चिरस्याक्षिपथं गतम् ॥ ६-१२७-३९  
अङ्के भरतमारोप्य मुदितः परिषष्वजे ।  
ततो लक्ष्मणमासाद्य वैदेहीं च परन्तपः ॥ ६-१२७-४०  
अभ्यवादयत प्रीतो भरतो नाम चाब्रवीत् ।  
सुग्रीवं कैकयी पुत्रो जाम्बवन्तं तथाङ्गदम् ॥ ६-१२७-४१  
मैन्दं च द्विविदं नीलमृषभं चैव सस्वजे ।  
सुषेणं च नलं चैव गवाक्षम् गन्धमादनम् ॥ ६-१२७-४२  
शरभं पनसं चैव परितह् परिष्स्वजे ।  
ते कृत्वा मानुषं रूपं वानराः कामरूपिणः ॥ ६-१२७-४३  
कुशलं पर्यपृषन्त प्रहृष्टा भरतं तदा ।  
अथाब्रवीद्राजपुत्रः सुग्रीवं वानरर्षभम् ॥ ६-१२७-४४  
परिष्वज्य महातेजा भरतो धर्मिणां वरः ।  
त्वमस्माकं चतुर्णां वैभ्राता सुग्रीव पञ्चमः ॥ ६-१२७-४५  
सौहार्दाज्जायते मित्रमपकारोऽरिलक्षणम् ।  
विभीषणं च भरतः सान्त्वयन्वाक्यमब्रवीत् ॥ ६-१२७-४६  
दिष्ट्या त्वया सहायेन कृतं कर्म सुदुष्करम् ।  
शत्रुघ्नश्च तदा राममभिवाद्य सलक्ष्मणम् ॥ ६-१२७-४७  
सीतायाश्चरणौ पश्चाद्ववन्दे विनयान्वितः ।  
रामो मातरमासाद्य विषण्णं शोककर्शिताम् ॥ ६-१२७-४८  
जग्राह प्रणतः पादौ मनो मातुः प्रसादयन् ।  
अभिवाद्य सुमित्रां च कैकेयीं च यशस्विनीम् ॥ ६-१२७-४९  
स मातॄश्च तदा सर्वाः पुरोहितमुपागमत् ।  
स्वागतं ते महाबाहो कौसल्यानन्दवर्धन ॥ ६-१२७-५०  
इति प्राञ्जलयः सर्वे नागरा राममब्रुवन् ।  
तन्यञ्जलिसहस्राणि प्रगृहीतानि नागरैः ॥ ६-१२७-५१  
व्याकोशानीव पद्मानि ददर्श भरताग्रजः ।  
पादुके ते तु रामस्य गृहीत्वा भरतः स्वयम् ॥ ६-१२७-५२  
चरणाभ्यां नरेन्द्रस्य योजयामास धर्मवित् ।  
अब्रवीच्च तदा रामं भरतः स कृताञ्जलिः ॥ ६-१२७-५३  
एतत्ते रक्षितं राजन्राज्यं निर्यातितं मया ।  
अद्य जन्म कृतार्थं मे संवृत्तश्च मनोरथः ॥ ६-१२७-५४  
यस्त्वां पश्यामि राजानमयोध्यां पुनरागतम् ।  
अवेक्षतां भवान्कोशं कोष्ठागारं पुरं बलम् ॥ ६-१२७-५५  
भवतस्तेजसा सर्वं कृतं दशगुणं मया ।  
तथा ब्रुवाणं भरतं दृष्ट्वा तं भ्रातृवत्सलम् ॥ ६-१२७-५६  
मुमुचुर्वानरा बाष्पं राक्षसश्च विभीषणः ।  
ततः प्रहर्षाद्भरतमङ्कमारोप्य राघवः ॥ ६-१२७-५७  
ययौ तेन विमानेन ससैन्यो भरताश्रमम् ।  
भरताश्रममासाद्य ससैन्यो राघवस्तदा ॥ ६-१२७-५८  
अवतीर्य विमानाग्रादवतस्थे महीतले ।  
अब्रवीच्च तदा रामस्तद्विमानमनुत्तमम् ॥ ६-१२७-५९  
वह वैश्रवणं देवमनुजानामि गम्यताम् ।  
ततो रामाभ्यनुज्ञातं तद्विमानमनुत्तमम् ॥ ६-१२७-६०  
उत्तरां दिशमुद्दिश्य जगाम धनदालयम् ।  
विमानं पुष्पकं दिव्यं सम्गृहीतं तु रक्षसा ॥ ६-१२७-६१  
अगमद्धनदं वेगाद्रामवाक्यप्रचोदितम् ।  
पुरोहितस्यात्मसमस्य राघवो ।  
बृहस्पतेः शक्र इवामराधीअपः ।  
निपीड्य पादौ पृथगासने शुभे ।  
सहैव तेनोपविवेश वीर्यवान् ॥ ६-१२७-६२  
इत्यार्षे श्रीमद्रामायने आदिकाव्ये युद्धकाण्डे सप्तविंशत्यधिकशततमः सर्गः
