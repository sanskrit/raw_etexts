---
title: 123 Rama shows to Seetha the places
title_english: 123 Rama shows to Seetha the places

---

<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-120-Indra_s_boon_to_Rama_0.mp3"></div>


अनुज्ञातन् तु रामेण तद्विमानमनुत्तमम् ।  
उत्पपात महामेघः श्वसनेनोद्धतो यथा ॥ ६-१२३-१  
पातयित्वा ततश्चक्षुः सर्वतो रघुनन्दनः ।  
अब्रवीन्मैथिलीन् सीतां रामः शशिनिभाननाम् ॥ ६-१२३-२  
कैलासशिखराकारे त्रिकूटशिखरे स्थिताम् ।  
लङ्कामीक्षस्व वैदेहि निर्मितान् विश्वकर्मणा ॥ ६-१२३-३  
एतदायोधनं पश्य मान्सशोणितकर्दमम् ।  
हरीणान् राक्षसानान् च सीते विशसनं महत् ॥ ६-१२३-४  
अत्र दत्तवरः शेते प्रमाथी राक्षसेश्वरः ।  
तव हेतोर्विशालाक्षि रावणो निहतो मया ॥ ६-१२३-५  
कुम्भकर्णोअत्र निहतः प्रहस्तश्च निशाचरः ।  
धूम्राक्षश्चात्र निहतो वानरेण हनूमता ॥ ६-१२३-६  
विद्युन्माली हतश्चात्र सुषेणेन महात्मना ।  
लक्ष्मणेनेन्द्रजिच्चात्र रावणिर्निहतो रणे ॥ ६-१२३-७  
अङ्गदेनात्र निहतो विकटो नाम राक्षसः ।  
विरूपाक्षश्च दुष्प्रेक्ष्यो महापार्श्वमहोदरौ ॥ ६-१२३-८  
अकम्पनश्च निहतो बलिनोअन्ये च राक्षसाः ।  
त्रिशिराश्चातिकायश्च देवान्तकनरान्तकौ ॥ ६-१२३-९  
युद्धोन्मत्तश्च मत्तश्च राक्षसप्रवरावुभौ ।  
निकुम्भश्चैव कुम्भश्च कुम्भकर्णात्मजौ बली ॥ ६-१२३-१०  
वज्रदंष्ट्रश्च दंष्ट्रश्च बहवो राक्षसा हताः ।  
मकराक्ष्च दुर्धर्षो मया युधि निपातितः ॥ ६-१२३-११  
अकम्पनश्च निहतः शोणिताक्षश्च वीर्यवान् ।  
यूपाक्षश्च प्रजङ्घश्च निहतौ तु म्हाहवे ॥ ६-१२३-१२  
विद्युज्जिह्वोऽत्र निहतो राक्षसो भीमदर्शनः ।  
यज्ञशत्रुश्च निहतः सुप्तघ्नश्च महाबलः ॥ ६-१२३-१३  
सूर्यशत्रुश्च निहतो ब्रह्मशत्रुस्तथापरः ।  
अत्र मन्दोदरी नाम भार्या तं पर्यदेवयत् ॥ ६-१२३-१४  
सपत्नीनान् सहस्रेण सास्रेण परिवारिता ।  
एतत्तु दृश्यते तीर्थन् समुद्रस्य वरानने ॥ ६-१२३-१५  
यत्र सागरमुत्तीर्य तान् रात्रिमुषिता वयम् ।  
एष सेतुर्मया बद्धः सागरे सलिलार्णवे ॥ ६-१२३-१६  
तवहेतोर्विशालाक्षि नलसेतुः सुदुष्करः ।  
पश्य सागरमक्षोभ्यन् वैदेहि वरुणालयम् ॥ ६-१२३-१७  
अपारमभिगर्जन्तन् शङ्खशुक्तिनिषेवितम् ।  
हिरण्यनाभन् शैलेन्द्रन् काञ्चनं पश्य मैथिलि ॥ ६-१२३-१८  
विश्रमार्थन् हनुमतो भित्त्वा सागरमुत्थितम् ।  
एतत् कुक्षौ समुद्रस्य स्कन्धावारनिवेशनम् ॥ ६-१२३-१९  
अत्र पूर्वं महादेवः प्रसादमकरोत्प्रभुः ।  
एतत्तु दृश्यते तीर्थं सागरस्य महात्मनः ॥ ६-१२३-२०  
सेतुबन्ध इति ख्यातं त्रैलोक्येन च पूजितम् ।  
एतत्पवित्रं परमं महापातकनाशनम् ॥ ६-१२३-२१  
अत्र राक्षसराजोऽयमाजगाम विभीषणः ।  
एषा सा दृश्यते सीते किष्किन्धा चित्रकानना ॥ ६-१२३-२२  
सुग्रीवस्य पुरी रम्या यत्र वाली मया हतः ।  
अथ दृष्ट्वा पुरीं सीता किष्किन्धां वालिपालिताम् ॥ ६-१२३-२३  
अब्रवीत्प्रश्रितं वाक्यं रामं प्रणयसाध्वसा ।  
सुग्रीवप्रियभार्याभिस्ताराप्रमुखातो नृप ॥ ६-१२३-२४  
अन्येषां वानरेन्द्राणां स्त्रीभिः परिवृता ह्यहम् ।  
गन्तुमिच्छे सहायोध्यां राजधानीं त्वया सह ॥ ६-१२३-२५  
एवमुक्तोऽथ वैदेह्या राघवः प्रत्युवाच ताम् ।  
एवमस्त्विति किष्किन्धां प्राप्य संस्थाप्य राघवः ॥ ६-१२३-२६  
विमानं प्रेक्ष्य सुग्रीवं काक्यमेतदुवाच ह ।  
ब्रूहि वानरशार्दूल सरान् वानरपुङ्गवान् ॥ ६-१२३-२७  
स्त्रीभिः परिवृताह् सर्वे ह्ययोध्यां यान्तु सीतया ।  
तथा त्वमपि सर्वाभिः स्त्रीभिः सह महाबल ॥ ६-१२३-२८  
अभित्वरस्व सुग्रीव गच्छामः प्लवगाधिप ।  
एवमुक्तस्तु सुग्रीवो रामेणामिततेजसा ॥ ६-१२३-२९  
वानराधिपतिः श्रीमांस्तैश्च सर्वैः समावृतः ।  
प्रविश्यान्तःपुरं शीघ्रम् तारामुद्वीक्ष्य सोऽब्रवीत् ॥ ६-१२३-३०  
प्रिये त्वं सहनारीभिर्वानराणां महात्मनाम् ।  
राघवेणाभ्यनुज्ञाता मैथिलीप्रियकाम्यया ॥ ६-१२३-३१  
त्वर त्वमभिगच्छामो गृह्य वानरयोषितः ।  
अयोध्यां दर्शयिष्यामः सर्वा दशरथस्त्रियः ॥ ६-१२३-३२  
सुग्रीवस्य वचः श्रुत्वा तारा सर्वाङ्गशोभना ।  
आहूय चाब्रवीत्सर्वा वानराणां तु योषितः ॥ ६-१२३-३३  
सुग्रीवेणाभ्यनुज्ञाता गन्तुं सर्वैश्च वानरैः ।  
मम चापि प्रियं कार्यमयोध्यादर्शनेन च ॥ ६-१२३-३४  
प्रवेशम् चैव रामस्य पौरजानपदैः सह ।  
विभूतिं चैव सर्वासां स्त्रीणां दशरथस्य च ॥ ६-१२३-३५  
तारया चाभ्यनुज्ञाताः सर्वा वानरयोषितः ।  
नेपथ्यविधिपूर्वं तु कृत्वा चापि प्रदक्षिणम् ॥ ६-१२३-३६  
अध्यारोहन्विमानं तत्सीतादर्शनकाङ्क्षया ।  
ताभिः सहोत्थितं शीघ्रं विमानं प्रेक्ष्य राघवः ॥ ६-१२३-३७  
ऋष्यमूकसमीपे तु वैदेहीं पुनरब्रवीत् ।  
दृश्यतेअसौ महान्सीते सविद्युदिव तोयदः ॥ ६-१२३-३८  
ऋश्यमूको गिरिश्रेष्ठः काञ्चनैर्धातुभिर्वृतः ।  
अत्राहन् वानरेन्द्रेण सुग्रीवेण समागतः ॥ ६-१२३-३९  
समयश्च कृतः सीते वधार्थन् वालिनो मया ।  
एषा सा दृश्यते पम्पा नलिनी चित्रकानना ॥ ६-१२३-४०  
त्वया विहीनो यत्राहन् विललाप सुदुःखितः ।  
अस्यास्तीरे मया दृष्टा शबरी धर्मचारिणी ॥ ६-१२३-४१  
अत्र योजनबाहुश्च कबन्धो निहतो मया ।  
दृश्यतेअसौ जनस्थाने सीते श्रीमान्वनस्पतिः ॥ ६-१२३-४२  
यत्र युद्धं महद्वृत्तन् तवहेतोर्विलासिनि ।  
रावणेन हतो यत्र पक्षिणां प्रवरो बली ॥ ६-१२३-४३  
खरश्च निहतश्सङ्ख्ये दूषणश्च निपातितः ।  
त्रिशिराश्च महावीर्यो मया बाणैरजिह्मगैः ॥ ६-१२३-४४  
पर्णशाला तथा चित्रा दृश्यते शुभदर्शना ।  
यत्र त्वं राक्षसेन्द्रेण रावणेन हृता बलात् ॥ ६-१२३-४५  
एषा गोदावरी रम्या प्रसन्नसलिला शिवा ॥ ६-१२३-४६  
अगस्त्यस्याश्रमो ह्येष दृश्यते कदलीवृतः ।  
दीप्तश्चैवाश्रमो ह्येष सुतीक्ष्णस्य महात्मनः ॥ ६-१२३-४७  
दृश्यते चैव शरभङ्गाश्रमो महान् ।  
उपयातः सहस्राक्षो यत्र शक्रः पुरन्दरः ॥ ६-१२३-४८  
एते ते तापसावासा दृश्यन्ते तनुमध्यमे ।  
अत्रिः कुलपतिर्यत्र सूर्यवैश्वानरप्रभः ॥ ६-१२३-४९  
अस्मिन्देशे महाकायो विराधो निहतो मया ।  
अत्र सीते त्वया दृष्टा तापसी धर्मचारिणी ॥ ६-१२३-५०  
असौ सुतनुशैलेन्द्रश्चित्रकूटः प्रकाशते ।  
यत्र मान् कैकयीपुत्रः प्रसादयितुमागतः ॥ ६-१२३-५१  
एषा सा यमुना दूराद्दृश्यते चित्रकानना ।  
भरद्वाजाश्रमो श्रीमानेष दृश्यते चैष मैथिलि ॥ ६-१२३-५२  
इयं च दृश्यते गङ्गा पुण्या त्रिपथगा नदी ।  
नानाद्विजगणाकीर्णा संप्रपुष्पितकानना ॥ ६-१२३-५३  
शृङ्गवेरपुरन् चैतद्गुहो यत्र समागतः ।  
एषा त्रिपथगा गङ्गा दृश्यते वरवर्णिनि ॥ ६-१२३-५४  
नानातरुशताकीर्णा संप्रपुष्पितकानना ।  
एषा सा दृश्यतेअयोध्या राजधानी पितुर्मम ॥ ६-१२३-५५  
अयोध्यान् कुरु वैदेहि प्रणामं पुनरागता ।  
ततस्ते वानराः सर्वे राक्षसश्च विभीषणः ॥ ६-१२३-५६  
उत्पत्योत्पत्य ददृशुस्तां पुरीन् शुभदर्शनाम् ।  
ततस्तु तां पाण्डुरहर्म्यमालिनीं ।  
विशालकक्ष्यान् गजवाजिसङ्कुलाम् ।  
पुरीमयोध्यान् ददृशुः प्लवङ्गमाः ।  
पुरीं महेन्द्रस्य यथामरावतीम् ॥ ६-१२३-५७  
इत्यार्षे श्रीमद्रामायणे आदिकाव्ये युद्धकाण्डे त्रयोविंशत्यधिकशततमः सर्गः
