---
title: 125 Hanuma informs Bharata about Ramaâ s return
title_english: 125 Hanuma informs Bharata about Ramaâ s return

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-125-Hanuma_informs_Bharata_about_Ramas_return.mp3"></div>

अयोध्यां तु समालोक्य चिन्तयामास राघवः ।  
प्रियकामः प्रियं रामस्ततस्त्वरितविक्रमम्  
अयोध्यां तु समालोक्य चिन्तयामास राघवः ।  
प्रियकामः प्रियं रामस्ततस्त्वरितविक्रमः ॥ ६-१२५-१  
चिन्तयित्वा ततो दृष्टिं वानरेषु न्यपातयत् ।  
उवाच धीमांस्तेजस्वी हनूमन्तं प्लवङ्गमम् ॥ ६-१२५-२  
अयोध्यां त्वरितो गच्छ क्षिप्रं त्वं प्लवगोत्तम ।  
जानीहि कच्चित्कुशली जनो नृपतिमन्दिरे ॥ ६-१२५-३  
शृङ्गवेरपुरं प्राप्य गुहं गहनगोचरम् ।  
निषादाधिपतिं ब्रूहि कुशलं वचनान्मम ॥ ६-१२५-४  
श्रुत्वा तु मां कुशलिनमरोगं विगतज्वरम् ।  
अविष्यति गुहः प्रीतः स ममात्मसमः सखा ॥ ६-१२५-५  
अयोध्यायाश्च ते मार्गं प्रवृत्तिं भरतस्य च ।  
निवेदयिष्यति प्रीतो निषादाधिपतिर्गुहः ॥ ६-१२५-६  
भरतस्तु त्वया वाच्यः कुशलं वचनान्मम ।  
सिद्धार्थं शंस मां तस्मै सभार्यं सहलक्ष्मणम् ॥ ६-१२५-७  
हरणं चापि वैदेह्या रावणेन बलीयसा ।  
सुग्रीवेण च संवादं वालिनश्च वधं रणे ॥ ६-१२५-८  
मैथिल्यन्वेषणं चैव यथा चाधिगता त्वया ।  
लङ्घयित्वा महातोयमापगापतिमव्ययम् ॥ ६-१२५-९  
उपयानं समुद्रस्य सागरस्य च दर्शनम् ।  
यथा च कारितः सेतू रावणश्च यथा हतः ॥ ६-१२५-१०  
वरदानं महेन्द्रेण ब्रह्मणा वरुणेन च ।  
महादेवप्रसादाच्च पित्रा मम समागमम् ॥ ६-१२५-११  
उपयातं च मां सौम्य भरताय निवेदय ।  
सह राक्षसराजेन हरीणामीश्वरेण च ॥ ६-१२५-१२  
जित्वा शत्रुगणान्रामः प्राप्य चानुत्तमं यशः ।  
उपयाति समृद्धार्थः सह मित्रैर्महाबलः ॥ ६-१२५-१३  
एतच्छ्रुत्वा यमाकारं भजते भरतस्ततः ।  
स च ते वेदितव्यः स्यात्सर्वं यच्चापि मां प्रति ॥ ६-१२५-१४  
ज्ञेयाः सर्वे च वृत्तान्ता भरतस्येङ्गितानि च ।  
तत्त्वेन मुखवर्णेन दृष्ट्या व्याभाषणेन च ॥ ६-१२५-१५  
सर्वकामसमृद्धं हि हस्त्यश्वरथसङ्कुलम् ।  
पितृपैतामहं राज्यं कस्य नावर्तयेन्मनः ॥ ६-१२५-१६  
सङ्गत्या भरतः श्रीमान्राज्येनार्थी स्वयं भवेत् ।  
प्रशास्तु वसुधां सर्वामखिलां रघुनन्दनः ॥ ६-१२५-१७  
तस्य बुद्धिं च विज्ञाय व्यवसायं च वानर ।  
यावन्न दूरं याताः स्मः क्षिप्रमागन्तुमर्हसि ॥ ६-१२५-१८  
इति प्रतिसमादिष्टो हनूमान्मारुतात्मजः ।  
मानुषं धारयन्रूपमयोध्यां त्वरितो ययौ ॥ ६-१२५-१९  
अथोत्पपात वेगेन हनूमान् मारुतात्मजः ।  
गरुत्मानिव वेगेन जिघृक्षन् पन्नगोत्तमम् ॥ ६-१२५-२०  
लङ्घयित्वा पितृपथं भुजगेन्द्रालयं शुभम् ।  
गङ्गायमुनयोर्भीमं सन्निपातमतीत्य च ॥ ६-१२५-२१  
शृङ्गवेरपुरं प्राप्य गुहमासाद्य वीर्यवान् ।  
स वाचा शुभया हृष्टो हनूमानिदमब्रवीत् ॥ ६-१२५-२२  
सखा तु तव काकुत्स्थो रामः सत्यपराक्रमः ।  
ससीतः सह सौमित्रिः स त्वां कुशलमब्रवीत् ॥ ६-१२५-२३  
पञ्चमीमद्य रजनीमुषित्वा वचनान्मुनेः ।  
भरद्वाजाभ्यनुज्ञातं द्रक्ष्यस्यद्यैव राघवम् ॥ ६-१२५-२४  
एवमुक्त्वा महातेजाः सम्प्रहृष्टतनूरुहः ।  
उत्पपात महावेगो वेगवानविचारयन् ॥ ६-१२५-२५  
सोऽपश्यद्रामतीर्थं च नदीं वालुकिनीं तथा ।  
वरूथीं गोमतीं चैव भीमं सालवनं तथा ॥ ६-१२५-२६  
प्रजाश्च बहुसाहस्रीः स्फीतान् जनपदानपि ।  
स गत्वा दूरमध्वानं त्वरितः कपिकुञ्जरः ॥ ६-१२५-२७  
आससाद द्रुमान्फुल्लान्नन्दिग्रामसमीपजान् ।  
सुराधिपस्योपवने यथा चैत्ररथे द्रुमान् ॥ ६-१२५-२८  
स्त्रीभिः सपुत्रैर्वृद्धैश्च रममाणैः स्वलङ्कृतैः ।  
क्रोशमात्रे त्वयोध्यायाश्चीरकृष्णाजिनाम्बरम् ॥ ६-१२५-२९  
ददर्श भरतं दीनं कृशमाश्रमवासिनम् ।  
जटिलं मलदिग्धाङ्गं भ्रातृव्यसनकर्शितम् ॥ ६-१२५-३०  
फलमूलाशिनं दान्तं तापसं धर्मचारिणम् ।  
समुन्नतजटाभारं वल्कलाजिनवाससं ॥ ६-१२५-३१  
नियतं भावितात्मानं ब्रह्मर्षिसमतेजसं ।  
पादुके ते पुरस्कृत्य शासन्तं वै वसुन्धराम् ॥ ६-१२५-३२  
चतुर्वर्ण्यस्य लोकस्य त्रातारं सर्वतो भयात् ।  
उपस्थितममात्यैश्च शुचिभिश्च पुरोहितैः ॥ ६-१२५-३३  
बलमुख्यैश्च युक्तैश्च काषायाम्बरधारिभिः ।  
न हि ते राजपुत्रं तं चीरकृष्णाजिनाम्बरम् ॥ ६-१२५-३४  
परिमोक्तुं व्यवस्यन्ति पौरा वै धर्मवत्सलाः ।  
तं धर्ममिव धर्मज्ञं देववन्तमिवापरम् ॥ ६-१२५-३५  
उवाच प्राञ्जलिर्वाकय्ं हनूमान्मारुतात्मजः ।  
वसन्तं दण्डकारण्ये यं त्वं चीरजटाधरम् ॥ ६-१२५-३६  
अनुशोचसि काकुत्स्थं स त्वा कुशलमब्रवीत् ।  
प्रियमाख्यामि ते देव शोकं त्यक्ष्यसि दारुणम् ॥ ६-१२५-३७  
अस्मिन्मुहूर्ते भ्रात्रा त्वं रामेण सह सङ्गतः ।  
निहत्य रावणं रामः प्रतिलभ्य च मैथिलीम् ॥ ६-१२५-३८  
उपयाति समृद्धार्थः सह मित्रैर्महाबलैः ।  
लक्ष्मणश्च महातेजा वैदेही च यशस्विनी ॥ ६-१२५-३९  
सीता समग्रा रामेण महेन्द्रेण शची यथा ।  
एवमुक्तो हनुमता भरतः कैकयीसुतः ॥ ६-१२५-४०  
पपात सहसा हृष्टो हर्षान्मोहमुपागमत् ।  
ततो मुहूर्तादुत्थाय प्रत्याश्वस्य च राघवः ॥ ६-१२५-४१  
हनुमन्तमुवाचेदं भरतः प्रियवादिनम् ।  
अशोकजैः प्रीतिमयैः कपिमालिङ्ग्य सम्भ्रमात् ॥ ६-१२५-४२  
सिषेच भरतः श्रीमान् विपुलैरश्रुबिन्दुभिः ।  
देवो वा मानुषो वा त्वमनुक्रोशादिहागतः ॥ ६-१२५-४३  
प्रियाख्यानस्य ते सौम्य ददामि ब्रुवतः प्रियम् ।  
गवां शतसहस्रं च ग्रामाणां च शतं परम् ॥ ६-१२५-४४  
सकुण्डलाः शुभाचारा भार्याः कन्याश्च षोडश ।  
हेमवर्णाः सुनासोरूः शशिसौम्याननाः स्त्रियः ॥ ६-१२५-४५  
सर्वाभरणसम्पन्ना सम्पन्नाः कुलजातिभिः ।  
निशम्य रामागमनं नृपात्मजः ।  
कपिप्रवीरस्य तदाद्भुतोपमम् ।  
प्रहर्षितो रामदिदृक्षयाभवत् ।  
पुनश्च हर्षादिदमब्रवीद्वचः ॥ ६-१२५-४६  
इत्यार्षे श्रीमद्रामायणे आदिकाव्ये युद्धकाण्डे पञ्चविंशत्यधिकशततमः सर्गः