---
title: 126 Hanuma recounts to Bharata about Rama in the forest
title_english: 126 Hanuma recounts to Bharata about Rama in the forest

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-123-Rama_shows_to_Seetha_the_places_0.mp3"></div>


बहूनि नाम वर्षाणि गतस्य सुमहद्वनम् ।  
शृणोम्यहं प्रीतिकरं मम नाथस्य कीर्तनम् ॥ ६-१२६-१  
कल्याणी बत गाथेयं लौकिकी प्रतिभाति मे ।  
एति जीवन्तमानन्दो नरं वर्षशतादपि ॥ ६-१२६-२  
राघवस्य हरीणां च कथमासीत्समागमः ।  
कस्मिन्देशे किमाश्रित्य तत्त्वमाख्याहि पृच्छतः ॥ ६-१२६-३  
स पृष्टो राजपुत्रेण बृस्यां समुपवेशितः ।  
आचचक्षे ततः सर्वं रामस्य चरितं वने ॥ ६-१२६-४  
यथा प्रव्रजितो रामो मातुर्दत्ते वरे तव ।  
यथा च पुत्रशोकेन राजा दशरथो मृतः ॥ ६-१२६-५  
यथा दूतैस्त्वमानीतस्तूर्णं राजगृहात्प्रभो ।  
त्वयायोध्यां प्रविष्टेन यथा राज्यं न चेप्सितम् ॥ ६-१२६-६  
चित्रकूटं गिरिं गत्वा राज्येनामित्रकर्शनः ।  
निमन्त्रितस्त्वया भ्राता धर्ममाचरिता सताम् ॥ ६-१२६-७  
स्थितेन राज्ञो वचने यथा राज्यं विसर्जितम् ।  
आर्यस्य पादुके गृह्य यथासि पुनरागतः ॥ ६-१२६-८  
सर्वमेतन्महाबाहो यथावद्विदितं तव ।  
त्वयि प्रतिप्रयाते तु यद्वृत्तं तन्निबोध मे ॥ ६-१२६-९  
अपयाते त्वयि तदा समुद्भ्रान्तमृगद्विजम् ।  
प्रविवेशाथ विजनं सुमहद्दण्डकावनम् ॥ ६-१२६-१०  
तद्धस्तिमृदितं घोरं सिंहवाग्रमृगाकुलम् ।  
प्रविवेशाथ विजनं स महद्दण्डकावनम् ॥ ६-१२६-११  
तेषां पुरस्ताद्बलवान्गच्छतां गहने वने ।  
विनदन्सुमहानादं विराधः प्रत्यदृश्यत ॥ ६-१२६-१२  
तमुत्क्षिप्य महानादमूर्ध्वबाहुमधोमुखम् ।  
निखाते प्रक्षिपन्ति स्म नदन्तमिव कुञ्जरम् ॥ ६-१२६-१३  
तत्कृत्वा दुष्करं कर्म भ्रातरौ रामलक्ष्मणौ ।  
सायाह्ने शरभङ्गस्य रम्यमाश्रममीयतुः ॥ ६-१२६-१४  
शरभङ्गे दिवं प्राप्ते रामः सत्यपराक्रमः ।  
अभिवाद्य मुनीन्सर्वाञ्जनस्थानमुपागमत् ॥ ६-१२६-१५  
पश्चाच्चूर्पणखा नाम रामपार्श्वमुपागता ।  
ततो रामेण संदिष्टो लक्ष्मणः सहसोत्थितः ॥ ६-१२६-१६  
प्रगृह्य खड्गं चिच्छेद कर्णनासे महाबलः ।  
चतुर्दशसहस्राणि रक्षसां भीमकर्मणाम् ।  
हतानि वसता तत्र राघवेण महात्मना ॥ ६-१२६-१७  
एकेन सह संगम्य रामेण रणमूर्धनि ।  
अह्नश्चतुर्थभागेन निःशेषा राक्षसाः कृताः ॥ ६-१२६-१८  
महाबला महावीर्यास्तपसो विघ्नकारिणः ॥ ६-१२६-१९  
निहता राघवेणाजौ दण्डकारण्यवासिनः ।  
राक्षसाश्च विनिष्पिष्टाः खरश्च निहतो रणे ॥ ६-१२६-२०  
दूषणं चाग्रतो हत्वा त्रिशिरास्तदनन्तम् ।  
ततस्तेनार्दिता बाला रावणं समुपागता ॥ ६-१२६-२१  
रावणानुचरो घोरो मारीचो नाम राक्षसः ।  
लोभयामास वैदेहीं भूत्वा रत्नमयो मृगः ॥ ६-१२६-२२  
सा राममब्रवीद्दृष्ट्वा वैदेही गृह्यतामिति ।  
अयं मनोहरह् कान्त आश्रमो नो भविष्यति ॥ ६-१२६-२३  
ततो रामो धनुष्पाणिर्धावन्तमनुधावति ।  
स तं जघान धावन्तं शरेणानतपर्वणा ॥ ६-१२६-२४  
अथ सौम्या दशग्रीवो मृगं याते तु राघवे ।  
लक्ष्मणे चापि निष्क्रान्ते प्रविवेशाश्रमं तदा ॥ ६-१२६-२५  
जग्राह तरसा सीतां ग्रहः खे रोहिणीम् इव ।  
त्रातुकामं ततो युद्धे हत्वा गृध्रं जटायुषम् ॥ ६-१२६-२६  
प्रगृह्य सहसा सीतां जगामाशु स राक्षसः ।  
ततस्त्वद्भुतसङ्काशाः स्थिताः पर्वतमूर्धनि ॥ ६-१२६-२७  
सीतां गृहीत्वा गच्छन्तं वानराः पर्वतोपमाः ।  
ददृशुर्विस्मितास्तत्र रावणं राक्षसाधिपम् ॥ ६-१२६-२८  
ततः शीघ्रतरं गत्वा तद्विमानं मनोजवम् ।  
आरुह्य सह वैदेह्या पुष्पकं स महाबलः ॥ ६-१२६-२९  
प्रविवेर्श तदा लङ्कां रावणो लोकरावणः ।  
तां सुवर्णपरिक्रान्ते शुभे महति वेश्मनि ॥ ६-१२६-३०  
प्रवेश्य मैथिलीं वाक्यैः सान्त्वयामास रावणः ।  
तृणवद्भाषितं तस्य तं च नैरृतपुंगवम् ॥ ६-१२६-३१  
अचिन्तयन्ती वैदेही ह्यशोकवनिकां गता ।  
न्यवर्तत तदा रामो मृगं हत्वा तदा वने ॥ ६-१२६-३२  
निवर्तमानः काकुत्स्थो दृष्ट्वा गृध्रं प्रविव्यथे ।  
गृध्रं हतं तदा दग्ध्वा रामः प्रियसखं पितुः ॥ ६-१२६-३३  
मार्गमाणस्तु वैदेहीं राघवः सहलक्ष्मणः ।  
गोदावरीमनुचरन्वनोद्देशांश्च पुष्पितान् ॥ ६-१२६-३४  
आसेदतुर्महारण्ये कबन्धं नाम राक्षसं ।  
ततः कबन्धवचनाद्रामः सत्यपराक्रमः ॥ ६-१२६-३५  
ऋश्यमूकं गिरिं गत्वा सुग्रीवेण समागतः ।  
तयोः समागमः पूर्वं प्रीत्या हार्दो व्यजायत ॥ ६-१२६-३६  
इतरेतर संवादात्प्रगाढः प्रणयस्तयोः ।  
इतरेतरसंवादात्प्रगाढः प्रणयस्तयोः ॥ ६-१२६-३७  
रामः स्वबाहुवीर्येण स्वराज्यं प्रत्यपादयत् ।  
वालिनं समरे हत्वा महाकायं महाबलम् ॥ ६-१२६-३८  
सुग्रीवः स्थापितो राज्ये सहितः सर्ववानरैः ।  
रामाय प्रतिजानीते राजपुत्र्यास्तु मार्गणम् ॥ ६-१२६-३९  
आदिष्टा वानरेन्द्रेण सुग्रीवेण महात्मना ।  
दशकोट्यः प्लवङ्गानां सर्वाः प्रस्थापिता दिशः ॥ ६-१२६-४०  
तेषां नो विप्रनष्टानां विन्ध्ये पर्वतसत्तमे ।  
भृशं शोकाभितप्तानां महान्कालोअत्यवर्तत ॥ ६-१२६-४१  
भ्राता तु गृध्रराजस्य सम्पातिर्नाम वीर्यवान् ।  
समाख्याति स्म वसतिं सीताया रावणालये ॥ ६-१२६-४२  
सोअहं दुःखपरीतानां दुःखं तज्ज्ञातिनां नुदन् ।  
आत्मवीर्यं समास्थाय योजनानां शतं प्लुतः ॥ ६-१२६-४३  
तत्राहमेकामद्राक्षमशोकवनिकां गताम् ।  
कौशेयवस्त्रां मलिनां निरानन्दां दृढव्रताम् ॥ ६-१२६-४४  
तया समेत्य विधिवत्पृष्ट्वा सर्वमनिन्दिताम् ।  
अभिज्ञानं मया दत्तं रामनामाङ्गुलीयकम् ॥ ६-१२६-४५  
अभिज्ञानं मणिं लब्ध्वा चरितार्थोअहमागतः ।  
मया च पुनरागम्य रामस्याक्लिष्टकर्मणः ॥ ६-१२६-४६  
अभिज्ञानं मया दत्तमर्चिष्मान्स महामणिः ।  
श्रुत्वा तां मैथिलीं हृष्टस्त्वाशशंसे स जीवितम् ॥ ६-१२६-४७  
जीवितान्तमनुप्राप्तः पीत्वामृतमिवातुरः ।  
उद्योजयिष्यन्नुद्योगं दध्रे लङ्कावधे मनः ॥ ६-१२६-४८  
जिघांसुरिव लोकांस्ते सर्वांल्लोकान्विभावसुः ।  
ततः समुद्रमासाद्य नलं सेतुमकारयत् ॥ ६-१२६-४९  
अतरत्कपिवीराणां वाहिनी तेन सेतुना ।  
प्रहस्तमवधीन्नीलः कुम्भकर्णं तु राघवः ॥ ६-१२६-५०  
लक्ष्मणो रावणसुतं स्वयं रामस्तु रावणम् ।  
स शक्रेण समागम्य यमेन वरुणेन च ॥ ६-१२६-५१  
महेश्वरस्वयम्भूभ्यां तथा दशरथेन च ।  
तैश्च काकुत्थ्सो वरान् लेभे परंतपः ॥ ६-१२६-५२  
सुरर्षिभिश्च काकुत्स्थो वरांल्लेभे परन्तपः ।  
स तु दत्तवरः प्रीत्या वानरैश्च समागतः ॥ ६-१२६-५३  
पुष्पकेण विमानेन किष्किन्धामभ्युपागमत् ।  
तं गङ्गां पुनरासाद्य वसन्तं मुनिसंनिधौ ॥ ६-१२६-५४  
अविघ्नं पुष्ययोगेन श्वो रामं द्रष्टुमर्हसि ।  
ततः स सत्यं हनुमद्वचो महन् ।  
निशम्य हृष्टो भरतः कृताञ्जलिः ।  
उवाच वाणीं मनसः प्रहर्षिणी ।  
चिरस्य पूर्णः खलु मे मनोरथः ॥ ६-१२६-५५  
इत्यार्षे श्रीमद्रामायणे आदिकाव्ये युद्धकाण्डे षड्विंशत्यधिकशततमः सर्गः
