---
title: 128 Sri Rama pattabhishekam
title_english: 128 Sri Rama pattabhishekam

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-128-Sri_Rama_pattabhishekam_0.mp3"></div>

शिरस्यञ्जलिमादाय कैकेयीनन्दिवर्धनः ।  
बभाषे भरतो ज्येष्ठन् रामं सत्यपराक्रमम् ॥ ६-१२८-१  
पूजिता मामिका माता दत्तन् राज्यमिदं मम ।  
तद्ददामि पुनस्तुभ्यन् यथा त्वमददा मम ॥ ६-१२८-२  
धुरमेकाकिना न्यस्तामृषभेण बलीयसा ।  
किशोरवद्गुरुं भारं न वोढुमहमुत्सहे ॥ ६-१२८-३  
वारिवेगेन महता भिन्नः सेतुरिव क्षरन् ।  
दुर्बन्धनमिदं मन्ये राज्यच्छिद्रमसन्वृतम् ॥ ६-१२८-४  
गतिं खर इवाश्वस्य हन्सस्येव च वायसः ।  
नान्वेतुमुत्सहे देव तव मार्गमरिन्दम ॥ ६-१२८-५  
यथा च रोपितो वृक्षो जातश्चान्तर्निवेशने ।  
महांश्च सुदुरारोहो महास्कन्धः प्रशाखवान् ॥ ६-१२८-६  
शीर्येत पुष्पितो भूत्वा न फलानि प्रदर्शयेत् ।  
तस्य नानुभवेदर्थन् यस्य हेतोः स रोप्यते ॥ ६-१२८-७  
एषोपमा महाबाहो त्वमर्थन् वेत्तुमर्हसि ।  
यद्यस्मान्मनुजेन्द्र त्वं भक्तान्भृत्यान्न शाधि हि ॥ ६-१२८-८  
जगदद्याभिषिक्तन् त्वामनुपश्यतु सर्वतः ।  
प्रतपन्तमिवादित्यं मध्याह्ने दीप्ततेजसं ॥ ६-१२८-९  
तूर्यसङ्घातनिर्घोषैः काञ्चीनूपुरनिस्वनैः ।  
मधुरैर्गीतशब्दैश्च प्रतिबुध्यस्व शेष्व च ॥ ६-१२८-१०  
यावदावर्तते चक्रन् यावती च वसुन्धरा ।  
तावत्त्वमिह सर्वस्य स्वामित्वमभिवर्तय ॥ ६-१२८-११  
भरतस्य वचः श्रुत्वा रामः परपुरञ्जयः ।  
तथेति प्रतिजग्राह निषसादासने शुभे ॥ ६-१२८-१२  
ततः शत्रुघ्नवचनान्निपुणाः श्मश्रुवर्धकाः ।  
सुखहस्ताः सुशीघ्राश्च राघवं पर्युपासत ॥ ६-१२८-१३  
पूर्वन् तु भरते स्नाते लक्ष्मणे च महाबले ।  
सुग्रीवे वानरेन्द्रे च राक्षसेन्द्रे विभीषणे ॥ ६-१२८-१४  
विशोधितजटः स्नातश्चित्रमाल्यानुलेपनः ।  
महार्हवसनोपेतस्तस्थौ तत्र श्रिया ज्वलन् ॥ ६-१२८-१५  
प्रतिकर्म च रामस्य कारयामास वीर्यवान् ।  
लक्ष्मणस्य च लक्ष्मीवानिक्ष्वाकुकुलवर्धनः ॥ ६-१२८-१६  
प्रतिकर्म च सीतायाः सर्वा दशरथस्त्रियः ।  
आत्मनैव तदा चक्रुर्मनस्विन्यो मनोहरम् ॥ ६-१२८-१७  
ततो राघवपत्नीनान् सर्वासामेव शोभनम् ।  
चकार यत्नात्कौसल्या प्रहृष्टा पुत्रवत्सला ॥ ६-१२८-१८  
ततः शत्रुघ्नवचनात्सुमन्त्रो नाम सारथिः ।  
योजयित्वाभिचक्राम रथन् सर्वाङ्गशोभनम् ॥ ६-१२८-१९  
अर्कमण्डलसङ्काशन् दिव्यं दृष्ट्वा रथन् स्थितम् ।  
आरुरोह महाबाहू रामः सत्यपराक्रमः ॥ ६-१२८-२०  
सुग्रीवो हनुमांश्चैव महेन्द्रसदृशद्युती ।  
स्नातौ दिव्यनिभैर्वस्त्रैर्जग्मतुः शुभकुण्डलौ ॥ ६-१२८-२१  
सर्वाभरणजुष्टाश्च ययुस्ताः शुभकुण्डलाः ।  
सुग्रीवपत्न्याः सीता च द्रष्टुं नगरमुत्सुकाः ॥ ६-१२८-२२  
अयोध्यायान् तु सचिवा राज्ञो दशरथस्य च ।  
पुरोहितं पुरस्कृत्य मन्त्रयामासुरर्थवत् ॥ ६-१२८-२३  
अशोको विजयश्चैव सिद्धार्थश्च समाहिताः ।  
मन्त्रयन्रामवृद्ध्यर्थन् वृत्त्यर्थं नगरस्य च ॥ ६-१२८-२४  
सर्वमेवाभिषेकार्थन् जयार्हस्य महात्मनः ।  
कर्तुमर्हथ रामस्य यद्यन्मङ्गलपूर्वकम् ॥ ६-१२८-२५  
इति ते मन्त्रिणः सर्वे सन्दिश्य तु पुरोहितम्  
नगरान्निर्ययुस्तूर्णन् रामदर्शनबुद्धयः ॥ ६-१२८-२६  
हरियुक्तन् सहस्राक्षो रथमिन्द्र इवानघः ।  
प्रययौ रथमास्थाय रामो नगरमुत्तमम् ॥ ६-१२८-२७  
जग्राह भरतो रश्मीञ्शत्रुघ्नश्छत्रमाददे ।  
लक्ष्मणो व्यजनन् तस्य मूर्ध्नि सम्पर्यवीजयत् ॥ ६-१२८-२८  
श्वेतन् च वालव्यजनन् सुग्रीवो वानरेश्वरः ।  
अपरन् चन्द्रसङ्काशन् राक्षसेन्द्रो विभीषणः ॥ ६-१२८-२९  
ऋषिसङ्घैर्तदाकाशे देवैश्च समरुद्गणैः ।  
स्तूयमानस्य रामस्य शुश्रुवे मधुरध्वनिः ॥ ६-१२८-३०  
ततः शत्रुञ्जयं नाम कुञ्जरं पर्वतोपमम् ।  
आरुरोह महातेजाः सुग्रीवो वानरेश्वरः ॥ ६-१२८-३१  
नवनागसहस्राणि ययुरास्थाय वानराः ।  
मानुषन् विग्रहन् कृत्वा सर्वाभरणभूषिताः ॥ ६-१२८-३२  
शङ्खशब्दप्रणादैश्च दुन्दुभीनान् च निस्वनैः ।  
प्रययू पुरुषव्याघ्रस्तां पुरीन् हर्म्यमालिनीम् ॥ ६-१२८-३३  
ददृशुस्ते समायान्तन् राघवं सपुरःसरम् ।  
विराजमानन् वपुषा रथेनातिरथन् तदा ॥ ६-१२८-३४  
ते वर्धयित्वा काकुत्स्थन् रामेण प्रतिनन्दिताः ।  
अनुजग्मुर्महात्मानं भ्रातृभिः परिवारितम् ॥ ६-१२८-३५  
अमात्यैर्ब्राह्मणैश्चैव तथा प्रकृतिभिर्वृतः ।  
श्रिया विरुरुचे रामो नक्षत्रैरिव चन्द्रमाः ॥ ६-१२८-३६  
स पुरोगामिभिस्तूर्यैस्तालस्वस्तिकपाणिभिः ।  
प्रव्याहरद्भिर्मुदितैर्मङ्गलानि ययौ वृतः ॥ ६-१२८-३७  
अक्षतन् जातरूपं च गावः कन्यास्तथा द्विजाः ।  
नरा मोदकहस्ताश्च रामस्य पुरतो ययुः ॥ ६-१२८-३८  
सख्यन् च रामः सुग्रीवे प्रभावं चानिलात्मजे ।  
वानराणान् च तत्कर्म व्याचचक्षेअथ मन्त्रिणाम् ॥ ६-१२८-३९  
श्रुत्वा च विस्मयन् जग्मुरयोध्यापुरवासिनः ।  
वानराणां च तत्कर्म राक्षसानां च तद्बलम् ॥ ६-१२८-४०  
विभीषणस्य संयोगमाचचक्षेऽथ मन्त्रिणाम् ।  
द्युतिमानेतदाख्याय रामो वानरसन्वृतः ॥ ६-१२८-४१  
हृष्टपुष्टजनाकीर्णामयोध्यां प्रविवेश ह ।  
ततो ह्यभ्युच्छ्रयन्पौराः पताकास्ते गृहे गृहे ॥ ६-१२८-४२  
ऐक्ष्वाकाध्युषितन् रम्यमाससाद पितुर्गृहम् ।  
अथाब्रवीद्राजपुत्रो भरतं धर्मिणां वरम् ॥ ६-१२८-४३  
अर्थोपहितया वाचा मधुरं रघुनन्दनः ।  
पितुर्भवनमासाद्य प्रविश्य च महात्मनः ॥ ६-१२८-४४  
कौसल्यान् च सुमित्रां च कैकेयीं चाभ्यवादयत् ।  
तच्च मद्भवनन् श्रेष्ठं साशोकवनिकं महत् ॥ ६-१२८-४५  
मुक्तावैदूर्यसङ्कीर्णन् सुग्रीवस्य निवेदय ।  
तस्य तद्वचनन् श्रुत्वा भरतः सत्यविक्रमः ॥ ६-१२८-४६  
हस्ते गृहीत्वा सुग्रीवं प्रविवेश तमालयम् ।  
ततस्तैलप्रदीपांश्च पर्यङ्कास्तरणानि च ॥ ६-१२८-४७  
गृहीत्वा विविशुः क्षिप्रं शत्रुघ्नेन प्रचोदिताः ।  
उवाच च महातेजाः सुग्रीवन् राघवानुजः ॥ ६-१२८-४८  
अभिषेकाय रामस्य दूतानाज्ञापय प्रभो ।  
सौवर्णान्वानरेन्द्राणान् चतुर्णां चतुरो घटान् ॥ ६-१२८-४९  
ददौ क्षिप्रन् स सुग्रीवः सर्वरत्नविभूषितान् ।  
यथा प्रत्यूषसमये चतुर्णान् सागराम्भसाम् ॥ ६-१२८-५०  
पूर्णैर्घटैः प्रतीक्षध्वन् तथा कुरुत वानराः ।  
एवमुक्ता महात्मानो वानरा वारणोपमाः ॥ ६-१२८-५१  
उत्पेतुर्गगनन् शीघ्रन् गरुडा इव शीघ्रगाः ।  
जाम्बवांश्च हनूमांश्च वेगदर्शी च वानरः ॥ ६-१२८-५२  
ऋषभश्चैव कलशाञ्जलपूर्णानथानयन् ।  
नदीशतानां पञ्चानान् जले कुम्भैरुपाहरन् ॥ ६-१२८-५३  
पूर्वात्समुद्रात्कलशन् जलपूर्णमथानयत् ।  
सुषेणः सत्त्वसम्पन्नः सर्वरत्नविभूषितम् ॥ ६-१२८-५४  
ऋषभो दक्षिणात्तूर्णन् समुद्राज्जलमाहरत् ।  
रक्तचन्दनकर्पूरैः सन्वृतन् काञ्चनं घटम् ॥ ६-१२८-५५  
गवयः पश्चिमात्तोयमाजहार महार्णवात् ।  
रत्नकुम्भेन महता शीतं मारुतविक्रमः ॥ ६-१२८-५६  
उत्तराच्च जलन् शीघ्रन् गरुडानिलविक्रमः ।  
आजहार स धर्मात्मा नलः सर्वगुणान्वितः ॥ ६-१२८-५७  
ततसैर्वानरश्रेष्ठैरानीतं प्रेक्ष्य तज्जलम् ।  
अभिषेकाय रामस्य शत्रुघ्नः सचिवैः सह ॥ ६-१२८-५८  
पुरोहिताय श्रेष्ठाय सुहृद्भ्यश् च न्यवेदयत् ।  
ततः स प्रयतो वृद्धो वसिष्ठो ब्राह्मणैः सह ॥ ६-१२८-५९  
रामन् रत्नमयो पीठे सहसीतं न्यवेशयत् ।  
वसिष्ठो वामदेवश्च जाबालिरथ काश्यपः ॥ ६-१२८-६०  
कात्यायनः सुयज्ञश्च गौतमो विजयस्तथा ।  
अभ्यषिञ्चन्नरव्याघ्रं प्रसन्नेन सुगन्धिना ॥ ६-१२८-६१  
सलिलेन सहस्राक्षन् वसवो वासवं यथा ।  
ऋत्विग्भिर्ब्राह्मणैः पूर्वन् कन्याभिर्मन्त्रिभिस्तथा ॥ ६-१२८-६२  
योधैश्चैवाभ्यषिञ्चन्स्ते सम्प्रहृष्टाः सनैगमैः ।  
सर्वौषधिरसैश्चापि दैवतैर्नभसि स्थितैः ॥ ६-१२८-६३  
चतुर्हिर्लोकपालैश्च सर्वैर्देवैश्च सङ्गतैः ।  
ब्रह्मणा निर्मितं पूर्वं किरीटं रत्नशोभितम् ॥ ६-१२८-६४  
अभिषिक्तः पुरा येन मनुस्तं दीप्ततेजसम् ।  
तस्यान्ववाये राजानः क्रमाद्येनाभिषेचिताः ॥ ६-१२८-६५  
सभायां हेमक्लुप्तायां शोभितायां महाधनैः ।  
रत्नैर्नानाविधैश्चैव चित्रितायां सुशोभनैः ॥ ६-१२८-६६  
नानारत्नमये पीठे कल्पयित्वा यथाविधि ।  
किरीटेन ततः पश्चाद्वसिष्ठेन महात्मना ॥ ६-१२८-६७  
ऋत्विग्भिर्भूषणैश्चैव समयोक्ष्यत राघवः ।  
छत्रं तस्य च जग्राह शत्रुघ्नः पाण्डुरन् शुभम् ॥ ६-१२८-६८  
श्वेतन् च वालव्यजनन् सुग्रीवो वानरेश्वरः ।  
अपरन् चन्द्रसङ्काशन् राक्षसेन्द्रो विभीषणः ॥ ६-१२८-६९  
मालान् ज्वलन्तीन् वपुषा काञ्चनीं शतपुष्कराम् ।  
राघवाय ददौ वायुर्वासवेन प्रचोदितः ॥ ६-१२८-७०  
सर्वरत्नसमायुक्तं मणिरत्नविभूषितम् ।  
मुक्ताहारं नरेन्द्राय ददौ शक्रप्रचोदितः ॥ ६-१२८-७१  
प्रजगुर्देवगन्धर्वा ननृतुश्चाप्सरो गणाः ।  
अभिषेके तदर्हस्य तदा रामस्य धीमतः ॥ ६-१२८-७२  
भूमिः सस्यवती चैव फलवन्तश्च पादपाः ।  
गन्धवन्ति च पुष्पाणि बभूवू राघवोत्सवे ॥ ६-१२८-७३  
सहस्रशतमश्वानान् धेनूनां च गवां तथा ।  
ददौ शतन् वृषान्पूर्वन् द्विजेभ्यो मनुजर्षभः ॥ ६-१२८-७४  
त्रिंशत्कोटीर्हिरण्यस्य ब्राह्मणेभ्यो ददौ पुनः ।  
नानाभरणवस्त्राणि महार्हाणि च राघवः ॥ ६-१२८-७५  
अर्करश्मिप्रतीकाशान् काञ्चनीं मणिविग्रहाम् ।  
सुग्रीवाय स्रजन् दिव्यां प्रायच्छन्मनुजर्षभः ॥ ६-१२८-७६  
वैदूर्यमणिचित्रे च वज्ररत्नविभूषिते ।  
वालिपुत्राय धृतिमानङ्गदायाङ्गदे ददौ ॥ ६-१२८-७७  
मणिप्रवरजुष्टन् च मुक्ताहारमनुत्तमम् ।  
सीतायै प्रददौ रामश्चन्द्ररश्मिसमप्रभम् ॥ ६-१२८-७८  
अरजे वाससी दिव्ये शुभान्याभरणानि च ।  
अवेक्षमाणा वैदेही प्रददौ वायुसूनवे ॥ ६-१२८-७९  
अवमुच्यात्मनः कण्ठाद्धारन् जनकनन्दिनी ।  
अवैक्षत हरीन्सर्वान्भर्तारन् च मुहुर्मुहुः ॥ ६-१२८-८०  
तामिङ्गितज्ञः सम्प्रेक्ष्य बभाषे जनकात्मजाम् ।  
प्रदेहि सुभगे हारन् यस्य तुष्टासि भामिनि ॥ ६-१२८-८१  
तेजो धृतिर्यशो दाक्ष्यं सामर्थ्यं विनयो नयः ।  
पौरुषन् विक्रमो बुद्धिर्यस्मिन्नेतानि नित्यदा ॥ ६-१२८-८२  
ददौ सा वायुपुत्राय तन् हारमसितेक्षणा ।  
हनूमान्स्तेन हारेण शुशुभे वानरर्षभः ॥ ६-१२८-८३  
चन्द्रांशुचयगौरेण श्वेताभ्रेण यथाचलः ।  
सर्वे वानरवृद्धाश्च ये चान्ये वानरोत्तमाः ॥ ६-१२८-८४  
वासोभिर्भूषणैश्चैव यथार्हं प्रतिपूजिताः ।  
ततो द्विविद मैन्दाभ्यां नीलाय च परन्तपः ॥ ६-१२८-८५  
सर्वान्कामगुणान्वीक्ष्य प्रददौ वसुधाधिपः ।  
विभीषणोऽथ सुग्रीवो हनुमान् जाम्बवांस्तथा ॥ ६-१२८-८६  
सर्ववानरवृद्धाश्च रामेणाक्लिष्टकर्मणा ।  
यथार्हं पूजिताः सर्वे कामै रत्नैश्च पुष्कलैर् ॥ ६-१२८-८७  
प्रहृष्टमनसः सर्वे जग्मुरेव यथागतम् ।  
नत्वा सर्वे महात्मानस्ततस्ते वानरर्षभाः ॥ ६-१२८-८८  
विसृष्टाः पार्थिवेन्द्रेण किष्किन्धां समुपागमन् ।  
सुग्रीवो वानरश्रेष्ठो दृष्ट्वा रामाभिषेचनम् ॥ ६-१२८-८९  
पूजितश्चैव रामेण किष्किन्धां प्राविशत्पुरीम् ।  
विभीषणोऽपि ध्र्मात्मा सह रैर्नैरृतर्षभैः ॥ ६-१२८-९०  
लब्ध्वा कुलधनं राजा लङ्कां प्रायान् महायशाः ।  
स राज्यमखिलं शासन्निहतारिर्महायशाः ॥ ६-१२८-९१  
राघवः परमोदारः शशास परया मुदा ।  
उवाच लक्ष्मणं रामो धर्मज्ञं धर्मवत्सलः ॥ ६-१२८-९२  
आतिष्ठ धर्मज्ञ मया सहेमां ।  
गां पूर्वराजाध्युषितां बलेन ।  
तुल्यं मया त्वं पितृभिर्धृता या ।  
तां यौवराज्ये धुरमुद्वहस्व ॥ ६-१२८-९३  
सर्वात्मना पर्यनुनीयमानो ।  
यदा न सौमित्रिरुपैति योगम् ।  
नियुज्यमानोऽ पि च यावराज्ये  
ततोऽभ्यषिञ्चद्भरतं महात्मा ॥ ६-१२८-९४  
पौण्डरीकाश्वमेधाभ्यान् वाजपेयेन चासकृत् ।  
अन्यैश्च विविधैर्यज्ञैरयजत्पार्थिवर्षभः ॥ ६-१२८-९५  
राज्यन् दशसहस्राणि प्राप्य वर्षाणि राघवः ।  
शताश्वमेधानाजह्रे सदश्वान्भूरिदक्षिणान् ॥ ६-१२८-९६  
आजानुलम्बिबाहुश्च महास्कन्धः प्रतापवान् ।  
लक्ष्मणानुचरो रामः पृथिवीमन्वपालयत् ॥ ६-१२८-९७  
राघवश्चापि धर्मात्मा प्राप्य राज्यमनुत्तमम् ।  
ईजे बहुविधैर्यज्ञैः ससुतभ्रातृबान्धवः ॥ ६-१२८-९८  
न पर्यदेवन्विधवा न च व्यालकृतं भयम् ।  
न व्याधिजं भयन् वापि रामे राज्यं प्रशासति ॥ ६-१२८-९९  
निर्दस्युरभवल्लोको नानर्थः कन् चिदस्पृशत् ।  
न च स्म वृद्धा बालानां प्रेतकार्याणि कुर्वते ॥ ६-१२८-१००  
सर्वं मुदितमेवासीत्सर्वो धर्मपरोअभवत् ।  
राममेवानुपश्यन्तो नाभ्यहिन्सन्परस्परम् ॥ ६-१२८-१०१  
आसन्वर्षसहस्राणि तथा पुत्रसहस्रिणः ।  
निरामया विशोकाश्च रामे राज्यं प्रशासति ॥ ६-१२८-१०२  
रामो रामो राम इति प्रजानामभवन् कथाः ।  
रामभूतं जगाभूद्रामे राज्यं प्रशासति ॥ ६-१२८-१०३  
नित्यपुष्पा नित्यफलास्तरवः स्कन्धविस्तृताः ।  
कालवर्षी च पर्जन्यः सुखस्पर्शश्च मारुतः ॥ ६-१२८-१०४  
ब्राह्मणाः क्षत्रिया वैश्याः शूद्रा लोभविवर्जिताः ।  
स्वकर्मसु प्रवर्तन्ते तुष्ठाः स्वैरेव कर्मभिः ॥ ६-१२८-१०५  
आसन् प्रजा धर्मपरा रामे शासति नानृताः ।  
सर्वे लक्षणसम्पन्नाः सर्वे धर्मपरायणाः ॥ ६-१२८-१०६  
दशवर्षसहस्राणि रामो राज्यमकारयत् ।  
धर्मयं यशस्यमायुष्यं राज्ञां च विजाअवहम् ॥ ६-१२८-१०७  
आदिकाव्यमिदं चार्षं पुरा वाल्मीकिना कृतम् ।  
पठेद्यः शृणुयाल्लोके नरः पापात्प्रमुच्यते ॥ ६-१२८-१०८  
पुत्रकामश्च पुत्रान्वै धनकामो धनानि च ।  
लभते मनुजो लोके श्रुत्वा रामाभिषेचनम् ॥ ६-१२८-१०९  
महीं विजयते राजा रिपूंश्चाप्यधितिष्ठति ।  
राघवेण यथा माता सुमित्रा लक्ष्मणेन च ॥ ६-१२८-११०  
भरतेन च कैकेयी जिवपुत्रास्तथा स्त्रियः ।  
भविष्यन्ति सदानन्दाः पुत्रपौत्रसमन्विताः ॥ ६-१२८-१११  
श्रुत्वा रामायणमिदं दीर्घमायिश्च विन्दति ।  
रामस्य विजयं चैव सर्वमक्लिष्ठकर्मणः ॥ ६-१२८-११२  
शृणोति य इत्दं काव्यं पुरा वाल्मीकिना कृतम् ।  
श्रद्दधानो जितक्रोधो दुर्गाण्यतितरत्यसौ ॥ ६-१२८-११३  
समागम्य प्रवासान्ते रमन्ते सह बान्धवैः ।  
शृण्वन्ति य इदं काव्यं पुरा वाल्मीकिना कृतम् ॥ ६-१२८-११४  
ते प्रार्थितान् वरान् सर्वान् प्राप्नुवन्तीह राघवात् ।  
श्रवणेन सुराः सर्वे प्रीयन्ते सम्प्रशृण्वताम् ॥ ६-१२८-११५  
विनायकाश्च शाम्यन्ति गृहे तिष्ठन्ति यस्य वै ।  
विजयेत महीं राजा प्रवासि स्वस्तिमान् भवेत् ॥ ६-१२८-११६  
स्त्रियो रजस्वलाः श्रुत्वा पुत्रान् सूयुरनुत्तमान् ।  
पूजयंश्च पठंश्चनमितिहासं पुरातनम् ॥ ६-१२८-११७  
प्रणम्य शिरसा नित्यं श्रोतव्यं क्षत्रियैर्द्विजात् ॥ ६-१२८-११८  
ऐश्वर्यं पुत्रलाभश्च भविष्यति न संशयः ।  
रामायणमिदं कृत्स्नं शृण्वतः पठतः सदा ॥ ६-१२८-११९  
प्रीयते सततं रामः सहि मिष्णुः सनातनः ।  
आदिदेवो महाबाहुर्हरिर्नारायणः प्रभुः ॥ ६-१२८-१२०  
साक्षाद्रामो रघुश्रेष्ठः शेषो लक्ष्मण उच्यते ।  
एवमेतत्पुरावृत्तमाख्यानं भद्रमस्तु वः ॥ ६-१२८-१२१  
प्रव्याहरत विस्रब्धं बलं विष्णोः प्रवर्धताम् ।  
देवाश्च सर्वे तुष्यन्ति ग्रहणाच्छ्रवणात्तथा ॥ ६-१२८-१२२  
रामायणस्य श्रवणे तुष्यन्ति पितरः सदा ।  
भक्त्या रामस्य ये चेमां संहितामृषिणा कृताम् ॥ ६-१२८-१२३  
ये लिखन्तीह च नरास्तेषां वासस्त्रिविष्टपे ।  
कुटुम्बवृद्धिं धनधान्यवृद्धिं ।  
स्त्रियश्च मुख्याह् सुखमुत्तमं च ।  
श्रुत्वा शुभं काव्यमिदं महार्थं ।  
प्राप्नोति सर्वां भुवि चार्थसिद्धिम् ॥ ६-१२८-१२४  
आयुष्यमारोग्यकरं यशस्यं ।  
सौभ्रातृकं बुद्धिकरं शुभं च ।  
श्रोतव्यमेतन्नियमेन सद्भि ।  
राख्यानमोजस्करमृद्धिकामैः ॥ ६-१२८-१२५  
इत्यार्षे श्रीमद्रामायणे आदिकाव्ये युद्धकाण्डे अष्टाविंशत्यधिक शततमः सर्गः