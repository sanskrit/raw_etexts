---
title: 124 Rama lands at Sage Bharadwaja hermitage
title_english: 124 Rama lands at Sage Bharadwaja hermitage

---


<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-121-Rama_prepares_to_leave_for_Ayodhya_0.mp3"></div>


पूर्णे चतुर्दशे वर्षे पञ्चम्यां लक्ष्मणाग्रजः ।  
भरद्वाजाश्रमं प्राप्य ववन्दे नियतो मुनिम् ॥ ६-१२४-१  
सोऽपृच्छदभिवाद्यैनं भरद्वाजं तपोधनम् ।  
शृणोषि कच्चिद्भगवन् सुभिक्षानामयं पुरे ॥ ६-१२४-२  
कच्चित्स युक्तो भरतो जीवन्त्यपि च मातरः ।  
एवमुक्तस्तु रामेण भरद्वाजो महामुनिः ॥ ६-१२४-३  
प्रत्युवाच रघुश्रेष्ठं स्मितपूर्वं प्रहृष्टवत् ।  
पङ्कदिग्धस्तु भरतो जटिलस्त्वां प्रतीक्षते ॥ ६-१२४-४  
पादुके ते पुरस्कृत्य सर्वं च कुशलं गृहे ।  
त्वां पुरा चीरवसनं प्रविशन्तं महावनम् ॥ ६-१२४-५  
स्त्रीतृतीयं च्युतं राज्याद्धर्मकामं च केवलम् ।  
पदातिं त्यक्तसर्वस्वं पितृनिर्देशकारिणम् ॥ ६-१२४-६  
सर्वभोगैः परित्यक्तं स्वर्गच्युतम्वामरम् ।  
दृष्ट्वा तु करुणा पूर्वं ममासीत्समितिंजय ॥ ६-१२४-७  
कैकेयीवचने युक्तं वन्यमूलफलाशिनम् ।  
सांप्रतम् तु समृद्धार्थं समित्रगणबान्धवम् ॥ ६-१२४-८  
समीक्ष्य विजितारिं च ममाभूत्प्रीतिरुत्तमा ।  
सर्वं च सुखकुःखं ते विदितं ममम् राघव ।  
यत्त्वया विपुलं प्राप्तं जनस्थाननिवासिना ॥ ६-१२४-९  
ब्राह्मणार्थे नियुक्तस्य रक्षतः सर्वतापसान् ।  
रावणेन हृता भार्या बभूवेयमनिन्दिता ॥ ६-१२४-१०  
मारीचदर्शनं चैव सीतोन्मथनमेव च ।  
कबन्धदर्शनं चैव पम्पाभिगमनं तथा ॥ ६-१२४-११  
सुग्रीवेण च ते सख्यं यथा वाली हतस्त्वया ।  
मार्गणं चैव वैदेह्याः कर्म वातात्मजस्य च ॥ ६-१२४-१२  
विदितायां च सीतायां नलसेतुर्यथा कृतः ।  
यथा चादीपिता लङ्का प्रहृष्टूररियूथपैः ॥ ६-१२४-१३  
सपुत्रबान्दवामात्यः सबलः सहावाहनः ।  
यथा च निहतः संख्ये रावणो बलदर्पितः ॥ ६-१२४-१४  
यथा च निहते तस्मिन् रावणे देवकण्टके ।  
समागमश्च त्रिदशैर्यथा दत्तश्च ते वरः ॥ ६-१२४-१५  
सर्वम् ममैतद्विदितं तपसा धर्मवत्सल ।  
संपतन्ति च मे शिष्याः प्रवृत्त्याख्याः पुरीमितः ॥ ६-१२४-१६  
मित्राणि धन धान्यानि प्रजानां सम्मतानिव ।  
जननी नन्म भूमिश्च स्वर्गादपि गरीयसी ॥ ६-१२४-१७  
तस्य तच्छिरसा वाक्यं प्रतिगृह्य नृपात्मजः ।  
बाढमित्येव संहृष्टः श्रीमान्वरमयाचत ॥ ६-१२४-१८  
अकालफलिनो वृक्षाः सर्वे चापि मधुस्रवाः ।  
फलान्यमृतगन्धीनि बहूनि विविधानि च ॥ ६-१२४-१९  
भवन्तु मार्गे भवन्नयोध्यां प्रति गच्छतः ।  
तथेति च प्रतिज्ञाते वचनात्समनन्तरम् ॥ ६-१२४-२०  
अभवन्पादपास्तत्र स्वर्गपादपसंनिभाः ।  
निष्फलाः फलिनश्चासन्विपुष्पाः पुष्पशालिनः ॥ ६-१२४-२१  
शुष्काः समग्रपत्रास्ते नगाश्चैव मधुस्रवाः ।  
सर्वतो योजनास्त्रिस्रो गच्छतामभवंस्तदा ॥ ६-१२४-२२  
ततः प्रहृष्टाः प्लवगर्षभास्ते ।  
बहूनि दिव्यानि फलानि चैव ।  
कामादुपाश्नन्ति सहस्रशस्ते ।  
मुदान्विताः स्वर्गजितो मुदेव ॥ ६-१२४-२३  
इत्यार्षे श्रीमद्रामायने आदिकाव्ये युद्धकाण्डे चतुर्विंशत्यधिक शततमः सर्गः
