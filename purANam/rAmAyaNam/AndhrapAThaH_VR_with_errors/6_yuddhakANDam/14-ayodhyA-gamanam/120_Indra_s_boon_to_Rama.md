---
title: 120 Indra s boon to Rama
title_english: 120 Indra s boon to Rama

---


<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-117-Gods_reach_Lanka_and_approach_Rama_0.mp3"></div>


प्रतिप्रयाते काकुत्थ्से महेन्द्रः पाकशासनः ।  
अब्रवीत् परमप्रीतो राघवं प्राञ्जलिं स्थितम् ॥ ६-१२०-१  
अमोघं दर्शनं राम तवास्माकं नरर्षभ ।  
प्रीतियुक्ताः स्म तेन त्वं ब्रूहि यन्मनसेप्सितम् ॥ ६-१२०-२  
एवमुक्तो महेन्द्रेण प्रसन्नेन महात्मना ।  
सुप्रसन्नमना हृष्टो वचनम् प्राह राघवः ॥ ६-१२०-३  
यदि प्रीतिः समुत्पन्ना मयि ते विबुधेश्वर ।  
वक्ष्यामि कुरु मे सत्यम् वचनं वदतां वर ॥ ६-१२०-४  
मम हेतोः पराक्रान्ता ये गता यमसादनम् ।  
ते सर्वे जीवितं प्राप्य समुत्तिष्ठन्तु वानराः ॥ ६-१२०-५  
मत्कृते विप्रयुक्ता ये पुत्रैर्दारैश्च वानराः ।  
तान् प्रीतमनसः सर्वान् द्रष्टुमिच्छामि मानद ॥ ६-१२०-६  
विक्रान्ताश्चापि शूराश्च न मृत्युं गणयन्ति च ।  
कृतयत्ना विपन्नाश्च जीवयैनान् पुरंदर ॥ ६-१२०-७  
मत्प्रियेष्वभिरक्ताश्च न मृत्युं गणयन्ति ये ।  
त्वत्प्रसादात्समेयुस्ते वरमेतमहं वृणे ॥ ६-१२०-८  
नीरुजो निर्व्रणांश्चैव संपन्नबलपौरुषान् ।  
गोलाङ्गूलांस्तथर्क्षांश्च द्रष्टुमिच्छामि मानद ॥ ६-१२०-९  
अकाले चापि पुष्पाणि मूलानि च फलानि च ।  
नद्यश्च विमलास्तत्र तिष्ठेयुर्यत्र वानराः ॥ ६-१२०-१०  
श्रुत्वा तु वचनं तस्य राघवस्य महात्मनः ।  
महेन्द्रह् प्रत्युवाचेदं वचनं प्रीतिसंयुतम् ॥ ६-१२०-११  
महानयं वरस्तात यस्त्वयोक्तो रघुत्तम ।  
द्विर्मया नोक्तपुर्वं च तस्मादेवद्भविष्यति ॥ ६-१२०-१२  
समुत्तिष्ठन्तु ते सर्वे हता ये युधि राक्षसैः ।  
ऋक्षाश्च सह गोपुच्छैर्निकृत्ताननबाहवः ॥ ६-१२०-१३  
नीरुजो निर्व्रिणाश्चव संपन्नबलपौरुषाः ।  
समुत्थास्यन्ति हरयः सुप्ता निद्राक्षये यथा ॥ ६-१२०-१४  
सुहृद्भिर्बान्धवैश्चव ज्ञातिभिः स्वजनेन च ।  
सर्व एव समेष्यन्ति संयुक्ताः परया मुदा ॥ ६-१२०-१५  
अकाले पुष्पशबलाः फलवन्तश्च पादपाः ।  
भविष्यन्ति महेष्वास नद्यश्च नलिलायुताः ॥ ६-१२०-१६  
सव्रणैः प्रथमं गात्रैरिदानीं निर्व्रणैः समैः ।  
ततः समुत्थिताः सर्वे सुप्त्वेव हरियूथपाः ॥ ६-१२०-१७  
बभूवुर्वानराः सर्वे किं न्वेतदिति विस्मिताः ।  
काकुत्थ्सं परिपूर्णार्थं दृष्ट्वा सर्वे सुरोत्तमाः ॥ ६-१२०-१८  
अब्रुवन् परमप्रीताः स्तुत्वा रामं सलक्ष्मणम् ।  
गच्छायोध्यामितो राजन् विसर्जय च वानरान् ॥ ६-१२०-१९  
मैथिलीं सान्त्वयस्वैनामनुरक्तां यशस्विनीम् ।  
भ्रातरं भरतं पश्य त्वच्छोकाद्व्रतचारिणम् ॥ ६-१२०-२०  
शत्रुघ्नं च महात्मानं मातृइः सर्वाः परंतप ।  
अभिषेचय चात्मानम् पौरान्गत्वा प्रहर्षय ॥ ६-१२०-२१  
एवमुक्त्वा सहस्राक्षो रामं सौमित्रिणा सह ।  
विमानैः सूर्यसंकाशैर्ययौ हृष्टः सुरैह् सह ॥ ६-१२०-२२  
अभिवाद्य च काकुत्थ्सः सर्वांस्तांस्त्रिदशोत्तमान् ।  
लक्ष्मणेन सह भ्रात्रा वासमाज्ञापयत्तदा ॥ ६-१२०-२३  
ततस्तु सा लक्ष्मणरानुपालिता ।  
महाचमूर्हृष्टजना यशस्विनी ।  
श्रिया ज्वलन्तीविरराज सर्वतो ।  
निशा प्रणीतेव हि शीतरश्मिना ॥ ६-१२०-२४  
इत्यार्षे श्रीमद्रामायणे आदिकाव्ये युद्धकाण्डे विंशत्यधिकशततमः सर्गः
