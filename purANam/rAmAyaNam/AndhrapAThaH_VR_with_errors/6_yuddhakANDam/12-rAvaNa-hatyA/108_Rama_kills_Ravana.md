---
title: 108 Rama kills Ravana
title_english: 108 Rama kills Ravana

---

<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-106-Rama_spoke_to_Matali_0.mp3"></div>


अथ सस्मारयामास मातली राघवं तदा ।  
अजानन्निव किं वीर त्वमेनमनुवर्तसे ॥ ६-१०८-१  
विसृजास्मै वधाय त्वमस्त्रं पैतामहं प्रभो ।  
विनाशकालः कथितो यः सुरैः सोऽद्य वर्तते ॥ ६-१०८-२  
ततः संस्मारितो रामस्तेन वाक्येन मातलेः ।  
जग्राह स शरं दीप्तं निःश्वसन्तमिवोरगम् ॥ ६-१०८-३  
यं तस्मैन् प्रथमं प्रादादगस्त्यो भगवानृषिः ।  
ब्रह्मदत्तं महाबाणममोघं युधि वीर्यवान् ॥ ६-१०८-४  
ब्रह्मणा निर्मितं पूर्वमिन्द्रार्थममितौजसा ।  
दत्तं सुरपतेः पूर्वं त्रिलोकजयकाङ्क्षिणः ॥ ६-१०८-५  
यस्य वाजेषु पवनः फले पावकबास्करौ ।  
शरीरमाकाशमयं गौरवे मेरुमन्दरौ ॥ ६-१०८-६  
जाज्वल्यमानं वपुषा सुपुङ्खं हेमभूषितम् ।  
तेजसा सर्वभूतानां कृतं भास्करवर्चसम् ॥ ६-१०८-७  
सधूममिव कालाग्निं दीप्तमाशीविषोपमम् ।  
नरनागाश्ववृन्दानां भेदनं क्षिप्रकारिणम् ॥ ६-१०८-८  
द्वाराणां परिघाणां च गिरीणां चापि भेदनम् ।  
नानारुधिरदिग्धाङ्गं मेदोदिग्धं सुदारुणम् ॥ ६-१०८-९  
वज्रसारं महानादं नानासमितिदारणम् ।  
सर्ववित्रासनं भीमं श्वसन्तमिव पन्नगम् ॥ ६-१०८-१०  
कङ्कगृध्रबकानां च गोमायुगणरक्षसाम् ।  
नित्यं भक्षप्रदं युद्धे यमरूपं भयावहम् ॥ ६-१०८-११  
नन्दनं वानरेन्द्राणां रक्षसामवसादनम् ।  
वाजितं विविधर्वाजैश्चारुचित्रैर्गरुत्मतः ॥ ६-१०८-१२  
तमुत्तमेषुम् लोकानामिक्ष्वाकुभयनाशनम् ।  
द्विषतां कीर्तिहरणम् प्रहर्षकरमात्मनः ॥ ६-१०८-१३  
अभिमन्त्र्य ततो रामस्तं महेषुं महाबलः ।  
वेदप्रोक्तेन विधिना संदधे कार्मुके बली ॥ ६-१०८-१४  
तस्मिन् संधीयमाने तु राघवेण शरोत्तमे ।  
सर्वभूतानि संत्रेसुश्चचाल च वसुंधरा ॥ ६-१०८-१५  
स रावणाय संक्रुद्धो भृशमायम्य कार्मुकम् ।  
चिक्षेप परमायत्तः शरं मर्मविदारणम् ॥ ६-१०८-१६  
स वज्र इव दुर्धर्षो वज्रिबाहुविसर्जितः ।  
कृतान्त इव चावार्यो न्यपतद्रावणोरसि ॥ ६-१०८-१७  
स विसृष्तो महावेगह् शरीरान्तकरः शरः ।  
च्छेद हृदयं तस्य रावणस्य दुरात्मनः ॥ ६-१०८-१८  
रुधिराक्तह् स वेगेन शरीरान्तकरः शरः ।  
रावणस्य हरन् प्राणान् विवेश धरणीतलम् ॥ ६-१०८-१९  
स शरो रावणं हत्वा रुधिरार्रीकृतच्छविः ।  
कृतकर्मा निभृतवत्स्वतूणीं पुनराविशत् ॥ ६-१०८-२०  
तस्य हस्तद्धतस्याशु कार्मुकं च ससायकम् ।  
विपपात सह प्राणैर्भ्रुश्यमानस्य जीवितात् ॥ ६-१०८-२१  
गतासुर्भीमवेगस्तु नैरृतेन्द्रो महाद्युतिः ।  
पपात स्यन्दनाद्भूमौ वृत्रो वज्रहतो यथा ॥ ६-१०८-२२  
तं दृष्ट्वा पतितं भूमौ हतशेषा निशाचराः ।  
हतनाथा भयत्रस्ताः सर्वतः संप्रदुद्रुवुः ॥ ६-१०८-२३  
सर्वतश्चाभिपेतुस्तान् वानरा द्रुमयोधिनः ।  
दशग्रीववधं दृष्ट्वा वानरा जितकाशिनः ॥ ६-१०८-२४  
अत्दिता वानरैर्भ्रष्टा लङ्कामभ्यपतन् भयात् ।  
हताश्रयत्वात्करुणैर्बाष्पप्रस्रवणैर्मुखैः ॥ ६-१०८-२५  
ततो विनेदुः संहृष्टा वानरा जितकाशिनः ।  
वदन्तो राघवजयं रावणस्य च तद्वधम् ॥ ६-१०८-२६  
अथान्तरिक्षे व्यनदत्सौम्य्स्त्रिदशदुन्दुभिः ।  
दिव्यगन्धवहस्तत्र मारुतः सुसुखो ववौ ॥ ६-१०८-२७  
निपपातान्तरिक्षाच्च पुष्पवृष्टिस्तदा भुवि ।  
किरन्ती रघवरथं दुरवापा मनोहरा ॥ ६-१०८-२८  
राघवस्तवसंयुक्ता गगने च विशुश्रुवे ।  
साधु साध्विति वागग्य्रा देवतानां महात्मनाम् ॥ ६-१०८-२९  
आविवेश महान् हर्षो देवानां चारणैः सह ।  
रावने निहते रौद्रे सर्वलोकभयंकरे ॥ ६-१०८-३०  
ततः सकामं सुग्रीवमङ्गदं च विभीषणम् ।  
चकार राघवः प्रीतो हत्वा राक्षसपुंगवम् ॥ ६-१०८-३१  
ततः प्रजग्मुः प्रशमं मरुद्गणा ।  
दिशः प्रसेदुर्विमलं नभोऽभवत् ।  
मही चकम्पे न च मारुतो ववौ ।  
स्थिरप्रभश्चाप्यभवद्दिवाकरः ॥ ६-१०८-३२  
ततस्तु सुग्रीवविभीषणाङ्गदाः ।  
सुहृद्विशिष्टाः सहलक्ष्मणास्तदा ।  
समेत्य हृष्टा विजयेन राघवं ।  
रणेऽभिरामं विधिनाभ्यपूजयन् ॥ ६-१०८-३३  
स तु निहररिपुह् स्थिरप्रतिज्ञः ।  
स्वजनबलाभिवृतो रणे रराज ।  
रघुकुलनृपनन्दनो महुजा ।  
स्त्रिदशगणैरभिसंवृतो यथेन्द्रः ॥ ६-१०८-३४  
इत्यार्षे श्रीमद्रामायणे आदिकाव्ये युद्धकाण्डे अष्टोत्तरशरतमः सर्गः
