---
title: 107 Rama and Ravana perform a fierce battle
title_english: 107 Rama and Ravana perform a fierce battle

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-105-Sage_Agastya_s_advice_0.mp3"></div>


ततः प्रवृत्तं सुक्रूरं रामरावणयोस्तदा ।  
सुमहद्द्वैरथं युद्धं सर्वलोकभयावहम् ॥६-१०७-१  
ततो राक्षससैन्यं च हरीणां च महद्बलम् ।  
प्रगृहीतप्रहरणं निश्चेष्टं समतिष्ठत ॥६-१०७-२  
सम्प्रयुद्धौ ततो दृष्ट्वा बलवन्नरराक्षसौ ।  
व्याक्षिप्तहृदयाः सर्वे परं विस्मयमागताः ॥६-१०७-३  
नानाप्रहरणैर्व्यग्रैर्भुजैर्विस्मितबुद्धयः ।  
तस्थुः प्रेक्ष्य च सङ्ग्रामं नाभिजघ्नुः परस्परम् ॥६-१०७-४  
रक्षसां रावणं चापि वानराणां च राघवम् ।  
पश्यतां विस्मिताक्षाणां सैन्यं चित्रमिवाबभौ ॥६-१०७-५  
ते तु तत्र निमित्तानि दृष्ट्वा राघवरावणौ ।  
कृतबुद्धी स्थिरामर्षौ युयुधाते अभीतवत् ॥६-१०७-६  
जेतव्यमिति काकुत्स्थो मर्तव्यमिति रावणः ।  
धृतौ स्ववीर्यसर्वस्वं युद्धेऽदर्शयतां तदा ॥६-१०७-७  
ततः क्रोधाद्दशग्रीवः शरान्सन्धाय वीर्यवान् ।  
मुमोच ध्वजमुद्दिश्य राघवस्य रथे स्थितम् ॥६-१०७-८  
ते शरास्तमनासाद्य पुरन्दररथध्वजम् ।  
रक्तशक्तिं परामृश्य निपेतुर्धरणीतले ॥६-१०७-९  
ततो रामोऽभिसङ्क्रुद्धश्चापमायम्य वीर्यवान् ।  
कृतप्रतिकृतं कर्तुं मनसा सम्प्रचक्रमे ॥६-१०७-१०  
रावणध्वजमुद्दिश्य मुमोच निशितं शरम् ।  
महासर्पमिवासह्यं ज्वलन्तं स्वेन तेजसा ॥६-१०७-११  
रामश्चिक्षेप तेजस्वी केतुमुद्दिश्य सायकम् ।  
जगाम स महीं भित्त्वा दशग्रीवध्वजं शरः ॥६-१०७-१२  
स निकृत्तोऽपतद्भूमौ रावणस्य रथध्वजः ।  
ध्वजस्योन्मथनं दृष्ट्वा रावणः सुमहाबलः ॥६-१०७-१३  
क्रोधजेनाग्निना सङ्ख्ये प्रदीप्त इव चाभवत् ।  
स रोषवशमापन्नः शरवर्षं महद्वमन् ॥६-१०७-१४  
रामस्य तुरगान्दिव्याञ्शरैर्विव्याध रावणः ।  
ते विद्धा हरयस्तस्य नास्खलन्नापि बभ्रमुः ॥६-१०७-१५  
बभूवुः स्वस्थहृदयाः पद्मनालैरिवाहताः ।  
तेषामसम्भ्रमं दृष्ट्वा वाजिनां रावणस्तदा ॥६-१०७-१६  
भूय एव सुसङ्क्रुद्धः शरवर्षं मुमोच ह ।  
गदाश्च परिघांश्चैव चक्राणि मुसलानि च ॥६-१०७-१७  
गिरिशृङ्गाणि वृक्षांश्च तथा शूलपरश्वधान् ।  
माया विहितमेतत्तु शस्त्रवर्षमपातयत् ॥६-१०७-१८  
सहस्रशस्ततो बाणानश्रान्तहृदयोद्यमः ।  
तुमुलं त्रासजननं भीमं भीमप्रतिस्वनम् ॥६-१०७-१९  
दुर्धर्षमभवद्युद्धे नैकशस्त्रमयं महत् ।  
विमुच्य राघवरथं समन्ताद्वानरे बले ॥६-१०७-२०  
सायकैरन्तरिक्षं च चकाराशु निरन्तरम् ।  
मुमोच च दशग्रीवो निःसङ्गेनान्तरात्मना ॥ ६-१०७-२१  
व्यायच्छमानं तं दृष्ट्वा तत्परं रावणं रणे ।  
प्रहसन्निव काकुत्स्थः सन्दधे निशितान् शरान् ॥६-१०७-२२  
स मुमोच ततो बाणान्रणे शतसहस्रशः ।  
तान् दृष्ट्वा रावणश्चक्रे स्वशरैः खं निरन्तरम् ॥६-१०७-२३  
ततस्ताभ्यां प्रयुक्तेन शरवर्षेण भास्वता ।  
शरबद्धमिवाभाति द्वितीयं भास्वदम्बरम् ॥६-१०७-२४  
नानिमित्तोऽभवद्बाणो नातिभेत्ता न निष्फलः ।  
अन्योन्यमभिसंहत्य निपेतुर्धरणीतले ॥६-१०७-२५  
तथा विसृजतोर्बाणान्रामरावणयोर्मृधे ।  
प्रायुध्येतामविच्छिन्नमस्यन्तौ सव्यदक्षिणम् ॥६-१०७-२६  
चक्रतुस्तौ शरौघैस्तु निरुच्छ्वासमिवाम्बरम् ।  
रावणस्य हयान्रामो हयान्रामस्य रावणः ॥६-१०७-२७  
जघ्नतुस्तौ तदान्योन्यं कृतानुकृतकारिणौ ।  
एवं तु तौ सुसंक्रुद्धौ चक्रतुर्युद्धमुत्तमम् ॥६-१०७-२८  
मुहूर्तमभवद्युद्धं तुमुलं रोमहर्षणम् ।  
प्रयुध्यमानौ समरे महाबलौ ।  
शितैः शरै रावणलक्ष्मणाग्रजौ ।  
ध्वजावपातेन स राक्षसाधिपो ।  
भृशं प्रचुक्रोध तदा रघूत्तमे ॥६-१०७-२९  
तौ तथा युध्यमानौ तु समरे रामरावणौ ।  
ददृशुः सर्वभूतान्नि विस्मितेनान्तरात्मना ॥६-१०७-३०  
अर्दयन्तौ तु समरे तयोस्तौ स्यन्दनोत्तमौ ।  
परस्परमभिक्रुद्धौ परस्परमभिद्रुतौ ॥६-१०७-३१  
परस्परवधे युक्तौ घोररूपौ बभूवतुः ।  
मण्डलानि च वीथीश्च गतप्रत्यागतानि च ॥६-१०७-३२  
दर्शयन्तौ बहुविधां सूतसामर्थ्यजां गतिम् ।  
अर्दयन् रावणं रामो राघवं चापि रावणः ॥६-१०७-३३  
गतिवेगं समापन्नौ प्रतिवेगप्रवर्तने ।  
क्षिपतोः शरजालानि तयोस्तौ स्यन्दनोत्तमौ ॥६-१०७-३४  
चेरतुह् संयुगमहीं सासारौ जलदाविव ।  
दर्शयित्वा तदा तौ तु गतिं बहुविधां रणे ॥६-१०७-३५  
परस्परस्याभिमुखौ पुनरेव च तस्थतुः ।  
धुरं धुरेण रथयोर्वक्त्रं वक्त्रेण वाजिनाम् ॥६-१०७-३६  
पताकाश्च पताकाभिः समीयुः स्थितयोस्तद ।  
रावणस्य ततो रामो धनुर्मुकैः शितैः शरैः ॥६-१०७-३७  
चतुर्भिश्चतुरो दीप्तान् हयान् प्रत्यपसर्पयत् ।  
स क्रोधवशमापन्नो हयानामपसर्पणे ॥६-१०७-३८  
मुमोच निशितान् बाणान् राघवाय दशाननः ।  
सोऽतिविद्धो बलवता दशग्रीवेण राघवः ॥६-१०७-३९  
जगाम न विकारम् च न चापि व्यथितोऽभवत् ।  
चिक्षेप च पुनर्बाणान् वज्रपातसमस्वनान् ॥६-१०७-४०  
सारथिं वज्रहस्तस्य समुद्दिश्य दशाननः ।  
मातलेस्तु महावेगाः सरीरे पतिताः शराः ॥६-१०७-४१  
न सूक्ष्ममपि संमोहं व्यथां वा प्रददुर्युधि ।  
तया धर्षणया क्रुद्धो मातलेर्न तथात्मनः ॥६-१०७-४२  
चकार शरजालेन राघवो विमुखं रिपुम् ।  
विंशतिं त्रिंशतिं षष्टिं शतशोऽथ सहस्रशः ॥६-१०७-४३  
मुमोच राघवो वीरः सायकान् स्यन्दने रपोः ।  
रावणोऽपि ततः क्रुद्धो रथस्थो राक्षसेश्वरः ॥६-१०७-४४  
गदामुसलवर्षेण रामं प्रत्यर्दयरणे ।  
तत्प्रयुक्तं पुनर्युद्धं तु मुलं रोमहर्षणम् ॥६-१०७-४५  
गदानां मुसलानां च परिघाणां च निःस्वनैः ।  
शरणां पुङ्खवातैश्च क्षुभिताः सप्त सागराः ॥६-१०७-४६  
क्षुब्धानां सागराणां च पातालतलवासिनः ।  
व्यथिता दानवाः सर्वे पन्नगाश्च सहस्रशः ॥६-१०७-४७  
चकम्पे मेदिनी कृत्स्ना सशैलवनकानना ।  
भास्करो निष्प्रभश्चासीन्न ववौ चापि मारुतः ॥६-१०७-४८  
ततो देवाः सगन्धर्वाः सिद्धाश्च परमर्षयः ।  
चिन्तामापेदिरे सर्वे सकिंनरमहोरगाः ॥६-१०७-४९  
स्वस्ति गोब्राह्मणेभ्योऽस्तु लोकास्तिष्ठन्तु शाश्वताः ।  
जयतां राघवः संख्ये रावणं राक्षसेश्वरम् ॥६-१०७-५०  
एवं जपन्तोऽपश्यंस्ते देवाः सर्षिगणास्तदा ।  
रामरावणयोर्युद्धं सुघोरं रोमहर्षणम् ॥६-१०७-५१  
गन्धर्वाप्सरसां संघा दृष्ट्वा युद्धमनूपमम् ।  
गगनं गगनाकारं सागरः सागरोपमः ॥६-१०७-५२  
रामरावणयोर्युद्धं रामरावणयोरिव ।  
एवं ब्रुवन्तो ददृशुस्तद्युद्धं रामरावणम् ॥६-१०७-५३  
ततः क्रोधान्महाबाहू रघूणां कीर्तिवर्धनः ।  
संधाय धनुषा रामः शरमाशीविषोपमम् ॥६-१०७-५४  
रावणस्य शोरोऽच्छिन्दच्छ्रीमज्ज्वलितकुण्डलम् ।  
तच्छिरः पतितं भूमौ दृष्टं लोकैस्त्रिभिस्तदा ॥६-१०७-५५  
तस्यैव सदृशं चान्यद्रावणस्योत्थितं शिरः ।  
तत् क्षिप्तं क्षिप्रहस्तेन रामेण क्षिप्रकारिणा ॥६-१०७-५६  
द्वितीयं रावणशिरश्चिन्नं संयति सायकैः ।  
चिन्नमात्रं च तच्छीर्षं पुनरेव प्रद्श्यते ॥६-१०७-५७  
तदप्यशनिसंकाशैश्छिन्नं रामस्य सायकैः ।  
एवमेव शतं चिन्नं शिरसां तुल्यवर्चसाम् ॥६-१०७-५८  
न चैव रावणस्यान्तो दृश्यते जीवितक्षये ।  
ततः सर्वास्त्रविद्वीरः करुसल्यानन्दवर्धनः ॥६-१०७-५९  
मार्गणैर्बहुभिर्युक्तश्चिन्तयामास राघवः ।  
मारीचो निहतो यैस्तु खरो यैस्तु सदूषणः ।  
क्रौञ्चावने विराधस्तु कबन्दो दण्डके वने ।  
यैः साला गिरयो भग्ना वाली च क्षुभितोऽम्बुधिः ॥६-१०७-६०  
त इमे सायकाः सर्वे युद्धे प्रात्ययिका मम ।  
किं नु तत्कारणं येन रावणे मन्दतेजसः ॥६-१०७-६१  
इति चिन्तापरश्चासी दप्रमत्तश्च संयुगे ।  
ववर्ष शरवर्षाणि राघवो रावणोरसि ॥६-१०७-६२  
रावणोऽपि ततः क्रुद्धो रथस्थो राक्षसेश्वरः ।  
गदामुसलवर्षेण रामं प्रत्यर्दयद्रणे ॥६-१०७-६३  
तत्प्रवृत्तं महद्युद्धं तुमुलं रोमहर्षणम् ।  
अन्तरिक्षे च भूमौ च पुनश्च गिरिमूर्धनि ॥६-१०७-६४  
देवदानवयक्षाणां पिशाचोरगरक्षसाम् ।  
पश्यतां तन्महायुद्धं सप्तरात्रमवर्तत ॥६-१०७-६५  
नैव रात्रिं न दिवसं न मुहूर्तं न च क्षणम् ।  
रामरावणयोर्युद्धं विराममुपगच्छति ॥६-१०७-६६  
दशरथसुतराक्षसेन्द्रयो ।  
र्जयमनवेक्ष्य रणे स राघवस्य ।  
सुरवररथसारथिर्महात्मा ।  
रणरतराममुवाच वाक्यमाशु ॥६-१०७-६७  
इत्यार्षे श्रीमद्रामायणे आदिकाव्ये युद्धकाण्डे सप्तोत्तरशततमः सर्गः
