---
title: 088 A fierce battle starts between Lakshmana and Indrajit
title_english: 088 A fierce battle starts between Lakshmana and Indrajit

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-088-A_fierce_battle_starts_between_Lakshmana_and_Indrajit_0.mp3"></div>

विभीषणवचः श्रुत्वा रावणिः क्रोधमूर्चितः ।  
अब्रवीत् परुषं वाक्यं वेगेनाभ्युत्पपात च ॥ ८८-६-१  
उद्यतायुधनिस्त्रिंशो रथे सुसमलङ्कृते ।  
कालाश्वयुक्ते महति स्थितः कालान्तकोपमः ॥ ८८-६-२  
महाप्रमाणमुद्यम्य विपुलं वेगवद्दृढम् ।  
धनुर्भीमं परामृश्य शरांश्चामित्रशातनान् ॥ ८८-६-३  
तं ददर्श महेष्वासो रथस्थः समलङ्कृतः ।  
अलङ्कृतममित्रघ्नो राघवस्यानुजं बली ॥ ८८-६-४  
हनुमत्पृष्ठमारूढमुदयस्थरविप्रभम् ।  
उवाचैनं सुसंरब्धः सौमित्रिं सविभीषणम् ॥ ८८-६-५  
तांश्च वानरशार्दूलान् पश्यध्वं मे पराक्रमम् ।  
अद्य मत्कारुमुकोत्सृष्टं शरवर्षं दुरासदम् ॥ ८८-६-६  
मुक्तं वर्षमिवाकाशे धारयिष्यथ संयुगे ।  
अद्य वो मामका बाणा महाकार्मुकनिःसृताः ॥ ८८-६-७  
विधमिष्यन्ति गात्राणि तूलराशिमिवानलः ।  
तीक्षणसायकनिर्भिन्नान् शूलशक्त्यृष्टितोमरैः ॥ ८८-६-८  
अद्य वो गमयिष्यामि सर्वानेन यमक्षयम् ।  
सृजतः शरवर्षाणि क्षिप्रहस्तस्य संयुगे ॥ ८८-६-९  
जीमूतस्येव नदतः कः स्थास्यति ममाग्रतः ।  
रात्रियुद्धे तदा पूर्वं वज्राशनिसमैः शरैः ॥ ८८-६-१०  
शायितौ स्थो मया भूमौ विसञ्ज्ञौ सपुरस्सरौ ।  
स्मृतिर्न तेऽस्ति वा मन्ये व्यक्तं यातो यमक्षयम् ॥ ८८-६-११  
आशीविषसमं क्रुद्धं यन्माम् योद्धुमुपस्थितः ।  
तच्छ्रुत्वा राक्षसेन्द्रस्य गर्जितं राघवस्तदा ॥ ८८-६-१२  
अभीतवदनः क्रुद्धो रावणिं वाक्यमब्रवीत् ।  
उक्तश्च दुर्गमः पारः कार्याणां राक्षस त्वया ॥ ८८-६-१३  
कार्याणां कर्मणाम् पारं यो गच्छति स बुद्धिमान् ।  
स त्वमर्थस्य हीनार्थो दुरवापस्य केनचित् ॥ ८८-६-१४  
वाचा व्याहृत्य जानीषे कृतार्थोऽस्मिति दुर्मते ।  
अन्तर्धानगतेनाजौ यस्त्वया चरितस्तदा ॥ ८८-६-१५  
तस्कराचरितो मार्गः नैष वीरनिषेवितः ।  
यथा बाणपथं प्राप्य स्थितोऽस्मि तव राक्षस ॥ ८८-६-१६  
दर्शयस्वाद्य तत्तेजो वाचा त्वं किं विकत्थसे ।  
एवमुक्तो धनुर्भीमं परामृश्य महाबलः ॥ ८८-६-१७  
ससर्ज निशितान् बाणानिन्द्रजित् समितिञ्जयः ।  
तेन सृष्टा महावेगाः शराः सर्पविषोपमाः ॥ ८८-६-१८  
सम्प्राप्य लक्ष्मणं पेतुः श्वसन्त इव पन्नगाः ।  
शरैरतिमहावेगै र्वेगवान् रावणात्मजः ॥ ८८-६-१९  
सौमित्रिमिन्द्रजिद्युद्धे विव्याध शुभलक्षणम् ।  
स शरैरतिविद्धाङ्गो रुधिरेण समुक्षितः ॥ ८८-६-२०  
शुशुभे लक्ष्मणः श्रीमान्विधूम इव पावकः ।  
इन्द्रजित्त्वात्मनः कर्म प्रसमीक्ष्याभिगम्य च ॥ ८८-६-२१  
निनद्य सुमहानादमितं वचनमब्रवीत् ।  
पत्रिण शितधारास्ते शरा मत्कार्मुकच्युताः ॥ ८८-६-२२  
आदास्यन्तेऽद्य सौमित्रे जीवितं जीवितान्तकाः ।  
अद्य गोमायुसङ्घाश्च श्येनसङ्घाश्च लक्ष्मण ॥ ८८-६-२३  
गृध्राश्च निपतन्तु त्वां गतासुं निहतं मया ।  
क्षत्रबन्धुं सदानार्यं रामः परमदुर्मतिः ॥ ८८-६-२४  
भक्तं भ्रातरमद्यैव त्वां द्रख्यति हतं मया ।  
विस्रस्तकवचं भूमौ व्यपविद्धशरासनम् ॥ ८८-६-२५  
हृतोत्तमाङ्गं सौमित्रे त्वामद्य निहतम् मया ।  
इति ब्रुवाणम् सङ्क्रुद्धं परुषं रावणात्मजम् ॥ ८८-६-२६  
हेतुमद्वाक्यमर्थज्ञो लक्ष्मणः प्रत्युवाच ह ।  
वाग्बलं त्यज दुर्भद्धे क्रूरकर्मासि राक्षस ॥ ८८-६-२७  
अथ कस्माद्वदस्येतत्सम्पादय सुकर्मणा ।  
अकृत्वा कत्थसे कर्म किमर्थमिह राक्षस ॥ ८८-६-२८  
कुरु तत्कर्म येनाहं श्रद्दध्यां तव कत्थनम् ।  
अनुक्त्वा परुषं वाक्यं किञ्चिदप्यनवक्षिपन् ॥ ८८-६-२९  
अविकत्थन् वधिष्यामि त्वां पश्य पुरुषाधम ।  
इत्युक्त्वा पञ्च नाराचानाकर्णापूरितान् शरान् ॥ ८८-६-३०  
विजघान महावेगाल्लक्ष्मणो राक्षसोरसि ।  
सुपत्रवाजिता बाणा ज्वलिता इव पन्नगाः ॥ ८८-६-३१  
नैरृतोरस्यभासन्त सवितू रश्मयो यथा ।  
स शरैराहतस्तेन सरोषो रावणात्मजः ॥ ८८-६-३२  
सुप्रयुक्तैस्त्रिभिर्बाणैः प्रतिविव्याध लक्ष्मणम् ।  
स बभूव महाभीमो नरराक्षससिंहयोः ॥ ८८-६-३३  
विमर्दस्तुमुलो युद्धे परस्परजयैषिणोः ।  
उभौ हि बलसम्पन्नावुभौ विक्रमशालिनौ ॥ ८८-६-३४  
उभौ परमदुर्जेयावतुल्यबलतेजसौ ।  
युयुधाते तदा वीरौ ग्रहाविव नभोगतौ ॥ ८८-६-३५  
बलवृत्राविवाभीतौ युधि तौ दुष्पृधर्षणौ ।  
युयुधाते महात्मानौ तदा केसरिणाविव ॥ ८८-६-३६  
बहूनवष्^इजन्तौ हि मार्गणौघानवस्थितौ ।  
नरराक्षसमुख्यौ तौ प्रहृष्टावभ्ययुध्यताम् ॥ ८८-६-३७  
ततश्श्रान् दाशरथिः सन्धायामित्रकर्षणः ।  
ससर्ज राक्षसेन्द्रय कृद्धः सर्प इव श्वसन् ॥ ८८-६-३८  
तस्य ज्यातलनिर्घोषं स श्रुत्वा राक्षसाधिपः ।  
विवर्णवदनो भूत्वा लक्ष्मणं समुदैक्षत ॥ ८८-६-३९  
विषण्णवदनं दृष्ट्वा राक्षसं रावणात्मजम् ।  
सौमित्रिं युद्धसंयुक्तं प्रत्युवाच विभीषणः ॥ ८८-६-४०  
निमित्तान्युपपश्यामि यान्यस्मिन् रावणात्मजे ।  
त्वर तेन महाबाहो भग्न एष न संशयः ॥ ८८-६-४१  
ततस्सन्धाय सौमित्रिः शरानाशीविषोपमान् ।  
मुमोच निशितांस्तस्मिन् सर्पानिव विषोल्बणान् ॥ ८८-६-४२  
शक्राशनिसमस्पर्शैर्लक्षमणेनाहतः शरैः ।  
मुहूर्तमभवन्मूढः सर्वसङ्क्षुभितेन्द्रियः ॥ ८८-६-४३  
उपलभ्य मुहूर्तेन सञ्ज्ञाम् प्रत्यागतेन्द्रियः ।  
ददर्शावस्थितं वीरमाजौ दशरथात्मजम् ॥ ८८-६-४४  
सोऽभिचक्राम सौमित्रिं रोषात्संरक्तलोचनः ।  
अब्रवीछैनमासाद्य पुनः स परुषं वचः ॥ ८८-६-४५  
किं न स्मरसि तद्युद्धे प्रथमे यत्पराक्रमम् ।  
निबद्धस्त्वं सह भ्रात्रा यदा भुवि विचेष्टसे ॥ ८८-६-४६  
युवां खलु महायुद्धे शक्रानिसमैः शरैः ।  
शायितौ प्रथमम् भूमौ विसञ्ज्ञौ सपुरःसरौ ॥ ८८-६-४७  
स्मृतिर्वा नास्ति ते मन्ये व्यक्तं वा यमसादनम् ।  
गन्तुमिच्छसि यन्मां त्वमाधर्षयितुमिच्छसि ॥ ८८-६-४८  
यदि ते प्रथमे युद्धे न दृष्टो मत्पराक्रमः ।  
अद्य त्वां दर्शयिष्यामि तिषेदानीं व्यवस्थितः ॥ ८८-६-४९  
इत्युक्त्वा सप्तभिर्बाणैरभिविव्याध लक्ष्मणम् ।  
दशभिस्तु हनूमन्तं तीक्षणधारैः शरोत्तमैः ॥ ८८-६-५०  
ततः शरशतेनैव सुप्रयुक्तेन वीर्यवान् ।  
क्रोधाद्द्विगुणसंरब्धो निर्बिभेद विभीषणम् ॥ ८८-६-५१  
तद्दृष्ट्वेन्द्रजिता कर्म कृतं रामानुजस्तदा ।  
अचिन्तयित्वा प्रहसन्नैतत्किञ्चिदिति ब्रुवन् ॥ ८८-६-५२  
मुमोच च शरान् घोरान् सङ्गृह्य नरपुङ्गवः ।  
अभीतवदनः क्रुद्धो रावनिं लक्ष्मणो युधि ॥ ८८-६-५३  
नैवं रणगताः शूराः प्रहरन्ति निशाचर ।  
लघुवश्चाल्पवीर्याश्च शरा हीमे सुखास्तव ॥ ८८-६-५४  
नैवं शूरास्तु युध्यन्ते समरे जयकाङ्क्षिणः ।  
इत्येवं तं ब्रुवन् धन्वी शरैरभिववर्ष ह ॥ ८८-६-५५  
तस्य बाणैः सुविध्वस्तं कवचं काञ्चनं महत् ।  
व्यशीर्यत रथोपस्थे ताराजालमिवाम्बरात् ॥ ८८-६-५६  
विधूतवर्मा नाराचैर्बभूव स कृतव्रणः ।  
इन्द्रजित्समरे वीरः प्रत्यूषे भानुमानिव ॥ ८८-६-५७  
ततः शरसहस्रेण सङ्क्रुद्धो रावणात्मजः ।  
बिभेद समरे वीरो लक्ष्मणं भीमविद्रमः ॥ ८८-६-५८  
व्यशीर्यत महद्दिव्यं कवचम् लक्ष्मणस्य तु ।  
कृतप्रतिकृतान्योन्यं बभूवतुरभिद्रुतौ ॥ ८८-६-५९  
अभीक्षणम् निःश्वसन्तौ तौ युध्येतां तुमुलं युधि ।  
शरसङ्कृत्तसर्वाङ्गौ सर्वतो रुधिरोक्षितौ ॥ ८८-६-६०  
सुदीर्घकालं तौ वीरावन्योन्यं निशितैः शरैः ।  
ततक्षतुर्महत्मानौ रणकर्मविशारदौ ॥ ८८-६-६१  
बभूवतुश्चात्मजये यतौ भीमपराक्रमौ ।  
तौ शरौघै स्तथाकीर्णौ निकृत्तकवचध्वजौ ॥ ८८-६-६२  
सृजन्तौ रुधिरं चोष्णं जलं प्रस्रवणाविव ।  
शरवर्षं ततो घोरं मुञ्चतोर्भीमनिःस्वनम् ॥ ८८-६-६३  
सासारयोरिवाकाशे नीलयोः कालेमेघयोः ।  
तयोरथ महान् कालो व्यतीयाद्युध्यमानयोः ॥ ८८-६-६४  
न च तौ युद्धवैमुख्यं श्रमं चाप्युपजग्मतुः ।  
अस्त्राण्यस्त्रविदां श्रेष्ठौ दर्शयन्त् पुनः पुनः ॥ ८८-६-६५  
शरानुच्चावचाकारानन्तरिक्षे बबन्धतुः ।  
व्यपेतदोषमस्यन्तौ लघु चित्रं च सुष्ठु च ॥ ८८-६-६६  
उभौ तु तुमुलं घोरं चक्रतुर्नरराक्षसौ ।  
तयोः पृथक् पृथग्भीमः शुश्रुवे तुमुलः स्वनः ॥ ८८-६-६७  
सुघोरयोर्निःस्वनतोर्गगने मेघयोरिव ।  
तयोः स भ्राजते शब्दस्तथा समरयत्तयोः ॥ ८८-६-६८  
सुघोरयोर्निःस्वनतोर्गगने मेघयोरिव ।  
सुवर्णपुङ्खैर्नाराचैर्बलवन्तौ कृतव्रणौ ॥ ८८-६-६९  
प्रसुस्रुवाते रुधिरं कीर्तिमन्तौ जये धृतौ ।  
ते गात्रयोर्निपतिता रुक्मपुङ्खाः शरा युधि ॥ ८८-६-७०  
असृग्दिग्धा विनिष्पेतुर्विविशुर्धरणीतलम् ।  
अन्ये सुनिशितैः शस्त्रैराकाशे सञ्जघट्टिरे ॥ ८८-६-७१  
बभञ्जुश्चिच्छिदुश्चैव तयोर्बाणाः सहस्रशः ।  
स बभूव रणे घोरस्तयोर्बाणमयश्चयः ॥ ८८-६-७२  
अग्निभ्यामिव दीप्ताभ्यां सत्रे कुशमयश्चयः ।  
तयोः कृतव्रणौ देहौ शुशुभाते महात्मनोः ॥ ८८-६-७३  
सुपुष्पाविव निष्पत्रौ वने किंशुकशाल्मली ।  
चक्रतुस्तुमुलं घोरं सन्निपातं मुहुर्मुहुः ॥ ८८-६-७४  
इन्द्रजिल्लक्ष्मणश्चैव परस्परजयैषिणौ ।  
लक्ष्मणो रावणिं युद्धे रावणिश्चापि लक्ष्मणम् ॥ ८८-६-७५  
अन्योन्यं तावभिघ्नन्तौ न श्रमं प्रतिपद्यताम् ।  
बाणजालैः शरीरस्थैरवगाढैस्तरस्विनौ ॥ ८८-६-७६  
शुशुभाते महाविर्यौ प्ररूढाविव पर्वतौ ।  
ततो रुधिरस्तिक्तानि संवृतानि शरैर्भृशम् ॥ ८८-६-७७  
बभ्राजुः सर्वगात्राणि ज्वलन्त इव पावकाः ।  
तयोरथ महान् कालो व्यतीयाद्युध्यमानयोः ॥ ८८-६-७८  
न च तौ युद्धवैमुख्यं श्रमं चाप्यभिजग्मतुः ।  
अथ समरपरिश्रमं निहन्तुं ।  
समरमुखेष्वजितस्य लक्ष्मणस्य ।  
प्रियहितमुपपादयन्महात्मा ।  
समरमु पेत्य विभीषणोऽवतस्थे ॥ ८८-६-७९  
इतार्षे श्रीमद्रामायणे आदिकाव्ये युद्धकाण्डे अष्टाशीतितमः सर्गः