---
title: 079 Makaraksha challenges Rama to fight with him
title_english: 079 Makaraksha challenges Rama to fight with him

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-079-Makaraksha_challenges_Rama_to_fight_with_him_0.mp3"></div>

निर्गतं मकराक्षं ते दृष्ट्वा वानरपुङ्गवाः ।  
आप्लुत्य सहसा सर्वे योद्धुकामा व्यवस्थ्ताः ॥ ६-७९-१  
ततः प्रवृत्तं सुमहत्तद्युद्धं रोमहर्षणम् ।  
निशाचरैः प्लवङ्गानां देवानां दानवैरिव ॥ ६-७९-२  
वृक्षशूलनिपातैश्च गदापरिघपातनैः ।  
अन्योन्यं मर्दयन्ति स्म तदा कपिनिशाचराः ॥ ६-७९-३  
शक्तिखड्गगदाकुनैस्तोमरैश्च निशाचराः ।  
पट्टिशैर्भिन्दिपालैश्च बाणपातैः समन्ततः ॥ ६-७९-४  
पाशमुद्गरदण्डैश्च निर्गातैश्चापरैस्तथा ।  
कदनं कपिसिम्हानाम् चक्रुस्ते रजनीचराः ॥ ६-७९-५  
बाणौघैरर्दिताश्चापि खरपुत्रेण वानराः ।  
सम्भ्रान्तमनसः सर्वे दुद्रुवुर्भयपीडिताः ॥ ६-७९-६  
तान् दृष्ट्वा राक्षसाः सर्वे द्रवमाणान् वनौकसः ।  
नेदुस्ते सिंहवद्दृप्ता राक्षसा जितकाशिनः ॥ ६-७९-७  
विद्रवत्सु तदा तेषे वानरेषु समन्ततः ।  
रामस्तान्वारमायास शरवर्षेण राक्षसान् ॥ ६-७९-८  
वारितान् राक्षसान् दृष्ट्वा मकराक्षो निशाचरः ।  
कोपानलसमाविष्टो वचनं चेदमब्रवीत् ॥ ६-७९-९  
तिष्ठ राम मया सार्थं द्वन्द्वयुद्धं भविष्यति ।  
त्याजयुष्यामि ते प्राणान् धनुर्मुक्तैः शितैः शरैः ॥ ६-७९-१०  
यत्तदा दण्डकारण्ये पितरं हतवान्मम ।  
तदग्रतः स्वकर्मस्थं दृष्ट्वा रोषोऽभिवर्धते ॥ ६-७९-११  
दह्यन्ते भृशमङ्गानि दुरात्मन्मम राघव ।  
यन्मयासि न दृष्टस्त्वं तस्मिन् काले महावने ॥ ६-७९-१२  
दिष्ट्यासि दर्मनं राम मम त्वं प्राप्तवानिह ।  
काङ्क्षितोऽसि क्षुधार्तस्य सिम्हस्येवेतरो मृगः ॥ ६-७९-१३  
अद्य मद्बाणवेगेन प्रेतराड्विषयं गतः ।  
ये त्वया निहताः शूराः सह तैश्च वसिष्यसि ॥ ६-७९-१४  
बहुनात्र किमुक्तेन शृणु राम वचो मम ।  
पश्यन्तु सकला लोकास्त्वां मां चैव रणाजिरे ॥ ६-७९-१५  
अस्त्रैर्वा गदया वापि बाहुभ्यां वा रणाजिरे ।  
अभ्यस्तं येन वा राम वर्ततां तेन वा मृधम् ॥ ६-७९-१६  
मकराक्षवचः श्रुत्वा रामो दशरथात्मजः ।  
अब्रवीत्प्रहसम् वाक्यमुत्तरोत्तरवादिनम् ॥ ६-७९-१७  
कत्थसे किं वृथा रक्षो बहून्यसदृशानि ते ।  
न रणे शक्यते जेतुं विना युद्धेन वाग्बलात् ॥ ६-७९-१८  
चतुर्दश सहस्राणि रक्षसां त्वत्पिता च यः ।  
त्रिशिरा दूषणश्चापि दण्डके निहता मया ॥ ६-७९-१९  
स्वाशिताश्चापि मांसेन गृध्रगोमायुवायसाः ।  
भविष्यन्त्यद्य वै पाप तीक्षणतुण्डनखाङ्कुराः ॥ ६-७९-२०  
राघवेणैवमुक्तस्तु मकराक्षो महाबलः ।  
बाणौघानमुचत्तस्मै राघवाय रणाजिरे ॥ ६-७९-२१  
रान् शरान् शरवर्षेण रामश्चिच्छेद नैअधा ।  
निपेतुर्भुवि ते चिन्ना रुक्मपुङ्खाः सहस्रशः ॥ ६-७९-२२  
तद्युद्धमभवत्तत्र समेत्यान्योन्यमोजसा ।  
खरराक्षसपुत्रस्य सूनोर्दशरथस्य च ॥ ६-७९-२३  
जीमूतयोरिवाकाशे शब्दो ज्यातलयोस्तदा ।  
धनुर्मुक्तः स्वनोत्कृष्टः श्रूयते च रणाजिरे ॥ ६-७९-२४  
देवदानवगन्धर्वाः किम्नराश्च महोरगाः ।  
अन्तरिक्षगताः सर्वे द्रष्टुकामास्तदद्भुतम् ॥ ६-७९-२५  
विद्धमन्योन्यगात्रेषु द्विगुणं वर्धते बलम् ।  
कृतप्रतिकृतान्योन्यं कुरुतां तौ रणाजिरे ॥ ६-७९-२६  
राममुक्तांस्तु बाणौघान् राक्षसस्त्वच्छिनद्रणे ।  
रक्षोमुक्तांस्तु रामो वै नैकधा प्राच्छिनच्छरैः ॥ ६-७९-२७  
बाणौघवितताः सर्वा दिशश्च प्रदिशस्तथा ।  
सञ्चन्ना वसुधा चव समन्तान्न प्रकाशते ॥ ६-७९-२८  
ततः क्रुद्धो महाबाहुर्धनुश्चिच्छेद संयुगे ।  
अष्टाभिरथ नाराचैः सूतं विव्याध राघवः ॥ ६-७९-२९  
भित्त्वा रथं शरै रामो हत्वा अश्वाअम[आतौअत् ।  
विरथो वसुधास्थः स मकराक्षो निशाचरः ॥ ६-७९-३०  
तत्तिष्ठद्वसुधां रक्षः शूलं जग्राह पाणिना ।  
त्रासनम् सर्वभूतानां युगान्ताग्निसमप्रभम् ॥ ६-७९-३१  
दुरवापं महच्छूलं रुद्रदत्तं भयङ्करम् ।  
जाज्वल्यमानमाकाशे संहारास्त्रमिवापरम् ॥ ६-७९-३२  
यं दृष्ट्वा देवताः सर्वा भयार्ता विद्रुता दिशः ।  
विभ्राम्य च महच्चूलं प्रज्वलन्तं निशाचरः ॥ ६-७९-३३  
स क्रोधात्प्राहिणोत्तस्मै राघवाय महात्मने ।  
तमापतन्तं ज्वलितं खरपुत्रकराच्च्युतम् ॥ ६-७९-३४  
बाणैश्चतुर्भिराकाशे शूलं च्छेद राघवः ।  
स भिन्नो नैकधा शूलो दिव्यहाटकमण्डितः ॥ ६-७९-३५  
व्यशीर्यत महोल्केव रामबाणार्दितो भुवि ।  
तच्छूलं निहतम् दृष्ट्वा रामेणाक्लिष्टकर्मणा ॥ ६-७९-३६  
साधुसाध्विति भूतानि व्याहरन्ति नभोगताः ।  
तं दृष्ट्वा निहतं शूलं मकराक्षो निशाचरः ॥ ६-७९-३७  
मुष्टिमुद्यम्य काकुत्थ्सं तिष्ठ तिष्ठेति चाब्रवीत् ।  
स तं दृष्ट्वापतन्तं तु प्रहस्य रघुनन्दनः ॥ ६-७९-३८  
पावकास्त्रं ततो रामः सन्दधे तु शरासने ।  
तेनास्त्रेण हतं रक्षः काकुत्स्थेन तदा रणे ॥ ६-७९-३९  
सच्छिन्नहृदयं तत्र पपात च ममार च ।  
दृष्ट्वा ते राक्षसाः सर्वे मकराक्षस्य पातनम् ॥ ६-७९-४०  
लङ्कामेव प्रधावन्त रामबाणभयार्दिताः ।  
दशरथनृपसूनुबाणवेगै ।  
रजनिचरं निहतम् खरात्मजं तम् ।  
प्रददृशुरथ देवताः प्रहृष्टा ।  
गिरिमिव वज्रहतं यथा विकीर्णम् ॥ ६-७९-४१  
इत्यार्षे श्रीमद्रामायणे वाल्मीकीये आदिकाव्ये युद्धकाण्डे नवसप्ततितमः सर्गः