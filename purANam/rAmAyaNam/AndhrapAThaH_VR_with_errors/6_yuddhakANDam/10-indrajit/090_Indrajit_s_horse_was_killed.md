---
title: 090 Indrajit s horse was killed
title_english: 090 Indrajit s horse was killed

---

<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-089-Vibhishana_destroys_many_demons_0.mp3"></div>


स हताश्वो महातेजा भूमौ तिष्ठन्निशाचरः ।  
इन्द्रजित्परमक्रुद्धः सम्प्रजज्वाल तेजसा ॥ ९०-६-१  
तौ धन्विनौ जिघांसन्तावन्योन्यमिषुभिर्भृशम् ।  
विजयेनाभिनिष्क्रान्तौ वने गजवृषाविव ॥ ९०-६-२  
निबर्हयन्तश्चान्योन्यं ते राक्षसवनौकसः ।  
भर्तारं न जहुर्युद्धे सम्पतन्तस्ततस्ततः ॥ ९०-६-३  
ततस्तान् राक्षसान् सर्वान् हर्षयन् रावणात्मजः ।  
स्तुवानो हर्षमाणश्च इदं वचनमब्रवीत् ॥ ९०-६-४  
तमसा बहुलेनेमाः संसक्ताः सर्वतो दिशः ।  
नेह विज्ञायते स्वो वा परो वा राक्षसोत्तमाः ॥ ९०-६-५  
धृष्टं भवन्तो युध्यन्तु हरीणां मोहनाय वै ।  
अहं तु रथमास्थाय आगमिष्यामि संयुगे ॥ ९०-६-६  
तथा भवन्तः कुर्वन्तु यथेमे हि वनौकसः ।  
न युध्येयुर्दुरात्मानः प्रविष्टे नगरं मयि ॥ ९०-६-७  
इत्युक्त्वा रावणसुतो वञ्चयित्वा वनौकसः ।  
प्रविवेश पुरीं लङ्काम् रथहेतोरमित्रह ॥ ९०-६-८  
स रथं भूषयित्वाथ रुचिरं हे मभूषितम् ।  
प्रासासिशरसंयुक्तं युक्तं परमवाजिभिः ॥ ९०-६-९  
अधिष्ठितं हयज्ञेन सूतेनाप्तोपदेशिना ।  
आरुरोह महातेजा रावणिः समितिंजयः ॥ ९०-६-१०  
स राक्षस्गणैर्मुख्यैर्वृतो मन्दोदरीसुतः ।  
निर्ययौ नगराद्वीरः कृतान्तबलचोदितः ॥ ९०-६-११  
सोऽभिनिष्क्रम्य नगरादिन्द्रजित्परवीरह ।  
अभ्ययाज्जवनैरश्वैर्लक्ष्मणं सविभीषणम् ॥ ९०-६-१२  
ततो रथस्थमालोक्य सौमित्री रावणात्मजम् ।  
नानराश्च महावीर्या राक्षसश्च विभीषणः ॥ ९०-६-१३  
विस्मयं परमं जग्मुर्लाघवात्तस्य धीमतः ।  
रावणिश्चापि संक्रुद्धो रणे वानरयूथपान् ॥ ९०-६-१४  
पातयामास बाणौघैः शतशोऽथ् सहस्रशः ।  
स मण्डलीकृतधनू रावणिः समितिंजयः ॥ ९०-६-१५  
हरीनभ्यहनत्क्रुद्धः परं लाघवमास्थितः ।  
ते वध्यमाना हरयो नाराचैर्भीमविक्रमाः ॥ ९०-६-१६  
सौमित्रिं शरणम् प्राप्तः प्रजापतिमिव प्रजाः ।  
ततः समरकोपेन ज्वलितो रघुनन्दनः ॥ ९०-६-१७  
चिच्छेद कार्मुकं तस्य दर्शयन् पाणिलाघवम् ।  
सोऽन्य्त्कार्मुकमादाय सज्जं चक्रे त्वरन्निव ॥ ९०-६-१८  
तदप्यस्य त्रिभिर्बाणैर्लक्ष्मणो निरकृन्तत ।  
अथनं चिन्नधन्वानमाशीविषविषोपमैः ॥ ९०-६-१९  
विव्याधोरसि सौमित्री रावणिं पञ्चभिः शरैः ।  
ते तस्य कायं इर्भिद्य महाकार्मुकनिःसृताः ॥ ९०-६-२०  
निपेतुर्धरणीं बाणा रक्ता इव महोरगाः ।  
स च्छिन्नधन्वा रुधिरं वमन् वक्त्रेण रावणिः ॥ ९०-६-२१  
जग्राह कार्मुकश्रेष्ठं दृढज्यं बलवत्तरम् ।  
स लक्ष्मणं समुद्दिश्य परं लाघवमास्थितः ।  
ववर्ष शरवर्षाणि वर्षाणीव पुरन्दरः ॥ ॥ ९०-६-२२  
मुक्तमिन्द्रजिता तत्तु शरवर्षमरिन्दमः ।  
अवारयदसम्भ्रान्तो लक्ष्मणः सुदुरासदम् ॥ ९०-६-२३  
संदर्शयामास तदा रावणिं रघुनन्दनः ॥ ९०-६-२४  
असंभ्रान्तो महातेजास्तदद्भुतमिवाभवत् ।  
ततस्तान् राक्षसान् सर्वांस्त्रिभिरेकैक महावे ॥ ९०-६-२५  
अविध्यत्परमक्रुद्धः शीघ्रास्त्रं सम्प्रदर्शयन् ।  
राक्षसेन्द्रसुतं चापि बाणौघैः समताडयत् ॥ ९०-६-२६  
सोऽतिविद्धो बलवता शत्रुणा शत्रुघातिना ।  
असक्तं प्रेषयामास लक्ष्मणाय बहून् शरान् ॥ ९०-६-२७  
तानप्राप्तान् शितैर्बाणैश्चिच्छेद परवीरह ।  
सारथेरस्य च रणे रथिनो रघुसत्तमः ॥ ९०-६-२८  
शोरो जहार धर्मात्मा भल्लेनानतपर्वणा ।  
असूतास्ते हयास्तत्र रथमूहुरविक्लबाः ॥ ९०-६-२९  
मण्डलान्यभिधावन्तस्तदद्भुतमिवाभवत् ।  
अमर्षवशमापन्नः सौमित्रिर्दृढविक्रमः ॥ ९०-६-३०  
प्रत्यविद्ध्यद्धयांस्तस्य शरैर्वित्रासयन् रणे ।  
अमर्षमाणस्तत्कर्म रावणस्य सुतो रणे ॥ ९०-६-३१  
विव्याध दशभिर्बाणैः सौमित्रिं तममर्षणम् ।  
ते तस्य वज्रप्रतिमाः शराः सर्पविषोपमाः ॥ ९०-६-३२  
विलयं जग्मुरागत्य कवचं काञ्चनप्रभम् ।  
अभेद्यकचनं मत्वा लक्ष्मणं रावणात्मजः ॥ ९०-६-३३  
ललाटे लक्ष्मणं बाणैः सुपुङ्खैस्त्रिभिरिन्द्रजित् ।  
अविध्यत्परमक्रुद्धः शीघ्रमस्त्रं प्रदर्शयन् ॥ ९०-६-३४  
तैः पृषत्कैर्ललाटस्थैः शुशुभे रघुनन्दनः ।  
रणाग्रे समरश्लाघी त्रिशृङ्ग इव पर्वतः ॥ ९०-६-३५  
स तथाप्यर्दितो बाणै राक्षसेन महामृधे ।  
तमाशु प्रतिविव्याध लक्ष्मणः पनभिः शरैः ॥ ९०-६-३६  
विकृष्येन्द्रजितो युद्धे वदने शुभकुण्डले ।  
लक्ष्मणेन्द्रजितौ वीरौ महाबलशरासनौ ॥ ९०-६-३७  
अन्योन्यं जघ्नतुर्बाणैर्विशिखैर्भीमविक्रमौ ।  
ततह् शोणितदिग्धाङ्गौ लक्ष्मणेन्द्रजितावुभौ ॥ ९०-६-३८  
रणे तौ राजतुर्वीरौ पुष्पिताविव किंशुकौ ।  
तौ परस्परमभ्येत्य सर्वगात्रेषु धन्विनौ ॥ ९०-६-३९  
घोरैर्विव्यधतुर्बाणैः कृतभावावुभौ जये ।  
ततः समरकोपेन संवृतो रावणात्मजः ॥ ९०-६-४०  
विभीषणं त्रिभिर्बाणैर्विव्याध वदने शुभे ।  
अयोमुखस्त्रिभिर्विद्ध्वा राक्षसेन्द्रं विभीषणम् ॥ ९०-६-४१  
एकैकेनाभिविव्याध तान्सर्वान् हरियूथपान् ।  
तस्मै दृढतरं क्रुद्धो हताश्वाय विभीषणः ॥ ९०-६-४२  
विभीषणो महातेजा रावणेः स दुरात्मनः ।  
स हताश्वात्समाप्लुत्य रथान्मथिरसारथिः ॥ ९०-६-४३  
अथ शक्तिं महातेजाः पितृव्याय मुमोच ह ।  
तामापतन्तीं संप्रेक्ष्य सुमित्रानन्दवर्धनः ॥ ९०-६-४४  
चिच्छेद निशितै र्बाणैर्दशधापातयद्भुवि ।  
तस्मै दृढतनुः क्रुद्धो हताश्वाय विभीषणः ॥ ९०-६-४५  
वज्रस्पर्शसमान्पञ्च ससर्जोरसि मार्गणान् ।  
ते तस्य कायं निर्भिद्य रुक्मपुङ्खा निमित्तगाः ॥ ९०-६-४६  
बभूवुर्लोहितादिग्धा रक्टा इव महोरगाः ।  
स पितृव्यस्य सङ्क्रुद्ध इन्द्रजिच्छरमाददे ॥ ९०-६-४७  
उत्तमं रक्षसां मध्ये यमदत्तं महाबलः ।  
तं समीक्ष्य महातेजा महेषुं तेन संहितम् ॥ ९०-६-४८  
लक्ष्मणोऽप्याददे बाणमन्यं भीमपराक्रमः ।  
कुबेरेण स्वयं स्वप्ने यद्दत्तममितात्मना ॥ ९०-६-४९  
दुर्जयं दुर्विषह्यं च सेन्द्रैरपि सुरासुरैः ।  
तयोस्तु धनुषी श्रेष्ठे बाहुभिः परिघोपमैः ॥ ९०-६-५०  
विकृष्यमाणे बलवत् क्रौञ्चविव चुकूजतुः ।  
ताभ्यां तौ धनुषि श्रेष्ठे संहितौ सायकोत्तमौ ॥ ९०-६-५१  
विकृष्यमाणौ वीराभ्यां भृशं जज्वलतुः श्रिया ।  
तौ भासयन्तावाकाशं धनुर्भ्यां विशिखौ च्युतौ ॥ ९०-६-५२  
मुखेन मुखमाहत्य संनिपेततुरोजसा ।  
संनिपातस्तयोश्चासीच्छरयोर्घोररूपयोः ॥ ९०-६-५३  
सधूमविस्फुलिङ्गश्च तज्जोऽग्निर्दारुणोऽभवत् ।  
तौ महाग्रहसङ्काशावन्योन्यं संनिपत्य च ॥ ९०-६-५४  
सङ्ग्रामे शतधा यातौ मेदिन्यां विनिपेततुः ।  
शरौ प्रतिहतौ दृष्ट्वा तावुभौ रणमूर्धनि ॥ ९०-६-५५  
व्रीडितो जातरोषौ च लक्ष्मणेन्द्रजितौ तदा ।  
स संरब्धस्तु सौमित्रिरस्त्रं वारुणमाददे ॥ ९०-६-५६  
रौद्रं महेद्रजिद्युद्धे व्यसृजद्युधि विष्ठितः ।  
तेन तद्विहतं शस्त्रं वारुणम् परमाद्भुतम् ॥ ९०-६-५७  
ततः क्रुद्धो महातेजा इन्द्रजित्समितिंजयः ।  
अग्नेयं संदधे दीप्तं स लोकं संक्षिपन्निव ॥ ९०-६-५८  
सौरेणास्त्रेण तद्वीरो लक्ष्मणः पर्यवारयत् ।  
अस्त्रं निवारितं दृष्ट्वा रावणिः क्रोधमूर्चितः ॥ ९०-६-५९  
आददे निशितं बाणमासुरं शत्रुदारणम् ।  
तस्माच्चापाद्विनिष्पेतुर्भास्वराः कूटमुद्गराः ॥ ९०-६-६०  
शूलानि च भुशुण्ड्यश्च गदाः खड्गाः परश्वधाः ।  
तद्दृष्ट्वा लक्ष्मणः संख्ये घोरमस्त्रं सुदारुणम् ॥ ९०-६-६१  
अवार्यं सर्वभूतानां सर्वशस्त्रविदारणम् ।  
माहेश्वरेण द्युतिमांस्तदस्त्रं प्रत्यवारयत् ॥ ९०-६-६२  
तयोः समभवद्युद्धमद्भुतं रोमहर्षणम् ।  
गगनस्थानि भूतानि लक्ष्मणं पर्यवारयन् ॥ ९०-६-६३  
भैरवाभिरुते भीमे युद्धे वानरराक्षसाम् ।  
भूतैर्बहुभिराकाशं विस्मितैरावृतं बभौ ॥ ९०-६-६४  
ऋषयः पितरो देवा गन्धर्वा गरुणोरगाः ।  
शतक्रतुं पुरस्कृत्य ररक्षुर्लक्ष्मणं रणे ॥ ९०-६-६५  
अथान्यं मार्गणश्रेष्ठं सन्दधे रावणानुजः ।  
हुताशनसमस्पर्शं रावणात्मजदारुणम् ॥ ९०-६-६६  
सुपत्रमनुवृत्ताङ्गं सुपर्वाणं सुसंस्थितम् ।  
सुवर्णविकृतं वीरः शरीरान्तकरं शरम् ॥ ९०-६-६७  
दुरावारं दुर्विषहं राक्षसानां भयावहम् ।  
आशीविषविषप्रख्यं देवसङ्घैः समर्चितम् ॥ ९०-६-६८  
येन शक्रो महातेजा दानवानजयत्प्रभुः ।  
पुरा देवासुरे युद्धे वीर्यवान्हरिवाहनः ॥ ९०-६-६९  
तदैन्द्रमस्त्रं सौमित्रिः संयुगेष्वपराजितम् ।  
शरश्रेष्ठं धनुः श्रेष्ठे विकर्षन्निदमिब्रवीत् ॥ ९०-६-७०  
लक्ष्मीवान् लक्ष्मणो वाक्यमर्थसाधकमात्मनः ।  
धर्मात्मा सत्यसन्धश्च रामो दाशरथिर्यदि ॥ ९०-६-७१  
पौरुषे चाप्रतिद्वन्द्वस्तदेनं जहि रावणिम् ।  
इत्युक्त्वा बाणमाकर्णं विकृष्य तमजिह्मगम् ॥ ९०-६-७२  
लक्ष्मणः समरे वीरः ससर्जेन्द्रजितं प्रति ।  
ऐन्द्रास्त्रेण समायुज्य लक्ष्मणः परवीरहा ॥ ९०-६-७३  
तच्छिरः सशिरस्त्राणं श्रीमज्ज्वलितकुण्डलम् ।  
प्रमथ्येन्द्रजितः कायात्पपात धरणीतले ॥ ९०-६-७४  
तद्राक्षसतनूजस्य छिन्नस्कन्धं शिरो महत् ।  
तपनीयनिभं भूमौ ददृशे रुधिरोक्षितम् ॥ ९०-६-७५  
हतस्तु निपपाताशु धरण्यां रावणात्मजः ।  
कवची सशिरस्त्राणो विध्वस्तः सशरासनः ॥ ९०-६-७६  
चुक्रुशुस्ते ततः सर्वे वानराः सविभीषणाः ।  
हृष्यन्तो निहते तस्मिन्देवा वृत्रवधे यथा ॥ ९०-६-७७  
अथान्तरिक्षे देवानामृषीणां च महात्मनाम् ।  
जज्ञेऽथ जयसंनादो गन्धर्वाप्सरसाम् अपि ॥ ९०-६-७८  
पतितं समभिज्ञाय राक्षसी सा महाचमूः ।  
वध्यमाना दिशो भेजे हरिभिर्जितकाशिभिः ॥ ९०-६-७९  
वनरैर्वध्यमानास्ते शस्त्राण्युत्सृज्य राक्षसाः ।  
लङ्कामभिमुखाः सर्वे नष्टसंज्ञाः प्रधाविताः ॥ ९०-६-८०  
दुद्रुवुर्बहुधा भीता राक्षसाः शतशो दिशः ।  
त्यक्त्वा प्रहरणान्सर्वे पट्टसासिपरश्वधान् ॥ ९०-६-८१  
के चिल्लङ्कां परित्रस्ताः प्रविष्टा वानरार्दिताः ।  
समुद्रे पतिताः के चित्के चित्पर्वतमाश्रिताः ॥ ९०-६-८२  
हतमिन्द्रजितं दृष्ट्वा शयानं समरक्षितौ ।  
राक्षसानां सहस्रेषु न कश्चित्प्रत्यदृश्यत ॥ ९०-६-८३  
यथास्तं गत आदित्ये नावतिष्ठन्ति रश्मयः ।  
तथा तस्मिन्निपतिते राक्षसास्ते गता दिशः ॥ ९०-६-८४  
शान्तरक्ष्मिरिवादित्यो निर्वाण इव पावकः ।  
स बभूव महातेजा व्यपास्त गतजीवितः ॥ ९०-६-८५  
प्रशान्तपीडा बहुलो विनष्टारिः प्रहर्षवान् ।  
बभूव लोकः पतिते राक्षसेन्द्रसुते तदा ॥ ९०-६-८६  
हर्षं च शक्रो भगवान्सह सर्वैः सुरर्षभैः ।  
जगाम निहते तस्मिन्राक्षसे पापकर्मणि ॥ ९०-६-८७  
आकाशे चापि देवानां शुश्रुवे दुन्दुभिस्वनः ।  
नृत्यद्भिरप्सरोभिश्च गन्धर्वैश्च महात्मभिः ॥ ९०-६-८८  
ववर्षुः पुष्पवर्षाणि तदद्भुतमिवाभवत् ।  
प्रशशंसुर्हते तस्मिन् राक्षसे क्रूरकर्मणि ॥ ९०-६-८९  
शुद्धा आपो नभश्चैव जहृषुर्दैत्यदानवाः ।  
आजग्मुः पतिते तस्मिन्सर्वलोकभयावहे ॥ ९०-६-९०  
ऊचुश्च सहिताः सर्वे देवगन्धर्वदानवाः ।  
विज्वराः शान्तकलुषा ब्राह्मणा विचरन्त्विति ॥ ९०-६-९१  
ततोऽभ्यनन्दन्संहृष्टाः समरे हरियुथपाः ।  
तमप्रतिबलं दृष्ट्वा हतं नैरृतपुङ्गवम् ॥ ९०-६-९२  
विभीषणो हनुमांश्च जाम्बवांश्चर्क्षयुथपः ।  
विजयेनाभिनन्दन्तस्तुष्टुवुश्चापि लक्ष्मणम् ॥ ९०-६-९३  
क्ष्वेडन्तश्च नदन्तश्च गर्जन्तश्च प्लवङ्गमाः ।  
लब्धलक्षा रघुसुतं परिवार्योपतस्थिरे ॥ ९०-६-९४  
लाङ्गुलानि प्रविध्यन्तः स्फोटयन्तश्च वानराः ।  
लक्ष्मणो जयतीत्येवं वाक्यं व्यश्रावयंस्तदा ॥ ९०-६-९५  
अन्योन्यं च समाश्लिष्य कपयो हृष्टमानसाः ।  
चक्रुरुच्चावचगुणा राघवाश्रयजाः कथाः ॥ ९०-६-९६  
तदसुकरमथाभिवीक्ष्य हृष्टाः ।  
प्रियसुहृदो युधि लक्ष्मणस्य कर्म ।  
परममुपलभन्मनःप्रहर्षं ।  
विनिहतमिन्द्ररिपुं निशम्य देवाः ॥ ९०-६-९७  
इत्यार्षे श्रीमद्रामायणे आदिकाव्ये युद्धकाण्डे नवतितमः सर्गः
