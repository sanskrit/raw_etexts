---
title: 091 Lakshmana and others were treated by Sushena
title_english: 091 Lakshmana and others were treated by Sushena

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-091-Lakshmana_and_others_were_treated_by_Sushena_0.mp3"></div>

रुधिरक्लिन्नगात्रस्तु लक्ष्मणः शुभलक्षणः ।  
बभूव हृष्टस्तं हत्वा शक्रजेतारमाहवे ॥ ९१-६-१  
ततः स जाम्बवन्तं च हनूमन्तं च वीर्यवान् ।  
सन्निवर्त्य महातेजास्तांश्च सर्वान्वनौकसः ॥ ९१-६-२  
आजगाम ततः शीघ्रं यत्र सुग्रीवराघवौ ।  
विभीषणमवष्टभ्य हनूमन्तं च लक्ष्मणः ॥ ९१-६-३  
ततो राममभिक्रम्य सौमित्रिरभिवाद्य च ।  
तस्थौ भ्रातृसमीपस्थः शक्रस्येन्द्रानुजो यथा ॥ ९१-६-४  
निष्ठनन्निव चागत्य राघवाय महात्मने ।  
आचचक्षे तदा वीरो घोरमिन्द्रजितो वधम् ॥ ९१-६-५  
रावणस्तु शिरश्छिन्नं लक्ष्मणेन महात्मना ।  
न्यवेदयत रामाय तदा हृष्टो विभीषणः ॥ ९१-६-६  
श्रुत्वैव तु महावीर्यो लक्ष्मणेनेन्द्रजिद्वधम् ।  
प्रहर्षमतुलं लेभे वाक्यं चेदमुवाच ह ॥ ९१-६-७  
साधु लक्ष्मण तुष्टोऽस्मि कर्म चासुकरं कृतम् ।  
रावणेर्हि विनाशेन जितमित्युपधारय ॥ ९१-६-८  
स तं शिरस्युपाघ्राय लक्ष्मणं कीर्तिवर्धनम् ।  
लज्जमानं बलात्स्नेहादङ्कमारोप्य वीर्यवान् ॥ ९१-६-९  
उपवेश्य तमुत्सङ्गे परिष्वज्यावपीडितम् ।  
भ्रातरं लक्ष्मणं स्निग्धं पुनः पुनरुदैक्षत ॥ ९१-६-१०  
शल्यसम्पीडितं शस्तं निःश्वसन्तं तु लक्ष्मणम् ।  
रामस्तु दुःखसन्तप्तं तं तु निःश्वासपीडितम् ॥ ९१-६-११  
मूर्ध्नि चैनमुपाघ्राय भूयः संस्पृश्य च त्वरन् ।  
उवाच लक्ष्मणं वाक्यमाश्वास्य पुरुषर्षभः ॥ ९१-६-१२  
कृतं परमकल्याणं कर्म दुष्करकारिणा ।  
अद्य मन्ये हते पुत्रे रावणम् निहतं युधि ॥ ९१-६-१३  
अद्याहं विजया शत्रौ हते तस्मिन् दुरात्मनि ।  
रावणस्य नृशंसस्य दिष्ट्या वीर त्वया रणे ॥ ९१-६-१४  
चिन्नो हि दक्षिणो बाहुः स हि तस्य व्यपाश्रयः ।  
विभीषणहनूमद्भ्यां कृतं कर्म महद्रणे ॥ ९१-६-१५  
अहोरात्रैस्त्रिभिर्वीरः कथञ्चिद्विनिपातितः ।  
निरमित्रः कृतोऽस्म्यद्य निर्यास्यति हि रावणः ॥ ९१-६-१६  
बलव्यूहेन महता श्रुत्वा पुत्रं निपातितम् ।  
तं पुत्रवधसन्तप्तं निर्यान्तं राक्षसाधिपम् ॥ ९१-६-१७  
बलेनावृत्य महता निहनिष्यामि दुर्जयम् ।  
त्वया लक्ष्मण नाथेन सीता च पृथिवी च मे ॥ ९१-६-१८  
न दुष्प्रापा हते त्वद्य शक्रजेतरि चाहवे ।  
स तं भ्रातरमाश्वास्य पारिष्वज्य च राघवः ॥ ९१-६-१९  
रामः सुषेणं मुदितः समाभाष्येदमब्रवीत् ।  
सशल्योऽयं महाप्राज्ञः सौमित्रिर्मित्रवत्सलः ॥ ९१-६-२०  
यथा भवति सुस्वस्थस्तथा त्वं समुपाचर ।  
विशल्यः क्रियतां क्षिप्रं सौमित्रिः सविभीषणः ॥ ९१-६-२१  
कृष वानरसैन्यानां शूराणां द्रुमयोधिनाम् ।  
ये चान्येऽत्र च युध्यन्तः सशल्या व्रणिनस्तथा ॥ ९१-६-२२  
तेऽपि सर्वे प्रयत्नेन क्रियन्तां सुखिनस्त्वया ।  
एवमुक्तः स रामेण महात्मा हरियूथपः ॥ ९१-६-२३  
लक्ष्मणाय ददौ नस्तः सुषेणः परमौषधम् ।  
स तस्य गन्धमाघ्राय विशल्यः समपद्यत ॥ ९१-६-२४  
तदा निर्वेदनश्चैव संरूढव्रण एव च ।  
विभीषण मुखानां च सुहृदां राघवाज्ञया ॥ ९१-६-२५  
सर्ववानरमुख्यानां चिकित्सां स तदाकरोत् ।  
ततः प्रकृतिमापन्नो हृतशल्यो गतव्यथः ॥ ९१-६-२६  
सौमित्रिर्मुदितस्तत्र क्षणेन विगतज्वरः ।  
तथैव रामः प्लवगाधिपस्तदा ।  
विभीषणश्चर्क्षपतिश्च जाम्बवान् ।  
अवेक्ष्य सौमित्रिमरोगमुत्थितं ।  
मुदा ससैन्यः सुचिरं जहर्षिरे ॥ ९१-६-२७  
अपूजयत्कर्म स लक्ष्मणस्य ।  
सुदुष्करं दाशरथिर्महात्मा ।  
बभूव हृष्टा युधि वानरेन्द्रो ।  
निशम्य तं शक्रजितं निपातितम् ॥ ९१-६-२८  
इत्यार्षे श्र्रिमद्रामायणे आदिकाव्ये युद्धकाण्डे एकनवतितमः सर्गः