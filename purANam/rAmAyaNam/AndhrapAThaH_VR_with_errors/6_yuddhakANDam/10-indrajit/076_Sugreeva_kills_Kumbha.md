---
title: 076 Sugreeva kills Kumbha
title_english: 076 Sugreeva kills Kumbha

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-076-Sugreeva_kills_Kumbha_0.mp3"></div>

प्रवृत्ते सङ्कुले तस्मिन्घोरे वीरजनक्षये ।  
अङ्गदः कम्पनं वीरमाससाद रणोत्सुकः ॥ ६-७६-१  
आहूय सोऽङ्गदं कोपात्ताडयामास वेगितः ।  
गदया कम्पनः पूर्वं स चचाल भृशाहतः ॥ ६-७६-२  
स सञ्ज्ञां प्राप्य तेजस्वी चिक्षेप शिखरं गिरेः ।  
अर्दितश्च प्रहारेण कम्पनः पतितो भुवि ॥ ६-७६-३  
ततस्तु कम्पनं दृष्ट्वा शोणिताक्षो हतं रणे ।  
रथेनाभ्यपतत् क्षिप्रं तत्राङ्गदमभीतवत् ॥ ६-७६-४  
सोऽङ्गदं निशितैर्बाणैस्तदा विव्याध वेगितः ।  
शरीरदारणैस्तीक्षणैः कालाग्निसमविग्रहैः ॥ ६-७६-५  
क्षुरक्षुरप्रनाराचैर्वत्सदनैः शिलीमुखैः ।  
कर्णिशल्यविपाठैश्च बहुभिर्निशितैः शरैः ॥ ६-७६-६  
अङ्गदः प्रतिविद्धाङ्गो वालिपुत्रः प्रतापवान् ।  
धनुरुग्रं रथं बाणान् ममर्द तरसा बली ॥ ६-७६-७  
शोणिताक्षस्ततः क्षिप्रमसिचर्म समाददे ।  
उत्पपात तदा क्रुद्धो वेगवानविचारयन् ॥ ६-७६-८  
तं क्षिप्रतरमाप्लुत्य परामृश्याङ्गदो बली ।  
करेण तस्य तं खड्गं समाच्चिद्य ननाद च ॥ ६-७६-९  
तस्यांसफलके खड्गं निचखान ततोऽङ्गदः ।  
यज्ञोपवीतवच्चैनं चिच्चेद कपिकुञ्जरः ॥ ६-७६-१०  
तं प्रगृह्य महाखड्गं विनद्य च पुनः पुनः ।  
वालिपुत्रोऽभिदुद्राव रणशीर्षं परानरीन् ॥ ६-७६-११  
प्रजङ्घसहितो वीरो यूपाक्षस्तु ततो बली ।  
रथेनाभिययौ क्रुद्धो वालिपुत्रं महाबलम् ॥ ६-७६-१२  
आयसीम् तु गदाम् गृह्य स वीरः कनकाङ्गदः ।  
शोणिताक्षः समाश्वस्य तमेवानुपपात ह ॥ ६-७६-१३  
प्रजङ्घस्तु महावीरो यूपाक्षसहितो बली ।  
गदयाभिययौ क्रुद्धो वालिपुत्रं महाबलम् ॥ ६-७६-१४  
तयोर्मध्ये कपिश्रेष्ठः शोणिताक्षप्रजङ्घयोः ।  
विशाखयोर्मध्यगतः पूर्णचन्द्र इवाबभौ ॥ ६-७६-१५  
अङ्गदं परिरक्षनौ मैन्दो द्विविद एव च ।  
तस्य तस्थतुरभ्याशे परस्परदिदृक्षया ॥ ६-७६-१६  
अभिपेतुर्महाकायाः प्रतियत्ता महाबलाः ।  
राक्षसा वानरान् रोषादसिबाणगदाधराः ॥ ६-७६-१७  
त्रयाणां वानरेन्द्राणाम् त्रिभिराक्षसपुम्गवैः ।  
संसक्तानाम् महद्युद्धमभवद्रोमहर्षणम् ॥ ६-७६-१८  
ते तु वृक्षान् समादाय सम्प्रचिक्षिपुराहवे ।  
खड्गेन प्रतिचिक्षेप तान् प्रजङ्ग महाबलः ॥ ६-७६-१९  
रथानश्वान् द्रुमान् शैलान् प्रतिचिक्षिपुराहवे ।  
शरौघैः प्रतिचिच्छेद तान्यूपाक्षो महाबलः ॥ ६-७६-२०  
सृष्टान् द्विवदमैन्दाभ्यां द्रुमानुत्पाट्य वीर्य्वान् ।  
बभञ्ज गदया मद्य शोणिताक्षः प्रतापवान् ॥ ६-७६-२१  
उद्यम्य विपुलं खड्गं परमर्मविदारणम् ।  
प्रजङ्घो वालिपुत्राय अभिदुद्राव वेगितः ॥ ६-७६-२२  
तमभ्याशगतं दृष्ट्वा वानरेन्द्रो महाबलः ।  
आजघानाश्वकर्णेन द्रुमेणातिबलस्तदा ॥ ६-७६-२३  
बाहुं चास्य सनिस्त्रिंशमाजघान स मुष्टिना ।  
वालिपुत्रस्य घातेन स पपात क्षितावसिः ॥ ६-७६-२४  
तं दृष्ट्वा पतितं भूमौ खड्गम् मुसलसन्निभम् ।  
मुष्टिं संवर्तयामास वज्रकल्पं महाबलः ॥ ६-७६-२५  
स ललाटे महावीर्यमङ्गदं वानरर्षभम् ।  
आजघान महातेजाः स मुहूर्तं च्चाल ह ॥ ६-७६-२६  
स सञ्ज्ञाम् प्राप्य तेजस्वी वालिपुत्रः प्रतापवान् ।  
प्रजङ्घस्य शिरः कायात्पातयामास मुष्टिना ॥ ६-७६-२७  
स यूपाक्षोऽश्रुपूर्णाक्षः पितृव्ये निहते रणे ।  
अवरुह्य रथान् क्षिप्रं क्षीणेषुः खड्गमाददे ॥ ६-७६-२८  
तमापतन्तं सम्प्रेक्ष्य यूपाक्षं द्विविदस्त्वरन् ।  
आजघानोरसि क्रुद्धो जग्राह च बलाद्बली ॥ ६-७६-२९  
गृहीतं भ्रातरं दृष्ट्वा शोणिताक्षो महाबलम् ।  
आजघान महातेजा वक्षसि द्विविदं ततः ॥ ६-७६-३०  
स ततोऽभिहतस्तेन चचाल च महाबलः ।  
उद्यतां च पुनस्तस्य जहार द्विविदो गदाम् ॥ ६-७६-३१  
एतस्मिन्नन्तरे मैन्दो द्विविदाभ्याशमागमत् ।  
यूपाक्षं ताडमामास तलेनोरसि वीर्यवान् ॥ ६-७६-३२  
तौ शोणिताक्षयूपाक्षौ प्लवम्गाभ्यां तरस्विनौ ।  
चक्रतुः समरे तीव्रमाकर्षोत्पाटनं भृशम् ॥ ६-७६-३३  
द्विविदः शोणिताक्षं तु विददार नखैर्मुखे ।  
निष्पिपेष च वीर्येण क्षितावाविध्य वीर्यवान् ॥ ६-७६-३४  
यूपाक्षमभिसङ्क्रुद्धो मैन्दो वानरपुङ्गवः ।  
पीडयामास बाहुभ्यां पपात स हतः क्षितौ ॥ ६-७६-३५  
हतप्रप्रवीरा व्यथिता राक्षसेन्द्रचमूस्तदा ।  
जगामाभिमुखी सा तु कुम्भकर्णात्मजो यतः ॥ ६-७६-३६  
आपतन्तीम् च वेगेन कुम्भस्तां सान्त्वयच्चमूम् ।  
अथोत्कृष्टं महावीर्यैर्लब्धलक्षैः प्लवम्गमैः ॥ ६-७६-३७  
निपातितमहावीरां दृष्ट्वा रक्षश्चमूं तदा ।  
कुम्भः प्रचक्रे तेजस्वी रणे कर्म सुदुष्करम् ॥ ६-७६-३८  
स धनुर्धन्विनां श्रेष्ठः प्रगृह्य सुसमाहितः ।  
मुमोचाशीविषप्रख्याञ्शरान्देहविदारणान् ॥ ६-७६-३९  
तस्य तच्छुशुभे भूयः सशरं धनुरुत्तमम् ।  
विद्युदैरावतार्चिष्मद्द्वितीयेन्द्रधनुर्यथा ॥ ६-७६-४०  
आकर्णकृष्टमुक्तेन जघान द्विविदं तदा ।  
तेन हाटकपुङ्खेन पत्रिणा पत्रवाससा ॥ ६-७६-४१  
सहसाभिहतस्तेन विप्रमुक्तपदः स्फुरन् ।  
निपपाताद्रिकूटाभो विह्वलः प्लवगोत्तमः ॥ ६-७६-४२  
मैन्दस्तु भ्रातरं दृष्ट्वा भग्नं तत्र महाहवे ।  
अभिदुद्राव वेगेन प्रगृह्य महतीं शिलाम् ॥ ६-७६-४३  
तां शिलां तु प्रचिक्षेप राक्षसाय महाबलः ।  
बिभेद तां शिलां कुम्भः प्रसन्नैः पञ्चभिः शरैः ॥ ६-७६-४४  
सन्धाय चान्यं सुमुखं शरमाशीविषोपमम् ।  
आजघान महातेजा वक्षसि द्विविदाग्रजम् ॥ ६-७६-४५  
स तु तेन प्रहारेण मैन्दो वानरयूथपः ।  
मर्मण्यभिहतस्तेन पपात भुवि मूर्छितः ॥ ६-७६-४६  
अङ्गदो मातुलौ दृष्ट्वा पतितौ तौ महाबलौ ।  
अभिदुद्राव वेगेन कुम्भमुद्यतकार्मुकम् ॥ ६-७६-४७  
तमापतन्तं विव्याध कुम्भः पञ्चभिरायसैः ।  
त्रिभिश्चान्यैः शितैर्बाणैर्मातङ्गमिव तोमरैः ॥ ६-७६-४८  
सोऽङ्गदं विविधैर्बाणैः कुम्भो विव्याध वीर्यवान् ।  
अकुण्ठधारैर्निशितैस्तीक्ष्णैः कनकभूषणैः ॥ ६-७६-४९  
अङ्गदः प्रतिविद्धाङ्गो वालिपुत्रो न कम्पते ।  
शिलापादपवर्षाणि तस्य मूर्ध्नि ववर्ष ह ॥ ६-७६-५०  
स प्रचिच्छेद तान्सर्वान्बिभेद च पुनः शिलाः ।  
कुम्भकर्णात्मजः श्रीमान्वालिपुत्रसमीरितान् ॥ ६-७६-५१  
आपतन्तं च सम्प्रेक्ष्य कुम्भो वानरयूथपम् ।  
भ्रुवोर्विव्याध बाणाभ्यामुल्काभ्यामिव कुञ्जरम् ॥ ६-७६-५२  
तस्य सुस्राव रुधिरं पिहिते चास्य लोचने ।  
अङ्गदः पाणिना नेत्रे पिधाय रुधिरोक्षिते ॥ ६-७६-५३  
सालमासन्नमेकेन परिजग्राह पाणिना ।  
सम्पीड्योरसि सस्कन्धम् करेणाभिनिवेश्य च ॥ ६-७६-५४  
किञ्चिदभ्यवनम्यैनमुन्ममाथ महारणे ।  
तमिन्द्रकेतुप्रतिमं वृक्षं मन्दरसन्निभम् ॥ ६-७६-५५  
समुत्सृजन्तं वेगेन पश्यतां सर्वरक्षसाम् ।  
स चिच्छेद शितैर्बाणैः सप्तभिः कायभेदनैः ॥ ६-७६-५६  
अङ्गदो विव्यथेऽभीक्ष्णं ससाद च मुमोह च ।  
अङ्गदं व्यथितं दृष्ट्वा सीदन्तमिव सागरे ॥ ६-७६-५७  
दुरासदं हरिश्रेष्ठा राघवाय न्यवेदयन् ।  
रामस्तु व्यथितं श्रुत्वा वालिपुत्रं महाहवे ॥ ६-७६-५८  
व्यादिदेश हरिश्रेष्ठाञ्जाम्बवत्प्रमुखांस्ततः ।  
ते तु वानरशार्दूलाः श्रुत्वा रामस्य शासनम् ॥ ६-७६-५९  
अभिपेतुः सुसङ्क्रुद्धाः कुम्भमुद्यतकार्मुकम् ।  
ततो द्रुमशिलाहस्ताः कोपसंरक्तलोचनाः ॥ ६-७६-६०  
रिरक्षिषन्तोऽभ्यपतन्नङ्गदं वानरर्षभाः ।  
जाम्बवांश्च सुषेणश्च वेगदर्शी च वानरः ॥ ६-७६-६१  
कुम्भकर्णात्मजं वीरं क्रुद्धाः समभिदुद्रुवुः ।  
समीक्ष्यातततस्तांस्तु वानरेन्द्रान्महाबलान् ॥ ६-७६-६२  
आववार शरौघेण नगेनेव जलाशयम् ।  
तस्य बाणचयं प्राप्य न शोकेरतिवर्तितुम् ॥ ६-७६-६३  
वानरेन्द्रा महात्मानो वेलामिव महोदधिः ।  
तांस्तु दृष्ट्वा हरिगणाञ्शरवृष्टिभिरर्दितान् ॥ ६-७६-६४  
अङ्गदं पृष्ठतः कृत्वा भ्रातृजं प्लवगेश्वरः ।  
अभिदुद्राव वेगेन सुग्रीवः कुम्भमाहवे ॥ ६-७६-६५  
शैलसानु चरं नागं वेगवानिव केसरी ।  
उत्पाट्य च महाशैलानश्वकर्णान्धवान्बहून् ॥ ६-७६-६६  
अन्यांश्च विविधान्वृक्षांश्चिक्षेप च महाकपिः ।  
तां छादयन्तीमाकाशं वृक्षवृष्टिं दुरासदाम् ॥ ६-७६-६७  
कुम्भकर्णात्मजः श्रीमांश्चिच्छेद निशितैः शरैः ।  
अभिलक्ष्येण तीव्रेण कुम्भेन निशितैः शरैः ॥ ६-७६-६८  
निर्भिद्यमानास्ते रेजुर्यथा घोरशतघ्नयः ।  
द्रुमवर्षं तु तच्छिन्नं दृष्ट्वा कुम्भेन वीर्यवान् ॥ ६-७६-६९  
वानराधिपतिः श्रीमान्महासत्त्वो न विव्यथे ।  
स विध्यमानः सहसा सहमानश्च ताञ्शरान् ॥ ६-७६-७०  
कुम्भस्य धनुराक्षिप्य बभञ्जेन्द्रधनुःप्रभम् ।  
अवप्लुत्य ततः शीघ्रं कृत्वा कर्म सुदुष्करम् ॥ ६-७६-७१  
अब्रवीत्कुपितः कुम्भं भग्नशृङ्गमिव द्विपम् ।  
निकुम्भाग्रज वीर्यं ते बाणवेगं तदद्भुतम् ॥ ६-७६-७२  
सन्नतिश्च प्रभावश्च तव वा रावणस्य वा ।  
प्रह्रादबलिवृत्रघ्नकुबेरवरुणोपम ॥ ६-७६-७३  
एकस्त्वमनुजातोऽसि पितरं बलवत्तरः ।  
त्वामेवैकं महाबाहुं शूलहस्तमरिन्दमम् ॥ ६-७६-७४  
त्रिदशा नातिवर्तन्ते जितेन्द्रियमिवाधयः ।  
विक्रमस्व महाबुद्धे कर्माणि मम पश्य च ॥ ६-७६-७५  
वरदानात्पितृव्यस्ते सहते देवदानवान् ।  
कुम्भकर्णस्तु वीर्येण सहते च सुरासुरान् ॥ ६-७६-७६  
धनुषीन्द्रजितस्तुल्यः प्रतापे रावणस्य च ।  
त्वमद्य रक्षसां लोके श्रेष्ठोऽसि बलवीर्यतः ॥ ६-७६-७७  
महाविमर्दं समरे मया सह तवाद्भुतम् ।  
अद्य भूतानि पश्यन्तु शक्रशम्बरयोरिव ॥ ६-७६-७८  
कृतमप्रतिमं कर्म दर्शितं चास्त्रकौशलम् ।  
पातिता हरिवीराश्च त्वयैते भीमविक्रमाः ॥ ६-७६-७९  
उपालम्भभयाच्चापि नासि वीर मया हतः ।  
कृतकर्मा परिश्रान्तो विश्रान्तः पश्य मे बलम् ॥ ६-७६-८०  
तेन सुग्रीववाक्येन सावमानेन मानितः ।  
अग्नेराज्यहुतस्येव तेजस्तस्याभ्यवर्धत ॥ ६-७६-८१  
ततः कुम्भस्तु सुग्रीवं बाहुभ्यां जगृहे तदा ।  
गजाविवातमदौ निःश्वसन्तौ मुहुर्मुहुः ॥ ६-७६-८२  
अन्योन्यगात्रग्रथितौ घर्षन्तावितरेतरम् ।  
सधूमां मुखतो ज्वालां विसृजन्तौ परिश्रमात् ॥ ६-७६-८३  
तयोः पादाभिघाताच्च निमग्ना चाभवन्मही ।  
व्याघूर्णिततरङ्गश्च चुक्षुभे वरुणालयः ॥ ६-७६-८४  
ततः कुम्भं समुत्क्षिप्य सुग्रीवो लवणाम्ब्भसि ।  
पातयामास वेगेन दर्शयन्नुदधेस्तलम् ॥ ६-७६-८५  
ततः कुम्भनिपातेन जलराशिः समुत्थितः ।  
विन्ध्यमन्दरसङ्काशो विससर्प समन्ततः॥ ६-७६-८६  
तस्य चर्म च पुस्फोट सञ्जज्ञे चास्य शोणितम् ।  
स च मुष्टिर्महावेगः प्रतिजघ्नेऽस्थिमण्डले ॥ ६-७६-८७  
तदा वेगेन तत्रासीत्तेजः प्रज्वालितं मुहुः ।  
वज्रनिष्पेषसञ्जातज्वाला मेरौ यथा गिरौ ॥ ६-७६-८८  
स तत्राभिहतस्तेन सुग्रीवो वानरर्षभः ।  
मुष्टिं संवर्तयामास वज्रकल्पं महाबलः ॥ ६-७६-८९  
अर्चिःसहस्रविकचं रविमण्डलसप्रभम् ।  
स मुष्टिं पातयामास कुम्भस्योरसि वीर्यवान् ॥ ६-७६-९०  
स तु तेन प्रहरेण विह्वलो भृशपीडितः ।  
निपपात तदा कुम्भो गतार्चिरिव पावकः ॥ ६-७६-९१  
मुष्टिनाभिहतस्तेन निपपाताशु राक्षसः ।  
लोहिताङ्ग इवाकाशाद्दीप्तरश्मिर्यदृच्छया ॥ ६-७६-९२  
कुम्भस्य पततो रूपं भग्नस्योरसि मुष्टिना ।  
बभौ रुद्राभिपन्नस्य यथारूपं गवां पतेः ॥ ६-७६-९३  
तस्मिन्हते भीमपराक्रमेण ।  
प्लवङ्गमानामृषभेण युद्धे ।  
मही सशैला सवना चचाल ।  
भयं च रक्षांस्यधिकं विवेश ॥ ६-७६-९४  
इत्यार्षे श्रीमद्रामायणे वाल्मीकीये आदिकाव्ये युद्धकाण्डे षट्सप्ततितमः सर्गः