---
title: 092 Ravana feels distressed over his son s death
title_english: 092 Ravana feels distressed over his son s death

---

<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-091-Lakshmana_and_others_were_treated_by_Sushena_0.mp3"></div>


ततः पौलस्त्य सचिवाः श्रुत्वा चेन्द्रजितं हतम् ।  
आचचक्षुरभिज्ञाय दशग्रीवाय सव्यथाः ॥ ९२-६-१  
युद्धे हतो महाराज लक्ष्मणेन तवात्मजः ।  
विभीषणसहायेन मिषतां नो महाद्युते ॥ ९२-६-२  
शूरः शूरेण संगम्य संयुगेष्वपराजितः ।  
लक्ष्णनेन हतः शूरः पुत्रस्ते विबुधेन्द्रजित् ॥ ९२-६-३  
गतः स परमान् लोकान् शरैः संताप्य् लक्ष्मणम् ।  
स तं प्रतिभयं श्रुत्वा वधं पुत्रस्य दारुणम् ॥ ९२-६-४  
घोरमिन्द्रजितः सङ्ख्ये कश्मलं प्राविशन्महत् ।  
उपलभ्य चिरात्संज्ञां राजा राक्षसपुङ्गवः ॥ ९२-६-५  
पुत्रशोकाकुलो दीनो विललापाकुलेन्द्रियः ।  
हा राक्षसचमूमुख्य मम वत्स महारथ ॥ ९२-६-६  
जित्वेन्द्रं कथमद्य त्वं लक्ष्मणस्य वशं गतः ।  
ननु त्वमिषुभिः क्रुद्धो भिन्द्याः कालान्तकावपि ॥ ९२-६-७  
मन्दरस्यापि शृङ्गाणि किं पुनर्लक्ष्मणं रणे ।  
अद्य वैवस्वतो राजा भूयो बहुमतो मम ॥ ९२-६-८  
येनाद्य त्वं महाबाहो संयुक्तः कालधर्मणा ।  
एष पन्थाः सुयोधानां सर्वामरगणेष्वपि ॥ ९२-६-९  
यः कृते हन्यते भर्तुः स पुमान् स्वर्गमृच्छति ।  
अद्य देवगणाः सर्वे लोकपालास्तथर्षयः ॥ ९२-६-१०  
हतमिन्द्रजितं दृष्ट्वा सुखं स्वप्स्यन्ति निर्भयाः ।  
अद्य लोकास्त्रयः कृत्स्नाः पृथिवी च सकानना ॥ ९२-६-११  
एकेनेन्द्रजिता हीना शूण्येव प्रतिभाति मे ।  
अद्य नैरृतकन्यायां श्रोष्याम्यन्तःपुरे रवम् ॥ ९२-६-१२  
करेणुसङ्घस्य यथा निनादं गिरिगह्वरे ।  
यौवराज्यं च लङ्कां च रक्षांसि च परन्तप ॥ ९२-६-१३  
मातरं मां च भार्यां च क्व गतोऽसि विहाय नः ।  
मम नाम त्वया वीर गतस्य यमसादनम् ॥ ९२-६-१४  
प्रेतकार्याणि कार्याणि विपरीते हि वर्तसे ।  
स त्वं जीवति सुग्रीवे लक्ष्मणे च राघवे ॥ ९२-६-१५  
मम शल्यमनुद्धृत्य क्व गतोऽसि विहाय नः ।  
एवमादिविलापार्तं रावणं राक्षसाधिपम् ॥ ९२-६-१६  
आविवेश महान्कोपः पुत्रव्यसनसम्भवः ।  
प्रकृत्या कोपनं ह्येनं पुत्रस्य पुनराधयः ॥ ९२-६-१७  
दीप्तं संदीपयामासुर्घर्मेऽर्कमिव रश्मयः ।  
ललाटे भुकुटीभिश्च संगताभिर्व्यरोचत ॥ ९२-६-१८  
यगान्ते सहनक्त्रस्तु महोर्मिभिरिवोदधिः ।  
कोपाद्विजृम्भमाणस्य वक्त्रद्व्यक्तमिव ज्वलन् ॥ ९२-६-१९  
उत्पपात सधूमाग्निर्वृत्रस्य वदनादिव ।  
स पुत्रवधसंतप्तः शूरः क्रोधवशं गतः ॥ ९२-६-२०  
समीक्ष्य रावणो बुद्ध्या वैदेह्या रोचयद्वधम् ।  
तस्य प्रकृत्या रक्ते च रक्ते क्रोधाग्निनापि च ॥ ९२-६-२१  
रावणस्य महाघोरे दीप्ते नेत्रे बभूवतुः ।  
घोरं प्रकृत्या रूपं तत्तस्य क्रोधाग्निमूर्छितम् ॥ ९२-६-२२  
बभूव रूपं रुद्रस्य क्रुद्धस्येव दुरासदम् ।  
तस्य क्रुद्धस्य नेत्राभ्यां प्रापतन्नस्रबिन्दवः ॥ ९२-६-२३  
दीप्ताभ्यामिव दीपाभ्यां सार्चिषः स्नेहबिन्दवः ।  
दन्तान्विदशतस्तस्य श्रूयते दशनस्वनः ॥ ९२-६-२४  
यन्त्रस्यावेष्ट्यमानस्य महतो दानवैरिव ।  
कालाग्निरिव संक्रुद्धो यां यां दिशमवैक्षत ॥ ९२-६-२५  
तस्यां तस्यां भयत्रस्ता राक्षसाः संनिलिल्यिरे ।  
तमन्तकमिव क्रुद्धं चराचरचिखादिषुम् ॥ ९२-६-२६  
वीक्षमाणं दिशः सर्वा राक्षसा नोपचक्रमुः ।  
ततः परमसंक्रुद्धो रावणो राक्षसाधिपः ॥ ९२-६-२७  
अब्रवीद्रक्षसां मध्ये संस्तम्भयिषुराहवे ।  
मया वर्षसहस्राणि चरित्वा परमं तपः ॥ ९२-६-२८  
तेषु तेष्ववकाशेषु स्वयम्भूः परितोषितः ।  
तस्यैव तपसो व्युष्ट्या प्रसादाच्च स्वयम्भुवः ॥ ९२-६-२९  
नासुरेभ्यो न देवेभ्यो भयं मम कदा चन ।  
कवचं ब्रह्मदत्तं मे यदादित्यसमप्रभम् ॥ ९२-६-३०  
देवासुरविमर्देषु न भिन्नं वज्रशक्तिभिः ।  
तेन मामद्य संयुक्तं रथस्थमिह संयुगे ॥ ९२-६-३१  
प्रतीयात्कोऽद्य मामाजौ साक्षादपि पुरन्दरः ।  
यत्तदाभिप्रसन्नेन सशरं कार्मुकं महत् ॥ ९२-६-३२  
देवासुरविमर्देषु मम दत्तं स्वयम्भुवा ।  
अद्य तूर्यशतैर्भीमं धनुरुत्थाप्यतां मम ॥ ९२-६-३३  
रामलक्ष्मणयोरेव वधाय परमाहवे ।  
स पुत्रवधसन्तप्तः शूरः क्रोधवशं गतः ॥ ९२-६-३४  
समीक्ष्य रावणो बुद्ध्या सीतां हन्तुं व्यवस्यत ।  
प्रत्यवेक्ष्य तु ताम्राक्षः सुघोरो घोरदर्शनान् ॥ ९२-६-३५  
दीनो दीनस्वरान्सर्वांस्तानुवाच निशाचरान् ।  
मायया मम वत्सेन वंचनार्थं वनौकसाम् ॥ ९२-६-३६  
किं चिदेव हतं तत्र सीतेयमिति दर्शितम् ।  
तदिदं तथ्यमेवाहं करिष्ये प्रियमात्मनः ॥ ९२-६-३७  
वैदेहीं नाशयिष्यामि क्षत्रबन्धुमनुव्रताम् ।  
इत्येवमुक्त्वा सचिवान्खड्गमाशु परामृशत् ॥ ९२-६-३८  
उत्प्लुत्य गुणसम्पन्नं विमलाम्बरवर्चसं ।  
निष्पपात स वेगेन सभायाः सचिवैर्वृतः ॥ ९२-६-३९  
रावणः पुत्रशोकेन भृशमाकुलचेतनः ।  
संक्रुद्धः खड्गमादाय सहसा यत्र मैथिली ॥ ९२-६-४०  
व्रजन्तं राक्षसं प्रेक्ष्य सिंहनादं विचुक्रुशुः ।  
ऊचुश्चान्योन्यमालिङ्ग्य संक्रुद्धं प्रेक्ष्य राक्षसाः ॥ ९२-६-४१  
अद्यैनं तावुभौ दृष्ट्वा भ्रातरौ प्रव्यथिष्यतः ।  
लोकपाला हि चत्वारः क्रुद्धेनानेन तर्जिताः ॥ ९२-६-४२  
बहवः शत्रवश्चान्ये संयुगेष्वभिपातिताः ।  
त्रिषु लोकेषु रत्नानि भुङ्क्ते चाहृत्य रावणः ॥ ९२-६-४३  
विक्रमे च बले चैव नास्त्यस्य सदृशो भुवि ।  
तेषां संजल्पमानानामशोकवनिकां गताम् ॥ ९२-६-४४  
अभिदुद्राव वैदेहीं रावणः क्रोधमूर्छितः ।  
वार्यमाणः सुसंक्रुद्धः सुहृद्भिर्हितबुद्धिभिः ॥ ९२-६-४५  
अभ्यधावत संक्रुद्धः खे ग्रहो रोहिणीम् इव ।  
मैथिली रक्ष्यमाणा तु राक्षसीभिरनिन्दिता ॥ ९२-६-४६  
ददर्श राक्षसं क्रुद्धं निस्त्रिंशवरधारिणम् ।  
तं निशाम्य सनिस्त्रिंशं व्यथिता जनकात्मजा ॥ ९२-६-४७  
निवार्यमाणं बहुशः सुहृद्भिरनिवर्तिनम् ।  
सीता दुःखसमाविष्टा विलपन्तीदमब्रवीत् ॥ ९२-६-४८  
यथायं मामभिक्रुद्धः समभिद्रवति स्वयम् ।  
वधिष्यति सनाथां मामनाथामिव दुर्मतिः ॥ ९२-६-४९  
बहुशश्चोदयामास भर्तारं मामनुव्रताम् ।  
भार्या भव रमस्येति प्रत्याख्यातो ध्रुवं मया ॥ ९२-६-५०  
सोऽयं मामनुपस्थानाद् व्यक्तं नैराश्यमागतः ।  
क्रोधमोहसमाविष्टो व्यक्तं मां हन्तुमुद्यतः ॥ ९२-६-५१  
अथ वा तौ नरव्याघ्रौ भ्रातरौ रामलक्ष्मणौ ।  
मन्निमित्तमनार्येण समरेऽद्य निपातितौ ॥ ९२-६-५२  
भैरवो हि महान्नादो राक्षसानां श्रुतो मया ।  
बहूनामिह हृष्टानां तथा विक्रोशतां प्रियम् ॥ ९२-६-५३  
अहो धिन्मन्निमित्तोऽयं विनाशो राजपुत्रयोः ।  
अथवा पुत्रशोकेन अहत्वा रामलक्ष्मणौ ॥ ९२-६-५४  
विधमिष्यति मां रौद्रो राक्षसः पापनिश्चयः ।  
हनूमतो हि तद्वाक्यं न कृतं क्षुद्रया मया ॥ ९२-६-५५  
यद्यहं तस्य पृष्ठेन तदायासमनिन्दिता ।  
नाद्यैवमनुशोचेयं भर्तुरंकगता सती ॥ ९२-६-५६  
मन्ये तु हृदयं तस्याः कौसल्यायाः फलिष्यति ।  
एकपुत्रा यदा पुत्रं विनष्टं श्रोष्यते युधि ॥ ९२-६-५७  
सा हि जन्म च बाल्यं च यौवनं च महात्मनः ।  
धर्मकार्याणि रूपं च रुदती संस्रमिष्यति ॥ ९२-६-५८  
निराशा निहते पुत्रे दत्त्वा श्राद्धमचेतना ।  
अग्निमारोक्ष्यते नूनमपो वापि प्रवेक्ष्यति ॥ ९२-६-५९  
धिगस्तु कुब्जामसतीं मन्थरां पापनिश्चयाम् ।  
यन्निमित्तमिदं दुःखं कौसल्या प्रतिपत्स्यते ॥ ९२-६-६०  
इत्येवं मैथिलीं दृष्ट्वा विलपन्तीं तपस्विनीम् ।  
रोहिणीमिव चन्द्रेण विना ग्रहवशं गताम् ॥ ९२-६-६१  
एतस्मिन्नन्तरे तस्य अमात्यः शीलवान् शुचिः ।  
सुपार्श्वो नाम मेधावी रावणं राक्षसेश्वरम् ॥ ९२-६-६२  
निवार्यमाणं सचिवैरिदं वचनमब्रवीत् ।  
कथं नाम दशग्रीव साक्षाद्वैश्रवणानुज ॥ ९२-६-६३  
हन्तुमिच्छसि वैदेहीं क्रोधाद्धर्ममपास्य हि ।  
वेद विद्याव्रत स्नातः स्वधर्मनिरतः सदा ॥ ९२-६-६४  
स्त्रियाः कस्माद्वधं वीर मन्यसे राक्षसेश्वर ।  
मैथिलीं रूपसम्पन्नां प्रत्यवेक्षस्व पार्थिव ॥ ९२-६-६५  
तस्मिन्नेव सहास्माभी राघवे क्रोधमुत्सृज ।  
अभ्युत्थानं त्वमद्यैव कृष्णपक्षचतुर्दशीम् ॥ ९२-६-६६  
कृत्वा निर्याह्यमावास्यां विजयाय बलैर्वृतः ।  
शूरो धीमान्रथी खड्गी रथप्रवरमास्थितः ॥ ९२-६-६७  
हत्वा दाशरथिं रामं भवान्प्राप्स्यति मैथिलीम् ।  
स तद्दुरात्मा सुहृदा निवेदितं ।  
वचः सुधर्म्यं प्रतिगृह्य रावणः ।  
गृहं जगामाथ ततश्च वीर्यवान् ।  
पुनः सभां च प्रययौ सुहृद्वृतः ॥ ९२-६-६८  
इत्यार्षे श्रीमद्रामायणे आदिकाव्ये युद्धकाण्डे द्विनवतितमः सर्गः
