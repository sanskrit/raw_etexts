---
title: 086 Indrajit enters the battle filed again
title_english: 086 Indrajit enters the battle filed again

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-086-Indrajit_enters_the_battle-filed_again_0.mp3"></div>

अथ तस्यामवस्थायां लक्ष्मणं रावणानुजः ।  
परेषामहितं वाक्यमर्थसाधकमब्रवीत् ॥ ६-८६-१  
यदेतद्राक्षसानीकं मेघश्यामं विलोक्यते ।  
एतदायोध्यतां शीग्रम्ं कपिभिश्च शिलायुधैः ॥ ६-८६-२  
अस्यानीकस्य महतो भेदने यतलक्ष्मण ।  
राक्षसेन्द्रसुतोऽप्यत्र भिन्ने दृश्यो भविष्यति ॥ ६-८६-३  
स त्वमिन्द्राशनिप्रख्यैः शरैरवकिरन्परान् ।  
अभिद्रवाशु यावद्वै नैतत्कर्म समाप्यते ॥ ६-८६-४  
जहि वीरदुरात्मानं मायापरमधार्मिकम् ।  
रावणिं क्रूरकर्माणं सर्वलोकभयावहम् ॥ ६-८६-५  
विभीषणवचः श्रुत्वा लक्ष्मणः शुभलक्षणः ।  
ववर्ष शरवर्षाणि राक्षसेन्द्रसुतं प्रति ॥ ६-८६-६  
ऋक्षाः शाखामृगाश्चैव द्रुमाद्रिवरयोधिनः ।  
अभ्यधावन्त सहितास्तदनीकमवस्थितम् ॥ ६-८६-७  
राक्षसाश्च शितैर्बाणैरसिभिः शक्तितोमरैः ।  
अभ्यवर्तन्त समवरे कपिसैन्यजिघांसवः ॥ ६-८६-८  
स सम्प्रहारस्तुमुलः सञ्जज्ञे कपिरक्षसाम् ।  
शब्देन महता लङ्कां नादयन्वै समन्ततः ॥ ६-८६-९  
शस्त्रैर्बहुविधाकारैः शितैर्बाणैश्च पादपैः ।  
उद्यतैर्गिरिशृङ्गैश्च घोरैराकाशमावृतम् ॥ ६-८६-१०  
ते राक्षसा वानरेषु विकृताननबाहवः ।  
निवेशयन्तः शस्त्राणि चक्रुस्ते सुमहद्भयम् ॥ ६-८६-११  
तथैव सकलैर्वृक्षैर्गिरिशृङ्गैश्च वानराः ।  
अभिजघ्नुर्निजघ्नुश्च समरे राक्षसर्षभान् ॥ ६-८६-१२  
ऋक्षवानरमुख्यैश्च महाकायैर्महाबलैः ।  
रक्षसां वध्यमानानां महद्भयमजायत ॥ ६-८६-१३  
स्वमनीकं विषण्णं तु श्रुत्वा शत्रुभिरर्दितम् ।  
उदतिष्ठत दुर्धर्षस्तत्कर्मण्यननुष्ठिते ॥ ६-८६-१४  
वृक्षान्धकारान्निष्क्रम्य जातक्रोधः स रावणिः ।  
आरुरोह रथं सज्जं पूर्वयुक्तं स राक्षसः ॥ ६-८६-१५  
स भीमकार्मुकशरः कृष्णाञ्जनचयोपमः ।  
रक्तास्यनयनः क्रूरो बभौ मृत्युरिवान्तकः ॥ ६-८६-१६  
दृष्ट्वैव तु रथस्थं तं पर्यवर्तत तद्बलम् ।  
रक्षसां भीमवेगानां लक्ष्मणेन युयुत्सताम् ॥ ६-८६-१७  
तस्मिन् काले तु हनुमानुद्यम्य सुदुरासदम् ।  
धरणीधरसङ्काशी महावृक्षमरिन्दमः ॥ ६-८६-१८  
स राक्षसानां तत्सैन्यं कालाग्निरिव निर्दहन् ।  
चकार बहुभिर्वृक्षैर्निःसञ्ज्ञं युधि वानरः ॥ ६-८६-१९  
विध्वंसयन्तं तरसा दृष्ट्वैव पवनात्मजम् ।  
राक्षसानां सहस्राणि हनूमन्तमवाकिरन् ॥ ६-८६-२०  
शितशूलधराः शूलैरसिभिश्चासिपाणयः ।  
शक्तिभिः शक्तिहस्ताश्च पट्टसैः पट्टसायुधाः ॥ ६-८६-२१  
परिघैश्च गदाभिश्च कुन्तैश्च शुभदर्शनैः ।  
शतशश्च शतघ्नीभिरायसैरपि मुद्गरैः ॥ ६-८६-२२  
घोरैः परशुभिश्चैव भिण्डिपालैश्च राक्षसाः ।  
मुष्टिभिर्वज्रवेगैश्च तलैरशनिसन्निभैः ॥ ६-८६-२३  
अभिजघ्नुः समासाद्य समन्तात्पर्वतोपमम् ।  
तेषामपि च सङ्क्रुद्धश्चकार कदनं महत् ॥ ६-८६-२४  
स ददर्श कपिश्रेष्ठमचलोपममिन्द्रजित् ।  
सूदयानममित्रघ्नममित्रान्पवनात्मजम् ॥ ६-८६-२५  
स सारथिमुवाचेदं याहि यत्रैष वानरः ।  
क्षयमेव हि नः कुर्याद्राक्षसानामुपेक्षितः ॥ ६-८६-२६  
इत्युक्तः सारथिस्तेन ययौ यत्र स मारुतिः ।  
वहन् परमदुर्धर्षं स्थितमिन्द्रजितं रथे ॥ ६-८६-२७  
सोऽभ्युपेत्य शरान्खड्गान्पट्टसासिपरश्वधान् ।  
अभ्यवर्षत दुर्धर्षः कपिमूर्ध्नि स राक्षसः ॥ ६-८६-२८  
तानि शस्त्राणि घोराणि प्रतिगृह्य स मारुतिः ।  
रोषेण महताविषो वाक्यं चेदमुवाच ह ॥ ६-८६-२९  
युध्यस्व यदि शूरोऽसि रावणात्मज दुर्मते ।  
वायुपुत्रं समासाद्य न जीवन्प्रतियास्यसि ॥ ६-८६-३०  
बाहुभ्यां सम्प्रयुध्यस्व यदि मे द्वन्द्वमाहवे ।  
वेगं सहस्व दुर्बुद्धे ततस्त्वं रक्षसां वरः ॥ ६-८६-३१  
हनूमन्तं जिघांसन्तं समुद्यतशरासनम् ।  
रावणात्मजमाचष्टे लक्ष्मणाय विभीषणः ॥ ६-८६-३२  
यः स वासवनिर्जेता रावणस्यात्मसम्भवः ।  
स एष रथमास्थाय हनूमन्तं जिघांसति ॥ ६-८६-३३  
तमप्रतिमसंस्थानैः शरैः शत्रुविदारणैः ।  
जीवितान्तकरैर्घोरैः सौमित्रे रावणिं जहि ॥ ६-८६-३४  
इत्येवमुक्तस्तु तदा महात्मा ।  
विभीषणेनारिविभीषणेन ।  
ददर्श तं पर्वतसन्निकाशं ।  
रथस्थितं भीमबलं दुरासदम् ॥ ६-८६-३५  
इत्यार्षे श्रीमद्रामायणे आदिकाव्ये युद्धकाण्डे षड्शीतितमः सर्गः