---
title: 075 The battle resumes
title_english: 075 The battle resumes

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-075-The_battle_resumes_0.mp3"></div>

ततोऽब्रवीन्महातेजाः सुग्रीवो वानरेश्वरः ।  
अर्थ्यम् विज्ञापयंश्चापि हनूमन्तमिदं वचः ॥ ६-७५-१  
यतो हतः कुम्भकर्णः कुमाराश्च निषूदिताः ।  
नेदानीमुपनिर्हारम् रावनो दातुमर्हति ॥ ६-७५-२  
ये ये महाबलाः सन्ति लघवश्च प्लवङ्गमाः ।  
लङ्कामभिपतन्त्वाशु गृह्योल्काः प्लवगर्षभाः ॥ ६-७५-३  
हरयो हरिसङ्काशाः प्रदग्धुम् रावणालयम् ।  
ततोऽस्तं गत आदित्ये रौद्रे तस्मिन्निशामुखे ॥ ६-७५-४  
लङ्कामभिमुखाः सोल्का जग्मुस्ते प्लवगर्षभाः ।  
उल्काहस्तैर्हरिगणैः सर्वतः समभिद्रुताः ॥ ६-७५-५  
आरक्षस्था विरूपाक्षाः सहसा विप्रदुद्रुवुः ।  
गोपुराट्टप्रतोलीषु चर्यासु विविधासु च ॥ ६-७५-६  
प्रासादेषु च संहृष्टाः ससृजुस्ते हुताशनम् ।  
तेषां गृहसहस्राणि ददाह हुतभुक्तदा ॥ ६-७५-७  
प्रासादाः पर्वताकाराः पतन्ति धरणीतले ।  
अगुरुर्दह्यते तत्र परं चैव सुचन्दनम् ॥ ६-७५-८  
मौक्तिका मणयः स्निग्धा वज्रं चापि प्रवालकम् ।  
क्षौमम् च दह्यते तत्र करुशेयं चापि शोभनम् ॥ ६-७५-९  
आविकं विविधं चौर्णं काञ्चनं भाण्डमायुधम् ।  
नानाविकृतसंस्थानम् वाजिभाण्डपरिच्छदम् ॥ ६-७५-१०  
गजग्रैवेयकक्ष्याश्च रथभाण्डाश्च संस्कृताः ।  
तनुत्राणि च योधानां हस्त्यश्वानाम् च चर्म च ॥ ६-७५-११  
खड्गा धनूंषि ज्याबाणास्तोमराङ्कुशशक्तयः ।  
रोओमजं वालजं चर्म व्याघ्रजं चाण्डजं बहु ॥ ६-७५-१२  
मुक्तामणिविचित्रांश्च प्रासादांश्च समन्ततः ।  
विविधानस्त्रसङ्घातानग्निर्दहति तत्र वै ॥ ६-७५-१३  
नानाविधान् गृहांश्चित्रान् ददाह हुतभुक्तदा ।  
आवासान् राक्षसानां च सर्वेषां गृहगृद्नुनाम् ॥ ६-७५-१४  
हेमचित्रतनुत्राणाम् स्रग्भाण्डाम्बरधारिणाम् ।  
सीधुपानचलाक्षाणां मदविह्वलगामिनाम् ॥ ६-७५-१५  
कान्तालम्बितवस्त्राणाम् शत्रुसञ्जातमन्युनाम् ।  
गदाशूलासिहस्तानां खादतां पिबतामपि ॥ ६-७५-१६  
शयनेषु महार्हेषु प्रसुप्तानां प्रियैः सह ।  
त्रस्तानां गच्छतां तूर्णम् पुत्रानादाय सर्वतः ॥ ६-७५-१७  
तेषां शतसहस्राणि तदा लङ्कानिवासिनाम् ।  
अदहत्पावकस्तत्र जज्वाल च पुनः पुनः ॥ ६-७५-१८  
सारवन्ति महार्हाणि गम्भीरगुणवन्ति च ।  
हेमचन्द्रार्धचन्द्राणि चन्द्रशालोत्तमानि च ॥ ६-७५-१९  
तत्र चित्रगवाक्षाणि साधिष्टानानि सर्वशः ।  
मणिविद्रुमचित्रानि स्पृशन्तीव दिवाकरम् ॥ ६-७५-२०  
क्रौञ्चबर्हिणानां भूषणानां च निःस्वनैः ।  
नादितान्यचलाभानि वेश्मान्यग्निर्ददाह ह ॥ ६-७५-२१  
ज्वलनेन परीतानि तोरणानि चकाशिरे ।  
विद्युद्भिरिव नद्धानि मेघजालानि घर्मगे ॥ ६-७५-२२  
ज्वलनेन परीतानि गृहाणि प्रचकाशिरे ।  
दावाग्निदीप्तानि यथा शिखराणि महागिरेः ॥ ६-७५-२३  
विमानेषु प्रसुप्ताश्च दह्यमाना वराङ्गनाः ।  
त्यक्ताभरणसर्वाङ्ग हा हेत्युच्चैर्विचुक्रुशुः ॥ ६-७५-२४  
तत्र चाग्निपरीतानि निपेतुर्भवनान्यपि ।  
वज्रिवज्रहतानीव शिखराणि महागिरेः ॥ ६-७५-२५  
तानि निर्दह्यमानानि दूरतः प्रचकाशिरे ।  
हिमवच्छिखराणीव दह्यमानानि सर्वशः ॥ ६-७५-२६  
हर्म्याग्रैर्दह्यमानैश्च ज्वालाप्रज्वलितैरपि ।  
रात्रौ सा दृश्यते लङ्का पुष्पितैरिव किंशुकैः ॥ ६-७५-२७  
हस्त्यध्यक्षैर्गजैर्मुकैर्मुकैश्च तुरगैरपि ।  
बभूव लङ्का लोकान्ते भ्रान्तग्राह इवार्णवः ॥ ६-७५-२८  
अश्वं मुक्तं गजो दृष्ट्वा क्वचिद्भीतोऽपसर्पति ।  
भीतो भीतं गजं दृष्ट्वा क्वचिदश्वो निवर्तते ॥ ६-७५-२९  
लङ्कायाम् दह्यमानायाम् शुशुभे च महोदधिः ।  
चायासंसक्तसलिलो लोहितोद इवार्णवः ॥ ६-७५-३०  
सा बभूव मुहूर्तेन हरिभिर्दीपिता पुरी ।  
लोकस्यास्य क्षये घोरे प्रदीप्तेव वसुन्धरा ॥ ६-७५-३१  
नारीजनस्य धूमेन व्याप्तस्योच्चैर्विनेदुषः ।  
स्वनो ज्वलनतप्तस्य शुश्रुवे शतयोजनम् ॥ ६-७५-३२  
प्रदग्धकायानपरान् राक्षसान्निर्गतान् बहिः ।  
सहसा ह्युत्पतन्ति स्म हरयोऽथ युयुत्सवः ॥ ६-७५-३३  
उद्घुष्टं वानराणां च राक्षसानां च निःस्वनः ।  
दिशो दश समुद्रं च पृथिवीम् च व्यनादयत् ॥ ६-७५-३४  
विशल्यौ च महात्मानौ तावुभौ रामलक्ष्मणौ ।  
असम्भ्रान्तौ जगृहतुस्ते उभे धनुषी वरे ॥ ६-७५-३५  
ततो विस्फारयामास रामश्च धनुरुत्तमम् ।  
बभूव तुमुलः शब्दो राक्षसानाम् भयावहः ॥ ६-७५-३६  
अशोभत तदा रामो धनुर्विस्फारयन् महत् ।  
भगवानिव सम्क्रुद्धो भवो वेदमयं धनुः ॥ ६-७५-३७  
उद्गुष्टं वानराणां च राक्षसानां च निःस्वनम् ।  
ज्याशब्दस्तावुभौ शब्दावति रामस्य शुश्रुवे ॥ ६-७५-३८  
वानरोद्घुष्टशब्दश्च राक्षसानां च निःस्वनः ।  
ज्याशब्दश्चापि रामस्य त्रयं व्याप दिशो दसः ॥ ६-७५-३९  
तस्य कार्मुकनिर्मुक्तैः शरैस्तत्पुरगोपुरम् ।  
कैलासशृङ्गप्रतिमं विशीर्णमपतद्भुवि ॥ ६-७५-४०  
ततो रामशरान् दृष्ट्वा विमानेषु गृहेषु च ।  
सन्नाहो राक्षसेन्द्राणां तुमुलः समपद्यत ॥ ६-७५-४१  
तेषां सम्नह्यमानानाम् सिम्हनादं च कुर्वताम् ।  
शर्वरी राक्षसेन्द्राणाम् द्रौद्रीव समपद्यत ॥ ६-७५-४२  
आदिष्टा वानरेन्द्रास्ते सुग्रीवेण महात्मना ।  
असन्नम् द्वारमासाद्य युध्यध्वं च प्लवङ्गमाः ॥ ६-७५-४३  
यश्च वो वितथं कुर्यात्तत्र तत्राप्युपस्थितः ।  
स हन्तव्योऽभिसम्प्लुत्य राजशासनदूषकः ॥ ६-७५-४४  
तेषु वानरमुख्येषु दीप्तोल्कोज्ज्वलपाणिषु ।  
स्थितेषु द्वारमाश्रित्य रावणं क्रोध आविशत् ॥ ६-७५-४५  
तस्य जृम्भितविक्षेपाद्व्यामिश्रा वै दिशो दश ।  
रूपवानिव रुद्रस्य मन्युर्गात्रेष्वदृश्यत ॥ ६-७५-४६  
स कुम्भं च निकुम्भं च कुम्भकर्णात्मजावुभौ ।  
प्रेषयामास सङ्क्रुद्धो राक्षसैर्बहुभिः सह ॥ ६-७५-४७  
यूपाक्षः शोणिताक्षश्च प्रजङ्घः कम्पनस्तथा ।  
निर्ययुः कौम्भकर्णिभ्यां सह रावणशासनात् ॥ ६-७५-४८  
शशास चैव तान् सर्वान् राक्षसान् स महाबलान् ।  
राक्षसा गच्छताद्यैव सिम्हनादं च नादयन् ॥ ६-७५-४९  
ततस्तु चोदितास्तेन राक्षसा ज्वलितायुधाः ।  
लङ्काया निर्ययूर्वीराः प्रणदन्तः पुनः पुनः ॥ ६-७५-५०  
रक्षसां भूषणस्थाभिर्भाभिः स्वाभिश्च सर्वशः ।  
चक्रुस्ते सप्रभं व्योम हरयश्चाग्निभिः सह ॥ ६-७५-५१  
तत्र ताराधिपस्याभा ताराणाम् भा तथैव च ।  
तयोराभरणाभा च ज्वलिता द्यामभासयत् ॥ ६-७५-५२  
चन्द्राभा भूषणाभा च ग्रहाणाम् ज्वलिता च भा ।  
हरिराक्षससैन्यानि भ्राजयामास सर्वतः ॥ ६-७५-५३  
तत्र चार्धप्रदीप्तानां गृहाणाम् सागरः पुनः ।  
भाभिः संसक्तसलिलश्चलोर्मिः शुशुभेऽधिकम् ॥ ६-७५-५४  
पताकाध्वजसम्युक्तमुत्तमासिपरश्वधम् ।  
भीमाश्वरथमातङ्गं नानापत्तिसमाकुलम् ॥ ६-७५-५५  
दीप्तशूलगदाखड्गप्रासतोमरकार्मुकम् ।  
तद्राक्षसं बलं भीमम् घोरविक्रमपौरुषम् ॥ ६-७५-५६  
ददृशे ज्वलितप्रसं किङ्किणीशतनादितम् ।  
हेमजालाचितभुजं व्यावेष्टितपरश्वधम् ॥ ६-७५-५७  
व्याघूर्णितमहाशस्त्रं बाणसंयुक्तकार्मुकम् ।  
गन्धमाल्यमधूत्सेकसम्मोदितमहानिलम् ॥ ६-७५-५८  
घोरं शूरजनाकीर्णम् महाम्बुधरनिःस्वनम् ।  
तद्दृष्ट्वा बलमायातं राक्षसानां दुरासदम् ॥ ६-७५-५९  
सञ्चचाल प्लवङ्गानां बलमुच्चैर्ननाद च ।  
जवेनाप्लुत्य च पुनस्तद्बलं रक्षसां महत् ॥ ६-७५-६०  
अभ्ययात्प्रत्यरिबलं पतम्गा इव पावकम् ।  
तेषां भुजपरामर्शव्यामृष्टपरिघाशनि ॥ ६-७५-६१  
राक्षसानां बलम् श्रेष्ठं भूयः परमशोभत ।  
तत्रोन्मत्ता इवोत्पेतुर्हरयोऽथ युयुत्सवः ॥ ६-७५-६२  
तरुशैलैरभिघ्नन्तो मुष्टिभिश्च निशाचरान् ।  
तथैवापततां तेषां हरीणाम् निशितैः शरैः ॥ ६-७५-६३  
शिरांसि सहसा जह्रू राक्षसा भीमविक्रमाः ।  
दशनैर्हतकर्णाश्च मुष्टिभिर्भिन्नमस्तकाः ॥ ६-७५-६४  
शिलाप्रहारभग्नाङ्ग विचेरुस्तत्र राक्षसाः ।  
तथैवाप्यपरे तेषां कपीनामसिभिः शितैः ॥ ६-७५-६५  
प्रवरानभितो जघ्नुर्घोररूपा निशाचराः ।  
घ्नन्तमन्यं जघानान्यः पातयन्तमपातयत् ॥ ६-७५-६६  
गर्हमाणम् जगर्हन्यो दशन्तमपरोऽदशत् ।  
देहीत्यन्यो ददात्यन्यो ददामीत्यपरः पुनः ॥ ६-७५-६७  
किं क्लेशयसि तिष्ठेति तत्रान्योन्यम् बभाषिरे ।  
विप्रलम्भित शस्त्रं च विमुक्तकवचायुधम् ॥ ६-७५-६८  
समुद्यतमहाप्रासं यष्टिशूलासिंसम्कुलम् ।  
प्रावर्त महा रौद्रं युद्धम् वानररक्षसाम् ॥ ६-७५-६९  
वानरान् दश सप्तेति राक्षसा जघ्नराहवे ।  
राक्षसान् दश सप्तेति वानराश्चाभ्यपातयन् ॥ ६-७५-७०  
विस्रस्तकेशवसनम् विमुक्तकवचध्वजम् ।  
बलम् राक्षसमालम्ब्य वानराः पर्यवारयन् ॥ ६-७५-७१  
इत्यार्षे श्रीमद्रामायणे वाल्मीकीये आदिकाव्ये युद्धकाण्डे पञ्चसप्ततितमः सर्गः