---
title: 077 Kumbha s brother Nikumbha faces the battle
title_english: 077 Kumbha s brother Nikumbha faces the battle

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-077-Kumbha_s_brother,_Nikumbha_faces_the_battle_0.mp3"></div>

निकुम्भो भ्रातरं दृष्ट्वा सुग्रीवेण निपातितम् ।  
प्रदहन्निव कोपेन वानरेन्द्रमुदैक्षत ॥ ६-७७-१  
ततः स्रग्दामसन्नद्धं दत्तपञ्चाङ्गुलम् शुभम् ।  
आददे परिघं धीरो महेन्द्रशिखरोपमम् ॥ ६-७७-२  
हेमपट्टपरिक्षिप्तं वज्रविद्रुमभूषितम् ।  
यमदण्डोपमं भीमं रक्षसां भयनाशनम् ॥ ६-७७-३  
तमाविध्य महातेजाः शक्रध्वजसमौजसम् ।  
निननाद विवृत्तास्यो निकुम्भो भीमविक्रमः ॥ ६-७७-४  
उरोगतेन निष्केण भुजस्थैरङ्गदैरपि ।  
कुण्डलाभ्यां च चित्राभ्यां मालया च स चित्रया ॥ ६-७७-५  
निकुम्भो भूषणैर्भाति तेन स्म परिघेण च ।  
यथेन्द्रधनुषा मेघः स विद्युत्स्तनयित्नुमान् ॥ ६-७७-६  
परिघाग्रेण पुस्फोट वातग्रन्थिर्महात्मनः ।  
प्रजज्वाल सघोषश्च विधूम इव पावकः ॥ ६-७७-७  
नगर्या विटपावत्या गन्धर्वभवनोत्तमैः ।  
सताराग्रहनक्षत्रं सचन्द्रं समहाग्रहम् ॥ ६-७७-८  
निकुम्भपरिघाघूर्णं भ्रमतीव नभःस्थलम् ।  
दुरासदश्च सञ्जज्ञे परिघाभरणप्रभः ॥ ६-७७-९  
क्रोधेन्धनो निकुम्भाग्निर्युगान्ताग्निरिवोत्थितः ।  
राक्षसा वानराश्चापि न शेकुः स्पन्दितुं भयात् ॥ ६-७७-१०  
हनुमांस्तु विवृत्योरस्तस्थौ प्रमुखतो बली ।  
परिघोपमबाहुस्तु परिघं भास्करप्रभम् ॥ ६-७७-११  
बली बलवतस्तस्य पातयामास वक्षसि ।  
स्थिरे तस्योरसि व्यूढे परिघः शतधा कृतः ॥ ६-७७-१२  
विकीर्यमाणः सहसा उल्काशतमिवाम्बरे ।  
स तु तेन प्रहारेण विचचाल महाकपिः ॥ ६-७७-१३  
परिघेण समाधूतो यथा भूमिचलेऽचलः ।  
स तथाभिहतस्तेन हनुमान् पवगोत्तमः ॥ ६-७७-१४  
मुष्टिं सम्वर्तयामास बलेनातिमहाबलः ।  
तमुद्यम्य महातेजा निकुम्भोरसि वीर्यवान् ॥ ६-७७-१५  
अभिचिक्षेप वेगेन वेगवान् वायुविक्रमः ।  
तत्र पुस्फोट वर्मास्य प्रसुस्राव च शोणितम् ।  
मुष्टिना तेन सञ्जज्ञे मेघे विद्युदिवोत्थिता ॥ ६-७७-१६  
स तु तेन प्रहारेण निकुम्भो विचचाल ह ।  
स्वस्थश्चापि निजग्राह हनूमन्तं महाबलम् ॥ ६-७७-१७  
चुक्रुशुश्च तदा सङ्ख्ये भीमं लङ्कानिवासिनः ।  
निकुम्भेनोद्यतं दृष्ट्वा हनूमन्तं महाबलम् ॥ ६-७७-१८  
स तथा ह्रियमाणोऽपि हनुमांस्तेन रक्षसा ।  
आजघानानिलसुतो वज्रकल्पेन मुष्टिना ॥ ६-७७-१९  
आत्मानं मोक्षयित्वाथ क्षितावभ्यवपद्यत ।  
हनूमानुन्ममाथाशु निकुम्भं मारुतात्मजः ॥ ६-७७-२०  
निक्षिप्य परमायत्तो निकुम्भं निष्पिपेष च ।  
उत्पत्य चास्य वेगेन पपातोरसि वेगवान् ॥ ६-७७-२१  
परिगृह्य च बाहुभ्यां परिवृत्य शिरोधराम् ।  
उत्Pआटयामास शिरो भैरवं नदतो महत् ॥ ६-७७-२२  
अथ निनदति सादिते निकुम्भे ।  
पवनसुतेन रणे बभूव युद्धम् ।  
दशरथसुतराक्षसेन्द्रसून्वो ।  
र्भृशतरमागतरोषयोः सुभीमम् ॥ ६-७७-२३  
व्यपेते तु जीवे निकुम्भस्य हृष्टा ।  
विनेदुः प्लवङ्गा दिशः सस्वनुश्च ।  
चचालेव चोर्वी पपातेव सा द्वौ ।  
र्बलं राक्षसानां भयम् चाविवेश ॥ ६-७७-२४  
इत्यार्षे श्रीमद्रामायणे वाल्मीकीये आदिकाव्ये युद्धकाण्डे सप्तसप्ततितमः सर्गः