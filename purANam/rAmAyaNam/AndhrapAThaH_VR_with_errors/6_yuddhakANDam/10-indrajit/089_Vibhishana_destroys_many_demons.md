---
title: 089 Vibhishana destroys many demons
title_english: 089 Vibhishana destroys many demons

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-089-Vibhishana_destroys_many_demons_0.mp3"></div>

युध्यमानौ ततो दृष्ट्वा प्रसक्तौ नरराक्षसौ ।  
प्रभिन्नाविव मातङ्गौ परस्परजयैषिणौ ॥ ८९-६-१  
तयोर्युद्धं द्रुष्टौकामो वरचापधरो बली ।  
शूरः स रावणभ्राता तस्थौ सङ्ग्राममूर्धनि ॥ ८९-६-२  
ततो विस्फारयामास महद्धनुरवस्थितः ।  
उत्ससर्ज च तीक्षणाग्रान् राक्षसेषु महाशरान् ॥ ८९-६-३  
ते शराः शिखिसंस्पर्शा निपतन्तस्समाहिताः ।  
राक्षसान् दारयामासुर्वज्रा इव महागिरीन् ॥ ८९-६-४  
विभीषणस्यानुचरास्तेपि शूलासिपट्टिशैः ।  
चिछिदुः समरे वीरान् राक्षसान् राक्षसोत्तमाः ॥ ८९-६-५  
राक्षसैस्त्रैः परिवृतः स तदा तु विभीषणः ।  
बभौ मध्य प्रधृष्टानाम् कलभानामिव द्विपः ॥ ८९-६-६  
ततप्सं चोदमानो वै हरीन् रक्षोवधप्रियान् ।  
उवाच वचनं काले कालज्ञो रक्षसां वरः ॥ ८९-६-७  
एकोऽयं राक्षसेन्द्रस्य परायणमवस्थितः ।  
एतच्छेषं बलं तस्य किं तिष्ठित हरीश्वराः ॥ ८९-६-८  
अस्मिंश्च निहते पापे राक्षसे रणमूर्धनि ।  
रावणम् वर्जयित्वा तु शेषमस्य बलं हतम् ॥ ८९-६-९  
प्रहस्तो निहतो वीरो निकुम्भश्च महाबलः ।  
कुम्भकर्णश्च कुम्भश्च धूम्राक्षश्च निशाचरः ॥ ८९-६-१०  
जम्बुमाली महामाली तीक्षणवेगोऽशनिप्रभः ।  
सुप्तग्नो यज्ञकोपश्च वज्रदंष्ट्रस्च राक्षसः ॥ ८९-६-११  
सिम्ह्रादी विकटोऽरिघ्नस्तपनो मन्द एव च ।  
प्रघासः प्रघसश्चैव प्रजङ्घो जङ्घ एव च ॥ ८९-६-१२  
अग्निकेतुश्च दुर्धर्षो रश्मिकेतुश्च वीर्यवान् ।  
विद्युज्जिह्वो द्विजिह्वश्च सूर्यशत्रुश्च राक्षसः ॥ ८९-६-१३  
अकम्पनः सुपार्श्वश्च चक्रमाली च राक्षसः ।  
कम्पनः सत्त्ववनौ तौ देवान्तकनरान्तकौ ॥ ८९-६-१४  
एतान्निहत्यातिबलान् बहून् राक्षससत्तमान् ।  
बाहुभ्यां सागरं तीर्त्वा लङ्घ्यतां गोष्पदं लघु ॥ ८९-६-१५  
एतावदिह शेषं वो जेतव्यमिह वानराः ।  
हताः सर्वे समागम्य राक्षसा बलदर्पिताः ॥ ८९-६-१६  
अयुक्तं निधनं कर्तुं पुत्रस्य जनितुर्मम ।  
घृणामपास्य रामार्थे निहन्यां भ्रातुरात्मजम् ॥ ८९-६-१७  
हन्तुकामस्य मे बाष्पं चक्षुश् चैव निरुध्यते ।  
तदेवैष महाबाहुर्लक्ष्मणः शमयिष्यति ॥ ८९-६-१८  
वानरा घ्नन्तुं सम्भूय भृत्यानस्य समीपगान् ।  
इति तेनातियशसा राक्षसेनाभिचोदिताः ॥ ८९-६-१९  
वानरेन्द्रा जहृषिरे लाङ्गलानि च विव्यधुः ।  
ततस्ते कपिशार्दूलाः क्ष्वेडन्तश्च मुहुर्मुहुः ॥ ८९-६-२०  
मुमुचुर्विविधान्नादान्मेघान्दृष्ट्वेव बर्हिणः ।  
जाम्बवानपि तैः सर्वैः स्वयूथैरभिसंवृतः ॥ ८९-६-२१  
अश्मभिस्ताडयामास नखैर्दन्तैश्च राक्षसान् ।  
निघ्नन्तमृक्षाधिपतिं राक्षसास्ते महाबलाः ॥ ८९-६-२२  
परिवव्रुर्भयं त्यक्त्वा तमनेकविधायुधाः ।  
शरैः परशुभिस्तीक्ष्णैः पट्टसैर्यष्टितोमरैः ॥ ८९-६-२३  
जाम्बवन्तं मृधे जघ्नुर्निघ्नन्तं राक्षसीं चमूम् ।  
स सम्प्रहारस्तुमुलः सञ्जज्ञे कपिराक्षसाम् ॥ ८९-६-२४  
देवासुराणां क्रुद्धानां यथा भीमो महास्वनः ।  
हनूमानपि सङ्क्रुद्धः सालमुत्पाट्य पर्वतात् ॥ ८९-६-२५  
स लक्ष्मणं स्वयं पृष्ठादवरोप्य महामनाः ।  
रक्षसां कदनं चक्रे समासाद्य सहस्रशः ॥ ८९-६-२६  
स दत्त्वा तुमुलं युद्धं पितृव्यस्येन्द्रजिद्युधि ॥ ८९-६-२७  
लक्ष्मणं परवीरघ्नं पुनरेवाभ्यधावत ।  
तौ प्रयुद्धौ तदा वीरौ मृधे लक्ष्मणराक्षसौ ।  
शरौघानभिवर्षन्तौ जघ्नतुस्तौ परस्परम् ॥ ८९-६-२८  
अभीक्ष्णमन्तर्दधतुः शरजालैर्महाबलौ ।  
चन्द्रादित्याविवोष्णान्ते यथा मेघैस्तरस्विनौ ॥ ८९-६-२९  
न ह्यादानं न सन्धानं धनुषो वा परिग्रहः ।  
न विप्रमोक्षो बाणानां न विकर्षो न विग्रहः ॥ ८९-६-३०  
न मुष्टिप्रतिसन्धानं न लक्ष्यप्रतिपादनम् ।  
अदृश्यत तयोस्तत्र युध्यतोः पाणिलाघवात् ॥ ८९-६-३१  
चापवेगप्रमुक्तैश्च बाणजालैः समन्ततः ।  
अन्तरिक्षेऽभिसञ्चन्ने न रूपाणि चकाशिरे ॥ ८९-६-३२  
लक्ष्मणो रावणिं प्राप्य रावणिश्चापि लक्ष्मणम् ।  
अव्यवस्था भवत्युग्रा ताभ्यामन्योन्यविग्रहे ॥ ८९-६-३३  
ताभ्यामुभाभ्यां तरसा प्रसृष्टैर्विशिखैः शितैः ।  
निरन्तरमिवाकाशं बभूव तमसा वृतम् ॥ ८९-६-३४  
तैः परद्भिश्च बहुभिस्तयोः शरशतैः शितैः ।  
दिशश्च प्रदिशश्चैव बभूवुः शरसङ्कुलाः ॥ ८९-६-३५  
तमसा पिहितं सर्वमासीद्भीमतरं महत् ।  
न तदानीइ।म् ववौ वायुर्न जज्वाल च पावकः ॥ ८९-६-३६  
रुधिरौघ महानद्यः प्रावर्तन्त सहस्रशः ।  
क्रव्यादा दारुणा वाग्भिश्चिक्षिपुर्भीमनिःस्वनान् ॥ ८९-६-३७  
न तदानीम् ववौ वायुर्न च जज्वाल पावकः ।  
स्वस्त्यस्तु लोकेभ्य इति जजल्पश्च महर्षयः ॥ ८९-६-३८  
सम्पेतुश्चात्र सम्प्राप्ता गन्धर्वाः सह चारणैः ।  
अथ राक्षससिंहस्य कृष्णान्कनकभूषणान् ॥ ८९-६-३९  
शरैश्चतुर्भिः सौमित्रिर्विव्याध चतुरो हयान् ।  
ततोऽपरेण भल्लेन सूतस्य विचरिष्यतः ॥ ८९-६-४०  
सम्पूर्णायतमुक्तेन सुपत्रेण सुवर्चसा ।  
महेन्द्राशनिकल्पेन सूतस्य विचरिष्यतः ॥ ८९-६-४१  
स तेन बाणाशनिना तलशब्दानुनादिना ।  
लाघवाद्राघवः श्रीमाञ्शिरः कायादपाहरत् ॥ ८९-६-४२  
स यन्तरि महातेजा हते मन्दोदरीसुतः ।  
स्वयं सारथ्यमकरोत्पुनश्च धनुर्स्पृशत् ॥ ८९-६-४३  
तदद्भुतमभूत्तत्र सामर्थ्यं पश्यतां युधि ।  
हयेषु व्यग्रहस्तं तं विव्याध निशितैः शरैः ॥ ८९-६-४४  
धनुष्यथ पुनर्व्यग्रे हयेषु मुमुचे शरान् ।  
चिद्रेषु तेषु बाणौघैर्विचरन्तमभीतवत् ॥ ८९-६-४५  
अर्दयामास समरे सौमित्रिः शीग्रकृत्तमः ।  
निहतं सारथिं दृष्ट्वा समरे रावणात्मजः ॥ ८९-६-४६  
प्रजहौ समरोद्धर्षं विषण्णः स बभूव ह ।  
विषण्णवदनं दृष्ट्वा राक्षसं हरियूथपाः ॥ ८९-६-४७  
ततः परमसंहृष्टो लक्ष्मणं चाभ्यपूजयन् ।  
ततः प्रमाथी शरभो रभसो गन्धमादनः ॥ ८९-६-४८  
अमृष्यमाणाश्चात्वारश्चक्रुर्वेगं हरीश्वराः ।  
ते चास्य हयमुख्येषु तूर्णमुत्पत्य वानराः ॥ ८९-६-४९  
चतुर्षु सुमहावीर्या निपेतुर्भीमविक्रमाः ।  
तेषामधिष्ठितानां तैर्वानरैः पर्वतोपमैः ॥ ८९-६-५०  
मुखेभ्यो रुधिरं व्यक्तं हयानां समवर्तत ।  
ते निहत्य हयांस्तस्य प्रमथ्य च महारथम् ॥ ८९-६-५१  
पुनरुत्पत्य वेगेन तस्थुर्लक्ष्मणपार्श्वतः ।  
स हताश्वादवप्लुत्य रथान्मथितसारथेः ॥ ८९-६-५२  
स हताश्वादवप्लुत्य रथान्मथितसारथिः ।  
शरवर्षेण सौमित्रिमभ्यधावत रावणि ॥ ८९-६-५३  
ततो महेन्द्रप्रतिमंह्स लक्ष्मणः ।  
पदातिनं तं निशितैः शरोत्तमैः ।  
सृजन्तमादौ निशिताञ्शरोत्तमान्  
भृशं तदा बाणगणैर्न्यवारयत् ॥ ८९-६-५४  
इत्यार्षे श्रीमद्रामायणे आदिकाव्ये युद्धकाण्डे एकोननवतितमः सर्गः