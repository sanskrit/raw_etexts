---
title: 071 Lakshmana kills Atikaya
title_english: 071 Lakshmana kills Atikaya

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-071-Lakshmana_kills_Atikaya_0.mp3"></div>

स्वबलम् व्यथितम् दृष्ट्वा तुमुलं लोमहर्षणम् ।  
भ्रातॄंश्च निहतान्दृष्ट्वा शक्रतुल्यपराक्रमान् ॥ ६-७१-१  
पितृव्यौ चापि सन्दृश्य समरे सन्निषूदितौ ।  
युद्धोन्मत्तम् च मत्तम् च भ्रातरौ राक्षसर्षभौ ॥ ६-७१-२  
चुकोप च महातेजा ब्रह्मदत्तवरो युधि ।  
अतिकायोऽद्रिसङ्काशो देवदानवदर्पहा ॥ ६-७१-३  
स भास्करसहस्रस्य सङ्घातमिव भास्वरम् ।  
रथमास्थाय शक्रारिरभिदुद्राव वानरान् ॥ ६-७१-४  
स विस्फार्य तदा चापम् किरीटी मृष्टकुण्डलः ।  
नाम संश्रावयामास ननाद च महास्वनम् ॥ ६-७१-५  
तेन सिम्हप्रणादेन नामविश्रावणेन च ।  
ज्याशब्देन च भीमेन त्रासयामास वानरान् ॥ ६-७१-६  
ते दृष्ट्वा देहमाहात्म्यम् कुम्भकर्णोऽयमुत्थितः ।  
भयार्ता वानराः सर्वे संश्रयन्ते परस्परम् ॥ ६-७१-७  
ते तस्य रूपमालोक्य यथा विष्णोस्त्रिविक्रमे ।  
भयाद्वानरयोधास्ते विद्रवन्ति ततस्ततः ॥ ६-७१-८  
तेऽतिकायम् समासाद्य वानरा मूढचेतसः ।  
शरण्यम् शरणम् जग्मुर्लक्ष्मणाग्रजमाहवे ॥ ६-७१-९  
ततोऽतिकायम् काकुत्स्थो रथस्थं पर्वतोपमम् ।  
ददर्श धन्विनम् दूराद्गर्जन्तं कालमेघवत् ॥ ६-७१-१०  
स तम् दृष्ट्वा महाकायम् राघवस्तु सुविस्मितः ।  
वानरान्सान्त्वयित्वा च विभीषणमुवाच ह ॥ ६-७१-११  
कोऽसौ पर्वतसङ्काशो धनुष्मान्हरिलोचनः ।  
युक्ते हयसहस्रेण विशाले स्यन्दने स्थितः ॥ ६-७१-१२  
य एष निशितैः शूलैः सुतीक्ष्णैः प्रासतोमरैः ।  
अर्चिष्मद्भिर्वृतो भाति भूतैरिव महेश्वरः ॥ ६-७१-१३  
कालजिह्वाप्रकाशाभिर्य एषोऽभिविराजते ।  
आवृतो रथशक्तीभिर्विद्युद्भिरिव तोयदः ॥ ६-७१-१४  
धनूंसि चास्य सज्यानि हेमपृष्ठानि सर्वशः ।  
शोभयन्ति रथश्रेष्ठम् शक्रपातमिवाम्बरम् ॥ ६-७१-१५  
य एष रक्षः शार्दूलो रणभूमिम् विराजयन् ।  
अभ्येति रथिनाम् श्रेष्ठो रथेनादित्यतेजसा ॥ ६-७१-१६  
ध्वजशृङ्गप्रतिष्ठेन राहुणाभिविराजते ।  
सूर्यरश्मिप्रभैर्बाणैर्दिशो दश विराजयन् ॥ ६-७१-१७  
त्रिणतं मेघनिर्ह्रादम् हेमपृष्ठमलङ्कृतम् ।  
शतक्रतुधनुःप्रख्यम् धनुश्चास्य विराजते ॥ ६-७१-१८  
सध्वजः सपताकश्च सानुकर्षो महारथः ।  
चतुःसादिसमायुक्तो मेघस्तनितनिस्वनः ॥ ६-७१-१९  
विंशतिर्दश चाष्टौ च तूणीररथमास्थिताः ।  
कार्मुकाणि च भीमानि ज्याश्च काञ्चनपिङ्गलाः ॥ ६-७१-२०  
द्वौ च खड्गौ रथगतौ पार्श्वस्थौ पार्श्वशोभिनौ ।  
चतुर्हस्तत्सरुचितौ व्यक्तहस्तदशायतौ ॥ ६-७१-२१  
रक्तकण्ठगुणो धीरो महापर्वतसन्निभः ।  
कालः कालमहावक्त्रो मेघस्थ इव भास्करः ॥ ६-७१-२२  
काञ्चनाङ्गदनद्धाभ्यां भुजाभ्यामेष शोभते ।  
शृङ्गाभ्यामिव तुङ्गाभ्याम् हिमवान्पर्वतोत्तमः ॥ ६-७१-२३  
कुण्डलाभ्याम् तु यस्यैतद्भाति वक्त्रम् शुभेक्षणम् ।  
पुनर्वस्वन्तरगतं पूर्णबिम्बमिवैन्दवम् ॥ ६-७१-२४  
आचक्ष्व मे महाबाहो त्वमेनम् राक्षसोत्तमम् ।  
यम् दृष्ट्वा वानराः सर्वे भयार्ता विद्रूता दिशः ॥ ६-७१-२५  
स पृष्ठो राजपुत्रेण रामेणामिततेजसा ।  
आचचक्षे महातेजा राघवाय विभीषणः ॥ ६-७१-२६  
दशग्रीवो महातेजा राजा वैश्रवणानुजः ।  
भीमकर्मा महोत्साहो रावणो राक्षसाधिपः ॥ ६-७१-२७  
तस्यासीद्वीर्यवान्पुत्रो रावणप्रतिमो रणे ।  
वृद्धसेवी श्रुतधरः सर्वास्त्रविदुषाम् वरः ॥ ६-७१-२८  
अश्वपृष्ठे रथे नागे खड्गे धनुषि कर्षणे ।  
भेदे सान्त्वे च दाने च नये मन्त्रे च सम्मतः ॥ ६-७१-२९  
यस्य बाहुम् समाश्रित्य लङ्का भवति निर्भया ।  
तनयम् धान्यमालिन्या अतिकायमिमम् विदुः ॥ ६-७१-३०  
एतेनाराधितो ब्रह्मा तपसा भावितात्मना ।  
अस्त्राणि चाप्यवाप्तानि रिपवश्च पराजिताः ॥ ६-७१-३१  
सुरासुरैरवध्यत्वम् दत्तमस्मै स्वयम्भुवा ।  
एतच्च कवचम् दिव्यम् रथश्चैषोऽर्कभास्करः ॥ ६-७१-३२  
एतेन शतशो देवा दानवाश्च पराजिताः ।  
रक्षितानि च रक्षामि यक्षाश्चापि निषूदिताः ॥ ६-७१-३३  
वज्रम् विष्टम्भितं येन बाणैरिन्द्रस्य धीमतः ।  
पाशः सलिलराजस्य युद्धे प्रतिहतस्तथा ॥ ६-७१-३४  
एषोऽतिकायो बलवान् राक्षसानामथर्षभः ।  
स रावणस्य सुतो धीमान् देवदनव दर्पहा ॥ ६-७१-३५  
तदस्मिन् क्रियताम् यत्नः क्षिप्रं पुरुषपुङ्गव ।  
पुरा वानरसैन्यानि क्षयं नयति सायकैः ॥ ६-७१-३६  
ततोऽतिकायो बलवान्प्रविश्य हरिवाहिनीम् ।  
विस्फारयामास धनुर्ननाद च पुनः पुनः ॥ ६-७१-३७  
तं भीमवपुषम् दृष्ट्वा रथस्थम् रथिनां वरम् ।  
अभिपेतुर्महात्मानो ये प्रधानाः ये वनौकसः ॥ ६-७१-३८  
कुमुदो द्विविदो मैन्दो नीलः शरभ एव च ।  
पादपैर्गिरिशृङ्गैश् च युगपत्समभिद्रवन् ॥ ६-७१-३९  
तेषाम् वृक्षांश्च शैलांश्च शरैः काञ्चनभूषणैः ।  
अतिकायो महातेजाश्चिच्छेदास्त्रविदाम् वरः ॥ ६-७१-४०  
तांश्चैव सरान्स हरीञ्शरैः सर्वायसैर्बली ।  
विव्याधाभिमुखः सङ्ख्ये भीमकायो निशाचरः ॥ ६-७१-४१  
तेऽर्दिता बाणबर्षेण भिन्नगात्राः प्लवङ्गमाः ।  
न शेकुरतिकायस्य प्रतिकर्तुं महारणे ॥ ६-७१-४२  
तत्सैन्यम् हरिवीराणाम् त्रासयामास राक्षसः ।  
मृगयूथमिव क्रुद्धो हरिर्यौवनमास्थितः ॥ ६-७१-४३  
स राषसेन्द्रो हरिसैन्यमध्ये ।  
नायुध्यमानं निजघान कम् चित् ।  
उपेत्य रामम् सधनुः कलापी ।  
सगर्वितम् वाक्यमिदं बभाषे ॥ ६-७१-४४  
रथे स्थितोऽहम् शरचापपाणि ।  
न प्राकृतम् कं चन योधयामि ।  
यस्यास्ति शक्तिर्व्यवसाय युक्ता ।  
ददातुं मे क्षिप्रमिहाद्य युद्धम् ॥ ६-७१-४५  
तत्तस्य वाक्यं ब्रुवतो निशम्य ।  
चुकोप सौमित्रिरमित्रहन्ता ।  
अमृष्यमाणश्च समुत्पपात ।  
जग्राह चापम् च ततः स्मयित्वा ॥ ६-७१-४६  
क्रुद्धः सौमित्रिरुत्पत्य तूणादाक्षिप्य सायकम् ।  
पुरस्तादतिकायस्य विचकर्ष महद्धनुः ॥ ६-७१-४७  
पूरयन्स महीम् शैलानाकाशं सागरम् दिशः ।  
ज्याशब्दो लक्ष्मणस्योग्रस्त्रासयन्रजनीचरान् ॥ ६-७१-४८  
सौमित्रेश्चापनिर्घोषम् श्रुत्वा प्रतिभयम् तदा ।  
विसिष्मिये महातेजा राक्षसेन्द्रात्मजो बली ॥ ६-७१-४९  
तदातिकायः कुपितो दृष्ट्वा लक्ष्मणमुत्थितम् ।  
आदाय निशितं बाणमिदम् वचनमब्रवीत् ॥ ६-७१-५०  
बालस्त्वमसि सौमित्रे विक्रमेष्वविचक्षणः ।  
गच्छ किम् कालसदृशं माम् योधयितुमिच्छसि ॥ ६-७१-५१  
न हि मद्बाहुसृष्टानामस्त्राणाम् हिमवानपि ।  
सोढुमुत्सहते वेगमन्तरिक्षमथो मही ॥ ६-७१-५२  
सुखप्रसुप्तम् कालाग्निं प्रबोधयितुमिच्छसि ।  
न्यस्य चापं निवर्तस्व मा प्राणाञ्जहि मद्गतः ॥ ६-७१-५३  
अथ वा त्वं प्रतिष्टब्धो न निवर्तितुमिच्छसि ।  
तिष्ठ प्राणान्परित्यज्य गमिष्यसि यमक्षयम् ॥ ६-७१-५४  
पश्य मे निशितान् बाणान रिदर्पनिषूदनान् ।  
ईश्वरायुधसङ्काशांस्तप्तकाञ्चनभूषणान् ॥ ६-७१-५५  
एष ते सर्पसङ्काशो बाणः पास्यति शोणितम् ।  
मृगराज इव क्रुद्धो नागराजस्य शोणितम् ॥ ६-७१-५६  
श्रुत्वातिकायस्य वचः सरोषं ।  
सगर्वितम् सम्यति राजपुत्रः ।  
स सञ्चुकोपातिबलो मस्वी ।  
उवाच वाक्यम् च ततो महार्थम् ॥ ६-७१-५७  
न वाक्यमात्रेण भवान्प्रधानो ।  
न कत्थनात्सत्पुरुषा भवन्ति ।  
मयि स्थिते धन्विनि बाणपाणौ ।  
विदर्शयस्वात्मबलम् दुरात्मन् ॥ ६-७१-५८  
कर्मणा सूचयात्मानं न विकत्थितुमर्हसि ।  
पौरुषेण तु यो युक्तः स तु शूर इति स्मृतः ॥ ६-७१-५९  
सर्वायुधसमायुक्तो धन्वी त्वम् रथमास्थितः ।  
शरैर्वा यदि वाप्यस्त्रैर्दर्शयस्व पराक्रमम् ॥ ६-७१-६०  
ततः शिरस्ते निशितैः पातयिष्याम्यहम् शरैः ।  
मारुतः कालसम्पक्वम् वृन्तात्तालफलं यथा ॥ ६-७१-६१  
अद्य ते मामका बाणास्तप्तकाञ्चनभूषणाः ।  
पास्यन्ति रुधिरम् गात्राद्बाणशल्यान्तरोत्थितम् ॥ ६-७१-६२  
बालोऽयमिति विज्ञाय न मावज्ञातुमर्हसि ।  
बालो वा यदि वा वृद्धो मृत्युम् जानीहि सम्युगे ॥ ६-७१-६३  
बालेन विष्णुना लोकास्त्रयः क्रान्तास्त्रिविक्रमैः ।  
लक्ष्मणस्य वचः श्रुत्वा हेतुमत्परमार्थवत् ॥ ६-७१-६४  
अतिकायः प्रचुक्रोध बाणम् चोत्तममाददे ।  
ततो विद्याधरा भूता देवा दैत्या महर्षयः ॥ ६-७१-६५  
गुह्यकाश्च महात्मानस्तद्युद्धम् ददृशुस्तदा ।  
ततोऽतिकायः कुपितश्चापमारोप्य सायकम् ॥ ६-७१-६६  
लक्ष्मणस्य प्रचिक्षेप सङ्क्षिपन्निव चाम्बरम् ।  
तमापतन्तं निशितम् शरमाशीविषोपमम् ॥ ६-७१-६७  
अर्धचन्द्रेण चिच्छेद लक्ष्मणः परवीरहा ।  
तं निकृत्तम् शरम् दृष्ट्वा कृत्तभोगमिवोरगम् ॥ ६-७१-६८  
अतिकायो भृशम् क्रुद्धः पञ्चबाणान्समाददे ।  
ताञ्शरान्सम्प्रचिक्षेप लक्ष्मणाय निशाचरः ॥ ६-७१-६९  
तानप्राप्ताञ्शरैस्तीक्ष्णैश्चिच्छेद भरतानुजः ।  
स तांश्छित्त्वा शरैस्तीक्ष्णैर्लक्ष्मणः परवीरहा ॥ ६-७१-७०  
आददे निशितं बाणम् ज्वलन्तमिव तेजसा ।  
तमादाय धनुः श्रेष्ठे योजयामास लक्ष्मणः ॥ ६-७१-७१  
विचकर्ष च वेगेन विससर्ज च सायकम् ।  
पूर्णायतविसृष्टेन शरेणानत पर्वणा ॥ ६-७१-७२  
ललाटे राक्षसश्रेष्ठमाजघान स वीर्यवान् ।  
स ललाटे शरो मग्नस्तस्य भीमस्य रक्षसः ॥ ६-७१-७३  
ददृशे शोणितेनाक्तः पन्नगेन्द्र इवाहवे ।  
राक्षसः प्रचकम्पे च लक्ष्मणेषु प्रकम्पितः ॥ ६-७१-७४  
रुद्रबाणहतं भीमम् यथा त्रिपुरगोपुरम् ।  
चिन्तयामास चाश्वस्य विमृश्य च महाबलः ॥ ६-७१-७५  
साधु बाणनिपातेन श्वाघनीयोऽसि मे रिपुः ।  
विचार्यैवम् विनम्यास्यं विनम्य च भुजावुभौ ॥ ६-७१-७६  
स रथोपस्थमास्थाय रथेन प्रचचार ह ।  
एकम् त्रीन्पञ्च सप्तेति सायकान्राक्षसर्षभः ॥ ६-७१-७७  
आददे सन्दधे चापि विचकर्षोत्ससर्ज च ।  
ते बाणाः कालसङ्काशा राक्षसेन्द्रधनुश्च्युताः ॥ ६-७१-७८  
हेमपुङ्खा रविप्रख्याश्चक्रुर्दीप्तमिवाम्बरम् ।  
ततस्तान्राक्षसोत्सृष्टाञ्शरौघान्रावणानुजः ॥ ६-७१-७९  
असम्भ्रान्तः प्रचिच्छेद निशितैर्बहुभिः शरैः ।  
ताञ्शरान्युधि सम्प्रेक्ष्य निकृत्तान्रावणात्मजः ॥ ६-७१-८०  
चुकोप त्रिदशेन्द्रारिर्जग्राह निशितम् शरम् ।  
स सन्धाय महातेजास्तं बाणम् सहसोत्सृजत् ॥ ६-७१-८१  
ततः सौमित्रिमायान्तमाजघान स्तनान्तरे ।  
अतिकायेन सौमित्रिस्ताडितो युधि वक्षसि ॥ ६-७१-८२  
सुस्राव रुधिरम् तीव्रं मदं मत्त इव द्विपः ।  
स चकार तदात्मानम् विशल्यं सहसा विभुः ॥ ६-७१-८३  
जग्राह च शरम् तीष्णमस्त्रेणापि समादधे ।  
आग्नेयेन तदास्त्रेण योजयामास सायकम् ॥ ६-७१-८४  
स जज्वाल तदा बाणो धनुश्चास्य महात्मनः ।  
अतिकायोऽतितेजस्वी सौरमस्त्रम् समाददे ॥ ६-७१-८५  
तेन बाणं भुजङ्गाभम् हेमपुङ्खमयोजयत् ।  
ततस्तम् ज्वलितं घोरम् लक्ष्मणः शरमाहितम् ॥ ६-७१-८६  
अतिकायाय चिक्षेप कालदण्डमिवान्तकः ।  
आग्नेयेनाभिसम्युक्तम् दृष्ट्वा बाणं निशाचरः ॥ ६-७१-८७  
उत्ससर्ज तदा बाणम् दीप्तम् सूर्यास्त्रयोजितम् ।  
तावुभावम्बरे बाणावन्योन्यमभिजघ्नतुः ॥ ६-७१-८८  
तेजसा सम्प्रदीप्ताग्रौ क्रुद्धाविव भुजम् गमौ ।  
तावन्योन्यम् विनिर्दह्य पेततुर्धरणीतले ॥ ६-७१-८९  
निरर्चिषौ भस्मकृतौ न भ्राजेते शरोत्तमौ ।  
तावुभरु दीप्यमानौ स्म न भ्राजेते महीतले ॥ ६-७१-९०  
ततोऽतिकायः सङ्क्रुद्धस्त्वस्त्रमैषीकमुत्सृजत् ।  
तत्प्रचिच्छेद सौमित्रिरस्त्रमैन्द्रेण वीर्यवान् ॥ ६-७१-९१  
ऐषीकं निहतम् दृष्ट्वा कुमारो रावणात्मजः ।  
याम्येनास्त्रेण सङ्क्रुद्धो योजयामास सायकम् ॥ ६-७१-९२  
ततस्तदस्त्रम् चिक्षेप लक्ष्मणाय निशाचरः ।  
वायव्येन तदस्त्रम् तु निजघान स लक्ष्मणः ॥ ६-७१-९३  
अथैनम् शरधाराभिर्धाराभिरिव तोयदः ।  
अभ्यवर्षत सङ्क्रुद्धो लक्ष्मणो रावणात्मजम् ॥ ६-७१-९४  
तेऽतिकायम् समासाद्य कवचे वज्रभूषिते ।  
भग्नाग्रशल्याः सहसा पेतुर्बाणा महीतले ॥ ६-७१-९५  
तान्मोघानभिसम्प्रेक्ष्य लक्ष्मणः परवीरहा ।  
अभ्यवर्षत बाणानाम् सहस्रेण महायशाः ॥ ६-७१-९६  
स वर्ष्यमाणो बाणौघैरतिकायो महाबलः ।  
अवध्यकवचः सङ्ख्ये राक्षसो नैव विव्यथे ॥ ६-७१-९७  
शरं चाशीविषाकारं लक्ष्मणाय व्यपासृजत् ।  
स तेन विद्धः सौमित्रिर्मर्मदेशे शरेण ह ॥ ६-७१-९८  
मुहूर्तमात्रं निःसम्ज्ञो ह्यभव च्छत्रुतापनः ।  
ततः सम्ज्ञामुपालभ्य चतुर्भिः सायतोत्तमैः ॥ ६-७१-९९  
निजघान हयान् सङ्ख्ये सारथिम् च महाबलः ।  
ध्वजस्योन्मथनम् कृत्वा शरवर्षै ररिन्दमः॥ ६-७१-१००  
असम्भ्रान्तः स सौमित्रिस्तान् शरानभिलक्षितान् ।  
मुमोच लक्ष्मणो बाणान् वधार्थं तस्य रक्षसः ॥ ६-७१-१०१  
न शशाक रुजम् कर्तुम् युधि तस्य नरोत्तमः ।  
अथैनमभ्युपागम्य वायुर्वाक्यमुवाच ह ॥ ६-७१-१०२  
ब्रह्मदत्तवरो ह्येष अवध्य कवचावृतः ।  
ब्राह्मेणास्त्रेण भिन्ध्येनमेष वध्यो हि नान्यथा ॥ ६-७१-१०३  
अवध्य एष ह्यन्येषामस्त्राणाम् कवची बली ।  
ततः स वायोर्वचनं निशम्य ।  
सौमित्रिरिन्द्रप्रतिमानवीर्यः ।  
समाददे बाणममोघवेगं ।  
तद्ब्राह्ममस्त्रम् सहसा नियोज्य ॥ ६-७१-१०४  
तस्मिन्वरास्त्रे तु नियुज्यमाने ।  
सौमित्रिणा बाणवरे शिताग्रे ।  
दिशः सचन्द्रार्कमहाग्रहाश् च ।  
नभश्च तत्रास ररास चोर्वी ॥ ६-७१-१०५  
तं ब्रह्मणोऽस्त्रेण नियुज्य चापे ।  
शरम् सुपुङ्खं यमदूतकल्पम् ।  
सौमित्रिरिन्द्रारिसुतस्य तस्य ।  
ससर्ज बाणम् युधि वज्रकल्पम् ॥ ६-७१-१०६  
तम् लक्ष्मणोत्सृष्टममोघवेगं ।  
समापतन्तम् ज्वलनप्रकाशम् ।  
सुवर्णवज्रोत्तमचित्रपुङ्खं ।  
तदातिकायः समरे ददर्श ॥ ६-७१-१०७  
तं प्रेक्षमाणः सहसातिकायो ।  
जघान बाणैर्निशितैरनेकैः ।  
स सायकस्तस्य सुपर्णवेगस् ।  
तदातिवेगेन जगाम पार्श्वम् ॥ ६-७१-१०८  
तमागतं प्रेक्ष्य तदातिकायो बाणं प्रदीप्तान्तककालकल्पम् ।  
जघान शक्त्यृष्टिगदाकुठारैः शूलैर्हलैश्चाप्यविपन्नचेष्टः ॥ ६-७१-१०९  
तान्यायुधान्यद्भुतविग्रहाणि ।  
मोघानि कृत्वा स शरोऽग्निदीप्तः ।  
प्रसह्य तस्यैव किरीटजुष्टं ।  
तदातिकायस्य शिरो जहार ॥ ६-७१-११०  
तच्छिरः सशिरस्त्राणम् लक्ष्मणेषुप्रपीडितम् ।  
पपात सहसा भूमौ शृङ्गम् हिमवतो यथा ॥ ६-७१-१११  
तं भूमौ पतितं दृष्ट्वा विक्षिप्ताम्बरभूषणम् ।  
बभूवुर्व्यथिताः सर्वे हरशेषा निशाचराः॥ ६-७१-११२  
ते विषण्णमुखा दीनाः प्रहारजनितश्रमाः ।  
विनेदुरुच्चैर्बहवः सहसा विस्वरैः स्वरैः॥ ६-७१-११३  
ततस्तत्परितो याता निरपेक्षा निशाचराः ।  
पुरीमभिमुखा भीता द्रवन्तो नायके हते ॥ ६-७१-११४  
प्रहर्षयुक्ता बहवस्तु वानरा ।  
प्रबुद्धपद्मप्रतिमाननास्तदा ।  
अपूजयम्ल्लक्ष्मणमिष्टभागिनं ।  
हते रिपौ भीमबले दुरासदे ॥ ६-७१-११५  
अतिबल मतिकायमभ्रकल्पं ।  
युधि विनिपात्य स लक्ष्मणः प्रहृष्टः ।  
त्वरितमथ तदा स रामपार्श्वं  
कपिनिवहैश्च सुपूजितो जगाम ॥ ६-७१-११६  
इत्यार्षे श्रीमद्रामायणे आदिकाव्ये युद्धकाण्डे एकसप्ततितमः सर्गः