---
title: 074 Hanuma s journey to Himalayas
title_english: 074 Hanuma s journey to Himalayas

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-074-_Hanuma_s_journey_to_Himalayas_0.mp3"></div>

तयोस्तदा सादितयो रणाग्रे ।  
मुमोह सैन्यं हरियूथपानाम् ।  
सुग्रीवनीलाङ्गदजाम्बवन्तो ।  
न चापि किं चित्प्रतिपेदिरे ते ॥ ६-७४-१  
ततो विषण्णं समवेक्ष्य सैन्यं ।  
विभीषणो बुद्धिमतां वरिष्ठः ।  
उवाच शाखामृगराजवीरान् ।  
नाश्वासयन्नप्रतिमैर्वचोभिः ॥ ६-७४-२  
मा भैष्ट नास्त्यत्र विषादकालो ।  
यदार्यपुत्राववशौ विषण्णौ ।  
स्वयम्भुवो वाक्यमथोद्वहन्तौ ।  
यत्सादिताविन्द्रजिदस्त्रजालैः ॥ ६-७४-३  
तस्मै तु दत्तं परमास्त्रमेतत् ।  
त्स्वयम्भुवा ब्राह्मममोघवेगम् ।  
तन्मानयन्तौ यदि राजपुत्रौ ।  
निपातितौ को अत्र विषादकालः ॥ ६-७४-४  
ब्राह्ममस्त्रं तदा धीमान्मानयित्वा तु मारुतिः ।  
विभीषणवचः श्रुत्वा हनूमांस्तमथाब्रवीत् ॥ ६-७४-५  
अस्मिन्निहते सैन्ये वानराणां तरस्विनाम् ।  
यो यो धारयते प्राणांस्तं तमाश्वासयावहे ॥ ६-७४-६  
तावुभौ युगपद्वीरौ हनूमद्राक्षसोत्तमौ ।  
उल्काहस्तौ तदा रात्रौ रणशीर्षे विचेरतुः ॥ ६-७४-७  
भिन्नलाङ्गूलहस्तोरुपादाङ्गुलि शिरो धरैः ।  
स्रवद्भिः क्षतजं गात्रैः प्रस्रवद्भिः समन्ततः ॥ ६-७४-८  
पतितैः पर्वताकारैर्वानरैरभिसङ्कुलाम् ।  
शस्त्रैश्च पतितैर्दीप्तैर्ददृशाते वसुन्धराम् ॥ ६-७४-९  
सुग्रीवमङ्गदं नीलं शरभं गन्धमादनम् ।  
गवाक्षम् च सिष्जेण्णम् च वेगदर्शनमाहुकम् ॥ ६-७४-१०  
मैन्दं नलं ज्योतिमुखं द्विविदं पनसं तथा ।  
विभीषणो हनूमांश्च ददृशाते हतान्रणे ॥ ६-७४-११  
सप्तषष्टिर्हताः कोट्यो वानराणां तरस्विनाम् ।  
अह्नः पञ्चमशेषेण वल्लभेन स्वयम्भुवः ॥ ६-७४-१२  
सागरौघनिभं भीमं दृष्ट्वा बाणार्दितं बलम् ।  
मार्गते जाम्बवन्तं स्म हनूमान्सविभीषणः ॥ ६-७४-१३  
स्वभावजरया युक्तं वृद्धं शरशतैश् चितम् ।  
प्रजापतिसुतं वीरं शाम्यन्तमिव पावकम् ॥ ६-७४-१४  
दृष्ट्वा तमुपसङ्गम्य पौलस्त्यो वाक्यमब्रवीत् ।  
कच्चिदार्यशरैस्तीर्ष्णैर्न प्राणा ध्वंसितास्तव ॥ ६-७४-१५  
विभीषणवचः श्रुत्वा जाम्बवानृक्षपुङ्गवः ।  
कृच्छ्रादभ्युद्गिरन्वाक्यमिदं वचनमब्रवीत् ॥ ६-७४-१६  
नैरृतेन्द्रमहावीर्यस्वरेण त्वाभिलक्षये ।  
विद्धगात्रः शितैर्बाणैर्न त्वां पश्यामि चक्षुषा ॥ ६-७४-१७  
अञ्जना सुप्रजा येन मातरिश्वा च नैरृत ।  
हनूमान्वानरश्रेष्ठः प्राणान्धारयते क्व चित् ॥ ६-७४-१८  
श्रुत्वा जाम्बवतो वाक्यमुवाचेदं विभीषणः ।  
आर्यपुत्रावतिक्रम्य कस्मात्पृच्छसि मारुतिम् ॥ ६-७४-१९  
नैव राजनि सुग्रीवे नाङ्गदे नापि राघवे ।  
आर्य सन्दर्शितः स्नेहो यथा वायुसुते परः ॥ ६-७४-२०  
विभीषणवचः श्रुत्वा जाम्बवान्वाक्यमब्रवीत् ।  
शृणु नैरृतशार्दूल यस्मात्पृच्छामि मारुतिम् ॥ ६-७४-२१  
अस्मिञ्जीवति वीरे तु हतमप्यहतं बलम् ।  
हनूमत्युज्झितप्राणे जीवन्तोऽपि मृता वयम् ॥ ६-७४-२२  
ध्रियते मारुतिस्तात मारुतप्रतिमो यदि ।  
वैश्वानरसमो वीर्ये जीविताशा ततो भवेत् ॥ ६-७४-२३  
ततो वृद्धमुपागम्य नियमेनाभ्यवादयत् ।  
गृह्य जाम्बवतः पादौ हनूमान्मारुतात्मजः ॥ ६-७४-२४  
श्रुत्वा हनुमतो वाक्यं तथापि व्यथितेन्द्रियः ।  
पुनर्जातमिवात्मानं स मेने ऋक्षपुङ्गवः ॥ ६-७४-२५  
ततोऽब्रवीन्महातेजा हनूमन्तं स जाम्बवान् ।  
आगच्छ हरिशार्दूलवानरांस्त्रातुमर्हसि ॥ ६-७४-२६  
नान्यो विक्रमपर्याप्तस्त्वमेषां परमः सखा ।  
त्वत्पराक्रमकालोऽयं नान्यं पश्यामि कञ् चन ॥ ६-७४-२७  
ऋक्षवानरवीराणामनीकानि प्रहर्षय ।  
विशल्यौ कुरु चाप्येतौ सादितौ रामलक्ष्मणौ ॥ ६-७४-२८  
गत्वा परममध्वानमुपर्युपरि सागरम् ।  
हिमवन्तं नगश्रेष्ठं हनूमन्गन्तुमर्हसि ॥ ६-७४-२९  
ततः काञ्चनमत्युग्रमृषभं पर्वतोत्तमम् ।  
कैलासशिखरं चापि द्रक्ष्यस्यरिनिषूदन ॥ ६-७४-३०  
तयोः शिखरयोर्मध्ये प्रदीप्तमतुलप्रभम् ।  
सर्वौषधियुतं वीर द्रक्ष्यस्यौषधिपर्वतम् ॥ ६-७४-३१  
तस्य वानरशार्दूलचतस्रो मूर्ध्नि सम्भवाः ।  
द्रक्ष्यस्योषधयो दीप्ता दीपयन्त्यो दिशो दश ॥ ६-७४-३२  
मृतसञ्जीवनीं चैव विशल्यकरणीम् अपि ।  
सौवर्णकरणीं चैव सन्धानीं च महौषधीम् ॥ ६-७४-३३  
ताः सर्वा हनुमन्गृह्य क्षिप्रमागन्तुमर्हसि ।  
आश्वासय हरीन्प्राणैर्योज्य गन्धवहात्मजः ॥ ६-७४-३४  
श्रुत्वा जाम्बवतो वाक्यं हनूमान्हरिपुङ्गवः ।  
आपूर्यत बलोद्धर्षैस्तोयवेगैरिवार्णवः ॥ ६-७४-३५  
स पर्वततटाग्रस्थः पीडयन्पर्वतोत्तरम् ।  
हनूमान्दृश्यते वीरो द्वितीय इव पर्वतः ॥ ६-७४-३६  
हरिपादविनिर्भिन्नो निषसाद स पर्वतः ।  
न शशाक तदात्मानं सोढुं भृशनिपीडितः ॥ ६-७४-३७  
तस्य पेतुर्नगा भूमौ हरिवेगाच्च जज्वलुः ।  
शृङ्गाणि च व्यकीर्यन्त पीडितस्य हनूमता ॥ ६-७४-३८  
तस्मिन्सम्पीड्यमाने तु भग्नद्रुमशिलातले ।  
न शेकुर्वानराः स्थातुं घूर्णमाने नगोत्तमे ॥ ६-७४-३९  
स घूर्णितमहाद्वारा प्रभग्नगृहगोपुरा ।  
लङ्का त्रासाकुला रात्रौ प्रनृत्तेवाभवत्तदा ॥ ६-७४-४०  
पृथिवीधरसङ्काशो निपीड्य धरणीधरम् ।  
पृथिवीं क्षोभयामास सार्णवां मारुतात्मजः ॥ ६-७४-४१  
आरुरोह तदा तस्माद्धरिर्मलयपर्वतम् ।  
मेरुमन्दरसङ्काशं नानाप्रस्रवणाकुलम् ॥ ६-७४-४२  
नानाद्रुमलताकीर्णम् विकासिकमलोत्पलम् ।  
सेवितम् देवगन्धर्वैः षष्टियोजनमुच्छ्रितम् ॥ ६-७४-४३  
विद्याधरैर्मुनिगणैरप्सरोभिर्निषेवितम् ।  
नानामृगगणाकीर्णम् बहुकन्दरशोभितम् ॥ ६-७४-४४  
सर्वानाकुलयंस्तत्र यक्षगन्धर्वकिम्नरान् ।  
हनुमान् मेघसम्काशो ववृधे मारुतात्मजः ॥ ६-७४-४५  
पद्भ्यां तु शैलमापीड्य वडवामुखवन्मुखम् ।  
विवृत्योग्रं ननादोच्चैस्त्रासयन्निव राक्षसान् ॥ ६-७४-४६  
तस्य नानद्यमानस्य श्रुत्वा निनदमद्भुतम् ।  
लङ्कास्था राक्षसाः सर्वे न शेकुः स्पन्दितुं भयात् ॥ ६-७४-४७  
नमस्कृत्वाथ रामाय मारुतिर्भीमविक्रमः ।  
राघवार्थे परं कर्म समैहत परन्तपः ॥ ६-७४-४८  
स पुच्छमुद्यम्य भुजङ्गकल्पं ।  
विनम्य पृष्ठं श्रवणे निकुञ्च्य ।  
विवृत्य वक्त्रं वडवामुखाभम् ।  
आपुप्लुवे व्योम्नि स चण्डवेगः ॥ ६-७४-४९  
स वृक्षषण्डांस्तरसा जहार ।  
शैलाञ्शिलाः प्राकृतवानरांश् च ।  
बाहूरुवेगोद्धतसम्प्रणुन्नास् ।  
स्ते क्षीणवेगाः सलिले निपेतुः ॥ ६-७४-५०  
स तौ प्रसार्योरगभोगकल्पौ ।  
भुजौ भुजङ्गारिनिकाशवीर्यः ।  
जगाम मेरुं नगराजमग्र्यं ।  
दिशः प्रकर्षन्निव वायुसूनुः ॥ ६-७४-५१  
स सागरं घूर्णितवीचिमालं  
तथा भृशं भ्रामितसर्वसत्त्वम् ।  
समीक्षमाणः सहसा जगाम  
चक्रं यथा विष्णुकराग्रमुक्तम् ॥ ६-७४-५२  
स पर्वतान्वृक्षगणान्सरांसि ।  
नदीस्तटाकानि पुरोत्तमानि ।  
स्फीताञ्जनांस्तानपि सम्प्रपश्यञ् ।  
जगाम वेगात्पितृतुल्यवेगः ॥ ६-७४-५३  
आदित्यपथमाश्रित्य जगाम स गतश्रमः ।  
हनुमांस्त्वरितो वीरः पितुस्तुल्यपराक्रमः ॥ ६-७४-५४  
जवेन महता युक्तो मारुतिर्मारुतो यथा ।  
जगाम हरिशार्दूलो दिशः शब्देन नादयन् ॥ ६-७४-५५  
स्मर्न् जाम्बवतो वाक्यम् मारुतिर्भीमविक्रमः ।  
ददर्श सहसा चापि हिमवन्तं महाकपिः ॥ ६-७४-५६  
नानाप्रस्रवणोपेतं बहुकन्दरनिर्झरम् ।  
श्वेताभ्रचयसङ्काशैः शिखरैश्चारुदर्शनैः ॥ ६-७४-५७  
शोभितं विविधैर्वृक्तैरगमत्पर्वतोत्तमम् ।  
स तम् समासाद्य महानगेन्द्रम् ।  
मतिप्रवृद्धोत्तमघोरशृङ्गम् ।  
ददर्श पुण्यानि महाश्रमाणि ।  
सुरर्षिसङ्घोत्तमसेवितानि ॥ ६-७४-५८  
स ब्रह्मकोशं रजतालयं च ।  
शक्रालयं रुद्रशरप्रमोक्षम् ।  
हयाननं ब्रह्मशिरश्च दीप्तं ।  
ददर्श वैवस्वत किङ्करांश् च ॥ ६-७४-५९  
वज्रालयं वैश्वरणालयं च ।  
सूर्यप्रभं सूर्यनिबन्धनं च ।  
ब्रह्मासनं शङ्करकार्मुकं च ।  
ददर्श नाभिं च वसुन्धरायाः ॥ ६-७४-६०  
कैलासमग्र्यं हिमवच्छिलां च ।  
तथर्षभं काञ्चनशैलमग्र्यम् ।  
स दीप्तसर्वौषधिसम्प्रदीप्तं ।  
ददर्श सर्वौषधिपर्वतेन्द्रम् ॥ ६-७४-६१  
स तं समीक्ष्यानलरश्मिदीप्तं ।  
विसिष्मिये वासवदूतसूनुः ।  
आप्लुत्य तं चौषधिपर्वतेन्द्रं ।  
तत्रौषधीनां विचयं चकार ॥ ६-७४-६२  
स योजनसहस्राणि समतीत्य महाकपिः ।  
दिव्यौषधिधरं शैलं व्यचरन्मारुतात्मजः ॥ ६-७४-६३  
महौषध्यस्तु ताः सर्वास्तस्मिन्पर्वतसत्तमे ।  
विज्ञायार्थिनमायान्तं ततो जग्मुरदर्शनम् ॥ ६-७४-६४  
स ता महात्मा हनुमान पश्यं ।  
शुकोप कोपाच्च भृशं ननाद ।  
अमृष्यमाणोऽग्निनिकाशचक्षुर् ।  
र्महीधरेन्द्रं तमुवाच वाक्यम् ॥ ६-७४-६५  
किमेतदेवं सुविनिश्चितं ते ।  
यद्राघवे नासि कृतानुकम्पः ।  
पश्याद्य मद्बाहुबलाभिभूतो  
विकीर्णमात्मानमथो नगेन्द्र ॥ ६-७४-६६  
स तस्य शृङ्गं सनगं सनागं ।  
सकाञ्चनं धातुसहस्रजुष्टम् ।  
विकीर्णकूटं चलिताग्रसानुं  
प्रगृह्य वेगात्सहसोन्ममाथ ॥ ६-७४-६७  
स तं समुत्पाट्य खमुत्पपात ।  
वित्रास्य लोकान्ससुरान्सुरेन्द्रान् ।  
संस्तूयमानः खचरैरनेकैर् ।  
जगाम वेगाद्गरुडोग्रवीर्यः ॥ ६-७४-६८  
स भास्कराध्वानमनुप्रपन्नस् ।  
तद्भास्कराभं शिखरं प्रगृह्य ।  
बभौ तदा भास्करसन्निकाशो ।  
रवेः समीपे प्रतिभास्कराभः ॥ ६-७४-६९  
स तेन शैलेन भृशं रराज ।  
शैलोपमो गन्धवहात्मजस्तु ।  
सहस्रधारेण सपावकेन ।  
चक्रेण खे विष्णुरिवार्पितेन ॥ ६-७४-७०  
तं वानराः प्रेक्ष्य तदा विनेदुः ।  
स तानपि प्रेक्ष्य मुदा ननाद ।  
तेषां समुत्कृष्टरवं निशम्य ।  
लङ्कालया भीमतरं विनेदुः ॥ ६-७४-७१  
ततो महात्मा निपपात तस्मिञ् ।  
शैलोत्तमे वानरसैन्यमध्ये ।  
हर्युत्तमेभ्यः शिरसाभिवाद्य ।  
विभीषणं तत्र च सस्वजे सः ॥ ६-७४-७२  
तावप्युभौ मानुषराजपुत्रौ ।  
तं गन्धमाघ्राय महौषधीनाम् ।  
बभूवतुस्तत्र तदा विशल्या ।  
उत्तस्थुरन्ये च हरिप्रवीराः ॥ ६-७४-७३  
सर्वे विशल्या विरुजाः क्षणेन ।  
हरिप्रवीराश्च हता श्च ये स्युः ।  
गन्धेन तासाम् प्रवरौषधीनां ।  
सुप्ता निशान्तेष्विव सम्प्रबुद्धाः ॥ ६-७४-७४  
यदाप्रभृति लङ्कायां युध्यने हरिराक्षसाः ।  
तदाप्रभृति मानार्थ्माज्ञया रावणस्य च ॥ ६-७४-७५  
ये हन्यन्ते रणे तत्र राक्षसाः कपिकुञ्जरैः ।  
हता हतास्तु क्षिप्यन्ते सर्व एव तु सागरे ॥ ६-७४-७६  
ततो हरिर्गन्धवहात्मजस्तु ।  
तमोषधीशैलमुदग्रवीर्यः ।  
निनाय वेगाद्धिमवन्तमेव  
पुनश्च रामेण समाजगाम ॥६-७४-७७  
इत्यार्षे श्रीमद्रामायणे वाल्मीकीये आदिकाव्ये चतुःसप्ततितमः सर्गः