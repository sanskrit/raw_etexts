---
title: 097 Sugreeva kills Mahodara
title_english: 097 Sugreeva kills Mahodara

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-097-Sugreeva_kills_Mahodara_0.mp3"></div>

हन्यमाने बले तूर्णमन्योन्यन् ते महामृधे ।  
सरसीव महाघर्मे सूपक्षीणे बभूवतुः ॥६-९७-१  
स्वबलस्य विघातेन विरूपाक्षवधेन च ।  
बभूव द्विगुणन् क्रुद्धो रावणो राक्षसाधिपः ॥६-९७-२  
प्रक्षीणन् तु बलं दृष्ट्वा वध्यमानन् वलीमुखैः ।  
बभूवास्य व्यथा युद्धे प्रेक्ष्य दैवविपर्ययम् ॥६-९७-३  
उवाच च समीपस्थं महोदरमरिन्दमम् ।  
अस्मिन्काले महाबाहो जयाशा त्वयि मे स्थिता ॥६-९७-४  
जहि शत्रुचमून् वीर दर्शयाद्य पराक्रमम् ।  
भर्तृपिण्डस्य कालोअयं निर्वेष्टुन् साधु युध्यताम् ॥६-९७-५  
एवमुक्तस्तथेत्युक्त्वा राक्षसेन्द्रं महोदरः ।  
प्रविवेशारिसेनान् स पतङ्ग इव पावकम् ॥६-९७-६  
ततः स कदनन् चक्रे वानराणां महाबलः ।  
भर्तृवाक्येन तेजस्वी स्वेन वीर्येण चोदितः ॥६-९७-७  
वानराश्च महासत्त्वः प्रगृह्य विपुलाः शिलाः ।  
प्रविश्यारिबलं भीमं जघ्नस्ते सर्वराक्षसान् ॥६-९७-८  
महोदरः सुसङ्क्रुद्धः शरैः काज्ञ्चनभूषणैः ।  
चिच्चेद पाणिपादोरु वानराणां महाहवे ॥६-९७-९  
ततस्ते वानराः सर्वे राक्षसैरर्दिता भृशम् ।  
दिशो दश द्रुताः केचित्केचित्सुग्रीवमाश्रिताः ॥६-९७-१०  
प्रभग्नान् समरे दृष्ट्वा वानराणां महाचमूम् ।  
अभिदुद्राव सुग्रीवो महोदरमनन्तरम् ॥६-९७-११  
प्रगृह्य विपुलान् घोरां महीधर समान् शिलाम् ।  
चिक्षेप च महातेजास्तद्वधाय हरीश्वरः ॥६-९७-१२  
तामापतन्तीन् सहसा शिलान् दृष्ट्वा महोदरः ।  
असम्भ्रान्तस्ततो बाणैर्निर्बिभेद दुरासदाम् ॥६-९७-१३  
रक्षसा तेन बाणौघैर्निकृत्ता सा सहस्रधा ।  
निपपात शिलाभूमौ गृध्रचक्रमिवाकुलम् ॥६-९७-१४  
तान् तु भिन्नान् शिलां दृष्ट्वा सुग्रीवः क्रोधमूर्छितः ।  
सालमुत्पाट्य चिक्षेप रक्षसे रणमूर्धनि ॥६-९७-१५  
शरैश्च विददारैनन् शूरः परपुरञ्जयः ।  
स ददर्श ततः क्रुद्धः परिघं पतितं भुवि ॥६-९७-१६  
आविध्य तु स तन् दीप्तं परिघं तस्य दर्शयन् ।  
परिघाग्रेण वेगेन जघानास्य हयोत्तमान् ॥६-९७-१७  
तस्माद्धतहयाद्वीरः सोअवप्लुत्य महारथात् ।  
गदान् जग्राह सङ्क्रुद्धो राक्षसोअथ महोदरः ॥६-९७-१८  
गदापरिघहस्तौ तौ युधि वीरौ समीयतुः ।  
नर्दन्तौ गोवृषप्रख्यौ घनाविव सविद्युतौ ॥६-९७-१९  
ततः क्रुद्धो गदां तस्य चिक्षेप रजनीचरः ।  
ज्वलन्तीं भास्कराभासां सुग्रीवाय महोदरः ॥९७-६-२०  
गदां तां सुमहाघोरामापतन्तीं महाबलः ।  
सुग्रीवो रोषताम्राक्षः समुद्यम्य महाहवे ॥६-९७-२१  
आजघान गदान् तस्य परिघेण हरीश्वरः ।  
पपात स गदोद्भिन्नः परिघस्तस्य भूतले ॥६-९७-२२  
ततो जग्राह तेजस्वी सुग्रीवो वसुधातलात् ।  
आयसं मुसलन् घोरन् सर्वतो हेमभूषितम् ॥६-९७-२३  
स तमुद्यम्य चिक्षेप सोऽप्यस्य प्राक्षिपद्गदाम् ।  
भिन्नावन्योन्यमासाद्य पेततुस्तौ महीतले ॥६-९७-२४  
ततो भिन्नप्रहरणौ मुष्टिभ्यान् तौ समीयतुः ।  
तेजो बलसमाविष्टौ दीप्ताविव हुताशनौ ॥६-९७-२५  
जघ्नतुस्तौ तदान्योन्यं नेदतुश्च पुनः पुनः ।  
तलैश्चान्योन्यमाहत्य पेततुर्धरणीतले ॥६-९७-२६  
उत्पेततुस्ततस्तूर्णन् जघ्नतुश् च परस्परम् ।  
भुजैश्चिक्षेपतुर्वीरावन्योन्यमपराजितौ ॥६-९७-२७  
जग्मुतुस्तौ श्रमं वीरौ बाहुयुद्धे पान्तपौ ।  
जहार च तदा खग्डमदूरपरिवर्तिनम् ॥६-९७-२८  
राक्षसश्चर्मणा सार्धं महावेगो महोदरः ।  
तथैव च महाखड्गन् चर्मणा पतितन् सह ॥६-९७-२९  
जग्राह वानरश्रेष्ठः सुग्रीवो वेगवत्तरः ।  
तौ तु रोषपरीताङ्गौ नर्दन्तावभ्यधावताम् ॥६-९७-३०  
उद्यतासी रणे हृष्टौ युधि शस्त्रविशारदौ ।  
दक्षिणं मण्डलन् चोभौ तौ तूर्णन् सम्परीयतुः ॥६-९७-३१  
अन्योन्यमभिसङ्क्रुद्धौ जये प्रणिहितावुभौ ।  
स तु शूरो महावेगो वीर्यश्लाघी महोदरः ॥६-९७-३२  
महाचर्मणि तन् खड्गं पातयामास दुर्मतिः ।  
लग्नमुत्कर्षतः खड्गन् खड्गेन कपिकुञ्जरः ॥६-९७-३३  
जहार सशिरस्त्राणन् कुण्डलोपहितन् शिरः ।  
निकृत्तशिरसस्तस्य पतितस्य महीतले ॥६-९७-३४  
तद्बलन् राक्षसेन्द्रस्य दृष्ट्वा तत्र न तिष्ठति ।  
हत्वा तन् वानरैः सार्धं ननाद मुदितो हरिः ॥६-९७-३५  
चुक्रोध च दशग्रीवो बभौ हृष्टश्च राघवः ।  
विषण्णवदनाः सर्वे राक्षसा दीनचेतसः ॥६-९७-३६  
विद्रवन्ति ततः सर्वे भयवित्रस्तचेतसः ।  
महोदरं तं विनिपात्य भूमौ ।  
महागिरेः कीर्णमिवैकदेशम् ।  
सूर्यात्मजस्तत्र रराज लक्ष्म्या ।  
सूर्यः स्वतेजोभिरिवाप्रधृष्यः ॥६-९७-३७  
अथ विजयमवाप्य वानरेन्द्रः ।  
समरमुखे सुरसिद्धयक्षसङ्घैः ।  
अवनितलगतैश्च भूतसङ्घै ।  
र्हरुषसमाकुलितैर्निरीक्ष्यमाणः ॥६-९७-३८  
इत्यार्षे श्रीमद्रामायणे आदिकाव्ये सप्तनवतितमः सर्गः