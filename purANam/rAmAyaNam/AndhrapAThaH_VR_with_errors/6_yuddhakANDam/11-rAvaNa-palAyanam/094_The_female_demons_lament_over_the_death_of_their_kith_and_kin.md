---
title: 094 The female demons lament over the death of their kith and kin
title_english: 094 The female demons lament over the death of their kith and kin

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-094-The_female-demons_lament_over_the_death_of_their_kith_and kin_0.mp3"></div>

तानि नागसहस्राणि सारोहाणान् च वाजिनाम् ।  
रथानान् चाग्निवर्णानान् सध्वजानां सहस्रशः ॥ ९४-६-१  
राक्षसानान् सहस्राणि गदापरिघयोधिनाम् ।  
काञ्चनध्वजचित्राणान् शूराणान् कामरूपिणाम् ॥ ९४-६-२  
निहतानि शरैस्तीक्ष्णैस्तप्तकाञ्चनभूषणैः ।  
रावणेन प्रयुक्तानि रामेणाक्लिष्टकर्मणा ॥ ९४-६-३  
दृष्ट्वा श्रुत्वा च सम्भ्रान्ता हतशेषा निशाचराः ।  
राक्षस्यश्च समागम्य दीनाश्चिन्तापरिप्लुताः ॥ ९४-६-४  
विधवा हतपुत्राश्च क्रोशन्त्यो हतबान्धवाः ।  
राक्षस्यः सह सङ्गम्य दुःखार्ताः पर्यदेवयन् ॥ ९४-६-५  
कथन् शूर्पणखा वृद्धा कराला निर्णतोदरी ।  
आससाद वने रामन् कन्दर्पमिव रूपिणम् ॥ ९४-६-६  
सुकुमारं महासत्त्वन् सर्वभूतहिते रतम् ।  
तन् दृष्ट्वा लोकवध्या सा हीनरूपा प्रकामिता ॥ ९४-६-७  
कथन् सर्वगुणैर्हीना गुणवन्तं महौजसं ।  
सुमुखन् दुर्मुखी रामं कामयामास राक्षसी ॥ ९४-६-८  
जनस्यास्याल्पभाग्यत्वात्पलिनी श्वेतमूर्धजा ।  
अकार्यमपहास्यन् च सर्वलोकविगर्हितम् ॥ ९४-६-९  
राक्षसानान् विनाशाय दूषणस्य खरस्य च ।  
चकाराप्रतिरूपा सा राघवस्य प्रधर्षणम् ॥ ९४-६-१०  
तन्निमित्तमिदन् वैरं रावणेन कृतं महत् ।  
वधाय नीता सा सीता दशग्रीवेण रक्षसा ॥ ९४-६-११  
न च सीतान् दशग्रीवः प्राप्नोति जनकात्मजाम् ।  
बद्धं बलवता वैरमक्षयन् राघवेण ह ॥ ९४-६-१२  
वैदेहीं प्रार्थयानन् तन् विराधं प्रेक्ष्य राक्षसं ।  
हतमेकेन रामेण पर्याप्तन् तन्निदर्शनम् ॥ ९४-६-१३  
चतुर्दशसहस्राणि रक्षसां भीमकर्मणाम् ।  
निहतानि जनस्थाने शरैरग्निशिखोपमैः ॥ ९४-६-१४  
खरश्च निहतः सङ्ख्ये दूषणस्त्रिशिरास्तथा ।  
शरैरादित्यसङ्काशैः पर्याप्तन् तन्निदर्शनम् ॥ ९४-६-१५  
हतो योजनबाहुश्च कबन्धो रुधिराशनः ।  
क्रोधार्तो विनदन्सोअथ पर्याप्तन् तन्निदर्शनम् ॥ ९४-६-१६  
जघान बलिनन् रामः सहस्रनयनात्मजम् ।  
बालिनं मेघसङ्काशं पर्याप्तन् तन्निदर्शनम् ॥ ९४-६-१७  
ऋश्यमूके वसंशैले दीनो भग्नमनोरथः ।  
सुग्रीवः स्थापितो राज्ये पर्याप्तन् तन्निदर्शनम् ॥ ९४-६-१८  
धर्मार्थसहितन् वाक्यं सर्वेषां रक्षसां हितम् ।  
युक्तन् विभीषणेनोक्तं मोहात्तस्य न रोचते ॥ ९४-६-१९  
विभीषणवचः कुर्याद्यदि स्म धनदानुजः ।  
श्मशानभूता दुःखार्ता नेयन् लङ्का पुरी भवेत् ॥ ९४-६-२०  
कुम्भकर्णन् हतं श्रुत्वा राघवेण महाबलम् ।  
अतिकायं च दुर्मर्षं लक्ष्मणेन हतं तदा ॥ ९४-६-२१  
प्रियन् चेन्द्रजितं पुत्रन् रावणो नावबुध्यते ।  
मम पुत्रो मम भ्राता मम भर्ता रणे हतः ॥ ९४-६-२२  
इत्येवन् श्रूयते शब्दो राक्षसानान् कुले कुले ।  
रथाश्चाश्वाश्च नागाश्च हताः शतसहस्रशः ॥ ९४-६-२३  
रणे रामेण शूरेण राक्षसाश्च पदातयः ।  
रुद्रो वा यदि वा विष्णुर्महेन्द्रो वा शतक्रतुः ॥ ९४-६-२४  
हन्ति नो रामरूपेण यदि वा स्वयमन्तकः ।  
हतप्रवीरा रामेण निराशा जीविते वयम् ॥ ९४-६-२५  
अपश्यन्त्यो भयस्यान्तमनाथा विलपामहे ।  
रामहस्ताद्दशग्रीवः शूरो दत्तवरो युधि ॥ ९४-६-२६  
इदं भयं महाघोरमुत्पन्नं नावबुध्यते ।  
न देवा न च गन्धर्वा न पिशाचा न राकसाः ॥ ९४-६-२७  
उपसृष्टं परित्रातुन् शक्ता रामेण सन्युगे ।  
उत्पाताश्चापि दृश्यन्ते रावणस्य रणे रणे ॥ ९४-६-२८  
कथयिष्यन्ति रामेण रावणस्य निबर्हणम् ।  
पितामहेन प्रीतेन देवदानवराक्षसैः ॥ ९४-६-२९  
रावणस्याभयन् दत्तं मानुषेभ्यो न याचितम् ।  
तदिदं मानुषान्मन्ये प्राप्तं निःसंशयं भयम् ॥ ९४-६-३०  
जीवितान्तकरन् घोरन् रक्षसां रावणस्य च ।  
पीड्यमानास्तु बलिना वरदानेन रक्षसा ॥ ९४-६-३१  
दीप्तैस्तपोभिर्विबुधाः पितामहमपूजयन् ।  
देवतानान् हितार्थाय महात्मा वै पितामहः ॥ ९४-६-३२  
उवाच देवताः सर्वा इदन् तुष्टो महद्वचः ।  
अद्य प्रभृति लोकान्स्त्रीन्सर्वे दानवराक्षसाः ॥ ९४-६-३३  
भयेन प्रावृता नित्यन् विचरिष्यन्ति शाश्वतम् ।  
दैवतैस्तु समागम्य सर्वैश्चेन्द्रपुरोगमैः ॥ ९४-६-३४  
वृषध्वजस्त्रिपुरहा महादेवः प्रसादितः ।  
प्रसन्नस्तु महादेवो देवानेतद्वचोअब्रवीत् ॥ ९४-६-३५  
उत्पत्स्यति हितार्थन् वो नारी रक्षःक्षयावहा ।  
एषा देवैः प्रयुक्ता तु क्षुद्यथा दानवान्पुरा ॥ ९४-६-३६  
भक्षयिष्यति नः सीता राक्षसघ्नी सरावणान् ।  
रावणस्यापनीतेन दुर्विनीतस्य दुर्मतेः ॥ ९४-६-३७  
अयं निष्टानको घोरः शोकेन समभिप्लुतः ।  
तं न पश्यामहे लोके यो नः शरणदो भवेत् ॥ ९४-६-३८  
राघवेणोपसृष्टानान् कालेनेव युगक्षये ।  
नास्ति नः शरणं कश्चिद्भये महति तिष्ठताम् ॥ ९४-६-३९  
दावाग्निवेष्ठितानां हि करेणूनां यथा वने ।  
प्राप्तकालं कृतं तेन पौलस्त्येन महात्मना ॥ ९४-६-४०  
यत एवं भयं दृष्ठं तमेव शरणं गतः ।  
इतीव सर्वा रजनीचरस्त्रियः ।  
परस्परन् सम्परिरभ्य बाहुभिः ।  
विषेदुरार्तातिभयाभिपीडिता ।  
विनेदुरुच्चैश्च तदा सुदारुणम् ॥ ९४-६-४१  
इत्यार्षे श्रीमद्रामायणे आदिकाव्ये युद्धकाण्डे चतुर्नवतितमः सर्गः