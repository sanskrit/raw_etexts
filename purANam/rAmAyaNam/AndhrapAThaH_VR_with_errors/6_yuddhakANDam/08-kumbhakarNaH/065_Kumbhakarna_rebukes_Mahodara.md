---
title: 065 Kumbhakarna rebukes Mahodara
title_english: 065 Kumbhakarna rebukes Mahodara

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-065-Kumbhakarna_rebukes_Mahodara___0.mp3"></div>

स तथोक्तस्तु निर्भर्त्स्य कुम्भकर्णो महोदरम् ।  
अब्रवीद्राक्षसश्रेष्ठं भ्रातरम् रावणं ततः ॥ ६-६५-१  
सोऽहम् तव भयं घोरम् वधात्तस्य दुरात्मनः ।  
रामस्याद्य प्रमार्जामि निर्वैरस्त्वम् सुखीभव ॥ ६-६५-२  
गर्जन्ति न वृथा शूर निर्जला इव तोयदाः ।  
पश्य सम्पाद्यमानम् तु गर्जितम् युधि कर्मणा ॥ ६-६५-३  
न मर्षयति चात्मानम् सम्भावयति नात्मना ।  
अदर्शयित्वा शूरास्तु कर्म कुर्वन्ति दुष्करम् ॥ ६-६५-४  
विक्लवानामबुद्धीनाम् राञां पण्डितमानिनाम् ।  
शृण्वतामादित इदम् त्वद्विधानां महोदर ॥ ६-६५-५  
युद्धे कापुरुषैर्नित्यं भवद्भिः प्रियवादिभिः ।  
राजानमनुगच्छद्भिः कृत्यमेतद्विनाशितम् ॥ ६-६५-६  
राजशेषा कृता लङ्का क्षीणः कोशो बलम् हतम् ।  
राजानमिममासाद्य सुहृच्चिह्नममित्रकम् ॥ ६-६५-७  
एष निर्याम्यहम् युद्धमुद्यतः शत्रुनिर्जये ।  
दुर्नयं भवतामद्य समीकर्तुं महाहवे ॥ ६-६५-८  
एवमुक्तवतो वाक्यम् कुम्भकर्णस्य धीमतः ।  
प्रत्युवाच ततो वाक्यं प्रहसन्राक्षसाधिपः ॥ ६-६५-९  
महोदरोऽयम् रामात्तु परित्रस्तो न संशयः ।  
न हि रोचयते तात युद्धम् युद्धविशारद ॥ ६-६५-१०  
कश्चिन्मे त्वत्समो नास्ति सौहृदेन बलेन च ।  
गच्छ शत्रुवधाय त्वम् कुम्भकर्णजयाय च ॥ ६-६५-११  
शयानः शत्रुनाशार्थम् भवान् सम्बोधितो मया ।  
आयम् हि कालः सुमहान् राक्षानामरिन्दम ॥ ६-६५-१२  
तद्गच्छ शूलमादाय पाशहस्त इवान्तकः ।  
वानरान् राजपुत्रौ च भक्षयादित्यतेजसौ ॥ ६-६५-१३  
समालोक्य तु ते रूपम् विद्रविष्यन्ति वानराः ।  
रामलक्ष्मणयोश्चापि हृदये प्रस्फुटिष्यतः ॥ ६-६५-१४  
एवमुक्त्वा महातेजाः कुम्भकर्णम् महाब्लम् ।  
पुनर्जातमिवात्मानम् मेने राक्षसपुम्गवः ॥ ६-६५-१५  
कुम्भकर्णबलाभिज्ञो जानंस्तस्य पराक्रमम् ।  
बभूव मुदितो राजा शशाङ्क इव निर्मलः ॥ ६-६५-१६  
इत्येवमुक्तः सम्हृष्टो निर्जगाम महाबलः ।  
राज्ञ्स्तु वचनम् श्रुत्वा योद्धुमुद्युक्तवांस्तदा ॥ ६-६५-१७  
आददे निशितम् शूलं वेगाच्छत्रुनिबर्हणः ।  
सर्वकालायसम् दीप्तं तप्तकाञ्चनभूषणम् ॥ ६-६५-१८  
इन्द्राशनिसमं भीमम् वज्रप्रतिमगौरवम् ।  
देवदानवगन्धर्वयक्षकिन्नरसूदनम् ॥ ६-६५-१९  
रक्तमाल्य महादाम स्वतश्चोद्गतपावकम् ।  
आदाय निशितम् शूलं शत्रुशोणितरञ्जितम् ॥ ६-६५-२०  
कुम्भकर्णो महातेजा रावणम् वाक्यमब्रवीत् ।  
गमिष्याम्यहमेकाकी तिष्ठत्विह बलं महत् ॥ ६-६५-२१  
अद्य तान्क्षुधितः क्रुद्धो भक्षयिष्यामि वानरान् ।  
कुम्भकर्णवचः श्रुत्वा रावणो वाक्यमब्रवीत् ॥ ६-६५-२२  
सैन्यैः परिवृतो गच्छ शूलमुद्गलपाणिभिः ।  
वानरा हि महात्मानः शीघ्राश्च व्यवसायिनः ॥ ६-६५-२३  
एकाकिनं प्रमत्तम् वा नयेयुर्दशनैः क्षयम् ।  
तस्मात्परमदुर्धर्षैः सैन्यैः परिवृतो व्रज ॥ ६-६५-२४  
रक्षसामहितम् सर्वं शत्रुपक्षं निसूदय ।  
अथासनात्समुत्पत्य स्रजं मणिकृतान्तराम् ॥ ६-६५-२५  
आबबन्ध महातेजाः कुम्भकर्णस्य रावणः ।  
अञ्गदानङ्गुलीवेष्टान्वराण्याभरणानि च ॥ ६-६५-२६  
हारम् च शशिसम्ण्काशमाबबन्ध महात्मनः ।  
दिव्यानि च सुगन्धीनि माल्यदामानि रावणः ॥ ६-६५-२७  
गात्रेषु सज्जयामास श्रीमती चास्य कुण्डले ।  
काञ्चनाङ्गदकेयूरो निष्काभरणभूषितः ॥ ६-६५-२८  
कुम्भकर्णो बृहत्कर्णः सुहुतोऽग्निरिवाबभौ ।  
श्रोणीसूत्रेण महता मेचकेन विराजितः ॥ ६-६५-२९  
अमृतोत्पादने नद्धो भुजङ्गेनेव मन्दरः ।  
स काञ्चनं भारसहं निवातं ।  
विद्युत्प्रभम् दीप्तमिवात्मभासा ।  
आबध्यमानः कवचम् रराज ।  
सन्ध्याभ्रसम्वीत इवाद्रिराजः ॥ ६-६५-३०  
सर्वाभरणनद्धाङ्गः शूलपाणिः स राक्षसः ।  
त्रिविक्रमकृतोत्साहो नारायण इवाबभौ ॥ ६-६५-३१  
भ्रातरम् सम्परिष्वज्य कृत्वा चापि प्रदक्षिणम् ।  
प्रणम्य शिरसा तस्मै सम्प्रतस्थे महाबलिः ॥ ६-६५-३२  
निष्पतन्तं महाकायं महानादं महाबलम् ।  
तमाशीर्भिः प्रशस्ताभिः प्रेषयामास रावणः ॥ ६-६५-३३  
तम् गजैश्च तुरम्गैश्च स्यन्दनैश्चाम्बुदस्वनैः ।  
अनुजग्मुर्महात्मानम् रथिनो रथिनां वरम् ॥ ६-६५-३४  
सर्पैरुष्ट्रैः खरैरश्वैः सिम्हद्विपमृगद्विजैः ।  
अनुजग्मुश्च तम् घोरं कुम्भकर्णं महाबलम् ॥ ६-६५-३५  
स पुष्पवर्णैरवकीर्यमाणो ।  
धृतातपत्रः शितशूलपाणिः ।  
मदोत्कटः शोणितगन्धमत्तो ।  
विनिर्ययौ दानवदेवशत्रुः ॥ ६-६५-३६  
पदातयश बहवो महानादा महाबलाः ।  
अन्वयू राक्षसा भीमा भीमाक्षाः शस्त्रपाणयः ॥ ६-६५-३७  
रक्ताक्षाः सुमहाकाया नीलाञ्जनचयोपमाः ।  
शूरानुद्यम्य खड्गांश्च निशितांश्च परश्वधान् ॥ ६-६५-३८  
बहुव्यामांश्च परिघान् गदाश्च मुसलानि च ।  
तालस्कन्धांश्च विपुलान्क्षेपणीयान्दुरासदान् ॥ ६-६५-३९  
अथान्यद्वपुरादाय दारुणम् लोमहर्षणम् ।  
निष्पपात महातेजाः कुम्भकर्णो महाबलः ॥ ६-६५-४०  
धनुःशतपरीणाहः स षट्शतसमुच्छितः ।  
रौद्रः शकटचक्राक्षो महापर्वतसन्निभः ॥ ६-६५-४१  
सन्निपत्य च रक्षांसि दग्धशैलोपमो महान् ।  
कुम्भकर्णो महावक्त्रः प्रहसन्निदमब्रवीत् ॥ ६-६५-४२  
अद्य वानरमुख्यानाम् तानि यूथानि भागशः ।  
निर्दहिष्यामि सङ्क्रुद्धः शलभानिव पावकः ॥ ६-६५-४३  
नापराध्यन्ति मे कामम् वानरा वनचारिणः ।  
जातिरस्मद्विधानाम् सा पुरोद्यानविभूषणम् ॥ ६-६५-४४  
पुररोधस्य मूलम् तु राघवः सहलक्ष्मणः ।  
हते तस्मिन्हतम् सर्वम् तं वधिष्यामि सम्युगे ॥ ६-६५-४५  
एवम् तस्य ब्रुवाणस्य कुम्भकर्णस्य राक्षसाः ।  
नादम् चक्रुर्महाघोरं कम्पयन्त इवार्णवम् ॥ ६-६५-४६  
तस्य निष्पततस्तूर्णम् कुम्भकर्णस्य धीमतः ।  
बभूवुर्घोररूपाणि निमित्तानि समन्ततः ॥ ६-६५-४७  
उल्काशनियुता मेघा विनेदुश्च सुदारुणाः ।  
ससागरवना चैव वसुधा समकम्पत ॥ ६-६५-४८  
घोररूपाः शिवा नेदुः सज्वालकवलैर्मुखैः ।  
मण्डलान्यपसव्यानि बबन्धुश्च विहङ्गमाः ॥ ६-६५-४९  
निष्पपात च गृध्रेऽस्य शूले वै पथि गच्छतः ।  
प्रास्फुरन्नयनम् चास्य सव्यो बाहुरकम्पत ॥ ६-६५-५०  
निष्पपात तदा चोक्ला ज्वलन्ती भीमनिस्वना ।  
आदित्यो निष्प्रभश्चासीन्न प्रवाति सुखोऽनिलः ॥ ६-६५-५१  
अचिन्तयन्महोत्पातानुत्थिताम्ल्लोमहर्षणान् ।  
निर्ययौ कुम्भकर्णस्तु कृतान्तबलचोदितः ॥ ६-६५-५२  
स लङ्घयित्वा प्राकारं पद्भ्यां पर्वतसन्निभः ।  
ददर्शाभ्रघनप्रख्यम् वानरानीकमद्भुतम् ॥ ६-६५-५३  
ते दृष्ट्वा राक्षसश्रेष्ठम् वानराः पर्वतोपमम् ।  
वायुनुन्ना इव घना ययुः सर्वा दिशस्तदा ॥ ६-६५-५४  
तद्वानरानीकमतिप्रचण्डं ।  
दिशो द्रवद्भिन्नमिवाभ्रजालम् ।  
स कुम्भकर्णः समवेक्ष्य हर्षान् ।  
ननाद भूयो घनवद्घनाभः ॥ ६-६५-५५  
ते तस्य घोरं निनदं निशम्य ।  
यथा निनादम् दिवि वारिदस्य ।  
पेतुर्धरण्यां बहवः प्लवम्गा ।  
निकृत्तमूला इव सालवृक्षाः ॥ ६-६५-५६  
विपुलपरिघवान्स कुम्भकर्णो ।  
रिपुनिधनाय विनिःसृतो महात्मा ।  
कपि गणभयमाददत्सुभीमं ।  
प्रभुरिव किम्ण्करदण्डवान्युगान्ते ॥ ६-६५-५७  
इत्यार्षे श्रीमद्रामायणे आदिकाव्ये युद्धकाण्डे पञ्चषष्टितमः सर्गः