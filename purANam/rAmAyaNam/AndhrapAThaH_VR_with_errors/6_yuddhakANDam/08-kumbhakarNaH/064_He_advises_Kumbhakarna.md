---
title: 064 He advises Kumbhakarna
title_english: 064 He advises Kumbhakarna

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_6/Kanda_6_YK-064-He_advises_Kumbhakarna_0.mp3"></div>

तदुक्तमतिकायस्य बलिनो बाहुशालिनः ।  
कुम्भकर्णस्य वचनम् श्रुत्वोवाच महोदरः ॥ ६-६४-१  
कुम्भकर्णकुले जातो धृष्टः प्राकृतदर्शनः ।  
अवलिप्तो न शक्नोषि कृत्यम् सर्वत्र वेदितुम् ॥ ६-६४-२  
न हि राजा न जानीते कुम्भकर्ण नयानयौ ।  
त्वम् तु कैशोरकाद्धृष्टः केवलम् वक्तुमिच्छसि ॥ ६-६४-३  
स्थानम् वृद्धिम् च हानिं च देशकालविभागवित् ।  
आत्मनश्च परेषाम् च बुध्यते राक्षसर्षभ ॥ ६-६४-४  
यत्तु शक्यं बलवता कर्तुं प्राकृतबुद्धिना ।  
अनुपासितवृद्धेन कः कुर्यात्तादृशं बुधः ॥ ६-६४-५  
यांस्तु धर्मार्थकामांस्त्वं ब्रवीषि पृथगाश्रयान् ।  
अवबोद्धुम् स्वभावेन न हि लक्षणमस्ति ते ॥ ६-६४-६  
कर्म चैव हि सर्वेषाम् कारणानां प्रयोजनम् ।  
श्रेयः पापीयसाम् चात्र फलं भवति कर्मणाम् ॥ ६-६४-७  
निःश्रेयस फलावेव धर्मार्थावितरावपि ।  
अधर्मानर्थयोः प्राप्तिः फलम् च प्रत्यवायिकम् ॥ ६-६४-८  
ऐहलौकिकपारत्र्यम् कर्म पुम्भिर्निषेव्यते ।  
कर्माण्यपि तु कल्प्यानि लभते काममास्थितः ॥ ६-६४-९  
तत्र कॢप्तमिदम् राज्ञा हृदि कार्यं मतम् च नः ।  
शत्रौ हि साहसम् यत्स्यात्किमिवात्रापनीयते ॥ ६-६४-१०  
एकस्यैवाभियाने तु हेतुर्यः प्रकृतस्त्वया ।  
तत्राप्यनुपपन्नम् ते वक्ष्यामि यदसाधु च ॥ ६-६४-११  
येन पूर्वम् जनस्थाने बहवोऽतिबला हताः ।  
राक्षसा राघवम् तं त्वं कथमेको जयिष्यसि ॥ ६-६४-१२  
ये पुरा निर्जितास्तेन जनस्थाने महौजसः ।  
राक्षसांस्तान्पुरे सर्वान्भीतानद्यापि पश्यसि ॥ ६-६४-१३  
तम् सिम्हमिव सङ्क्रुद्धं रामम् दशरथात्मजम् ।  
सर्पम् सुप्तमिवाबुध्ह्या प्रबोधयितुमिच्छसि ॥ ६-६४-१४  
ज्वलन्तम् तेजसा नित्यं क्रोधेन च दुरासदम् ।  
कस्तं मृत्युमिवासह्यमासादयितुमर्हति ॥ ६-६४-१५  
संशयस्थमिदम् सर्वं शत्रोः प्रतिसमासने ।  
एकस्य गमनम् तत्र न हि मे रोचते तव ॥ ६-६४-१६  
हीनार्थस्तु समृद्धार्थम् को रिपुं प्राकृतो यथा ।  
निश्चितम् जीवितत्यागे वशमानेतुमिच्छति ॥ ६-६४-१७  
यस्य नास्ति मनुष्येषु सदृशो राक्षसोत्तम ।  
कथमाशंससे योद्धुम् तुल्येनेन्द्रविवस्वतोः ॥ ६-६४-१८  
एवमुक्त्वा तु सम्रब्धम् कुम्भकर्णं महोदरः ।  
उवाच रक्षसां मध्ये रावणो लोकरावणम् ॥ ६-६४-१९  
लब्ध्वा पुनस्ताम् वैदेहीम् किमर्थं त्वं प्रजल्पसि ।  
यदेच्छसि तदा सीता वशगा ते भविष्यति ॥ ६-६४-२०  
दृष्टः कश्चिदुपायो मे सीतोपस्थानकारकः ।  
रुचितश्चेत्स्वया बुद्ध्या राक्षसेश्वर तम् शृणु ॥ ६-६४-२१  
अहम् द्विजिह्वः सम्ह्रादी कुम्भकर्णो वितर्दनः ।  
पञ्चरामवधायैते निर्यान्तीत्यवघोषय ॥ ६-६४-२२  
ततो गत्वा वयम् युद्धम् दास्यामस्तस्य यत्नतः ।  
जेष्यामो यदि ते शत्रून्नोपायैः कृत्यमस्ति नः ॥ ६-६४-२३  
अथ जीवति नः शत्रुर्वयम् च कृतसम्युगाः ।  
ततः समभिपत्स्यामो मनसा यत्समीक्षितुम् ॥ ६-६४-२४  
वयम् युद्धादिहैष्यामो रुधिरेण समुक्षिताः ।  
विदार्या स्वातानुं बाणै रामनामाङ्कितैः शितैः ॥ ६-६४-२५  
भक्षितो राघवोऽस्माभिर्लक्ष्मणश्चेति वादिनः ।  
तव पादौ ग्रहीष्यामस्त्वं नः काम प्रपूरय ॥ ६-६४-२६  
ततोऽवघोषय पुरे गजस्कन्धेन पार्थिव ।  
हतो रामः सह भ्रात्रा ससैन्य इति सर्वतः ॥ ६-६४-२७  
प्रीतो नाम ततो भूत्वा भृत्यानाम् त्वमरिन्दम ।  
भोगांश्च परिवारांश्च कामांश्च वसुदापय ॥ ६-६४-२८  
ततो माल्यानि वासांसि वीराणाम् अनुलेपनम् ।  
देयम् च बहु योधेभ्यः स्वयं च मुदितः पिब ॥ ६-६४-२९  
ततोऽस्मिन्बहुलीभूते कौलीने सर्वतो गते ।  
भक्षितः ससुह्ऱिद्रामो राक्षसैरिति विश्रुते ॥ ६-६४-३०  
प्रविश्याश्वास्य चापि त्वम् सीतां रहसि सान्त्वय ।  
धनधान्यैश्च कामैश्च रत्नैश्चैनां प्रलोभय ॥ ६-६४-३१  
अनयोपधया राजन्भयशोकानुबन्धया ।  
अकामा त्वद्वशम् सीता नष्टनाथा गमिष्यति ॥ ६-६४-३२  
रमनीयम् हि भर्तारं विनष्टमवगम्य सा ।  
नैराश्यात्स्त्रीलघुत्वाच्च त्वद्वशं प्रतिपत्स्यते ॥ ६-६४-३३  
सा पुरा सुखसम्वृद्धा सुखार्हा दुःखकर्षिता ।  
त्वय्यधीनः सुखम् ज्ञात्वा सर्वथोपगमिष्यति ॥ ६-६४-३४  
एतत्सुनीतं मम दर्शनेन  
रामम् हि दृष्ट्वैव भवेदनर्थः ।  
इहैव ते सेत्स्यति मोत्सुकोभू ।  
र्महानयुद्धेन सुखस्य लाभः ॥ ६-६४-३५  
अनष्टसैन्यो ह्यनवाप्तसंशयो  
रिपूनयुद्धेन जयन् जनाधिप ।  
यशश्च पुण्यम् च महन्महीपते ।  
श्रियम् च कीर्तिं च चिरम् समश्नुते ॥ ६-६४-३६  
इत्यार्षे श्रीमद्रामायणे आदिकाव्ये युद्धकाण्डे चतुःषष्तितमः सर्गः