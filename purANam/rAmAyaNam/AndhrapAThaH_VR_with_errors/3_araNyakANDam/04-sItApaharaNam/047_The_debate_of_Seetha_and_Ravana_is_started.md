---
title: 047 The debate of Seetha and Ravana is started
title_english: 047 The debate of Seetha and Ravana is started

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_3/Kanda_3_ARK-047-Ravanena_Swaishwarya_Kathanam.mp3"></div>

रावणेन तु वैदेही तदा पृष्टा जिहीर्षुणा ।  
परिव्राजक रूपेण शशंस आत्मानम् आत्मना ॥ ३-४७-१  
ब्राह्मणः च अतिथिः च एष अनुक्तो हि शपेत माम् ।  
इति ध्यात्वा मुहूर्तम् तु सीता वचनम् अब्रवीत् ॥ ३-४७-२  
दुहिता जनकस्य अहम् मैथिलस्य महात्मनः ।  
सीता नाम्ना अस्मि भद्रम् ते रामस्य महिषी प्रिया ॥ ३-४७-३  
उषित्वा द्वा दश समाः इक्ष्वाकूणाम् निवेशने ।  
भुञ्जाना मानुषान् भोगान् सर्व काम समृद्धिनी ॥ ३-४७-४  
तत्र त्रयो दशे वर्षे राज अमन्त्र्यत प्रभुः ।  
अभिषेचयितुम् रामम् समेतो राज मन्त्रिभिः ॥ ३-४७-५  
तस्मिन् सम्भ्रियमाणे तु राघवस्य अभिषेचने ।  
कैकेयी नाम भर्तारम् मम आर्या याचते वरम् ॥ ३-४७-६  
प्रतिगृह्य तु कैकेयी श्वशुरम् सुकृतेन मे ।  
मम प्रव्राजनम् भर्तुर् भरतस्य अभिषेचनम् ॥ ३-४७-७  
द्वौ अयाचत भर्तारम् सत्यसन्धम् नृपोत्तमम् ।  
न अद्य भोक्ष्ये न च स्वप्स्ये न पास्ये कदाचन ॥ ३-४७-८  
एष मे जीवितस्य अन्तो रामो यदि अभिषिच्यते ।  
इति ब्रुवाणाम् कैकेयीम् श्वशुरो मे स पार्थिवः ॥ ३-४७-९  
अयाचत अर्थैः अन्वर्थैः न च याञ्चाम् चकार सा ।  
मम भर्ता महातेजा वयसा पञ्च विंशकः ॥ ३-४७-१०  
अष्टा दश हि वर्षाणि मम जन्मनि गण्यते ।  
राम इति प्रथितो लोके सत्यवान् शीलवान् शुचिः ॥ ३-४७-११  
विशालाक्षो महाबाहुः सर्व भूत हिते रतः ।  
कामार्तः च महाराजः पिता दशरथः स्वयम् ॥ ३-४७-१२  
कैकेय्याः प्रिय कामार्थम् तम् रामम् न अभिषेचयत् ।  
अभिषेकाय तु पितुः समीपम् रामम् आगतम् ॥ ३-४७-१३  
कैकेयी मम भर्तारम् इति उवाच द्रुतम् वचः ।  
तव पित्रा समाज्ञप्तम् मम इदम् शृणु राघव ॥ ३-४७-१४  
भरताय प्रदातव्यम् इदम् राज्यम् अकण्टकम् ।  
त्वया तु खलु वस्तव्यम् नव वर्षाणि पञ्च च ॥ ३-४७-१५  
वने प्रव्रज काकुत्स्थ पितरम् मोचय अनृतात् ।  
तथा इति उवाच ताम् रामः कैकेयीम् अकुतो भयः ॥ ३-४७-१६  
चकार तत् वचः तस्या मम भर्ता दृढ व्रतः ।  
दद्यात् न प्रतिगृह्णीयात् सत्यम् ब्रूयात् न च अनृतम् ॥ ३-४७-१७  
एतत् ब्राह्मण रामस्य व्रतम् ध्रुवम् अनुत्तमम् ।  
तस्य भ्राता तु वैमात्रो लक्ष्मणो नाम वीर्यवान् ॥ ३-४७-१८  
रामस्य पुरुषव्याघ्रः सहायः समरे अरिहा ।  
स भ्राता लक्ष्मणो नाम धर्म चारी दृढ व्रतः ॥ ३-४७-१९  
अन्वगच्छत् धनुष् पाणिः प्रव्रजन्तम् मया सह ।  
जटी तापस रूपेण मया सह सह अनुजः ॥ ३-४७-२०  
प्रविष्टो दँडकारण्यम् धर्म नित्यो धृढ व्रतः ।  
ते वयम् प्रच्युता राज्यात् कैकेय्याः तु कृते त्रयः ॥ ३-४७-२१  
विचराम द्विज श्रेष्ठ वनम् गम्भीरम् ओजसा ।  
समाश्वस मुहूर्तम् तु शक्यम् वस्तुम् इह त्वया ॥ ३-४७-२२  
आगमिष्यति मे भर्ता वन्यम् आदाय पुष्कलम् ।  
रुरून् गोधान् वराहान् च हत्वा आदाय अमिषान् बहु ॥ ३-४७-२३  
सः त्वम् नाम च गोत्रम् च कुलम् आचक्ष्व तत्त्वतः ।  
एकः च दण्डकारण्ये किम् अर्थम् चरसि द्विज ॥ ३-४७-२४  
एवम् ब्रुवत्याम् सीतायाम् राम पत्नीआम् महाबलः ।  
प्रत्युवाच उत्तरम् तीव्रम् रावणो राक्षसाधिपः ॥ ३-४७-२५  
येन वित्रासिता लोकाः स देव असुर मानुषा ।  
अहम् सः रावणो नाम सीते रक्षो गण ईश्वरः ॥ ३-४७-२६  
त्वाम् तु काञ्चन वर्ण आभाम् दृष्ट्वा कौशेय वासिनीम् ।  
रतिम् स्वकेषु दारेषु न अधिगच्छामि अनिन्दिते ॥ ३-४७-२७  
बह्वीनाम् उत्तम स्त्रीणाम् आहृतानाम् इतः ततः ।  
सर्वासाम् एव भद्रम् ते मम अग्र महिषी भव ॥ ३-४७-२८  
लङ्का नाम समुद्रस्य मध्ये मम महापुरी ।  
सागरेण परिक्षिप्ता निविष्टा गिरि मूर्धनि ॥ ३-४७-२९  
तत्र सीते मया सार्धम् वनेषु विचरिष्यसि ।  
न च अस्य वन वासस्य स्पृहयिष्यसि भामिनि ॥ ३-४७-३०  
पञ्च दास्यः सहस्राणि सर्व आभरण भूषिताः ।  
सीते परिचरिष्यन्ति भार्या भवसि मे यदि ॥ ३-४७-३१  
रावणेन एवम् उक्ता तु कुपिता जनक आत्मजा ।  
प्रत्युवाच अनवद्याङ्गी तम् अनादृत्य राक्षसम् ॥ ३-४७-३२  
महा गिरिम् इव अकम्प्यम् महेन्द्र सदृशम् पतिम् ।  
महा उदधिम् इव अक्षोभ्यम् अहम् रामम् अनुव्रता ॥ ३-४७-३३  
सर्व लक्षण सम्पन्नम् न्यग्रोध परि मण्डलम् ।  
सत्य सन्धम् महाभागम् रामम् अनुव्रता ॥ ३-४७-३४  
महाबाहुम् महोरस्कम् सिंह विक्रान्त गामिनम् ।  
नृसिंहम् सिंह सङ्काशम् अहम् रामम् अनुव्रता ॥ ३-४७-३५  
पूर्ण चन्द्र आननम् वीरम् राज वत्सम् जितेन्द्रियम् ।  
पृथु कीर्तिम् महाबाहुम् अहम् रामम् अनुव्रता ॥ ३-४७-३६  
त्वम् पुनः जम्बुकः सिंहीम् माम् इह इच्छसि दुर्लभाम् ।  
न अहम् शक्या त्वया स्प्रष्टुम् आदित्यस्य प्रभा यथा ॥ ३-४७-३७  
पादपान् काञ्चनान् नूनम् बहून् पश्यसि मन्दभाक् ।  
राघवस्य प्रियाम् भार्याम् यः त्वम् इच्छसि राक्षस ॥ ३-४७-३८  
क्षुधितस्य च सिंहस्य मृग शत्रोः तरस्विनः ।  
आशी विषस्य वदनात् दम्ष्ट्राम् आदातुम् इच्छसि ॥ ३-४७-३९  
मन्दरम् पर्वत श्रेष्ठम् पाणिना हर्तुम् इच्छसि ।  
काल कूटम् विषम् पीत्वा स्वस्तिमान् गन्तुम् इच्छसि ॥ ३-४७-४०  
अक्षि सूच्या प्रमृजसि जिह्वया लेढि च क्षुरम् ।  
राघवस्य प्रियाम् भार्याम् अधिगन्तुम् त्वम् इच्छसि ॥ ३-४७-४१  
अवसज्य शिलाम् कण्ठे समुद्रम् तर्तुम् इच्छसि ।  
सूर्या चन्द्रमसौ च उभौ प्राणिभ्याम् हर्तुम् इच्छसि ॥ ३-४७-४२  
यो रामस्य प्रियाम् भार्याम् प्रधर्षयितुम् इच्छसि ।  
अग्निम् प्रज्वलितम् दृष्ट्वा वस्त्रेण आहर्तुम् इच्छसि ॥ ३-४७-४३  
कल्याण वृत्ताम् यो भार्याम् रामस्य हर्तुम् इच्छसि ।  
अयो मुखानाम् शूलानाम् अग्रे चरितुम् इच्छसि ।  
रामस्य सदृशीम् भार्याम् यो अधिगन्तुम् त्वम् इच्छसि ॥ ३-४७-४४  
यद् अन्तरम् सिंह शृगालयोः वने  
यद् अन्तरम् स्यन्दनिका समुद्रयोः ।  
सुर अग्र्य सौवीरकयोः यद् अन्तरम्  
तद् अन्तरम् दाशरथेः तव एव च ॥ ३-४७-४५  
यद् अन्तरम् काञ्चन सीस लोहयोः  
यद् अन्तरम् चन्दन वारि पङ्कयोः ।  
यद् अन्तरम् हस्ति बिडालयोः वने  
तद् अन्तरम् दशरथेः तव एव च ॥ ३-४७-४६  
यद् अन्तरम् वायस वैनतेययोः  
यद् अन्तरम् मद्गु मयूरयोः अपि ।  
यद् अन्तरम् हंस गृध्रयोः वने  
तद् अन्तरम् दाशरथेः तव एव च ॥ ३-४७-४७  
तस्मिन् सहस्राक्ष सम प्रभावे  
रामे स्थिते कार्मुक बाण पाणौ ।  
हृता अपि ते अहम् न जराम् गमिष्ये  
वज्रम् यथा मक्षिकया अवगीर्णम् ॥ ३-४७-४८  
इति इव तत् वाक्यम् अदुष्ट भावा  
सुदुष्टम् उक्त्वा रजनी चरम् तम् ।  
गात्र प्रकम्पात् व्यथिता बभूव  
वात उद्धता सा कदली इव तन्वी ॥ ३-४७-४९  
ताम् वेपमानाम् उपलक्ष्य सीताम्  
स रावणो मृत्यु सम प्रभावः ।  
कुलम् बलम् नाम च कर्म च आत्मनः  
समाचचक्षे भय कारण अर्थम् ॥ ३-४७-५०  
इति वाल्मीकि रामायणे आदि काव्ये अरण्य काण्डे सप्त चत्वारिन्शः सर्गः