---
title: 043 Hanuma thinks of destroying a sacred sanctuary of demons
title_english: 043 Hanuma thinks of destroying a sacred sanctuary of demons

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-043-Hanuma_thinks_of_destroying_a_sacred_sanctuary_of_demons.mp3"></div>

ततः स किम्करान् हत्वा हनूमान् ध्यानम् आस्थितः ।  
वनम् भग्नम् मया चैत्य प्रासादो न विनाशितः ॥ ५-४३-१  
तस्मात् प्रासादम् अपि एवम् इमम् विध्वंसयामि अहम् ।  
इति सञ्चिन्त्य हनुमान् मनसा दर्शयन् बलम् ॥ ५-४३-२  
चैत्य प्रासादम् आप्लुत्य मेरु शृन्गम् इव उन्नतम् ।  
आरुरोह हरि श्रेष्ठो हनूमान् मारुत आत्मजः ॥ ५-४३-३  
आरुह्य गिरिसम्काशम् प्रासादम् हरियूथपः ।  
बभौ स सुमहातेजाः प्रतिसूर्य इवोदितः ॥ ५-४३-४  
सम्प्रधृष्य च दुर्धर्षः चैत्य प्रासादम् उन्नतम् ।  
हनूमान् प्रज्वलम्ल् लक्ष्म्या पारियात्रा उपमो अभवत् ॥ ५-४३-५  
स भूत्वा तु महाकायो हनूमान् मारुत आत्मजः ।  
धृष्टम् आस्फोटयामास लन्काम् शब्देन पूरयन् ॥ ५-४३-६  
तस्य आस्फोटित शब्देन महता श्रोत्र घातिना ।  
पेतुर्विहङ्गमास्तत्र चैत्यपालाश्च मोहिताः ॥ ५-४३-७  
अस्त्रविज्जयताम् रामो लक्ष्मणः च महाबलः ।  
राजा जयति सुग्रीवो राघवेन अभिपालितः ॥ ५-४३-८  
दासो अहम् कोसल इन्द्रस्य रामस्य अक्लिष्ट कर्मणः ।  
हनुमान् शत्रु सैन्यानाम् निहन्ता मारुत आत्मजः ॥ ५-४३-९  
न रावण सहस्रम् मे युद्धे प्रतिबलम् भवेत् ।  
शिलाभिः तु प्रहरतः पादपैः च सहस्रशः ॥ ५-४३-१०  
अर्दयित्वा पुरीम् लन्काम् अभिवाद्य च मैथिलीम् ।  
समृद्ध अर्थो गमिष्यामि मिषताम् सर्व रक्षसाम् ॥ ५-४३-११  
एवम् उक्त्वा विमानस्थः चैत्यस्थान् हरि पुम्गवः ।  
ननाद भीम निर्ह्रादो रक्षसाम् जनयन् भयम् ॥ ५-४३-१२  
तेन शब्देन महता चैत्य पालाः शतम् ययुः ।  
गृहीत्वा विविधान् अस्त्रान् प्रासान् खड्गान् परश्वधान् ॥ ५-४३-१३  
विसृजन्तो महाक्सया मारुतिम् पर्यवारयन् ।  
ते गदाभिर्विचित्राभिः परिघैः काञ्चनाङ्गदैः ॥ ५-४३-१४  
अजघ्नर्वानरश्रेष्ठं शरैश्चादित्यसन्निभैः ।  
आवर्त इव गन्गायाः तोयस्य विपुलो महान् ॥ ५-४३-१५  
परिक्षिप्य हरि श्रेष्ठम् स बभौ रक्षसाम् गणः ।  
ततो वात आत्मजः क्रुद्धो भीम रूपम् समास्थितः ॥ ५-४३-१६  
प्रासादस्य महान् तस्य स्तम्भम् हेम परिष्कृतम् ।  
उत्पाटयित्वा वेगेन हनूमान् मारुत आत्मजः ॥ ५-४३-१७  
ततः तम् भ्रामयामास शत धारम् महाबलः ।  
तत्र चाग्निः समभवत्प्रासादश्चाप्यदह्यत ॥ ५-४३-१८  
दह्यमानं ततो दृष्ट्वा प्रासादं हरियूथपः ।  
स राक्षस शतम् हत्वा वज्रेण इन्द्र इव असुरान् ॥ ५-४३-१९  
अन्तरिक्ष स्थितः श्रीमान् इदम् वचनम् अब्रवीत् ।  
मादृशानाम् सहस्राणि विसृष्टानि महात्मनाम् ॥ ५-४३-२०  
बलिनाम् वानर इन्द्राणाम् सुग्रीव वश वर्तिनाम् ।  
अटन्ति वसुधाम् कृत्स्नाम् वयमये च वानराः ॥ ५-४३-२१  
दशनागबलाः केचित्केचिद्दशगुणोत्तराः ।  
केचिन्नागसहस्रस्य बभूवुस्तुल्यविक्रमाः ॥ ५-४३-२२  
सन्ति चौघबलाः केचित्केचिद्वायुबलोपमाः ।  
अप्रमेयबलाश्चान्ये तत्रासन् हरियूथपाः ॥ ५-४३-२३  
ईदृग्विधैस्तु हरिभिर्वऋतो दन्तनखायुधैः ।  
शतैः शत सहस्रैः च कोटीभिः अयुतैः अपि ॥ ५-४३-२४  
आगमिष्यति सुग्रीवः सर्वेषाम् वो निषूदनः ।  
न इयम् अस्ति पुरी लन्का न यूयम् न च रावणः ॥ ५-४३-२५  
यस्मात् इक्ष्वाकु नाथेन बद्धम् वैरम् महात्मना ।  
इत्यार्षे श्रीमद्रामायणे आदिकाव्ये सुन्दरकाण्डे त्रिचत्वारिंशः सर्गः