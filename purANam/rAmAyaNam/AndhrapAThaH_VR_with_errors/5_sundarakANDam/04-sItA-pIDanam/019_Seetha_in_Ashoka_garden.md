---
title: 019 Seetha in Ashoka garden
title_english: 019 Seetha in Ashoka garden

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-019-Seetha_in_Ashoka_garden.mp3"></div>

तस्मिन्नेव ततः काले राजपुत्री त्वनिन्दिता ।  
रूपयौवनसम्पन्नं भूषणोत्तमभूषितम् ॥ ५-१९-१  
ततो दृष्ट्वैव वैदेही रावणम् राक्षसाधिपम् ।  
प्रावेपत वरारोहा प्रवाते कदली यथा ॥ ५-९-२  
आच्छाद्योदरमूरुभ्यां बाहुभ्यां च पयोधरौ ।  
उपविष्टा विशालाक्षी रुदन्ती वरवर्णिनी ॥ ५-१९-३  
दशग्रीवस्तु वैदेहीम् रक्षितां राक्षसीगणैः ।  
ददर्श दीनाम् दुःखार्तां नावं सन्नामिवार्णवे ॥ ५-१९-४  
असंवृतायामासीनाम् धरण्याम् संशितव्रताम् ।  
चिनां प्रपतितां भूमौ शाखामिव वनस्पतेः ॥ ५-१९-५  
मलमण्डनचित्राङ्गीम् मण्डनार्हाममण्डिताम् ।  
मृणाली पङ्कदिग्धेव विभाति न विभाति च ॥ ५-१९-६  
समीपम् राजसिम्हस्य रामस्य विदितात्मनः ।  
सङ्कल्पहयसम्युक्तैर्यान्तीमिव मनोरथैः ॥ ५-१९-७  
शुष्यन्तीम् रुदतीमेकां ध्यानशोकपरायणाम् ।  
दुःखस्यान्तमपश्यन्तीं रामां राममनुव्रताम् ॥ ५-१९-८  
चेष्टमानां तथाविष्टां पन्नगेन्द्रवधूमिव ।  
धूप्यमानाम् ग्रहेणेव रोहिणीं धूमकेतुना ॥ ५-१९-९  
वृत्तशीलकुले जातामाचारवति धार्मिके ।  
पुनः संस्कारमापन्नां जातामिव च दुष्कुले ॥ ५-१९-१०  
अभूतेनापवादेन कीर्तीम् निपतितामिव ।  
अम्नायानामयोगेन विद्यां प्रशिथिलामिव ॥ ५-१९-११  
सन्नामिव महाकीर्तिं श्रद्धामिव विमानिताम् ।  
प्रज्ञामिव परिक्षीणामाशां प्रतिहतामिव ॥ ५-१९-१२  
आयतीमिव विध्वस्तामाज्ञां प्रतिहतामिव ।  
दीप्तामिव दिशं काले पूजामपहृतामिव ॥ ५-१९-१३  
पद्मिनीमिव विध्वस्तां हतशूरां चमूमिव ।  
प्रभामिव तमोध्वस्तामुपक्षीणामिवापगाम् ॥ ५-१९-१४  
वेदीमिव परामृष्टां शान्तामग्निशिखामिव ।  
पौर्णमासीमिव निशां राहुग्रस्तेन्दुमण्डलाम् ॥ ५-१९-१५  
उत्कृष्टपर्णकमलां वित्रासितविहङ्गमाम् ।  
हस्तिहस्तपरामृष्टमाकुलां पद्मिनीमिव ॥ ५-१९-१६  
पतिशोकातुरां शुष्कां नदीं विस्रावितामिव ।  
परया मृजया हीनाम् कृष्णपक्षनिशामिव ॥ ५-१९-१७  
सुकुमारीम् सुजाताङ्गीं रत्न गर्भगृहोचिताम् ।  
तप्यमानामिवोष्णेन मृणालीमचिरोद्धृताम् ॥ ५-१९-१८  
गृहीतामाळितां स्तम्भे यूथपेन विनाकृताम् ।  
निःश्वसन्तीं सुदुःखार्तां गजराजवधूमिव ॥ ५-१९-१९  
एकया दीर्घया वेण्या शोभमानामयत्नतः ।  
नीलया नीरदापाये वनराज्या महीमिव ॥ ५-१९-२०  
उपवासेन शोकेन ध्यानेन च भयेन च ।  
परिक्षीणां कृशां दीनामल्पाहारां तपोधनाम् ॥ ५-१९-२१  
आयाचमानाम् दुःखार्तां प्राञ्जलिं देवतामिव ।  
भावेन रघुमुख्यस्य दशग्रीवपराभवम् ॥ ५-१९-२२  
समीक्षमाणां रुदतीमनिन्दितां ।  
सुपक्ष्मताम्रायतशुक्ललोचनाम् ।  
अनुव्रतां राममतीव मैथिलीं ।  
प्रलोभयामास वधाय रावणः ॥ ५-१९-२३  
इत्यार्षे श्रीमद्रामायणे आदिकाव्ये सुन्दरकाण्डे एकोनविंशः सर्गः