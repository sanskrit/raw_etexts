---
title: 023 Ogres frighten Seetha
title_english: 023 Ogres frighten Seetha

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-023-Ogres_frighten_Seetha.mp3"></div>

इत्युक्त्वा मैथिलीं राजा रावणः शत्रुरावणः ।  
सन्दिश्य च ततः सर्वा राक्षसीर्निर्जगाम ह ॥ ५-२३-१  
निष्क्रन्ते राक्षसेन्द्र तु पुनरन्तःपुरं गते ।  
राक्षस्यो भीमरूपास्ताः सीतां समभिदुद्रुवुः ॥ ५-२३-२  
ततः सीतामुपागम्य राक्षस्यः क्रोधमूर्चिताः ।  
परं पुरुषया वाचा वैदेहीमिदमब्रवन् ॥ ५-२३-३  
पौलस्त्यस्य वरिष्ठस्य रावणस्य महात्मनः ।  
दशग्रीवस्य भार्यात्वं सीते न बहुमन्यसे ॥ ५-२३-४  
ततस्वएकजटा नाम राक्षसी वाक्यमब्रवीत् ।  
अमन्त्य्र क्रोधताम्राक्षी सीतां करतलोदरीम् ॥ ५-२३-५  
प्रजापतीनाम् षण्णं तु चतुर्थो यः प्रजापतिः ।  
मानसो ब्रह्मणः पुत्रः पुलस्त्य इति विश्रुतः ॥ ५-२३-६  
पुलस्त्यस्य तु तेजस्वी महार्षिर्मानसः सुतः ।  
नाम्ना स विश्रवा नाम प्रजापतिसमप्रभः ॥ ५-२३-७  
तस्य पुत्रो विशालाक्षि रावणः शत्रुरावणः ।  
तस्य त्वं राक्षसेन्द्रस्य भार्या भवितुमर्हसि ॥ ५-२३-८  
मयोक्तं चारुसर्वाङ्गि वाक्यम् किं नाममन्यसे ।  
ततो हरिजटा नाम राक्षसी वाक्यमब्रवीत् ॥ ५-२३-९  
विवर्त्य नयने कोपान्मार्जारसदृशेक्षणा ।  
येन देवास्त्रायस्त्रिंशद्देवराजश्च निर्जताः ॥ ५-२३-१०  
तस्य त्वं राक्षसेन्द्रस्य भार्या भवितुमर्हसि ।  
ततस्तु प्रघसा नाम राक्षसी क्रोधमूर्छिता ॥ ५-२३-११  
भर्त्सयनी तदा घोरमिदं वचनमब्रवीत् ।  
वीर्योत्सिक्तस्य शूरस्य सम्ग्रामे न निवर्तिनः ॥ ५-२३-१२  
बलिनो वीर्ययुक्तस्य भार्यात्वम् किं न लप्स्यसे ।  
प्रियां बहुमतां भार्यां त्यक्त्वा राजा महाबलः ॥ ५-२३-१३  
सर्वासां च महाभागां त्वामुपैष्यति रावणः ।  
समृद्धम् स्त्रीसहस्रेण नानारत्नोपशोभितम् ॥ ५-२३-१४  
अन्तःपुरं समुत्सृज्य त्वामुपैष्यति रावणः ।  
अन्या तु विकटा नाम राक्षसी वाक्यमब्रवीत् ॥ ५-२३-१५  
असकृद्देवता युद्धे नागगन्धर्वदानवाः ।  
निर्जिताः समरे येन सते पार्श्वमुपागतः ॥ ५-२३-१६  
तस्य सर्वसमृद्धस्य रावणस्य महात्मनः ।  
किमद्य राक्षसेन्द्रस्य भार्यात्वं नेच्छऽधमे ॥ ५-२३-१७  
ततस्तु दुर्मुखी नाम राक्षसी वाक्यमब्रवीत् ।  
यस्य सूर्यो न तपति भीतो यस्य च मारुतः ॥ ५-२३-१८  
न वाति स्मायतापाङ्गे किं त्वं तस्य न तिष्ठसि ।  
पुष्टवृष्टं च तरवो मुमुचुर्यस्य वै भयात् ॥ ५-२३-१९  
शैलाश्च सुभ्रु पानीयम् जलदाश्च यदेच्छति ।  
तस्य नैरृतराजस्य राजराजस्य भामिनि ॥ ५-२३-२०  
किं त्वं न कुरुषे बुद्धिं भार्यार्थे रावणस्य हि ।  
साधु ते तत्त्वतो देवि कथितं साधु भामिनि ॥ ५-२३-२१  
गृहाण सुस्मिते वाक्यमन्यथा न भविष्यसि ।  
इत्यार्षे श्रीमद्रामायणे आदिकाव्ये सुन्दरकाण्डे त्रयोविंशः सर्गः