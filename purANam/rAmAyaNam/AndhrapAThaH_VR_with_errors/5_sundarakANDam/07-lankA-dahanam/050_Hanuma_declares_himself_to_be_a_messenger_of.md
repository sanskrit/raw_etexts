---
title: 050 Hanuma declares himself to be a messenger of
title_english: 050 Hanuma declares himself to be a messenger of

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-050-Hanuma_declares_himself_to_be_a_messenger_of.mp3"></div>

तम् उद्वीक्ष्य महाबाहुः पिन्ग अक्षम् पुरतः स्थितम् ।  
रोषेण महता आविष्टो रावणो लोक रावणः ॥ ५-५०-१  
स राजा रोष ताम्र अक्षः प्रहस्तम् मन्त्रि सत्तमम् ।  
किमेष भगवान्नन्दी भवेत्साक्षादिहागतः ॥ ५-५०-२  
येन शप्तोऽस्मि कैलासे मया सञ्चालिते पुरा ।  
सोऽयम् वानरमूर्तिः स्यात्किंस्विद्बाणो महासुरः ॥ ५-५०-३  
स राजा रोषताम्राक्षः प्रहस्तम् मन्त्रिसत्तमम् ।  
काल युक्तम् उवाच इदम् वचो विपुलम् अर्थवत् ॥ ५-५०-४  
दुरात्मा पृच्छ्यताम् एष कुतः किम् वा अस्य कारणम् ।  
वन भन्गे च को अस्य अर्थो राक्षसीनाम् च तर्जने ॥ ५-५०-५  
मत्पुरीमप्रधृष्याम् वागमने किं प्रयोजनम् ।  
आयोधने वाकिं कार्यम् पृच्छ्यतामेष दुर्मतिः ॥५-५०-६  
रावणस्य वचः श्रुत्वा प्रहस्तो वाक्यम् अब्रवीत् ।  
समाश्वसिहि भद्रम् ते न भीः कार्या त्वया कपे ॥ ५-५०-७  
यदि तावत् त्वम् इन्द्रेण प्रेषितो रावण आलयम् ।  
तत्त्वम् आख्याहि मा ते भूत् भयम् वानर मोक्ष्यसे ॥ ५-५०-८  
यदि वैश्रवणस्य त्वम् यमस्य वरुणस्य च ।  
चारु रूपम् इदम् कृत्वा ओरवुष्टो नः पुरीमिमाम् ॥ ५-५०-९  
विष्णुना प्रेषितो वा अपि दूतो विजय कान्क्षिणा ।  
न हि ते वानरम् तेजो रूप मात्रम् तु वानरम् ॥ ५-५०-१०  
तत्त्वतः कथयस्व अद्य ततो वानर मोक्ष्यसे ।  
अनृतम् वदतः च अपि दुर्लभम् तव जीवितम् ॥ ५-५०-११  
अथवा यन् निमित्तः ते प्रवेशो रावण आलये ।  
एवम् उक्तो हरि वरः तदा रक्षो गण ईश्वरम् ॥ ५-५०-१२  
अब्रवीन् न अस्मि शक्रस्य यमस्य वरुणस्य वा ।  
धनदेन न मे सख्यम् विष्णुना न अस्मि चोदितः ॥ ५-५०-१३  
जातिः एव मम तु एषा वानरो अहम् इह आगतः ।  
दर्शने राक्षस इन्द्रस्य दुर्लभे तत् इदम् मया ॥ ५-५०-१४  
वनम् राक्षस राजस्य दर्शन अर्थे विनाशितम् ।  
ततः ते राक्षसाः प्राप्ता बलिनो युद्ध कान्क्षिणः ॥ ५-५०-१५  
रक्षण अर्थम् च देहस्य प्रतियुद्धा मया रणे ।  
अस्त्र पाशैः न शक्यो अहम् बद्धुम् देव असुरैः अपि ॥ ५-५०-१६  
पितामहात् एव वरो मम अपि एषो अभ्युपागतः ।  
राजानम् द्रष्टु कामेन मया अस्त्रम् अनुवर्तितम् ॥ ५-५०-१७  
विमुक्तो अहम् अस्त्रेण राक्षसैः तु अतिपीडितः ।  
केवचिद्राजकार्येण सम्प्राप्तोऽस्मि तवान्तिकम् ॥ ५-५०-१८  
दूतोऽहमिति विज्ञेयो राघवस्यामितौजसः ।  
श्रूयताम् चापि वचनम् मम पथ्यमिदम् प्रभो ॥ ५-५०-१९  
इत्यार्षे श्रीमद्रामायणे आदिकाव्ये सुन्दरकाण्डे पङ्चाशः सर्गः