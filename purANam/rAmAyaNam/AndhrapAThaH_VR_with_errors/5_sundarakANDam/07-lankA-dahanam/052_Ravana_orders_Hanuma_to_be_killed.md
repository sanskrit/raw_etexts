---
title: 052 Ravana orders Hanuma to be killed
title_english: 052 Ravana orders Hanuma to be killed

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-052-Ravana_orders_Hanuma_to_be_killed.mp3"></div>

तस्य तत् वचनम् श्रुत्वा वानरस्य महात्मनः ।  
आज्ञापयत् वधम् तस्य रावणः क्रोध मूर्चितः ॥ ५-५२-१  
वधे तस्य समाज्ञप्ते रावणेन दुरात्मना ।  
निवेदितवतो दौत्यम् न अनुमेने विभीषणः ॥ ५-५२-२  
तम् रक्षो अधिपतिम् क्रुद्धम् तच् च कार्यम् उपस्थितम् ।  
विदित्वा चिन्तयामास कार्यम् कार्य विधौ स्थितः ॥ ५-५२-३  
निश्चित अर्थः ततः साम्ना आपूज्य शत्रुजित् अग्रजम् ।  
उवाच हितम् अत्यर्थम् वाक्यम् वाक्य विशारदः ॥ ५-५२-४  
क्षमस्व रोषम् त्यज राक्षसेन्द्र ।  
प्रसीद मद्वाक्यमिदम् शृणुष्व ।  
वधम् न कुर्वन्ति परावरज्ञा ।  
दूतस्य सन्तो वसुधाधिपेन्द्राः ॥ ५-५२-५  
राजन् धर्म विरुद्धम् च लोक वृत्तेः च गर्हितम् ।  
तव च असदृशम् वीर कपेः अस्य प्रमापणम् ॥ ५-५२-६  
धर्मज्ञ्श्च कृतज्ञ्श्च राजधर्मविशारदः ।  
परावरज्ञो भूतानाम् त्वमेव परमार्थवित् ॥ ५-५२-७  
गृह्यन्ते यदि रोषेण त्वादृशोऽपि विपश्चितः ।  
ततः शास्त्रविपश्चित्त्वम् श्रम एव हि केवलम् ॥ ५-५२-८  
तस्मात्प्रसीद शत्रुघ्न राक्षसेन्द्र दुरासद ।  
ततः शास्त्रविपश्चित्त्वम् श्रम एव हि केवल्म् ॥ ५-५२-९  
विभीषणवचः श्रुत्वा रावणो राक्षसेश्वरः ।  
रोषेण महताविष्टो वाक्यमुत्तरमब्रवीत् ॥ ५-५२-१०  
न पापानाम् वधे पापम् विद्यते शत्रुसूदन ।  
तस्मादेनम् वधिष्यामि वानरम् पापचारिणम् ॥ ५-५२-११  
अधर्ममूलम् बहुदोषयुक्त ।  
मनार्यजुष्टम् वचनम् निशम्य ।  
उवाच वाक्यम् परमार्थतत्त्वम् ।  
विभीषणो बुद्धिमताम् वरिष्ठः ॥ ५-५२-१२  
प्रसीद लङ्केश्वर राक्षसेन्द्र ।  
धर्मार्थयुक्तम् वचनम् शृणुष्व ।  
दूतानवध्यान् समयेषु राजन् ।  
सर्वेषु सर्वत्र वदन्ति सन्तः ॥ ५-५२-१३  
असंशयम् शत्रुः अयम् प्रवृद्धः ।  
कृतम् हि अनेन अप्रियम् अप्रमेयम् ।  
न दूत वध्याम् प्रवदन्ति सन्तो ।  
दूतस्य दृष्टा बहवो हि दण्डाः ॥ ५-५२-१४  
वैरूप्याम् अन्गेषु कश अभिघातो ।  
मौण्ड्यम् तथा लक्ष्मण सम्निपातः ।  
एतान् हि दूते प्रवदन्ति दण्डान् ।  
वधः तु दूतस्य न नः श्रुतो अपि ॥ ५-५२-१५  
कथम् च धर्म अर्थ विनीत बुद्धिः ।  
पर अवर प्रत्यय निश्चित अर्थः ।  
भवत् विधः कोप वशे हि तिष्ठेत् ।  
कोपम् नियच्छन्ति हि सत्त्ववन्तः ॥ ५-५२-१६  
न धर्म वादे न च लोक वृत्ते ।  
न शास्त्र बुद्धि ग्रहणेषु वा अपि ।  
विद्येत कश्चित् तव वीर तुल्यः ।  
त्वम् हि उत्तमः सर्व सुर असुराणाम् ॥ ५-५२-१७  
शूरेण वीरेण निशाचरेन्द्र ।  
सुरासुराणामपि दुर्जयेन ।  
त्वया प्रगल्भाः सुरदैत्यसम्घा ।  
जिताश्च युद्धेष्वसकृन्नरेन्द्राः ॥ ५-५२-१८  
न च अपि अस्य कपेः घाते कञ्चित् पश्यामि अहम् गुणम् ।  
तेष्व् अयम् पात्यताम् दण्डो यैः अयम् प्रेषितः कपिः ॥ ५-५२-१९  
साधुः वा यदि वा असाधुः परैः एष समर्पितः ।  
ब्रुवन् पर अर्थम् परवान् न दूतो वधम् अर्हति ॥ ५-५२-२०  
अपि च अस्मिन् हते राजन् न अन्यम् पश्यामि खे चरम् ।  
इह यः पुनः आगच्छेत् परम् पारम् महाउदधिः ॥ ५-५२-२१  
तस्मान् न अस्य वधे यत्नः कार्यः पर पुरम् जय ।  
भवान् स इन्द्रेषु देवेषु यत्नम् आस्थातुम् अर्हति ॥ ५-५२-२२  
अस्मिन् विनष्टे न हि दूतम् अन्यम् ।  
पश्यामि यः तौ नर राज पुत्रौ ।  
युद्धाय युद्ध प्रिय दुर्विनीताव् ।  
उद्योजयेत् दीर्घ पथ अवरुद्धौ ॥ ५-५२-२३  
पराक्रम उत्साह मनस्विनाम् च ।  
सुर असुराणाम् अपि दुर्जयेन ।  
त्वया मनो नन्दन नैरृतानाम् ।  
युद्ध आयतिः नाशयितुम् न युक्ता ॥ ५-५२-२४  
हिताः च शूराः च समाहिताः च ।  
कुलेषु जाताः च महागुणेषु ।  
मनस्विनः शस्त्रभृताम् वरिष्ठाः ।  
कोटि अग्र शस्ते सुभृताः च योधाः ॥ ५-५२-२५  
तत् एक देशेन बलस्य तावत् ।  
केचित् तव आदेश कृतो अपयान्तु ।  
तौ राज पुत्रौ विनिगृह्य मूढौ ।  
परेषु ते भावयितुम् प्रभावम् ॥ ५-५२-२६  
निशाचराणामधिपोऽनुजस्य ।  
विभीषणस्योत्तमवाक्यमिष्टम् ।  
जग्राह बुद्ध्या सुरलोकशत्रु ।  
र्महाबलो राक्षसराजमुख्यः ॥ ५-५२-२७  
इत्यार्षे श्रीमद्रामायणे आदिकाव्ये सुन्दरकाण्डे द्विपञ्चाशः सर्गः