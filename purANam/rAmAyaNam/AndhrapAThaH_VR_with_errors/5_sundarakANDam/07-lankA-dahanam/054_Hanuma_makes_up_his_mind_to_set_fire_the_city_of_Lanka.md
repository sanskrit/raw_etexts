---
title: 054 Hanuma makes up his mind to set fire the city of Lanka
title_english: 054 Hanuma makes up his mind to set fire the city of Lanka

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_5/Kanda_5_SK-054-Hanuma_makes_up_his_mind_to_set_fire_the_city of Lanka.mp3"></div>

वीक्षमाणः ततो लन्काम् कपिः कृत मनो रथः ।  
वर्धमान समुत्साहः कार्य शेषम् अचिन्तयत् ॥ ५-५४-१  
किम् नु खल्व् अविशिष्टम् मे कर्तव्यम् इह साम्प्रतम् ।  
यत् एषाम् रक्षसाम् भूयः सम्ताप जननम् भवेत् ॥ ५-५४-२  
वनम् तावत् प्रमथितम् प्रकृष्टा राक्षसा हताः ।  
बल एक देशः क्षपितः शेषम् दुर्ग विनाशनम् ॥ ५-५४-३  
दुर्गे विनाशिते कर्म भवेत् सुख परिश्रमम् ।  
अल्प यत्नेन कार्ये अस्मिन् मम स्यात् सफलः श्रमः ॥ ५-५४-४  
यो हि अयम् मम लान्गूले दीप्यते हव्य वाहनः ।  
अस्य सम्तर्पणम् न्याय्यम् कर्तुम् एभिः गृह उत्तमैः ॥ ५-५४-५  
ततः प्रदीप्त लान्गूलः सविद्युत् इव तोयदः ।  
भवन अग्रेषु लन्काया विचचार महाकपिः ॥ ५-५४-६  
गृहाद्गृहम् राक्षसानामुद्यानानि च वानरः ।  
वीक्षमाणो ह्यसम्त्रस्तः प्रासादांश्च चचार सः ॥ ५-५४-७  
अवप्लुत्य महावेगः प्रहस्तस्य निवेशनम् ।  
अग्निम् तत्र स निक्षिप्य श्वसनेन समो बली ॥ ५-५४-८  
ततोऽन्यत्पुप्लुवे वेश्म महापार्श्वस्य वीर्यवान् ।  
मुमोच हनुमान् अग्निम् काल अनल शिखा उपमम् ॥ ५-५४-९  
वज्रदंष्ट्र स्य च तदा पुप्लुवे स महाकपिः ।  
शुकस्य च महातेजाः सारणस्य च धीमतः ॥ ५-५४-१०  
तथा चेन्द्रजितो वेश्म ददाह हरियूथपः ।  
जम्बुमालेः सुमालेश्च ददाह भवनम् ततः ॥ ५-५४-११  
रश्मिकेतोश्च भवनम् सूर्यशत्रोस्तथैव च ।  
ह्रस्वकर्णस्य दंष्ट्रस्य रोमशस्य च रक्षसः ॥ ५-५४-१२  
युद्धोन्मत्तस्य मत्तस्य ध्वजग्रीवस्य रक्षसः ।  
विद्युज्जिह्वस्य घोरस्य तथा हस्तिमुखस्य च ॥ ५-५४-१३  
कराळस्य पिशाचस्य शोणिताक्षस्य चैव हि ।  
कुम्भकर्णस्य भवनम् मकराक्षस्य चैव हि ॥ ५-५४-१४  
यज्ञशत्रोश्च भवनम् ब्रह्मशत्रोस्तथैव च।  
नरान्तकस्य कुम्भस्य निकुम्भस्य दुरात्मनः ॥ ५-५४-१५  
वर्जयित्वा महातेजा विभीषणगृहम् प्रति ।  
क्रममाणः क्रमेणैव ददाह हरिपुङ्गवः ॥ ५-५४-१६  
तेषु तेषु महार्हेषु भवनेषु महायशाः ।  
गृहेष्वृद्धिमतामृद्धिम् ददाह स महाकपिः ॥ ५-५४-१७  
सर्वेषाम् समतिक्रम्य राक्षसेन्द्रस्य वीर्यवान् ।  
आससादाथ लक्ष्मीवान् रावणस्य निवेशनम् ॥ ५-५४-१८  
ततस्तस्मिन् गृहे मुख्ये नानारत्नविभूषिते ।  
मेरुमन्दरसङ्काशे सर्वमङ्गळशोभिते ॥ ५-५४-१९  
प्रदीप्तमग्निमुत्सृज्य लाङ्गूलाग्रे प्रतिष्ठितम् ।  
ननाद हनुमान् वीरो युगान्तजलदो यथा ॥ ५-५४-२०  
श्वसनेन च सम्योगात् अतिवेगो महाबलः ।  
काल अग्निः इव जज्वाल प्रावर्धत हुत अशनः ॥ ५-५४-२१  
प्रदीप्तम् अग्निम् पवनः तेषु वेश्मसु चारयत् ।  
अभूच्छ्वसनसम्योगादतिवेगो हुताशनः ॥ ५-५४-२२  
तानि कान्चन जालानि मुक्ता मणिमयानि च ।  
भवनानि अवशीर्यन्त रत्नवन्ति महान्ति च ॥ ५-५४-२३  
सम्जज्ञे तुमुलः शब्दो राक्षसानाम् प्रधावताम् ।  
स्वग्ऱिहस्य परित्राणे भग्नोत्साहोर्जिअश्रियाम् ॥ ५-५४-२४  
नूनेमेषाऽग्निरायातः कपिरूपेण हा इति ।  
क्रन्दन्त्यः सहसा पेतुः स्तनन्धयधराः स्त्रियः ॥ ५-५४-२५  
काश्चिरग्निपरीतेभ्यो हर्म्येभ्यो मुक्तमूर्धजाः ।  
पतन्त्यो रेजिरेऽभ्रेभ्यः सौदामिन्य इवाम्बरात् ॥ ५-५४-२६  
वज्र विद्रुम वैदूर्य मुक्ता रजत सम्हितान् ।  
विचित्रान् भवनात् धातून् स्यन्दमानान् ददर्श सः ॥ ५-५४-२७  
न अग्निः तृप्यति काष्ठानाम् तृणानाम् च यथा तथा ।  
हनूमान् राक्षस इन्द्राणाम् वधे किञ्चिन् न तृप्यति ॥ ५-५४-२८  
न हनूमद्विशस्तानाम् राक्षसानाम् वसुन्धरा ।  
क्वचित्किंशुकसम्काशाः क्वचिच्छाल्मलिसन्निभाः ॥ ५-५४-२९  
क्वचित्कुङ्कुमसम्काशाः शिखा वह्नेश्चकाशिरे ।  
हनूमता वेगवता वानरेण महात्मना ।  
लङ्कापुरम् प्रदग्धम् तद्रुद्रेण त्रिपुरम् यथा ॥ ५-५४-३०  
ततस्तु लङ्कापुरपर्वताग्रे ।  
स्मुत्थितो भीमपराक्रमोऽग्निः ।  
प्रसार्य चूडावलयम् प्रदीप्तो ।  
हनूमता वेगवता विसृष्टः ॥ ५-५४-३१  
युगान्तकालानलतुल्यवेगः ।  
समारुतोऽग्निर्ववृधे दिवस्पृक् ।  
विधूमरश्मिर्भवनेषु सक्तो ।  
रक्षः शरीराज्यसमर्पितार्चिः ॥ ५-५४-३२  
आदित्यकोटीसदृशः सुतेजा ।  
लङ्काम् समस्ताम् परिवार्य तिष्ठन् ।  
शब्दैरनेकैरशनिप्ररूडै ।  
र्भिन्दन्निवाण्डम् प्रबभौ महाग्निः ॥ ५-५४-३३  
तत्राम्बरादग्निरतिप्रवृद्धो ।  
रूक्षप्रभः किंशुकपुष्पचूडाः ।  
निर्वाणधूमाकुलराजयश्च ।  
नीलोत्पलाभाः प्रचकाशिरेऽभ्राः ॥ ५-५४-३४  
वज्री महेन्द्रस्त्रिदशेश्वरो वा ।  
साक्षाद्यमो वा वरुणोऽनिलो वा ।  
रुद्रोग्निरर्को धनदश्च सोमो ।  
न वानरोऽयम् स्वयमेव कालः । ५-५४-३५  
किम् ब्रह्मण सर्वपितामहस्य ।  
सर्वस्य धातुश्चतुराननस्य ।  
इहागतो वानररूपधारी ।  
रक्षोपसम्हारकरः प्रतापः ५-५४-३६  
किम् वैष्णवम् वा कपिरूपमेत्य ।  
रक्षोविनाशाय परम् सुतेजः ।  
अनन्तमव्यक्तमचिन्त्यमेकम् ।  
स्वमायया साम्प्रतमागतम् वा ५-५४-३७  
इत्येवमूचुर्बहवो विशिष्टा ।  
रक्षोगणास्तत्र समेत्य सर्वे ।  
सप्राणिसम्घां सगृहाम् सवृक्षाम् ।  
दग्धाम् पुरीम् ताम् सहसा समीक्ष्य ॥ ५-५४-३८  
ततस्तु लङ्का सहसा प्रदग्धा ।  
सराक्षसा साश्वरथा सनागा ।  
सपक्षिसम्घा समृगा सवृक्षा ।  
रुरोद दीना तुमुलम् सशब्दम् ॥ ५-५४-३९  
हा तात हा पुत्रक कान्त मित्र ।  
हा जीवितम् भोगयुतम् सुपुण्यम् ।  
रक्षोभिरेवम् बहुधा ब्रुवद्भिः ।  
शब्दः कृतो घोररवः सुभीमः ॥ ५-५४-४०  
हुताशनज्वालसमावृता सा ।  
हतप्रवीरा परिवृत्तयोधा ।  
हनूमतः क्रोधबलाभिभूता ।  
बभूव शापोपहतेअ लङ्का ॥ ५-५४-४१  
स सम्भ्रामत्रस्तविषण्णराक्षसां ।  
समुज्ज्वलज्ज्वालहुताशनाङ्किताम् ।  
ददर्श लङ्काम् हनुमान् महामानाः ।  
स्वयम्भूकोपोपहतामिवावनिम् ॥ ५-५४-४२  
भम्क्त्वा वनम् पादपरत्नसम्कुलम् ।  
हत्वा तु रक्षांसि महान्ति सम्युगे ।  
दग्ध्वा पुरीम् ताम् गृहरत्नमालिनीम् ।  
तस्थौ हनूमान् पवनात्मजः कपिः ॥ ५-५४-४३  
त्रिकूटशृङ्गाग्रतले विचित्रे ।  
प्रतिष्ठितो वानरराजसिम्हः ।  
प्रदीप्तलाङ्गूलकृतार्चिमाली ।  
व्यराजतादित्य इवांशुमाली ॥ ५-५४-४४  
स राक्षसांस्तान् सुबहूंश्च हत्वा ।  
वनम् च भम्क्त्वा बहूपादपम् तत् ।  
विसृज्य रक्षोभवनेषु चाग्निम् ।  
जगाम रामम् मनसा महात्मा ॥ ५-५४-४५  
ततस्तु तम् वानवीरमुख्यम् ।  
महाबलम् मारुततुल्यवेगम् ।  
महामतिम् वायुसुतम् वरिष्ठम् ।  
प्रतुष्टवुर्देवगणाश्च सर्वे ॥ ५-५४-४६  
भम्क्त्वा वनम् महातेजा हत्वा रक्षांसि सम्युगे ।  
दग्ध्वा लङ्कापुरीम् रम्याम् रराज स महाकपिः ॥ ५-५४-४७  
तत्र देवाः सगन्धर्वाः सिद्धाश्च परमर्ष्यः ।  
दृष्ट्वा लङ्काम् प्रद्ग्धाम् ताम् विस्मयम् परमम् गताः ॥ ५-५४-४८  
तम् दृष्ट्वा वानरश्रेष्ठम् हनुमन्तम् महाकपिम् ।  
कालाग्निरिति सञ्चिन्त्य सर्वभूतानि तत्रसुः ॥ ५-५४-४९  
देवाश्च सर्वे मुनिपुङ्गवाश्च ।  
गन्धर्वविद्याधरनागयक्षाः ।  
भूतानि सर्वाणि महान्ति तत्र ।  
जग्मुः पराम् प्रीतिमतुल्यरूपाम् ॥ ५-५४-५०  
इत्यार्षे श्रीमद्रामायणे आदिकाव्ये सुन्दरकाण्डे चतुःपञ्चाशः सर्गः