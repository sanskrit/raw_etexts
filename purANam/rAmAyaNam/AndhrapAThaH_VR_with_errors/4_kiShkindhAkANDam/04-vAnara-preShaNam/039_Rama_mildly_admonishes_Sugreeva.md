---
title: 039 Rama mildly admonishes Sugreeva
title_english: 039 Rama mildly admonishes Sugreeva

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-039-Vanarasena_Samkhya_Nivedanam.mp3"></div>

इति ब्रुवाणम् सुग्रीवम् रामो धर्मभृताम् वरः ।  
बाहुभ्याम् सम्परिष्वज्य प्रत्युवाच कृताञ्जलिम् ॥ ३-३९-१  
यत् इन्द्रो वर्षते वर्षम् न तत् चित्रम् भविष्यति ।  
आदित्यो असौ सहस्रांशुः कुर्यात् वितिमिरम् नभः ॥ ३-३९-२  
चन्द्रमा रजनीम् कुर्यात् प्रभया सौम्य निर्मलाम् ।  
त्वत् विधो वा अपि मित्राणाम् प्रीतिम् कुर्यात् परन्तप ॥ ३-३९-३  
एवम् त्वयि तत् न चित्रम् भवेत् यत् सौम्य शोभनम् ।  
जानामि अहम् त्वाम् सुग्रीव सततम् प्रिय वादिनम् ॥ ३-३९-४  
त्वत् स नाथः सखे सङ्ख्ये जेता अस्मि सकलान् अरीन् ।  
त्वम् एव मे सुहृत् मित्रम् साहाय्यम् कर्तुम् अर्हसि ॥ ३-३९-५  
जहार आत्म विनाशाय वैदेहीम् राक्षस अधमः ।  
वञ्चयित्वा तु पौलोमीम् अनुह्लादो यथा शचीम् ॥ ३-३९-६  
न चिरात् तम् हनिष्यामि रावणम् निशितैः शरैः ।  
पौलोम्याः पितरम् दृप्तम् शत क्रतुः इव अरिहा ॥ ३-३९-७  
एतस्मिन् अन्तरे च एव रजः समभिवर्तत ।  
उष्णाम् तीव्राम् सहस्रांशोः छादयत् गगने प्रभाम् ॥ ३-३९-८  
दिशः पर्याकुलाः च आसन् तमसा तेन दूषिताः ।  
चचाल च मही सर्वा स शैल वन कानना ॥ ३-३९-९  
ततो नगेन्द्र सङ्काशैः तीक्ष्ण दन्ष्ट्रैः महाबलैः ।  
कृत्स्ना सञ्छादिता भूमिः असङ्ख्येयैः प्लवङ्गमैः ॥ ३-३९-१०  
निमेष अन्तर मात्रेण ततः तैः हरि यूथपैः ।  
कोटी शत परीवारैः कामरूपिभिः आवृता ॥ ३-३९-११  
नादेयैः पार्वतेयैः च सामुद्रैः च महाबलैः ।  
हरिभिः मेघ निर्ह्रादैः अन्यैः च वन वासिभिः ॥ ३-३९-१२  
तरुण आदित्य वर्णैः च शशि गौरैः च वानरैः ।  
पद्म केसर वर्णैः च श्वेतैः मेरु कृत आलयैः ॥ ३-३९-१३  
कोटी सहस्रैः दशभिः श्रीमान् परिवृतः तदा ।  
वीरः शतबलिः नाम वानरः प्रत्यदृश्यत ॥ ३-३९-१४  
ततः काञ्चन शैल आभः ताराया वीर्यवान् पिता ।  
अनेकैः बहु साहस्रैः कोटिभिः प्रत्यदृश्यत ॥ ३-३९-१५  
तथा अपरेण कोटीनाम् साहस्रेण समन्वितः ।  
पिता रुमयाः सम्प्राप्तः सुग्रीव श्वशुरो विभुः ॥ ३-३९-१६  
पद्म केसर सङ्काशः तरुण अर्क निभ आननः ।  
बुद्धिमान् वानर श्रेष्ठः सर्व वानर सत्तमः ॥ ३-३९-१७  
अनीकैः बहु साहस्रैः वानराणाम् समन्वितः ।  
पिता हनुमतः श्रीमान् केसरी प्रत्यदृश्यत ॥ ३-३९-१८  
गो लाङ्गूल महाराजो गवाक्षो भीम विक्रमः ।  
वृतः कोटि सहस्रेण वानराणाम् अदृश्यत ॥ ३-३९-१९  
ऋक्षाणाम् भीम वेगानाम् धूम्रः शत्रु निबर्हणः ।  
वृतः कोटि सहस्राभ्याम् द्वाभ्याम् समभिवर्तत ॥ ३-३९-२०  
महा अचल निभैः घोरैः पनसो नाम यूथपः ।  
आजगाम महावीर्यः तिसृभिः कोटिभिः वृतः ॥ ३-३९-२१  
नील अञ्जन चय आकारो नीलो नाम अथ यूथपः ।  
अदृश्यत महाकायः कोटिभिः दशभिः वृतः ॥ ३-३९-२२  
ततः काञ्चन आभो गवयो नाम यूथपः ।  
आजगाम महावीर्यः कोटिभिः पञ्चभिः वृतः ॥ ३-३९-२३  
दरीमुखः च बलवान् यूथपो अभ्याययौ तदा ।  
वृतः कोटि सहस्रेण सुग्रीवम् समुपस्थितः ॥ ३-३९-२४  
मैन्दः च द्विविदः च उभौ अश्वि पुत्रौ महाबलौ ।  
कोटि कोटि सहस्रेण वानराणाम् अदृश्यताम् ॥ ३-३९-२५  
गजः च बलवान् वीरः त्रिसृभिः कोटिभिः वृतः ।  
आजगाम महातेजाः सुग्रीवस्य समीपतः ॥ ३-३९-२६  
ऋक्ष राजो महातेजा जाम्बवान् नाम नामतः ।  
कोटिभिः दशभिः व्याप्तः सुग्रीवस्य वशे स्थितः ॥ ३-३९-२७  
रुमणो नाम तेजस्वी विक्रान्तैः वानरैः वृतः ।  
आगतो बलवान् तूर्णम् कोटि शत समावृतः ॥ ३-३९-२८  
ततः कोटि सहस्राणाम् सहस्रेण शतेन च ।  
पृष्ठतो अनुगतः प्राप्तो हरिभिः गन्धमादनः ॥ ३-३९-२९  
ततः पद्म सहस्रेण वृतः शन्कु शतेन च ।  
युव राजो अङ्गदः प्राप्तः पितृ तुल्य पराक्रमः ॥ ३-३९-३०  
ततः तारा द्युतिः तारो हरिः भीम पराक्रमः ।  
पञ्चभिः हरि कोटीभिः दूरतः प्रत्यदृश्यत ॥ ३-३९-३१  
इन्द्रजानुः कपिः वीरो यूथपः प्रत्यदृश्यत ।  
एकादशानाम् कोटीनाम् ईश्वरः तैः च सम्वृतः ॥ ३-३९-३२  
ततो रम्भः तु अनुप्राप्तः तरुण आदित्य सन्निभः ।  
आयुतेन वृतः चैव सहस्रेण शतेन च ॥ ३-३९-३३  
ततो यूथ पतिः वीरो दुर्मुखो नाम वानरः ।  
प्रत्यदृश्यत कोटिभ्याम् द्वाभ्याम् परिवृतो बली ॥ ३-३९-३४  
कैलास शिखर आकारैः वानरैः भीम विक्रमैः ।  
वृतः कोटि सहस्रेण हनुमान् प्रत्यदृश्यत ॥ ३-३९-३५  
नलः च अपि महावीर्यः संवृतो द्रुम वासिभिः ।  
कोटी शतेन सम्प्राप्तः सहस्रेण शतेन च ॥ ३-३९-३६  
ततो दधिमुखः श्रीमान् कोटिभिः दशभिः वृतः ।  
सम्प्राप्तो अभिनदन् तस्य सुग्रीवस्य महात्मनः ॥ ३-३९-३७  
शरभः कुमुदो वह्निः वानरो रंहः एव च ।  
एते च अन्ये च बहवो वानराः काम रूपिणः ॥ ३-३९-३८  
आवृत्य पृथिवीम् सर्वाम् पर्वतान् च वनानि च ।  
यूथपाः समनुप्राप्ता एषाम् सङ्ख्या न विद्यते ॥ ३-३९-३९  
आगताः च निविष्टाः च पृथिव्याम् सर्व वानराः ।  
आप्लवन्तः प्लवन्तः च गर्जन्तः च प्लवङ्गमाः ।  
अभ्यवर्तन्त सुग्रीवम् सूर्यम् अभ्र गणा इव ॥ ३-३९-४०  
कुर्वाणा बहु शब्दान् च प्रकृष्टा बलशालिनः ।  
शिरोभिः वानरेन्द्राय सुग्रीवाय न्यवेदयन् ॥ ३-३९-४१  
अपरे वानर श्रेष्ठाः सङ्गम्य च यथा उचितम् ।  
सुग्रीवेण समागम्य स्थिताः प्राञ्जलयः तदा ॥ ३-३९-४२  
सुग्रीवः त्वरितो रामे सर्वान् तान् वानरर्षभान् ।  
निवेदयित्वा धर्मज्ञः स्थितः प्रान्जलिः अब्रवीत् ॥ ३-३९-४३  
यथा सुखम् पर्वत निर्झरेषु  
वनेषु सर्वेषु च वानरेन्द्राः ।  
निवेशयित्वा विधिवत् बलानि  
बलम् बलज्ञः प्रतिपत्तुम् ईष्टे ॥ ३-३९-४४  
इति वाल्मीकि रामायणे आदि काव्ये किष्किन्ध काण्डे एकोन चत्वारिंशः सर्गः