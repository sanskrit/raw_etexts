---
title: 047 Search for Seetha failed in east north and west
title_english: 047 Search for Seetha failed in east north and west

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-047-Thridigbhyaha_Vanara_Prathyagamanam.mp3"></div>

दर्शनार्थम् तु वैदेह्याः सर्वतः कपि कुञ्जराः ।  
व्यादिष्टाः कपि राजेन यथा उक्तम् जग्मुर् अञ्जसा ॥ ४-४७-१  
ते सरांसि सरित् कक्षान् आकाशम् नगराणि च ।  
नदी दुर्गान् तथा शैलान् विचिन्वन्ति समन्ततः ॥ ४-४७-२  
सुग्रीवेण समाख्याताः सर्वे वानर यूथपाः ।  
तत्र देशान् प्रविचिन्वन्ति स शैल वन काननान् ॥ ४-४७-३  
विचिन्त्य दिवसम् सर्वे सीता अधिगमने धृताः ।  
समायान्ति स्म मेदिन्याम् निशा कालेषु वानराः ॥ ४-४७-४  
सर्व ऋतुकान् च देशेषु वानराः स फलान् द्रुमान् ।  
आसाद्य रजनीम् शय्याम् चक्रुः सर्वेषु अहस्सु ते ॥ ४-४७-५  
तत् अहः प्रथमम् कृत्वा मासे प्रस्रवणम् गताः ।  
कपि राजेन सङ्गम्य निराशाः कपि कुञ्जराः ॥ ४-४७-६  
विचित्य तु दिशम् पूर्वाम् यथा उक्ताम् सचिवैः सह ।  
अदृष्ट्वा विनतः सीताम् आजगाम महाबलः ॥ ४-४७-७  
दिशम् अपि उत्तराम् सर्वाम् विविच्य स महाकपिः ।  
आगतः सह सैन्येन वीरः शतबलिः तदा ॥ ४-४७-८  
सुषेणः पश्चिमाम् आशाम् विविच्य सह वानरैः ।  
समेत्य मासे पूर्णे तु सुग्रीवम् उपचक्रमे ॥ ४-४७-९  
तम् प्रस्रवण पृष्ठस्थम् समासाद्य अभिवाद्य च ।  
आसीनम् सह रामेण सुग्रीवम् इदम् अब्रुवन् ॥ ४-४७-१०  
विचिताः पर्वताः सर्वे वनानि गहनानि च ।  
निम्नगाः सागर अन्ताः च सर्वे जनपदाः तथा ॥ ४-४७-११  
गुहाः च विचिताः सर्वा याः च ते परिकीर्तिताः ।  
विचिताः च महागुल्मा लता वितत सन्तताः ॥ ४-४७-१२  
गहनेषु च देशेषु दुर्गेषु विषमेषु च ।  
सत्त्वानि अतिप्रमाणानि विचितानि हतानि च ।  
ये चैव गहना देशा विचिताः ते पुनः पुनः ॥ ४-४७-१३  
उदार सत्त्व अभिजनो हनूमान्  
स मैथिलीम् ज्ञास्यसि वानरेन्द्र ।  
दिशम् तु याम् एव गता तु सीता  
ताम् आस्थितो वायु सुतो हनूमान् ॥ ४-४७-१४  
इति वाल्मीकि रामायणे आदि काव्ये किष्किन्ध काण्डे सप्त चत्वारिन्शः सर्गः