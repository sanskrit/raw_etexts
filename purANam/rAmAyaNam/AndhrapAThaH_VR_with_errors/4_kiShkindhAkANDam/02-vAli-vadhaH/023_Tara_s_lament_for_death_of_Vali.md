---
title: 023 Tara s lament for death of Vali
title_english: 023 Tara s lament for death of Vali

---
<div class="audioEmbed"  caption="श्रीराम-हरिसीताराममूर्ति-घनपाठिभ्यां वचनम्" src="https://archive.org/download/Ramayana-recitation-Sriram-harisItArAmamUrti-Ghanapaati-v2/Kanda_4/Kanda_4_KSK-023-Tharayaha_Shokaha.mp3"></div>

ततः समुपजिघ्रन्ती कपि राजस्य तत् मुखम् ।  
पतिम् लोकश्रुता तारा मृतम् वचनम् अब्रवीत् ॥ ३-२३-१  
शेषे त्वम् विषमे दुःखम् अकृत्वा वचनम् मम ।  
उपल उपचिते वीर सुदुःखे वसुधा तले ॥ ३-२३-२  
मत्तः प्रियतरा नूनम् वानरेन्द्र मही तव ।  
शेषे हि ताम् परिष्वज्य माम् च न प्रतिभाषसे ॥ ३-२३-३  
सुग्रीवस्य वशम् प्राप्तो विधिः एष भवत्य अहो ।  
सुग्रीव एव विक्रान्तो वीर साहसिक प्रिय ॥ ३-२३-४  
ऋक्ष वानर मुख्याः त्वाम् बलिनम् पर्युपासते ।  
तेषाम् विलपितम् कृच्छ्रम् अङ्गदस्य च शोचतः ॥ ३-२३-५  
मम च इमा गिरः श्रुत्वा किम् त्वम् न प्रतिबुध्यसे ।  
इदम् तत् वीर शयनम् तत्र शेषे हतो युधि ॥ ३-२३-६  
शायिता निहता यत्र त्वया एव रिपवः पुरा ।  
विशुद्ध सत्त्व अभिजन प्रिययुद्ध मम प्रिय ॥ ३-२३-७  
माम् अनाथाम् विहाय एकाम् गतः त्वम् असि मानद ।  
शूराय न प्रदातव्या कन्या खलु विपश्चिता ॥ ३-२३-८  
शूर भार्याम् हताम् पश्य सद्यो माम् विधवाम् कृताम् ।  
अवभग्नः च मे मानो भग्ना मे शाश्वती गतिः ॥ ३-२३-९  
अगाधे च निमग्ना अस्मि विपुले शोक सागरे ।  
अश्म सारमयम् नूनम् इदम् मे हृदयम् दृढम् ॥ ३-२३-१०  
भर्तारम् निहतम् दृष्ट्वा यत् न अद्य शतधा गतम् ।  
सुहृत् चैव हि भर्ता च प्रकृत्या च मम प्रियः ॥ ३-२३-११  
प्रहारे च पराक्रान्तः शूरः पञ्चत्वम् आगतः ।  
पति हीना तु या नारी कामम् भवतु पुत्रिणी ॥ ३-२३-१२  
धन धान्य समृद्धा अपि विधवा इति उच्यते जनैः ।  
स्व गात्र प्रभवे वीर शेषे रुधिर मण्डले ॥ ३-२३-१३  
कृमि राग परिस्तोमे स्वकीये शयने यथा ।  
रेणु शोणित संवीतम् गात्रम् तव समन्ततः ॥ ३-२३-१४  
परिरब्धुम् न शक्नोमि भुजाभ्याम् प्लवगर्षभ ।  
कृत कृत्यो अद्य सुग्रीवो वैरे अस्मिन् अतिदारुणे ॥ ३-२३-१५  
यस्य राम विमुक्तेन हृतम् एक इषुणा भयम् ।  
शरेण हृदि लग्नेन गात्र संस्पर्शने तव ॥ ३-२३-१६  
वार्यामि त्वाम् निरीक्षन्ती त्वयि पञ्चत्वम् आगते ।  
उद्बबर्ह शरम् नीलः तस्य गात्र गतम् तदा ॥ ३-२३-१७  
गिरि गह्वर संलीनम् दीप्तम् आशी विषम् यथा ।  
तस्य निष्कृष्यमाणस्य बाणस्य च बभौ द्युतिः ॥ ३-२३-१८  
अस्त मस्तक संरुद्धो रश्मिः दिनकरात् इव ।  
पेतुः क्षतज धाराः तु व्रणेभ्यः तस्य सर्वशः ॥ ३-२३-१९  
ताम्र गैरिक सम्पृक्ता धारा इव धरा धरात् ।  
अवकीर्णम् विमार्जन्ती भर्तारम् रण रेणुना ॥ ३-२३-२०  
अस्रैः नयनजैः शूरम् सिषेच अस्त्र समाहतम् ।  
रुधिरोक्षित सर्वान्गम् दृष्ट्वा विनिहतम् पतिम् ॥ ३-२३-२१  
उवाच तारा पिङ्गाक्षम् पुत्रम् अङ्गदम् अङ्गना ।  
अवस्थाम् पश्चिमाम् पश्य पितुः पुत्र सुदारुणाम् ॥ ३-२३-२२  
सम्प्रसक्तस्य वैरस्य गतो अन्तः पाप कर्मणा ।  
बाल सूर्योज्ज्वल तनुम् प्रयातम् यम सादनम् ॥ ३-२३-२३  
अभिवादय राजानम् पितरम् पुत्र मानदम् ।  
एवम् उक्तः समुत्थाय जग्राह चरणौ पितुः ॥ ३-२३-२४  
भुजाभ्याम् पीन वृताभ्याम् अङ्गदो अहम् इति ब्रुवन् ।  
अभिवादयमानम् त्वाम् अङ्गदम् त्वम् यथा पुरा ॥ ३-२३-२५  
दीर्घ आयुर् भव पुत्र इति किम् अर्थम् न अभिभाषसे ।  
अहम् पुत्र सहाया त्वाम् उपासे गत चेतनम् ।  
सिंहेन पातितम् सद्यो गौः स वत्सा इव गो वृषम् ॥ ३-२३-२६  
इष्ट्वा सङ्ग्राम यज्ञेन राम प्रहरण अम्भसा ।  
अस्मिन् अवभृथे स्नातः कथम् पत्न्या मया विना ॥ ३-२३-२७  
या दत्ता देव राजेन तव तुष्टेन संयुगे ।  
शात कौम्भीम् प्रियाम् मालाम् ताम् ते पश्यामि न इह किम् ॥ ३-२३-२८  
राज्यश्रीः न जहाति त्वाम् गत असुम् अपि मानद ।  
सूर्यस्य आवर्तमानस्य शैल राजम् इव प्रभा ॥ ३-२३-२९  
न मे वचः पथ्यम् इदम् त्वया कृतम्  
न च अस्मि शक्ता हि निवारणे तव ।  
हता सपुत्रा अस्मि हतेन संयुगे  
सह त्वया श्रीः विजहाति माम् अपि ॥ ३-२३-३०  
इति वाल्मीकि रामायणे आदि काव्ये किष्किन्ध काण्डे त्रयो विंशः सर्गः