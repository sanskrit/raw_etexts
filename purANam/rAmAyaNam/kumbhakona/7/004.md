

  
श्रुत्वागस्त्येरितं वाक्यं रामो विस्मयमागतः।  
कथमासीत्तु लङ्कायां सम्भवो रक्षसां पुरा ॥ 7.4.1 ॥   
ततः शिरः कम्पयित्वा त्रेताग्निसमविग्रहम्।  
तमगस्त्यं मुहुर्दृष्ट्वा स्मयमानोऽभ्यभाषत ॥ 7.4.2 ॥   
भगवन्पूर्वमप्येषा लङ्कासीत्पिशिताशिनाम्।  
श्रुत्वेदं भगवद्वाक्यं जातो मे विस्मयः परः ॥ 7.4.3 ॥   
पुलस्त्यवंशादुद्भूता राक्षसा इति नः श्रुतम्।  
इदानीमन्यतश्चापि सम्भवः कीर्तितस्त्वया ॥ 7.4.4 ॥   
रावणात्कुम्भकर्णाच्च प्रहस्ताद्विकटादपि।  
रावणस्य च पुत्रेभ्यः किं नु ते बलवत्तराः ॥ 7.4.5 ॥   
क एषां पूर्वको ब्रह्मन्किन्नामा च बलोत्कटः।  
अपराधं च कं प्राप्य विष्णुना द्राविताः कथम् ॥ 7.4.6 ॥   
एतद्विस्तरतः सर्वं कथयस्व ममानघ।  
कुतूहलमिदं मह्यं नुद भानुर्यथा तमः ॥ 7.4.7 ॥   
राघवस्य वचः श्रुत्वा संस्कारालङ्कृतं शुभम्।  
ईषद्विस्मयमानस्तमगस्त्यः प्राह राघवम् ॥ 7.4.8 ॥   
प्रजापतिः पुरा सृष्ट्वा ह्यपः सलिलसम्भवः।  
तासां गोपायने सत्त्वानसृजत्पद्मसम्भवः ॥ 7.4.9 ॥   
ते सत्त्वाः सत्त्वकर्तारं विनीतवदुपस्थिताः।  
किं कुर्म इति भाषन्तः क्षुत्पिपासाभयार्दिताः ॥ 7.4.10 ॥   
प्रजापतिस्तु तान्याह सत्वानि प्रहसन्निव।  
आभाष्य वाचा यत्नेन रक्षध्वमिति मानदः ॥ 7.4.11 ॥   
रक्षामेति च तत्रान्ये जक्षाम इति चापरे।  
भुक्षिताभुक्षितैरुक्तस्ततस्तानाह भूतकृत् ॥ 7.4.12 ॥   
रक्षामेति च यैरुक्तं राक्षसास्ते भवन्तु वः।  
जक्षाम इति यैरुक्तं यक्षा एव भवन्तु वः ॥ 7.4.13 ॥   
तत्र हेतिः प्रहेतिश्च भ्रातरौ राक्षसाधिपौ।  
मधुकैटभसङ्काशौ बभूवतुररिन्दमौ ॥ 7.4.14 ॥   
प्रहेतिर्धार्मिकस्तत्र तपोवनगतस्तदा।  
हेतिर्दारक्रियार्थे तु परं यत्नमथाकरोत् ॥ 7.4.15 ॥   
स कालभगिनीं कन्यां भयां नाम भयावहाम्।  
उदावहदमेयात्मा स्वयमेव महामतिः ॥ 7.4.16 ॥   
स तस्यां जनयामास हेती राक्षसपुङ्गवः।  
पुत्रं पुत्रवतां श्रेष्ठो विद्युत्केश इति श्रुतम् ॥ 7.4.17 ॥   
विद्युत्केशो हेतिपुत्रः स दीप्तार्कसमप्रभः।  
व्यवर्धत महातेजास्तोयमध्य इवाम्बुदः ॥ 7.4.18 ॥   
स यदा यौवनं भद्रमनुप्राप्तो निशाचरः।  
ततो दारक्रियां तस्य कर्तुं व्यवसितः पिता ॥ 7.4.19 ॥   
सन्ध्यायास्तनयां सोऽथ सन्ध्यातुल्यां प्रभावतः।  
वरयामास पुत्रार्थं हेती राक्षसपुङ्गवः ॥ 7.4.20 ॥   
अवश्यमेव दातव्या परस्मै सेति सन्ध्यया।  
चिन्तयित्वा सुता दत्ता विद्युत्केशाय राघव ॥ 7.4.21 ॥   
सन्ध्यायास्तनयां लब्ध्वा विद्युत्केशो निशाचरः।  
रमते स्म तया सार्धं पौलोम्या मघवानिव ॥ 7.4.22 ॥   
केनचित्त्वथ कालेन राम सालकटङ्कटा।  
विद्युत्केशाद्गर्भमाप घनराजिरिवार्णवात् ॥ 7.4.23 ॥   
ततः सा राक्षसी गर्भं घनगर्भसमप्रभम्।  
प्रसूता मन्दरं गत्वा गङ्गा गर्भमिवाग्निजम् ॥ 7.4.24 ॥   
समुत्सृज्य तु सा गर्भं विद्युत्केशरतार्थिनी।  
रेमे तु सार्धं पतिना विस्मृत्य सुतमात्मजम् ॥ 7.4.25 ॥   
तयोत्सृष्टः स तु शिशुः शरदर्कसमद्युतिः।  
निधायास्ये स्वयं मुष्टिं रुरोद शनकैस्तदा ॥ 7.4.26 ॥   
ततो वृषभमास्थाय पार्वत्या सहितः शिवः।  
वायुमार्गेण गच्छन्वै शुश्राव रुदितस्वनम् ॥ 7.4.27 ॥   
अपश्यदुमया सार्धं रुदन्तं राक्षसात्मजम्।  
कारुण्यभावात्पार्वत्या भवस्त्रिपुरसूदनः ॥ 7.4.28 ॥   
तं राक्षसात्मजं चक्रे मातुरेव वयःसमम्।  
अमरं चैव तं कृत्वा महादेवोऽक्षरोऽव्ययः ॥ 7.4.29 ॥   
पुरमाकाशगं प्रादात्पार्वत्याः प्रियकाम्यया।  
उमयापि वरो दत्तो राक्षसानां नृपात्मज ॥ 7.4.30 ॥   
सद्योपलब्धिर्गर्भस्य प्रसूतिः सद्य एव च।  
सद्य एव वयःप्राप्तिर्मातुरेव वयस्समम् ॥ 7.4.31 ॥   
ततः सुकेशो वरदानगर्वितः श्रियं प्रभोः प्राप्य हरस्य पार्श्वतः।  
चचार सर्वत्र महान्महामतिः खगं पुरं प्राप्य पुरन्दरो यथा ॥ 7.4.32 ॥   
