

  
निवर्तमानः संहृष्टो रावणस्सुदुरात्मवान्।  
जह्रे पथि नरेन्द्रर्षिदेवगन्धर्वकन्यकाः ॥ 7.24.1 ॥   
दर्शनीयां हि रक्षः स कन्यां स्त्रीं वापि पश्यति।  
हत्वा बन्धुजनं तस्या विमाने तां रुरोध ह ॥ 7.24.2 ॥   
एवं पन्नगकन्याश्च राक्षसासुरमानुषीः।  
यक्षदानवकन्याश्च विमाने सोऽध्यरोपयत् ॥ 7.24.3 ॥   
ताश्च सर्वाः समं दुःखान्मुमुचुर्बाष्पजं जलम्।  
तुल्यमग्न्यर्चिषां तत्र शोकाग्निभयसम्भवम् ॥ 7.24.4 ॥   
ताभिः सर्वानवद्याभिर्नदीभिरिव सागरः।  
आपूरितं विमानं तद्भयशोकाशिवाश्रुभिः ॥ 7.24.5 ॥   
नागगन्धर्वकन्याश्च महर्षितनयाश्च याः।  
दैत्यदानवकन्याश्च विमाने शतशोऽरुदन् ॥ 7.24.6 ॥   
दीर्घकेश्यः सुचार्वङ्ग्यः पूर्णचन्द्रनिभाननाः।  
पीनस्तन्यस्तथा वज्रवेदिमध्यसमप्रभाः ॥ 7.24.7 ॥   
रथकूबरसङ्काशैः श्रोणिदेशैर्मनोहराः।  
स्त्रियः सुराङ्गनाप्रख्या निष्टप्तकनकप्रभाः ॥ 7.24.8 ॥   
शोकदुःखभयत्रस्ता विह्वलाश्च सुमध्यमाः।  
तासां निश्वासवातेन सर्वतः सम्प्रदीपितम् ॥ 7.24.9 ॥   
अग्निहोत्रमिवाभाति सन्निरुद्धाग्निपुष्पकम्।  
दशग्रीववशं प्राप्तास्तास्तु शोकाकुलाः स्त्रियः ॥ 7.24.10 ॥   
दीनवक्रेक्षणाः श्यामा मृग्यः सिंहवशा इव।  
काचिच्चिन्तयती तत्र किं नु मां भक्षयिष्यति ॥ 7.24.11 ॥   
इति मातृपितॄन्स्मृत्वा भर्तॄन्भ्रातॄंस्तथैव च।  
दुःखशोकसमाविष्टा विलेपुः सहिताः स्त्रियः ॥ 7.24.12 ॥   
कथं नु खलु मे पुत्रो भविष्यति मया विना।  
कथं माता कथं भ्राता निमग्नाः शोकसागरे ॥ 7.24.13 ॥   
हा कथं नु करिष्यामि भर्तुस्तस्मादहं विना।  
मृत्यो प्रसादयामि त्वां नय मां दुःखभागिनीम् ॥ 7.24.14 ॥   
किन्नु तद्दुष्कृतं कर्म पुरा देहान्तरे कृतम् ॥ 7.24.15 ॥   
एवं स्म दुःखिताः सर्वाः पतिताः शोकसागरे।  
न खल्विदानीं पश्यामो दुःखस्यास्यान्तमात्मनः ॥ 7.24.16 ॥   
अहो धिङ्मानुषं लोकं नास्ति खल्वधमः परः।  
यद्दुर्बला बलवता भर्तारो रावणेन नः ॥ 7.24.17 ॥   
सूर्येणोदयता काले नक्षत्राणीव नाशिताः।  
अहो सुबलवद्रक्षो वधोपायेषु युज्यते ॥ 7.24.18 ॥   
अहो दुर्वृत्तमास्थाय नात्मानं वैजुगुप्सते।  
सर्वथा सदृशस्तावद्विक्रमोऽस्य दुरात्मनः ॥ 7.24.19 ॥   
इदं त्वसदृशं कर्म परदाराभिमर्शनम्।  
यस्मादेष परक्यासु रमते राक्षसाधमः ॥ 7.24.20 ॥   
तस्माद्वै स्त्रीकृतेनैव प्राप्स्यते दुर्मतिर्वधम्।  
सतीभिर्वरनारीभिरेवं वाक्येऽभ्युदीरिते ॥ 7.24.21 ॥   
नेदुर्दुन्दुभयः खस्थाः पुष्पवृष्टिः पपात च।  
शप्तः स्त्रीभिः स तु समं हतौजा इव निष्प्रभः ॥ 7.24.22 ॥   
एवं विलपितं तासां शृण्वन्राक्षसपुङ्गवः।  
प्रविवेश पुरीं लङ्कां पूज्यमानो निशाचरैः ॥ 7.24.23 ॥   
एतस्मिन्नन्तरे घोरा राक्षसी कामरूपिणी।  
सहसा पतिता भूमौ भगिनी रावणस्य सा ॥ 7.24.24 ॥   
तां स्वसारं समुत्थाप्य रावणः परिसान्त्वयन्।  
अब्रवीत्किमिदं भद्रे वक्तुकामाऽसि मे द्रुतम् ॥ 7.24.25 ॥   
सा बाष्पपरिरुद्धाक्षी रक्ताक्षी वाक्यमब्रवीत्।  
कृताऽस्मि विधवा राजंस्त्वया बलवता बलात् ॥ 7.24.26 ॥   
एते राजंस्त्वया वीरा दैत्या विनिहता रणे।  
कालकेया इति ख्याताः सहस्राणि चतुर्दश ॥ 7.24.27 ॥   
प्राणेभ्योऽपि गरीयान्मे तत्र भर्ता महाबलः ॥ 7.24.28 ॥   
सोऽपि त्वया हतस्तात रिपुणा भ्रातृगृध्नुना।  
त्वयाऽस्मि निहता राजन्स्वयमेव हि बन्धुना ॥ 7.24.29 ॥   
ननु नाम त्वया रक्ष्यो जामाता समरेष्वपि।  
स त्वया निहतो युद्धे स्वयमेव न लज्जसे ॥ 7.24.30 ॥   
एवमुक्तो दशग्रीवो भगिन्या क्रोशमानया।  
अब्रवीत्सान्त्वयित्वा तां सामपूर्वमिदं वचः ॥ 7.24.31 ॥   
अलं वत्से रुदित्वा ते न भेतव्यं च सर्वशः।  
दानमानप्रसादैस्त्वां तोषयिष्यामि यत्नतः ॥ 7.24.32 ॥   
युद्धप्रमत्तो व्याक्षिप्तो जयाकाङ्क्षी क्षिपञ्छरान्।  
नावगच्छामि युद्धेषु स्वान्परान्वाप्यहं शुभे ॥ 7.24.33 ॥   
जामातरं न जाने स्म प्रहरन्युद्धदुर्मदः।  
तेनासौ निहतः सङ्ख्ये मया भर्ता तव स्वसः ॥ 7.24.34 ॥   
अस्मिन्काले तु यत्प्राप्तं तत्करिष्यामि ते हितम्।  
भ्रातुरैश्वर्ययुक्तस्य खरस्य वस पार्श्वतः ॥ 7.24.35 ॥   
चतुर्दशानां भ्राता ते सहस्राणां भविष्यति।  
प्रभुः प्रयाणे दाने च राक्षसानां महाबलः ॥ 7.24.36 ॥   
तत्र मातृष्वसेयस्ते भ्राताऽयं वै खरः प्रभुः।  
भविष्यति तवादेशं सदा कुर्वन्निशाचरः ॥ 7.24.37 ॥   
शीघ्रं गच्छत्वयं वीरो दण्डकान्परिरक्षितुम्।  
दूषणोऽस्य बलाध्यक्षो भविष्यति महाबलः ॥ 7.24.38 ॥   
तत्र ते वचनं शूरः करिष्यति सदा खरः।  
रक्षसां कामरूपाणां प्रभुरेष भविष्यति ॥ 7.24.39 ॥   
एवमुक्त्वा दशग्रीवः सैन्यमस्यादिदेश ह।  
चतुर्दश सहस्राणि रक्षसां वीर्यशालिनाम् ॥ 7.24.40 ॥   
स तैः परिवृतस्सर्वै राक्षसैर्घोरदर्शनैः।  
आगच्छत खरः शीघ्रं दण्डकानकुतोभयः ॥ 7.24.41 ॥   
स तत्र कारयामास राज्यं निहतकण्टकम्।  
सा च शूर्पणखा तत्र न्यवसद्दण्डकावने ॥ 7.24.42 ॥   
