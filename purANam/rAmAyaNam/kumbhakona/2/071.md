

  
स प्राङ्मुखो राजगृहादभिनिर्याय राघवः।  
ततः सुदामां द्युतिमान् सन्तीर्यावेक्ष्य तां नदीम् ॥ 2.71.1 ॥   
ह्लादिनीं दूरपारां च प्रत्यक्स्त्रोतस्तरङ्गिणीम्।  
शतद्रूमतरच्छ्रीमान् नदीमिक्ष्वाकुनन्दनः ॥ 2.71.2 ॥   
एलाधाने नदीं तीर्त्वा प्राप्य चापरपर्पटान्।  
शिलामाकुर्वतीं तीर्त्वा आग्नेयं शल्यकर्त्तनम् ॥ 2.71.3 ॥   
सत्यसन्धः शुचिः श्रीमान् प्रेक्षमाणः शिलावहाम्।  
अत्ययात् स महाशैलान् वनं चैत्ररथं प्रति ॥ 2.71.4 ॥   
सरस्वतीं च गङ्गां च युग्मेन प्रत्यपद्यत।  
उत्तरं वीरमत्स्यानां भारुण्डं प्राविशद्वनम् ॥ 2.71.5 ॥   
वेगिनीं च कुलिङ्गाख्यां ह्लादिनीं पर्वतावृताम्।  
यमुनां प्राप्य सन्तीर्णो बलमाश्वासयत्तदा ॥ 2.71.6 ॥   
शीतीकृत्य तु गात्राणि क्लान्तानाश्वास्य वाजिनः।  
तत्र स्नात्वा च पीत्वा च प्रायादादाय चोदकम् ॥ 2.71.7 ॥   
राजपुत्रो महारण्यमनभीक्ष्णोपसेवितम्।  
भद्रो भद्रेण यानेन मारुतः खमिवात्ययात् ॥ 2.71.8 ॥   
भागीरथीं दुष्प्रतरामंशुधाने महानदीम्।  
उपायाद्राघवस्तूर्णं प्राग्वटे विश्रुते पुरे ॥ 2.71.9 ॥   
स गङ्गां प्राग्वटे तीर्त्वा समायात् कुटिकोष्ठिकाम्।  
सबलस्तां स तीर्त्वाथ समायाद्धर्मवर्द्धनम् ॥ 2.71.10 ॥   
तोरणं दक्षिणार्द्धेन जम्बूप्रस्थमुपागमत्।  
वरूथं च ययौ रम्यं ग्रामं दशरथात्मजः ॥ 2.71.11 ॥   
तत्र रम्ये वने वासं कृत्वाऽसौ प्राङ्मुखो ययौ।  
उद्यानमुज्जिहानायाः प्रियका यत्र पादपाः ॥ 2.71.12 ॥   
सालांस्तु प्रियकान् प्राप्य शीघ्रानास्थाय वाजिनः।  
अनुज्ञाप्याथ भरतो वाहिनीं त्वरितो ययौ ॥ 2.71.13 ॥   
वासं कृत्वा सर्वतीर्थे तीर्त्वा चोत्तानिकां नदीम्।  
अन्यानदीश्च विविधाः पार्वतीयैस्तुरङ्गमैः ॥ 2.71.14 ॥   
हस्तिपृष्ठकमासाद्य कुटिकामत्यवर्त्तत।  
ततार च नरव्याघ्रो लौहित्ये स कपीवतीम् ॥ 2.71.15 ॥   
कलिङ्गनगरे चापि प्राप्य सालवनं तदा।  
भरतः क्षिप्रमागच्छत् सुपरिश्रान्तवाहनः ॥ 2.71.16 ॥   
वनं च समतीत्याशु शर्वर्य्यामरुणोदये।  
अयोध्यां मनुना राज्ञा निर्मितां सन्ददर्श ह ॥ 2.71.17 ॥   
तां पुरीं पुरुषव्याघ्रः सप्तरात्रोषितः पथि।  
अयोध्यामग्रतो दृष्ट्वा सारथिं वाक्यमब्रवीत् ॥ 2.71.18 ॥   
एषा नातिप्रतीता मे पुण्योद्याना यशस्विनी।  
अयोध्या दृश्यते दूरात् सारथे पाण्डुमृत्तिका ॥ 2.71.19 ॥   
यज्वभिर्गुणसम्पन्नैर्बाह्मणैर्वेदपारगैः।  
भूयिष्ठमृद्धैराकीर्णा राजर्षिपरिपालिता ॥ 2.71.20 ॥   
अयोध्यायां पुरा शब्दः श्रूयते तुमुलो महान्।  
समन्तान्नरनारीणां तमद्य न श्रृणोम्यहम् ॥ 2.71.21 ॥   
समान्ताद्विप्रधावद्भिः प्रकाशन्ते ममान्यदा।  
तान्यद्यानुरुदन्तीव परित्यक्तानि कामिभिः ॥ 2.71.22 ॥   
अरण्यभूतेव पुरी सारथे प्रतिभाति मे ॥ 2.71.23 ॥   
नह्यत्र यानैर्दृश्यन्ते न गजैर्न च वाजिभिः।  
निर्यान्तो वाभियान्तो वा नरमुख्या यथापुरम् ॥ 2.71.24 ॥   
उद्यानानि पुरा भान्ति मत्तप्रमुदितानि च।  
जनानां रतिसंयोगेष्वत्यन्तगुणवन्ति च ॥ 2.71.25 ॥   
तान्येतान्यद्य पश्यामि निरानन्दानि सर्वशः।  
स्रस्तपर्णैरनुपथं विक्रोशद्भिरिव द्रुमैः ॥ 2.71.26 ॥   
नाद्यापि श्रूयते शब्दो मत्तानां मृगपक्षिणाम्।  
संरक्तां मधुरां वाणीं कलं व्याहरतां बहु ॥ 2.71.27 ॥   
चन्दनागरुसम्पृक्तो धूपसम्मूर्च्छितोऽतुलः।  
प्रवाति पवनः श्रीमान् किन्नु नाद्य यथापुरम् ॥ 2.71.28 ॥   
भेरीमृदङ्गवीणानां कोणसङ्घट्टितः पुनः।  
किमद्य शब्दो विरतः सदाऽदीनगतिः पुरा ॥ 2.71.29 ॥   
अनिष्टानि च पापानि पश्यामि विविधानि च।  
निमित्तान्यमनोज्ञानि तेन सीदति मे मनः ॥ 2.71.30 ॥   
सर्वथा कुशलं सूत दुर्लभं मम बन्धुषु।  
तथा ह्यसति सम्मोहे हृदयं सीदतीव मे ॥ 2.71.31 ॥   
विषण्णः श्रान्तहृदयस्त्रस्तस्स लुलितेन्द्रियः।  
भरतः प्रविवेशाशु पुरीमिक्ष्वाकुपालिताम् ॥ 2.71.32 ॥   
द्वारेण वैजयन्तेन प्राविशच्छ्रान्तवाहनः।  
द्वास्स्थैरुत्थाय विजयं पृष्टस्तैः सहितो ययौ ॥ 2.71.33 ॥   
स त्वनेकाग्रहृदयो द्वास्स्थं प्रत्यर्च्य तं जनम्।  
सूतमश्वपतेः क्लान्तमब्रवीत्तत्र राघवः ॥ 2.71.34 ॥   
किमहं त्वरयानीतः कारणेन विनाऽनघ।  
अशुभाशङ्किहृदयं शीलं च पततीव मे ॥ 2.71.35 ॥   
श्रुता नो यादृशाः पूर्वं नृपतीनां विनाशने।  
आकारांस्तानहं सर्वानिह पश्यामि सारथे ॥ 2.71.36 ॥   
सम्मार्जनविहीनानि परुषाण्युपलक्षये।  
असंयतकवाटानि श्रीविहीनानि सर्वशः ॥ 2.71.37 ॥   
अनाशितकुटुम्बानि प्रभाहीनजनानि च।  
अलक्ष्मीकानि पश्यामि कुटुम्बिभवनान्यहम् ॥ 2.71.38 ॥   
अपेतमाल्यशोभान्यप्यसम्मृष्टाजिराणि च।  
देवागाराणि शून्यानि न चाभान्ति यथापुरम् ॥ 2.71.39 ॥   
देवतार्चाः प्रविद्धाश्च यज्ञ गोष्ठ्यस्तथाविधाः।  
माल्यापणेषु राजन्ते नाद्य पण्यानि वा तथा ॥ 2.71.40 ॥   
दृश्यन्ते वणिजोऽप्यद्य न यथापूर्वमत्र वै।  
ध्यानसंविग्नहृदया नष्टव्यापारयन्त्रिताः ॥ 2.71.41 ॥   
देवायतनचैत्येषु दीनाः पक्षिगणास्तथा।  
मलिनं चाश्रुपूर्णाक्षं दीनं ध्यानपरं कृशम् ॥ 2.71.42 ॥   
सस्त्रीपुंसं च पश्यामि जनमुत्कण्ठितं पुरे ॥ 2.71.43 ॥   
इत्येवमुक्त्वा भरतः सूतं तं दीनमानसः।  
तान्यरिष्टान्ययोध्यायां प्रेक्ष्य राजगृहं ययौ ॥ 2.71.44 ॥   
तां शून्यश्रृङ्गाटकवेश्मरथ्यां रजोरुणद्वारकपाटयन्त्राम्।  
दृष्ट्वा पुरीमिन्द्रपुरप्रकाशां दुःखेन सम्पूर्णतरो बभूव ॥ 2.71.45 ॥   
बहूनि पश्यन् मनसोऽप्रियाणि यान्यन्यदा नास्य पुरे बभूवुः।  
अवाक्छिरा दीनमना न हृष्टः पितुर्महात्मा प्रविवेश वेश्म ॥ 2.71.46 ॥   
