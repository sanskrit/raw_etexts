

  
अथ रात्र्यां व्यतीतायां प्रातरेवापरेऽहनि।  
वन्दिनः पर्युपातिष्ठंस्तत्पार्थिवनिवेशनम् ॥ 2.65.1 ॥   
सूताः परमसंस्कारामङ्गलाश्चोत्तमश्रुताः।  
गायकाः स्तुतिशीलाश्च निगदन्तः पृथक् पृथक् ॥ 2.65.2 ॥   
राजानं स्तुवतां तेषामुदात्ताभिहिताशिषाम्।  
प्रासादाभोगविस्तीर्णः स्तुतिशब्दो ह्यवर्तत ॥ 2.65.3 ॥   
ततस्तु स्तुवतां तेषां सूतानां पाणिवादकाः।  
अपदानान्युदाहृत्य पाणिवादानवादयन् ॥ 2.65.4 ॥   
तेन शब्देन विहगाः प्रतिबुद्धा विसस्वनुः।  
शाखास्थाः पञ्जरस्थाश्च ये राजकुलगोचराः ॥ 2.65.5 ॥   
व्याहृताः पुण्यशब्दाश्च वीणानां चापि निस्वनाः।  
आशीर्गेयं च गाथानां पूरयामास वेश्म तत् ॥ 2.65.6 ॥   
ततः शुचिसमाचाराः पर्युपस्थानकोविदाः।  
स्त्रीवर्षधरभूयिष्ठा उपतस्थुर्यथापुरम् ॥ 2.65.7 ॥   
हरिचन्दनसम्पृक्तमुदकं काञ्चनैर्घटैः।  
आनिन्युः स्नानशिक्षाज्ञा यथाकालं यथाविधि ॥ 2.65.8 ॥   
मङ्गलालम्भनीयानि प्राशनीयान्युपस्करान्।  
उपनिन्युस्तथाप्यन्याः कुमारीबहुलाः स्त्रियः ॥ 2.65.9 ॥   
सर्वलक्षणसम्पन्नं सर्वं विधिवदर्चितम्।  
सर्वं सुगुणलक्ष्मीवत्तद्बभूवाभिहारिकम् ॥ 2.65.10 ॥   
तत्तु सूर्योदयं यावत्सर्वं परिसमुत्सुकम्।  
तस्थावनुपसम्प्राप्तं किंस्विदित्युपशङ्कितम् ॥ 2.65.11 ॥   
अथा याः कोसलेन्द्रस्य शयनं प्रत्यनन्तराः।  
ताः स्त्रियस्तु समागम्य भर्तारं प्रत्यबोधयन् ॥ 2.65.12 ॥   
तथाप्युचितवृत्तास्ता विनयेन नयेन च।  
न ह्यस्य शयनं स्पृष्ट्वा किञ्चिदप्युपलेभिरे ॥ 2.65.13 ॥   
ता वेपथुपरीताश्च राज्ञः प्राणेषु शङ्किताः।  
प्रतिस्रोतस्तृणाग्राणां सदृशं सञ्चकाशिरे ॥ 2.65.14 ॥   
अथ संवेपमानानां स्त्रीणां दृष्ट्वा च पार्थिवम्।  
यत्तदाशङ्कितं पापं तस्य जज्ञे विनिश्चयः ॥ 2.65.15 ॥   
कौसल्या च सुमित्रा च पुत्रशोकपराजिते।  
प्रसुप्ते न प्रबुध्येते यथाकालसमन्विते ॥ 2.65.16 ॥   
निष्प्रभा च विवर्णा च सन्ना शोकेन सन्नता।  
न व्यराजत कौसल्या तारेव तिमिरावृता ॥ 2.65.17 ॥   
कौसल्यानन्तरं राज्ञः सुमित्रा तदनन्तरम्।  
न स्म विभ्राजते देवी शोकाश्रुलुलितानना ॥ 2.65.18 ॥   
ते च दृष्ट्वा तथा सुप्ते उभे देव्यौ च तु नृपम्।  
सुप्तमेवोद्गतप्राणमन्तःपुरमदृश्यत ॥ 2.65.19 ॥   
ततः प्रचुक्रुशुर्दीनाः सस्वरं ता वराङ्गनाः।  
करेणव इवारण्ये स्थानप्रच्युतयूथपाः ॥ 2.65.20 ॥   
तासामाक्रन्दशब्देन सहसोद्गतचेतने।  
कौसल्या च सुमित्रा च त्यक्तनिद्रे बभूवतुः ॥ 2.65.21 ॥   
कौसल्या च सुमित्रा च दृष्ट्वा स्पृष्ट्वा च पार्थिवम्।  
हा नाथेति परिक्रुश्य पेततुर्धरणीतले ॥ 2.65.22 ॥   
सा कोसलेन्द्रदुहिता वेष्टमाना महीतले।  
न बभ्राज रजोध्वस्ता तारेव गगनाच्च्युता ॥ 2.65.23 ॥   
नृपे शान्तगुणे जाते कौसल्यां पतितां भुवि।  
अपश्यंस्ताः स्त्रियः सर्वा हतां नागवधूमिव ॥ 2.65.24 ॥   
ततः सर्वा नरेन्द्रस्य कैकेयीप्रमुखाः स्त्रियः।  
रुदन्त्यः शोकसन्तप्ता निपेतुर्गतचेतनाः ॥ 2.65.25 ॥   
ताभिः स बलवान्नादः क्रोशन्तीभिरनुद्रुतः।  
येन स्थिरीकृतं भूयस्तद्गृहं समनादयत् ॥ 2.65.26 ॥   
तत्समुत्त्रस्तसम्भ्रान्तं पर्युत्सुकजनाकुलम्।  
सर्वतस्तुमुलाक्रन्दं परितापार्तबान्धवम् ॥ 2.65.27 ॥   
सद्योप निपतितानन्दं दीनविक्लवदर्शनम्।  
बभूव नरदेवस्य सद्म दिष्टान्तमीयुषः ॥ 2.65.28 ॥   
अतीतमाज्ञाय तु पार्थिवर्षभं यशस्विनं सम्परिवार्यपत्नयः।  
भृशं रुदन्त्यः करुणं सुदुःखिताः प्रगृह्य बाहू व्यलपन्ननाथवत् ॥ 2.65.29 ॥   
