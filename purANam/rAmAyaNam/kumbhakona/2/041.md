

  
तस्मिंस्तु पुरुषव्याघ्रे विनिर्याते कृताञ्जलौ।  
आर्तशब्दोऽथ सञ्जज्ञे स्त्रीणामन्तःपुरे महान् ॥ 2.41.1 ॥   
अनाथस्य जनस्यास्य दुर्बलस्य तपस्विनः।  
यो गतिः शरणं चासीत् स नाथः क्वनु गच्छति ॥ 2.41.2 ॥   
न क्रुद्ध्यत्यभिशप्तोपि क्रोधनीयानि वर्जयन्।  
क्रुद्धान् प्रसादयन् सर्वान् समदुःखः क्वचिद्गतः ॥ 2.41.3 ॥   
कौसल्यायां महातेजा यथा मातरि वर्तते।  
तथा यो वर्त्ततेऽस्मासु महात्मा क्वनु गच्छति ॥ 2.41.4 ॥   
कैकेय्या क्लिश्यमानेन राज्ञा सञ्चोदितो वनम्।  
परित्राता जनस्यास्य जगतः क्वनु गच्छति ॥ 2.41.5 ॥   
अहो निश्चेतनो राजा जीवलोकस्य सम्प्रियम्।  
धर्म्यं सत्यव्रतं रामं वनवासे प्रवत्स्यति ॥ 2.41.6 ॥   
इति सर्वा महिष्यस्ता विवत्सा इव धेनवः।  
रुरुदुश्चैव दुःखार्त्ताः सस्वरं च विचुक्रुशुः ॥ 2.41.7 ॥   
स तमन्तःपुरे घोरमार्तशब्दं महीपतिः।  
पुत्रशोकाभिसन्तप्तः श्रुत्वा चासीत् सुदुःखितः ॥ 2.41.8 ॥   
नाग्निहोत्राण्यहूयन्त नापचन् गृहमेधिनः।  
अकुर्वन्नप्रजाः कार्यं सूर्यश्चान्तरधीयत ॥ 2.41.9 ॥   
व्यसृजन् कवलान्नागा गावो वत्सान्न पाययन्।  
पुत्रं प्रथमजं लब्ध्वा जननीनाभ्यनन्दत ॥ 2.41.10 ॥   
त्रिशङ्कुर्लोहिताङ्गश्च बृहस्पतिबुधावपि।  
दारुणाः सोममभ्येत्य ग्रहाः सर्वे व्यवस्थिताः ॥ 2.41.11 ॥   
नक्षत्राणि गतार्चीषि ग्रहाश्च गततेजसः।  
विशाखास्तु सधूमाश्च नभसि प्रचकाशिरे ॥ 2.41.12 ॥   
कालिकानिलवेगेन महोदधिरिवोत्थितः।  
रामे वनं प्रव्रजिते नगरं प्रचचाल तत् ॥ 2.41.13 ॥   
दिशः पर्याकुलाः सर्वास्तिमिरेणेव संवृताः।  
न ग्रहो नापि नक्षत्रं प्रचकाशे न किञ्चन ॥ 2.41.14 ॥   
अकस्मान्नागरः सर्वो जनो दैन्यमुपागमत्।  
आहारे वा विहारे वा न कश्चिदकरोन्मनः ॥ 2.41.15 ॥   
शोकपर्यायसन्तप्तः सततं दीर्घमुच्छ्वसन्।  
अयोध्यायां जनः सर्वः शुशोच जगतीपतिम् ॥ 2.41.16 ॥   
बाष्पपर्याकुलमुखो राजमार्गगतो जनः।  
न हृष्टो लक्ष्यते कश्चित्सर्वः शोकपरायणः ॥ 2.41.17 ॥   
न वाति पवनः शीतो न शशी सौम्यदर्शनः।  
न सूर्यस्तपते लोकं सर्वं पर्याकुलं जगत् ॥ 2.41.18 ॥   
अनर्थिनः सुताः स्त्रीणां भर्त्तारो भ्रातरस्तथा।  
सर्वे सर्वं परित्यज्य राममेवान्वचिन्तयन् ॥ 2.41.19 ॥   
ये तु रामस्य सुहृदः सर्वे ते मूढचेतसः।  
शोकभारेण चाक्रान्ताः शयनं न जहुस्तदा ॥ 2.41.20 ॥   
ततस्त्वयोध्या रहिता महात्मना पुरन्दरेणेव मही सपर्वता।  
चचाल घोरं भयशोकपीडिता सनागयोधाश्वगणा ननाद च ॥ 2.41.21 ॥   
