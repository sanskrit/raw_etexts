

  
ततो रामो महातेजा विस्मयात्पुनरेव हि।  
उवाच प्रणतो वाक्यमगस्त्यमृषिसत्तमम् ॥ 7.31.1 ॥   
भगवन्राक्षसः क्रूरो यदाप्रभृति मेदिनीम्।  
पर्यटत्किं तदा लोकाः शून्या आसन्द्विजोत्तम ॥ 7.31.2 ॥   
राजा वा राजमात्रो वा किं तदा नात्र कश्चन।  
धर्षणं यत्र न प्राप्तो रावणो राक्षसेश्वरः ॥ 7.31.3 ॥   
उताहो हतवीर्यास्ते बभूवुः पृथिवीक्षितः।  
बहिष्कृता वरास्त्रैश्च बहवो निर्जिता नृपाः ॥ 7.31.4 ॥   
राघवस्य वचः श्रुत्वा ह्यगस्त्यो भगवानृषिः।  
उवाच रामं प्रहसन्पितामह इवेश्वरम् ॥ 7.31.5 ॥   
इत्येवं बाधमानस्तु पार्थिवान्पार्थिवर्षभ।  
चचार रावणो राम पृथिवीं पृथिवीपते ॥ 7.31.6 ॥   
ततो माहिष्मतीं नाम पुरीं स्वर्गपुरीप्रभाम्।  
सम्प्राप्तो यत्र सान्निध्यं सदासीद्वसुरेतसः ॥ 7.31.7 ॥   
तुल्य आसीन्नृपस्तस्य प्रभावाद्वसुरेतसः।  
अर्जुनो नाम यत्राग्निः शरकुण्डेशयः सदा ॥ 7.31.8 ॥   
तमेव दिवसं सोऽथ हैहयाधिपतिर्बली।  
अर्जुनो नर्मदां रन्तुं गतः स्त्रीभिः सहेश्वरः ॥ 7.31.9 ॥   
तमेव दिवसं सोऽथ रावणस्तत्र आगतः।  
रावणो राक्षसेन्द्रस्तु तस्यामात्यानपृच्छत ॥ 7.31.10 ॥   
रावणोऽहमनुप्राप्तो युद्धेप्सुर्नृवरेण ह।  
ममागमनमप्यग्रे युष्माभिः सन्निवेद्यताम् ॥ 7.31.11 ॥   
इत्येवं रावणेनोक्तास्तेऽमात्याः सुविपश्चितः।  
अब्रुवन्राक्षसपतिमसान्निध्यं महीपतेः ॥ 7.31.12 ॥   
श्रुत्वा विश्रवसः पुत्रः पौराणामर्जुनं गतम्।  
अपसृत्यागतो विन्ध्यं हिमवत्सन्निभं गिरिम् ॥ 7.31.13 ॥   
स तमभ्रमिवाविष्टमुद्भ्रन्तमिव मेदिनीम्।  
अपश्यद्रावणो विन्ध्यमालिखन्तमिवाम्बरम् ॥ 7.31.14 ॥   
सहस्रशिखरोपेतं सिंहाध्युषितकन्दरम्।  
प्रपातपतितैस्तोयैः साट्टहासमिवाम्बुधिम् ॥ 7.31.15 ॥   
देवदानवगन्धर्वैः साप्सरोगणकिन्नरैः।  
स्वस्त्रीभिः क्रीडमानैश्च स्वर्गभूतं महोच्छ्रयम् ॥ 7.31.16 ॥   
नदीभिः स्यन्दमानाभिः स्फटिकप्रतिमं जलम्।  
फणाभिश्चलजिह्वाभिरनन्तमिव विष्ठितम् ॥ 7.31.17 ॥   
उत्क्रामन्तं दरीवन्तं हिमवत्सन्निभं गिरिम्।  
पश्यमानस्ततो विन्ध्यं रावणो नर्मदां ययौ ॥ 7.31.18 ॥   
चलोपलजलां पुण्यां पश्चिमोदधिगामिनीम् ॥ 7.31.19 ॥   
महिषैः सृमरैः सिंहैः शार्दूलर्क्षगजोत्तमैः।  
उष्णाभितप्तैस्तृषितैः सङ्क्षोभितजलाशयाम् ॥ 7.31.20 ॥   
चक्रवाकैः सकारण्डैः सहंसजलकुक्कुटैः।  
सारसैश्च सदा मत्तैः सुकूजद्भिः समावृताम् ॥ 7.31.21 ॥   
फुल्लद्रुमकृतोत्तंसां चक्रवाकयुगस्तनीम्।  
विस्तीर्णपुलिनश्रोणीं हंसावलिसुमेखलाम् ॥ 7.31.22 ॥   
जलावगाहसंस्पर्शां फुल्लोत्पलशुभेक्षणाम्।  
पुष्पकादवरुह्याशु नर्मदां सरितां वराम् ॥ 7.31.23 ॥   
इष्टामिव वरां नारीमवगाह्य दशाननः।  
स तस्याः पुलिने रम्ये नानामुनिनिषेविते ॥ 7.31.24 ॥   
उपोपविष्टैः सचिवैः सार्धं राक्षसपुङ्गवः।  
प्रख्याय नर्मदां सोऽथ गङ्गेयमिति रावणः ॥ 7.31.25 ॥   
नर्मदादर्शजं हर्षमाप्तवान् राक्षसाधिपः।  
उवाच सचिवांस्तत्र सलीलं शुकसारणौ ॥ 7.31.26 ॥   
एष रश्मिसहस्रेण जगत्कृत्वैव काञ्चनम्।  
तीक्ष्णतापकरः सूर्यो नभसोऽर्धं समाश्रितः ॥ 7.31.27 ॥   
मामासीनं विदित्वैव चन्द्रायति दिवाकरः ॥ 7.31.28 ॥   
नर्मदाजलशीतश्च सुगन्धिः श्रमनाशनः।  
मद्भयादनिलोऽप्यत्र वात्येष सुसमाहितः ॥ 7.31.29 ॥   
इयं वापि सरिच्छ्रेष्ठा नर्मदा नर्मवर्धिनी।  
नक्रमीनविहङ्गोर्मिः सभयेवाङ्गना स्थिता ॥ 7.31.30 ॥   
तद्भवन्तः क्षताः शस्त्रैर्नृपैरिन्द्रसमैर्युधि।  
चन्दनस्य रसेनेव रुधिरेण समुक्षिताः ॥ 7.31.31 ॥   
महापद्ममुखा मत्ता गङ्गामिव गहागजाः।  
अस्यां स्नात्वा महानद्यां पाप्मानं विप्रमोक्ष्यथ ॥ 7.31.32 ॥   
अहमप्यद्य पुलिने शरदिन्दुसमप्रभे।  
पुष्पोपहारं शनकैः करिष्यामि कपर्दिनः ॥ 7.31.33 ॥   
रावणेनैवमुक्तास्तु प्रहस्तशुकसारणाः।  
समहोदरधूम्राक्षा नर्मदां विजगाहिरे ॥ 7.31.34 ॥   
राक्षसेन्द्रगजैस्तैस्तु क्षोभिता नर्मदा नदी।  
वामनाञ्जनपद्माद्यैर्गङ्गा इव महागजैः ॥ 7.31.35 ॥   
ततस्ते राक्षसाः स्नात्वा नर्मदायां महाबलाः।  
उत्तीर्य पुष्पाण्याजह्रुर्बल्यर्थं रावणस्य तु ॥ 7.31.36 ॥   
नर्मदापुलिने हृद्ये शुभ्राभ्रसदृशप्रभे।  
राक्षसैस्तु मुहूर्तेन कृतः पुष्पमयो गिरिः ॥ 7.31.37 ॥   
पुष्पेषूपहृतेष्वेवं रावणो राक्षसेश्वरः।  
अवतीर्णो नदीं स्नातुं गङ्गामिव महागजः ॥ 7.31.38 ॥   
तत्र स्नात्वा च विधिवज्जप्त्वा जप्यमनुत्तमम्।  
नर्मदासलिलात्तस्मादुत्ततार स रावणः ॥ 7.31.39 ॥   
ततः क्लिन्नाम्बरं त्यक्त्वा शुक्लवस्त्रसमावृतम्।  
रावणं प्राञ्जलिं यान्तमन्वयुः सर्वराक्षसाः ॥ 7.31.40 ॥   
यत्र यत्र च याति स्म रावणो राक्षसेश्वरः।  
जाम्बूनदमयं लिङ्गं तत्र तत्र स्म नीयते ॥ 7.31.41 ॥   
वालुकावेदिमध्ये तु तल्लिङ्गं स्थाप्य रावणः।  
अर्चयामास गन्धैश्च पुष्पैश्चामृतगन्धिभिः ॥ 7.31.42 ॥   
ततः सतामार्तिहरं परं वरं वरप्रदं चन्द्रमयूखभूषणम्।  
समर्चयित्वा स निशाचरो जगौ प्रसार्य हस्तान्प्रणनर्त चाग्रतः ॥ 7.31.43 ॥   
