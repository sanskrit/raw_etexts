

  
ततस्तु सचिवैः सार्धं षड्भिर्नित्यं बलोद्धतैः।  
महोदरप्रहस्ताभ्यां मारीचशुकसारणैः ॥ 7.14.1 ॥   
धूम्राक्षेण च वीरेण नित्यं समरगृध्नुना।  
वृतः सम्प्रययौ श्रीमान्क्रोधाल्लोकान्दहन्निव ॥ 7.14.2 ॥   
पुराणि स नदीः शैलान्वनान्युपवनानि च।  
अतिक्रम्य मुहूर्तेन कैलासं गिरिमागमत् ॥ 7.14.3 ॥   
सन्निविष्टं गिरौ तस्मिन्राक्षसेन्द्रं निशम्य तु।  
युद्धेऽत्यर्थकृतोत्साहं दुरात्मानं समन्त्रिणम् ॥ 7.14.4 ॥   
यक्षा न शेकुः संस्थातुं प्रमुखे तस्य रक्षसः।  
राज्ञो भ्रातेति विज्ञाय गता यत्र धनेश्वरः ॥ 7.14.5 ॥   
ते गत्वा सर्वमाचख्युर्भ्रातुस्तस्य चिकीर्षितम्।  
अनुज्ञाता ययुर्हष्टा युद्धाय धनदेन ते ॥ 7.14.6 ॥   
ततो बलानां सङ्क्षोभो व्यवर्धत महोदधेः।  
तस्य नैर्ऋतराजस्य शैलं सञ्चालयन्निव ॥ 7.14.7 ॥   
ततो युद्धं समभवद्यक्षराक्षससङ्कुलम्।  
व्यथिताश्चाभवंस्तत्र सचिवा राक्षसस्य ते ॥ 7.14.8 ॥   
स दृष्ट्वा तादृशं सैन्यं दशग्रीवो निशाचरः।  
हर्षनादान्बहून्कृत्वा स क्रोधादभ्यधावत ॥ 7.14.9 ॥   
ये तु ते राक्षसेन्द्रस्य सचिवा घोरविक्रमाः।  
तेषां सहस्रमेकैकं यक्षाणां समयोधयन् ॥ 7.14.10 ॥   
ततो गदाभिर्मुसलैरसिभिः शक्तितोमरैः।  
हन्यमानो दशग्रीवस्तत्सैन्यं समगाहत ॥ 7.14.11 ॥   
स निरुच्छ्वासवत्तत्र वध्यमानो दशाननः।  
वर्षद्भिरिव जीमूतैर्धाराभिरवरुध्यत ॥ 7.14.12 ॥   
न चकार व्यथां चैव यक्षशस्त्रैः समाहतः।  
महीधर इवाम्भोदैर्धाराशतसमुक्षितः ॥ 7.14.13 ॥   
स दुरात्मा समुद्यम्य कालदण्डोपमां गदाम्।  
प्रविवेश ततः सैन्यं नयन्यक्षान्यमक्षयम् ॥ 7.14.14 ॥   
स कक्षमिव विस्तीर्णं शुष्केन्धनमिवाकुलम्।  
वातेनाग्निरिवायत्तो यक्षसैन्यं ददाह तत् ॥ 7.14.15 ॥   
तैस्तु तत्र महामात्यैर्महोदरशुकादिभिः।  
अल्पावशेषास्ते यक्षाः कृता वातैरिवाम्बुदाः ॥ 7.14.16 ॥   
केचित्समाहता भग्नाः पतिताः समरक्षितौ।  
ओष्ठांश्च दशनैस्तीक्ष्णैरदशन्कुपिता रणे ॥ 7.14.17 ॥   
श्रान्ताश्चान्योन्यमालिङ्ग्य भ्रष्टशस्त्रा रणाजिरे।  
सीदन्ति च तदा यक्षाः कूला इव जलेन ह ॥ 7.14.18 ॥   
हतानां गच्छतां स्वर्गं युध्यतां पृथिवीतले।  
प्रेक्षतामृषिसङ्घानां न बभूवान्तरं दिवि ॥ 7.14.19 ॥   
भग्नांस्तु तान्समालक्ष्य यक्षेन्द्रांस्तु महाबलान्।  
धनाध्यक्षो महाबाहुः प्रेषयामास यक्षकान् ॥ 7.14.20 ॥   
एतस्मिन्नन्तरे राम विस्तीर्णबलवाहनः।  
प्रेषितो न्यपतद्यक्षो नाम्ना संयोधकण्टकः ॥ 7.14.21 ॥   
तेन चक्रेण मारीचो विष्णुनेव रणे हतः।  
पतितो भूतले शैलात्क्षीणपुण्य इव ग्रहः ॥ 7.14.22 ॥   
ससञ्ज्ञस्तु मुहूर्तेन स विश्रम्य निशाचरः।  
तं यक्षं योधयामास स च भग्नः प्रदुद्रुवे ॥ 7.14.23 ॥   
ततः काञ्चनचित्राङ्गं वैडूर्यरजसोक्षितम्।  
मर्यादां प्रतिहाराणां तोरणान्तरमाविशत् ॥ 7.14.24 ॥   
तं तु राजन्दशग्रीवं प्रविशन्तं निशाचरम्।  
सूर्यभानुरिति ख्यातो द्वारपालो न्यवारयत् ॥ 7.14.25 ॥   
स वार्यमाणो यक्षेण प्रविवेश निशाचरः।  
यदा तु वारितो राम न व्यतिष्ठत्स राक्षसः ॥ 7.14.26 ॥   
ततस्तोरणमुत्पाट्य तेन यक्षेण ताडितः।  
रुधिरं प्रस्रवन्भाति शैलो धातुस्रवैरिव ॥ 7.14.27 ॥   
स शैलशिखराभेण तोरणेन समाहतः।  
जगाम न क्षतिं वीरो वरदानात्स्वयम्भुवः ॥ 7.14.28 ॥   
तेनैव तोरणेनाथ यक्षस्तेनाभिताडितः।  
नादृश्यत तदा यक्षो भस्मीकृततनुस्तदा ॥ 7.14.29 ॥   
ततो नदीर्गुहाश्चैव विविशुर्भयपीडिताः।  
त्यक्तप्रहरणाः श्रान्ता विवर्णवदनास्तदा ॥ 7.14.30 ॥   
