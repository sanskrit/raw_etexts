

  
तस्यास्तद्वचनं श्रुत्वा हनुमान् हरियूथपः।  
दुःखाद्दुःखाभिभूतायाः सान्त्वमुत्तरमब्रवीत् ॥ 5.34.1 ॥   
अहं रामस्य सन्देशाद्देवि दूतस्तवागतः।  
वैदेहि कुशली रामस्त्वां च कौशलमब्रवीत् ॥ 5.34.2 ॥   
यो ब्राह्ममस्त्रं वेदांश्च वेद वेदविदां वरः।  
स त्वां दाशरथी रामो देवि कौशलमब्रवीत् ॥ 5.34.3 ॥   
लक्ष्मणश्च महातेजा भर्तुस्तेऽनुचरः प्रियः।  
कृतवाञ्छोकसन्तप्तः शिरसा तेऽभिवादनम् ॥ 5.34.4 ॥   
सा तयोः कुशलं देवी निशम्य नरसिंहयोः।  
प्रीतिसंहृष्टसर्वाङ्गी हनुमन्तमथाब्रवीत् ॥ 5.34.5 ॥   
कल्याणी बत गाथेयं लौकिकी प्रतिभाति मा।  
एति जीवन्तमानन्दो नरं वर्षशतादपि ॥ 5.34.6 ॥   
तया समागते तस्मिन् प्रीतिरुत्पादिताऽद्भुता।  
परस्परेण चालापं विश्वस्तौ तौ प्रचक्रतुः ॥ 5.34.7 ॥   
तस्यास्तद्वचनं श्रुत्वा हनुमान् हरियूथपः।  
सीतायाः शोकदीनायाः समीपमुपचक्रमे ॥ 5.34.8 ॥   
यथा यथा समीपं स हनुमानुपसर्पति।  
तथा तथा रावणं सा तं सीता परिशङ्कते ॥ 5.34.9 ॥   
अहो धिग् दुष्कृतमिदं कथितं हि यदस्य मे।  
रूपान्तरमुपागम्य स एवायं हि रावणः ॥ 5.34.10 ॥   
तामशोकस्य शाखां सा विमुक्ता शोककर्शिता।  
तस्यामेवानवद्याङ्गी धरण्यां समुपाविशत् ॥ 5.34.11 ॥   
अवन्दत महाबाहुस्ततस्तां जनकात्मजाम्।  
सा चैनं भयवित्रस्ता भूयो नैवाभ्युदैक्षत ॥ 5.34.12 ॥   
तं दृष्ट्वा वन्दमानं तु सीता शशिनिभानना।  
अब्रवीद्दीर्घमुच्छ्वस्य वानरं मधुरस्वरा ॥ 5.34.13 ॥   
मायां प्रविष्टो मायावी यदि त्वं रावणः स्वयम्।  
उत्पादयसि मे भूयः सन्तापं तन्न शोभनम् ॥ 5.34.14 ॥   
स्वं परित्यज्य रूपं यः परिव्राजकरूपधृत्।  
जनस्थाने मया दृष्टस्त्वं स एवासि रावणः ॥ 5.34.15 ॥   
उपवासकृशां दीनां कामरूप निशाचर।  
सन्तापयसि मां भूयः सन्तप्तां तन्न शोभनम् ॥ 5.34.16 ॥   
अथवा नैतदेवं हि यन्मया परिशङ्कितम्।  
मनसो हि मम प्रीतिरुत्पन्ना तव दर्शनात् ॥ 5.34.17 ॥   
पृच्छामि त्वां हरिश्रेष्ठ प्रिया रामकथा हि मे।  
गुणान् रामस्य कथय प्रियस्य मम वानर ॥ 5.34.18 ॥   
चित्तं हरसि मे सौम्य नदीकूलं यथा रयः ॥ 5.34.19 ॥   
अहो स्वप्नस्य सुखता याऽहमेंव चिराहृता।  
प्रेषितं नाम पश्यामि राघवेण वनौकसम् ॥ 5.34.20 ॥   
स्वप्नेऽपि यद्यहं वीरं राघवं सहलक्ष्मणम्।  
पश्येयं नावसीदेयं स्वप्नोऽपि मम मत्सरी ॥ 5.34.21 ॥   
नाहं स्वप्नमिमं मन्ये स्वप्ने दृष्ट्वा हि वानरम्।  
न शक्योऽभ्युदयः प्राप्तुं प्राप्तश्चाभ्युदयो मम ॥ 5.34.22 ॥   
किन्नु स्याच्चित्तमोहोऽयं भवेद्वातगतिस्त्वियम्।  
उन्मादजो विकारो वा स्यादियं मृगतृष्णिका ॥ 5.34.23 ॥   
अथवा नायमुन्मादो मोहोऽप्युन्मादलक्षणः।  
सम्बुद्ध्ये चाहमात्मानमिमं चापि वनौकसम् ॥ 5.34.24 ॥   
इत्येवं बहुधा सीता सम्प्रधार्य बलाबलम्।  
रक्षसां कामरूपत्वान्मेने तं राक्षसाधिपम् ॥ 5.34.25 ॥   
एतां बुद्धिं तदा कृत्वा सीता सा तनुमध्यमा।  
न प्रतिव्याजहाराथ वानरं जनकात्मजा ॥ 5.34.26 ॥   
सीतायाश्चिन्तितं बुद्ध्वा हनुमान् मारुतात्मजः।  
श्रोत्रानुकूलैर्वचनैस्तदा तां सम्प्रहर्षयत् ॥ 5.34.27 ॥   
राजा सर्वस्य लोकस्य देवो वैश्रवणो यथा।  
विक्रमेणोपपन्नश्च यथा विष्णुर्महायशाः ॥ 5.34.28 ॥   
सत्यवादी मधुरवाग् देवो वाचस्पतिर्यथा।  
रूपवान् सुभगः श्रीमान् कन्दर्प इव मूर्तिमान् ॥ 5.34.29 ॥   
स्थानक्रोधः प्रहर्ता च श्रेष्ठो लोके महारथः ॥ 5.34.30 ॥   
बाहुच्छायामवष्टब्धो यस्य लोको महात्मनः ॥ 5.34.31 ॥   
अपकृष्याश्रमपदान्मृगरूपेण राघवम्।  
शून्ये येनापनीताऽसि तस्य द्क्ष्यसि यत्फलम् ॥ 5.34.32 ॥   
नचिराद्रावणं सङ्ख्ये यो वधिष्यति वीर्यवान्।  
रोषप्रमुक्तैरिषुभिर्ज्वलद्भिरिव पावकैः ॥ 5.34.33 ॥   
तेनाहं प्रेषितो दूतस्त्वत्सकाशमिहागतः।  
त्वद्वियोगेन दुःखार्तः स त्वां कौशलमब्रवीत् ॥ 5.34.34 ॥   
लक्ष्मणश्च महातेजाः सुमित्रानन्दवर्धनः।  
अभिवाद्य महाबाहुः स त्वां कौशलमब्रवीत् ॥ 5.34.35 ॥   
रामस्य च सखा देवि सुग्रीवो नाम वानरः।  
राजा वानरमुख्यानां स त्वां कौशलमब्रवीत् ॥ 5.34.36 ॥   
नित्यं स्मरति रामस्त्वां ससुग्रीवः सलक्ष्मणः।  
दिष्ट्या जीवसि वैदेहि राक्षसीवशमागता ॥ 5.34.37 ॥   
नचिराद्द्रक्ष्यसे रामं लक्ष्मणं च महाबलम्।  
मध्ये वानरकोटीनां सुग्रीवं चामितौजसम् ॥ 5.34.38 ॥   
अहं सुग्रीवसचिवो हनुमान्नाम वानरः।  
प्रविष्टो नगरीं लङ्कां लङ्घयित्वा महोदधिम् ॥ 5.34.39 ॥   
कृत्वा मूर्ध्नि पदन्यासं रावणस्य दुरात्मनः।  
त्वां द्रष्टुमुपयातोऽहं समाश्रित्य पराक्रमम् ॥ 5.34.40 ॥   
नाहमस्मि तथा देवि यथा मामवगच्छसि।  
विशङ्का त्यज्यतामेषा श्रद्धत्स्व वदतो मम ॥ 5.34.41 ॥   
