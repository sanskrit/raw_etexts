

  
सीताया वचनं श्रुत्वा परुषं राक्षसाधिपः।  
प्रत्युवाच ततः सीतां विप्रियं प्रियदर्शनाम् ॥ 5.22.1 ॥   
यथा यथा सान्त्वयिता वश्यः स्त्रीणां तथा तथा।  
यथा यथा प्रियं वक्ता परिभूतस्तथा तथा ॥ 5.22.2 ॥   
सन्नियच्छति मे क्रोधं त्वयि कामः समुत्थितः।  
द्रवतोऽमार्गमासाद्य हयानिव सुसारथिः ॥ 5.22.3 ॥   
वामः कामो मनुष्याणां यस्मिन् किल निबद्ध्यते।  
जने तस्मिंस्त्वनुक्रोशः स्नेहश्च किल जायते ॥ 5.22.4 ॥   
एतस्मात्कारणान्न त्वां घातयामि वरानने।  
वधार्हामवमानार्हां मिथ्या प्रव्रजिते रताम् ॥ 5.22.5 ॥   
परुषाणीह वाक्यानि यानि यानि ब्रवीषि माम्।  
तेषु तेषु वधो युक्तस्तव मैथिलिदारुणः ॥ 5.22.6 ॥   
एवमुक्त्वा तु वैदेहीं रावणो राक्षसाधिपः।  
क्रोधसंरम्भसंयुक्तः सीतामुत्तरमब्रवीत् ॥ 5.22.7 ॥   
द्वौ मासौ रक्षितव्यौ मे योऽवधिस्ते मया कृतः।  
ततः शयनमारोह त्वं वरवर्णिनि ॥ 5.22.8 ॥   
ऊर्ध्वं द्वाभ्यां तु मासाभ्यां भर्तारं मामनिच्छतीम्।  
मम त्वां प्रातराशार्थमारभन्ते महानसे ॥ 5.22.9 ॥   
तां तर्ज्यमानां सम्प्रेक्ष्य राक्षसेन्द्रेण जानकीम्।  
देवगन्धर्वकन्यास्ता विषेदुर्विकृतेक्षणाः ॥ 5.22.10 ॥   
ओष्ठप्रकारैरपरा वक्त्रनेत्रैस्तथाऽपराः।  
सीतामाश्वासयामासुस्तर्जितां तेन रक्षसा ॥ 5.22.11 ॥   
ताभिराश्वासिता सीता रावणं राक्षसाधिपम्।  
उवाचात्महितं वाक्यं वृत्तशौष्डीर्यगर्वितम् ॥ 5.22.12 ॥   
नूनं न ते जनः कश्चिदस्ति निःश्रेयसे स्थितः।  
निवारयति यो न त्वां कर्मणोऽस्याद्विगर्हितात् ॥ 5.22.13 ॥   
मां हि धर्मात्मनः पत्नीं शचीमिव शचीपतेः।  
त्वदन्यस्त्रिषु लोकेषु प्रार्थयेन्मनसाऽपि कः ॥ 5.22.14 ॥   
राक्षसाधमरामस्य भार्याममिततेजसः।  
उक्तवानसि यच्छापं क्व गतस्तस्य मोक्ष्यसे ॥ 5.22.15 ॥   
यथा दृप्तश्च मातङ्गः शशश्च सहितो वने।  
तथा द्विरदवद्रामस्त्वं नीच शशवत् स्मृतः ॥ 5.22.16 ॥   
स त्वमिक्ष्वाकुनाथं वै क्षिपन्निह न लज्जसे।  
चक्षुषोर्विषयं तस्य न तावदुपगच्छसि ॥ 5.22.17 ॥   
इमे ते नयने क्रूरे विरूपे कृष्णपिङ्गले।  
क्षितौ न पतिते कस्मान्मामनार्य निरीक्षितः ॥ 5.22.18 ॥   
तस्य धर्मात्मनः पत्नीं स्नुषां दशरथस्य च।  
कथं व्याहरतो मां तेन न जिह्वा व्यवशीर्यते ॥ 5.22.19 ॥   
असन्देशात्तु रामस्य तपसश्चानुपालनात्।  
न त्वां कुर्मि दशग्रीव भस्म भस्मार्ह तेजसा ॥ 5.22.20 ॥   
नापहर्तुमहं शक्या तस्य रामस्य धीमतः।  
विधिस्तव वधार्थाय विहितो नात्र संशयः ॥ 5.22.21 ॥   
शूरेण धनदभ्रात्रा बलैः समुदितेन च।  
अपोह्य रामं कस्माद्धि दारचौर्यं त्वया कृतम् ॥ 5.22.22 ॥   
सीताया वचनं श्रुत्वा रावणो राक्षसाधिपः।  
विवृत्य नयने क्रूरे जानकीमन्ववैक्षत ॥ 5.22.23 ॥   
नीलजीमूतसङ्काशो महाभुजशिरोधरः।  
सिंहसत्त्वगतिः श्रीमान् दीप्तजिह्वाग्रलोचनः ॥ 5.22.24 ॥   
चलाग्रमुकुटप्रांशुश्चित्रमाल्यानुलेपनः।  
रक्तमाल्याम्बरधरस्तप्ताङ्गदविभूषणः ॥ 5.22.25 ॥   
श्रोणीसूत्रेण महता मेचकेन सुसंवृतः।  
अमृतोत्पादनद्धेन भुजगेनेव मन्दरः ॥ 5.22.26 ॥   
ताभ्यां स परिपूर्णाभ्यां भुजाभ्यां राक्षसेश्वरः।  
शुशुभेऽचलसङ्काशः श्रृङ्गाभ्यामिव मन्दरः ॥ 5.22.27 ॥   
तरुणादित्यवर्णाभ्यां कुण्डलाभ्यां विभूषितः।  
रक्तपल्लवपुष्पाभ्यामशोकाभ्यामिवाचलः ॥ 5.22.28 ॥   
स कल्पवृक्षप्रतिमो वसन्त इव मूर्तिमान्।  
श्मशानचैत्यप्रितिमो भूषितोऽपि भयङ्करः ॥ 5.22.29 ॥   
अवेक्षमाणो वैदेहीं कोपसंरक्तलोचनः।  
उवाच रावणः सीतां भुजङ्ग इव निःश्वसन् ॥ 5.22.30 ॥   
अनयेनाभिसम्पन्नमर्थहीनमनुव्रते।  
नाशयाम्यहमद्य त्वां सूर्यः सन्ध्यामिवौजसा ॥ 5.22.31 ॥   
इत्युक्त्वा मैथिलीं राजा रावणः शत्रुरावणः।  
सन्दिदेश ततः सर्वां राक्षसीर्घोरदर्शनाः ॥ 5.22.32 ॥   
एकाक्षीमेककर्णां च कर्णप्रावराणां तथा।  
गोकर्णीं हस्तिकर्णीं च लम्बकर्णीमकर्णिकाम् ॥ 5.22.33 ॥   
हस्तिपाद्यश्वपाद्यौ च गोपादीं पादचूलिकाम्।  
एकाक्षीमेकपादीं च पृथुपादीमपादिकाम् ॥ 5.22.34 ॥   
अतिमात्रशिरोग्रीवामतिमात्रकुचोदरीम्।  
अतिमात्रास्यनेत्रं च दीर्घजिह्वामजिह्विकाम् ॥ 5.22.35 ॥   
अनासिकां सिंहमुखीं गोमुखीं सूकरीमुखीम्।  
यथा मद्वशगा सीता क्षिप्रं भवति जानकी ॥ 5.22.36 ॥   
प्रतिलोमानुलोमैश्च सामदानादिभेदनैः।  
आवर्जयत वैदेहीं दण्डस्योद्यमनेन च ॥ 5.22.37 ॥   
इति प्रतिसमादिश्य राक्षसेन्द्रः पुनः पुनः।  
काममन्युपरीतात्मा जारकीं पर्यतर्जयत् ॥ 5.22.38 ॥   
उपगम्य ततः क्षिप्रं राक्षसी धान्यमालिनी।  
परिष्वज्य दशग्रीवमिदं वचनमब्रवीत् ॥ 5.22.39 ॥   
मया क्रीड महाराज सीतया किं तवानया।  
विवर्णया कृपणया मानुष्या राक्षसेश्वर ॥ 5.22.40 ॥   
नूनमस्या महाराज न दिव्यान् भोगसत्तमान्।  
विदधात्यमरश्रेष्ठस्तव बाहुबलार्जितान् ॥ 5.22.41 ॥   
अकामां कामयानस्य शरीरमुपतप्यते।  
इच्छन्तीं कामयानस्य प्रीतिर्भवति शोभना ॥ 5.22.42 ॥   
एवमुक्तस्तु राक्षस्या समुत्क्षिप्तस्ततो बली।  
प्रहसन् मेघसङ्काशो राक्षसः स न्यवर्तत ॥ 5.22.43 ॥   
प्रस्थितः स दशग्रीवः कम्पयन्निव मेदिनीम्।  
ज्वलद्भास्करवर्णाभं प्रविवेश निवेशनम् ॥ 5.22.44 ॥   
देवगन्धर्वकन्याश्च नागकन्याश्च सर्वतः।  
परिवार्य दशग्रीवं विविशुस्तद्गृहोत्तमम् ॥ 5.22.45 ॥   
स मैथिलीं धर्मपरामवस्थितां प्रवेपमानां परिभर्त्स्य रावणः।  
विहाय सीतां मदनेन मोहितः स्वमेव वेश्म प्रविवेश भास्वरम् ॥ 5.22.46 ॥   
