

  
स निकामं विमानेषु विषण्णः कामरूपधृक्।  
विचचार पुनर्लङ्कां लाघवेन समन्वितः ॥ 5.6.1 ॥   
आससादाथ लक्ष्मीवान् राक्षसेन्द्रनिवेशनम्।  
प्राकारेणार्कवर्णेन भास्वरेणाभिसंवृतम् ॥ 5.6.2 ॥   
रक्षितं राक्षसैर्घोरैः सिंहैरिव महद्वनम्।  
समीक्षमाणो भवनं चकाशे कपिकुञ्जरः ॥ 5.6.3 ॥   
रूप्यकोपहितैश्चित्रैस्तोरणैर्हेमभूषितैः।  
विचित्राभिश्च कक्ष्याभिर्द्वारैश्च रुचिरैर्वृतम् ॥ 5.6.4 ॥   
गजास्थितैर्महामात्रैः शूरैश्च विगतश्रमैः।  
उपस्थितमसंहार्यैर्हयैः स्यन्दनयायिभिः ॥ 5.6.5 ॥   
सिंहव्याघ्रतनुत्राणैर्दान्तकाञ्चनराजतैः।  
घोषवद्भिर्विचित्रैश्च सदा विचरितं रथैः ॥ 5.6.6 ॥   
बहुरत्नसमाकीर्णं परार्घ्यासनभाजनम्।  
महारथसमावासं महारथमहास्वनम् ॥ 5.6.7 ॥   
दृश्यैश्च परमोदारैस्तैस्तैश्च मृगपक्षिभिः।  
विविधैर्बहुसाहस्रैः परिपूर्णं समन्ततः ॥ 5.6.8 ॥   
विनीतैरन्तपालैश्च रक्षोभिश्च सुरक्षितम्।  
मुख्याभिश्च वरस्त्रीभिः परिपूर्णं समन्ततः ॥ 5.6.9 ॥   
मुदितप्रमदारत्नं राक्षसेन्द्रनिवेशनम्।  
वराभरणसंह्रादैः समुद्रस्वननिस्वनम् ॥ 5.6.10 ॥   
तद्राजगुणसम्पन्नं मुख्यैश्चागुरुचन्दनैः।  
महाजनैः समाकीर्णं सिंहैरिव महद्वनम् ॥ 5.6.11 ॥   
भेरीमृदङ्गाभिरुतं शङ्खघोषनिनादितम्।  
नित्यार्चितं पर्वहुतं पूजितं राक्षसैः सदा ॥ 5.6.12 ॥   
महात्मनो महद्वेश्म महारत्नपरिच्छदम्।  
महारत्नसमाकीर्णं ददर्श स महाकपिः ॥ 5.6.13 ॥   
विराजमानं वपुषा गजाश्वरथसङ्कुलम्।  
लङ्काभरणमित्येव सोऽमन्यत महाकपिः ॥ 5.6.14 ॥   
चचार हनुमांस्तत्र रावणस्य समीपतः ॥ 5.6.15 ॥   
गृहाद् गृहं राक्षसानामुद्यानानि च वानरः।  
वीक्षमाणो ह्यसन्त्रस्तः प्रासादांश्च चचार सः ॥ 5.6.16 ॥   
अवप्लुत्य महावेगः प्रहस्तस्य निवेशनम्।  
ततोऽन्यत् पुप्लुवे वेश्म महापार्श्वस्य वीर्यवान् ॥ 5.6.17 ॥   
अथ मेघप्रतीकाशं कुम्भकर्णनिवेशनम्।  
विभीषणस्य च तदा पुप्लुवे स महाकपिः ॥ 5.6.18 ॥   
शुकस्य च महातेषाः सारणस्य च धीमतः।  
तथा चेन्द्रजितो वेश्म जगाम हरियूथपः ॥ 5.6.19 ॥   
जम्बुमालेः सुमालेश्च जगाम हरिसत्तमः।  
रश्मिकेतोश्च भवनं सूर्यशत्रोस्तथैव च ॥ 5.6.20 ॥   
वज्रकायस्य च तथा पुप्लुवे स महाकपिः।  
धूम्राक्षस्य च सम्पातेर्भवनं मारुतात्मजः ॥ 5.6.21 ॥   
विद्युद्रूपस्य भीमस्य घनस्य विघनस्य च ॥ 5.6.22 ॥   
शुकनासस्य वक्रस्य शठस्य विकटस्य च।  
ब्रह्मकर्णस्य दंष्ट्रस्य रोमशस्य च रक्षसः ॥ 5.6.23 ॥   
युद्धोन्मत्तस्य मत्तस्य ध्वजग्रीवस्य नादिनः।  
विद्युज्जिह्वेन्द्रजिह्वानां तथा हस्तिमुखस्य च ॥ 5.6.24 ॥   
करालस्य पिशाचस्य शोणिताक्षस्य चैव हि।  
क्रममाणः क्रमेणैव हनुमान् मारुतात्मजः ॥ 5.6.25 ॥   
तेषु तेषु महार्हेषु भवनेषु महायशाः।  
तेषामृद्धिमतामृद्धिं ददर्श स महाकपिः ॥ 5.6.26 ॥   
सर्वेषां समतिक्रम्य भवनानि समन्ततः।  
आससादाथ लक्ष्मीवान् राक्षसेन्द्रनिवेशनम् ॥ 5.6.27 ॥   
विचरन् हरिशार्दूलो राक्षसीर्विकृतेक्षणाः।  
शूलमुद्गरहस्ताश्च शक्तितोमरधारिणीः ॥ 5.6.28 ॥   
ददर्श विविधान् गुल्मांस्तस्य रक्षःपतेर्गृहे।  
राक्षसांश्च महाकायान्नानाप्रहरणोद्यतान् ॥ 5.6.29 ॥   
रक्तान् श्वेतान् सितांश्चैव हरींश्चापि महाजवान्।  
कुलीनान् रूपसम्पन्नान् गजान् परगजारुजान् ॥ 5.6.30 ॥   
निष्ठितान् गजशिक्षायामैरावतसमान् युधि।  
निहन्तॄन् परसैन्यानां गहे तस्मिन् ददर्श सः ॥ 5.6.31 ॥   
क्षरतश्च यथा मेघान् स्रवतश्च यथा गिरीन्।  
मेघस्तनितनिर्घोषान् दुर्धर्षान् समरे परैः ॥ 5.6.32 ॥   
सहस्रं वाहिनीस्तत्र जाम्बूनदपरिष्कृताः।  
हेमजालपरिच्छन्नास्तरुणादित्यसन्निभाः ॥ 5.6.33 ॥   
ददर्श राक्षसेन्द्रस्य रावणस्य निवेशने ॥ 5.6.34 ॥   
शिबिका विविधाकाराः स कपिर्मारुतात्मजः।  
लतागृहाणि चित्राणि चित्रशाला गृहाणि च ॥ 5.6.35 ॥   
कामस्य गृहकं रम्यं दिवागृहकमेव च।  
ददर्श राक्षसेन्द्रस्य रावणस्य निवेशने ॥ 5.6.36 ॥   
स मन्दरगिरिप्रख्यं मयूरस्थानसङ्कुलम्।  
ध्वजयष्टिभिराकीर्णं ददर्श भवनोत्तमम् ॥ 5.6.37 ॥   
अनेकरत्नसङ्कीर्णं निधिजालं समन्तत।  
धीरनिष्ठितकर्मान्तं गृहं भूतपतेरिव ॥ 5.6.38 ॥   
अर्चिर्भिश्चापि रत्नानां तेजसा रावणस्य च।  
विरराजाथ तद्वेश्म रश्मिमानिव रश्मिभिः ॥ 5.6.39 ॥   
जाम्बूनदमयान्येव शयनान्यासनानि च।  
भाजनानि च मुख्यानि ददर्श हरियूथपः ॥ 5.6.40 ॥   
मनोरममसम्बाधं कुबेरभवनं यथा।  
नूपुराणां च घोषेण काञ्चीनां निनदेन च ॥ 5.6.41 ॥   
मृदङ्गतलघोषैश्छ घोषवद्भिर्विनादितम्।  
प्रासादसङ्घातयुतं स्त्रीरत्नशतसङ्कुलम् ॥ 5.6.42 ॥   
सुव्यूढकक्ष्यं हनुमान् प्रविवेश महागृहम् ॥ 5.6.43 ॥   
