+++
title = "१०५"

+++


ततः पुरुषसिंहानां वृतानां तैः सुहृद्गणैः ।  

शोचतामेव रजनी दुःखेन व्यत्यवर्त्तत  ॥  २।१०५।१  ॥   

अथ पुनर्भरतस्य कैकेयीनिर्बन्धकृतपितृनियोगपरिहारोचितवचनपूर्वकं
प्रार्थनम्, रामस्य च तत्समाश्वासनं
तत्त्वोपदेशेनेत्येतत्पञ्चोत्तरशततमे--ततः पुरुषसिंहानामित्यादि  ॥  २।१०५।१
 ॥   

  

रजन्यां सुप्रभातायां भ्रातरस्ते सुहृद्वृताः ।  

मन्दाकिन्यां हुतं जप्यं कृत्वा राममुपागमन्  ॥  २।१०५।२  ॥   

तूष्णीं ते समुपासीना न कश्चित्किञ्चिदब्रवीत् ।  

भरतस्तु सुहृन्मध्ये रामं वचनमब्रवीत्  ॥  २।१०५।३  ॥   

रजन्यामिति । हुतं होमम्  ॥  २।१०५।२३  ॥   

  

सान्त्विता मामिका माता दत्तं राज्यमिदं मम ।  

तद्ददामि तवैवाहं भुङ्क्ष्व राज्यमकण्टकम्  ॥  २।१०५।४  ॥   

दत्तमन्यथयितुमशक्तो ऽहमिति रामो वदेदिति मत्वा तस्य परिहारानुगुणं
वचनमाह--सान्त्वितेति । ममेयं मामिका । शैषिको ऽण् । "तवकममकावेकवचने"
इत्यण् । सन्नियोगेनास्मच्छब्दस्य ममकादेशः आदिवृद्धिश्च ।
"प्रत्ययस्थात्--" इत्यत्र "मामकनरकयोः--" इत्युपसंख्यानात्
ककारात्पूर्वस्याकारस्य इकारः । मातृविरोधे न स्वीकुर्य्यादिति मत्वाह
सान्त्वितेति । दत्तस्यान्यथाकरणमनुचितमिति रामो वदेदिति परिहरति दत्तमिति
। त्रय एवाधना इति न्यायेन दासस्य स्वं त्वदीयमिति ददामीत्यर्थः  ॥  २।१०५।४
 ॥   

  

महतेवाम्बुवेगेन भिन्नः सेतुर्जलागमे ।  

दुरावारं त्वदन्येन राज्यखण्डमिदं महत्  ॥  २।१०५।५  ॥   

त्वमेव राज्यं रक्षेत्याशङ्क्याह--महतेति । जलागमे वर्षाकाले । दुरावारम्
आवरीतुमशक्यं राज्यखण्डं नवखण्डेषु भरतखण्डाख्यं राज्यं कोसलराज्यखण्डं वा
 ॥  २।१०५।५  ॥   

  

गतिं खर इवाश्वस्य तार्क्ष्यस्येव पतत्ित्रणः ।  

अनुगन्तुं न शक्तिर्मे गतिं तव महीपते  ॥  २।१०५।६  ॥   

राज्यस्य दुरावारत्वमुक्त्वा स्वस्याशक्तिमाह-- गतिमिति ।
खरेत्यविभक्तिकनिर्देशः । खरस्येत्यर्थः । प्रकृतिभाव आर्षः । पतत्त्रिणः
पक्षिमात्रस्य । अश्वस्य गतिमनुगन्तुं खरस्य यथा न शक्तिः गरुडस्य
गतिमनुगन्तुं केवलपक्षिणो यथा च शक्तिर्नास्ति तथेत्यर्थः  ॥  २।१०५।६  ॥   

  

सुजीवं नित्यशस्तस्य यः परैरुपजीव्यते ।  

राम तेन तु दुर्जीवं यः परानुपजीवति  ॥  २।१०५।७  ॥   

तव शक्तिर्नास्ति चेदन्यः कश्चिद्राज्यं रक्षत्वित्यत्राह--सुजीवमिति ।
नित्यशः नित्यम्  ॥  २।१०५।७  ॥   

  

यथा तु रोपितो वृक्षः पुरुषेण विवर्द्धितः ।  

ह्रस्वकेन दुरारोहो रूढस्कन्धो महाद्रुमः  ॥  २।१०५।८  ॥   

स यथा पुष्पितो भूत्वा फलानि न विदर्शयेत् ।  

स तां नानुभवेत्प्रीतिं यस्य हेतोः प्ररोपितः  ॥  २।१०५।९  ॥   

एषोपमा महाबाहो तमर्थं वेत्तुमर्हसि ।  

यदि त्वमस्मान् वृषभो भर्त्ता भृत्यान्न शाधि हि  ॥  २।१०५।१०  ॥   

उचितं च त्वद्रक्षणमेवेत्याह--यथेत्यादिना । श्लोकत्रयमेकान्वयम् ।
यथात्वितिनिपातसमुदायोयमुदाहरणोपक्रमद्योतनार्थः । केनचित्पुरुषेण रोपितः
बीजावापेनोत्पादितः यो वृक्षः पुनः संवर्द्धितः ह्रस्वकेन वामनेन दुरारोहः
क्रमेण रूढस्कन्धः महाद्रुमो जातः स यथा पुष्पितो भूत्वा फलानि न
विदर्शयेत् स रोपयिता यस्य फलस्य हेतोः हेतुना तं वृक्षं रोपितवान् तां
फलविषयिणीं प्रीतिं नानुभवेत् । विनयेन प्रत्येकं वक्तुमशक्तः समुदायरूपेण
दर्शयति--भर्ता त्वम् अस्मान् भृत्यान् न शाधि यदि एषोपमेति एषा
पूर्पोक्तमर्थजातमुपमा । उपमाशब्दापेक्षया स्त्रीलिङ्गत्वम् । रोपयिता
अभिवृद्धो वृक्षः पुष्पदर्शनं फलादर्शनं चोपमेत्यर्थः ।
तमर्थमुपमेयमर्थजातं वेत्तुमर्हसि । भावज्ञानकुशलः खल्वसीत्यर्थः ।
रोपयितुर्दशरथ उपमेयः । वर्द्धितमहावृक्षस्य भवान्
पुष्पदर्शनस्याभिषेचनौन्मुख्यं फलाननुभवस्य भवतो राज्यापरिपालनमित्येतत्
सर्वं त्वं जानासीत्यर्थः । एतत्सर्वं महाबाहो इत्यनेन सूचितम्  ॥ 
२।१०५।८१०  ॥   

  

श्रेणयस्त्वां महाराज पश्यन्त्वग्र्याश्च सर्वशः ।  

प्रतपन्तमिवादित्यं राज्ये स्थितमरिन्दमम्  ॥  २।१०५।११  ॥   

तवा ऽनुयाने काकुत्स्थ मत्ता नर्दन्तु कुञ्जराः ।  

अन्तःपुरगता नार्यो नन्दन्तु सुसमाहिताः  ॥  २।१०५।१२  ॥   

तस्य साध्वित्यमन्यन्त नागरा विविधा जनाः ।  

भरतस्य वचः श्रुत्वा रामं प्रत्यनुयाचतः  ॥  २।१०५।१३  ॥   

श्रेणय इति । श्रेणयः पौरश्रेणयः । अग्र्याः प्रधानाः  ॥  २।१०५।१११३  ॥   

  

तमेवं दुःखितं प्रेक्ष्य विलपन्तं यशस्विनम् ।  

रामः कृतात्मा भरतं समाश्वासय दात्मवान्  ॥  २।१०५।१४  ॥   

तमिति । दुःखितं स्वप्रार्थनानङ्गीकारेण दुःखितम् । विलपन्तं मम
हेतोरार्यविवासनं पितुर्मरणमित्यादिजातमिति प्रलपन्तम् ।
कृतात्मासुशिक्षितबुद्धिः धैर्यवान् वा  ॥  २।१०५।१४  ॥   

  

नात्मनः कामकारो ऽस्ति पुरुषो ऽयमनीश्वरः ।  

इतश्चेतरतश्चैनं कृतान्तः परिकर्षति  ॥  २।१०५।१५  ॥   

कैकेयीप्रेरितो राजा भवांश्च न मद्वनवासहेतुः किन्तु दैवमेवेति
तत्त्वदृष्ट्या भरतं दुःखान्निवर्तयितुमुपक्रमते-- नात्मन इत्यादि । आत्मनः
पुरुषस्य कामकारः ऐच्छिकव्यापारो नास्ति । यतो ऽयं पुरुषः अनीश्वरः,
अस्वतन्त्र इत्यर्थः । इतश्च एतस्माद्देशात् देशान्तरम् । इतरतः
अन्यद्देशाच्च एनं देशं कृतान्तः स्वतन्त्रदैवमेव परिकर्षति आकर्षति ।
"दैवे कृतान्तः सिद्धान्ते यमाकुशलकर्मणोः" इति वैजयन्ती । यथोक्तं भगवता
गीताचार्येण-- "ईश्वरः सर्वभूतानां हृद्देशे ऽर्जुन तिष्ठति । भ्रामयन्
सर्वभूतानि यन्त्रारूढानि मायया  ॥ " इति  ॥  २।१०५।१५  ॥   

  

सर्वे क्षयान्ता निचयाः पतनान्ताः समुच्छ्रयाः ।  

संयोगा विप्रयोगान्ता मरणान्तं च जीवितम्  ॥  २।१०५।१६  ॥   

अपरिहरणीयवस्तुस्वभावपर्य्यालोचनायां पितृमरणेनापि शोकस्यावकाशो
नास्तीत्यमुमर्थमाहसर्वं इति । निचयाः धनसञ्चयाः । सर्वे बहुशः सम्पादिता
अपि क्षयान्ताः क्षयपर्य्यवसायिनः, चोरेण कामेन राज्ञा वा नश्यन्तीत्यर्थः
। समुच्छ्रयाः अत्यन्तसमुन्नता अपि पतनान्ताः अत्युन्नतपदस्थिताः
ब्रह्येन्द्रादयोपि स्वस्वाधिकारसमाप्तिदशायां तत्पदभ्रंशपर्यवसायिन इति
यावत् । संयोगाः पुत्रमित्रकलत्रादिसम्बन्धा अपि विप्रयोगान्ताः
विरहपर्य्यवसायिनः । जीवितं च उत्कृष्टजीवनमपि मरणान्तम्
अपरिहार्यमरणाधीनभङ्गशालीत्यर्थः । पितृमरणशोकेनैवमुच्यते भरतेनेत्यारोप्य
तदपनोदनं कृतमस्मिन् श्लोके पादत्रयोक्तार्थत्रयं दृष्टान्तार्थम् ।
तुरीयपादश्च दार्ष्टान्तिकं दशरथमरणमभिप्रैति । अतः अपरिहार्यकालकृतत्वात्
पितृमरणमपि न शोचनीयमिति भावः  ॥  २।१०५।१६  ॥   

  

यथा फलानां पक्वानां नान्यत्र पतनाद्भयम् ।  

एवं नरस्य जातस्य नान्यत्र मरणाद्भयम्  ॥  २।१०५।१७  ॥   

यथागारं दृढस्थूणं जीर्णं भूत्वा ऽवसीदति ।  

तथैव सीदन्ति नरा जरामृत्युवशङ्गताः  ॥  २।१०५।१८  ॥   

प्रथमश्लोके वनगमनं न मया स्वतन्त्रेण कृतम् अपित्वीश्वरकृतमित्युक्तम्,
द्वितीयश्लोके दशरथमरणंच कालकृतमतस्तत्रापि न शोचनीयमित्युक्तम् । अथ
द्वितीयश्लोकोक्तं सदृष्टान्तं प्रपञ्चयति--यथेत्यादिना  ॥  २।१०५।१७१८  ॥   

  

अत्येति रजनी या तु सा न प्रतिनिवर्त्तते ।  

यात्येव यमुना पूर्णा समुद्रमुदकाकुलम्  ॥  २।१०५।१९  ॥   

अत्येतीति । समुद्रस्योदकाकुलत्वविशेषणम् । यमुनायाः सर्वथा अनिवर्त्यत्वाय
 ॥  २।१०५।१९  ॥   

  

अहोरात्राणि गच्छन्ति सर्वेषां प्राणिनामिह ।  

आयूंषि क्षपयन्त्याशु ग्रीष्मे जलमिवांशवः  ॥  २।१०५।२०  ॥   

प्रथमाबहुवचनमहोरात्रविशेषणम् । अंशवः सूर्य्यस्येति शेषः  ॥  २।१०५।२०  ॥   

  

आत्मानमनुशोच त्वं किमन्यमनुशोचसि ।  

आयुस्ते हीयते यस्य स्थितस्य च गतस्य च  ॥  २।१०५।२१  ॥   

शोकविषयं निर्द्धारयति--आत्मानमिति । आयुस्ते यतो हीयते अतः परलोक
चिन्तामेव कुर्वित्यर्थः  ॥  २।१०५।२१  ॥   

  

सहैव मृत्युर्व्रजति सह मृत्युर्निषीदति ।  

गत्वा सुदीर्घमध्वानं सहमृत्युर्निवर्तते  ॥  २।१०५।२२  ॥   

मृत्युः सर्वथा दुष्परिहर इत्याह--सहैवेति  ॥  २।१०५।२२  ॥   

  

गात्रेषु वलयः प्राप्ताः श्वेताश्चैव शिरोरुहाः ।  

जरया पुरुषो जीर्णः किं हि कृत्वा प्रभावयेत्  ॥  २।१०५।२३  ॥   

कालान्तरे तथैव करिष्यामीत्यत्राह--गत्रेष्वित्यादिना । तस्मात् बाल्य एव
आत्मज्ञानाय यतेतेत्युक्तं भवति । किं हि कृत्वा
पूर्वोक्तोपद्रवपरिहारत्वेन कमुपायं कृत्वा आत्मानं प्रभुं
कुर्य्यादित्यर्थः  ॥  २।१०५।२३  ॥   

  

नन्दन्त्युदित आदित्ये नन्दन्त्यस्तमिते रवौ ।  

आत्मनो नावबुध्यन्ते मनुष्या जीवितक्षयम्  ॥  २।१०५।२४  ॥   

बाल्येपि पुरुषाणां विवेको दुर्ल्लभ इत्याह--नन्दन्तीत्यादिना । आदित्ये
उदिते नन्दन्ति, अर्थार्जनकालो ऽयमागत इति । रवौ अस्तमितेपि नन्दन्ति,
कामोपभोग कालो ऽयमागत इति । आत्मनो जीवितक्षयं नावबुध्यन्ते सच्छिद्रघटे
गृहीतं जलमिव प्रतिक्षणमायुः क्षीयत इति न जानन्ति । जीवितकाल एव परलोकहितं
कर्तुं नेच्छन्तीत्यर्थः  ॥  २।१०५।२४  ॥   

  

हृष्यन्त्यृतुमखं दृष्ट्वा नवं नवमिहागतम् ।  

ऋतूनां परिवर्त्तेन प्राणिनां प्राणसंक्षयः  ॥  २।१०५।२५  ॥   

हृष्यन्तीति । तत्तदृत्वागमं दृष्ट्वा नानाभोगहेतुरिति हृष्यन्ति, प्रत्युत
ऋत्वागमो ऽनर्थहेतुरित्याह--ऋतूनां परिवर्त्तेनेति  ॥  २।१०५।२५  ॥   

  

यथा काष्ठं च काष्ठं च समेयातां महार्णवे ।  

समेत्य च व्यपेयातां कालमासाद्य कञ्चन  ॥  २।१०५।२६  ॥   

एवं भार्याश्च पुत्राश्च ज्ञातयश्च घनानि च ।  

समेत्य व्यवधावन्ति ध्रुवो ह्येषां विनाभवः  ॥  २।१०५।२७  ॥   

श्लिष्टानां विश्लेषस्यावश्यम्भावित्वात्तदपि न
शोचनीयमित्यभिप्रायेणाह--यथा काष्ठमितिश्लोकद्वयेन । विनाभवः वियोगः  ॥ 
२।१०५।२६२७  ॥   

  

नात्र कश्चिद्यथाभावं प्राणी समभिवर्त्तते ।  

तेन तस्मिन्न सामर्थ्यं प्रेतस्यास्त्यनुशोचतः  ॥  २।१०५।२८  ॥   

नात्रेति । अस्मिल्लोके कश्चिदपि प्राणी यथाभावं न समभिवर्त्तते यथाभिलाषं
बन्धुभिः सह न वर्त्तते तेन कारणेन प्रेतस्य मृतस्य हेतोः अनुशोचतः
पुरुषस्य तस्मिन् मरणनिवारणे सामर्थ्यं नास्ति । (अस्मिन् बद्धलोके
कश्चिदपि ब्रह्मादिस्तम्बपर्यन्तेषु को ऽपि जन्तुः यथाभावं यथाभिलाषम्
अप्रतिहतसङ्कल्पतयेत्यर्थः । न समभिवर्तते कश्चिदित्यनेन मानुषाद्यपेक्षया
चिरकालवर्तिनां शक्त्यतिशयभाजामपि ब्रह्मादीनामधिकारावसाने मरणं
दुर्निवारमेवेत्याशयः । तेन एवमप्रतिहतसङ्कल्पत्वाभावेन प्रेतस्य मृतस्य
हेतोः अनुशोचतः पुरुषस्य तस्मिन्मरणनिवारणे सामर्थ्यं नास्ति, अतः
ब्रह्मादीनामप्यपरिहार्ये शोकं विहाय सर्वानर्थनिवृत्तये प्रयतेतेति भावः)
 ॥  २।१०५।२८  ॥   

  

यथा हि सार्थं गच्छन्तं ब्रूयात् कश्चित् पथि स्थितः ।  

अहमप्यागमिष्यामि पृष्ठतो भवतामिति  ॥  २।१०५।२९  ॥   

एवं पूर्वैर्गतो मार्गः पितृपैतामहो ध्रुवः ।  

तमापन्नः कथं शोचेद्यस्य नास्ति व्यतिक्रमः  ॥  २।१०५।३०  ॥   

यथेत्यादिश्लोकद्वयम् । गच्छन्तं सार्थं पथिकसमूहं पथि स्थितः पुरुषो यथा
अहमप्यागमिष्यामीति ब्रुयादनुगच्छति च एवं पूर्वैर्वंश्यैः गतः प्राप्तो
मार्गः पितृपैतामहः पितृपितामहसम्बन्धी तैरपि प्राप्त इति यावत् । ध्रुवः
पुत्रादिभिरपि गन्तव्यत्वेन निश्चितः  ॥  २।१०५।२९३०  ॥   

  

वयसः पतमानस्य स्रोतसो वा ऽनिवर्तिनः ।  

आत्मा सुखे नियोक्तव्यः सुखभाजः प्रजाः स्मृताः  ॥  २।१०५।३१  ॥   

उक्तमर्थमुपसंहरति--वयस इत्यादिना । "यस्य च भावेन भावलक्षणम्" इति
सप्तम्यर्थे षष्ठी । वाशब्द इवार्थः । अनिवर्तिनि स्रोतसीव वयसि पतमाने
अनिवर्तितया गच्छति सति आत्मा सुखे सुखहेतौ धर्मे नियोक्तव्यः ।
परलोकहितचिन्तयेति शेषः । यतः प्रजाः सुखभाजः धर्मसाध्यसुखासक्ताः स्मृता
इति योज्यम्  ॥  २।१०५।३१  ॥   

  

धर्मात्मा स शुभैः कृत्स्नैः क्रतुभिश्चाप्तदक्षिणैः ।  

धूतपापो गतः स्वर्गं पिता नः पृथिवीपतिः  ॥  २।१०५।३२  ॥   

एवं लोकस्थितिः, अस्मत्पितरं प्रति तु न शोकगन्धोपि कार्य
इत्याशयेनाह--धर्मात्मेत्यादिना  ॥  २।१०५।३२  ॥   

  

भृत्यानां भरणात् सम्यक् प्रजानां परिपालनात् ।  

अर्थादानाच्च धर्मेण पिता नस्त्रिदिवं गतः  ॥  २।१०५।३३  ॥   

भृत्यानामिति । धर्मेण अर्थादानात् धर्मेण करादिग्रहणात्  ॥  २।१०५।३३  ॥   

  

कर्मभिस्तु शुभैरिष्टैः क्रतुभिश्चाप्तदक्षिणैः ।  

स्वर्गं दशरथः प्राप्तः पिता नः पृथिवीपतिः  ॥  २।१०५।३४  ॥   

इष्ट्वा बहुविधैर्यज्ञैर्भोगांश्चावाप्य पुष्कलान् ।  

उत्तमं चायुरासाद्य स्वर्गतः पृथिवीपतिः  ॥  २।१०५।३५  ॥   

कर्मभिरिति । इष्टैः जनानां स्वस्य चाभिमतैः शुभैः कर्मभिः महापथेषु
तटाकनिर्माणादिभिः  ॥  २।१०५।३४३५  ॥   

  

आयुरुत्तममासाद्य भोगानपि च राघवः ।  

स न शोच्यः पिता तातः स्वर्गतः सत्कृतः सताम्  ॥  २।१०५।३६  ॥   

आयुरिति । उत्तमं तत्पूर्वराजायुरपेक्षया अधिकतमम् । आयुः भोगानपि चासाद्य
स्वर्गतः सतां सत्कृतः स पिता न शोच्य इत्यन्वयः  ॥  २।१०५।३६  ॥   

  

स जीर्णं मानुषं देहं परित्यज्य पिता हि नः ।  

दैवीमृद्धिमनुप्राप्तो ब्रह्मलोकविहारिणीम्  ॥  २।१०५।३७  ॥   

स जीर्णमिति । दैवीमृद्धिं देवसम्बन्धिसम्पदं दिव्यदेहादिलाभरूपामित्यर्थः
 ॥  २।१०५।३७  ॥   

  

तं तु नैवंविधः कश्चित् प्राज्ञः शोचितुमर्हति ।  

तद्विधो यद्विधश्चापि श्रुतवान् बुद्धिमत्तरः  ॥  २।१०५।३८  ॥   

तं त्विति । एवंविधः प्राज्ञ इति भरतगुणं प्रत्यक्षेण निर्दिशति--एवंविध
इत्युक्तमुद्घाटयति तद्विध इति । श्रुतवान् बुद्धिमत्तरश्च यद्विधोषि
तद्विध इत्यर्थः  ॥  २।१०५।३८  ॥   

  

एते बहुविधाः शोका विलापरुदिते तथा ।  

वर्जनीया हि धीरेण सर्वावस्थासु धीमता  ॥  २।१०५।३९  ॥   

एत इति । बहुविधाः दशरथमरणमद्विवासनादिभेदेन बहुप्रकाराः । विलापरुदिते
प्रलापाश्रुमोचने च वर्जनीये इति विपरिणामेनान्वयः  ॥  २।१०५।३९  ॥   

  

स स्वस्थो भव माशोचीर्यात्वा चावस तां पुरीम् ।  

तथा पित्रा नियुक्तो ऽसि वशिना वदतां वर  ॥  २।१०५।४०  ॥   

मद्विवासनं त्वयापि मान्यमित्याह--स स्वस्थ इत्यादिना । यात्वा गत्वा । तां
पुरीम् । आवस अधितिष्ठ  ॥  २।१०५।४०  ॥   

  

यत्राहमपि तेनैव नियुक्तः पुण्यकर्मणा ।  

तत्रैवाहं करिष्यामि पितुरार्य्यस्य शासनम्  ॥  २।१०५।४१  ॥   

न मया शासनं तस्य त्यक्तुं न्याय्यमरिन्दम ।  

तत् त्वयापि सदा मान्यं स वै बन्धुः स नः पिता  ॥  २।१०५।४२  ॥   

तद्वचः पितुरेवाहं सम्मतं धर्मचारिणः ।  

कर्मणा पालयिष्यामि वनवासेन राघव  ॥  २।१०५।४३  ॥   

धीर्मिकेणानृशंसेन नरेण गुरुवर्त्तिना ।  

भवितव्यं नरव्याघ्र परलोकं जिगीषता  ॥  २।१०५।४४  ॥   

यत्रेति । यत्र वनरूपे स्थाने  ॥  २।१०५।४१४४  ॥   

  

आत्मानमनुतिष्ठ त्वं स्वभावेन नरर्षभ ।  

निशाम्य तु शुभं वृत्तं पितुर्दशरथस्य नः  ॥  २।१०५।४५  ॥   

आत्मानमिति । स्वभावेनात्मानमनुतिष्ठ राजभावेन भवन्तं योजयेत्यर्थः ।
निशाम्य दृष्ट्वा, ज्ञात्वेति यावत्  ॥  २।१०५।४५  ॥   

  

इत्येवमुक्त्वा वचनं महात्मा पितुर्निदेशप्रतिपालनार्थम् ।  

यवीयसं भ्रातरमर्थवच्च प्रभुर्मुहूर्ताद्विरराम रामः  ॥  २।१०५।४६  ॥   

इतीति । यवीयसं यवीयांसम्  ॥  २।१०५।४६  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
पञ्चोत्तरशततमः सर्गः  ॥  १०५  ॥   

इति श्रीगोविन्दराज० श्रीरामायणभूषणे पीता० अयोध्यकाण्डव्याख्याने
पञ्चोत्तरशततमः सर्गः  ॥  १०५  ॥   


