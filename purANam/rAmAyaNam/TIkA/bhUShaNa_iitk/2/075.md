+++
title = "०७५"

+++


दीर्घकालात् समुत्थाय संज्ञां लब्ध्वा च वीर्यवान् ।  

नेत्राभ्यामश्रुपूर्णाभ्यां दीनामुद्वीक्ष्व मातरम् ।  

सो ऽमात्यमध्ये भरतो जननीमभ्यकुत्सयत्  ॥  २।७५।१  ॥   

दीर्घकालादिति । दीनां प्रतिहतेच्छत्वात् । अमात्यमध्ये सुमन्त्रादिमध्ये ।
अनेन भरतागमनं श्रुत्वा सुमन्त्रादयः इतःपूर्वमागता इति गम्यते ।
अभ्यकुत्सयत् मन्त्रिणां ज्ञापनाय पुनरप्यनिन्ददित्यर्थः  ॥  २।७५।१  ॥   

  

राज्यं न कामये जातु मन्त्रये नापि मातरम् ।  

अभिषेकं न जानामि यो ऽभूद्राज्ञा समीक्षितः ।  

विप्रकृष्टे ह्यहं देशे शत्रुघ्नसहितो ऽवसम्  ॥  २।७५।२  ॥   

कैकेय्या कृतं स्वेष्टं नेति मन्त्रिभ्यो ज्ञापयति--राज्यमिति । जातु
कदाचिदपि । एतत् न कामये न मन्त्रये इत्युभयत्रापि सम्बध्यते । मन्त्रये
राज्यार्थमिति शेषः । मन्त्रणं विचारः न जानामि मदनुज्ञापूर्वको ऽयं न
भवतीत्यर्थः । यो मदर्थोभिषेकः राज्ञा समीक्षितश्चिन्तितः अभूत् तमभिषेकं न
जानामि । अज्ञाने हेतुमाह विप्रकृष्ट इति  ॥  २।७५।२  ॥   

  

वनवासं न जानामि रामस्याहं महात्मनः ।  

विवासनं वा सौमित्रेः सीतायाश्च यथाभवत्  ॥  २।७५।३  ॥   

तथैव क्रोधतस्तस्य भरतस्य महात्मनः ।  

कौसल्या शब्दमाज्ञाय सुमित्रामिदमब्रवीत्  ॥  २।७५।४  ॥   

वनवासमिति । विवासनं वेत्यत्र न जानामीत्यनुकर्षः  ॥  २।७५।३४  ॥   

  

आगतः क्रूरकार्यायाः कैकेय्या भरतः सुतः ।  

तमहं द्रष्टुमिच्छामि भरतं दीर्घदर्शिनम्  ॥  २।७५।५  ॥   

आगत इति । दीर्घदर्शिनमित्यनेन रामनिर्गमनं भरतो न संमन्यत इति
कौसल्याहृदयमिति सूचितम्  ॥  २।७५।५  ॥   

  

एवमुक्त्वा सुमित्रां सा विवर्णा मलिना कृशा ।  

प्रतस्थे भरतो यत्र वेपमाना विचेतना  ॥  २।७५।६  ॥   

एवमिति । भरतो यत्र स्थितः तत्र प्रतस्थे  ॥  २।७५।६  ॥   

  

स तु रामानुजश्चापि शत्रुघ्नसहिस्तदा ।  

प्रतस्थे भरतो यत्र कौसल्याया निवेशनम्  ॥  २।७५।७  ॥   

स इति । यत्र कौसल्याया निवेशनं स्थितं तत्र प्रतस्थे  ॥  २।७५।७  ॥   

  

ततः शत्रुघ्नभरतौ कौसल्यां प्रेक्ष्य दुःखितौ ।  

पर्य्यष्वजेतां दुःखार्त्तां पतितां नष्टचेतनाम् ।  

रुदन्तौ रुदतीं दुःखात् समेत्यार्यां मनस्विनीम्  ॥  २।७५।८  ॥   

भरतं प्रत्युवाचेदं कौसल्या भृशदुःखिता  ॥  २।७५।९  ॥   

तत इत्यादि । आर्यां ज्येष्ठां मातरम्  ॥  २।७५।८९  ॥   

  

इदं ते राज्यकामस्य राज्यं प्राप्तमकण्टकम् ।  

सम्प्राप्तं बत कैकेय्या शीघ्रं क्रूरेण कर्मणा  ॥  २।७५।१०  ॥   

कथं राज्यं प्राप्तं तत्राह--सम्प्राप्तमिति । क्रूरेण रामविवासनपूर्वकेण ।
कर्मणा वराभ्यर्थनेन  ॥  २।७५।१०  ॥   

  

प्रस्थाप्य चीरवसनं पुत्रं मे वनवासिनम् ।  

कैकेयी किं गुणं तत्र पश्यति क्रूरदर्शिनी  ॥  २।७५।११  ॥   

प्रस्थाप्येति । तत्र प्रस्थापने । कं गुणम् अतिशयं पश्यति न कमपि गुणम्,
रामप्रस्थापनं विनापि राज्यलाभसम्भवात्  ॥  २।७५।११  ॥   

  

क्षिप्रं मामपि कैकेयी प्रस्थापयितुमर्हति ।  

हिरण्यनाभो यत्रास्ते सुतो मे सुमहायशाः  ॥  २।७५।१२  ॥   

क्षिप्रमिति । कैकेयी मामपि प्रस्थापयितुमर्हति सर्वस्य राज्यस्य
तदायत्तत्वादिति भावः । हिरण्यनाभः हिरण्यवत्स्पृहणीयनाभियुक्तः ।
नाभिग्रहणं शरीरस्योपलक्षणम्  ॥  २।७५।१२  ॥   

  

अथवा स्वयमेवाहं सुमित्रानुचरा सुखम् ।  

अग्निहोत्रं पुरस्कृत्य प्रस्थास्ये यत्र राघवः  ॥  २।७५।१३  ॥   

कैकेयीकृतपापानुबन्धिनस्तव राजसंस्काराधिकारो नास्तीति
ध्वनयन्त्याह--अथवेति । अग्निहोत्रं राजाग्निहोत्रम् । अग्निहोत्रस्य
ज्येष्ठभार्याधीनत्वात् दशरथेन भरतसंस्कारप्रतिषेधाच्चेति भावः । एतेन
राजशरीरप्रापणमप्यर्थसिद्धम्  ॥  २।७५।१३  ॥   

  

कामं वा स्वयमेवाद्य तत्र मां नेतुमर्हसि ।  

यत्रासौ पुरुषव्याघ्रः पुत्रो मे तप्यते तपः  ॥  २।७५।१४  ॥   

काममिति । तपस्तप्यते तपः करोतीत्यर्थः । "तपस्तपः कर्मकस्यैव" इति
कर्मवद्भावादात्मनेपदम्  ॥  २।७५।१४  ॥   

  

इदं हि तव विस्तीर्णं धनधान्यसमाचितम् ।  

हस्त्यश्वरथसम्पूर्णं राज्यं निर्यातितं तया  ॥  २।७५।१५  ॥   

तव प्रस्थापने मम का शक्तिस्तत्राह--इदमिति । धनधान्यसमाचितं
धनधान्यसम्पूर्णम् । तया कैकेय्या । निर्यातितं दापितम् । "निर्यातनं
वैरशुद्धौ दाने न्यासार्पणे मतम्" इति विश्वः  ॥  २।७५।१५  ॥   

  

इत्यादिबहुभिर्वाक्यैः क्रूरैः सम्भर्त्सितो ऽनघः ।  

विव्यथे भरतस्तीव्रं व्रणे तुद्येव सूचिना  ॥  २।७५।१६  ॥   

इत्यादिबहुभिरिति । सम्भर्त्सितः परपक्षबुद्ध्या भाषितः । व्रणे सूचिना
तुद्येव व्यथयित्वेव । पूर्वमेव भ्रातृपितृवियोगखिन्नो ऽपि
कौसल्यावाक्यश्रवणखिन्न इत्यर्थः  ॥  २।७५।१६  ॥   

  

पपात चरणौ तस्यास्तदा सम्भ्रान्तचेतनः ।  

विलप्य बहुधा ऽसंज्ञो लब्धसंज्ञस्ततः स्थितः  ॥  २।७५।१७  ॥   

पपातेति । चरणौ प्रतीति शेषः । बहुधासंज्ञ इत्यत्र असंज्ञ इति पदच्छेदः  ॥ 
२।७५।१७  ॥   

  

एवं विलपमानां तां भरतः प्राञ्जलिस्तदा ।  

कौसल्यां प्रत्युवाचेदं शोकैर्बहुभिरावृताम्  ॥  २।७५।१८  ॥   

एवमिति । एवं विलपमानां पूर्वोक्तप्रकारेण विलपन्तीम्  ॥  २।७५।१८  ॥   

  

आये कस्मादजानन्तं गर्हसे मामकिल्बिषम् ।  

विपुलां च मम प्रीतिं स्थिरां जानासि राघवे  ॥  २।७५।१९  ॥   

आर्य इति । अजानन्तम्, अभिषेकादिकमिति शेषः  ॥  २।७५।१९  ॥   

  

कृता शास्त्रानुगा बुद्धिर्माभूत्तस्य कदाचन ।  

सत्यसन्धः सतां श्रेष्ठो यस्यार्यो ऽनुमते गतः  ॥  २।७५।२०  ॥   

कौसल्यया स्वस्मिन्नारोपितं दोषं परिहर्तुं शपथवाक्यान्याह--कृतेत्यादिना ।
आर्यः रामः यस्यानुमते सम्मतौ सत्यां गतः तस्य शास्त्रानुगा कृता बुद्धिः
गुरुणा विधिनिषेधबोधकशास्त्रानुसारित्वेन सुशिक्षिता बुद्धिः कदाचन
माभूदिति सम्बन्धः । यद्यहमार्यप्रवासने अनुमन्तास्मि तर्हि
श्रुतिस्मृतिज्ञानात् प्रच्युतो भूयासमित्यर्थः । एवमुत्तरत्रापि
सामान्यनिर्देशो भरतविषयतया योजनीयः, "निर्विशेषं न सामान्यम्" इति
न्यायात् । अत्र शपथव्याजेन धर्मविशेषाश्च शिक्ष्यन्ते मुनिनेति बोध्यम् ।
अत्र च सत्पुरुषविषयापराधे शास्त्रज्ञानभ्रंशो भवतीति सूचितम्  ॥  २।७५।२०
 ॥   

  

प्रेष्यं पापीयसां यातु सूर्यं च प्रति मेहतु ।  

हन्तु पादेन गां सुप्तां यस्यार्यो ऽनुमते गतः  ॥  २।७५।२१  ॥   

प्रेष्यमिति । प्रेष्यं प्रेष्यभावम् । पापीयसाम् अतिशयेन पापिनाम् ।
हीनजातीनां प्रेष्यत्वं हि पापहेतुः । सूर्यं प्रति मेहतु
मूत्रपुरीषोत्सर्गं करोतु सूर्याभिमुखेन मेहने यत्पापं तत्
प्राप्नोत्वित्यर्थः । अनेन सूर्यंप्रति मेहनं न कर्त्तव्यमिति सिद्धम् ।
गां पादेन हन्तु पादेन गोहननपापं प्राप्नोतु । पादेन गोहननं दोषः ।
सुप्तामित्यनेन स्वहननप्रवृत्तगोहननं न दोषायेत्युक्तम्  ॥  २।७५।२१  ॥   

  

कारयित्वा महत्कर्म भर्त्ता भृत्यमनर्थकम् ।  

अधर्मो यो ऽस्य सो ऽस्यास्तु यस्यार्यो ऽनुमते गतः  ॥  २।७५।२२  ॥   

कारयित्वेति । यो भर्त्ता भृत्यं महत्कर्म कारयित्वा ।
"हृक्रोरन्यतरस्याम्" इति द्विकर्मकत्वम् । अनर्थकं तं प्रयोजनशून्यं
करोतीति शेषः । अस्य भर्तुः यः अधर्मः सो ऽस्तु  ॥  २।७५।२२  ॥   

  

परिपालयमानस्य राज्ञो भूतानि पुत्रवत् ।  

ततस्तं द्रुह्यतां पापं यस्यार्योनुमते गतः  ॥  २।७५।२३  ॥   

परिपालयमानस्येति । परिपालयमानस्य राज्ञः । राज्ञि परिपालयति सति । तं
प्रति द्रुह्यतां पापम् । ततः तस्य  ॥  २।७५।२३  ॥   

  

बलिषड्भागमुद्धृत्य नृपस्यारक्षतः प्रजाः ।  

अधर्मो यो ऽस्य सोस्यास्तु यस्यार्यो ऽनुमते गतः  ॥  २।७५।२४  ॥   

बलिषड्भागमिति । बलिषड्भागं बलिः करः "बलिः पूजोपहारे च दैत्यभेदे करे ऽपि
च" इति वैजयन्ती । षष्ठो भागः षड्भागः बलिश्चासौ षड्भागश्चेति विशेषणसमासः
। उद्धृत्य आदाय  ॥  २।७५।२४  ॥   

  

संश्रुत्य च तपस्विभ्यः सत्रे वै यज्ञदक्षिणाम् ।  

तां विप्रलपतां पापं यस्यार्यो ऽनुमते गतः  ॥  २।७५।२५  ॥   

संश्रुत्येति । सत्त्रे यागे तपस्विभ्यः व्रतोपवासशीलेभ्यः ऋत्विग्भ्यः
यज्ञदक्षिणां संश्रुत्य प्रतिज्ञाय तां दक्षिणां विप्रलपतां विरुद्धोक्त्या
अपलपताम्  ॥  २।७५।२५  ॥   

  

हस्त्यश्वरथसम्बाधे युद्धे शस्त्रसमाकुले ।  

मा स्म कार्षीत्सतां धर्मं यस्यार्यो ऽनुमते गतः  ॥  २।७५।२६  ॥   

हस्त्यश्वरथसम्बाध इति । सतां शूराणां धर्मम् अपरावर्त्तनम् । मा स्म
कार्षीत् परावर्त्तमानस्य यत्पापं तदस्त्वित्यर्थः  ॥  २।७५।२६  ॥   

  

उपदिष्टं सुसूक्ष्मार्थं शास्त्रं यत्नेन धीमता ।  

स नाशयतु दुष्टात्मा यस्यार्यो ऽनुमते गतः  ॥  २।७५।२७  ॥   

उपदिष्टमिति । धीमता गुरुणा यत्नेनोपदिष्टं सुसूक्ष्मार्थं
परलोकसाधकरहस्यार्थयुक्तं शास्त्रं वेदान्तादिविशिष्टार्थं नाशयतु विस्मरतु
 ॥  २।७५।२७  ॥   

  

मा च तं व्यूढबाह्वंसं चन्द्रार्कसमतेजसम् ।  

द्राक्षीद्राज्यस्थमासीनं यस्यार्यो ऽनुमते गतः  ॥  २।७५।२८  ॥   

मेति । व्यूढबाह्वंसं व्यूढौ संहतौ मांसलौ बाहू अंसौ च यस्य तम् "व्यूढौ
विन्यस्तसंहतौ" इत्यमरः । राज्यस्थं प्राप्तराज्यम् । आसीनं सिंहासने आसीनं
तं रामम् मा द्राक्षीत्, तादृशरामदर्शनभाग्यरहितो भवत्वित्यर्थः  ॥  २।७५।२८
 ॥   

  

पायसं कृसरं छागं वृथा सो ऽश्नातु निर्घृणः ।  

गुरूंश्चाप्यवजानातु यस्यार्यो ऽनुमते गतः  ॥  २।७५।२९  ॥   

पायसमिति । कृसरं तिलौदनम् । छागम् अजम्, मांसमात्रोपलक्षणमेतत् ।
वृथाश्नातु देवतापित्रतिथिनिवेदनमन्तरेण भुङ्क्तामित्यर्थः । अवजानातु
प्रत्युत्थानाभिवादनादिकं न करोत्वित्थर्थः  ॥  २।७५।२९  ॥   

  

गाश्च स्पृशतु पादेन गुरून् परिवदेत् स्वयम् ।  

मित्रे द्रुह्येत सो ऽत्यन्तं यस्यार्यो ऽनुमते गतः  ॥  २।७५।३०  ॥   

गा इति । गाः पादेन स्पृशतु हन्तु । पादेनेत्यत्र हननमुक्तम्, इह तु
पादस्पर्शोपि पापहेतुरित्युच्यते । परिवदेत् अपवदेत् । मित्रे द्रुह्येत
मित्राय द्रुह्यत्वित्यर्थः  ॥  २।७५।३०  ॥   

  

विश्वासात् कथितं किञ्चित् परिवादं मिथः क्वचित् ।  

विवृणोतु स दुष्टात्मा यस्यार्यो ऽनुमते गतः  ॥  २।७५।३१  ॥   

विश्वासादिति । परिवादम् अपवादम् । "अपवादोपक्रोशनिर्वादावर्णपरिवादाः" इति
हलायुधः । मिथः रहस्ये । "मिथो ऽन्योन्यरहस्ययोः" इति वैजयन्ती ।
विश्वासाद्रहःकथितस्य परिवादस्य क्वचिदन्यत्र प्रकटीकरणं पातकमिति भावः  ॥ 
२।७५।३१  ॥   

  

अकर्त्ता ह्यकृतज्ञश्च त्यक्तात्मा निरपत्रपः ।  

लोके भवतु विद्वेष्यो यस्यार्यो ऽनुमते गतः  ॥  २।७५।३२  ॥   

अकर्तेति । अकर्त्ता प्रत्युपकारस्याकर्त्ता । अथाप्यकृतज्ञः आभ्यामेकं
पापमुक्तम् । त्यक्तात्मा सद्भिः परिहृतः अथापि निरपत्रपः निर्लज्जः,
अकृतप्रायश्चित्त इति यावत् । इदमेकं पापम्  ॥  २।७५।३२  ॥   

  

पुत्रदारैश्च भृत्यैश्च स्वगृहे परिवारितः ।  

स एको मृष्टमश्नातु यस्यार्यो ऽनुमते गतः  ॥  २।७५।३३  ॥   

पुत्रदारैरिति । मृष्टमश्नातु इतरेषु कदन्नभुक्षु स्वयं मृष्टं
समीचीनमन्नम् अश्नातु  ॥  २।७५।३३  ॥   

  

अप्राप्य सदृशान् दाराननपत्यः प्रमीयताम् ।  

अनवाप्य क्रियां धर्म्यां यस्यार्यो ऽनुमते गतः  ॥  २।७५।३४  ॥   

अप्राप्येति । सदृशान् समानकुलान् । धर्म्यां क्रियाम् अग्निहोत्रादिकं च
अप्राप्य अनपत्यः सन् प्रमीयताम्  ॥  २।७५।३४  ॥   

  

मात्मनः सन्ततिं द्राक्षीत् स्वेषु दारेषु दुःखितः ।  

आयुः समग्रमप्राप्य यस्यार्यो ऽनुमते गतः  ॥  २।७५।३५  ॥   

अप्राप्येत्यादिविवरणम्--मात्मन इति । अनेन ऋणापाकरणं विना ब्रह्मचर्यादेव
संन्यासः प्रतिषिद्ध्यते । अरक्तविषयमिदमितिचेन्न ब्रह्मचर्यादेव
प्रव्रजेदित्यादेर्दारालाभविषयत्वात् । तत्रैवहि इतरथेत्यनेनायमर्थो
दर्शितः  ॥  २।७५।३५  ॥   

  

राजस्त्रीबालवृद्धानां वधे यत्पापमुच्यते ।  

भृत्यत्यागे च यत्पापं तत्पापं प्रतिपद्यताम्  ॥  २।७५।३६  ॥   

राजस्त्रीत्यत्रापि यस्यार्यो ऽनुमते गत इत्यनुषञ्जनीयम्  ॥  २।७५।३६  ॥   

  

लाक्षया मधुमांसेन लोहेन च विषेण च ।  

सदैव बिभृयाद्भृत्यान् यस्यार्यो ऽनुमते गतः  ॥  २।७५।३७  ॥   

लाक्षयेति । भृत्यान् भरणीयान् । लाक्षादिविक्रयलब्धद्रव्येण
बिभृयाद्रक्षेदित्यर्थः । "लाक्षालवणमांसानि वर्जनीयानि विक्रये" इति
स्मृतेः । ऽअप्यकार्यशतं कृत्वाऽ इत्यस्यापवादो ऽयम्  ॥  २।७५।३७  ॥   

  

सङ्ग्रामे समुपोढे स्म शत्रुपक्षभयंकरे ।  

पलायमानो वध्येत यस्यार्यो ऽनुमते गतः  ॥  २।७५।३८  ॥   

सङ्ग्राम इति । समुपोढे निकटे "उपोढो निकटोढयोः" इति वैजयन्ती  ॥  २।७५।३८
 ॥   

  

कपालपाणिः पृथिवीमटतां चीरसंवृतः ।  

भिक्षमाणो यथोन्मत्तो यस्यार्योनुमते गतः  ॥  २।७५।३९  ॥   

कपालपाणिरिति । अटतां चरतु । चीरं मलिनं जीर्णवस्त्रम् । अनेन शैवमतप्रवेशो
निन्द्यते  ॥  २।७५।३९  ॥   

  

पाने प्रसक्तो भवतु स्त्रीष्वक्षेषु च नित्यशः ।  

कामक्रोधाभिभूतस्तु यस्यार्योनुमते गतः  ॥  २।७५।४०  ॥   

पाने प्रसक्त इति स्पष्टम्  ॥  २।७५।४०  ॥   

  

मा स्म धर्मे मनो भूयादधर्मं सुनिषेवताम् ।  

अपात्रवर्षी भवतु यस्यार्यो ऽनुमते गतः  ॥  २।७५।४१  ॥   

मा स्मेति । अपात्रवर्षी अपात्रे बहुदायी  ॥  २।७५।४१  ॥   

  

सञ्चितान्यस्य वित्तानि विविधानि सहस्रशः ।  

दस्युभिर्विप्रलुप्यन्तां यस्यार्योनुमते गतः  ॥  २।७५।४२  ॥   

सञ्चितानीति । दस्युभिः तस्करैः  ॥  २।७५।४२  ॥   

  

उभे सन्ध्ये शयानस्य यत्पापं परिकल्प्यते ।  

तच्च पापं भवेत्तस्य यस्यार्योनुमते गतः  ॥  २।७५।४३  ॥   

उभे इति । उभयोः संध्ययोः  ॥  २।७५।४३  ॥   

  

यदग्निदायके पापं यत्पापं गुरुतल्पगे ।  

मित्रद्रोहे च यत्पापं तत्पापं प्रतिपद्यताम्  ॥  २।७५।४४  ॥   

यदिति । गुरुतल्पगे गुरुदारगे  ॥  २।७५।४४  ॥   

  

देवतानां पितृ़णां च मातापित्रोस्तथैव च ।  

मा स्म कार्षीत् स शुश्रूषां यस्यार्यो ऽनुमते गतः  ॥  २।७५।४५  ॥   

देवतानामिति । देवानां शुश्रूषा अग्निहोत्रादिकर्म
सम्भृतैराज्यचरुपशुपुरोडाशादिभिः प्रीणनम् । पितृ़णां तु उपरागादिषु
मातापितृमरणतिथ्यादिषु च पूर्वोक्तैरन्यैश्च तिलादिभिराराधनम् ।
पितृशुश्रूषयैव मृतमातापितृशुश्रूषाग्रहणसम्भवात् । मातापित्रोरित्यत्र
जीवतोरिति विवक्षितम्  ॥  २।७५।४५  ॥   

  

सतां लोकात्सतां कीर्त्त्यात् सञ्जुष्टात् कर्मणस्तथा ।  

भ्रश्यतु क्षिप्रमद्यैव यस्यार्यो ऽनुमते गतः  ॥  २।७५।४६  ॥   

सतामिति । सतां कीर्त्त्यात् सद्भिः क्रियमाणश्लाघनात् । सञ्जुष्टात्
सत्सेवितात्  ॥  २।७५।४६  ॥   

  

अपास्य मातृशुश्रूषामनर्थे सो ऽवतिष्ठताम् ।  

दीर्घबाहुर्महावक्षा यस्यार्यो ऽनुमते गतः  ॥  २।७५।४७  ॥   

अपास्येति । पुनर्मातृशुश्रूषाग्रहणं तत्त्यागे प्रत्यवायभूयस्तया
तन्नित्यतया च । मातृशुश्रूषा हि नित्या, यतस्तस्यां पतितायामपि शुश्रूषां
विदधति स्मृतयः । अनर्थे अधर्मे  ॥  २।७५।४७  ॥   

  

बहुपुत्रो दरिद्रश्च ज्वररोगसमन्वितः ।  

स भूयात् सततं क्लेशी यस्यार्यो ऽनुमते गतः  ॥  २।७५।४८  ॥   

बहुपुत्र इति । बहुपुत्रस्यापि धनिनो दुःखाभावात् । अपुत्रस्य दारिद्य्रे
ऽपि भरणीयाल्पतया क्लेशाल्पतेति च विशेषणद्वयम्  ॥  २।७५।४८  ॥   

  

आशामाशंसमानानां दीनानामूर्ध्वचक्षुषाम् ।  

अर्थिनां वितथां कुर्याद्यस्यार्यो ऽनुमते गतः  ॥  २।७५।४९  ॥   

आशामिति । आशंसमानानां स्तुवताम् । ऊर्ध्वचक्षुषाम्
उन्नतासनस्थदातृमुखनिरीक्षकाणाम् अर्थिनाम् आशां वितथां कुर्यात्  ॥ 
२।७५।४९  ॥   

  

मायया रमतां नित्यं परुषः पिशुनो ऽशुचिः ।  

राज्ञो भीतस्त्वधर्मात्मा यस्यार्यो ऽनुमते गतः  ॥  २।७५।५०  ॥   

माययेति । मायया वञ्चनया । रमतां सक्तो भवतु  ॥  २।७५।५०  ॥   

  

ऋतुस्नातां सतीं भार्यामृतुकालानुरोधिनीम् ।  

अतिवर्त्तेत दुष्टात्मा यस्यार्यो ऽनुमते गतः  ॥  २।७५।५१  ॥   

ऋतुस्नातामिति । ऋतुकालानुरोधिनीम् ऋतुस्नानदिवसे स्वसंनिहिताम्  ॥  २।७५।५१
 ॥   

  

धर्मदारान् परित्यज्य परदारान्निषेवताम् ।  

त्यक्तधर्मरतिर्मूढो यस्यार्यो ऽनुमते गतः  ॥  २।७५।५२  ॥   

धर्मदारानिति । निषेवतां भजताम्  ॥  २।७५।५२  ॥   

  

विप्रलुप्तप्रजातस्य दुष्कृतं ब्राह्मणस्य यत् ।  

तदेव प्रतिपद्येत यस्यार्यो ऽनुमते गतः  ॥  २।७५।५३  ॥   

विप्रलुप्तप्रजातस्येति । विप्रलुप्तप्रजातस्य नष्टापत्यस्य
सन्ततिहीनस्येत्यर्थः । तदेव दुष्कृतं प्रतिपद्येत  ॥  २।७५।५३  ॥   

  

पानीयदूषके पापं तथैव विषदायके ।  

यत्तदेकः स लभतां यस्यार्यो ऽनुमते गतः  ॥  २।७५।५४  ॥   

पानीयेति । पानीयदूषके विषदायके च यत्पापं तत् द्वयम् एको लभतामित्यर्थः  ॥ 
२।७५।५४  ॥   

  

ब्राह्मणायोद्यतां पूजां विहन्तु कलुषेन्द्रियः ।  

बालवत्सां च गां दोग्धु यस्यार्यो ऽनुमते गतः  ॥  २।७५।५५  ॥   

ब्राह्मणायेति । बालवत्साम् अनिर्दशाम्  ॥  २।७५।५५  ॥   

  

तृष्णार्तं सति पानीये विप्रलम्भेन योजयेत् ।  

लभेत तस्य यत्पापं यस्यार्यो ऽनुमते गतः  ॥  २।७५।५६  ॥   

तृष्णार्तमिति । पानीये सति गृहे विद्यमाने सति । विप्रलम्भेन वञ्चनया यो
योजयेत् न ददातीत्यर्थः । तस्य यत्पापं तल्लभेत  ॥  २।७५।५६  ॥   

  

भक्त्या विवदमानेषु मार्गमाश्रित्य पश्यतः ।  

तस्य पापेन युज्येत यस्यार्यो ऽनुमते गतः  ॥  २।७५।५७  ॥   

विहीनां पतिपुत्राभ्यां कौसल्यां पार्थिवात्मजः ।  

एवमाश्वासयन्नेव दुःखार्त्तो निपपात ह  ॥  २।७५।५८  ॥   

तथा तु शपथैः कष्टैः शपमानमचेतनम् ।  

भरतं शोकसन्तप्तं कौसल्या वाक्यमब्रवीत्  ॥  २।७५।५९  ॥   

भक्त्येति । विवदमानेषु वादिप्रतिवादिषु विवादं कुर्वत्सु । भक्त्या
एकस्मिन् स्नेहेन । मार्गं जयोपायमाश्रित्य पश्यतः ब्रुवतस्तस्य पापेन
युज्येतेति सम्बन्धः  ॥  २।७५।५७५९  ॥   

  

मम दुःखमिदं पुत्र भूयः समुपजायते ।  

शपथैः शपमानो हि प्राणानुपरुणत्सि मे  ॥  २।७५।६०  ॥   

ममेति । उपरुणत्सि पीडयसीत्यर्थः । यद्वा प्राणानुपरुणत्सि रामवियोगेन मे
निर्गच्छतः प्राणान्  

स्थापयसि, शपथकरणेन ममाश्वासो जात इत्यर्थः  ॥  २।७५।६०  ॥   

  

दिष्ट्या न चलितो धर्मादात्मा ते सहलक्ष्मणः ।  

वत्स सत्यप्रतिज्ञो मे सतां लोकानवाप्स्यसि  ॥  २।७५।६१  ॥   

इत्युक्त्वा चाङ्कमानीय भरतं भ्रातृवत्सलम् ।  

परिष्वज्य महाबाहुं रुरोद भृशदुःखिता  ॥  २।७५।६२  ॥   

दिष्ट्येति । दिष्ट्या भाग्येन । आत्मा अन्तःकरणम् । धर्मात्
ज्येष्ठानुवर्त्तनधर्मात् । मे मह्यम् । सहलक्ष्मणः सत्यप्रतिज्ञोसि ।
लक्ष्मणवत् सत्यप्रतिज्ञो ऽसीत्यर्थः । अतः सतां लोकानवाप्स्यसि  ॥ 
२।७५।६१६२  ॥   

  

एवं विलपमानस्य दुःखार्त्तस्य महात्मनः ।  

मोहाच्च शोकसंरोधाद्बभूव लुलितं मनः  ॥  २।७५।६३  ॥   

एवमिति । एवं विलपमानस्य पूर्वोक्तशपथरूपेण विलपतः । शोक संरोधात्
शोककृतसंरोधात्  ॥  २।७५।६३  ॥   

  

लालप्यमानस्य विचेतनस्य प्रणष्टबुद्धेः पतितस्य भूमौ ।  

मुहुर्मुहुर्निश्वसतश्च धर्मं सा तस्य शोकेन जगाम रात्रिः  ॥  २।७५।६४  ॥   

लालप्यमानस्येति । लालप्यमानस्य भृशं प्रलपतः । विचेतनस्य मूर्च्छितस्य ।
प्रनष्टबुद्धेः क्षुभितान्तःकरणस्य । धर्मम् उष्णं यथाभवति तथा निश्वसतः  ॥ 
२।७५।६४  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे
पञ्चसप्ततितमः सर्गः  ॥  ७५  ॥   

इति श्रीगोविन्द० श्रीरामायणभूषण० पीता० अयोध्याकाण्डव्याख्याने
पञ्चसप्ततितमः सर्गः  ॥  ७५  ॥   


