+++
title = "०९५"

+++


अथ शैलाद्विनिष्क्रम्य मैथिलीं कोसलेश्वरः ।  

अदर्शयच्छुभजलां रम्यां मन्दाकिनीं नदीम्  ॥  २।९५।१  ॥   

एवं वनगिरिप्रदर्शनेनोपलाल्य नदीप्रदर्शनेनापि लालयति--अथेत्यादिना  ॥ 
२।९५।१  ॥   

  

अब्रवीच्च वरारोहां चारुचन्द्रनिभाननाम् ।  

विदेहराजस्य सुतां रामो राजीवलोचनः  ॥  २।९५।२  ॥   

अब्रवीदिति । वचने हेतुः तत्सौन्दर्यमित्याशयेनोक्तम्--वरारोहामित्यादि ।
वरारोहाम् आरुह्यत इति आरोहो जघनम्, गुरुजघनामित्यर्थः ।
चारुचन्द्रनिभाननामित्यनेन
रतिरमणनिदर्शितवनगिरिविलोकनकुतूहलविकसितवदनत्वमुक्तम् । राजीवलोचनः
विस्मयोत्फुल्लनयन इत्यर्थः  ॥  २।९५।२  ॥   

  

विचित्रपुलिनां रम्यां हंससारससेविताम् ।  

कमलैरुपसम्पन्नां पश्य मन्दाकिनीं नदीम्  ॥  २।९५।३  ॥   

विचित्रेति । पुलिनस्य विचित्रत्वं नवोलपालङ्कृतत्वात् । सारसाः हंसविशेषाः
। अत्र वस्तुना पृथुजघनकलनूपुरसुन्दरकरपदवदनवती भवतीव भातीत्यलङ्कारध्वनिः
 ॥  २।९५।३  ॥   

  

नानाविधैस्तीररुहैर्वृतां पुष्पफलद्रुमैः ।  

राजन्तीं राजराजस्य नलिनीमिव सर्वतः  ॥  २।९५।४  ॥   

नानेति । राजराजस्य कुबेरस्य । नलिनीं सौगन्धिकसरसीम्  ॥  २।९५।४  ॥   

  

मृगयूथनिपीतानि कलुषाम्भांसि साम्प्रतम् ।  

तीर्थानि रमणीयानि रतिं सञ्जनयन्ति मे  ॥  २।९५।५  ॥   

मृगयूथेति । मृगयूथनिपीतानि अत एव कलुषाणि, रमणीयानि कुङ्कुमरसाभानि
अम्भांसि येषु तानि तीर्थानि अवताराः । रतिम् अवगाहनविषयां प्रीतिम्  ॥ 
२।९५।५  ॥   

  

जटाजिनधराः काले वल्कलोत्तरवाससः ।  

ऋषयस्त्ववगाहन्ते नदीं मन्दाकिनीं प्रिये  ॥  २।९५।६  ॥   

जटेति । काले स्वनियमोचितकाले । अवगाहन्ते मज्जन्ति । प्रिये इत्यन्यत्र
दृष्टिर्निवार्यते  ॥  २।९५।६  ॥   

  

आदित्यमुपतिष्ठन्ते नियमादूर्द्ध्वबाहवः ।  

एते परे विशालाक्षि मुनयः संशितव्रताः  ॥  २।९५।७  ॥   

आदित्यमिति । उपतिष्ठन्ते । "उपान्मन्त्रकरणे" इत्यात्मनेपदम् ।
नियमाद्धेतोः परे पूर्वोक्तमुनिभ्यो ऽन्ये । संशितव्रताः तीक्ष्णनियमाः  ॥ 
२।९५।७  ॥   

  

मारुतोद्धूतशिखरैः प्रनृत्त इव पर्वतः ।  

पादपैः पत्त्रपुष्पाणि सृजद्भिरभितो नदीम्  ॥  २।९५।८  ॥   

मारुतोद्धूतशिखरैः वायुकम्पितशाखैः । पुष्पाणि सृजद्भिः मुञ्जद्भिः पादपैः
प्रनृत्त इव नृत्यङ्कर्त्तुमुद्युक्त इव । आदिकर्मणि क्तः । लोके हि
नृत्तोद्युक्तः पुष्पाणि परिविकीर्य्य हस्तौ चालयति तद्वदित्युत्प्रेक्षा
 ॥  २।९५।८  ॥   

  

क्वचिन्मणिनिकाशोदां क्वचित्पुलिनशालिनीम् ।  

क्वचित्सिद्धजनाकीर्णां पश्य मन्दाकिनीं नदीम्  ॥  २।९५।९  ॥   

क्वचिदिति । मणिनिकाशोदां मुक्तामणिनिभजलाम् । उदकस्योदभाव आर्षः ।
क्वचित्तीरे सिद्धजनेनावगाहनोद्युक्तेनावकीर्णाम् । एतेन श्वेतवसना
पृथुजघना कामुकावृता नारी द्योत्यते  ॥  २।९५।९  ॥   

  

निर्द्धूतान् वायुना पश्य विततान् पुष्पसञ्चयान् ।  

पोप्लूयमानानपरान् पश्य त्वं जलमध्यगान्  ॥  २।९५।१०  ॥   

निर्द्धूतानिति । वायुना निर्द्धूतान् विततान् तीरे व्याप्तान्
पुष्पसञ्चयान् पश्य जलमध्यगान् पोप्लूयमानान् भृशं पुनःपुनर्वा प्लवमानान्
अपरान् पुष्पसञ्चयांश्च त्वं पश्य । प्रियहृतार्धगलितवसना नारीव लक्ष्यत
इति व्यङ्ग्यम्  ॥  २।९५।१०  ॥   

  

तांश्चातिवल्गुवचसो रथाङ्गाह्वयना द्विजाः ।  

अधिरोहन्ति कल्याणि विकूजन्तः शुभा गिरः  ॥  २।९५।११  ॥   

तानिति । वल्गुवचसः रत्यर्थाह्वानकालिकरम्यवचसः शुभाः गिरः विकूजन्तः
रतिकालिकस्वरान् कुर्वन्तः । रथाङ्गाह्वयनाः चक्राह्वयाः द्विजाश्चक्रवाकाः
तान् पुष्पसञ्चयान् । अधिरोहन्ति शयनमारोहन्तीत्यर्थः । अनेन
चक्रवाकरतिर्दर्शिता  ॥  २।९५।११  ॥   

  

दर्शनं चित्र कूटस्य मन्दाकिन्याश्च शोभने ।  

अधिकं पुरवासाच्च मन्ये च तव दर्शनात्  ॥  २।९५।१२  ॥   

दर्शनमिति । हे शोभने निर्मत्सरे चित्रकूटस्य दर्शनं पुरवासाधिकं
चित्रकूटवासः पुरवासादप्यधिकसुखावहः, एकान्तभोगस्थानत्वादिति भावः ।
मन्दाकिन्या दर्शनं तव दर्शनादप्यधिकसुखकरम्, उद्दीपनत्वादिति भावः  ॥ 
२।९५।१२  ॥   

  

विधूतकलुषैः सिद्धैस्तपोदमशमान्वितैः ।  

नित्यविक्षोभितजलां विगाहस्व मया सह  ॥  २।९५।१३  ॥   

विधूतकलुषैरिति । तपोदमशमान्वितैः अत एव विधूतकलुषैः निष्पापैः सिद्धैः
सिद्धसाधननिष्ठैः । नित्यविक्षोभितजलां सदा तत्स्नानेन तत्पादरेणुधन्यां
मन्दाकिनीं मया सह विगाहस्व मामप्रधानीकृत्य जलक्रीडारसमनुभवेत्यर्थः ।
नित्यविक्षोभितजलामित्यनेन जलक्रीडोपकरणकुसुम्भादिसामग्री दर्शिता  ॥ 
२।९५।१३  ॥   

  

सखीवच्च विगाहस्व सीते मन्दाकिनीं नदीम् ।  

कमलान्यवमज्जन्ती पुष्कराणि च भामिनि  ॥  २।९५।१४  ॥   

सखीवदिति । सख्या यथा सलिलमवगाहसे तथा मया सह विगाहस्व । कमलानि
रक्ताब्जानि । पुष्कराणि सिताम्भोजानि । अवमज्जन्ती अवमज्जयन्ती
स्तनजघनाघातजनिततरङ्गैरिति भावः । यद्वा तव वदनकान्तिनिर्जिततया लज्जया
अवमज्जयन्तीवेत्युत्प्रेक्षा  ॥  २।९५।१४  ॥   

  

त्वं पौरजनवद्व्यालानयोध्यामिव पर्वतम् ।  

मन्यस्व वनिते नित्यं सरयूवदिमां नदीम्  ॥  २।९५।१५  ॥   

त्वमिति । त्वं व्यालान् वनचरजन्तून् पौरजनवत्पश्य, पौरजनप्रीतिं व्यालेषु
कुर्वित्यर्थः । एवमुत्तरत्रापि । अतः पौरजनाद्यनवलोकनक्लेशो न कार्य्य इति
भावः  ॥  २।९५।१५  ॥   

  

लक्ष्मणश्चापि धर्मात्मा मन्निदेशे व्यवस्थितः ।  

त्वं चानुकूला वैदेहि प्रीतिं जनयथो मम  ॥  २।९५।१६  ॥   

लक्ष्मण इति । सौभ्रात्रम् अनुकूलभार्य्यत्वं च सौख्यरसायनमिति भावः ।  ॥ 
२।९५।१६  ॥   

  

उपस्पृशंस्त्रिषवणं मधुमूलफलाशनः ।  

नायोध्यायै न राज्याय स्पृहये ऽद्य त्वया सह  ॥  २।९५।१७  ॥   

उपस्पृशन्निनि । हे वैदेहि त्वया सह त्रिषवणं त्रिसन्ध्यम् । उपस्पृशन्
स्नानं कुर्वन् । मधुमूलफलाशनोहमयोध्यायै न स्पृहये राज्याय च न स्पृहये ।
"स्पृहेरीप्सितः" इति सम्प्रदानसंज्ञा  ॥  २।९५।१७  ॥   

  

इमां हि रम्यां मृगयूथशालिनीं निपीततोयां गजसिंहवानरैः ।  

सुपुष्पितैः पुष्पधरैरलङ्कृतां न सो ऽस्ति यः स्यादगतक्लमः सुखी  ॥  २।९५।१८
 ॥   

इमामिति । इमां मन्दाकिनीम् । मृगयूथशालिनीम्, मृगयूथलोलितामिति च पाठः ।
गजसिंहवानरैः, आश्रममहिम्ना शान्तवैरैरित्यर्थः । निपीततोयामिति
पापहरत्वमुक्तम् । पुष्पधरैः वृक्षैः अनेनोद्दीपनत्वमुक्तम् ।
उपस्पृशन्नित्यनुषज्यते । यः अगतक्लमः सुखी न स्यात् स नास्ति सर्वोप्यत्र
स्नात्वा गतक्लमो भवतीत्यर्थः  ॥  २।९५।१८  ॥   

  

इतीव रामो बहुसङ्गतं वचः प्रियासहायः सरितं प्रति ब्रुवन् ।  

चचार रम्यं नयनाञ्जनप्रभं स चित्रकूटं रघुवंशवर्द्धनः  ॥  २।९५।१९  ॥   

इत्यार्षे श्रीरामायणे वाक्मीकीये आदिकाव्ये श्रीमदयोध्याकाण्डे
पञ्चनवतितमः सर्गः  ॥  ९५ ॥   

  

इतीति । प्रियासहायो रामः सरितं प्रति सरिद्विषये सङ्गतं
प्रसक्तानुप्रसक्तं बहुवचो ब्रुवन् सन् । नयनाञ्जनप्रभं
नयनयोग्याञ्जनकान्तिम्, तद्वन्नित्यर्थः । चित्रकूटं चचार,
चित्रकूटप्रान्ते चचारेत्यर्थः । एतेन पुनः पुरवासनिस्पृहत्वद्योतनाया
रामस्य वनवासनिर्भरत्वमुक्तम्  ॥  २।१५।१९ ॥   

इति श्रीगो० श्रीरा० पीता० अयोध्याकाण्डव्याख्याने पञ्चनवतितमः सर्गः  ॥ 
९५ ॥   


