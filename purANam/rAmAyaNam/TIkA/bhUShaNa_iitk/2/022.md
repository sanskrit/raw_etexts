+++
title = "०२२"

+++


अथ तं व्यथया दीनं सविशेषममर्षितम् ।  

श्वसन्तमिव नागेन्द्रं रोषविस्फारितेक्षणम्  ॥  २।२२।१  ॥   

आसाद्य रामः सौमित्रिं सुहृदं भ्रातरं प्रियम् ।  

उवाचेदं स धैर्येण धारयन् सत्त्वमात्मवान्  ॥  २।२२।२  ॥   

अथ रामः सौमित्रेः कैकेयीविषयं रोषमुपशमयति--अथेत्यादिश्लोकद्वयमेकं
वाक्यम् । सविशेषमन्तरङ्गजनापेक्षया सातिशयम् । अमर्षितं प्राप्तासहनम् ।
रोषविस्फारितेक्षणं क्रोधविस्तारितनयनम् । आसाद्य अभिमुखीकृत्य ।
सुहृत्त्वादिविशेषणं कोपेप्यनुपेक्षणीयत्वाय । सत्त्वं सर्वविषयकं स्वं
बलम् । धैर्येण धारयन् अप्रकटयन् । आत्मवान् प्रशस्तमनाः, वश्यमनस्क
इत्यर्थः  ॥  २।२२।१२  ॥   

  

निगृह्य रोषं शोकं च धैर्यमाश्रित्य केवलम् ।  

अवमानं निरस्येमं गृहीत्वा हर्षमुत्तमम्  ॥  २।२२।३  ॥   

उपक्लृप्तं हि यत्किञ्चिदभिषेकार्थमद्य मे ।  

सर्वं विसर्जयक्षिप्रं पुरु कार्यं निरत्ययम्  ॥  २।२२।४  ॥   

निगृह्येत्युपक्लृप्तमिति च श्लोकद्वयमेकान्वयम् । रोषं पित्रादि विषयम् ।
शोकं मद्विषयम् । रोषशोकयोर्निग्रहे हेतुमाह धैर्ममाश्रित्येति । केवलमिति
धैर्यनैरन्तर्यमुच्यते । अवमानम् आरब्धाभिषेकत्यागपूर्वकवनगमनम् । निरस्य
निजदौर्बल्यकृतत्वाभावान्निवार्य । उत्तमं हर्षं सत्यपरिपालनेन पितरं
तारयिष्याम इति बुद्धिजन्यम् । मे ऽभिषेकार्थमुपक्लृप्तं सम्पादितं
यत्किञ्चिदलङ्कारादिकं तत्सर्वं विसर्ज्जय । निरत्ययं निरपायं,
सत्यपरिपालनोपयुक्तं । कार्यं वल्कलधारणादिकं कुरु  ॥  २।२२।३४  ॥   

  

सौमित्रे यो ऽभिषेकार्थे मम सम्भारसम्भ्रमः ।  

अभिषेकनिवृत्त्यर्थे सो ऽस्तु सम्भारसम्भ्रमः  ॥  २।२२।५  ॥   

सौमित्र इति । सम्भारसम्भ्रमः सम्भारसम्पादनविषयोत्साहः ।
अभिषेकनिवृत्त्यर्थे अभिषेकनिवृत्तिरूपवनवासार्थे । स सम्भारसम्भ्रमो ऽस्तु
वनवासोचितसाधनसम्पादनविषयो भवत्वित्यर्थः  ॥  २।२२।५  ॥   

  

यस्या मदभिषेकार्थे मानसं परितप्यते ।  

माता मे सा यथा न स्यात् सविशङ्का तथा कुरु  ॥  २।२२।६  ॥   

यस्या इति । मदभिषेकार्थे मदभिषेकप्रयोजनविषये । माता कैकेयी सविशङ्का
लक्ष्मणेन सम्मन्त्र्य राज्यं पुनः किं रामो ग्रहिष्यतीति शङ्कावती  ॥ 
२२।२२।६  ॥   

  

तस्याः शङ्कामयं दुःखं मुहूर्त्तमपि नोत्सहे ।  

मनसि प्रतिसञ्जातं सौमित्रे ऽहमुपेक्षितुम्  ॥  २।२२।७  ॥   

तस्याः कैकेय्याः । शङ्कामयं शङ्कारूपम् । स्वार्थे मयट् । प्राचुर्ये वा
 ॥  २।२२।७  ॥   

  

न बुद्धिपूर्वं नाबुद्धंस्मरामीह कदाचन ।  

मातृ़णां वा पितुर्वाहं कृतमल्पं च विप्रियम्  ॥  २।२२।८  ॥   

नेति । मातृ़णां पितुर्वा विषये कदाचन कृतं बुद्धिपूर्वमपि विप्रियं न
स्मरामि । अबुद्धम् अबुद्धिपूर्वकमपि विप्रियं न स्मरामि  ॥  २।२२।८  ॥   

  

सत्यः सत्याभिसन्धश्च नित्यं सत्यपराक्रमः ।  

परलोकभयाद्भीतो निर्भयो ऽस्तु पिता मम  ॥  २।२२।९  ॥   

सत्य इति । सत्यः सत्यवचनः । सत्याभिसन्धः सत्यप्रतिज्ञः । सत्यपराक्रमः
अमोघपराक्रमः । परलोकभयात् परलोकसम्बन्धिभयहेतोः, परलोकहानेरिति यावत् ।
निर्भयो ऽस्तु प्रतिष्ठितसत्यत्वादिति भावः  ॥  २।२२।९  ॥   

  

तस्यापि हि भवेदस्मिन् कर्मण्यप्रतिसंहृते ।  

सत्यं नेति मनस्तापस्तस्य तापस्तपेच्च माम्  ॥  २।२२।१०  ॥   

तस्येति । तस्य दशरथस्यापि । अस्मिन्नभिषेककर्मणि । अप्रतिसंहृते
अनिवर्तिते सति । सत्यं नेति मम वरदानविषयसत्यं नेति मनस्तापो भवेत्, तस्य
तापः मां तपेत् तापयेदित्यर्थः  ॥  २।२२।१०  ॥   

  

अभिषेकविधानं तु तस्मात् संहृत्य लक्ष्मण ।  

अन्वगेवाहमिच्छामि वनं गन्तुमितः पुनः  ॥  २।२२।११  ॥   

अभिषेकेति । अन्वक् अनुपदमेव । "अन्वगन्वक्षमनुगेनुपदम्" इत्यमरः । इतः
अस्मान्नगरात्  ॥  २।२२।११  ॥   

  

मम प्रव्राजनादद्य कृतकृत्या नृपात्मजा ।  

सुतं भरतमव्यग्रमभिषेचयिता ततः  ॥  २।२२।१२  ॥   

अभिषेचयिता । लुट्  ॥  २।२२।१२  ॥   

  

मयि चीराजिनधरे जटामण्डलधारिणि ।  

गते ऽरण्यं च कैकेय्या भविष्यति मनस्सुखम्  ॥  २।२२।१३  ॥   

मयीति । स्पष्टम्  ॥  २।२२।१३  ॥   

  

बुद्धिः प्रणीता येनेयं मनश्च सुसमाहितम् ।  

तं तु नार्हामि संक्लेष्टुं प्रव्रजिष्यामि माचिरम्  ॥  २।२२।१४  ॥   

बुद्धिरिति । येन मया इयं बुद्धिः वनवासबुद्धिः । प्रणीता शिक्षिता । मनश्च
सुसमाहितं स्थिरीकृतम् । तं मां संक्लेष्टुं क्लेशयितुं नार्हामि, अतः
प्रव्रजिष्यामि माचिरं मास्तु विलम्बः  ॥  २।२२।१४  ॥   

  

कृतान्तस्त्वेव सौमित्रे द्रष्टव्यो मत्प्रवासने ।  

राज्यस्य च वितीर्णस्य पुनरेव निवर्तने  ॥  २।२२।१५  ॥   

पूर्वसर्गे धर्मो ऽस्तीत्युक्तम्, अधुना प्रसङ्गाद्धर्मातिरिक्तं दैवं
किञ्चिदस्ति फलप्रदमिति दर्शयन् अस्मत्प्रवासे न कैकेयीनिमित्तम्, अतः सा न
निन्दितव्येत्याहकृतान्त इत्यादिना । कृतान्तः दैवम् । "कृतान्तो
यमसिद्धान्तदैवाकुशलकर्मसु" इति निघण्टुः । दैवं च प्राक्तनाहृष्टमित्येके
। ईश्वर एवेत्याचार्याः । द्रष्टव्यः कारणत्वेनेति शेषः । वितीर्णस्य
दत्तस्य  ॥  २।२२।१५  ॥   

  

कैकेय्याः प्रतिपत्तिर्हि कथं स्यान्मम पीडने ।  

यदि भावो न दैवो ऽयं कृतान्तविहितो भवेत्  ॥  २।२२।१६  ॥   

कृतान्त एवत्येव कारव्यवच्छेद्यमाह--कैकेय्या इति । दैवः देवीसम्बन्धी
कैकेयीसम्बन्धी । अयं भावः अयमभिप्रायः । कृतान्तविहितो यदि न भवेत् तदा मम
पीडने कैकेय्याः प्रतिपत्तिः बुद्धिः कथं स्यात् । पीडनमिति
लक्ष्मणबुद्ध्या  ॥  २।२२।१६  ॥   

  

जानासि हि यथा सौम्य न मातृषु ममान्तरम् ।  

भूतपूर्वं विशेषो वा तस्या मयि सुते ऽपि वा  ॥  २।२२।१७  ॥   

जानासीति । हे सौम्य अपि । मयि वा सुते भरते वा विशेषो यथा न भूतपूर्वः तथा
जानासि हि  ॥  २।२२।१७  ॥   

  

सोभिषेकनिवृत्त्यर्थैः प्रवासार्थैश्च दुर्वचैः ।  

उग्रैर्वाक्यैरहं तस्या नान्यद्दैवात्समर्थये  ॥  २।२२।१८  ॥   

स इति । सो ऽहम् एवमनुभूततद्वात्सल्यो ऽहम् । वाक्यैरिति हेतौ तृतीया ।
दैवादन्यत् बुद्धिभेदकारणं न समर्थये न निश्चिनोमि  ॥  २।२२।१८  ॥   

  

कथं प्रकृतिसंपन्ना राजपुत्री तथागुणा ।  

ब्रूयात् सा प्राकृतेव स्त्री मत्पीडां भर्तृसन्निधौ  ॥  २।२२।१९  ॥   

कथमिति । प्रकृतिः साधुस्वभावः । "प्रकृति पञ्चभूतेषु स्वभावे मूलकारणे"
इति निघण्टुः । प्रकृतिसम्पन्ना साधुस्वभावसम्पन्ना । राजपुत्री
महाकुलप्रसूता । तथागुणा पूर्वानुभूतदयादिसद्गुणा । सा कैकेयी प्राकृतेव
स्त्री दुष्प्रकृतिका दुष्कुला गुणलेशशून्या क्षुद्रा स्त्रीव ।
भर्तृसन्निधौ न तु यस्य कस्यचित् सन्निधौ, न तु दूत्यादिमुखेन । मत्पीडां
मम निरवधिकस्नेहपात्रस्य पीडां, न त्वप्रियमात्रं कथं ब्रूयात् व्यक्तं
वदेत् न तु सूचयेत्, तस्माद्दैवमेवात्र कारणमिति  ॥  २।२२।१९  ॥   

  

यदचिन्त्यं तु तद्दैवं भूतेष्वपि न हन्यते ।  

व्यक्तं मयि च तस्यां च पतितो हि विपर्ययः  ॥  २।२२।२०  ॥   

यदिति । यदचिन्त्यम् अचिन्त्यप्रभावं दैवं । तदेव सर्वेष्यपि भूतेषु न
हन्यते सर्वत्राप्यप्रतिहतफलप्रदानस्वभावं वर्तते व्यक्तम् अत्र संशयो
नास्ति । अत एव हि मयि तस्यांच विपर्ययः वैपरीत्यम् । मयि
हस्तगतराज्यभ्रंशरूपः, तस्यां पूर्वस्थितवात्सल्यापगमरूपः । पतितः प्राप्तः
 ॥  २।२२।२०  ॥   

  

कश्च दैनेव सौमित्रे योद्धुमुत्सहते पुमान् ।  

यस्य न ग्रहणं किञ्चित् कर्मणो ऽन्यत्र दृश्यते  ॥  २।२२।२१  ॥   

एवं प्रबलमपि दैवं पौरुषेण निवर्त्यतामित्यत्राह--क इति । क्रियत इति कर्म
कार्यम् । फलरूपकार्यतो ऽन्यत्र यस्य ग्रहणं ज्ञानसाधनम् । न दृश्यते
कार्यैकानुमेयं यस्य स्वरूपमित्यर्थः । तेन फलात्पूर्वमज्ञायमानेन दैवेन ।
कः पुमान् योद्धुमुत्सहते, कस्तं निवारयितुं समर्थ इत्यर्थः  ॥  २।२२।२१
 ॥   

  

सुखदुःखे भयक्रोधौ लाभालाभौ भवाभवौ ।  

यच्च किञ्चित्तथाभूतं ननु दैवस्य कर्म तत्  ॥  २।२२।२२  ॥   

ननु कर्मणो ऽन्यत्रेत्युक्तं किं तत्कर्म तत्राह--सुखदुःखे इति । अत्र
भयशब्देन शान्तिरुच्यते । भवाभवौ उत्पत्तिविनाशै । यच्च किञ्चित्तथाभूतम्
अचिन्त्यकारणकं लोके दृश्यते । तत्सर्वं दैवस्य कर्म कार्यम् ननु हीत्यर्थः
 ॥  २।२२।२२  ॥   

  

ऋषयोप्युग्रतपसो दैवेनाभिप्रपीडिताः ।  

उत्सृज्य नियमांस्तीव्रान् भ्रश्यन्ते काममन्युभिः  ॥  २।२२।२३  ॥   

दैवप्राबल्यमेव दृढयति--ऋषय इति । ऋषयः विश्वामित्रादयः । नियमान्
व्रतोपवासादीन् । काममन्युभिरिति व्यक्तिबहुत्वात् बहुवचनम् । भ्रश्यन्ते,
ऋषित्वादिति शेषः  ॥  २।२२।२३  ॥   

  

असङ्कल्पितमेवेह यदकस्मात् प्रवर्त्तते ।  

निवर्त्त्यारम्भमारब्धं ननु दैवस्य कर्म तत्  ॥  २।२२।२४  ॥   

यच्च किञ्चित्तथाभूतमित्येतद्विशदयति--असङ्कल्पितमिति । इह अस्मिन् लोके ।
आरब्धम् उपक्रान्तम् । आरम्भं कार्यं निवर्त्य असङ्कल्पितम् अचिन्तितमेव
यत्कार्यम् अकस्मात् झटिति प्रवर्त्तते तद्दैवस्य कर्म  ॥  २।२२।२४  ॥   

  

एतया तत्त्वया बुद्ध्या संस्तभ्यात्मानमात्मना ।  

व्याहते ऽप्यभिषेके मे परितापो न विद्यते  ॥  २।२२।२५  ॥   

तस्मादपरितापः संस्त्वमप्यनुविधाय माम् ।  

प्रतिसंहारय क्षिप्रमाभिषेचनिकीं क्रियाम्  ॥  २।२२।२६  ॥   

उपदेशफलमाह--एतयेत्यादिश्लोकद्वयेन । तत्त्वया अबाधितया एतया बुद्ध्या ।
आत्मानम् अन्तःकरणम् । आत्मना स्वयमेव उपदेशं विनेत्यर्थः । संस्तभ्य
निश्चलीकृत्य । स्थितस्य मे अभिषेके व्याहतेपि परितापो न विद्यते । तस्मात्
तत्त्वस्यैवंरूपत्वात् । अनुविधाय अनुसृत्य । आभिषेचनिकीम्
अभिषेकप्रयोजनिकां क्रियाम् अलङ्करणादि । प्रतिसंहारय निवर्त्तय  ॥ 
२।२२।२५२६  ॥   

  

एभिरेव घटैः सर्वैरभिषेचनसम्भृतैः ।  

मम लक्ष्मण तापस्ये व्रतस्नानं भविष्यति  ॥  २।२२।२७  ॥   

एभिरिति । तापस्ये तापसयोग्ये कर्मणीत्यर्थः । अभिषेचनसम्भृतैः अभिषेचनाय
सम्पादितैः  ॥  २।२२।२७  ॥   

  

अथवा किं ममैतेन राजद्रव्यमतेन तु ।  

उद्धृतं मे स्वयं तोयं व्रतादेशं करिष्यति  ॥  २।२२।२८  ॥   

घटस्थजलैः तापस्यव्रतस्नाने क्रियमाणेपि राज्यलिप्सया स्नानं कृतवानिति
कैकेय्याः शङ्का माभूदिति स्नानं निषेधति--अथवेति । राजद्रव्यमतेन
राजद्रव्यत्वेन सम्मतेन ।
राज्यद्रव्यमयेनेतिपाठे--राज्यार्थमङ्गलद्रव्यप्रचुरेणेत्यर्थः । व्रतादेशं
व्रतनियमम्  ॥  २।२२।२८  ॥   

  

मा च लक्ष्मण सन्तापं कार्षिर्लक्ष्म्या विपर्यये ।  

राज्यं वा वनवासो वा वनवासो महोदयः  ॥  २।२२।२९  ॥   

मा चेति । राज्यं वा वनवासो वा उभावपि तुल्यौ । विचार्यमाणे वनवास एव
महोदयः महाफलः, राज्यव्यापारक्लेशाभावात् अपूर्वदर्शनसौख्याच्चेति भावः  ॥ 
२।२२।२९  ॥   

  

न लक्ष्मणास्मिन् खलु कर्मविघ्ने माता यवीयस्यतिशङ्कनीया ।  

दैवाभिपन्ना हि वदत्यनिष्टं जानासि दैवं च तथा प्रभावम्  ॥  २।२२।३०  ॥   

महता प्रबन्धेनोक्तं संग्रहेण दर्शयति--नेति । यवीयसी कनिष्ठा । कानिष्ठ्यं
महिषीत्रयापेक्षया, न ते ऽम्बा मध्यमेत्यत्र मध्यमात्वं
सर्वराजपत्न्यपेक्षया । दैवाभिपन्ना दैवाविष्टा । तथाप्रभावं
तादृशप्रभावयुक्तम्, अप्रतिहतप्रभावमित्यर्थः  ॥  २।२२।३०  ॥   

  

इत्यार्षे श्रीरामायणे वाल्मीकीये आदिकाव्ये श्रीमदयोध्याकाण्डे द्वाविंशः
सर्गः  ॥  २२  ॥   

इति श्रीगोविन्दीराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने द्वाविंशः सर्गः  ॥  २२  ॥   


