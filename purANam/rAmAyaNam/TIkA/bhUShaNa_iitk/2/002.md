+++
title = "००२"

+++


ततः परिषदं सर्वामामन्त्र्य वसुधाधिपः ।  

हितमुद्धर्षणं चैवमुवाच प्रथितं वचः  ॥  २।२।१  ॥   

अथ रामाभिषेकस्य सर्वसम्मतत्वं दर्शयति द्वितीये-- तत इत्यादि । ततः
राजादिनिवेशानन्तरम् । परिषदं पौरजानपदसमूहम् । आमन्त्र्य अभिमुखीकृत्य ।
हितं श्रेयस्करम् । उद्धर्षणं उत्कूलहर्षजनकम् । प्रथितं प्रकटार्थम् । एवं
वक्ष्यमाणरीत्या  ॥  २।२।१  ॥   

  

दुन्दुभिस्वनकल्पेन गम्भीरेणानुनादिना ।  

स्वरेण महता राजा जीमूत इव नादयन्  ॥  २।२।२  ॥   

राजलक्षणयुक्तेन कान्तेनानुपमेन च ।  

उवाच रसयुक्तेन स्वरेण नृपतिर्नृपान्  ॥  २।२।३  ॥   

प्रथितमुवाचेत्युक्तं विशदयति----दुन्दुभिस्वनकल्पेनेति ।
दुन्दुभिस्वनकल्पेन भेरीस्वनसदृशेन । ईषदसमाप्तौ कल्पप्प्रत्ययः । गम्भीरेण
गम्भीरार्थेन । अनुनादिना दिशः प्रतिध्वनयता । स्वरेण महता-- महता स्वरेण
नादयन् जीमूत इव मेघ इव स्थितः राजा उवाच । पुनः स्वरः कीदृशः ?
राजलक्षणयुक्तेन प्रभावानुरूपेण कान्तेन मृदुना रसयुक्तेन माधुर्यवता  ॥ 
२।२।२,३  ॥   

  

विदितं भवतामेतद्यथा मे राज्यमुत्तमम् ।  

पूर्वकैर्मम राजेन्द्रैः सुतवत्परिपालितम्  ॥  २।२।४  ॥   

स्वकृतराज्यपरिपालनस्य पूर्वकृतपालनादविशेषं सूचयन्नाह-- विदितमिति । अन्ते
इतिकरणं द्रष्टव्यम् । उत्तमं विपुलं मे एतद्राज्यं मम पूर्वकैः पूर्वैः
राजेन्द्रैः रघुप्रभृतिभिः सुतवत्परिपालितम् । अतिप्रेम्णा
सुरक्षितमित्येतद्भवतां विदितं "क्तस्य च वर्त्तमाने " इति षष्ठी ।
भवद्भिर्विदितमित्यर्थः  ॥  २।२।४  ॥   

  

सो ऽहमिक्ष्वाकुभिः पूर्वैर्नरेन्द्रैः परिपालितम् ।  

श्रेयसा योक्तुकामो ऽस्मि सुखार्हमखिलं जगत्  ॥  २।२।५  ॥   

अस्तु, ततः किमित्यत्राह-- सो ऽहमिति । सः तद्वंश्यो ऽहम् । इक्ष्वाकुभिः
इक्ष्वाकुवंश्यैः । सर्वैः नरेन्द्रैः परिपालितम्, अत एव सुखार्हं अखिलं
जगत् राज्यं श्रेयसा सुखेन अधुनापि योक्तुं कामयत इति योक्तुकामः अस्मि ।
"तुं काममनसोरपि " इति मकारलोपः । योक्तुमिच्छामीत्यर्थः  ॥  २।२।५  ॥   

  

मयाप्याचरितं पूर्वैः पन्थानमनुगच्छता ।  

प्रजा नित्यमनिद्रेण यथाशक्त्यभिरक्षिताः  ॥  २।२।६  ॥   

ननु भवत्कृतं पालनमेवास्माकं श्रेय इत्यत्राह-- मयापीति । पूर्वैः राजभिः
आचरितं क्षुण्णं पन्थानं मर्यादाम् अनुगच्छता अनुसरता । नित्यं अनिद्रेण
जागरूकेण मयापि प्रजाः यथाशक्त्यभिरक्षिताः । यथा शक्तीति विनयोक्तिः  ॥ 
२।२।६  ॥   

  

इदं शरीरं कृत्स्नस्य लोकस्य चरता हितम् ।  

पाण्डरस्यातपत्रस्य च्छायायां जरितं मया  ॥  २।२।७  ॥   

तर्हीदानीमपि तथैव रक्ष्यतामित्यत्राह-- इदमिति । कृत्स्नस्य लोकस्य जनस्य
हितं चरता कुर्वता मया इदं शरीरं भवतां प्रत्यक्षं हीति भावः ।
पाण्डरस्यातपत्रस्य श्वेतस्य छत्रस्य । छायायां जरितं सञ्जातजरं कृतम्,
जरापर्यन्तमेकच्छत्रतया पराक्रमनिधिर्भूत्वा मया नियमेन
लोकहितमाचरितमित्यर्थः  ॥  २।२।७  ॥   

  

प्राप्य वर्षसहस्राणि बहून्यायूंषि जीवतः ।  

जीर्णस्यास्य शरीरस्य विश्रान्तिमभिरोचये  ॥  २।२।८  ॥   

तर्हि सम्प्रति किं कर्त्तव्यमित्यत्राह-- प्राप्य वर्षसहस्राणीति । बहूनि
वर्षसहस्राणि षष्टिवर्षसहस्रपरिमितान्यायूंषि प्राप्य जीवतः क्रमेण
जीर्णस्यास्य शरीरस्य । विश्रान्तिं राज्यभाराद्विरतिम् । अभिरोचये इच्छामि
। एतेन ययातिवद्विषयचापलेन न राज्याद्विरम्यत इति दर्शितम्  ॥  २।२।८  ॥   

  

राजप्रभावजुष्टां हि दुर्वहामजितेन्द्रियैः ।  

पिरश्रान्तो ऽस्मि लोकस्य गुर्वीं धर्मधुरं वहन्  ॥  २।२।९  ॥   

इतःपरं राज्यवहनाशक्तौ । निमित्तमाह-- राजेति । राजप्रभावैः शौर्यादिभिः
जुष्टां सेवितुमर्हाम् । अजितेन्द्रियैः विषयपरैः । दुर्वहां
तादशृप्रभावरहितैर्वोढुमशक्याम् । गुर्वीं बहुसाधननिर्वाह्याम् । लोकस्य
धर्मधुरं धर्मस्थापनरूपभारं वहन्नहं परिश्रान्तो ऽस्मि  ॥  २।२।९  ॥   

  

सो ऽहं विश्रममिच्छामि पुत्रं कृत्वा प्रजाहिते ।  

सन्निकृष्टानिमान् सर्वाननुमान्य द्विजर्षभान्  ॥  २।२।१०  ॥   

विवक्षितमर्थं दर्शयति-- स इति । सः एवं श्रान्तो ऽहं प्रजाहिते
प्रजारक्षणविषये । पुत्रं कृत्वा नियम्य । सन्निकृष्टान् अन्तरङ्गभूतान्
इमान् सर्वान् द्विजर्षभान् ब्राह्मणश्रेष्ठान् । अनुमान्य कृतानुमतिकान्
कृत्वा । मानयतेर्ण्यन्ताल्ल्यप् । विश्रमं श्रान्तिनिवृत्तिमिच्छामि  ॥ 
२।२।१०  ॥   

  

अनुजातो हि मां सर्वैर्गुणैर्ज्येष्ठो ममात्मजः ।  

पुरन्दरसमो वीर्ये रामः परपुऱञ्जयः  ॥  २।२।११  ॥   

कस्ते पुत्रो यौवराज्ये नियोज्योभिमतस्तत्राह-- अनुजात इति । वीर्य्ये
विषये पुरन्दरसमः इन्द्रतुल्यः । तौल्यमेवाह परेषां शत्रूणां पुराणि जयति
स्वाधीनीकरोतीति परपुरञ्जयः । असंज्ञायामपि जेः खजार्षः । रामः रामनामकः
पुरन्दरसमः आत्मजः । सर्वैर्गुणैः शौर्यादिभिः मामनुजातः "अनुर्लक्षणे "
इत्यनुः कर्मप्रवचनीयः । तद्योगान्मामिति द्वीतीया । मद्गुणान्
सर्वाननुप्राप्य जात इत्यर्थः । ननु मत्तश्च गुणवत्तरः । अपरिमेयैश्च लोके
लोकोत्तरैर्गुणैःऽ इति पूर्वमुक्तम्, कथमिदानीमनुजातो हि मां
सर्वैर्गुणैरित्युच्यते पुरन्दरसम इति च । उच्यते-- " "अन्या मध्यस्थचिन्ता
हि विमर्दाभ्यधिकोदया" इतिन्यायेन पौरमुखेन रामस्य सर्वाभ्यधिकगुणतां
वक्तुमेवमुक्तमिति ध्येयम् । अत अव वक्ष्यति-- " वहवो नृप कल्याणा गुणाः
पुत्रस्य सन्ति ते" इति  ॥  २।२।११  ॥   

  

तं चन्द्रमिव पुष्येण युक्तं धर्मभृतां वरम् ।  

यौवराज्ये नियोक्तास्मि प्रीतः पुरुषपुङ्गवम्  ॥  २।२।१२  ॥   

तमिति । तं स्वगुणतुल्यगुणम् । धर्मभृतां धार्मिकाणां वरं पुरुषपुङ्गवम् ।
पुष्येण नक्षत्रेण युक्तं चन्द्रमिव स्थितं तद्वदत्युज्ज्वलम् । यद्वा
पुष्यनक्षत्रे ऽभिषेककरणात् पुष्येण चन्द्रमिवेत्युक्तम् । यौवराज्ये
नियोक्तास्मि । यद्वा चन्द्रमिव स्थितं तं श्वः पुष्येण यौवराज्ये
नियोक्तास्मीत्यर्थः  ॥  २।२।१२  ॥   

  

अनुरूपः स वै नाथो लक्ष्मीवाल्लँक्ष्मणाग्रजः ।  

त्रैलोक्यमपि नाथेन येन स्यान्नाथवत्तरम्  ॥  २।२।१३  ॥   

दशरथवचनं वाल्मीकिस्तत्त्वज्ञतया श्लाघते-- अनुरूप इति । स रामः अनुरूपः
अनुगुणः नाथः, लोकस्येति शेषः । अनुरूपत्वे हेतुः लक्ष्मीवानिति ।
अपरिच्छिन्नतेजस्क इत्यर्थः । तत्रापि हेतुर्लक्ष्मणाग्रज इति । "लक्ष्मणो
लक्ष्मिवर्द्धनः" इत्युक्तम् । यद्वा अनुरूपत्वे हेतुर्लक्ष्मणाग्रज इति ।
लक्ष्मण इव सर्वत्र स्वाश्रिते प्रेमशालीत्यर्थः । अथवा अनुरूप इत्यादि
नित्यानपायिन्या लक्ष्म्या विशिष्टः परिजनपर्यन्तो रामः सर्वस्य निरुपाधिकः
शेषी । दशरथस्तु राज्यपालनोपाधिकशेषी । वै इति श्रुत्यादिप्रसिद्धिं
द्योतयति " दासभूताः स्वतः सर्वे ह्यात्मानः परमात्मनः " इत्याद्युक्तेः ।
तस्य निरूपाधिकशेषित्वे निमित्तमाह त्रैलोक्यमिति । त्रयो लोका एव
त्रैलोक्यम् । चतुर्वर्णादित्वात्स्वार्ते षञ् । त्रैलोक्यमपि येन नाथेन
नाथवत्तरम् अतिशयेन नाथवत् । रामस्य रक्षकत्वावलोकने कियन्मात्रं
त्रैलोक्यमिति भातीत्यर्थः । अथवा अनेन श्लोकेन रामस्य परत्वमुच्यते-- सः
रामः अनुरूपो नाथः सहजशेषी जगतः, अन्ये तु कर्मानुगुणतयौपाधिकाः । अनुकूलं
रूपं यस्य सो ऽनुरूपः । "समः समविभक्ताङ्गः । चन्द्रकान्ताननम् "
इत्याद्युक्त निरुपमसौन्दर्य्यशालिदिव्यमङ्गलविग्रह इत्यर्थः । अनुकूलं
स्वरूपं यस्यासावनुरूपः । शतगुणितोत्तरक्रमेण निरतिशयदशाशिरस्कतया
ऽभ्यस्यमानानन्दरूप इत्यर्थः । " आनन्दो ब्रह्म" इति ह्युक्तम् । अनुगतं
रूपं यस्यासावनुरूपः, सर्वव्यापीत्यर्थः । अनुरूपः
अनुप्रविष्टचराचरादिकशरीरः, सर्वशरीरीत्यर्थः । अनुरूपः अनुस्यूतरूपः ।
परव्यूहविभवान्तर्याम्यर्चावताररूपेण नानावतारशालीत्यर्थः । अनुरूपः ओः
रुद्रस्य रूपं शरीरं तद्विलक्षणशरीरः । "वपुर्विरूपाक्षमलक्ष्यजन्मता
दिगम्बरत्वेन निवेदितं वसु" इत्याद्युक्तरूपविलक्षणरूपः
पुण्डरीकाक्षत्वादियुक्तः । उस्वरूपभिन्न इति त्रिमूर्तिसाम्यं च निरस्यते
। वीनां पक्षिणां नाथो विनाथः हंसः तत्सम्बन्धी वैनाथः । अण्यादिवृद्धिः ।
हंसवाहनः चतुर्मुखः तत्सहितः सवैनाथः नाभिपद्मस्थलस्थितचतुर्मुख इत्यर्थः ।
वैनाथो गरुडवाहनो वा । नाथत्वे हेतुर्लक्ष्मीवानिति । नित्योगे मतुप् ।
"हीश्च ते लक्ष्मीश्च पत्न्यौ " अप्रमेयं हि तत्तेजो यस्य सा जनकात्मजा "
"वेदान्तास्तत्त्वचिन्तां मुरभिदुरसि यत्पादचिह्नैस्तरन्ति " इति ।
पत्नीविशिष्टत्ववत् परिजनविशिष्टत्वमाह लक्ष्मणाग्रज इति । लक्ष्मणशब्दः
कैङ्कर्यपरमात्रोपलक्षणार्थः । अग्रज इति तन्निरूप्यत्वोक्त्या
आश्रितपारतन्त्र्यमुक्तम् । ननु कथमयमनुरूपो नाथः ? ब्रह्मरुद्रादयोपि हि
सन्ति नाथा इत्यत्राह त्रैलोक्यमपीति । कृतकमकृतकं कृतकाकृतकमित्युक्तं
समस्तंज गदित्यर्थः । येन नाथेन नाथवदित्यनेनेन्द्रादिव्यावृत्तिः । तरपा
ब्रह्मरुद्रादिव्यावृत्तिः । तन्नाथत्वस्यैतन्मूलत्वात् "युगकोटिसहस्राणि
विष्णुमाराध्य पद्मभूः । पुनस्त्रैलोक्यधातृत्वं प्राप्तवानिति शुश्रुम  ॥ 
महादेवः सर्वमेधे महात्मा हुत्वात्मानं देवदेवो बभूव" इत्यादि स्मृतयः तत्र
मानम् । त्रैलोक्यं नाथवत्तरं रक्ष्यापेक्षया रक्षकत्वराधिकेत्यर्थः  ॥ 
२।२।१३  ॥   

  

अनेन श्रेयसा सद्यः संयोज्यैवमिमां महीम् ।  

गतक्लेशो भविष्यामि सुते तस्मिन्निवेश्य वै  ॥  २।२।१४  ॥   

अनेनेति । इमां मया चिरकालधृतां महीं तस्मिन् ज्येष्ठे सुते निवेश्य,
महीपालनभारं निक्षिप्येत्यर्थः । अनेन तन्निवेशरूपेण श्रेयसा च महीमेवं
सद्यः संयोज्य गतक्लेशः गतराज्यभरणक्लेशो भविष्यामि । रामाभिषेकस्य द्वे
फले, मह्याः श्रेयो मम विश्रान्तिश्चेति भावः  ॥  २।२।१४  ॥   

  

यदीदं मे ऽनुरूपार्थं मया साधु सुमन्त्रितम् ।  

भवन्तो मे ऽनुमन्यन्तां कथं वा करवाण्यहम्  ॥  २।२।१५  ॥   

यदीति । इदं रामाभिषेकरूपं कार्यं मे राज्यभरणश्रान्तस्य वृद्धस्य मे
यद्यनुरूपार्थं उचितप्रयोजनकं चेत् मया वा साधु सुमन्त्रितं यदि सम्यक्
विचार्यारब्धं चेदित्यर्थः । तदा भवन्तः मे मह्यम् । अनुमन्यन्तां अनुमतिं
कुर्वन्तु । इदं मे अनुकूलार्थं चेत्कथं वान्यत्करवाणि  ॥  २।२।१५  ॥   

  

यद्यप्येषा मम प्रीतिर्हितमन्यद्विचिन्त्यताम् ।  

अन्या मध्यस्थचिन्ता हि विमर्दाभ्यधिकोदया  ॥  २।२।१६  ॥   

यत्ते प्रियं तत् क्रियतामित्यत्राह-- यद्यपीति । एषा रामाभिषेकविषया
प्रीतिर्यद्यप्यस्ति तथाप्यन्यद्धितमस्ति चेच्चिन्त्यताम् । ननु
कस्त्वत्तोधिकदर्शीत्यत्राह अन्येति । मध्यस्थानां रागद्वेषरहितानां
चिन्ताविचारः अन्या अन्यादृशी स्वमात्रचिन्तातो विलक्षणा । तदेव
वैलक्षण्यमाह विमर्दाभ्यधिकोदयेति । विमर्देन पूर्वापरपक्षसङ्घर्षणेन
हेतुना अभ्यधिकोदया अधिकार्थप्रादुर्भावा हि  ॥  २।२।१६  ॥   

  

इति ब्रूवन्तं मुदिताः प्रत्यनन्दन्नृपा नृपम् ।  

वृष्टिमन्तं महामेघं नर्दन्त इव बर्हिणः  ॥  २।२।१७  ॥   

इतीति । इति पूर्वोक्तप्रकारेण । ब्रुवन्तं नृपं दशरथम् । नृपाः परिषद्गता
राजानः । वृष्टिमन्तं वर्षुकं महामेघं नर्दन्तः केकाङ्कुर्वन्तः बर्हिण इव
मयूरा इव । मुदिताः सन्तः प्रत्यनन्दन् प्राशंसन्  ॥  २।२।१७  ॥   

  

स्निग्धोनुनादी सञ्जज्ञे तत्र हर्षसमीरितः ।  

जनौघोद्घुष्टसन्नादो विमानं कम्पयन्निव  ॥  २।२।१८  ॥   

स्निग्ध इति । तत्र सभायाम् । स्निग्धः स्नेहाभिव्यञ्जकः । अनुनादी
प्रतिध्ननिकारी । जनौघोद्दुष्टः जनसमूहोत्पादितः सन्नादः समीचीनशब्दः ।
विमानं तदास्थानमण्डपविमानं कम्पयन्निव सञ्जज्ञे, न केवलं राजान एव सर्वे
ऽपि जनाः तच्छ्रुत्वा सन्तुष्टा इत्यर्थः  ॥  २।२।१८  ॥   

  

तस्य धर्मार्थविदुषो भावमाज्ञाय सर्वशः ।  

ब्राह्मणा जनमुख्याश्च पौरजानपदैः सह  ॥  २।२।१९  ॥   

समेत्य मन्त्रयित्वा तु समतांगतबुद्ध्यः ।  

ऊचुश्च मनसा ज्ञात्वा वृद्धं दशरथं नृपम्  ॥  २।२।२०  ॥   

तस्येत्यादि श्लोकद्वयमेकान्वयम् । ब्राह्मणाः वसिष्ठाद्याः जनमुख्याः
राजानश्च पौरैर्नागरिकैः जानपदैश्च । समेत्य संयुज्य । मन्त्रयित्वा
युक्तायुक्तं विचार्य । धर्मार्थविदुषः स्वस्य वार्द्धके युवराजस्थापनं
धर्मः प्रजानामर्थसाधनं चेति जानतः तस्य दशरथस्य । भावं वचनमूलतात्पर्यम् ।
सर्वशः सर्वप्रकारेण, देशकालेङ्गितादिभिः । आज्ञाय आ समन्तात् ज्ञात्वा ।
समतां साम्यं बुद्धयो येषां ते तथोक्ताः । ऐकमत्यं प्राप्ताः सन्तः मनसा च
ज्ञात्वा प्रत्येकं स्वस्वहृदयेन निश्चित्य वृद्धं नृपं वक्ष्यमाणवचनार्हं
दशरथमूचुः  ॥  २।२।१९,२०  ॥   

  

अनेकवर्षसाहस्रो वृद्धस्त्वमसि पार्थिव ।  

स रामं युवराजानमभिषिञ्चस्व पार्थिवम्  ॥  २।२।२१  ॥   

वृद्धं नृपमिति कविना सूचितमर्थं दर्शयति-- अनेकेति । हे पार्थिव त्वं
अनेकवर्षसाहस्रः सहस्राण्येव साहस्राणि । स्वार्थे अण् । अनेकानि
वर्षसाहस्राणि यस्य स तथा । वृद्धो ऽसीति विशेषणमहिम्ना अतिवृद्धोसीति
गम्यते । सः तादृशवृद्धस्त्वं पार्थिवं पृथिवीशासनार्हं युवराजानं युवराजम्
। समासान्तस्यानित्यत्वान्न "राजाहःसखि--" इत्यादिना टच् । अभिषिञ्चस्व यता
रामो युवराजो भवति तथाभिषञ्चेत्यर्थः  ॥  २।२।२१  ॥   

  

इच्छामो हि महाबाहुं रघुवीरं महाबलम् ।  

गजेन महतायान्तं रामं छत्रावृताननम्  ॥  २।२।२२  ॥   

ननु रक्षके मयि विद्यमाने किमर्थं रामाभिषेको ऽपेक्ष्यत इत्याशङ्कायां न हि
वयं रक्षणार्थं तमपेक्षामहे किन्तु सौन्दर्यविशेषानुभवार्थमित्याहुः----
इच्छाम इति । इच्छाम इति बहुवचनेन सर्वेषामिच्छावैषम्याभाव उक्तः ।
महाबाहुमिति "आयताश्च सुवृत्ताश्च" इत्युक्तरीत्या सहजबाहुसौन्दर्यं
तत्कालाङ्कुशाकर्षणादिव्यापारविशेषश्चोच्यते । (इच्छाम इत्यादि) इच्छामः
अभिषेकपट्टबन्धादियुक्ततया स्थितं द्रष्टुमिच्छामः । इच्छामात्रमस्माकम्,
कार्यनिर्वहणं भवदधीनम् । इच्छामः अस्माकमिच्छा वर्त्तते श्रेयांसि
बहुविघ्नानि" इत्येवंविधश्रेयो ऽस्माभिर्लभ्यते किम् । इच्छामः अभिषेकः
सिद्ध्यतु वा न वा, इच्छा निष्प्रतिबन्धा । सुन्दरवस्तुदर्शने इच्छा
प्रवर्त्तते खलु । इच्छामः सर्वप्रकारेण रक्षकत्वाद्वाचा प्रार्थयितुमशक्ता
मनसा इच्छामः । भवदभिप्रायज्ञानेन इदानीमिच्छाम इति वदामः । केषाञ्चिदस्ति
न केषांचिदिति न, किन्तु सर्वे इच्छामः । हि सर्वलोकप्रसिद्धं खलु ।
जनौघोद्दुष्टसन्नादो विमानं कम्पयन्निवऽ इति सर्वजनकोलाहलेन तव गृहं
विश्लिष्टबन्धं खलु । अकामयत मेदिनी त्वयि निर्वाहके सत्येव भूमिः
स्वयम्वरं कृतवती खलु । त्वयि करग्रहं कुर्वति रामकामना न युक्तेति
ध्वन्यते । कामुकीनां न मर्यादा खलु । लोकपालोपमं विष्णुसदृशम् । अतएव
वृतवती भूमिः । मेदिनी मधुकैटभवसाविस्रगन्धेनोपहता "सर्वगन्धः" इति
रामसौगन्ध्येन वासयितुमकामयत कर्पूरचन्दनादिकमिव स्वशेषकोटौ कृतवती । नाथं
सौगन्ध्यासौगन्ध्ययोः स्वस्यैव शेषिणो भोग्यतया तद्विप्रवासनानिवर्तनेन
स्वशेषरक्षकम् । महाबाहुं बाहुबलस्यालक्ष्या खल्वियम् ।
शक्तस्त्रैलोक्यमप्येकःऽ इति । न केवलं कोसलराज्यं लङ्काराज्यमपि रक्षितुं
शक्तिरस्ति । महाबाहुं "आयताश्चेति आजानुबाहुश्च" इति न
महापुरुषलक्षणदर्शनेन न ज्ञायते किम् । विभूतिद्वयनिर्वाहकबाहुः खलु ।
महाबाहुं बाहुच्छायामवष्टभ्यऽ इति छायास्मद्रक्षणे न पर्य्याप्ता किम् । "
ररक्ष धर्मेण बलेन चैव " इति धर्मबलमप्यस्तीत्याहुः रघुवीरम् । दीनान्
दानेन राघवःऽ इति प्रसिद्धः खलु । आनृशंस्यं परो धर्मःऽ इति
परेषामप्युपदेशपर्य्यन्तं खलु रक्षणम् । रघुवीरं रघ्वपेक्षयास्यैव
धर्मिष्ठता ज्ञायते खलु । रघुं प्रति क्षुधार्तस्य मरणे तव पापं न
भवतीत्युक्ते तूष्णीं स्थितवान् । अयन्तु "अप्यहं जीवितं जह्याम् " इति
खलूक्तवान् । महाबलं मनोबलयुक्तम् " नहि प्रतिज्ञां संश्रुत्य । न त्यजेयं
। एतद्व्रतं मम " इति वक्ष्यति । गजेन महातायान्तं गजेन
त्वयादत्तकिरीटपट्टबन्धादियुक्तः शत्रुञ्जयेनागच्छति चेत्तदा ज्ञायते ।
गजेन न रथादिना, मत्तमातङ्गगामिनमिति तद्गमनोपमानगतिमता । महता अत्युन्नतेन
सर्वशक्तिमता । आयान्तं महावीथीमध्ये प्रतिगृहाङ्गणमागतम् । आयान्तं "एकः
स्वादु न भुञ्जीत " इति पुत्रकलत्रादिभिः सहानुभवरसरमास्वादयामः । रामं
सौन्दर्यगुणैः सकलमनोरञ्जकम् । छत्रावृताननं दृष्टिदोषपरिहारायान्तरेण
छत्रेणावृतमुखम् । दृश्यादृश्यैकदेशतया साकल्येन
मुखदर्शनाभिलाषमुत्पादयन्तम् । अन्तरङ्गसुहृद्भिर्वातातपपरिम्लानताशङ्कया
भूचक्रच्छत्रेणाच्छादितमुखपङ्कजम् । छत्रावृताननं "एकच्छत्रां महीं
भुङ्क्ते " इति लक्षणशास्त्रकथितसमवृत्तविशालोत्तमाङ्गत्वव्यञ्जकेन
निरङ्कुशप्रशासनवशीकृतनिखिलभूपालवलयतानिरूपकेण छत्रेण पाण्डरेण
परभागभावमापन्नेन नितरां प्रकाशितेन्दीवरसदृशमुखं, विशदीकृतमुक्तम् ।
रघुवीरमिति गजस्कन्धावस्थानसूचितो वीर्यविशेष उच्यते । महाबलं
मत्तमातङ्गमपि तृणीकृत्य गमनसमर्थम् । महागजेन शत्रुञ्जयेनायान्तं
गच्छन्तमित्यनुभवसाक्षिकः सुषमाविशेषः सूच्यते । रामं स्वसौन्दर्येण
गजमलङ्कुर्वाणमिव स्थितम् । छत्रावृताननं वदनप्रभामण्डलेनेव छत्रावरणेन
जनितसौन्दर्यम् । एतैरभिषेकानन्तरभाविभिर्विशेषणैरभिषेकः कर्त्तव्य इति
व्यञ्जनावृत्त्या प्रार्थ्यते  ॥  २।२।२२  ॥   

  

इति तद्वचनं श्रुवा राजा तेषां मनः प्रियम् ।  

अजानन्निव जिज्ञासुरिदं वचनमब्रवीत्  ॥  २।२।२३  ॥   

इतीति । इति पूर्वोक्तप्रकारेण । तद्वचनं तेषां पौरादीनां वचनं श्रुत्वा
तद्वचनभङ्ग्यैव तेषां मनः प्रियं मनः सन्तोषं जानन्नप्यजानन्निव ।
जिज्ञासुः तन्मुखेनैव ज्ञातुमिच्छुः । इदं वक्ष्यमाणं वचनमब्रवीत्  ॥ 
२।२।२३  ॥   

  

श्रुत्वैव वनचं यन्मे राघवं पतिमिच्छथ ।  

राजानः संशयो ऽयं मे किमिदं ब्रूत तत्त्वतः  ॥  २।२।२४  ॥   

श्रुत्वेति । हे राजनः मे वचनं श्रुत्वैव न तु पूर्वापरं पर्यालोच्य राघवं
रामं पतिं राजानं इच्छथेति यत्, अयं मे संशयः संशयहेतुः । विधेयापेक्षया
पुल्लिङ्गता । संशयप्रकारमाह किमिदमिति । इदं राघवाभिषेकप्रार्थनं किम्
किंनिमित्तकमिति तत्त्वतो ब्रूत, अत्र निमित्तं याथातथ्येन कथयतेत्यर्थः  ॥ 
२।२।२४  ॥   

  

कथं नु मयि धर्मेण पृथिवीमनुशासति ।  

भवन्तो द्रष्टुमिच्छन्ति युवराजं ममात्मजम्  ॥  २।२।२५  ॥   

पुनः संशयं विशिनष्टि--कथमिति । मयि धर्मेण पृथिवीमनुशासति भवन्तः
ममात्मजम् अतिमुग्धं युवराजं द्रष्टुं कथमिच्छन्ति ? मयि चिरं
स्वसुखनिरभिलाषतया राज्यपरिपालनजागरूके तिष्ठति ममापत्यं पतिमभिलषथ, को वा
मे ऽपराध इति भावः  ॥  २।२।२५  ॥   

  

ते तमूचुर्महात्मानं पौरजानपदैः सह ।  

बहवो नृप कल्याणा गुणाः पुत्रस्य सन्ति ते  ॥  २।२।२६  ॥   

न ते कश्चिदपराधः किन्तु तव पुत्रस्य गुणानामपराध इत्याहुः त इति । ते
राजानः । पौरजानपदैः सह पण्डितपामराविशेषेण सर्वे ऐकमत्यं प्राप्येत्यर्थः
। महात्मानं महाबुद्धिं तं गुणग्राहिणं दशरथं ऊचुः । हे नृपेतिसम्बोधनेन
तारतम्यज्ञतोक्ता । ते पुत्रस्य बहवः कल्याणा गुणास्सन्ति । तव तु
नृपरिपालनमेको गुण इति भावः । रामप्रशंसया तस्यासूया माभूदिति ते
पुत्रस्येत्युक्तम् । तदतिशयस्सर्वोपि त्वत्सम्बन्धकृत इति भावः । गुणा इति
बहुवचनेन बहुत्वे सिद्धेपि बहव इत्युक्त्या असङ्ख्येयगुणत्वमुक्तम् ।
पुत्रस्य गुणा इत्यनेन जन्मसिद्धत्वोक्त्या गुणानां स्वाभाविकत्वमुक्तम् ।
कल्याणाः अखिलहेयप्रत्यनीकाः । आश्रयसम्बन्धेन शुभीभूता वा "गुणाः
सत्यज्ञानप्रभृतय उत त्वद्गततया शुभीभूयं याताः " इत्यभियुक्तोक्तः । अत्र
"स्वाभाविकानवधिकातिशयासङ्ख्येयकल्याणगुणगणः" इति (वाक्यमिदं
भगवद्रामानुजमुनिविरचिते गद्यत्रयेपि विद्यते ।
स्वाभाविकानवधिकातिशयेशितृत्वम्ऽ इति च यामुनाचार्यवचनं प्रतिभाति)
यामुनाचार्यवचनमनुसन्धेयम्  ॥  २।२।२६  ॥   

  

गुणान् गुणवतो देव देवकल्पस्य धीमतः ।  

प्रियानानन्दनान् कृत्स्नान् प्रवक्षामो ऽद्य तान् श्रृणु  ॥  २।२।२७  ॥   

के ते गुणा इत्याकांक्षायां तान् वक्तुं प्रतिजानीते--गुणानिति । हे देव हे
राजन् । गुणवतः प्रशस्तबहुगुणकस्य देवकल्पस्य देवतुल्यस्य । धीमतः रामस्य
प्रियान् इष्टान् । आनन्दनान् प्रीतिजनकान् । तान् प्रसिद्धान् ।
कृत्स्नान् गुणान् । अद्य प्राप्तकाले श्रृणु प्रवक्ष्यामः । गुणवतो
गुणानित्यनेन गुणानामनारोपितत्वेन स्वाभाविकत्वमुक्तम् । देवकल्पस्येत्यनेन
गुणानां सम्भावितत्वम् । धीमत इत्यनेन गुणानां मध्ये ज्ञानस्य
प्राधान्यमुक्तम्, ब्राह्मणा आगता वसिष्ठोप्यागत इत्यत्र वसिष्ठस्येव ।
प्रियानित्यनेन कल्याणत्वम्, आनन्दनानित्यनेन निरतिशयत्वम्,
कृत्स्नानित्यनेनासंख्येयत्वं च विवक्षितम् । एतावत्पर्यन्तं किमर्थं
नोक्तमित्यपेक्षायां भवत्प्रश्नकाल एवास्मदुक्तेरवसर इत्यद्येत्यनेन
सूचयन्ति प्रवक्ष्याम इति । प्रवचनोक्त्या भगवद्गुणोपदेशे ऽधिकारितारतम्यं
नास्ति । अजानता जानद्भिः श्रोतव्यमित्येवेति सूचितम् । श्रृण्वित्यनेन
रामगुणश्रवणे निरतिशयानन्दमग्नो भविष्यसि । कथञ्चिन्मनः संस्तभ्य
श्रोतव्यमित्युक्तम्  ॥  २।२।२७  ॥   

  

दिव्यैर्गुणैः शक्रसमो रामः सत्यपराक्रमः ।  

इक्ष्वाकुभ्यो ऽपि सर्वेभ्यो ह्यतिरिक्तो विशांपते  ॥  २।२।२८  ॥   

दिव्यैरिति । दिव्यैः अमानुषैः । गुणैः शौर्यवीर्यादिभिः । शक्रसमः
इन्द्रसमः । सत्यपराक्रमः अमोघविक्रमः ।  

इक्ष्वाकुभ्यः इक्ष्वाकुवंश्येभ्यः । सर्वेभ्योतिरिक्तः समधिकः " अतिरिक्तः
समधिकः " इत्यमरः । शौर्यादिभिरिति शेषः । राज्ञो मनःप्रीणनाय सम्बोधयन्ति
विशांपत इति । विशां प्रजानां पते  ॥  २।२।२८  ॥   

  

रामः सत्पुरुषो लोके सत्यधर्मपरायणः ।  

साक्षाद्रामाद्विनिर्वृत्तो धर्मश्चापि श्रिया सह  ॥  २।२।२९  ॥   

राम इति । लोके राम एव सत्पुरुषः, रिपूणामपि वत्सल इत्यर्थः । सत्यधर्मावेव
परायणं परमा गतिर्यस्य सः सत्यधर्मपरायणः । सत्यधर्मैकनिरत इत्यर्थः ।
किञ्च धर्मः श्रिया तत्फलभूतया संपदा सह रामात्साक्षादव्यवधानेन
विनिर्वृत्तः निष्पन्न, धर्मार्थयोरितरनिरुपेक्षतया निर्वाहक इत्यर्थः  ॥ 
२।२।२९  ॥   

  

प्रजासुखत्वे चन्द्रस्य वसुधायाः क्षमागुणैः ।  

बुद्ध्या बृहस्पतेस्तुल्यो वीर्ये साक्षाच्छचीपतेः  ॥  २।२।३०  ॥   

रामनिष्ठगुणसमुदायस्यैकत्रासम्भवादेकैकगुणयोगेन चन्द्रादीन्
दृष्टान्तयन्ति-- प्रजेति । प्रजासुखत्वे प्रजानां सुखकरत्वे चन्द्रस्य
तुल्यः । क्षमागुणविषये वसुधायाः भूमेः तुल्यः । बुद्ध्या
बुद्ध्यसाधारणधर्मैण बृहस्पतेस्तुल्यः । वीर्ये विषये शचीपतेः
साक्षात्तुल्यः । "साक्षात्प्रत्यक्षतुल्ययोः " इत्यमरः  ॥  २।२ ३०  ॥ ऀ  

  

धर्मज्ञः सत्यसन्धश्च शीलवाननसूयकः ।  

क्षान्तः सान्त्वयिता श्लक्ष्णः कृतज्ञो विजितेन्द्रियः  ॥  २।२।३१  ॥   

धर्मज्ञ इति । धर्मं सामान्यविशेषरूपमशेषं जानातीति धर्मज्ञः । सत्या अमोघा
सन्धा प्रतिज्ञा यस्यासौ सत्यसन्धः । "सन्धा प्रतिज्ञा मर्यादा" इत्यमरः ।
शीलवान् शीलं हि नाम महतो मन्दैः सह नैरन्ध्र्येण संश्लेषः तद्वान् ।
अनसूयकः गुणेषु दोषाविष्करणमसूया तद्रहितः । बहुव्रीहौ कप् । क्षान्तः
क्षमावान् । क्षमा अत्राश्रितापराधसहिष्णुत्वम् । क्षमेरूदित्वात् पक्षे
नेट् । न केवलं सहिष्णुः अपराधिषु, सान्त्वयिता कुपितान् दुःखितांश्च प्रति
सान्त्ववादी । श्लक्ष्णः प्रियंवदः । "समौ श्लक्ष्णप्रियंवदौ" इत्यमरः ।
कृतज्ञः स्वल्पमपि सकृत्कृतमुपकारं बहुतया जानन्नित्यर्थः । विजितेन्द्रियः
विषयचापलरहितः  ॥  २।२।३१  ॥   

  

मुदुश्च स्थिरचित्तश्च सदा भव्यो ऽनसूयकः  ॥  २।२।३२  ॥   

मृदुरिति । मृदुत्वं समाश्रितजनविश्लेषभीरुत्वम् । चित्तस्थैर्यं नाम
अतिसङ्कटेप्यङ्गीकृतविषयपरित्यागराहित्यम् । सदा भव्यः कुशलः आश्रिताधीनो
वा  ॥  २।२।३२  ॥   

  

प्रियवादी च भूतानां सत्यवादी च राघवः ।  

बहुश्रुतानां वृद्धानां ब्राह्मणानामुपासिता  ॥  २।२।३३  ॥   

प्रियवादी "सत्यं ब्रूयात् प्रियं ब्रूयान्न ब्रूयात्सत्यमप्रियम्"
इत्युक्तरीत्या प्रियवादित्वेपि सत्यवादीत्यर्थः । प्रियवादी च, चकारो
ऽवधारणार्थः । प्रियवाद्येव न तु सत्यमप्यप्रियं वदतीत्यर्थः । ऽन ब्रूयात्
सत्यमप्रियम्ऽ इति स्मरणात् । भूतानां भवनमात्रोपाधिकानां सर्वेषां जनानां
सत्यवादी । सत्यं ब्रूयादिति विहितसत्यवचनः । चकारेण प्रियमप्यसत्यं न
वदतीत्यवधार्यते । यद्वा सत्यमिति परलोकहितमुच्यते । "सत्येन लोकान् जयति"
इति प्रयोगानुसारात् । प्रियवचनस्य निषिद्धसाधारणत्वाददृष्टविरोधिप्रियं न
वदतीत्यर्थः । राघवः रघुराक्षससंवादादिषु प्रियसत्यवचनं प्रसिद्धमिति
कुलागतो धर्म इत्यर्थः । एतादृशज्ञानवत्त्वं पुस्तकनिरीक्षणादिना
पण्डितंमन्यतया वा न भवतीत्याह बहुश्रुतानामिति । बहुभ्य आचार्येभ्यो
बहुभिः शास्त्रैः बहुधा बहुप्रकारेण श्रुतमेषामस्तीति तेषाम् । वृद्धानां
शीलवयोवृद्धानाम् । ब्राह्मणानां उक्तलक्षणेषु क्षत्रियेषु सत्स्वपि
ब्राह्मणानेव ज्ञानार्थमुपास्त इत्यर्थः । प्रियवादीत्यादि । प्रियवादी
ग्रीष्मधर्मसन्तप्तस्थले प्रवर्षी बलाहक इव सुशीतलं वचनं वक्तीत्यर्थः ।
किमीदृशवचनं दिव्यान्तःपुरस्य मातापित्रादीनां वसिष्ठादीनां वा ?
नेत्याहभूतानां सत्तायोगिसकलपदार्थानां च प्रियवादी । किं सर्वत्र प्रियमेव
वदति ? नेत्याहसत्यवादी भूतहितादृष्टार्थवचन इत्यर्थः । प्रियहितवादीति
भावः । किमिदं विरुद्धंद्वयमघटितघटनासामर्थ्यादित्यपेक्षायां न तथा किन्तु
कुलप्रभावादित्याहराघव इति । एवंविधगुणः किं सगर्वो वर्तते ?
नेत्याहबह्विति । सम्भावितगुणैरतृप्तस्सन् पुनरप्यति शयाय ज्ञानिनां
प्राङ्गणं गत्वा तिष्ठतीत्यर्थः । यत्किंचिच्छ्रवणमात्रेण तृप्तानां
ज्ञानादिवृद्धानां "सर्वतः सारमादद्यात्पुष्येभ्य इव षट्पदः"
इत्युक्तरीत्या बहुभ्यः सारग्रहणं कृतवानित्यर्थः । ब्राह्मणानां "सा
विद्या या विमुक्तये" इत्युक्तब्रह्मविद्यानिष्ठानां न तु "विद्या ऽन्या
शिल्पनैपुणम्" इत्युक्तान्यविद्यानिष्ठानाम् । उपासिता तद्गृहं
गत्वानुवर्तयिता न तु स्वगृहे तानानीय श्रोता  ॥  २।२।३३  ॥   

  

तेनास्येहातुला कीर्तिर्यशस्तेजश्च वर्द्धते ।  

देवासुरमनुष्याणां सर्वास्त्रेषु विशारदः  ॥  २।२।३४  ॥   

वृद्धोपासनसिद्धान् गुणानाह--तेनेति । तेन समृद्धोपासनेन । कीर्तिः
औदार्यादिगुणनिमित्ता प्रथा, यशः पराक्रमादिनिबन्धना प्रथा । यद्वा कीर्तिः
प्रथा । यशस्तत्कारणबलादानादिकम्, तेजः पराभिभवनसामर्थ्यम्  ॥  २।२।३४  ॥   

  

सम्यग्विद्याव्रतस्नातो यथावत् साङ्गवेदवित्  ॥  २।२।३५  ॥   

सम्यगिति । विद्याव्रतस्नातः । "वेदमधीत्य स्नायात्" इति स्मृतिप्रक्रियया
निखिलवेदाध्ययनव्रतावरणानन्तरभाविस्नानकर्मयुक्तः । सम्यक्
गुरुकुलवासाद्यङ्गसहिततया साङ्गवेदवित् । "शिक्षा व्याकरणं छन्दो निरुक्तं
ज्यौतिषं तथा । कल्पश्चेति व्याहृतानि वदाङ्गानि मनीषिभिः  ॥ "
इत्युक्ताङ्गसहितवेदार्थज्ञः। यथावत् यथासम्प्रदायम्  ॥  २। २। ३५  ॥   

गान्धर्वे च भुवि श्रेष्ठो बभूव भरताग्रजः ।  

कल्याणाभिजनः साधुरदीनात्मा महामतिः  ॥  २।२।३६  ॥   

गान्धर्वे च सङ्गीतशास्त्रे ऽपि । सामगानोपयुक्तत्वादितिभावः ।
कल्याणाभिजनः परिशुद्धोभयवंशः । साधुः स्वयं परिशुद्धः । अदीनात्मा
क्षोभहेतुष्वप्यक्षोभ्यान्तःकरणः  ॥  २।२।३६  ॥   

  

द्विजैरभिविनीतश्च श्रेष्ठैर्धर्मार्थनैपुणैः  ॥  २।२।३७  ॥   

द्विजैरिति । धर्मार्थनैपुणैः धर्मार्थप्रतिपादनकुशलैः । स्वार्थे
अण्प्रत्ययः । श्रेष्ठैः अभिजनविद्यावृत्तयुक्तैः । अभिविनीतः सर्वतः
सुशिक्षितः  ॥  २। २। ३७  ॥   

  

यदा व्रजति सङ्ग्रामं ग्रामार्थे नगरस्य वा ।  

गत्वा सौमित्रिसहितो नाविजित्य निवर्त्तते  ॥  २।२।३८  ॥   

यदेति । ग्रामार्थ इत्यत्र ग्रामेत्यविभक्तिकनिर्देशः । ग्रामस्य नगरस्य
वार्थे प्रयोजने निमित्ते नाविजित्य निवर्तते इत्यभिधानात् रामस्य
सुबाहुमारीचविषये जेतृत्ववदन्यत्रापि शत्रुविषये जेतृत्वमभूदित्यवगम्यते  ॥ 
२।२।३८  ॥   

  

सङ्ग्रामात्पुनरागम्य कुञ्जरेण रथेन वा ।  

पौरान् स्वजनवन्नित्यं कुशलं परिपृच्छति  ॥  २।२।३९  ॥   

संग्रामादिति । स्फुटम्  ॥  २।२।३९  ॥   

  

पुत्रेष्वग्निषु दारेषु प्रेष्यशिष्यगणेषु च ।  

निखिलेनानुपूर्व्याच्च पिता पुत्रानिवौरसान्  ॥  २।२।४०  ॥   

कुशलप्रश्नप्रकारमाह--पुत्रेष्विति । प्रेष्यः भृत्यः । निखिलेन
कार्त्स्न्येन । आनुपूर्व्यात् प्रधानक्रमेण पृच्छतीत्यनुषज्यते  ॥  २।२।४०
 ॥   

  

शुश्रूषन्ते च वः शिष्याः कच्चित् कर्मसु दंशिताः ।  

इति नः पुरुषव्याघ्रः सदा रामो ऽभिभाषते  ॥  २।२।४१  ॥   

शुश्रूषन्त इति । दंशिताः सन्नद्धाः "सन्नद्धो वर्मितः सज्जो दंशितः"
इत्यमरः  ॥  २।२।४१  ॥   

  

व्यसनेषु मनुष्याणां भृशं भवति दुःखितः ।  

उत्सवेषु च सर्वेषु पितेव परितुष्यति  ॥  २।२।४२  ॥   

सत्पुरुषसम्भावितगुणानभिधाय रामस्य साधारणगुणानाह--व्यसनेष्विति ।
मनुष्याणां  

दिव्यान्तःपुरस्थितमातृप्रभृतीनां न भवति किन्तु मनुष्याणाम्
आढ्यदरिद्रद्विजादितारतम्यानादरेण मनुष्यजात्याक्रान्तानाम् । व्यसनेषु
अल्पानल्पविचारमन्तरेण व्यसनपदार्थेषु । भृशं व्यसनवतो यादृशं न किन्तु
पङ्कमग्नगज इव स्वमाहात्म्यानुगुणं यावत्सत्ताकं च दुःखितो भवति न तु
दिनक्रमेण विस्मरति, इदं दुःखं मत्परिपालनवैगुण्येन खल्वागतमिति नितरां
दुःखितो भवति । "ह्रीरेषा तु ममातुला" इति वक्ष्यति । उत्सवेषु
पुत्रजननादिषु सर्वेषु पुत्रीजननाद्यनादरविरहेण द्वारि
चूतकिसलयमालाबन्धनमुपधीकृत्य प्रवृत्तेष्वित्यर्थः । पितेव पुत्रादीनां
पुत्राद्युत्सवेषु यः पितुः परितोषो जायते स द्विविधः ।
पामराणामर्थलाभलौकिकसहायनिमित्तः, पण्डितानां स्वोत्तारकत्वनिमित्तश्च ।
एवमुभयविधपरितोषो रामस्याप्यस्ति "प्रनृत्यन्ति पितामहाः । यद्येको ऽपि
गयां व्रजेत्" इतिवत् । "मनुष्याणां सहस्रेषु कश्चिद्यतति सिद्धये ।
बहुजन्मसहस्रान्ते दिष्ट्या यस्तु प्रपद्यते  ॥ " इति प्रत्याशासम्भवात्।
अत्र परिशब्दो वीप्सायां वर्तते। अत्रापि भृशमित्यनुवर्तते ॥  २।२।४२  ॥   

  

सत्यवादी महेष्वासो वृद्धसेवी जितेन्द्रियः ।  

स्मितपूर्वाभिभाषी च धर्मं सर्वात्मना श्रितः  ॥  २।२।४३  ॥   

सत्यवादीति । अतिसङ्कटावस्थायामपि सत्यवचनशीलः । सर्वात्मना धर्मं श्रितः
अतिदुर्घटदशायामपि धर्मं न त्यजतीत्यर्थः  ॥  २।२।४३  ॥   

  

सम्यग्योक्ता श्रेयसां च न विगृह्यकथारुचिः ।  

उत्तरोत्तरयुक्तौ च वक्ता वाचस्पतिर्यथा  ॥  २।२।४४  ॥   

सम्यगिति । श्रेयसां सम्यग्योक्ता सम्पादकः । न विगृह्यकथारुचिः "न
विगृह्यकथां कुर्यात्" इति निषिद्धयोर्जल्पवितण्डयोर्निवृत्तरागः ।
निवृत्तरागत्वं किमवक्तृत्वात् ? नेत्याह उत्तरेति  ॥  २।२।४४  ॥   

  

सुभ्रूरायतताम्राक्षः साक्षाद्विष्णुरिव स्वयम् ।  

रामो लोकाभिरामो ऽयं शौर्यवीर्यपराक्रमैः  ॥  २।२।४५  ॥   

उक्तकल्याणगुणानुरूपाकारसौभाग्यमाह--सुभ्रूरिति । शूरस्य भावः शौर्यम्,
तच्च मरणनिर्भयत्वम् । "शूरो मरणनिर्भयात्" इतिवचनात् । वीर्यं
स्वयमविकृतस्सन् परान् विविधमीरयति विद्रावयतीति वीरः, तस्य भावो वीर्यम् ।
दुष्प्रवेशचक्रव्यूहादिविशिष्टसैन्ययुक्तान् देवासुरानपि
येनोत्साहेनाक्रमति स पराक्रमः  ॥  २।२।४५  ॥   

  

प्रजापालनतत्त्वज्ञो न रागोपहतेन्द्रियः ।  

शक्तस्त्रैलोक्यमप्येको भोक्तुं किन्नु महीमिमाम्  ॥  २।२।४६  ॥   

प्रजेति । "रामो राज्यमुपासित्वा" इत्युक्तरीत्या प्रजापालनतत्वज्ञः । न
रागोपहतेन्द्रियः इन्द्रियचापलरहित इति न समासः । भोक्तुं पालयितुम्  ॥ 
२।२।४६  ॥   

  

नास्य क्रोधः प्रसादश्च निरर्थो ऽस्ति कदाचन ।  

हन्त्येव नियमाद्वध्यान्न वध्ये न च कुप्यति  ॥  २।२।४७  ॥   

नेति । नियमात् नियमेन वध्यान् शास्त्रतो वध्यान् हन्त्येव । अवध्ये
शास्त्रतः अवध्ये विषये  ॥  २।२।४७  ॥   

  

युनक्त्यर्थैः प्रहृष्टश्च तमसौ यत्र तुष्यति  ॥  २।२।४८  ॥   

युनक्तीति । यत्र यस्मिन् पुरुषे तुष्यति तं तुष्टो ऽसौ
अर्थैरभिलषितपदार्थैः युनक्ति योजयति  ॥  २।२।४८  ॥   

  

शान्तैः सर्वप्रजाकान्तैः प्रीतिसञ्जननैर्नृणाम् ।  

गुणैर्विरुरुचे रामो दीप्तः सूर्य इवांशुभिः  ॥  २।२।४९  ॥   

शान्तैरिति । शान्तैः शमप्रधानैः सर्वप्रजानां कान्तैः काम्यमानैः ।
सर्वजनभोग्यैरित्यर्थः । अत एव प्रीतिसञ्जननैः । दान्त इति
पाठे--यमनियमादिरूपतपःक्लेशसहः । "तपः क्लेशसहो दान्तः" इत्यमरः । दीप्तः
ग्रीष्मादिकालिकः  ॥  २।२।४९  ॥   

  

तमेवङ्गुणसम्पन्नं रामं सत्यपराक्रमम् ।  

लोकपालोपमं नाथमकामयत मेदिनी  ॥  २।२।५०  ॥   

तमिति । मेदिनी मेदिनीस्थ जनता  ॥  २।२।५०  ॥   

  

वत्सः श्रेयसि जातस्ते दिष्ट्यासौ तव राघव ।  

दिष्ट्या पुत्रगुणैर्युक्तो मारीच इव काश्यपः  ॥  २।२।५१  ॥   

वत्स इति । तव दिष्ट्या भाग्येन । श्रेयसि श्रेयोनिमित्तम् । वत्सः पुत्रो
जातः । पुत्रगुणैर्युक्तः ऽपुन्नाम्नो नरकात्त्रायतेऽ इति
व्युत्पत्तिसिद्धपितृतारकगुणैर्युक्तः । मारीचः मरीचेः पुत्रः । काश्यपः
कश्यपगोत्रः  ॥  २।२।५१  ॥   

  

बलमारोग्यमायुश्च रामस्य विदितात्मनः ।  

देवासुरमनुष्येषु सगन्धर्वोरगेषु च  ॥  २।२।५२  ॥   

आशंसते जनः सर्वो राष्ट्रे पुरवरे तथा ।  

आभ्यन्तरश्च बाह्यश्च पौरजानपदो जनः  ॥  २।२।५३  ॥   

बलमिति श्लोकद्वयमेकान्वयम् । देवासुरमनुष्येषु सर्वो जनः राष्ट्रे
इतरराष्ट्रे पुरवरे इतरपुरवरे च वर्त्तमानो जनः । आभ्यन्तरः अन्तःपुरचारी
जनः । पौरजानपदः स्वपुरस्वजनपदस्थो जनश्च । विदितात्मनः प्रसिद्धशीलस्य
रामस्य बलादिकमाशंसते प्रार्थयते । मनुष्यशब्दो ऽत्र
देवादिसाहचर्यादृषिवचनः  ॥  २।२।५२५३  ॥   

  

स्त्रियो वृद्धास्तरुण्यश्च सायंप्रातः समाहिताः ।  

सर्वान् देवान्नमस्यन्ति रामस्यार्थे यशस्विनः  ॥  २।२।५४  ॥   

स्त्रिय इति । स्त्रियः अतिगम्भीरतया स्वहृदयं व्यक्तमनाविष्कुर्वन्त्यः ।
वृद्धाः करणपाटवरहिताः, अत्यलसतया सर्वत्रानादरं कुर्वन्त्यः । तरुण्यः
यौवनमदान्धतया विवेकशून्याः । सायंप्रातरित्युपलक्षणम्,
त्रिसन्ध्यमित्यर्थः । तेन मङ्गलाशासनकालनियमोक्तिः । समाहिताः सावधानाः ।
अनेन रामगुणगृहीततया स्वारसिकप्रेमकत्वेन समनस्कत्वमुक्तम् । सर्वान्
देवानिति प्रेमकलुषिततया न्यूनाधिकविभागमन्तरेण लौकिकवैदिकविभागमन्तरेण च
नमस्यन्तीति रामरक्ष्यानेव देवान् रामरक्षकान् मन्यन्त इति
प्रेमान्ध्यकाष्ठा दर्शिता । रामस्यार्थे रामस्य
बलारोग्यादिप्रयोजनसिद्ध्यैव स्वप्रयोजनं नान्तरीयकमिति तस्यैव
प्रयोजनमुद्दिश्य । यशस्विनः देवतान्तरनमस्कारस्य रामप्रयोजनपर्यवसितत्वात्
रामप्रेमपारवश्येन कृतत्वाच्च स्वरूपविरुद्धदेवतान्तरभजनरूपमयशो
नास्तीत्यर्थः  ॥  २।२।५४  ॥   

  

तेषामायाचितं देव त्वत्प्रसादात्समृद्ध्यताम्  ॥  २।२।५५  ॥   

तेषामिति । आयाचितं रामाभिषेकरूपाभिमतार्थप्रार्थनम् । समृद्ध्यतां सफलं
भवतु  ॥  २।२।५५  ॥   

  

राममिन्दीवरश्यामं सर्वशत्रुनिबर्हणम् ।  

पश्यामो यौव राज्यस्थं तव राजोत्तमात्मजम्  ॥  २।२।५६  ॥   

राममिति । इन्दीवरश्याममिति समुदायशोभोक्ता । सर्वशत्रुनिबर्हणमिति
स्वसौन्दर्यातिशयदर्शनमग्नचित्तत्वरूपकामादिशत्रुनिबर्हणमित्यर्थः ।
पश्यामः द्रक्ष्यामः । "वर्तमानसामीप्ये वर्तमानवद्वा" इति भविष्यदर्थे लट्
 ॥  २।२।५६  ॥   

  

तं देवदेवोपममात्मजं ते सर्वस्य लोकस्य हिते निविष्टम् ।  

हिताय नः क्षिप्रमुदारजुष्टं मुदाभिषेक्तुं वरद त्वमर्हसि  ॥  २।२।५७  ॥   

तमिति । देवेति सम्बुद्धिः । देवदेवः विष्णुः तत्सदृशमिति वा । निविष्टं
दत्तावधानमित्यर्थः । उदारजुष्टं औदार्ययुक्तम् । भावप्रधानो निर्देशः ।
उदारैर्जुष्टं सेवितमिति वा  ॥  २।२।५७  ॥   

  

इत्यार्षे श्रीरामायणे वाल्मीकीये आदिकाव्ये अयोध्याकाण्डे द्वितीयः सर्गः
 ॥  २  ॥   

इति श्रीगोविन्दराजविरचिते श्रीरामायणभूषणे पीताम्बराख्याने
अयोध्याकाण्डव्याख्याने द्वितीयः सर्गः  ॥  २  ॥   


