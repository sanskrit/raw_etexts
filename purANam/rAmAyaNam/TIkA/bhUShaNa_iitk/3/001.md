+++
title = "००१"

+++


 ॥  अरण्यकाण्डः  ॥  ॥  श्लोकसहितव्याख्यानम्  ॥   

(१सर्गतः १६सर्गपर्यन्तम्)  

वात्स्यश्रीशठकोपदेशिकवरश्रीपादरेण्वञ्जनैः  

दृष्ट्या निर्मलया निरीक्ष्य बहुधा वल्मीकजन्माशयम् ।  

श्रीमत्कौशिकवंशसागरमणिर्गोविन्दराजाह्वयो  

व्याचक्षे ऽहमरण्यकाण्डमधुना पश्यन्तु निर्मत्सराः  ॥   

श्रीरामायणराजस्य दत्त्वा पीताम्बरं महत् ।  

अर्पये परया लक्ष्म्या राजन्तीं रत्नमेखलाम्  ॥   

प्रविश्य तु महारण्यं दण्डकारण्यमात्मवान् ।  

ददर्श रामो दुर्धर्षस्तापसाश्रममण्डलम्  ॥  ३।१।१  ॥   

 ॥  श्रीरङ्गेशाय नमः  ॥   

एवं पूर्वस्मिन् काण्डे जगज्जन्मादिकारणस्य वेदान्तवेद्यस्य ब्रह्मणो
निरस्तसमस्ताविद्यत्वं नित्यानन्दपरिपूर्णत्वं निखिलान्तर्यामित्वं
निरतिशयौज्जवल्यं निरुपमधर्मप्रवर्तकत्वमित्याद्यनन्तकल्याण
गुणजातमुपवर्णितम् । सम्प्रति सज्जनसंरक्षणरूपं
धर्मविशेषमभिधातुमारण्यकाण्ड आरम्भते । यद्वा पूर्वकाण्डे
पितृवचनपरिपालनरूपो धर्मः सद्भिरनुष्ठातव्य इति प्राधान्येन दर्शितम् । अथ
सज्जनसंरक्षणरूपं धर्मविशेषं प्रतिपादयितुमारण्यकाण्ड आरभ्यते
प्रविश्येत्यादि । तुशब्दः पूर्वरण्यवैलक्षण्यं द्योतयति । महारण्यम्
इतरदुरवगाहम् । दण्डकारण्यं दण्डकस्य राज्ञो ऽरण्यं शुक्रशापादरण्यभूतं
जनपदम् । प्रविश्य आत्मवान् धैर्यवान्, दुरवगाहमहागहनप्रवेशे ऽप्यजनितभयलेश
इत्यर्थः । तत्र हेतुमाह दुर्धर्ष इति । हिंस्रादिभिरप्रधृष्य इत्यर्थः ।
रामः तापसानां तपस्विनाम् । आश्रममण्डलम् आश्रमसमूहम् । "तपोवने मठे
ब्रह्मचर्यादावाश्रमो ऽस्त्रियाम्" इति बाणः । ददर्श  ॥  ३।१।१  ॥   

कुशचीरपरिक्षिप्तं ब्राह्म्या लक्ष्म्या समावृत्तम् ।  

यथा प्रदीप्तं दुर्दर्शं गगने सूर्यमण्डलम्  ॥  ३।१।२  ॥   

अभिगम्यत्वायाश्रममण्डलं वर्णयति कुशेत्यादिभिः सार्धसप्तश्लोकैः । कुशैः
यज्ञार्थमादृतैः चीरैः स्नानानन्तरमातपे परिशोषणार्थं क्षिप्तैर्वल्कलैश्च
परिक्षिप्तं व्याप्तम् । ब्रह्म वेदः तत्सम्बन्धिनी
वेदाध्ययनतदर्थानुष्ठानजन्येत्यर्थः । तया लक्ष्म्या श्रिया समावृतं
समन्तादावृतम् अत एव गगने प्रदीप्तं, गगनमध्यस्थमित्यर्थः । दुर्दर्शं
सूर्यमण्डलं यथा तथावस्थितमित्यर्थः तद्वद्रक्षोभिरभिभवनीयम् ।
उदयास्तमययोर्हि सूर्यस्य मन्देहाख्यरक्षोभिराक्रमणम् नतु मध्याह्ने  ॥ 
३।१।२  ॥   

शरण्यं सर्वभूतानां सुसंमृष्टाजिरं तथा ।  

मृगैर्बहुभिराकीर्णं पक्षिसङ्घैः समावृतम्  ॥  ३।१।३  ॥   

अत एव शरण्यं शरणार्हम् "तदर्हति" इति यत्प्रत्ययः ।
सहजवैरप्रयुक्तवध्यघातुकभावाभावेन सर्वप्राणिनां वरीणीयमित्यर्थः ।
रक्षोभ्यो भीतानां वासार्हं वा । "शरणं गृहरक्षित्रोः" इत्यमरः । सदा
सुसंमृष्टाजिरं सदा सम्यक् संमृष्टाङ्गणम् । "अङ्गणं चत्वराजिरे" इत्यमरः ।
सर्वभूतशरण्यत्वं प्रपञ्चयति मृगैरिति  ॥  ३।१।३  ॥   

पूजितं च प्रनृत्तं च नित्यमप्सरसां गणैः ।  

विशालैरग्निशरणैः स्रुग्भाण्डैरजिनैः कुशैः  ॥  ३।१।४  ॥   

प्रनृत्तं प्रकृष्टनृत्तवत् । अर्श आद्यच् । बहुव्रीहिर्वा ।
अतिरमणीयप्रदेशत्वाद्देवतासान्निध्याद्वा नर्तनम् अत एव पूजितम् ।
अग्निशरणैः अग्निहोत्रगृहैः । स्रुङ्मुखानि भाण्डानि यज्ञपात्राणि
स्रुग्भाण्डानि "स्फ्यश्च कपालानि च" इत्याद्याम्नातानि तैः । "वणिङ्मूलधने
पात्रे भाण्डम्" इति वैजयन्ती । कुशैः परिस्तरणार्थैः । कुशचीरेत्यत्र
सङ्गृहीतकुशोक्तिः  ॥  ३।१।४  ॥   

समिद्भिस्तोयकलशैः फलमूलैश्च शोभितम् ।  

आरण्यैश्च महावृक्षैः पुण्यैः स्वादुफलैर्वृतम्  ॥  ३।१।५  ॥   

अरण्ये भवैः आरण्यैः  ॥  ३।१।५  ॥   

बलिहोमार्चितं पुण्यं ब्रह्मघोषनिनादितम् ।  

पुष्पैर्वन्यैः परिक्षिप्तं पद्मिन्या च सपद्मया  ॥  ३।१।६  ॥   

बलिभिः भूतबलिप्रभृतिभिः होमैर्वैश्वदेवादिहोमैश्च अर्चितं सत्कृतम् ।
ब्रह्म घोषैर्वेदघोषैः निनादितं सञ्जातनिनादम् । पुष्पैः
देवपूजार्थमुपक्षिप्तैः । सपद्मया पद्मिन्या सरस्या  ॥  ३।१।६  ॥   

फलमूलाशनैर्दान्तश्चीरकृष्णाजिनाम्बरैः ।  

सूर्यवैश्वानराभैश्च पुराणैर्मुनिभिर्वृतम्  ॥  ३।१।७  ॥   

मुनिषु तारतम्यप्रदर्शनार्थं सूर्यवैश्वानराभेरित्युपमानद्वयम् ।
पुराणैर्वृद्धैः  ॥  ३।१।७  ॥   

पुण्यैश्च नियताहारैः शोभितं परमर्षिभिः ।  

तद्ब्रह्मभवनप्रख्यं ब्रह्मघोषनिनादितम् ।  

ब्रह्मविद्भिर्महाभागैर्ब्राह्मणैरुपशोभितम्  ॥  ३।१।८  ॥   

परमर्षिभिः उक्तमुनीनामपि पूजनीयैः । तत् प्रसिद्धं ब्रह्मभवनप्रख्यं
ब्रह्मलोकतुल्यप्रसिद्धिकम् । ब्रह्मघौषैः कर्मकालिकवेदमन्त्रघौषैः
निनादितम् । ब्रह्मविद्भिः परब्रह्मज्ञानिभिः । महाभाग्यैः । "भागो
रूपार्थके प्रोक्तो भागधेयैकदेशयोः" इति विश्वः ।  

एतादृशं तापसाश्रममण्डलं ददर्शेति पूर्वेणान्वयः  ॥  ३।१।८  ॥   

स दृष्ट्वा राघवः श्रीमान् तापसाश्रममण्डलम् ।  

अभ्यगच्छन्महातेजा विज्यं कृत्वा महद्धनुः  ॥  ३।१।९  ॥   

स इति । विज्यं विसृष्टमौर्वीकं कृत्वा
विनीतवेषप्रवेश्यत्वादाश्रमाणामाश्रममृगपक्ष्यादिभयनिवृत्त्यर्थं च
विज्यकरणम् । अभ्यगच्छत् अभिमुखीभूय गतः  ॥  ३।१।९  ॥   

दिव्यज्ञानोपपन्नास्ते रामं दृष्ट्वा महर्षयः ।  

अभ्यगच्छंस्तथा प्रीता वैदेहीं च यशस्विनीम्  ॥  ३।१।१०  ॥   

दिव्येति । दिव्यं लोकविलक्षणं ज्ञानं तेन उवपपन्ना युक्ताः,
अतीतानागतज्ञानवन्त इत्यर्थः । रामो ऽयं रावणवधार्थमवतीर्णो विष्णुः, सीता
लक्ष्मीः, लक्ष्मणश्च तदंश इति विज्ञाततदवताररहस्या इति यावत्  ॥  ३।१।१०
 ॥   

ते तं सोममिवोद्यन्तं दृष्ट्वा वै धर्मचारिणः ।  

लक्ष्मणं चैव दृष्ट्वा तु वैदेहीं च यशस्विनीम् ।  

मङ्गलानि प्रयुञ्जानाः प्रत्यगृह्णन् दृढव्रताः  ॥  ३।१।११  ॥   

ते तमित्यादिसार्धश्लोक एकान्वयः । ते त्रिकालज्ञाः । तं
राक्षसनिरासायावकतीर्णं रामम् । उद्यन्तं सोममिव स्थितम्
अन्धकारनिवर्तनप्रवृत्तं चन्द्रमिव स्थितम् । यद्वा उद्यन्तं सोममिव
प्रतिपच्चन्द्रमिवार्चनीयम् । यद्वा वनराज्यन्तःप्रादुर्भवत्तया
मेघावृतमिन्दुमिव स्थितम् । धर्मचारिणो दृष्ट्वा स्वाचर्यमाणधर्माराध्यं
साक्षात्कृत्य । यद्वा इतः पूर्वं धर्मवीर्येण पश्यन्ति सम्प्रति चक्षुषा
साक्षात्कुर्वन्तीत्यर्थः । तथा लक्ष्मणं च वैदेहीं च दृष्ट्वा मङ्गलानि
प्रयुञ्जानाः स्वापेक्षितरक्षाभ्यर्थनात् प्रागेव मङ्गलानि प्रयुञ्जानाः ।
रामस्य सौन्दर्यसौकुमार्यादिकं दृष्ट्वा रक्षोभूयिष्ठे ऽत्र वने किं
भविष्यतीति व्याकुलहृदयतया तस्मै विरोधिनिरसनवचनानि प्रयुञ्जानाः ।
दृढव्रताः अशिथिलतद्रक्ष्यत्वनियमाः सन्तः । प्रत्यगृह्णन् प्रतिगृहीतवन्तः
। प्रत्युत्थानफलप्रदानाद्युपचारमकुर्वन्नित्यर्थः  ॥  ३।१।११  ॥  रूपसंहननं
लक्ष्मीं सौकुमार्यं सुवेषताम् ।  

ददृशुर्विस्मिताकारा रामस्य वनवासिनः  ॥  ३।१।१२  ॥   

मङ्गलाशासननिमित्तं सौन्दर्यसौकुमार्यादिकमाह रुपेति । रूपस्य शरीरस्य
संहननं ऽसमः समविभक्ताङ्गःऽ इत्युक्तावयवसंस्थानविशेषम् । लक्ष्मीं
समुदायशोभाम् । सौकुमार्यं पुष्पहासतुल्यकोमलताम् । सुवेषतां
शोभनलावण्यवत्ताम् । लावण्यस्वरूपमुक्तम् "मुक्ताफलेषु
च्छायायास्तरलत्वमिवान्तरा । प्रतिभाति यदङ्गेषु लावणयं तदिहोच्यते  ॥ "
इति। विस्मितानामाकारा इवाकारा येषां ते विस्मिताकाराः,
विस्मयावेदकस्वमुखप्रसादफुल्लनेत्रत्वादियुक्ता इत्यर्थः। वनवासिनः
विकारहेतौ  

सत्यप्यविकृतचित्ता इत्यर्थः । वनवासिनो ऽपि विस्मिताकाराः सन्तः रामस्य
रूपसंहननादिकं ददृशुः । अभेदेन प्रत्ययद्योतनार्थं चकाराप्रयोगः । यद्वा
अभूषणेति भूषितवद्भासमानत्वं रूपम् । तथोक्तम् "अङ्गान्यभूषितान्येव
वलयाद्यैर्विभूषणैः । येन भूषितवद्भाति तद्रूपमिति कथ्यते  ॥  " इति ।
संहननं सौन्दर्यम् । तदप्यक्तम् "अङ्गप्रत्यङ्गकानां यः सन्निवेशो यथोचितः
। सुश्लिष्टसन्धिबन्धः स्यात्तत्सौन्दर्यमिहोच्यते  ॥ " इति। लक्ष्मीं
लावण्यम्, त़च्चोक्तं पूर्वमेव सौकुमार्यमप्युक्तमेव। सुवेषताम्
उचितशृङ्गारसम्पन्नत्वम्  ॥  ३।१।१२  ॥   

वैदेहीं लक्ष्मणं रामं नेत्रैरनिमिषैरिव ।  

आश्चर्यभूतान् ददृशुः सर्वे ते वनचारिणः  ॥  ३।१।१३  ॥   

एतं न्यायं सीतालक्ष्मणयोरप्यतिदेष्टुमाह वैदेहीमिति । सर्वे वनचारिणः ।
आश्चर्यभूतान् अदृष्टपूर्वतया आश्चर्यावहान् । वैदेहीं लक्ष्मणं रामं च
दिव्यरूपदर्शनजनितानन्दभङ्गभीरूतया विस्मयविस्फारितेक्षणतया च सर्वथा
निर्निमेषैरिव स्थितैर्नेत्रैरुपलक्षिताः सन्तः ददृशुः । अनेन पूर्वश्लोके
विस्मिताकारा इत्येतद्विवृतम्  ॥  ३।१।१३  ॥   

अत्रैनं हि महाभागाः सर्वभूतहिते रतम् ।  

अतिथिं पर्णशालायां राघवं सन्न्यवेशयन्  ॥  ३।१।१४  ॥   

अत्रेति । अत्र आश्रममण्डले । महाभागाः महाभाग्याः ऋषयः । सर्वभूतहिते रतम्
अतिथिं न्यायतः पूजार्हम् । एनं राघवं पर्णशालायां स्वस्वपर्णशालायां
सन्न्यवेशयन् स्थापयामासुः  ॥  ३।१।१४  ॥   

ततो रामस्य सत्कृत्य विधिना पावकोपमाः ।  

आजह्रुस्ते महाभागास्सलिलं धर्मचारिणः  ॥  ३।१।१५  ॥   

तत इति । रामस्य सत्कृत्येति षष्ठ्यार्षी । "न लोकाव्यायनिष्ठा" इत्यादिना
निषेधात् । सत्कृत्य सत्कारं कृत्वा, कुशलप्रश्नादिकं कृत्वेत्यर्थः ।
पावकोपमा इत्यनेन रामस्य पवित्राणां पवित्रत्वमुक्तम् । धर्मचारिण इत्यनेन
सत्कारस्य धर्माचरणफलत्वमुक्तम् । महाभागा इति सुकृतपरिपाक उच्यते । सलिलम्
अर्ध्याद्युचितम् आजह्रुः  ॥  ३।१।१५  ॥   

मूलं पुष्पं फलं वन्यमाश्रमं च महात्मनः ।  

निवेदयित्वा धर्मज्ञास्ततः प्राञ्जलयो ऽब्रुवन्  ॥  ३।१।१६  ॥   

मूलमिति । धर्मज्ञाः शेषिणि शेषवृत्तिरूपधर्मज्ञाः । प्राञ्जलयः
प्रकृष्टाञ्जलयः, मूर्ध्नि कृता़ञ्जलय इत्यर्थः । महात्मनः शेषिणो रामस्य ।
वन्यं मूलादिकमाश्रमं च निवेदयित्वा इमानि भवदीयानि यथेष्टं
विनियुङ्क्ष्वेति निवेद्य ततो ऽब्रुवन्  ॥  ३।१।१६  ॥   

धर्मपालो जनस्यास्य शरण्यस्त्वं महायशाः ।  

पूजनीयश्च मान्यश्च राजा दण्डधरो गुरुः  ॥  ३।१।१७  ॥   

धर्मपालः इति । धर्मपालः वर्णाश्रमधर्मपालकः । अस्य आर्त्तस्य मुनिजनस्य
शरण्यः शरणार्हः । पूजनीयश्च देवताबुद्ध्या अर्चनार्हः । मान्यः
राजबुद्ध्या बहुमानार्हः । मान्यत्वे हेतुः राजा दण्डधर इति । दण्डस्य
निग्रहस्य धरः कर्ता । पूजनीयत्वे हेतुर्गुरुरिति  ॥  ३।१।१७  ॥   

इन्द्रस्येह चतुर्भागः प्रजा रक्षति राघव ।  

राजा तस्माद्वरान् भोगान् भुङ्क्ते लोकनमस्कृतः  ॥  ३।१।१८  ॥   

पूज्यत्वे हेत्वन्तरमाह इन्द्रस्येहेति । इह भूस्वर्गे । इन्द्रस्य
चतुर्भागः चतुर्थांशः राजा प्रजा तस्माद्धेतोः वरान् श्रेष्ठान् भोगान्
भुङ्क्ते अनुभवति । इन्द्रस्येति लोकपालान्तराणामुपलक्षणम् ।
"अष्टाभिर्लोकपालानां मात्राभिः कल्पिततो नृपः" इति वचनात् । वस्तुतस्तु
इन्द्रशब्दो ऽयं परमात्मपरः । "इदि परमैश्वर्ये " इति धातोस्तत्रैव
मुख्यवृत्तत्वात् "इन्द्रो मायाभिः पुरुरूप ईयते" इति श्रौतप्रयोगाच्च ।
इन्द्रस्य परमात्मनः चतुर्भागः चतुर्थांशः तदवतारभूते व्यक्तिचतुष्टये
एकव्यक्तिभूतः भवान् भोगान् भुङ्क्त इत्यर्थः ।
पूर्वापरश्लोकानुगुण्याच्चायमेवार्थः, नह्यन्यस्मै ऋषयः प्रा़ञ्जलयो भवन्ति
न चाश्रमं निवेदयन्ति नापि गर्भभूतत्वं वदन्ति  ॥  ३।१।१८  ॥   

ते वयं भवता रक्ष्या भवद्विषयवासिनः ।  

नगरस्थो वनस्थो वा त्वं नो राजा जनेश्वरः  ॥  ३।१।१९  ॥   

भवता रक्ष्यत्वे त्वद्देशवासित्वमेव निष्प्रमादो हेतुः,
नोपासनादिकमित्याहुः ते वयमिति । ते वयम् आर्त्ता वयम् । भवता रक्ष्याः
आर्तरक्षणदीक्षितेन त्वाया रक्षितुमर्हाः । किमुपासनबलेनैवमुच्यते?
नेत्याहुः भवद्विषयवासिन इति । भवद्देशवासित्वमेव भवद्रक्ष्यत्वे हेतुः,
नान्यः । तत्र प्रमादादिसम्भवात् देशवासित्वे तदभावादिति भावः । भवतु तथैव
रक्षिष्यामः यदा रक्षणप्रदेशे स्थास्याम इत्यत्राहुः नगरस्थ इति । नगरस्थः
सिहासनस्थो वा । वनस्थः तद्रहितो वा । त्वं स्वतः सिद्धसर्वशक्तिकः
निरुपाधिकसर्वशेषी च त्वम् । नः अस्माकं राजा रक्षकः । तत्र हेतुमाह
जनेश्वर इति । निरुपाधिकसर्वशेषीत्यर्थः  ॥  ३।१।१९  ॥   

न्यस्तदण्डा वयं राजन् जितक्रोधा जितेन्द्रियाः ।  

रक्षितव्यास्त्वया शश्वद्गर्भभूतास्तपोधनाः  ॥  ३।१।२०  ॥   

हेतुः जितक्रोधा इति । तपोनाशभीत्या त्यक्तक्रोधा इत्यर्थः । तत्रापि हेतुः
जितेन्द्रिया इति । इन्द्रियजयेन कामाद्यभिष्वङ्गाभावात्तन्मूलक्रोधरहिता
इत्यर्थः । वस्तुतस्तु स्वसामर्थ्ये सत्यपि
स्वरूपविरोधान्नास्माभिरस्मद्रक्षणमुचितमित्याहुः । त्वया रक्षितव्या इति
अनन्यार्हशरणा इत्यर्थः । गर्भभूताः प्रजातुल्याः,  

अनेनानन्यार्हशेषत्वमुक्तम् । शश्वदिति काकाक्षिन्यायेनोभयत्राप्यन्वेति,
तेनानन्यार्हशेषत्वानन्यशरणत्वयोः स्वाभाविकत्वमुक्तम् । तथापि साधनं विना
रक्षणे ऽतिप्रसङ्गः स्यादित्यत्राहुः तपोधना इति । तपो ऽत्र
न्यासनिक्षेपापरपर्यायः । "तस्मान्न्यासमेषां तपसामतिरिक्तमाहुः" इति
श्रुतेः । प्रपत्त्येकधना वयमित्यर्थः । अस्मत्कृतां प्रपत्तिं
व्याजीकृत्यास्मान् रक्षेत्यर्थः । रक्षणमत्र मोक्षप्रापणमेव ।
खरादिभ्यस्त्राणस्य शरभङ्गाश्रमवासिभिर्वक्ष्यमाणत्वात् । इमे तु मुनयो
मोक्षैकपराः  ॥  ३।१।२०  ॥   

एवमुक्त्वा फलैर्मूलैः पुष्पैर्वन्यैश्च राघवम् ।  

अन्यैश्च विविधाहारैः सलक्ष्मणमपूजयन्  ॥  ३।१।२१  ॥   

अतस्तेषां प्रपन्नानां यथोचितकैङ्कर्यप्रवृत्तिं दर्शयति एवमित्यादि । ऋषयः
एवमुक्त्वासलक्ष्मणं राघवं वन्यैः पुष्पैः फलादिभिश्चापूजयन् ।
राघवमित्यनेन सीतापूजनमप्यर्थसिद्धम् । मिथुनशेषित्वस्यैव स्वरूपत्वात्
प्रभाप्रभावन्न्यायेन तयोरपृथग्भावात् । अन्यैः सङ्कल्पसिद्धैः ।
विविधाहारैः मृष्टान्नादिभिः  ॥  ३।१।२१  ॥   

तथान्ये तापसाः सिद्धा रामं वैश्वानरोपमाः ।  

न्यायवृत्ता यथान्यायं तर्पयामासुरीश्वरम्  ॥  ३।१।२२  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे प्रथमः
सर्गः  ॥  १  ॥   

तथान्य इति । सिद्धाः सिद्धसाधननिष्ठाः । न्यायवृत्ताः
न्यायानुगुणव्यापाराः, स्वरूपानुरूपकैङ्कर्यवृत्तय इत्यर्थः ।
वैश्वानरोपमाः अस्पृष्टविरोधिनः स्वरूपविरुद्धनिषिद्धकाम्यकर्मान्तरत्यागिन
इत्यर्थः । अन्ये पूर्वेभ्यो विलक्षणाः । तापसाः कायिककैङ्कर्याशक्ता
इत्यर्थः । ईश्वरं परमशेषिणं रामं यथान्यायं यथोचितं
स्तुतिप्रणामादिभिस्तर्पयामासुरित्यर्थः  ॥  ३।१।२२  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने प्रथमः सर्गः  ॥  १  ॥   


