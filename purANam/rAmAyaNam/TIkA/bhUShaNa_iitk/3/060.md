+++
title = "०६०"

+++


भृशमाव्रजमानस्य तस्याधो वामलोचनम् ।  

प्रास्फुरच्चास्खलद्रामो वेपथुश्चाप्यजायत्  ॥  ३।६०।१  ॥   

एवमियता प्रबन्धेन सम्भोगशृङ्गारो वर्णितः । अथ
विप्रलम्भशृङ्गारमासुवेलारोहणाद्वर्णयितुमारभते । तदङ्गत्वेन रसान्तराणि
दर्शितानि । "संयुक्तयोस्तु सम्भोगो विप्रलम्भो वियपुक्तयोः ।" इति
लक्षणात् । तत्र "अभिलाषमानःसङ्गौ सङ्कल्पो गुणसंस्तुतिः प्रद्वेषः ।
तापाभिमतत्यागावुन्मादो मीर्च्छना च मृतिः"
इत्युक्तविप्रलम्भावस्थास्वष्टमीं दशामाह सर्गत्रयेण भृशमित्यादि ।
आव्रजमानस्य आगच्छतः । अधो वामलोचनं वामनेत्रस्याधः पक्ष्म प्रास्फुरत् ।
"अधो वामदृशः स्फूर्तौ बह्वनिष्टो भवेत् पुमान् ।" इति लक्षणात् ।
स्वयमस्खलत् "प्रयाणकाले स्खलनं करोतीष्टस्य भञ्जनम् ।" इति प्रसिद्धिः ।
वेपथुः कम्पः  ॥  ३।६०।१  ॥   

  

उपालक्ष्य निमित्तानि सो ऽशुभानि मुहुर्मुहुः ।  

अपि क्षेमं नु सीताया इति वै व्याजहार च  ॥  ३।६०।२  ॥   

अशुभानि अशुभसूचकानि  ॥  ३।६०।२  ॥   

  

त्वरमाणो जगामाथ सीतादर्शनलालसः ।  

शून्यमावसथं दृष्ट्वा बभूवोद्विग्नमानसः  ॥  ३।६०।३  ॥   

लालसः साभिलाषः । आवसथं गृहम् । "स्थानावसथवास्तु च" इत्यमरः  ॥  ३।६०।३
 ॥   

  

उद्भ्रमन्निव वेगेन विक्षिपन् रघुनन्दनः ।  

तत्र तत्रोटजस्थानमभिवीक्ष्य समन्ततः  ॥  ३।६०।४  ॥   

ददर्श पर्णशालां च रहितां सीतया तदा ।  

श्रिया विरहितां ध्वस्तां हेमन्ते पद्मिनीमीव  ॥  ३।६०।५  ॥   

उद्भ्रमन्निति श्लोकद्वयमेकान्वयम् । वेगेन उद्भ्रमन्निव उत्पतन्निव ।
विक्षिपन् हस्तादीनवयवानितस्ततः क्षिपन्  ॥  ३।६०।४,५  ॥   

  

रुदन्तमिव वृक्षैश्च म्लानपुष्पमृगद्विजम् ।  

श्रिया विहीनं विध्वस्तं संत्यक्तवनदेवतम्  ॥  ३।६०।६  ॥   

विप्रकीर्णाजिनकुशं विप्रविद्धबृसीकटम् ।  

दृष्ट्वा शून्यं निजस्थानं विललाप पुनःपुनः  ॥  ३।६०।७  ॥   

रुदन्तमिति श्लोकद्वयमेकान्वयम् । वृक्षैः रुदन्तमिव स्थितं
हीनस्वरभृङ्गवत्त्वादिति भावः । पुष्पाणि सीतया पूर्वमपचितानि द्विजाः
पक्षिणः म्लानाः पुष्पमृगद्विजा यस्मिन् तत् तथोक्तम् । श्रिया कान्त्या
विहीनं विध्वस्तं विशीर्णं रावणसन्यासिने दत्तत्वेन विप्रकीर्णाः
अयथास्थानस्थिताः अजिनकुशाः यस्मिन् तत्तथा । ग्रहणकाले सीताया
अवलम्बितत्वेन विप्रविद्धबृसीकटं विपर्यस्तमुन्यासनास्तरणम् । शून्यं
सीतारहितम् । विललाप पर्यदेवयत्  ॥  ३।६०।६,७  ॥   

  

हृता मृता वा नष्टा वा भक्षिता वा भविष्यति ।  

निलीनाप्यथवा भीरुरथवा वनमाश्रिता  ॥  ३।६०।८  ॥   

गता विचेतुं पुष्पाणि फलान्यपि च वा पुनः ।  

अथवा पद्मिनीं याता जलार्थं वा नदीं गता  ॥  ३।६०।९  ॥   

विलापमाह द्वाभ्याम् हृतेत्यादि । हृता अपहृता । नष्टा यादृच्छिकमदर्शनं
गता । निलीना विनोदाय व्यवहिता अथवा निर्जनतया भीरुः सती गूढं वनमागता ।
पद्मिनीं याता । स्नानार्थमिति शेषः । नदीं गतेत्यनन्तरमितिकरणं
द्रष्टव्यम्  ॥  ३।६०।८,९  ॥   

  

यत्नान्मृगयमाणस्तु नाससाद वने प्रियाम् ।  

शोकरक्तेक्षणः शोकादुन्मत्त इव लक्ष्यते  ॥  ३।६०।१०  ॥   

शोकाद्धेतोः उन्मत्त इव लक्ष्यते । अलक्ष्यतेत्यर्थः  ॥  ३।६०।१०  ॥   

  

वृक्षाद्वृक्षं प्रधावन् स गिरेश्चाद्रिं नदान्नदीम् ।  

बभूव विलपन् रामः शोकपङ्कार्णवाप्लुतः  ॥  ३।६०।११  ॥   

नदात् पश्चिमप्रवाहात् । शोकपङ्कार्णवाप्लुतो बभूव  ॥  ३।६०।११  ॥   

  

अपि कच्चित्त्वया दृष्टा सा कदम्बप्रिया प्रिया ।  

कदम्ब यदि जानीषे शंस सीतां शुभाननाम्  ॥  ३।६०।१२  ॥   

अथ शोकमोहातिरेकेणाचेतनेषु चेतनबुद्ध्या तान् प्रतिभाषते अपीत्यादिना ।
कदम्बानि कदम्बपुष्पाणि प्रियाणि यस्याः सा कदम्बप्रिया । प्रिया मत्कान्ता
। अपिः प्रश्ने । एवं प्रश्ने ऽपि प्रतिवचनादानमनादरकृतमिति मत्वाह
कदम्बेति । शुभाननामिति चिह्नकीर्तनम् । कदम्बप्रियेत्यनेन
दर्शनसम्भावनोच्यते  ॥  ३।६०।१२  ॥   

  

स्निग्धपल्लवसङ्काशा पीतकौशेयवासिनी ।  

शंसस्व यदि वा दृष्टा बिल्व बिल्वोपमस्तनी  ॥  ३।६०।१३  ॥   

स्निग्धपल्लवसङ्काशेत्यनेन कोमलाङ्गीत्वमुक्तम् । बिल्वोपमस्तनीत्यनेन
पद्मिनी जातिरुक्ता । तदुक्तं रतिरहस्ये पद्मिनीलक्षणे "स्तनयुगमपि यस्याः
श्रीफलश्रीविडम्बि" इति  ॥  ३।६०।१३  ॥   

  

अथवा ऽर्जुन शंस त्वं प्रियां तामर्जुनप्रियाम् ।  

जनकस्य सुता भीरुर्यदि जीवति वा न वा  ॥  ३।६०।१४  ॥   

अथवेति । बिल्बेनानुक्तौ अयं मत्सरान्न कथयतीत्यर्जुनवृक्षं पृच्छति । यदि
ज्ञातं यदीत्यर्थः  ॥  ३।६०।१४  ॥   

  

ककुभः ककुभोरूं तां व्यक्तं जानाति मैथिलीम् ।  

यथा पल्लवपुष्पाढयो भाति ह्येष वनस्पतिः  ॥  ३।६०।१५  ॥   

प्रतिवचनादानेना ऽयं न जानातीति मत्वा वृक्षान्तरे तत् ज्ञानं सम्भावयति
ककुभ इति । ककुभो ऽर्जुनविशेषः । स च स्त्रीणामूरुतुल्यो भवति अत एवमुच्यते
ककुभोरूमिति । केचित्करभोरूमिति वदन्ति तत्प्रकृतशैलीविरुद्धम् । कदम्ब
कदम्बप्रिया बिल्व बिल्वोपमस्तनीत्येवं ह्युच्यते । ज्ञाने हेतुमाह यथेति ।
अनेन परिचयसम्भावनोक्ता । जानाति कथं न कथयतीत्यर्थसिद्धम् ।
एवमुत्तरत्रापि श्लोके द्रष्टव्यम्  ॥  ३।६०।१५  ॥   

  

भ्रमरैरुपगीतश्च यथा द्रुमवरो ह्यम् ।  

एष व्यक्तं विजानाति तिलकस्तिलकप्रियाम्  ॥  ३।६०।१६  ॥   

उप समीपे गीतः कृतवेदघोष इति ध्वन्यते । यथा येन कारणेन एवम्भूतो द्रुमवरो
ऽयं तेन कारणेन मन्ये एष जानाति तिलकः  ॥  ३।६०।१६  ॥   

  

अशोक शोकापनुद शोकोपहतचेतसम् ।  

त्वन्नामानं कुरु क्षिप्रं प्रियासन्दर्शनेन माम्  ॥  ३।६०।१७  ॥   

अशोकेति । स्ववचनकराणाय स्तैति शोकापनुदोति । पचाद्यच् गुणाभाव आर्षः ।
त्वन्नामानं कुरु अशोकं कुरु । सन्दर्शनेन ज्ञापनेन शोकनिवृत्त्यर्थ
प्रियां सन्दर्शयेत्यर्थः  ॥  ३।६०।१७  ॥   

  

यदि ताल त्वया दृष्टा पक्वतालफलस्तनी ।  

कथयस्व वरारोहां कारुण्यं यदि ते मयि  ॥  ३।६०।१८  ॥   

यदि तालेति । पक्वतालेति सम्बन्धोक्तिः  ॥  ३।६०।१८  ॥   

  

यदि दृष्टा त्वया सीता जम्बु जम्बुफलोपमाम् ।  

प्रियां यदि विजानीषे निःशङ्कं कथयस्व मे  ॥  ३।६०।१९  ॥   

जम्बु "अम्बार्थनद्योर्ह्रस्वः" इति ह्रस्वत्वम् "एङ्ह्रस्वात्सम्बुद्धेः"
इति सुलोपः । स्निग्धताकारेण जम्बुफलौपम्यम् । विजानीषे चिह्नत इति शेषः  ॥ 
३।६०।१९  ॥   

  

अहो त्वं कर्णिकाराद्य सुपुष्पैः शोभसे भृशम् ।  

कर्णिकारप्रिया साध्वी शंस दृष्टा प्रिया यदि  ॥  ३।६०।२०  ॥   

सुपुष्पैरिति धार्मिकत्वोक्तिः  ॥  ३।६०।२०  ॥   

  

चूतनीपमहासालान् पनसान् कुरवान् धवान् ।  

दाडिमानसनान् गत्वा दृष्ट्वा रामो महायशाः  ॥  ३।६०।२१  ॥   

मल्लिका माधवीश्चैव चम्पकान् केतकीस्तस्था ।  

पृच्छन् रामो वने भ्रान्त उन्मत्त इव लक्ष्यते  ॥  ३।६०।२२  ॥   

चूतेति श्लोकद्वयमेकान्वयम् । क्रियाभेदाद्रामपदद्वयम् । नीपः कदम्बः ।
कुरवान् कुरवकान् । रामः चूतादीन् गत्वा दृष्ट्वा पृच्छन् आधावनेन सर्वत्र
भ्रान्तः कृतभ्रमणः रामः उन्मत्तः चित्तविभ्रमवानिव लक्ष्यते अलक्ष्यत  ॥ 
३।६०।२१,२२  ॥   

  

अथवा मृगशावाक्षीं मृग जानासि मैथिलीम् ।  

मृगविप्रेक्षणी कान्ता मृगीभिः सहिता भवेत्  ॥  ३।६०।२३  ॥   

इति वृक्षान् पृष्ट्वा मृगान् पृच्छति अथेति । वृक्षा मा कथयन्तु त्वं तु
कथयेत्याशयेनाथवाशब्दप्रयोगः । मृगशावस्य मृगबालस्याक्षिणी इवाक्षिणी
यस्यास्ताम् । मृगस्य सीताज्ञाने योग्यतामाह मृगेति । मृगवत् विविधं
प्रेक्षत इति मृगविप्रेक्षणी सहिता भवेदिति सम्भावनायां लिङ्  ॥  ३।६०।२३
 ॥   

  

गज सा गजनासोरूर्यदि दृष्टा त्वया भवेत् ।  

तां मन्ये विदितां तुभ्यमाख्याहि वरवारण  ॥  ३।६०।२४  ॥   

गजनासोरूः करिकरोरूः । वरवारण वारणश्रेष्ठ हे गज तां सीतां तुभ्यं तव
विदितां मन्ये शङ्के । गजनासोरूः सा त्वया यदि दृष्टा भवेत्तदाख्याहि  ॥ 
३।६०।२४  ॥   

  

शार्दूल यदि सा दृष्टा प्रिया चन्द्रनिभानना ।  

मैथिली मम विस्रब्धं कथयस्व न ते भयम्  ॥  ३।६०।२५  ॥   

शार्दूलेति । अत्र तुल्यगतित्वरूपः सम्बन्धो बोध्यः । न ते भयं शूरस्य तव
भयं नास्ति । एतेन पूर्वोक्ताः सर्वे भीत्या न प्रत्यूचुरिति रामस्याशयः  ॥ 
३।६०।२५  ॥   

  

किं धावसि प्रिये दूरं दृष्टा ऽसि कमलेक्षणे ।  

वृक्षैराच्छाद्य चात्मानं किं मां न प्रतिभाषसे  ॥  ३।६०।२६  ॥   

तिष्ठ तिष्ठ वरारोहे न ते ऽस्ति करुणा मयि ।  

नात्यर्थं हास्यशीला ऽसि किमर्थं मामुपेक्षसे  ॥  ३।६०।२७  ॥   

पुनरवस्थाविशेषं दर्शयति किं धावसीति । प्रिये किमर्थं धावसि धावन्ती
दृष्टासि नूनम् । अथादर्शनादाह वृक्षैरिति । इदं च पूर्वापेक्षयातिरिक्तं
दर्शनान्तरम्  ॥  ३।६०।२६,२७  ॥   

  

पीतकौशेयकेनासि सूचिता वरवर्णिनि ।  

धावन्त्यपि मया दृष्टा तिष्ठ यद्यस्ति सौहृदम्  ॥  ३।६०।२८  ॥   

अन्तर्हितापि पीतकौशेयेन सूचितासि । इदमपि प्रत्ययान्तरम् । पुनरपि
प्रत्ययान्तरमाह धावन्त्यपीति  ॥  ३।६०।२८  ॥   

  

नैव सा नूनमथवा हिंसिता चारुहासिनी ।  

कृच्छ्रं प्राप्तं न मां नूनं यथोपेक्षितुमर्हति  ॥  ३।६०।२९  ॥   

अथ सर्वात्मना दर्शनाभावात् प्रकारान्तरमुत्प्रेक्षते नैवेति । अथवा सात्र
नैव विद्यते किन्तु हिंसिता । अत्र हेतुमाह कृच्छ्रमिति । कृच्छ्रं दुःखं
प्राप्तं मां यथा येन कारणेन अपेक्षितुं नार्हसि नूनं तेन कारणेन हिंसितैव
नूनम्  ॥  ३।६०।२९  ॥   

  

व्यक्तं सा भक्षिता बाला राक्षसैः पिशिताशनैः ।  

विभज्याङ्गानि सर्वाणि मया विरहिता प्रिया  ॥  ३।६०।३०  ॥   

एतदेव द्रढयति व्यक्तमिति  ॥  ३।६०।३०  ॥   

  

नूनं तच्छुभदन्तोष्ठं सुनासं चारुकुण्डलम् ।  

पूर्णचन्द्रमिव ग्रस्तं मुखं निष्प्रभतां गतम्  ॥  ३।६०।३१  ॥   

वक्ष्यमाणदशामनुसन्धाय प्रलपति नूनमिति । पूर्णचन्द्रमिव ग्रस्तं
राहुग्रस्तं पूर्णचन्द्रमिव स्थितमित्यर्थः । एवम्भूतं मुखं निष्प्रभतां
गतं नूनमित्यन्वयः  ॥  ३।६०।३१  ॥   

  

सा हि चम्पकवर्णाभा ग्रीवा ग्रैवेयशोभिता ।  

कोमला विलपन्त्यास्तु कान्ताया भक्षिता शुभा  ॥  ३।६०।३२  ॥   

ग्रैवेयकं कण्ठभूषणम् । या उक्तविशेषणा ग्रीवा सा भक्षिता भवेदित्यन्वयः  ॥ 
३।६०।३२  ॥   

  

नूनं विक्षिप्यमाणौ तौ बाहू पल्लवकोमलौ ।  

भक्षितौ वेपमानाग्रौ सहस्ताभरणाङ्गदौ  ॥  ३।६०।३३  ॥   

हस्ताभरणं कटकम्  ॥  ३।६०।३३  ॥   

  

मया विरहिता बाला रक्षसां भक्षणाय वै ।  

सार्थेनेव परित्यक्ता भक्षिता बहुबान्धवा  ॥  ३।६०।३४  ॥   

भक्षणाय विरहितासीदिति पूर्वार्धे ऽन्वयः । सार्थेन पथिकसमुदायेन  ॥ 
३।६०।३४  ॥   

  

हा लक्ष्मण महाबाहो पश्यसि त्वं प्रियां क्वचित् ।  

हा प्रिये क्व गता भद्रे हा सीतेति पुनःपुनः  ॥  ३।६०।३५  ॥   

लक्ष्मणमामन्त्र्य पृच्छति हा लक्ष्मणेति । पश्यसि पश्यसि किम्? हा सीत इति
वक्तव्ये हा सीतेति सन्धिरार्षः । इतिकरणस्य सर्गारम्भस्थेन
विललापेत्यनेनान्वयः  ॥  ३।६०।३५  ॥   

  

इत्येवं विलुपन् रामः परिधावन् वनाद्वनम् ।  

क्वचिदुद्भ्रमते वेगात् क्वचिद्विभ्रमते बलात् ।  

क्वचिन्मत्त इवाभाति कान्तान्वेषणतत्परः  ॥  ३।६०।३६  ॥   

इत्येवमिति सार्धश्लोक एकान्वयः । प्रथमार्द्धं पूर्वानुवादरूपम् ।
क्वचिदधिष्ठानसादृश्याभावे ऽपि वेगात् शोकवेगादेव उद्भ्रमते
सीताप्रतीतिरूपं भ्रमं प्राप्नोति । क्वचिल्लतादौ बलात् सादृश्यबलात्
विभ्रमते तत्प्रतीतिभ्रमं लभते । मत्त इवाभाति मत्तवत्परिभ्रमतीत्यर्थः  ॥ 
३।६०।३६  ॥   

  

स वनानि नदीः शैलान् गिरिप्रस्रवणानि च ।  

काननानि च वेगेन भ्रमत्यपरिसंस्थितः  ॥  ३।६०।३७  ॥   

सुगम्यानि वनानि, दुर्गमाणि काननानि । गिरेरुद्भूतानि प्रस्रवणानि
गिरिप्रस्रवणानि । "उत्सः प्रस्रवणं वारिप्रवाहः" इत्यमरः । अपरिसंस्थितः
अप्रतिष्ठितः  ॥  ३।६०।३७  ॥   

  

तथा स गत्वा विपुलं महद्वनं परीत्य सर्वं त्वथ मैथिलीं प्रति ।  

अनिष्ठिताशः स चकार मार्गणे पुनः प्रियायाः परमं परिश्रमम्  ॥  ३।६०।३८  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे षष्टितमः
सर्गः  ॥  ६०  ॥   

स रामः तथा क्वचिदुद्भ्रमत इत्यादिरीत्या विपुलं विशालं महत् निरन्तरं वनं
गत्वा सर्वं वनस्य सर्वप्रदेशं परीत्य पुनःपुनश्चरित्वा अथ मैथिलीं प्रति
मैथिलीलाभं प्रति अनिष्ठिताशः अनिष्पन्नाशः सन् पुनरपि प्रियाया मार्गणे
परमं परिश्रमं चकार  ॥  ३।६०।३८  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने षष्टितमः सर्गः  ॥  ६०  ॥   


