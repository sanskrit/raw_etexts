+++
title = "०२४"

+++


आश्रमं प्रतियाते तु खरे खरपराक्रमे ।  

तानेवोत्पातिकान् रामः सह भ्रात्रा ददर्श ह  ॥  ३।२४।१  ॥   

तानुत्पातान् महाघोरानुत्थितान् रोमहर्षणान् ।  

प्रजानामहितान् दृष्ट्वा वाक्यं लक्ष्मणमब्रवीत्  ॥  ३।२४।२  ॥   

अथ रामस्य युद्धसन्नाहश्चतुर्विंशे आश्रममित्यादि । औत्पातिकानिति स्वार्थे
ठक्  ॥  ३।२४।१,२  ॥   

  

इमान् पश्य महाबाहो सर्वभूतापहारिणः ।  

समुत्थितान् महोत्पातान् संहर्तुं सर्वराक्षसान्  ॥  ३।२४।३  ॥   

इमानिति । सर्वभूतापहारिणः सर्वभूतापहारसूचकान् प्रकृते तु सर्वराक्षसान्
संहर्तुमुद्यतानिति योजना  ॥  ३।२४।३  ॥   

  

अमी रुधिरधारास्तु विसृजन्तः खरस्वनान् ।  

व्योम्निमेघा विवर्तन्ते परुषा गर्दभारुणाः  ॥  ३।२४।४  ॥   

अमी इति । रुधिरमय्यो धाराः येषां ते रुधिरधाराः । खरस्वरान् घोरस्तनि तानि
विवर्तन्ते सञ्चरन्ति  ॥  ३।२४।४  ॥   

  

सधूमाश्च शराः सर्वे मम युद्धाभिनन्दिनः ।  

रुक्मपृष्ठानि चापानि विवेष्टन्ते च लक्ष्मण  ॥  ३।२४।५  ॥   

सधूमा इति प्रतापानलोद्युक्ता इति भावः । अत एव मम युद्धाभिनन्दिनः ।
रुक्मपृष्ठानि स्वर्णमयपृष्ठानि । चापानि धनूंषि । "अथास्त्रियां
धनुश्चापौ" इत्यमरः । विवेष्टन्ते चलन्ति, युद्धसन्नद्धानि भवन्तीत्यर्थः ।
आत्मनश्चापद्वयं लक्ष्मणस्यैकमति बहुवचनम्  ॥  ३।२४।५  ॥   

  

यादृशा इह कूजन्ति पक्षिणो वनचारिणः ।  

अग्रतो नो भयं प्राप्तं संशयो जीवितस्य च  ॥  ३।२४।६  ॥   

यादृशाः प्रसिद्धाः, पूर्वं कृतसंवादा इत्यर्थः । अग्रतः अव्यवहितोत्तरकाले
। नो भयमिति सुवाक्  ॥  ३।२४।६  ॥   

  

सम्प्रहारस्तु सुमहान् भविष्यति न सशंयः ।  

अयमाख्यानि मे बाहुः स्फुरमाणो मुहुर्मुहुः ।  

सन्निकर्षे तु नः शूर जयं शत्रोः पराजयम्  ॥  ३।२४।७  ॥   

सुमहान् सम्प्रहारः युद्धम् । बाहुः दक्षिणः । सन्निकर्षे
अव्यवहितोत्तरकाले  ॥  ३।२४।७  ॥   

  

सप्रभं च प्रसन्नं च तव वक्त्रं हि लक्ष्यते ।  

उद्यतानां हि युद्धार्थं येषां भवति लक्ष्मण  ॥  ३।२४।८  ॥   

निष्प्रभं वदनं तेषां भवत्यायुः परिक्षयः  ॥  ३।२४।९  ॥   

रक्षसां नर्दतां घोरः श्रूयते च महाध्वनिः ।  

आहतानां च भेरीणां राक्षसैः क्रूरकर्मभिः  ॥  ३।२४।१०  ॥   

स्वमुखप्रसादादेः स्वयं द्रष्टुमशक्यत्वेन क्वसमानमुखे लक्ष्मणे निदर्शयति
सप्रभमिति । मुखप्रसादफलं व्यतिरेकमुखेनाह उद्यतानामिति  ॥  ३।२४।८१०  ॥   

  

आनागतविधानं तु कर्तव्यं शुभमिच्छता ।  

आपदं शङ्कमानेन पुरुषेण विपश्चिता  ॥  ३।२४।११  ॥   

अनागतेति । आपदं निमित्तवशाच्छङ्कमानेन शुभम् आपत्परिहारम् । इच्छता
विपश्चिता दूरदर्शिना पुरुषेण अनागतविधानम् अनागतस्य भाविनो ऽनर्थस्य
विधानं प्रतिविधानं कर्तव्यम्  ॥  ३।२४।११  ॥   

  

तस्माद्गृहीत्वा वैदेहीं शरपाणिर्धनुर्धरः ।  

गुहामाश्रय शैलस्य दुर्गां पादपसङ्कुलाम्  ॥  ३।२४।१२  ॥   

तस्मादिति । गृहीत्वा रक्ष्यत्वेन गृहीत्वा । पादपसङ्कुलां वृक्षावृताम्  ॥ 
३।२४।१२  ॥   

  

प्रतिकूलितुमिच्छामि नहि वाक्यमिदं त्वया ।  

शापितो मम पादाभ्यां गम्यतां वत्स मा चिरम्  ॥  ३।२४।१३  ॥   

अहमेव योत्स्यामीति वक्तुमुद्यतं प्रत्याह प्रतिकूलितुमीति । इदं वाक्यं
प्रतिकूलितुं नेच्छामि । मया शापितो ऽसीति वक्तव्ये मम
पादाभ्यामित्युक्तिर्लक्ष्मणव्यवहारानुसारेण  ॥  ३।२४।१३  ॥   

  

त्वं हि शूरश्च बलवान् हन्यां ह्येतान्न संशयः ।  

स्वयं तु हन्तुमिच्छामि सर्वानेव निशाचरान्  ॥  ३।२४।१४  ॥   

त्वन्निवर्तनं न त्वदशक्त्या किन्तु मुनिभ्यः प्रतिज्ञानान्मयैव तद्वधः
कर्तव्य इत्याशयेनाह त्वं हीति  ॥  ३।२४।१४  ॥   

  

एवमुक्तस्तु रामेण लक्ष्मणः सह सीतया ।  

शरानादाय चापं च गुहां दुर्गां समाश्रयत्  ॥  ३।२४।१५  ॥   

दुर्गाम् अन्यैर्दुरासदाम्  ॥  ३।२४।१५  ॥   

  

तस्मिन् प्रविष्टे तु गुहां लक्ष्मणे सह सीतया ।  

हन्त निर्युक्तमित्युक्त्वा रामः कवचमाविशत्  ॥  ३।२४।१६  ॥   

हन्तेति हर्षे । निर्युक्तं निश्चयेन उपायश्चिन्तित इत्यर्थः । "योगः
सन्नहनोपायध्यानसङ्गतियुक्तिषु" इत्यमरः । आविशत् प्राविशत्,
अधारयदित्यर्थः  ॥  ३।२४।१६  ॥   

  

स तेनाग्निनिकाशेन कवचेन विभूषितः ।  

बभूव रामस्तिमिरे विधूमो ऽग्निरिवोत्थितः  ॥  ३।२४।१७  ॥   

स चापमुद्यम्य महच्छरानादाय वीर्यवान् ।  

बभूवावस्थितस्तत्रज्यास्वनैः पूरयन् दिशः  ॥  ३।२४।१८  ॥   

स तेनेति अत्रोपमालङ्कारेण क्षणेन रक्षःक्षयो ध्वन्यते  ॥  ३।२४।१७,१८  ॥   

  

ततो देवाः सगन्धर्वाः सिद्धाश्च सह चारणैः ।  

समेयुश्च महात्मानो युद्धदर्शनकाङ्क्षिणः  ॥  ३।२४।१९  ॥   

ऋषयश्च महात्मानो लोके ब्रह्मर्षिसत्तमाः ।  

समेत्य चोचुः सहिता अन्योन्यं पुण्यकर्मणः  ॥  ३।२४।२०  ॥   

ततो देवा इत्यादि पूर्वसर्गे समागमनमुक्तम् अत्र सन्निधानम् । चारणाः
देवजातिविशेषाः । लोके त्रैलोक्ये । ब्रह्मर्षिसत्तमाः भृग्वादयः ।
पुण्यकर्मणः पुण्यकर्माणः  ॥  ३।२४।१९,२०  ॥   

  

स्वस्ति गोब्राह्मणेभ्यो ऽस्तु लोकानां ये ऽभिसङ्गताः ।  

जयतां राघवो युद्धे पौलस्त्यान् रजनीचरान्  ॥  ३।२४।२१  ॥   

चक्रहस्तो यथा युद्धे सर्वानसुरपुङ्गवान् ।  

एवमुक्त्वा पुनः प्रोचुरालोक्य च परस्परम्  ॥  ३।२४।२२  ॥   

चतुर्दश सहस्त्राणि रक्षसां भीमकर्मणाम् ।  

एकश्च रामो धर्मात्मा कथं युद्धं भविष्यति  ॥  ३।२४।२३  ॥   

स्वस्तीत्यादि लोकानां ये ऽभिसङ्गता इति । ये लोकानामभिसङ्गताः अनुकूलाः
तेभ्योपि स्वस्त्यस्त्वित्यर्थः । देवादयः समेत्य स्वस्तीत्याद्यूचुः त
एवैवमुक्त्वा कथं युद्धं भविष्यतीत्यन्तं पुनः प्रोचुरिति सम्बन्धः  ॥ 
३।२४।२१२३  ॥   

  

इति राजर्षयः सिद्धाः सगणाश्च द्विजर्षभाः ।  

जातकौतूहलास्तस्थुर्विमानस्थाश्च देवताः  ॥  ३।२४।२४  ॥   

राजर्षयः देवत्वं प्राप्ताः । यद्वा वानप्रस्थीभूताः । सगणाः सपरिकराः  ॥ 
३।२४।२४  ॥   

  

आविष्टं तेजसा रामं सङ्ग्रामशिरसि स्थितम् ।  

दृष्ट्वा सर्वाणि भूतानि भयाद्विव्यथिरे तदा  ॥  ३।२४।२५  ॥   

आविष्टमिति । सङ्ग्रामशिरसि युद्धाग्रे  ॥  ३।२४।२५  ॥   

  

रूपमप्रतिमं तस्य रामस्याक्लिष्टकर्मणः ।  

बभूव रूपं क्रुद्धस्य रुद्रस्येव पिनाकिनः  ॥  ३।२४।२६  ॥   

रामस्य रूपं रूद्रस्य रूपमिव बभूव  ॥  ३।२४।२६  ॥   

  

\[इति सम्भाष्यमाणे तु देवगन्धर्वचारणैः\]  

ततो गम्भीरनिर्ह्रादं घोरवर्मायुधध्वजम् ।  

अनीकं यातुधानानां समन्तात्प्रत्यदृश्यत  ॥  ३।२४।२७  ॥   

तत इति । निर्ह्रादः शब्दः । वर्म कवचम् । अनीकं सेना  ॥  ३।२४।२७  ॥   

  

सिंहनादं विसृजतामन्योन्यमभिगर्जताम् ।  

चापानि विस्फारयतां जृम्भतां चाप्यभीक्ष्णशः  ॥  ३।२४।२८  ॥   

विप्रघुष्टस्वनानां च दुन्दुभींश्चापि निघ्नताम् ।  

तेषां सुतुमुलः शब्दः पूरयामास तद्वनम्  ॥  ३।२४।२९  ॥   

सिंहनादमित्यादि । अन्योन्यमभिगर्जताम् अहमेव शत्रुं हनिष्यामीति
जल्पतामित्यर्थः । विस्फारयतां ज्याशब्दं कुर्वताम् । अभीक्ष्णशः भृशम् ।
जृम्भतां जृम्भमाणानां मदेनोद्गच्छतामित्यर्थः । विप्रघुष्टस्वनानां घोषो
गुञ्जनाख्यध्वनिविशेषः । "घोषो गुञ्जनमञ्जने" इति वैजयन्ती । भावे निष्ठा ।
तद्रूपस्वनवतामित्यर्थः  ॥  ३।२४।२८,२९  ॥   

  

तेन शब्देन वित्रस्ताः श्वापदा वनचारिणः ।  

दुद्रुवुर्यत्र निःशब्दं पृष्ठतो न व्यलोकयन्  ॥  ३।२४।३०  ॥   

तेनेति । श्वापदाः हिंस्रा व्याघ्रादयः । यत्र निःशब्दं शब्दाभावः ।
"अव्ययं विभक्ति" इत्यादिना अव्ययीबावः । तं देशं दुद्रुवुरित्यन्वयः ।
पृष्ठतः पश्चाद्भागम्  ॥  ३।२४।३०  ॥   

  

तत्त्वनीकं महावेगं रामं समुपसर्पत ।  

धृतनानाप्रहरणं गम्भीरं सागरोपमम्  ॥  ३।२४।३१  ॥   

समुपसर्पत समुपासर्पत् । गम्भीरम् इतरदुष्प्रवेशम्  ॥  ३।२४।३१  ॥   

  

रामो ऽपि चारयन् चक्षुः सर्वतो रणपण्डितः ।  

ददर्श खरसैन्यं तद्युद्धाभिमुखमुत्थितम्  ॥  ३।२४।३२  ॥   

रामो ऽपीति । उत्थितम् उद्युक्तम्  ॥  ३।२४।३२  ॥   

  

वितत्य च धनुर्भीमं तूण्योश्चोद्धृत्य सायकान् ।  

क्रोधमाहारयत्तीव्रं वधार्थं सर्वरक्षसाम्  ॥  ३।२४।३३  ॥   

दुष्प्रेक्षः सोभवत् क्रुद्धो युगान्ताग्निरिव ज्वलन् ।  

तं दृष्ट्वा तेजसाविष्टं प्राद्रवन्वनदेवताः  ॥  ३।२४।३४  ॥   

वितत्येति । वितत्य किञ्चिद्बाणविसर्पणं कृत्वेत्यर्थः । "विततं
संहितस्येषोः किञ्चिदेव विसर्पणम्" इति वैजयन्ती । तूण्योः
पृष्ठपार्श्वद्वयबद्धयोः । आहारयदित्यनेन
करुणामूर्तिरप्याश्रितकण्टकोद्धारणाय क्रोधमारोपयामासेति गम्यते, भीमं
धनुरुद्धृत्य तूण्योः शरांश्चोद्धृत्य वितत्य सर्वरक्षसां वधार्थं
क्रोधमाहारयदित्यन्वयः  ॥  ३।२४।३३,३४  ॥   

  

तस्य क्रुद्धस्य रूपं तु रामस्य ददृशे तदा ।  

दक्षस्येव क्रतुं हन्तुमुद्यतस्य पिनाकिनः  ॥  ३।२४।३५  ॥   

आविष्टं तेजसा रामं सङ्ग्रामशिरसि स्थितम् ।  

दृष्ट्वा सर्वाणि भूतानि भयार्तानि प्रदुद्रुवुः  ॥  ३।२४।३६  ॥   

दक्षस्येति क्रोधातिशयमात्रे दृष्टान्तः  ॥  ३।२४।३५,३६  ॥   

  

तत्कार्मुकैराभरणैर्ध्वजैश्च तैर्वर्मभिश्चाग्निसमानवर्णैः ।  

बभूव सैन्यं पिशिताशनानां सूर्योदये नीलमिवाभ्रवृन्दम्  ॥  ३।२४।३७  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे चतुर्विंशः
सर्गः  ॥  २४  ॥   

तदिति । कवचसूर्यकिरणयोः साम्यं नीलाभ्राणां रक्षसां च कार्मुकवत्त्वं
ध्वजवत्त्वं च तुल्यं मेघे उत्पातध्वजसम्भवात् । अत्र
सार्धसप्तत्रिंशच्छ्लोकाः  ॥  ३।२४।३७  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने चतुर्विंशः सर्गः  ॥  २४  ॥   


