+++
title = "०२९"

+++


खरं तु विरथं रामो गदापाणिमवस्थितम् ।  

मृदुपूर्वं महातेजाः परुषं वाक्यमब्रवीत्  ॥  ३।२९।१  ॥   

अहङ्कारस्य हीनस्य व्यक्तां शक्तिमिव स्थिताम् । गदां खरस्य निर्भिद्य
राजन्तं राममाश्रये  ॥  सर्वसाधनवैकल्येन खरस्यानुकूल्यमपि भवेदिति
तच्चित्तपरीक्षार्थमाह खरं त्वित्यादिना । मृदुपूर्वं न्यायावलम्बनेनोक्तम्
। परुषं मर्मोद्घाटनरूपत्वात्  ॥  ३।२९।१  ॥   

  

गजाश्वरथसम्बाधे बले महति तिष्ठता ।  

कृतं सुदारुणं कर्म सर्वलोकजुगुप्सितम्  ॥  ३।२९।२  ॥   

तिष्ठता अधिपतित्वेन तिष्ठतेत्यर्थः  ॥  ३।२९।२  ॥   

  

उद्वेजनीयो भूतानां नृशंसः पापकर्मकृत् ।  

त्रयाणामपि लोकानामीश्वरो ऽपि न तिष्ठति  ॥  ३।२९।३  ॥   

मृदुपूर्वत्वसिद्धये लोकन्यायमाह उद्वेजनीय इति । उद्वेजनीयः उद्वेजकः ।
नृशंसो घातुकः एवंविधो लोकानामीश्वरोपि न तिष्ठति न जीवेत् किं पुनर्भवादृश
इति भावः  ॥  ३।२९।३  ॥   

  

कर्म लोकविरुद्धं तु कुर्वाणं क्षणदाचर ।  

तीक्ष्णं सर्वजनो हन्ति सर्पं दुष्टमिवागतम्  ॥  ३।२९।४  ॥   

सर्वजन इति दयालुरपीति भावः  ॥  ३।२९।४  ॥   

  

लोभात् पापानि कुर्वाणः कामाद्वा यो न बुध्यते ।  

भ्रष्टः पश्यति तस्यान्तं ब्राह्मणी करकादिव  ॥  ३।२९।५  ॥   

लोभत् लब्धस्य त्यागासहिष्णुतया । कामात् अपूर्वलाभेच्छया न बुध्यते न
पश्चात्तापं करोतीत्यर्थः । भ्रष्टः ऐश्वर्याद्भ्रष्टः । तस्य कर्मणः ।
अन्तं फलम् । पश्यति अनुभवति । कथमिव? करकात् ब्राह्मणीव करकाः वर्षोपलाः ।
"वर्षोपलस्तु करकः" इत्यमरः । तानत्तीति करकात् । ब्राह्मणी रक्तपुच्छिका ।
"ब्राह्मणी रक्तपुच्छिका" इति निघण्टुः । तस्यास्तद्भक्षणं
विषभक्षणवन्मारकमिति प्रसिद्धिः । यथा ब्राह्मणी स्वमारकं कर्म स्वयमेव
करोति तथा त्वमपीत्यर्थः  ॥  ३।२९।५  ॥   

  

वसतो दण्डकारण्ये तापसान् धर्मचारिणः ।  

किन्नु हत्वा महाभागान् फलं प्राप्स्यसि राक्षस  ॥  ३।२९।६  ॥   

किं पापं मया कृतमित्यत्राह वसत इति  ॥  ३।२९।६  ॥   

  

न चिरं पापकर्माणः क्रूरा लोकजुगुप्सिताः ।  

ऐश्वर्यं प्राप्य तिष्ठन्ति शीर्णमूला इव द्रुमाः  ॥  ३।२९।७  ॥   

ननु तर्हि कथं पापिनो ऽपि बहवो जीवन्तीत्यत्राह न चिरमिति । केवलपापिनो
जन्मान्तरे फलं भुञ्जते, क्रूरास्तु पुण्यलेशेन एश्वर्यं प्राप्यापि न चिरं
तिष्ठन्ति, क्षिप्रमेव विनश्यन्तीत्यर्थः  ॥  ३।२९।७  ॥   

  

अवश्यं लभते जन्तुः फलं पापस्य कर्मणः ।  

घोरं पर्यागते काले द्रुमाः पुष्पमिवार्तवम्  ॥  ३।२९।८  ॥   

पापस्य कर्ता जन्तुः । काले प्राप्ते अवश्यं घोरं दुःखरूपं फलं लभते ।
ऋतुलक्षणे काले पर्यागते प्राप्ते आर्तवं तत्तदृतुप्राप्तं पुष्पमिव  ॥ 
३।२९।८  ॥   

  

नचिरात् प्राप्यते लोके पापानां कर्मणां फलम् ।  

सविषाणामिवान्नानां भुक्तानां क्षणदाचर  ॥  ३।२९।९  ॥   

नचिरादित्येकं पदम् । अविलम्बेनेत्यर्थः । अत्र पुरुष इति शेषः । पापानाम्
अत्युत्कटानामित्यर्थः  ॥  ३।२९।९  ॥   

  

पापमाचरतां घोरं लोकस्याप्रियमिच्छताम् ।  

अहमासादितो राज्ञा प्राणान् हन्तु निशाचर  ॥  ३।२९।१०  ॥   

एवं मृदुपूर्वमुक्त्वा परुषमाह पापमित्यादिना । आसादितः प्राप्तो ऽस्मि ।
आगमने हेतुमाह राज्ञेति  ॥  ३।२९।१०  ॥   

  

अद्य हि त्वां मया मुक्ताः शराः काञ्चनभूषणाः ।  

विदार्य निपतिष्यन्ति वल्मीकमिव पन्नगाः  ॥  ३।२९।११  ॥   

मया मुक्ताः शराः त्वां विदार्य निपतिष्यन्ति प्रवेक्ष्यन्ति । यथा पन्नगाः
सर्पाः वल्मीकं प्रविशन्ति । तथा  ॥  ३।२९।११  ॥   

  

ये त्वया दण्डकारण्ये भक्षिता धर्मचारिणः ।  

तानद्य निहतः सङ्ख्ये ससैन्यो ऽनुगमिष्यसि  ॥  ३।२९।१२  ॥   

ताननुगमिष्यसीति पापिनामपि समरे हतानां स्वर्गसम्भवादिति भावः  ॥  ३।२९।१२
 ॥   

  

अद्य त्वां पतितं बाणैः पश्यन्तु परमर्षयः ।  

निरयस्थं विमानस्था ये त्वया हिंसिताः पुरा  ॥  ३।२९।१३  ॥   

निरयस्थं नरकसदृशं दुःखं भूमौ पतित्वानुभवन्तमित्यर्थः  ॥  ३।२९।१३  ॥   

  

प्रहर त्वं यथाकामं कुरु यत्नं कुलाधम ।  

अद्य ते पातयिष्यामि शिरस्तालफलं यथा  ॥  ३।२९।१४  ॥   

एवमुक्तस्तु रामेण क्रुद्धः संरक्तलोचनः ।  

प्रत्युवाच खरो रामं प्रहसन् क्रोधमूर्च्छितः  ॥  ३।२९।१५  ॥   

तालफलं यथेत्यनेनानायासोक्तिः  ॥  ३।२९।१४,१५  ॥   

  

प्राकृतान् राक्षसान् हत्वा युद्धे दशरथात्मज ।  

आत्मना कथमात्मानमप्रशस्यं प्रशंससि  ॥  ३।२९।१६  ॥   

आत्मना स्वयमेव  ॥  ३।२९।१६  ॥   

  

विक्रान्ता बलवन्तो वा ये भवन्ति नरर्षभाः ।  

कथयन्ति न ते किञ्चित्तेजसा स्वेन गर्विताः  ॥  ३।२९।१७  ॥   

तेजसा प्रतापेन  ॥  ३।२९।१७  ॥   

  

प्राकृतास्त्वकृतात्मानो लोके क्षत्ित्रयपांसनाः ।  

निरर्थकं विकत्थन्ते यथा राम विकत्थसे  ॥  ३।२९।१८  ॥   

प्राकृताः क्षुद्राः । अकृतात्मानः अप्रतिष्ठितधृतयः । क्षत्ित्रयपांसनाः
क्षत्ित्रयाधमाः । निरर्थकं निष्प्रयोजनं यथा तथा विकत्थन्ते श्लाघन्ते  ॥ 
३।२९।१८  ॥   

  

कुलं व्यपदिशन् वीरः समरे को ऽभिधास्यति ।  

मृत्युकाले हि सम्प्राप्ते स्वयमप्रस्तवे स्तवम्  ॥  ३।२९।१९  ॥   

कुलं व्यपदिशन् आत्मनो महाकुलप्रसूतत्वं प्रकटयन् । को वीरः मृत्युकाले
सम्प्राप्ते अप्रस्तवे अनवसरे स्वयं स्तवमभिधास्यतीत्यन्वयः  ॥  ३।२९।१९
 ॥   

  

सर्वथैव लघुत्वं ते कत्थनेन विदर्शितम् ।  

सुवर्णप्रतिरूपेण तप्तेनेव कुशाग्निना  ॥  ३।२९।२०  ॥   

"सर्वथैव लघुत्वं ते कत्थनेन विदर्शितम् । सुवर्णप्रतिरूपेण तप्तेनेव
कुशाग्निना  ॥ " इति ते कत्थनेन लघुत्वमल्पत्वं सर्वथैव स्पष्टमेव
विदर्शितम्। यथा तप्तेन अत एव सुवर्णसदृशेन कुशाग्निना
कुशदर्भमाश्रितेनाग्निना लघुत्वं विदर्श्यते तद्वत्। यथा तृणाग्निः
सुवर्णतुल्यतया भासमानोऽपि ज्वलन्नप्युत्तरकाले दाहकार्यकरो न भवति तथा
कत्थनेन वीरवद्भासमानोऽपि पुरुषः उत्तरकाले लघुरेव भविष्यतीत्यर्थः। शीघ्रं
ज्वलन् तृणाग्निः यथा सद्यः शान्तो न दग्धुमीष्टे तथा कत्थमानः पुरुषः
स्वकत्थनानुरूपं कार्यं न करोतीति सिद्धमिति  ॥  ३।२९।२०  ॥   

  

न तु मामिह तिष्ठन्तं पश्यसि त्वं गदाधरम् ।  

धराधरमिवाकम्प्यं पर्वतं धातुभिश्चितम्  ॥  ३।२९।२१  ॥   

इह तव पुरतः । तिष्ठन्तं निश्चलतया स्थितम् । गदाधरं
शत्रुरक्तोक्षितगदावन्तम् । मां सर्वनिर्वाहकं पर्वतमिवाकम्प्यं न पश्यसि,
त एवैवं कत्थस इति भावः  ॥  ३।२९।२१  ॥   

  

पर्याप्तो ऽहं गदापाणिर्हन्तुं प्राणान् रणे तव ।  

त्रयाणामपि लोकानां पाशहस्त इवान्तकः  ॥  ३।२९।२२  ॥   

गदापाणिरहं पाशहस्तो ऽन्तक इव तव त्रयाणां लोकानामपि प्राणान् हन्तुं
पर्याप्तः समर्थ इति योजना  ॥  ३।२९।२२  ॥   

  

कामं बह्वपि वक्तव्यं त्वयि वक्ष्यामि न त्वहम् ।  

अस्तं गच्छेद्धि सविता युद्धविघ्नस्ततो भवेत्  ॥  ३।२९।२३  ॥   

त्वयि आत्मश्लाघिनि विषये । कामं यद्यपि बहु पारुष्यं वक्तव्यमस्ति तथापि
तन्न वक्ष्यामि । कुतः? हि यस्मात् सविता अस्तं गच्छेत् । ततः अस्तमयेन
युद्धविघ्नो भवेत् । यद्यपि स्वस्य रात्रिर्बलायैव तथापि
रात्र्यशक्तमनुष्यवधे स्वस्य न कापि कीर्तिरिति खरहृदयम्  ॥  ३।२९।२३  ॥   

  

चतुर्दश सहस्त्राणि राक्षसानां हतानि ते ।  

त्वद्विनाशात् करोम्येष तेषामश्रुप्रमार्जनम्  ॥  ३।२९।२४  ॥   

ते त्वया । एष इत्यव्यवधानोक्तिः । तेषां तद्बन्धूनामित्यर्थः । यद्वा
तद्वधप्रतिक्रियां करिष्यामीत्यत्र हृदयम्  ॥  ३।२९।२४  ॥   

  

\[ततो रुधिरधाराभिस्त्वच्छरीरविमर्दनात् ।  

करिष्यामि बलिं भूमौ त्वां हत्वा सर्वरक्षसाम्  ॥  \]  

इत्युक्त्वा परमक्रुद्धस्तां गदां परमाङ्गदः ।  

खरश्चिक्षेप रामाय प्रदीप्तामशनिं यथा  ॥  ३।२९।२५  ॥   

परमाङ्गदः गदाप्रहारसामर्थ्यबिरुदयुक्त इत्यर्थः । अशनिं वज्रम्  ॥  ३।२९।२५
 ॥   

  

खरबाहुप्रमुक्ता सा प्रदीप्ता महती गदा ।  

भस्म वृक्षांश्च गुल्मांश्च कृत्वागात्तत्समीपतः  ॥  ३।२९।२६  ॥   

तामापतन्तीं ज्वलितां मृत्युपाशोपमां गदाम् ।  

अन्तरिक्षगतां रामश्चिच्छेद बहुधा शरैः  ॥  ३।२९।२७  ॥   

भस्म कृत्वा तत्समीपमगादित्यन्वयः । समीपत इति सार्वविभक्तिकस्तसिः  ॥ 
३।२९।२६,२७  ॥   

  

सा विकीर्णा शरैर्भग्ना पपात धरणीतले ।  

गदा मन्त्रौषधबलैर्व्यालीव विनिपातिता  ॥  ३।२९।२८  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे एकोनत्रिंशः
सर्गः  ॥  २९  ॥   

व्याली पन्नगी  ॥  ३।२९।२८  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने एकोनत्रिंशः सर्गः  ॥  २९  ॥   


