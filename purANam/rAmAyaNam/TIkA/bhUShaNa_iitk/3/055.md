+++
title = "०५५"

+++


सन्दिश्य राक्षसान् घोरान् रावणो ऽष्टौ महाबलान् ।  

आत्मानं बुद्धिवैक्लव्यात्कृतकृत्यममन्यत  ॥  ३।५५।१  ॥   

पूर्वं स्वप्रभावकथनमुखेन प्रलोभनं कृतवान् । अथ भोगोपकरणप्रदर्शनमुखेन
रावणः सीतां प्रलोभयति पञ्चपञ्चाशे सन्दिश्येत्यादि । बुद्धिवैक्लव्यात्
बुद्धिदौर्बल्यात्, अकृतबुद्धित्वादित्यर्थः  ॥  ३।५५।१  ॥   

  

स चिन्तयानो वैदेहीं कामबाणसमर्पितः ।  

प्रविवेश गृहं रम्यं सीतां द्रष्टुमभित्वरन्  ॥  ३।५५।२  ॥   

समर्पितः पीडित इत्यर्थः । अभित्वरन् अभित्वरमाणः  ॥  ३।५५।२  ॥   

  

स प्रविश्य तु तद्वेश्म रावणो राक्षसाधिपः ।  

अपश्यद्राक्षसीमध्ये सीतां शोकपरायणाम्  ॥  ३।५५।३  ॥   

स प्रविश्येति वेश्म अन्तःपुरम्  ॥  ३।५५।३  ॥   

  

अश्रुपूर्णमुखीं दीनां शोकभाराभिपीडिताम् ।  

वायुवेगैरिवाक्रान्तां मज्जन्तीं नावमर्णवे  ॥  ३।५५।४  ॥   

मृगयूथपरिभ्रष्टां मृगीं श्वभिरिवावृताम् ।  

अधोमुखमुखीं सीतामभ्येत्य च निशाचरः  ॥  ३।५५।५  ॥   

तां तु शोकपरां दीनामवशां राक्षसाधिपः ।  

स बलाद्दर्शयामास गृहं देवगृहोपपम्  ॥  ३।५५।६  ॥   

अश्र्वित्यादिश्लोकत्रयमेकं वाक्यम् । अधोमुखमवनतं मुखं यस्यास्ताम् ।
"स्यादवाङप्यधोमुखः" इत्यमरः । शोकभाराभिपीडितामभ्येत्य शोकपरां
दर्शयामासेति क्रियाभेदादपुनरुक्तिः । अवशां दर्शनमनिच्छन्तीम्  ॥  ३।५५।४६
 ॥   

  

हर्म्यप्रासादसम्बाधं स्त्रीसहस्रनिषेवितम् ।  

नानापक्षिगणैर्जुष्टं नानारत्नसमन्वितम्  ॥  ३।५५।७  ॥   

काञ्चनैस्तापनीयैश्च स्फाटिकै राजतैरपि ।  

वज्रवैडूर्यचित्रैश्च स्तम्भैर्द्दष्टिमनोहरैः  ॥  ३।५५।८  ॥   

गृहं वर्णयति द्वाभ्याम् हर्म्येत्यादि । हर्म्यैः ह्रस्वविमानैः प्रासादैः
उन्नतविमानैश्च सम्बाधं  

निबिडम् । काञ्चनैः स्वर्णमयैः तापनीयैः तप्तस्वर्णमयैः स्तम्भैरुपलक्षितम्
 ॥  ३।५५।७,८  ॥   

  

दिव्यदुन्दुभिनिर्ह्रादं तप्तकाञ्चनतोरणम् ।  

सोपानं काञ्चनं चित्रमारुरोह तया सह  ॥  ३।५५।९  ॥   

दिव्यदुन्दुभिनिर्ह्रादं निर्ह्रादवत् । अर्शआद्यच् । यद्वा
दिव्यदुन्दुभेरिव निर्ह्रादः शब्दो यस्य तत्, आरोहणकाले दुन्दुभिवत्
ध्वनतीति भावः । तोरणो बहिर्द्वारम् । चित्रम् आश्चर्यभूतम् ।
"आलेख्याश्चर्ययोश्चित्रम्" इत्यमरः । तया सहारुरोह तामादायारुरोहेत्यर्थः
 ॥  ३।५५।९  ॥   

  

दान्तिका राजताश्चैव गवाक्षाः प्रियदर्शनाः ।  

हेमजालावृताश्चासन् तत्र प्रासादपङ्क्तयः  ॥  ३।५५।१०  ॥   

वक्ष्यमाणभूभागदर्शनसाधनान्याह दान्तिका इति । दान्तिकाः दन्तविकृताः ।
तत्र सोपानमार्गे गवाक्षा आसन् तदुपरि हेममयैः जालैः जालकैः
प्रासादपङ्क्तयश्चासान्  ॥  ३।५५।१०  ॥   

  

सुधामणिविचित्राणि भूमिभागानि सर्वशः ।  

दशग्रीवः स्वभवने प्रादर्शयत मैथिलीम्  ॥  ३।५५।११  ॥   

सुधावलेपनेन मणिभिश्च विचित्राणि, भूमिभागानीति क्लीबत्वमार्षम् ।
प्रादर्शयत प्रादर्शयामास । तैर्गवाक्षैरिति शेषः  ॥  ३।५५।११  ॥   

  

दीर्घिकाः पुष्करिण्यश्च नानावृक्षसमन्विताः ।  

रावणो दर्शयामास सीतां शोकपरायणाम्  ॥  ३।५५।१२  ॥   

दीर्घिकाः वाप्यः । पुष्करं जलमासामस्तीति पुष्करिण्यः । द्वितीयार्थे
प्रथमा । "पुष्करादिभ्यो देशे" इति इनिप्रत्ययः । शोकपरायणामित्यनेन तस्या
असह्यत्वं द्योत्यते  ॥  ३।५५।१२  ॥   

  

दर्शयित्वा तु वैदेह्याः कृत्स्नं तद्भवनोत्तमम् ।  

उवाच वाक्यं पापात्मा सीतां लोभितुमिच्छया  ॥  ३।५५।१३  ॥   

लोभितुं लोभयितुम् । अन्तर्भावितण्यर्थो ऽयम्  ॥  ३।५५।१३  ॥   

  

दश राक्षसकोट्यश्च द्वाविंशतिरथापराः ।  

तेषां प्रभुरहं सीते सर्वेषां भीमकर्मणाम्  ॥  ३।५५।१४  ॥   

दश द्वाविंशतिश्चेति द्वात्रिंशत्कोट्यः तेषां द्वात्रिंशत्कोटिराक्षसानाम्
। गुणीभूतानामपि राक्षसानां तच्छब्देन परामर्शः "अथ शब्दानुशासनं केषां
शब्दानाम्" इत्यदौ तथा दर्शनात्  ॥  ३।५५।१४  ॥   

  

वर्जयित्वा जरावृद्धान् बालांश्च रजनीचरान् ।  

सहस्रमेकमेकस्य मम कार्यपुरस्सरम्  ॥  ३।५५।१५  ॥   

वर्जयित्वेति । बालवृद्धान् विना ममैकस्य । पुरः सरतीति पुरस्सरं
परिचारकजातम् एकसहस्रमस्ति  ॥  ३।५५।१५  ॥   

  

यदिदं राजतन्त्रं मे त्वयि सर्वं प्रतिष्ठितम् ।  

जीवितं च विशालाक्षि त्वं मे प्राणैर्गरीयसी  ॥  ३।५५।१६  ॥   

यदिदमिति । मम यदिदं राजतन्त्रं राजपरिकरः तत्सर्वं त्वयि प्रतिष्ठितं
त्वदधीनं मम जीवितं च त्वदधीनं त्वयि प्रितिष्ठितम् । त्वं मे मम प्राणैः
प्राणेभ्यः गरीयसी  ॥  ३।५५।१६  ॥   

  

बहूनां स्त्रीसहस्राणां मम यो ऽसौ परिग्रहः ।  

तासां त्वमीश्वरा सीते मम भार्या भव प्रिये  ॥  ३।५५।१७  ॥   

अन्तःपुरचारिणां स्त्रीसहस्राणां मध्ये यो ऽसौ मम परिग्रहः या भार्या
इत्यर्थः । "परिग्रहः कलत्रे स्यात्" इति शाश्वतः । नियत पुँल्लिङ्गः ।
जात्यभिप्रायेणैकवचनम् । तासामित्यत्र स्त्रीणामित्यभिप्रायेण
स्त्रीलिङ्गनिर्देशः । मम भार्या सती तासामीश्वरा स्वामिनी भव ।
"स्थेशभासपिसकसो वरच्" इति वरच् । ततष्टाप्  ॥  ३।५५।१७  ॥   

  

साधु किं ते ऽन्यथा बुद्ध्या रोचयस्व वचो मम ।  

भजस्व मा ऽभितप्तस्य प्रसादं कर्तुमर्हसि  ॥  ३।५५।१८  ॥   

साध्विति । मम वाचो रोचयस्व मदुक्तं स्वीकृरु, इदं साधु समीचीनम्, ते
अन्यथा बुद्ध्या किम्? रामविषया बुद्धिर्मा भूदित्यर्थः । तस्मात् मा मां
भजस्व । अभितप्तस्य कामाभिप्तस्य मे प्रसादं कर्तुमर्हसि । अर्हसि किं
नार्हसीत्यपि ध्वनिः  ॥  ३।५५।१८  ॥   

  

परिक्षिप्ता सहस्रेण लङ्केयं शतयोजना ।  

नेयं धर्षयितुं शक्या सेन्द्रैरपि सुरासुरैः  ॥  ३।५५।१९  ॥   

रामागमनप्रसक्तिरेव नास्तीत्याशयेनाह परिक्षिप्तेति । "शतं सहस्रमयुतं
सर्वमानन्त्यवाचकम्" इति वचनात् सहस्रेण अनेकराक्षसैः परिक्षिप्ता परिवृता
इयं लङ्का शतयोजना शतयोजनपरिमिता, तस्मान्नेयं धर्षयितुं शक्या  ॥  ३।५५।१९
 ॥   

  

न देवेषु न यक्षेषु न गन्धर्वेषु पक्षिषु ।  

अहं पश्यामि लोकेषु यो मे वीर्यसमो भवेत्  ॥  ३।५५।२०  ॥   

मा भूत्पुरस्य दर्धर्षता मम पुनर्वीर्यं शृण्वित्याह न देवेष्विति । मे
वीर्यं यः समो भवेत् तं देवेषु न पश्यामि, यक्षेषु न पश्यमि, गन्धर्वेषु न
पश्यामि, पक्षिषु च न पश्यामि  ॥  ३।५५।२०  ॥   

  

राज्यभ्रष्टेन दीनेन तापसेन गतायुषा ।  

किं करिष्यसि रामेण मानुषेणाल्पतेजसा  ॥  ३।५५।२१  ॥   

राज्येति । गतायुषा अल्पायुषेत्यर्थः  ॥  ३।५५।२१  ॥   

  

भजस्व सीते मामेव भर्ताहं सदृशस्तव ।  

यौवनं ह्यध्रुवं भीरू रमस्वेह मया सह  ॥  ३।५५।२२  ॥   

भजस्वेति । इह भवने  ॥  ३।५५।२२  ॥   

  

दर्शने मा कृथा बुद्धिं राघवस्य वरानने ।  

का ऽस्य शक्तिरिहागन्तुमपि सीते मनोरथैः  ॥  ३।५५।२३  ॥   

राघवस्य दर्शने बुद्धिं मा कृथाः, तद्दर्शनं च दुर्लभमित्यर्थः । तदेव
स्पष्टयति । का ऽस्ये ऽति । अत्र आगन्तुं मानसिकव्यापारो ऽपि न शक्यः, किं
पुनः कायिक इत्यर्थः  ॥  ३।५५।२३  ॥   

  

न शक्यो वायुराकाशे पाशैर्बद्धुं महाजवः ।  

दीप्यमानस्य वाप्यग्नेर्ग्रहीतुं विमलां शिखाम्  ॥  ३।५५।२४  ॥   

अशक्यत्वे दृष्टान्तमाह न शक्य इति । विमलां निर्धूमाम् । शिखां ज्वालाम्
 ॥  ३।५५।२४  ॥   

  

त्रयाणामपि लोकानां न तं पश्यामि शोभने ।  

विक्रमेण नयेद्यस्त्वां मद्बाहुपरिपालिताम्  ॥  ३।५५।२५  ॥   

त्रयाणामिति । लोकानामिति निर्धारणे षष्ठी  ॥  ३।५५।२५  ॥   

  

लङ्कायां सुमहद्राज्यमिदं त्वमनुपालय ।  

त्वत्प्रेष्या मद्विधाश्चैव देवाश्चापि चराचराः ।  

अभिषेकोदकल्किन्ना तुष्टा च रमयस्व माम्  ॥  ३।५५।२६  ॥   

त्वत्प्रेष्याः त्वत्परिचरिकाः, भविष्यन्तीति शेषः । अभिषेकेत्यर्धमेकं
वाक्यम् । अभिषेकोदकेन पट्टमहिषीत्वेनाभिषेकोदकेन । क्लिन्ना सिक्ता  ॥ 
३।५५।२६  ॥   

  

दुष्कृतं यत्पुरा कर्म वनवासेन तद्गतम् ।  

यश्च ते सुकृतो धर्मस्तस्येह फलमाप्नुहि  ॥  ३।५५।२७  ॥   

दुष्कृतमिति । पुरा पूर्वजन्मनि यद्दुष्कृतं कर्मास्ति तत् वनवासेन
वनवासक्लेशेन दत्तफलत्वात् गतं नष्टम्  ॥  ३।५५।२७  ॥   

  

इह माल्यानि सर्वाणि दिव्यगन्धानि मैथिलि ।  

भूषणानि च मुख्यानि सेवस्व च मया सह  ॥  ३।५५।२८  ॥   

भूषणानि च मुख्यानि, सेवस्व धारयेत्यर्थः  ॥  ३।५५।२८  ॥   

  

पुष्पकं नाम सुश्रोणि भ्रातुर्वैश्रवणस्य मे ।  

विमानं सूर्यसङ्काशं तरसा निर्जितं मया  ॥  ३।५५।२९  ॥   

विशालं रमणीयं च तद्विमानमनुत्तमम् ।  

तत्र सीते मया सार्धं विहरस्व यथासुखम्  ॥  ३।५५।३०  ॥   

पुष्पकमित्यादि । तरसा बलेन । विशालं वेशनयोग्यम् । "वेः शालच्छङ्कटचौ"
इत्यनेन शालच् प्रत्ययः ।
असङ्कोचन्यायाद्यावदुपवेष्टृसम्भावनमुपवेशार्हमित्यर्थः  ॥  ३।५५।२९,३०  ॥   

  

वदनं पद्मसङ्काशं विमलं चारुदर्शनम् ।  

शोकार्तं तु वरारोहे न भ्राजति वरानने  ॥  ३।५५।३१  ॥   

न भ्राजति न भासते  ॥  ३।५५।३१  ॥   

  

एवं वदति तस्मिन् सा वस्त्रान्तेन वराङ्गना ।  

पिधायेन्दुनिभं सीता मुखमश्रूण्यवर्तयत्  ॥  ३।५५।३२  ॥   

वदतीति सतिसप्तमी । पिधाय आच्छाद्य  ॥  ३।५५।३२  ॥   

  

ध्यायन्तीं तामिवास्वस्थां दीनां चिन्ताहतप्रभाम् ।  

उवाच वचनं पापो रावणो राक्षसेश्वरः  ॥  ३।५५।३३  ॥   

इवशब्दो ऽवधारणे । यद्वा अस्वस्थामिव भूताविष्टामिवेत्यर्थः  ॥  ३।५५।३३
 ॥   

  

अलं व्रीडेन वैदेहि धर्मलोपकृतेन च ।  

आर्षो ऽयं दैवनिष्यन्दो यसत्वामभिगमिष्यति  ॥  ३।५५।३४  ॥   

अलमिति । वैदेहि धर्मलोपकृतेन व्रीडेनालम्, वीडा मा भूदित्यर्थः । कुत
इत्यत्राह आर्ष इति । यो दैवनिष्यन्दः दैवकृतसम्बन्धः त्वामभिगमिष्यति अयं
सम्बन्धः आर्षः ऋषिप्रोक्तः, न त्वधर्म्य इत्यर्थः । अत्र नारदः "परपूर्वाः
स्त्रियस्त्वन्याः सप्त प्रोक्ताः स्वयम्भुवा । पुनर्भूस्त्रिविधा तासां
स्वैरिणी तु चतुर्विधा । कन्या वाक्षतयोनिर्वा पाणिग्रहणदूषिता । पुनर्भूः
प्रथमा प्रोक्ता पुनः संस्कारकर्मणा । देशधर्मनपेक्ष्य स्त्री गुरुभिर्या
प्रदीयते । उत्पन्नसाहसन्यस्मै सा द्वितीया प्रकीर्त्यते । मृते भर्तरि तु
प्राप्ता देवरादीनपास्य या । उपगच्छेत्परं कामात् सा तृतीया प्रकीर्तिता ।
प्राप्ता देशाद्धनक्रीता क्षुत्पिपासातुरा च या । तवाहमित्युपगता सा
चतुर्थी प्रकीर्तिता  ॥ " इति। ३।५५।३४  ॥   

  

एतौ पादौ महास्निग्धौ शिरौभिः परिपीडितौ ।  

प्रसादं कुरु मे क्षिप्रं वश्यो दासो ऽहमस्मि ते  ॥  ३।५५।३५  ॥   

एताविति । तवेति शेषः  ॥  ३।५५।३५  ॥   

  

इमाः शून्या मया वाचः शुष्ममाणेन भाषिताः ।  

न चापि रावणः काञ्चिन्मूर्ध्ना स्त्रीं प्रणमेत ह  ॥  ३।५५।३६  ॥   

इमा इति । शुष्यमाणेन अनङ्गेन तप्यमानेन मया । इमाः शून्याः नीचाः वाचो
भाषिताः । कुतः? यस्माद्रावणः स्त्रीं न प्रणमेत न प्रणमेत् ।
अदृष्टपूर्वत्वात् स्वस्यापि नीचोक्तिर्विस्मयावहा जातेति भावः  ॥  ३।५५।३६
 ॥   

  

एवमुक्त्वा दशग्रीवो मैथीलीं जनकात्मजाम् ।  

कृतान्तवशमापन्नो ममेयमिति मन्यते  ॥  ३।५५।३७  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे पञ्चपञ्चाशः
सर्गः  ॥  ५५  ॥   

एवमिति । मन्यते अमन्यत  ॥  ३।५५।३७  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने पञ्चपञ्चाशः सर्गः  ॥  ५५  ॥   


