+++
title = "०११"

+++


अग्रतः प्रययौ रामः सीता मध्ये सुमध्यमा ।  

पृष्ठतस्तु धनुष्पाणिर्लक्ष्मणो ऽनुजगाम ह  ॥  ३।११।१  ॥   

अथ कर्माणि सापायानि, रामसेवैका निरपायेति दर्शयितुं
माण्डकर्णिवृत्तान्तप्रकटनपूर्वकं सकलमुनिजनाश्रममण्डलसञ्चरणमेकादशे अग्रत
इत्यादि । अनेन श्लोकेन प्रणवार्थ उक्तः । तौ पश्यमानावित्यादिना
नाराणपदार्थः । माण्डकर्णिवृत्तान्ते नम इत्यस्यार्थः । ततः परं
विरोधिनिवृत्तिः सूच्यते । एवं मूलमन्त्रार्थानुसन्धानमेव परमा
गतिरित्युच्यते  ॥  ३।११।१  ॥   

  

तौ पश्यमानौ विविधान् शैलप्रस्थान् वनानि च ।  

नदीश्च विविधा रम्या जग्मतुः सीतया सह  ॥  ३।११।२  ॥   

सारसांश्चक्रवाकांश्च नदीपुलिनचारिणः ।  

सरांसि च सपद्मानि युक्तानि जलजैः खगैः  ॥  ३।११।३  ॥   

तावित्यादि । पश्यमानौ पश्यन्तौ । शैलप्रस्थान् शैलसानूनि । सारसान्
हंसविशेषान् । पुलिनं सैकतम् । जलजैः खगैः जलपक्षभिः  ॥  ३।११।२,३  ॥   

  

यूथबद्धांश्च पृषतान् मदोन्मत्तान्विषाणिनः ।  

महिषांश्च वराहांश्च नागांश्च द्रुमवैरिणः  ॥  ३।११।४  ॥   

यूथबद्धान् यूथतया बद्धान्, समूहीभूतानित्यर्थः । पृषतान् बिन्दुमृगान् ।
विषाणिन इति महिषादि विशेषणम् । नागान् गजान्  ॥  ३।११।४  ॥   

  

ते गत्वा दूरमध्वानं लम्बमाने दिवाकरे ।  

ददृशुः सहिता रम्यं तटाकं योजनायतम्  ॥  ३।११।५  ॥   

पद्मपुष्करसम्बाधं गजयूथैरलङ्कृतम् ।  

सारसैर्हंसकादम्बैः सङ्कुलं जलचारिभिः  ॥  ३।११।६  ॥   

लम्बमाने अस्तमयोन्मुखे । योजनायतं चुतर्दिशि योजनप्रमाणविस्तारम् ।
पद्मपुष्करसम्बाधं पद्मैः पुष्करैः सर्पैश्च सम्बान्धं निबिडम् ।
"वाद्यभाण्डमुखे सर्पे कारण्डे पुष्करं स्मृतम्" इति विश्वः । सारसैः
"सारसो मैथुने कामी गोनर्दः पुष्कराह्वयः" इत्युक्तेः । हंसैः राजहंसैः ।
कादम्बैः "कादम्बः कलहंसश्च हंसः स्याद्धूसरच्छदः " इत्युक्तेः  ॥ 
।३।११।५,६  ॥   

  

प्रसन्नसलिले रम्ये तस्मिन् सरसि शुश्रुवे ।  

गीतवादित्रनिर्घोषो न तु कश्चन दृश्यते  ॥  ३।११।७  ॥   

गीतेति । गीतानि षड्जादिस्वरनिबद्धप्रबन्धाः । वादित्राणि
ततघनसुषिरानद्धभेदेन चतुर्विधानि तेषां निर्घोषः । अत्र यादवः "वादित्रं
वादितं वाद्यमातोद्यं तच्चतुर्विधम् । ततं वीणादिकं वाद्यं तालं तु विततं
घनम् । वंशादिकं तु सुषिरमानद्धं मुरजादिकम्  ॥ " इति। कश्चन वादयिता न
दृश्यते  ॥  ३।११।७  ॥   

  

ततः कौतूहलाद्रामो लक्ष्मणश्च महाबलः ।  

मुनिं धर्मभृतं नाम प्रष्टुं समुपचक्रमे  ॥  ३।११।८  ॥   

इदमत्यद्भुतं श्रुत्वा सर्वेषां नो महामुने ।  

कौतूहलं महज्जातं किमिदं साधु कथ्यताम्  ॥  ३।११।९  ॥   

वक्तव्यं यदि चेद्विप्र नातिगुह्यमपि प्रभो  ॥  ३।११।१०  ॥   

तेनैवमुक्तो धर्मात्मा राघवेण मुनिस्तदा ।  

प्रभवं सरसः कृत्स्नमाख्यातुमुपचक्रमे  ॥  ३।११।११  ॥   

धर्मभृतं सहागतेषु मुनिष्वन्यतमम् । कथ्यतामित्येवं प्रष्टुं समुपचक्रम
इत्यन्वयः  ॥  प्रभवम् उत्पत्तिम् । कृस्नं गीतवादित्रमूलं चेत्यर्थः  ॥ 
३।११।८११  ॥   

  

इदं पञ्चाप्सरो नाम तटाकं सार्वकालिकम् ।  

निर्मितं तपसा राम मुनिना माण्डकर्णिना  ॥  ३।११।१२  ॥   

पञ्चाप्सरःक्रीडासाधनकत्वात् पञ्चाप्सरो नाम । सार्वकालिकं सर्वकाले भवम् ।
"कालाट्ठञ्" उभयपदवृद्धिः । सर्वस्मिन्नपि काले अघुष्यदित्यर्थः  ॥  ३।११।१२
 ॥   

  

स हि तेपे तपस्तीव्रं माण्डकर्णिर्महामुनिः ।  

दशवर्षसहस्राणि वायुभक्षो जलाश्रयः  ॥  ३।११।१३  ॥   

उक्तार्थे इतिहासमाह स हीत्यादिना । जलाश्रयः स्वनिर्मिततटाकजलावगाढः  ॥ 
३।११।१३  ॥   

  

ततः प्रव्यथिताः सर्वे देवाः साग्निपुरो गमाः ।  

अब्रुवन्वचनं सर्वे परस्परसमागताः  ॥  ३।११।१४  ॥   

साग्निपुरोगमाः अग्निना पुरस्सरेण सहिताः । क्रियाभेदात्सर्वशब्दावृत्तिः
 ॥  ३।११।१४  ॥   

  

अस्माकं कस्यचित्स्थानमेष प्रार्थयते मुनिः ।  

इति संविग्नमनसः सर्वे ते त्रिदिवौकसः  ॥  ३।११।१५  ॥   

अस्माकं मध्ये संविग्नमनसः भीतमनस्काः  ॥  ३।११।१५  ॥   

  

तत्र कर्तुं तपोविघ्नं देवैः सर्वैर्नियोजिताः ।  

प्रधानाप्सरसः पञ्च विद्युच्चलितवर्चसः  ॥  ३।११।१६  ॥   

तत्र तदा । विद्युच्चलितवर्चसः विद्युत इव तरलतेजसः, चलितविद्युद्वर्चस इति
वार्थः  ॥  ३।११।१६  ॥   

  

अप्सरोभिस्ततस्ताभिर्मुनिर्दृष्टपरावरः ।  

नीतो मदनवश्यत्वं सुराणां कार्यसिद्धये  ॥  ३।११।१७  ॥   

ताश्चैवाप्सरसः पञ्च मुनेः पत्नीत्वमागताः ।  

तटाके निर्मितं तासामस्मिन्नन्तर्हितं गृहम्  ॥  ३।११।१८  ॥   

दृष्टपरावरः दृष्टपरमात्मजीवस्वरूपः  ॥  ३।११।१७,१८  ॥   

  

तथैवाप्सरसः पञ्च निवसन्त्यो यथासुखम् ।  

रमयन्ति तपोयोगान्मुनिं यौवनमास्थितम्  ॥  ३।११।१९  ॥   

तपोयोगात् तपोरूपोपायात् यौवनमास्थितम् । "योगः
सन्नहनोपायध्यानसङ्गतियुक्तिषु" इत्यमरः  ॥  ३।११।१९  ॥   

  

तासां सङ्क्रीडमानानामेष वादित्रनिस्वनः ।  

श्रूयते भूषणोन्मिश्रो गीतशब्दो मनोहरः  ॥  ३।११।२०  ॥   

सङ्क्रीडमानानामिति "क्रीडो ऽनुसम्परिभ्यश्च" इत्यात्मनेपदम् ।
भूषणोन्मिश्रः भूषणघोषोन्मिश्रः वादित्रनिःस्वनविशेषणम् । भूषणोन्मिश्रो
वादित्रनिःस्वनो गीतशब्दश्च श्रूयत इत्यन्वयः  ॥  ३।११।२०  ॥   

  

आश्चर्यमिति तस्यैतद्ववचनं भावितात्मनः ।  

राघवः प्रतिजग्राह सह भ्रात्रा महायशाः  ॥  ३।११।२१  ॥   

एतत् पूर्वोक्तं वचनम् । आश्चर्यमिति प्रातजग्राह श्रुतवान्  ॥  ३।११।२१
 ॥   

  

एवं कथयमानस्य ददर्शाश्रममण्डलम् ।  

कुशचीरपरिक्षिप्तं ब्राह्म्या लक्ष्म्या समावृतम्  ॥  ३।११।२२  ॥   

कथयमानस्य कथयमाने तस्मिन् मुनौ । कथयमानः स इति पाठे एवं सम्भाषमाणः स
रामः । ब्राह्म्या ब्राह्मसम्बन्धिन्या लक्ष्म्या समृद्ध्या,
ब्राह्मणसम्पूर्णमित्यर्थः । आश्रममण्डलं ददर्श राघव इत्यनुषङ्गः  ॥ 
३।११।२२  ॥   

  

प्रविश्य सह वैदेह्या लक्ष्मणेन च राघवः ।  

उवास मिनिभिः सर्वैः पूज्यमानो महायशाः  ॥  ३।११।२३  ॥   

प्रविश्येति आश्रममण्डलमित्यनुषज्यते । सर्वैस्तदाश्रमवासिभिः पूज्यमानः
स्व स्वाश्रमे अर्घ्यादिना अर्च्यमानः  ॥  ३।११।२३  ॥   

  

तथा तस्मिन् स काकुत्स्थः श्रीमत्याश्रममण्डले ।  

उषित्वा तु सुखं तत्र पूज्यमानो महर्षिभिः  ॥  ३।११।२४  ॥   

जगाम चाश्रमांस्तेषां पर्यायेण तपस्विनाम् ।  

येषामुषितवान् पूर्वं सकाशे स महास्त्रवित्  ॥  ३।११।२५  ॥   

कियन्तं कालं तत्रोवासेत्यपेक्षायां कालपरिमाणं वक्तुं
रामस्याश्रमवासप्रकारं दर्शयति तथेत्यादिश्लोकद्वयेन । तथा उक्तप्रकारेण ।
तस्मिन्नाश्रममण्डले सुखमुषित्वा तत्र पूज्यमानः स राम इत्युक्तानुवादः ।
येषां सकाशे पूर्वमुषितवान् पर्यायेण द्वितीयपर्यायेण च जगाम ।
एवमाश्रमवासप्रकारः एकवारं सर्वेषामाश्रमान् गत्वा पुनरपि तेषामेवाश्रमान्
जगामेति वाक्यार्थः । महास्त्रविदित्यनेन तत्रत्यराक्षसोपद्रवपरिहाराय
पुनर्गमनमिति सूचयति । वक्ष्यति हि मारीचः "तेन मुक्तास्त्रयो बाणाः"
इत्यारभ्य "पराक्रमज्ञो रामस्य शरो दृष्टभयः पुरा । समुद्भ्रान्तस्ततो
मुक्तस्तावुभौ राक्षसौ हतौ  ॥  " इति । एतदर्थमेव सुतीक्ष्णेनात्र
गमनमनुज्ञातम् ऋषिभिः कारितं च  ॥  ३।११।२४,२५  ॥   

  

क्वचित् परिदशान् मासानेकं संवत्सरं क्वचित् ।  

क्वचिच्च चतुरो मासान् पञ्च षट् चापरान् क्वचित्  ॥  ३।११।२६  ॥   

अपरत्राधिकं मासादप्यर्धमधिकं क्वचित् ।  

त्रीन् मासानष्टमासांश्च राघवो न्यवसत् सुखम्  ॥  ३।११।२७  ॥   

पूर्वमुषितवानित्युक्तवासक्रमं दर्शयति क्वचिदित्यादिना । राघवो रामः
क्वचिदाश्रमे परिदशान् परिगताः दश येषां ते परिदशाः । "सङ्ख्ययाव्यय "
इत्यादिना बहुव्रीहिसमासः । "बुहुव्रीहौ सङ्ख्येये डजबहुगणात्" इति डच्
समासान्तः । तान् मासान् त्रयोदशमासानित्यर्थः । अत्यन्तसंयोगे द्वितीया ।
सुखं यथा भवति तथा न्यवसत् । क्वचिदाश्रमे एकं संवत्सरं सुखं न्यवसत् ।
क्वचिदाश्रमे चतुरो मासान् सुखं न्यवसत् । क्वचित् पञ्च मासान् क्वचित्
षण्मासान् क्वचिदपरान् षड्भ्यो ऽन्यान् सप्त मासान् सुखं न्यवसत् । पञ्च
षट् च तथा क्वचिदिति पाठे तथा पुनः क्वचित् षण्मासानित्यर्थः ।
परिदशानित्यत्र चतुर्दशमासानित्यर्थः । अपरत्राश्रमे मासादधिकं सुखं
न्यवसत् । अधिकशब्देनात्र मासचतुर्थांशो विवक्षितः, एकमासं मासपादं
चेत्यर्थः । अपरत्राधिकं मासमिति पाठे मासम् अधिकं तत्पादं चेत्यर्थः ।
अपिशब्दः सर्वत्र मासानुकर्षणार्थः । क्वचिदाश्रमे अर्धमधिकं च न्यवसत्
पादोनमासमित्यर्थः । तथा चैतदव्यविहितपूर्वाश्रमवासादिनैर्द्वौ मासौ
संवृत्तौ । एकत्र सपादमासः अपरत्र पादोनमास इत्याहत्य मासद्वयसम्भवात् ।
अध्यर्धमधिकं क्वचिदिति पाठे अध्यर्धम् अर्धाधिकम् अर्धमासाधिकमित्यर्थः ।
अधिकं पूर्वोक्तपादमासात्मकाधिकं तथा च त्रिपादमासमित्यर्थः । क्वचित्
त्रीन् मासान् न्यवसत् । क्वचिदष्टमासान् न्यवसत् । एवं षष्टिमासाः सिद्धाः
। केचिदाहुः परिदशान् दशाधिकानिति वक्ष्यमाणेष्वष्टसु स्थानेष्वन्वेति ।
तथाचायमर्थः एवं संवत्सरं क्वचिदित्यत्र द्वाविंशतिमासानित्यर्थः ।
क्वचिच्च चतुरो मासानित्यत्र चतुर्दश मासानित्यर्थः । पञ्च षट् चापरान्
क्वचिदित्यत्र क्वचित् पञ्चदश मासान् क्वचित् षोडशमासानित्यर्थः ।
अपरानधिकं मासादप्यर्धमधिकं क्वचिदित्यत्र प्रथमाधिकशब्दो
ऽर्धमासरूपाधिकांशपरः । तथा च आपरान् परिदशान् मासान् अधिकं चेत्यन्वये
अर्धाधिकदशमासानित्यर्थः । मासादप्यर्धमित्यादेरयमर्थः क्वचित्परिदशान्
मासान् तदुपरिमासादधिकमर्धमपि चेति तथा च अर्धाधिकैकादशमासानित्यर्थः ।
त्रीन् मासान् अष्टमासांश्चेत्यत्र त्रयोदश मासान् अष्टादश
मासांश्चेत्यर्थः । तथाच विंशत्युत्तरशतमासा लब्धा इति । तस्मिन् पक्षे
प्राथमिकक्वचित्पदमासपदानर्थक्यं पूर्वग्रन्थविरोध इत्यादि द्रष्टव्यम्  ॥ 
३।११।२६,२७  ॥   

  

तथा संवसतस्तस्य मुनीनामाश्रमेषु वै ।  

रमतश्चानुकूल्येन ययुः संवसरा दश  ॥  ३।११।२८  ॥   

तथाचाश्रममण्डले दश संवत्सराः संवृत्ता इत्याह तथा संवसत इति ।
इयमेवाश्रमवाससङ्ख्या । पूर्वापरसङ्ख्या तु किष्किन्धाकाण्डे वक्ष्यते  ॥ 
३।११।२८  ॥   

  

परिवृत्त्य च धर्मज्ञो राघवः सह सीतया ।  

सुतीक्ष्णस्याश्रमं श्रीमान् पुनरेवाजगाम ह  ॥  ३।११।२९  ॥   

स तमाश्रममासाद्य मुनिभिः प्रतिपूजितः ।  

तत्रापि न्यवसद्रामः किञ्चित्कालमरिन्दमः  ॥  ३।११।३०  ॥   

अथाश्रमस्थो विनयात् कदाचित्तं महामुनिम् ।  

उपसीनः स काकुत्स्थः सुतीक्ष्णमिदमब्रवीत्  ॥  ३।११।३१  ॥   

परिवृत्त्य एवमाश्रमं सर्वं परिक्रम्य  ॥  ३।११।२९३१  ॥   

  

अस्मिन्नरण्ये भगवन्नगस्त्यो मुनि सत्तमः ।  

वसतीति मया नित्यं कथाः कथयतां श्रुतम्  ॥  ३।११।३२  ॥   

कथाः नानाकथाः । कथयतां कथयत्सु  ॥  ३।११।३२  ॥   

  

नतु जानामि तं देशं वनस्यास्य महत्तया ।  

कुत्राश्रममिदं पुण्यं महर्षेस्तस्य धीमतः  ॥  ३।११।३३  ॥   

प्रसादात्तत्रभवतः सानुजः सह सीतया ।  

अगस्त्यमभिगच्छेयमभिवादयितुं मुनिम्  ॥  ३।११।३४  ॥   

तत्र वने । अगस्त्यमभिवादयितुमभिगच्छेयमित्यन्वयः  ॥  ३।११।३३,३४  ॥   

  

मनोरथो महानेष हृदि मे परिवर्तते ।  

यदहं तं मुनिवरं शुश्रूषेयमपि स्वयम्  ॥  ३।११।३५  ॥   

इति रामस्य स मुनिः श्रुत्वा धर्मात्मनो वचः ।  

सुतीक्ष्णः प्रत्युवाचेदं प्रीतो दशरथात्मजम्  ॥  ३।११।३६  ॥   

तं मुनिवरं शुश्रूषेयमिति यत् एष मनोरथः अभिलाषो मे हृदि परिवर्तत
इत्यन्वयः । शुश्रूषेयमिति परस्मैपदमार्षम्  ॥  ३।११।३५,३६  ॥   

  

अहमप्येतदेव त्वां वक्तुकामः सलक्ष्मणम् ।  

अगस्त्यमभिगच्छेति सीतया सह राघव  ॥  ३।११।३७  ॥   

दिष्ट्या त्विदानीमर्थे ऽस्मिन् स्वयमेव ब्रवीषि माम् ।  

अहमाख्यामि ते वत्स यत्रागस्त्यो महामुनिः  ॥  ३।११।३८  ॥   

अहमिति । अगस्त्यमभिगच्छेत्येतद्वक्तुकामो ऽस्मीत्यन्वयः  ॥  ३।११।३७,३८
 ॥   

  

योजनान्याश्रमादस्मात्तथा चत्वारि वै ततः ।  

दक्षिणेन महाञ्छ्रीमानगस्त्यभ्रातुराश्रमः  ॥  ३।११।३९  ॥   

अस्मादाश्रमाद्दक्षिणेन तथेति हस्तेन निर्देशः । चत्वारि योजनानि अभियाहीति
शेषः । ततस्तत्र अगस्त्यभ्रातुराश्रमो वर्तते । आश्रमाद्दक्षिणेनेत्यत्र
"एनपा द्वितीया" इति द्वितीयाभाव आर्षः  ॥  ३।११।३९  ॥   

  

स्थलीप्राये वनोद्देशे पिप्पलीवनशोभिते ।  

बहुपुष्पफले रम्ये नानाशकुनिनादिते  ॥  ३।११।४०  ॥   

स्थलीप्राये स्थलीप्रचुरे  ॥  ३।११।४०  ॥   

  

पद्मिन्यो विविधास्तत्र प्रसन्नसलिलाः शिवाः ।  

हंसकारण्डवाकीर्णाश्चक्रवाकोपशोभिताः  ॥  ३।११।४१  ॥   

कारण्डवाः सारसाः  ॥  ३।११।४१  ॥   

  

तत्रैकां रजनीं व्युष्य प्रभाते राम गम्यताम् ।  

दक्षिणां दिशमास्थाय वनषण्डस्य पार्श्वतः  ॥  ३।११।४२  ॥   

तत्रागस्त्याश्रमपदं गत्वा योजनमन्तरम् ।  

रमणीये वनोद्देशे बहुपादपसंवृते  ॥  ३।११।४३  ॥   

रंस्यते तत्र वैदेही लक्ष्मणश्च सह त्वया ।  

स हि रम्यो वनोद्देशो बहुपादपसङ्कुलः  ॥  ३।११।४४  ॥   

यदि बुद्धिः कृता द्रष्टुमगस्त्यं तं महामुनिम् ।  

अद्यैव गमने बुद्धिं रोचयस्व महायशः  ॥  ३।११।४५  ॥   

तत्रागस्त्यभ्रात्राश्रमे रजनीं व्युष्य रात्रिमतिवाह्य । वनषण्डस्य
वनसमूहस्य पार्श्वतः दक्षिणां दिशम् । आस्थाय उद्दिश्य निर्वणदेशे
योजनमन्तरं योजनावकाशं गत्वा अगस्त्याश्रमपदं गम्यतामित्यन्वयः  ॥ 
३।११।४२४५  ॥   

  

इति रामो मुनेः श्रुत्वा सह भ्रात्राभिवाद्य च ।  

प्रतस्थे ऽगस्त्यमुद्दिश्य सानुजः सीतया सह  ॥  ३।११।४६  ॥   

इति एवम्प्रकारेण मुनेः सकाशाच्छ्रुत्वा  ॥  ३।११।४६  ॥   

  

पश्यन् वनानि रम्याणि पर्वतांश्चाभ्रसन्निभान् ।  

सरांसि सरितश्चैव पथि मार्गवशानुगाः  ॥  ३।११।४७  ॥   

सुतीक्ष्णेनोपदिष्टेन गत्वा तेन पथा सुखम् ।  

इदं परमसंहृष्टो वाक्यं लक्ष्मणमब्रवीत्  ॥  ३।११।४८  ॥   

अभ्रसन्निभान् मेघसन्निभान् । मार्गवशानुगाः मार्गवशेनानुगम्यमानाः । राम
इति पूर्वश्लोकादनुकृष्यते । ३।११।४७,४८  ॥   

  

एतदेवाश्रमपदं नीनं तस्य महात्मनः ।  

अगस्त्यस्य मुनेर्भ्रातुर्द्दश्यते पुण्यकर्मणः  ॥  ३।११।४९  ॥   

नीतमिति वितर्के । यदाश्रमपदं दृश्यते एतन्मुनेर्नूनमित्यन्वयः  ॥  ३।११।४९
 ॥   

  

यथा हीमे वनस्यास्य ज्ञाताः पथि सहस्रशः ।  

सन्नताः फलभारेण पुष्पभारेण च द्रुमाः  ॥  ३।११।५०  ॥   

उक्ते ऽर्थे हेतुमाह यथा हीति । यथा हि मे पथि चिह्नतया वनं श्रुतं
तथैवास्य वनस्य फलभारेण पुष्पभारेण च सन्नताः द्रुमाः सहस्रशो मया ज्ञाताः
ज्ञायमाना वर्तन्ते  ॥  ३।११।५०  ॥   

  

पिप्पलीनां च पक्वानां वनादस्मादुपागतः ।  

गन्धो ऽयं पवनोत्क्षिप्तः सहसा कटुकोदयः  ॥  ३।११।५१  ॥   

तत्र तत्र च दृश्यन्ते सङ्क्षिप्ताः काष्ठसञ्चयाः ।  

लूनाश्च पथि दृश्न्यते दर्भा वैडूर्यवर्चसः  ॥  ३।११।५२  ॥   

असाधारणोपदिष्टलिङ्गं चानुभूयत इत्याह पिप्पलीनामित्यादि । पक्वानां
पिप्पलीनामिति तत्फलानामित्यर्थः । कटुकस्य कटुरसस्य उदयो
ऽभिव्यक्तिरानुमानिकी येन स तथा गन्धः उपागतः  ॥  ३।११।५१,५२  ॥   

  

एतच्च वनमध्यस्थं कृष्णाभ्रशिखरोपमम् ।  

पावकस्याश्रमस्थस्य धूमाग्रं सम्प्रदृश्यते  ॥  ३।११।५३  ॥   

कृष्णाभ्रशिखरोपमं नीलमेघाग्रोपमम्  ॥  ३।११।५३  ॥   

  

विविक्तेषु च तीरेषु कृतस्नाना द्विजातयः ।  

पुष्पोपहारं कुर्वन्ति कुसुमैः स्वयमार्जितैः  ॥  ३।११।५४  ॥   

विविक्तेषु पूतेषु । "विविक्तौ पूतविजनौ" इत्यमरः । उपहारं पुष्पबलिम् ।
स्वयमार्जितैः "समित्पुष्पकुशादीनि श्रोत्रियः स्वयमाहरेत्" इति स्मरणात्
 ॥  ३।११।५४  ॥   

  

तत्सुतीक्ष्णस्य वचनं यथा सौम्य मया श्रुतम् ।  

अगस्त्यस्याश्रमो भ्रातुर्नूनमेष भविष्यति  ॥  ३।११।५५  ॥   

"नूनं तर्के विनिश्चये" इत्यमरः  ॥  ३।११।५५  ॥   

  

निगृह्य तरसा मृत्युं लोकानां हितकाम्यया ।  

यस्य भ्रात्रा कृतेयं दिक्छरण्या पुण्यकर्मणा  ॥  ३।११।५६  ॥   

मृत्युं वातापील्वलनिमित्तकं मरणम् । हितकाम्यया हितेच्छया । इयं दिक् ।
शरण्या संश्रयितुं योग्या  ॥  ३।११।५६  ॥   

  

इहैकदा किल क्रूरो वातापिरपि चेल्वलः ।  

भ्रातरौ सहितावास्तां ब्राह्मणघ्नौ महासुरौ  ॥  ३।११।५७  ॥   

अस्मिन्नर्थे आख्यायिकामाह इहेत्यादिना  ॥  ३।११।५७  ॥   

  

धारयन् ब्राह्मणं रूपमिल्वलः संस्कृतं वदन् ।  

आमन्त्रयति विप्रान् स्म श्राद्धमुद्दिश्य निर्घृणः  ॥  ३।११।५८  ॥   

संस्कृतं व्याकरणसंस्कारवतीं वाचम् वदन्  ॥  ३।११।५८  ॥   

  

भ्रातरं संस्कृतं कृत्वा ततस्तं मेषरूपिणम् ।  

तान् द्विजान् भोजयामास श्राद्धदृष्टेन कर्मणा  ॥  ३।११।५९  ॥   

संस्कृतं श्राद्वोचितपाकसंस्कारसंस्कृतं कृत्वा श्राद्धदृष्टेन
श्राद्धकल्पावगतेन  ॥  ३।११।५९  ॥   

  

ततो भुक्तवतां तेषां विप्राणामिल्वलो ऽब्रवीत् ।  

वातापे निष्क्रमस्वेति स्वरेण महता वदन्  ॥  ३।११।६०  ॥   

भुक्तवतां भुक्तवत्सु । बदन्नब्रवीत् व्यक्तमब्रवीत्  ॥  ३।११।६०  ॥   

  

ततो भ्रातुर्वचः श्रुत्वा वातापिर्मेषवन्नदन् ।  

भित्त्वा भित्त्वा शरीराणि ब्राह्मणानां विनिष्पतत्  ॥  ३।११।६१  ॥   

व्यनिष्पतत् विनिरपतत्  ॥  ३।११।६१  ॥   

  

ब्रह्मणानां सहस्राणि तैरेवं कामरूपिभिः ।  

विनाशितानि संहत्य नित्यशः पिशिताशनैः  ॥  ३।११।६२  ॥   

तैरिति बहुवचनं परिवारापैक्षया । संहत्य बहुश इति यावत्  ॥  ३।११।६२  ॥   

  

अगस्त्येन तदा देवैः प्रार्थितेन महर्षिणा ।  

अनुभूय किल श्राद्धे भक्षितः स महासुरः  ॥  ३।११।६३  ॥   

अनुभूय श्राद्धवरणादिकमनुभूय  ॥  ३।११।६३  ॥   

  

ततः सम्पन्नमित्युक्त्वा दत्त्वा हस्तोदकं ततः ।  

भ्रातरं निष्क्रमस्वेति चेल्वलः सो ऽभ्यभाषत  ॥  ३।११।६४  ॥   

स तं तथा भाषमाणं भ्रातरं विप्रघातिनम् ।  

अब्रवीत् प्रहसन् धीमानगस्त्यो मुनिसत्तमः  ॥  ३।११।६५  ॥   

कुतो निष्क्रमितुं शक्तिर्मया जीर्णस्य रक्षसः ।  

भ्रातुस्ते मेषरूपस्य गतस्य यमसादनम्  ॥  ३।११।६६  ॥   

ततः श्राद्धान्ते । सम्पन्नमित्युक्त्वा ततो हस्तोदकं च दत्त्वा  ॥ 
३।११।६४६६  ॥   

  

अथ तस्य वचः श्रुत्वा भ्रातुर्निधनसंश्रयम् ।  

प्रधर्षयितुमारेभे मुनिं क्रोधान्निशाचरः  ॥  ३।११।६७  ॥   

नाशविषयम् । प्रधर्षयितुं हिंसितुम्  ॥  ३।११।६७  ॥   

  

सो ऽभिद्रवन्मुनिश्रेष्ठं मुनिना दीप्ततेजसा ।  

चक्षुषानलकल्पेन निर्दग्धो निधनं गतः  ॥  ३।११।६८  ॥   

अनलकल्पेन अग्निसदृशेन  ॥  ३।११।६८  ॥   

  

तस्यायमाश्रमो भ्रातुस्तटाकवनशोभितः ।  

विप्रानुकम्पया येन कर्मेदं दुष्करं कृतम्  ॥  ३।११।६९  ॥   

एवं कथयमानस्य तस्य सौमित्रिणा सह ।  

रमस्यास्तं गतः सूर्यः सन्ध्याकालो ऽभ्यवर्तत  ॥  ३।११।७०  ॥   

उपास्य पश्चिमां सन्ध्यां सह भ्रात्रा यथाविधि ।  

प्रविवेशाश्रमपदं तमृषिं सो ऽभ्यवादयत्  ॥  ३।११।७१  ॥   

विप्रानुकम्पया विप्रेष्वनुकम्पया  ॥  ३।११।६९७१  ॥   

  

सम्यक् प्रतिगृहीतश्च मुनिना तेन राघवः ।  

न्यवसत्तां निशामेकां प्राश्य मूलफलानि च  ॥  ३।११।७२  ॥   

तस्यां रात्र्यां व्यतीतायां विमले सूर्यमण्डले ।  

भ्रातरं तमगस्त्यस्य ह्यामन्त्रयत राघवः  ॥  ३।११।७३  ॥   

प्रतिगृहीतः प्रत्युद्गतः । प्राश्य भुक्त्वा  ॥  ३।११।७२,७३  ॥   

  

अभिवादये त्वां भगवन् सुखमध्युषितो निशाम् ।  

आमन्त्रये त्वां गच्छामि गुरुं ते द्रष्टुमग्रजम्  ॥  ३।११।७४  ॥   

अभिवादय इति अत्र वर्णाधिक्यमार्षम्  ॥  ३।११।७४  ॥   

  

गम्यतामिति तेनोक्तो जगाम रघुनन्दनः ।  

यथोद्दिष्टेन मार्गेण वनं तच्चावलोकयन्  ॥  ३।११।७५  ॥   

यथोद्दिष्टेन सुतीक्ष्णोक्तेन  ॥  ३।११।७५  ॥   

  

निवारान् पनसांस्तालांस्तिमिशान्वञ्जुलान् धवान् ।  

चिरिबिल्वान् मधूकांश्च बिल्वानपि च तिन्दुकान्  ॥  ३।११।७६  ॥   

पुष्पितान् पुष्पिताग्राभिर्लताभिरनुवेष्टितान् ।  

ददर्श रामः शतशस्तत्र कान्तारपादपान्  ॥  ३।११।७७  ॥   

हस्तिहस्तैर्विमृदितान्वानरैरुपशोभितान् ।  

मत्तैः शकुनिसङ्घैश्च शतशश्च प्रणादितान्  ॥  ३।११।७८  ॥   

ततो ऽब्रवीत्समीपस्थं रामो राजीवलोचनः ।  

पृष्ठतो ऽनुगतं वीरं लक्ष्मणं लक्ष्मिवर्धनम्  ॥  ३।११।७९  ॥   

निवारान् जलकदम्बान् । वञ्जुलान् वकुलान् । "वकुलो वञ्जुलो ऽशोकः" इत्यमरः
। तिमिशान् नेमिवृक्षान् । धवान् चिरिबिल्वान् नक्तमालान् । "करञ्जः
स्यान्नक्तमालः प्रकीर्यश्चिरिबिल्वकः" इति वैजयन्ती । मधूकान्
मधुद्रुमाख्यवृक्षान् । तिन्दुकान् स्फूर्जकाख्यान् वृक्षान्  ॥  ३।११।७६७९
 ॥   

  

स्निग्धपत्त्रा यथा वृक्षा यथा क्षान्ता मृगद्विजाः ।  

आश्रमो नातिदूरस्थो महर्षेर्भावितात्मनः  ॥  ३।११।८०  ॥   

स्निग्धपत्त्राः आश्रमवासिभिः रक्षितत्वेन सरसपत्त्राः । क्षान्ताः शान्ताः
। यथा येन प्रकारेण तथा तेन प्रकारेण । आश्रमो नातिदूरस्थ इति मन्ये  ॥ 
३।११।८०  ॥   

  

अगस्त्य इति विख्यातो लोके स्वेनैव कर्मणा ।  

आश्रमो दृश्यते तस्य परिश्रान्तश्रमापहः  ॥  ३।११।८१  ॥   

प्राज्यधूमाकुलवनश्चीरमालापरिष्कृतः ।  

प्रशान्तमृगयूथश्च नानाशकुनिनादितः  ॥  ३।११।८२  ॥   

स्वेन कर्मणा विन्ध्यस्तम्भनरूपेण । अगस्त्य इति विख्यातः अगं
स्तम्भयतीत्यगस्त्य इति व्युत्पत्तेः । परिश्रान्तानां श्रममपहन्तीति
परिश्रान्तश्रमापहः । प्राज्यैर्बहुभिर्धूमैराकुलं वनं यस्य सः  ॥ 
३।११।८१,८२  ॥   

  

निगृह्य तरसा मृत्युं लोकानां हितकाम्यया ।  

दक्षिणा दिक्कृता येन शरण्या पुण्यकर्मणा ।  

तस्येदमाश्रमपदं प्रभावाद्यस्य राक्षसैः ।  

दिगियं दक्षिणा त्रासाद्दृश्यते नोपभुज्यते  ॥  ३।११।८३  ॥   

त्रासात् दृश्यते न तु प्राचीनकाल इवोपभुज्यते  ॥  ३।११।८३  ॥   

  

यदाप्रभृति चाक्रान्ता दिगियं पुण्यकर्मणा ।  

तदाप्रभृति निर्वैराः प्रशान्ता ऱजनीचराः  ॥  ३।११।८४  ॥   

नाम्ना चेयं भगवतो दक्षिणा दिक् प्रदक्षिणा ।  

प्रथिता त्रिषु लोकेषु दुर्धर्षा क्रूरकर्मभिः  ॥  ३।११।८५  ॥   

यदाप्रभृतीति अगस्त्यागमनात्प्रभृति । दिक् अगस्त्याश्रमप्रदेशः । अन्यथा
पूर्वोक्तविराधादिराक्षसोपद्रवो विरुध्येत । यद्वा दिक् सर्वापि ।
विराधादयोप्यगस्त्यागमनप्रभृति मन्दोपद्रवा एव । अशुचितादशायामेव
मुनिमांसभक्षणम् । निर्वैरा वैरप्रवर्तनाशक्ताः प्रशान्तवद्वर्तमानाः । अत
एवेयं दक्षिणा दिक् नाम्ना भगवतो ऽगस्त्यस्य दिगिति प्रसिद्धेत्युच्यते  ॥ 
३।११।८४,८५  ॥   

  

मार्गं निरोद्धुं निरतो भास्करस्याचलोत्तमः ।  

निदेशं पालयन् यस्य विन्ध्यः शैलो न वर्द्धते  ॥  ३।११।८६  ॥   

अयं दीर्घायुषस्तस्य लोके विश्रुतकर्मणः ।  

अगस्त्यस्याश्रमः श्रीमान् विनीतजनसेवितः  ॥  ३।११।८७  ॥   

निरतः, उद्युक्तः, वर्धमान इत्यर्थः । न वर्धते अद्यापीति शेषः  ॥ 
३।११।८६,८७  ॥   

  

एष लोकार्चितः साधुर्हिते नित्यरतः सताम् ।  

अस्मानभिगतानेष श्रेयसा योजयिष्यति  ॥  ३।११।८८  ॥   

सतां हिते साधुः नित्यरतश्च  ॥  ३।११।८८  ॥   

  

आराधयिष्याम्यत्राहमगस्त्यं तं महामुनिम् ।  

शेषं च वनवासस्य सौम्य वत्स्याम्यहं प्रभो  ॥  ३।११।८९  ॥   

शेषं चेति । प्रभो इत्युक्तिः लक्ष्मणस्यापि राजपुत्रत्वात् । प्रभोरिति
पाठे प्रभोरगस्त्यस्य नियोगादिति शेषः  ॥  ३।११।८९  ॥   

  

अत्र देवाः सगन्धर्वाः सिद्धाश्च परमर्षयः ।  

अगस्त्यं नियताहारं सततं पुर्यपासते  ॥  ३।११।९०  ॥   

अत्रेति । देवाः वक्ष्यमाणाः पूज्यव्यतिरिक्ताः  ॥  ३।११।९०  ॥   

  

नात्र जीवेन्मृषावादी क्रूरो वा यदि वा शठः ।  

नृशंसः कामवृत्तो वा मुनिरेष तथाविधः  ॥  ३।११।९१  ॥   

क्रूरः निर्दयः । "क्रूरौ कठिननिर्दयौ " इत्यमरः । शठः गूढविप्रियकृत् ।
नृशंसः घातुकः । कामेन वृत्तं यस्य सः कामवृत्तः स्वैरवृत्तः । एष मुनिः
अगस्त्यः तथाविधः मृषावाद्याद्यनर्हः  ॥  ३।११।९१  ॥   

  

अत्र देवाश्च यक्षाश्च नागाश्च पतगैः सह ।  

वसन्ति नियताहारा धर्ममाराधयिष्णवः  ॥  ३।११।९२  ॥   

देवाः वक्ष्यमाणब्रह्मादिभिन्नाः । पतगैः गरुडजातिभिः । आराधयिष्णवः
आराधयन्तः । छान्दस इष्णुच्  ॥  ३।११।९२  ॥   

  

अत्र सिद्धा महात्मानो विमानैः सूर्यसन्निभैः ।  

त्यक्तदेहा नवैर्देहैः स्वर्याता परमर्षयः  ॥  ३।११।९३  ॥   

सिद्धास्तपस्सिद्धाः । नवैः दिव्यैः  ॥  ३।११।९३  ॥   

  

यक्षत्वममरत्वं च राज्यानि विविधानि च ।  

अत्र देवाः प्रयच्छन्ति भूतैराराधिताः शुभैः  ॥  ३।११।९४  ॥   

भूतैः प्राणिभिः । देवाः ब्रह्मादयः । अगस्त्योपासनकृतनित्यसान्निध्यादिति
भावः । शुभैः सत्कर्मनिरतैः  ॥  ३।११।९४  ॥   

  

आगताः स्माश्रमपदं सौमित्रे प्रविशाग्रतः ।  

निवेदयेह मां प्राप्तमृषये सीतया सह  ॥  ३।११।९५  ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे एकादशः
सर्गः  ॥  ११  ॥   

आगता इति । सीतया सह प्राप्तमित्यन्वयः । अनेन रावणवधोद्युक्तत्वं द्योतयति
। अत्र चतुर्नवतिः श्लोकाः  ॥  ३।११।९५  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने एकादशः सर्गः  ॥  ११  ॥   


