+++
title = "०३७"

+++


तच्छ्रुत्वा राक्षसेन्द्रस्य वाक्यं वाक्यविशारदः ।  

प्रत्युवाच महाप्राज्ञो मारीचो राक्षसेश्वरम्  ॥  ३।३७।१  ॥   

सीतापतित्वसम्भूतमप्रमेयं वहन्महः । समस्तापायरहितो रामो जयतु मे धनम्  ॥ 
तच्छ्रुत्वेत्यादि  ॥  ३।३७।१  ॥   

  

सुलभाः पुरुषा राजन् सततं प्रियवादिनः ।  

अप्रियस्य तु पथ्यस्य वक्ता श्रोता च दुर्लभः  ॥  ३।३७।२  ॥   

सततम् आपत्प्राप्तावपि । प्रियवादिनः स्वामिहिताहितविमर्शमुपेक्ष्य केवलं
स्वप्रयोजनाय यथेच्छावादशीलाः पुरुषाः सुलभाः । राज्ञः अप्रियस्य तु
अप्रियस्यापि तत्काले श्रवणकटुतया प्रतीयमानस्यापि । कालान्तरे पथ्यस्य
हितस्य शुभोदर्कस्येत्यर्थः । वचनस्य वक्ता भृत्यः तथाविधवचनस्य श्रोता च
पथ्यभक्षणवन्ममेदं हितमिति ग्रहीता राजा च दुर्लभः, अतो मयोच्यमानमप्रियमिव
स्थितमपि परमहितमिति गृहाणेति भावः  ॥  ३।३७।२  ॥   

  

न नूनं बुद्ध्यसे रामं महावीर्यं गुणोन्नतम् ।  

अयुक्तचारश्चपलो महेन्द्रवरुणोपमम्  ॥  ३।३७।३  ॥   

पथ्यवचनमेवाह न नूनमित्यादिना । अयुक्तचारः अनियोजितचारः चपलतया
अयुक्तचारत्वाद्वा तद्वीर्यं सम्यक् न जानासीत्यर्थः  ॥  ३।३७।३  ॥   

  

अपि स्वस्ति भवेत्तात सर्वेषां भुवि रक्षसाम् ।  

अपि रामो न सङ्क्रुद्धः कुर्याल्लोकमराक्षसम्  ॥  ३।३७।४  ॥   

अपि ते जीवितान्ताय नोत्पन्ना जनकात्मजा ।  

अपि सीतानिमित्तं च न भवेद्व्यसनं मम  ॥  ३।३७।५  ॥   

अद्यैव निर्गत्य पुनरागमनान्नूनं न मे वचनं श्रोष्यतीति निश्चित्य
रावणचापलेन सम्भाविताननर्थानाह अपीत्यादिना । अपिः सम्भावनायां काकुस्वरो
ऽपि द्रष्टव्यः । एवमुत्तरवाक्येष्वपि स्वरपर्यवसानेनार्थपरिच्छेदः कार्यः
। रक्षसां सजातीयानाम् । स्वस्ति भवेदिति । आर्षी षष्ठी ।
अकार्यनिवृत्त्यर्थं तातेति सम्बोधनम्  ॥  ३।३७।४,५  ॥   

  

अपि त्वामीश्वरं प्राप्य कामवृत्तं निरङ्कुशम् ।  

न विनश्येत् पुरी लङ्का त्वया सह सराक्षसा  ॥  ३।३७।६  ॥   

ईश्वरं स्वामिनम् । कामवृत्तं यथेच्छव्यापारम् । निरङ्कुशम् अमर्यादम्  ॥ 
३।३७।६  ॥   

  

त्वद्विधः कामवृत्तो हि दुःशीलः पापमन्त्रितः ।  

आत्मानं स्वजनं राष्ट्रं स राजा हन्ति दुर्मतिः  ॥  ३।३७।७  ॥   

य इत्यध्याहार्यम् । पापं दुष्टं मन्त्रितं विचारो यस्य सः  ॥  ३।३७।७  ॥   

  

न च पित्रा परित्यक्तो नामर्यादः कथञ्चन ।  

न लुब्धो न च दुःशीलो न च क्षत्ित्रपांसनः  ॥  ३।३७।८  ॥   

न च धर्मगुणैर्हीनः कौसल्यानन्दिवर्धनः ।  

न तीक्ष्णो न च भूतानां सर्वेषामहिते रतः  ॥  ३।३७।९  ॥   

पित्रा निरस्त इत्यादिना पूर्वं रावणोक्तदूषणानि परिहरति न चेत्यादिना ।
कौसल्यानन्दिवर्द्धन इति । आनन्दिरानन्दः "सर्वधातुभ्य इन्" इति इन्  ॥ 
३।३७।८,९  ॥   

  

वञ्चितं पितरं दृष्ट्वा कैकेय्या सत्यवादिनम् ।  

करिष्यामीति धर्मात्मा तात प्रव्रजितो वनम्  ॥  ३।३७।१०  ॥   

कैकेय्या वञ्चितं पितरं दृष्ट्वा तं सत्यवादिनं करिष्यामीति स्वयं
प्रव्रजितः गतः । तातेति सान्त्वोक्तिः  ॥  ३।३७।१०  ॥   

  

कैकेय्याः प्रियकामार्थं पितुर्दशरथस्य च ।  

हित्वा राज्यं च भोगांश्च प्रविष्टो दण्डकावनम्  ॥  ३।३७।११  ॥   

वनगमने हेत्वन्तरामह कैकेय्या इति । प्रियस्य कामः कामना स एवार्थो यस्मिन्
कर्मणि  ॥  ३।३७।११  ॥   

  

न रामः कर्कशस्तात नाविद्वान्नाजितेन्द्रियः ।  

अनृतं दुःश्रुतं चैव नैव त्वं वक्तुमर्हसि  ॥  ३।३७।१२  ॥   

अनृतम् असत्यम् । दुःश्रुतं वैपरीत्येन श्रुतं च । भवान् वक्तुं
नार्हसीत्यन्वयः  ॥  ३।३७।१२  ॥   

  

रामो विग्रहवान् धर्मः साधुः सत्यपराक्रमः ।  

राजा सर्वस्य लोकस्य देवानां मघवानिव  ॥  ३।३७।१३  ॥   

रामः विग्रहवान् मूर्तो धर्म एव । तत्र दोषसम्भावना कथञ्चिदपि न कार्येति
भावः । यथा  

वासवो देवानां नायकस्तथा रामः सर्वेषां लोकानां नायक इत्यर्थः  ॥  ३।३७।१३
 ॥   

  

कथं त्वं तस्य वैदेहीं रक्षितां स्वेन तेजसा ।  

इच्छसि प्रसभं हर्तुं प्रभामिव विवस्वतः  ॥  ३।३७।१४  ॥   

स्वेन तेजसा पातिव्रत्य वैभवेन । प्रसभं बलात्कृत्य  ॥  ३।३७।१४  ॥   

  

शरार्चिषमनाधृष्यं चापखड्गेन्धनं रणे ।  

रामाग्निं सहसा दीप्तं न प्रवेष्टुं त्वमर्हसि  ॥  ३।३७।१५  ॥   

शरार्चिषमिति शरपदं खङ्गधाराया अप्युपलक्षणम् । चापखड्गेन्धनमिति रूपणात् ।
सहसा साहसेन  ॥  ३।३७।१५  ॥   

  

धनुर्व्यादितदीप्तास्यं शरार्चिषममर्षणम् ।  

चापपाशधरं वीरं शत्रुसैन्यप्रहारिणम्  ॥  ३।३७।१६  ॥   

राज्यं सुखं च सन्त्यज्य जीवितं चेष्टमात्मनः ।  

नात्यासादयितुं तात रामान्तकमिहार्हसि  ॥  ३।३७।१७  ॥   

धनुरित्यादिश्लोकद्वयमेकान्वयम् । धनुरेव व्यादितदीप्तास्यं व्यादितं
विवृतम् । अत्यासादयितुम् अत्यन्तमासन्नो भवितुम्  ॥  ३।३७।१६,१७  ॥   

  

अप्रमेयं हि तत्तेजो यस्य सा जनकात्मजा ।  

न त्वं समर्थस्तां हर्तुं रामचापाश्रयां वने  ॥  ३।३७।१८  ॥   

तस्य सा नरसिंहस्य सिंहोरस्कस्य भामिनी ।  

प्राणेभ्यो ऽपि प्रियतरा भार्या नित्यमनुव्रता  ॥  ३।३७।१९  ॥   

न सा धर्षयितुं शक्या मैथिल्योजस्विनः प्रिया ।  

दीप्तस्येव हुताशस्य शिखा सीता सुमध्यमा  ॥  ३।३७।२०  ॥   

जनकात्मजा यस्य यत्सम्बन्धिनी । तत्तेजः तस्य तेजः । अप्रमेयम्
अपिरच्छेद्यम् । "श्रद्धया देवो देवत्वमश्नुते" इत्युक्तरीत्या
सीतासम्बन्धेन रामस्यातिशय उक्तः । वने सावधानतया रक्षणीयप्रदेशे
रामचापाश्रयामिति रामवैभवोक्तिः । उभयथापि न हर्तुं शक्येत्यर्थः ।
जनकात्मजेति कुलप्रभावादपि न हर्तुं शक्येत्यर्थः  ॥  ३।३७।१८२०  ॥   

  

किमुद्यममिमं व्यर्थं कृत्वा ते राक्षसाधिप ।  

दृष्टश्चेत्त्वं रणे तेन तदन्तं तव जीवितम्  ॥  ३।३७।२१  ॥   

किमिति । व्यर्थमिममुद्योगं कृत्वा ते किं फलं प्राप्तव्यमित्यर्थः ।
तदन्तं दर्शनान्तम्  ॥  ३।३७।२१  ॥   

  

जीवितं च सुखं चैव राज्यं चैव सुदुर्लभम् ।  

यदीच्छसि चिरं भोक्तुं मा कृथा रामविप्रियम्  ॥  ३।३७।२२  ॥   

न केवलं जीवितं सुखादिकं च दुर्लभमित्याह जीवितं चेति  ॥  ३।३७।२२  ॥   

  

स सर्वैः सचिवैः सार्द्धं विभीषणपुरोगमैः ।  

मन्त्रयित्वा तु धर्मिष्ठैः कृत्वा निश्चयमात्मनः  ॥  ३।३७।२३  ॥   

दोषाणां च गुणानां च सम्प्रधार्य बलाबलम् ।  

आत्मनश्च बलं ज्ञात्वा राघवस्य च तत्त्वतः ।  

हिताहितं विनिश्चित्य क्षमं त्वं कर्तुमर्हसि  ॥  ३।३७।२४  ॥   

स इत्यादि सार्धश्लोकद्वयमेकान्वयम् । स त्वमित्यन्वयः । क्षमं साधु  ॥ 
३।३७।२३,२४  ॥   

  

अहं तु मन्ये तव न क्षमं रणे समागमं कोसलराजसूनुना ।  

इदं हि भूयः शृणु वाक्यमुत्तमं क्षमं च युक्तं च निशाचरेश्वर  ॥  ३।३७।२५
 ॥   

इत्यार्षे श्रीरामायणे वाल्मीकीये आदिकाव्ये श्रीमदारण्यकाण्डे सप्तत्रिंशः
सर्गः  ॥  ३७  ॥   

अधुना स्वबुद्धिं दर्शयति अहं त्विति । युक्तं यक्तिसहितम्  ॥  ३।३७।२५  ॥   

इति श्रीगोविन्दराजविरचिते श्रीरामायणभूषणे रत्नमेखलाख्याने
आरण्यकाण्डव्याख्याने सप्तत्रिंशः सर्गः  ॥  ३७  ॥   


