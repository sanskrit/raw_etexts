+++
title = "०४९"

+++


अफलस्तु ततः शक्रो देवानग्निपुरोधसः ।  

अब्रवीत् त्रस्तवदनः सर्षिसङ्घान् सचारणान्  ॥  १।४९।१  ॥   

अनयोर्द्वयोः शापयोरेकः पूर्वमेव मुक्तः । अपरस्त्वया मोचनीय इत्याशयेनाह
एकोनपञ्चाशे--अफल इत्यादि । अग्निपुरोधसः अग्निपुरोगमान् । त्रस्तवदनः
त्रस्तशब्देन तत्कार्यं दैन्यमुच्यते  ॥  १।४९।१  ॥   

  

कुर्वता तपसो विघ्नं गौतमस्य महात्मनः ।  

क्रोधमुत्पाद्य हि मया सुरकार्यमिदं कृतम्  ॥  १।४९।२  ॥   

कुर्वतेति । महात्मनः गौतमस्य तपसः अस्मत्पदच्यवनकारणस्य विघ्नं
क्रोधमुत्पाद्य तस्य क्रोधजननमुखेन कुर्वता मया इदं गौतमतपोभङ्गरूपम् ।
सुरकार्यं कृतं सर्वदेवपदच्यवनार्हं तपो गौतमेन कृतम्, तस्य
तपोनाशकमहाक्रोधोत्पादनाय तद्भार्यया तु मया व्यभिचारः कृत इत्यर्थः  ॥ 
१।४९।२  ॥   

  

अफलो ऽस्मि कृतस्तेन क्रोधात् सा च निराकृता ।  

शापमोक्षेण महता तपो ऽस्यापहृतं मया  ॥  १।४९।३  ॥   

अफल इति । तेन गौतमेन । सा अहल्या निराकृता शापमोक्षपूर्वकं त्यक्ता ।
शापमोक्षेण मयि अहल्यायां च शापदानेन  ॥  १।४९।३  ॥   

  

तस्मात्सुरवराः सर्वे सर्षिसङ्घाः सचारणाः ।  

सुरसाह्यकरं सर्वे सफलं कर्तुमर्हथ  ॥  १।४९।४  ॥   

तस्मादिति । हे सर्वे सुरवरा इति । सम्बोधनम् । द्वितीयसर्वशब्दस्य सर्वे
यूयमिति सम्बन्धः । साह्यं साहाय्यम् । सफलम्, मामिति शेषः  ॥  १।४९।४  ॥   

  

शतक्रतोर्वचः श्रुत्वा देवाः साग्निपुरोगमाः ।  

पितृदेवानुपेत्याहुः सर्वे सह मरुद्गणैः  ॥  १।४९।५  ॥   

शतक्रतोरिति । पितृदेवान् अग्निकव्यवाहनादीन्  ॥  १।४९।५  ॥   

  

अयं मेषः सवृषणः शक्रो ह्यवृषणः कृतः ।  

मेषस्य वृषणौ गृह्य शक्रायाशु प्रयच्छथ  ॥  १।४९।६  ॥   

अयमिति । अयमिदानीं यज्ञे युष्मभ्यं नियुज्यमानो मेषः । गृह्य गृहीत्वा  ॥ 
१।४९।६  ॥   

  

अफलस्तु कृतो मेषः परां तुष्टिं प्रदास्यति  ॥  १।४९।७  ॥   

तद्दाने ऽस्मत्तुष्टिवैकल्यं स्यादित्यत्राहअफल इत्यर्द्धम् ।
प्रदास्यतीत्यनुगृह्णन्ति  ॥  १।४९।७  ॥   

  

भवतां हर्षणार्थे च ये च दास्यन्ति मानवाः  ॥  १।४९।८  ॥   

दातृ़णामपि फलन्यूनता न भवत्वित्यनुगृह्णन्ति--भवतामिति । दास्यन्ति
अवृषणमिति शेषः  ॥  १।४९।८  ॥   

  

अग्नेस्तु वचनं श्रुत्वा पितृदेवाः समागताः ।  

उत्पाट्य मेषवृषणौ सहस्राक्षे न्यवेशयन्  ॥  १।४९।९  ॥   

अग्नेरिति । अग्निपुरःसराणामित्यर्थः । मेषस्य तदा यूपे नियुक्तस्य मेषस्य
वृषणौ  ॥  १।४९।९  ॥   

  

तदाप्रभृति काकुत्स्थ पितृदेवाः समागताः ।  

अफलान् भुञ्जते मेषान् फलैस्तेषामयोजयन्  ॥  १।४९।१०  ॥   

तदेति । तदाप्रभृति वृषणदानात्प्रभृति । दत्तसजातीयत्वाद्वृषणौ विना मेषान्
भुञ्जते तेषां सवृषणानाम् । फलैः सवृषणमेषदानफलैरित्यर्थः । अयोजयन्
दातृ़निति शेषः  ॥  १।४९।१०  ॥   

  

इन्द्रस्तु मेषवृषणस्तदाप्रभृति राघव ।  

गौतमस्य प्रभावेन तपसश्च महात्मनः  ॥  १।४९।११  ॥   

इन्द्रस्त्विति । गौतमस्य तपसः प्रभावेन वृषण्ाहान्या मेषवृषणो
ऽभूदित्यर्थः  ॥  १।४९।११  ॥   

  

तदागच्छ महातेज आश्रमं पुण्यकर्मणः ।  

तारयैनां महाभागामहल्यां देवरूपिणीम्  ॥  १।४९।१२  ॥   

तदिति । तत् त्वदागमनावधित्वादहल्याशापस्येत्यर्थः  ॥  १।४९।१२  ॥   

  

विश्वामित्रवचः श्रुत्वा राघवः सहलक्ष्मणः ।  

विश्वामित्रं पुरस्कृत्य तमाश्रममथाविशत्  ॥  १।४९।१३  ॥   

विश्वामित्रेति  ॥  १।४९।१३  ॥   

  

ददर्श च महाभागां तपसा द्योतितप्रभाम् ।  

लोकैरपि समागम्य दुर्निरीक्ष्यां सुरासुरैः  ॥  १।४९।१४  ॥   

प्रयत्नान्निर्मितां धात्रा दिव्यां मायामयीमिव ।  

सतुषारावृतां साभ्रां पूर्णचन्द्रप्रभामिव ।  

मध्ये ऽम्भसो दुराधर्षां दीप्तां सूर्यप्रभामिव  ॥  १।४९।१५  ॥   

रामसन्निधानमात्रेणाहल्या मुक्तशापा स्वरूपं प्राप्तेत्याह--ददर्श चेति,
सार्द्धश्लोकद्वयम् । तपसा  

वाय्वाहारत्वादितपसा । द्योतितप्रभां अतिशयितप्रभाम् । अत एव लोकैर्मानुषैः
सुरासुरैरपि समागम्य समीपमागत्य दुर्निरीक्ष्यां दिव्यां अतिमानुषरूपां
मायामयीमिव मायानिर्मितामिव स्थिताम् । वृक्षलताकुसुमान्तर्वर्तित्वेन
सतुषारावरणां चन्द्रप्रभामिव स्थिताम् । आवृतशब्द आवरणार्थकः । भावे निष्ठा
। स इति भिन्नं पदं वा । मध्य इति अक्रौर्यदुर्निरीक्ष्यत्वाभ्यां
प्रतिबिम्बसूर्यप्रभातुल्याम्  ॥  १।४९।१४,१५  ॥   

  

सा हि गौतमवाक्येन दुर्निरीक्ष्या बभूव ह ।  

त्रयाणामपि लोकानां यावद्रामस्य दर्शनम् ।  

शापस्यान्तमुपागम्य तेषां दर्शनमागता  ॥  १।४९।१६  ॥   

अदृश्या सा कथमिदानीं दृश्यासीदित्यत्राह सार्धेन--सा हीत्यादि  ॥  १।४९।१६
 ॥   

  

राघवौ त्वतिथी तस्याः पादौ जगृहतुस्तदा ।  

स्मरन्ती गौतमवचः प्रतिजग्राह सा च तौ  ॥  १।४९।१७  ॥   

राघवौ त्विति । तस्याः वृद्धमुनिपत्न्याः । गौतमवचः ऽतस्यातिथ्येन
दुर्वृत्तेऽ इत्यादिकम् । प्रतिजग्राह पूजनीयत्वेनेति शेषः  ॥  १।४९।१७  ॥   

  

पाद्यमर्घ्यं तथा ऽऽतिथ्यं चकार सुसमाहिता ।  

प्रतिजग्राह काकुत्स्थो विधिदृष्टेन कर्मणा  ॥  १।४९।१८  ॥   

पाद्यमिति । विधिदृष्टेन शास्त्रदृष्टेन । कर्मणा प्रकारेण
पाद्यादिकञ्चकारेत्यन्वयः  ॥  १।४९।१८  ॥   

  

पुष्पवृष्टिर्महत्यासीद्देवदुन्दुभिः निःस्वनैः ।  

गन्धर्वाप्सरसां चापि महानासीत्समागमः  ॥  १।४९।१९  ॥   

पुष्पेति । रामस्येति शेषः । सम्यगागमः समागमः, नृत्यगीतादिकमिति यावत्  ॥ 
१।४९।१९  ॥   

  

साधु साध्विति देवास्तामहल्यां समपूजयन् ।  

तपोबलविशुद्धाङ्गीं गौतमस्य वशानुगाम्  ॥  १।४९।२०  ॥   

साध्विति । गौतमस्य वशानुगामित्यनेन गौतमस्तदा रामागमनं विदित्वा समागत
इत्यवगम्यते  ॥  १।४९।२०  ॥   

  

गौतमो हि महातेजा अहल्यासहितः सुखी ।  

रामं सम्पूज्य विधिवत् तपस्तेपे महातपाः  ॥  १।४९।२१  ॥   

गौतम इति । तेपे तत्रैवाश्रम इति शेषः  ॥  १।४९।२१  ॥   

  

रामो ऽपि परमां पूजां गौतमस्य महामुनेः ।  

सकाशाद्विधिवत् प्राप्य जगाम मिथिलां ततः  ॥  १।४९।२२  ॥   

इत्यार्षे श्रीरामायणे वाल्मीकीये आदिकाव्ये बालकाण्डे एकोनपञ्चाशः सर्गः
 ॥  ४९  ॥   

रामो ऽपीति । ततः तस्माद्देशात्  ॥  १।४९।२२  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने एकोनपञ्चाशः सर्गः  ॥  ४९  ॥   

  


