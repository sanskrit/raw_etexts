+++
title = "०२२"

+++


तथा वसिष्ठे ब्रुवति राजा दशरथः सुतम् ।  

प्रहृष्टवदनो राममाजुहाव सलक्ष्मणम्  ॥  १।२२।१  ॥   

अथ प्रसन्नहृदयेन राज्ञा रामविसर्जनं द्वाविंशे तथेत्यादि । सलक्ष्मणं
राममिति तयोरविनाभावज्ञानादिति भावः  ॥  १।२२।१  ॥   

  

कृतस्वस्त्ययनं मात्रा पित्रा दशरथेन च ।  

पुरोधसा वसिष्ठेन मङ्गलैरभिमन्त्रितम्  ॥  १।२२।२  ॥   

स पुत्रं मूर्ध्न्युपाघ्राय राजा दशरथः प्रियम् ।  

ददौ कुशिकपुत्राय सुप्रीतेनान्तरात्मना  ॥  १।२२।३  ॥   

कृतेत्यादि श्लोकद्वयमेकान्वयम् । पित्रा दशरथेन, स्वेनेति शेषः ।
कृतस्वस्त्ययनं कृतमङ्गलानुष्ठानम् । मङ्गलैर्मङ्गलसूक्तैः । "स्वस्ति नो
मिमीताम्" इत्यादिभिः  ॥  १।२२।२,३  ॥   

  

ततो वायुः सुखस्पर्शो विरजस्को ववौ तदा ।  

विश्वामित्रगतं रामं दृष्ट्वा राजीवलोचनम्  ॥  १।२२।४  ॥   

अथ यात्राया शुभनिमित्तसम्पत्तिं दर्शयति तत इत्यादि । गतम् अनुगतम्  ॥ 
१।२२।४  ॥   

  

पुष्पवृष्टिर्महत्यासीद्देवदुन्दुभिनिःस्वनैः ।  

शङ्खदुन्दुभिनिर्घोषः प्रयाते तु महात्मनि  ॥  १।२२।५  ॥   

पुष्पेति । प्रयाते प्रयातुमुपक्रान्ते । देवदुन्दुभिनिस्वनश्च
अवतारप्रयोजनोपक्रमत्वात्, शङ्खदुन्दुभिनिर्घोषो दशरथीयः  ॥  १।२२।५  ॥   

  

विश्वामित्रो ययावग्रे ततो रामो महायशाः ।  

काकपक्षधरो धन्वी तं च सौमित्रिरन्वगात्  ॥  १।२२।६  ॥   

विश्वामित्र इति । धन्वी धनुष्मान् । व्रीह्यादित्वादिनिः  ॥  १।२२।६  ॥   

  

कलापिनौ धनुष्पाणी शोभयानौ दिशो दश ।  

विश्वामित्रं महात्मानं त्रिशीर्षाविव पन्नगौ ।  

अनुजग्मतुरक्षुद्रौ पितामहमिवाश्विनौ  ॥  १।२२।७  ॥   

कलापिनावित्यादिसार्द्धश्लोक एकान्वयः । कलापिनौ तूणीरधारिणौ "कलापो भूषणे
बर्हे तूणीरे संहतावपि" इत्यमरः । शोभयानौ प्रकाशयन्तौ । आने
मुगभावश्छान्दसः । विश्वस्य मित्रं विश्वामित्रः "मित्रेचर्षौ" इति
विश्वशब्दस्य दीर्घः । श्रुतिश्च "तस्यों विश्वं मित्रमासीद्यदिदं किञ्च
तस्माद्विश्वामित्र इत्याचक्षते" इति । प्रत्येकं
तूणीरद्वयधारणाच्छिरोभ्यां च त्रिशीर्षाविवेत्युपमानम्,
धनुस्तूणीरशरधरत्वाद्वा । अक्षुद्रौ अनल्परूपवीर्यादिवैभवौ  ॥  १।२२।७  ॥   

  

तदा कुशिकपुत्रं तु धनुष्पाणी स्वलङ्कृतौ ।  

बद्धगोधाङ्गुलित्राणौ खड्गवन्तौ महाद्युती  ॥  १।२२।८  ॥   

कुमारौ चारुवपुषौ भ्रातरौ रामलक्ष्मणौ ।  

अनुयातौ श्रिया दीप्त्या शोभयेतामनिन्दितौ ।  

स्थाणुं देवमिवाचिन्त्यं कुमाराविव पावकी  ॥  १।२२।९  ॥   

तदेत्यादिसार्द्धश्लोकद्वयमेकान्वयम् । बद्धं गोधाचर्मकृताङ्गुलित्राणं
ययोस्तौ तथा । गोधा हस्तत्राणमित्येके । द्युतिः सामान्यशोभा, श्रीः
विशेषशोभा, शोभयेतां व्यत्ययेन लङर्थे लोट् । विश्वामित्रमनुयातौ
रामलक्ष्मणौ स्थाणुमनुयातौ कुमाराविवाशोभेतामित्यर्थः । स्थाणुं रुद्रम्,
पावकी पावकात्प्रादुर्भूतौ स्कन्दविशाखौ "ततो ऽभवच्चतुर्मूर्तिः क्षणेन
भगवान् प्रभुः । स्कन्दो विशाखः शाकश्च नैगमेषश्च पृष्ठतः  ॥ " इति
भारतोक्तेः। अचिन्त्यम् अचिन्त्यवैभवम्  ॥  १।२२।८,९  ॥   

  

अध्यर्द्धयोजनं गत्वा सरय्वा दक्षिणे तटे ।  

रामेति मधुरां वाणीं विश्वामित्रो ऽभ्यभाषत  ॥  १।२२।१०  ॥   

अध्यर्द्धेति । अधिकमर्द्धं यस्मिन् तदध्यर्द्धम्, अध्यर्द्धं च तत् योजनं
च अध्यर्द्धयोजनम्, सार्द्धयोजनमितियावत् । तावद्दूरगमनेन बालयोः
क्षुत्तृट्पीडा माभूदिति तन्निवर्तकविद्याद्वयोपदेशाय आह्वयते रामेति ।
मधुरां भक्तिपूर्वकोच्चारणात् रामनाम्नः श्रवणानन्दकरत्वाच्च  ॥  १।२२।१०
 ॥   

  

गृहाण वत्स सलिलं माभूत् कालविपर्ययः ।  

मन्त्रग्रामं गृहाण त्वं बलामतिबलां तथा  ॥  १।२२।११  ॥   

गृहाणेति । सलिलं गृहाण, शुद्धाचमनं कुर्वित्यर्थः । विपर्ययो ऽतिक्रमः,
विलम्ब इति यावत् । मन्त्रग्रामं मन्त्रसमष्टिरूपाम्, इदं बलातिबलयोः
प्रत्येकं विशेषणम्  ॥  १।२२।११  ॥   

  

न श्रमो न ज्वरो वा ते न रूपस्य विपर्ययः ।  

न च सुप्तं प्रमत्तं वा धर्षयिष्यन्ति नैऋताः  ॥  १।२२।१२  ॥   

तद्ग्रहणफलमाह न श्रम इत्यादि । विपर्ययः अन्यथाभावः, भविष्यतीति शेषः ।
सुप्तं, त्वामिति शेषः  ॥  १।२२।१२  ॥   

  

न बाह्वोः सदृशो वीर्ये पृथिव्यामस्ति कश्चन ।  

त्रिषु लोकेषु वै राम न भवेत् सदृशस्तव  ॥  १।२२।१३  ॥   

न बाह्वोरिति । बलामतिबलां च पठतः, तवेति शेषः । अस्ति, स्यादित्यर्थः ।
त्रिष्वित्यत्र सर्वगुणैः निःसीमत्वमुच्यते  ॥  १।२२।१३  ॥   

  

न सौभाग्ये न दाक्षिण्ये न ज्ञाने बुद्धिनिश्चये ।  

नोत्तरे प्रतिवक्तव्ये समो लोके तवानघ  ॥  १।२२।१४  ॥   

नेति । सौभाग्ये सौन्दर्ये । दाक्षिण्ये सामर्थ्ये । बुद्धिनिश्चये
बुद्ध्या कार्यनिश्चये समः, भवतीति शेषः  ॥  १।२२।१४  ॥   

  

एतद्विद्याद्वये लब्धे भविता नास्ति ते समः ।  

बला चातिबला चैव सर्वज्ञानस्य मातरौ  ॥  १।२२।१५  ॥   

सामान्येनोपसंहरति एतदिति । ते समः नास्ति, न भविता चेत्यर्थः । मातरौ
कारणभूते  ॥  १।२२।१५  ॥   

  

क्षुत्पिपासे न ते राम भविष्येते नरोत्तम ।  

बलामतिबलां चैव पठतः पथि राघव  ॥  १।२२।१६  ॥   

क्षुदिति । ते भविष्येते भविष्यतः  ॥  १।२२।१६  ॥   

  

विद्याद्वयमधीयाने यशश्चाप्यतुलं त्वयि ।  

पितामहसुते ह्येते विद्ये तेजःसमन्विते  ॥  १।२२।१७  ॥   

विद्येति । अधीयाने त्वयि भवेदिति शेषः । तेजःसमन्विते प्रभावसमन्विते  ॥ 
१।२२।१७  ॥   

  

प्रदातुं तव काकुत्स्थ सदृशस्त्वं हि धार्मिक  ॥  १।२२।१८  ॥   

प्रदातुमिति । तव प्रदातुं त्वमेव सदृशो नान्य इति योजना  ॥  १।२२।१८  ॥   

  

कामं बहुगुणाः सर्वे त्वय्येते नात्र संशयः ।  

तपसा सम्भृते चैते बहुरूपे भविष्यतः  ॥  १।२२।१९  ॥   

एतदुपपादयति काममिति । एते पूर्वोक्ताः सौभाग्यादयः । कामं प्रकामं त्वयि
सन्ति । यद्यपि तथापि तपसा सम्भृते लब्धे एते विद्ये । त्वदुपदेशात्
बहुरूपे लोके बहुधा विस्तृते भविष्यतः  ॥  १।२२।१९  ॥   

  

ततो रामो जलं स्पृष्ट्वा प्रहृष्टवदनः शुचिः ।  

प्रतिजग्राह ते विद्ये महर्षेर्भावितात्मनः  ॥  १।२२।२०  ॥   

तत इति । जलं स्पृष्ट्वा, आचम्येत्यर्थः । भावितात्मनः ध्यातात्मस्वरूपात्
 ॥  १।२२।२०  ॥   

  

विद्यासमुदितो रामः शुशुभे भूरिविक्रमः ।  

सहस्ररश्मिर्भगवान् शरदीव दिवाकरः  ॥  १।२२।२१  ॥   

विद्येति । विद्यासमुदितः समुदितविद्यः, लब्धविद्य इति यावत्  ॥  १।२२।२१
 ॥   

  

गुरुकार्याणि सर्वाणि नियुज्य कुशिकात्मजे ।  

ऊषुस्तां रजनीं तत्र सरय्वां सुसुखः त्रयः  ॥  १।२२।२२  ॥   

गुर्विति । गुरुकार्याणि गुरौ कर्तव्यानि पादसंवाहनादीनि, कुशिकात्मजे
नियुज्य कृत्वा, त्रयः स्वयं तौ चेति त्रयः । तत्र सरय्वां सरयूतीरे
सुसुखमूषुः । यद्वा एतदर्धस्य पूर्वेणान्वयः । कुशिकात्मजे गुरुकार्याणि
नियुज्य विद्यासमुदितो रामः शुशुभ इति  ॥  १।२२।२२  ॥   

  

दशरथनृपसूनुसत्तमाभ्यां तृणशयने ऽनुचिते तदोषिताभ्याम् ।  

कुशिकसुतवचो ऽनुलालिताभ्यां सुखमिव सा विबभौ विभावरी च  ॥  १।२२।२३  ॥   

इत्यार्षे श्रीरामायणे वाल्मीकीये आदिकाव्ये बालकाण्डे द्वाविंशः सर्गः  ॥ 
२२  ॥   

दशरथेति । चतुर्थ्यर्थे "बहुलं छन्दसि" इति षष्ठ्यर्थे चतुर्थी ।
दशरथपुत्रयोर्विभावरी सुखमिव विबभौ, प्रभातेत्यर्थः । इवशब्दो
वाक्यालङ्कारे । अत्र रामाय विद्यादानं लक्ष्मणस्याप्युपलक्षणम् ।
पश्चाद्रामो वा लक्ष्मणायोपदिदेशेति बोध्यम् । पूर्ववत्पुष्पिताग्रावृत्तम्
 ॥  १।२२।२३  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने द्वाविंशः सर्गः  ॥  २२  ॥   

  


