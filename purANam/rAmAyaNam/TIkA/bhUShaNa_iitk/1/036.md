+++
title = "०३६"

+++


उक्तवाक्ये मुनौ तस्मिन्नुभौ राघवलक्ष्मणौ ।  

अभिनन्द्य कथां वीरावूचतुर्मुनिपुङ्गवम्  ॥  १।३६।१  ॥   

"भगवन् श्रोतुमिच्छामि गङ्गां त्रिपथगां नदीम्" इति
गङ्गायास्त्रिपथगात्वप्रकारे पृष्टे अन्तरिक्षस्वर्गगमनयोः
प्रत्युक्तत्वात्तत्र तृतीयपथगमनं कथमित्याशयेन पुनः पृच्छन्तं श्रीरामं
प्रत्याह षट्त्रिंशे--उक्तवाक्य इत्यादि । मुनौ उक्तवाक्ये उक्तोत्तरे सति
। अत्रोभावित्युक्तेः पूर्वसर्गे रामपदं लक्ष्मणस्याप्युपलक्षणं वेदितव्यम्
। कथां पूर्वोक्ताम्  ॥  १।३६।१  ॥   

  

धर्मयुक्तमिदं ब्रह्मन् कथितं परमं त्वया ।  

दुहितुः शैलराजस्य ज्येष्ठाया वक्तुमर्हसि ।  

विस्तरं विस्तरज्ञो ऽसि दिव्यमानुषसम्भवम्  ॥  १।३६।२  ॥   

धर्मेति अर्द्धत्रयम् । धर्मयुक्तम्, धर्मफलकश्रवणमित्यर्थः । इदं वृत्तं
ज्येष्ठाया दुहितुः वृत्तं त्वया कथितम् । तस्या दिव्यमानुषसम्भवं
दिव्यलोके मानुषलोके च सम्भवं विस्तरं वक्तुमर्हसि  ॥  १।३६।२  ॥   

  

त्रीन् पथो हेतुना केन प्लावयेल्लोकपावनी  ॥  १।३६।३  ॥   

त्रीनिति । त्रीन् पथः भूर्भुवःस्वर्मार्गान् । केन हेतुना प्लावयेत्
प्लुता । भावयेदित्यपि पाठः । लकारव्यत्ययः । इतरयोः पूर्वसर्ग
एवोक्तत्वात्केन हेतुना तृतीयपथं गतेति द्वितीयप्रश्नार्थः  ॥  १।३६।३  ॥   

  

कथं गङ्गा त्रिपथगा विश्रुता सरिदुत्तमा ।  

त्रिषु लोकेषु धर्मज्ञ कर्मभिः कैः समन्विता  ॥  १।३६।४  ॥   

तृतीयप्रश्नमाह--कथमिति । त्रिपथगा गङ्गा कथं विश्रुता कैः कर्मभिः
व्यापारैः सरिदुत्तमा आसीत्  ॥  १।३६।४  ॥   

  

तथा ब्रुवति काकुत्स्थे विश्वामित्रस्तपोधनः ।  

निखिलेन कथां सर्वामृषिमध्ये न्यवेदयत्  ॥  १।३६।५  ॥   

प्रथमप्रश्नोत्तरमाहेत्याह--तथेति । काकुत्स्थ इति लक्ष्मणस्याप्युपलक्षणम्
। निखिलेन विस्तरेण । सर्वां दिव्यसम्भवां मानुषसम्भवां च  ॥  १।३६।५  ॥   

  

पुरा राम कृतोद्वाहो नीलकण्ठो महातपाः ।  

दृष्ट्वा च स्पृहया देवीं मैथुनायोपचक्रमे  ॥  १।३६।६  ॥   

निखिलेनेत्युक्तं गाङ्गेयसम्भवमाह--पुरेति । कृतोद्वाह इति
परपरिग्रहव्यावृत्तिः । दृष्ट्वा स्पृहया महातपोनिष्ठत्वे ऽपि कामबाणवशात्
तस्यामभिलाषेण । मैथुनाय मिथुनकर्म कर्तुं उपचक्रमे  ॥  १।३६।६  ॥   

  

शितिकण्ठस्य देवस्य दिव्यं वर्षशतं गतम् ।  

\[तस्य सङ्क्रीडमानस्य महादेवस्य धीमतः ।  

एवं मन्मथयुद्धे तु तयोर्नासीत्पराजयः  ॥ \]  

न चापि तनयो राम तस्यामासीत्परन्तप  ॥  १।३६।७  ॥   

शितीति । दिव्यं वर्षशतं गतम्, मैथुनेनैवेति शेषः । तनयः
तनयप्रापकरेतोविसर्गः  ॥  १।३६।७  ॥   

  

ततो देवाः समुद्विग्नाः पितामहपुरोगमाः ।  

यदिहोत्पद्यते भूतं कस्तत्प्रतिसहिष्यते  ॥  १।३६।८  ॥   

तत इति । पितामहपुरोगमाः देवाः समुद्विग्ना भीताः । पाठान्तरेसमुद्युक्ताः
उद्योगं चक्रुः । किमर्थम् ? इह पार्वत्यां यद्भूतं पुत्रः उत्पद्यते
उत्पत्स्यते । वर्तमानसामीप्ये वर्तमानवत्प्रयोगः । तत् कः प्रतिसहिष्यत
इति विचार्य तन्निवर्त्तनाय समुद्युक्ता इत्यर्थः  ॥  १।३६।८  ॥   

  

अभिगम्य सुराः सर्वे प्रणिपत्येदमब्रुवन्  ॥  १।३६।९  ॥   

तमेवोद्योगमाह--अभिगम्येति । महादेवमिति शेषः  ॥  १।३६।९  ॥   

  

देवदेव महादेव लोकस्यास्य हिते रत ।  

सुराणां प्रणिपातेन प्रसादं कर्तुमर्हसि  ॥  १।३६।१०  ॥   

देवदेवेति । देवदेवेत्यनेन महादेवशब्दार्थः उक्तः । प्रणिपातेन पादमूलपतनेन
 ॥  १।३६।१०  ॥   

  

न लोका धारयिष्यन्ति तव तेजः सुरोत्तम ।  

ब्राह्मेण तपसा युक्तो देव्या सह तपश्चर  ॥  १।३६।११  ॥   

नेति । तेजः तेजस्समुद्भूतं पुत्रं न धारयिष्यन्ति न सहिष्यन्ते, अतो
ब्राह्मेण वेदावगतेन तपसा योगेन युक्तः सन्, तदङ्गतया देव्या सह तपश्चर । न
तेजः पार्वत्यां मोक्तुमर्हसीति भावः  ॥  १।३६।११  ॥   

  

त्रैलोक्यहितकामार्थं तेजस्तेजसि धारय  ॥  १।३६।१२  ॥   

\[रक्ष सर्वानिमाँल्लोकान्नालोकं कर्तुमर्हसि ।\]  

त्रैलोक्येति । त्रैलोक्यहितमेव कामः काम्यमानः पुरुषार्थः तदर्थम् । तेजः
रेतः, तेजसि तेजोमयनिजशरीरे धारय, न मुञ्चेत्यर्थः  ॥  १।३६।१२  ॥   

  

देवतानां वचः श्रुत्वा सर्वलोकमहेश्वरः ।  

बाढमित्यब्रवीत् सर्वान् पुनश्चेदमुवाच ह  ॥  १।३६।१३  ॥   

देवतानामिति । सर्वलोकमहेश्वरः सर्वलोकानां परमनियन्ता । सर्वलोकपितामह इति
पाठान्तरम्  ॥  १।३६।१३  ॥   

  

धारयिष्याम्यहं तेजस्तेजस्येव सहोमया ।  

त्रिदशाः पृथिवी चैव निर्वाणमधिगच्छतु  ॥  १।३६।१४  ॥   

बाढमित्यङ्गीकृतांशमाहधारयिष्यामीति । तेजः अक्षुभितांशम् । उमया
उमाप्यक्षुभितं शोणितरूपं तेजो धारयत्वित्यर्थः । पृथिवीशब्देन लोका
उच्यन्ते । निर्वाणं सुखम्  ॥  १।३६।१४  ॥   

  

यदिदं क्षुभितं स्थानान्मम तेजो ह्यनुत्तमम् ।  

धारयिष्यति कस्तन्मे ब्रुवन्तु सुरसत्तमाः  ॥  १।३६।१५  ॥   

ऽपुनश्चेदमुवाचऽ इत्युक्तमंशं दर्शयतियदिदमिति । स्थानात्
रेतःस्थानहृदयसम्पुटात् । अनुत्तमं दुर्भरम् । मे मह्यं ब्रुवन्तु  ॥ 
१।३६।१५  ॥   

  

एवमुक्तास्ततो देवाः प्रत्यूचुर्वृषभध्वजम् ।  

यत्तेजः क्षुभितं ह्येतत्तद्धरा धारयिष्यति  ॥  १।३६।१६  ॥   

एवमिति । धरा सर्वधारणशक्तिमती, अनेन धरा तद्धारणार्थं देवैः प्रार्थितेति
सिद्धम्  ॥  १।३६।१६  ॥   

  

एवमुक्तः सुरपतिः प्रमुमोच महीतले ।  

तेजसा पृथिवी येन व्याप्ता सगिरिकानना  ॥  १।३६।१७  ॥   

एवमिति । सुरपतिः रुद्रः । प्रमुमोच तेज इति सिद्धम् । येन तेजसा पृथिवी
व्याप्ता तत्प्रमुमोच  ॥  १।३६।१७  ॥   

  

ततो देवाः पुनरिदमूचुश्चाथ हुताशनम् ।  

प्रविश त्वं महातेजो रौद्रं वायुसमन्वितः  ॥  १।३६।१८  ॥   

ततः पृथिव्यां व्याप्तत्वादेव हेतोः । पृथिवी भग्ना भविष्यतीति हुताशनमूचुः
। पुनरूचुरित्यनेनाग्नेः प्रवेशभीतत्वं गम्यते, अग्निचारणहेतुतया
वायुसमन्वित इत्युक्तम्  ॥  १।३६।१८  ॥   

  

तदग्निना पुनर्व्याप्तं सञ्जातः श्वेतपर्वतः ।  

दिव्यं शरवणं चैव पावकादित्यसन्निभम् ।  

यत्र जातो महातेजाः कार्तिकेयो ऽग्निसम्भवः  ॥  १।३६।१९  ॥   

तदिति अर्द्धत्रयम् । तत्तेजः अग्निना व्याप्तं सत् श्वेतपर्वतः सञ्जातः ।
ततः कालपरिपाकेन शरवणं च सञ्जातं । शराणां वनं शरवणम् । "प्रनिरन्तश्शर--"
इति णत्वम् । शरवणं विशेषयति--यत्रेति । कृत्तिकानामपत्यं पुमान्
कार्तिकेयः । "स्त्रीभ्यो ढक्" । स्तन्यदानात्कृत्तिका पुत्रत्वम् ।
अग्निना धृत्वा मुक्तत्वादग्निसम्भवः  ॥  १।३६।१९  ॥   

  

अथोमां च शिवं चैव देवाः सर्पिगणास्तदा ।  

पूजयामासुरत्यर्थं सुप्रीतमनसस्ततः  ॥  १।३६।२०  ॥   

अथेति । पूजयामासुः, मैथुनविघ्नकृतकोपशान्त्यर्थमित्यर्थः  ॥  १।३६।२०  ॥   

  

अथ शैलसुता राम त्रिदशानिदमब्रवीत् ।  

समन्युरशपत्सर्वान् क्रोधसंरक्तलोचना  ॥  १।३६।२१  ॥   

अथेति । अब्रवीदित्येतद्विशिष्योच्यते अशपदिति  ॥  १।३६।२१  ॥   

  

यस्मान्निवारिता चैव सङ्गतिः पुत्रकाम्यया ।  

अपत्यं स्वेषु दारेषु तस्मान्नोत्पादयिष्यथ  ॥  १।३६।२२  ॥   

यस्मादिति । पुत्रकाम्यया मया । सङ्गतिः भर्तृसंयोगो मैथुनरूपः सा
यस्मान्निवारिता, तस्मात् यूयमपि स्वेषु दारेषु अपत्यं पुत्रं
नोत्पादयिष्यथ  ॥  १।३६।२२  ॥   

  

अद्यप्रभृति युष्माकमप्रजाः सन्तु पत्नयः ।  

एवमुक्त्वा सुरान् सर्वान् शशाप पृथिवीमपि  ॥  १।३६।२३  ॥   

अद्येति । पूर्वार्द्धेन पूर्वश्लोकपठितमुच्यते । पत्नय इत्यार्षं
ह्रस्वत्वम्  ॥  १।३६।२३  ॥   

  

अवने नैकरूपा त्वं बहुभार्या भविष्यसि ।  

न च पुत्रकृतां प्रीतिं मत्क्रोधकलुषीकृता ।  

प्राप्स्यसि त्वं सुदुर्मेधे मम पुत्रमनिच्छती  ॥  १।३६।२४  ॥   

अवन इति सार्द्धश्लोकः । नैकरूपा ऊषरत्वादिरूपेण नानाविधा । बहुभार्या
बहूनां राज्ञां भार्या । मम पुत्रम् अनिच्छती अनिच्छन्ती त्वं मत्क्रोधेन
शापरूपेण कलुषीकृता विपर्यस्तप्रकृतिः सती, पुत्रकृतां प्रीतिं न
प्राप्स्यसीति भावः  ॥  १।३६।२४  ॥   

  

तान् सर्वान् व्रीडितान् दृष्ट्वा सुरान् सुरपतिस्तदा ।  

गमनायोपचक्राम दिशं वरुणपालिताम्  ॥  १।३६।२५  ॥   

तानिति । सुरपतिः रुद्रः । तान्सुरान् स्वकीयशापेन व्रीडितान् लज्जितान् ।
दृष्ट्वा प्रियाशापस्य दुष्परिहरत्वात् स्वीयशापदुःखस्य
द्रष्टुमशक्यत्वाच्च वरुणपालितां दिशं हिमवतः प्रतीचीं प्रति ।
गमनायोपचक्राम । परस्मैपदमार्षम्  ॥  १।३६।२५  ॥   

  

स गत्वा तप आतिष्ठत् पार्श्वे तस्योत्तरे गिरेः ।  

हिमवत्प्रभवे शृङ्गे सह देव्या महेश्वरः  ॥  १।३६।२६  ॥   

स इति । हिमवत्प्रभवे तस्य हिमवतो गिरेरुत्तरपार्श्वभूते शृङ्गे देव्या सह
तप आतिष्ठत्, सदा तपोव्रतमसङ्कल्पयदित्यर्थः  ॥  १।३६।२६  ॥   

  

एष ते विस्तरो राम शैलपुत्र्या निवेदितः ।  

गङ्गायाः प्रभवं चैव शृणु मे सहलक्ष्मणः  ॥  १।३६।२७  ॥   

इत्यार्षे श्रीरामायणे वाल्मीकीये आदिकाव्ये बालकाण्डे षट्त्रिंशः सर्गः  ॥ 
३६  ॥   

ननु ऽदुहितुः शैलराजस्य ज्येष्ठाया वक्तुमर्हसिऽ इति पार्वती
वृत्तान्तमुपेक्ष्य गङ्गावैभव एव मया पृष्टे तद्विहायोपेक्षितमेव
पार्वतीवृत्तान्तं किमर्थं कथितवानसीति रामस्य शङ्कां परिहरति--एष इति ।
शैलपुत्र्याः पार्वत्याः सम्बन्धी कथाविस्तरो निवेदितः ।
वक्ष्यमाणगङ्गावैभवकथनोपयोगित्वेनोक्तः । गङ्गायाः प्रभवं प्रभावं त्वं
शृणु । चः प्राधान्ये  ॥  १।३६।२७  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने षट्त्रिंशः सर्गः  ॥  ३६  ॥   

  


