+++
title = "०३५"

+++


उपास्य रात्रिशेषं तु शोणाकूले महर्षिभिः ।  

निशायां सुप्रभातायां विश्वामित्रो ऽभ्यभाषत  ॥  १।३५।१  ॥   

अथ स्वपादोद्भवगङ्गावैभवं लोके प्रवर्तयितुं पृच्छति पञ्चत्रिंशे
उपास्येत्यादि । उपास्य स्थित्वा, शयित्वेति यावत् । रात्रिशेषमिति
अत्यन्तसंयोगे द्वितीया । सुप्रभातायाम्, निवृत्तायामिति यावत् । अत्र
रात्रिशेषमित्यनुवादात् पूर्वसर्गे गतो ऽर्द्धरात्र इत्यत्र निशीथ परत्वं
स्वरसमिति गम्यते । यद्वा रात्रिशेषं ब्राह्मे मुहूर्त्ते । उपास्य
परमात्मानमिति शेषः । "ब्राह्मे मुहूर्त उत्थाय चिन्तयेदात्मनो हितम्"
इतिस्मृतेः  ॥  १।३५।१  ॥   

  

सुप्रभाता निशा राम पूर्वा सन्ध्या प्रवर्तते ।  

उत्तिष्ठोत्तिष्ठ भद्रं ते गमनायाभिरोचय  ॥  १।३५।२  ॥   

सुप्रभातेति । गमनाय गन्तुम् "क्रियार्थोपपदस्य " इति चतुर्थी  ॥  १।३५।२
 ॥   

  

तच्छ्रुत्वा वचनं तस्य कृत्वा पौर्वाह्णिकीं क्रियाम् ।  

गमनं रोचयामास वाक्यं चेदमुवाच ह  ॥  १।३५।३  ॥   

तदिति । पूर्वाह्णे भवा पौर्वाह्णिकी ताम्  ॥  १।३५।३  ॥   

  

अयं शोणः शुभजलो गाधः पुलिनमण्डितः ।  

कतरेण पथा ब्रह्मन् सन्तरिष्यामहे वयम्  ॥  १।३५।४  ॥   

अयमिति । गाधः स्वल्पजलः, अत एव पुलिनमण्डितः सैकतालंकृतः । तथा च नावं
विना गन्तुं शक्यते । कतरेण पथा सन्तरिष्यामहे  ॥  १।३५।४  ॥   

  

एवमुक्तस्तु रामेण विश्वामित्रो ऽब्रवीदिदम् ।  

एष पन्था मयोद्दिष्टो येन यान्ति महर्षयः  ॥  १।३५।५  ॥   

एवमिति । उद्दिष्टः गन्तव्यत्वेन निश्चितः  ॥  १।३५।५  ॥   

  

एवमुक्ता महर्षयो विश्वामित्रेण धीमता ।  

पश्यन्तस्ते प्रयाता वै वनानि विविधानि च  ॥  १।३५।६  ॥   

एवमिति स्पष्टम्  ॥  १।३५।६  ॥   

  

ते गत्वा दूरमध्वानं गते ऽर्द्धदिवसे तदा ।  

जाह्नवीं सरितां श्रेष्ठां ददृशुर्मुनिसेविताम्  ॥  १।३५।७  ॥   

त इति । जाह्नवीं गङ्गाम्  ॥  १।३५।७  ॥   

  

तां दृष्ट्वा पुण्यसलिलां हंससारससेविताम् ।  

बभूवुर्मुनयः सर्वे मुदिताः सहराघवाः  ॥  १।३५।८  ॥   

तामिति । सारसो हंसविशेषः  ॥  १।३५।८  ॥   

  

तस्यास्तीरे ततश्चक्रुस्त आवासपरिग्रहम्  ॥  १।३५।९  ॥   

तस्या इति अर्द्धम् । आवासाय परिगृह्यत इत्यावासपरिग्रहः तं,
सम्मार्जनादिना वासस्थानं चक्रुरित्यर्थः  ॥  १।३५।९  ॥   

  

ततः स्नात्वा यथान्यायं सन्तर्प्य पितृदेवताः ।  

हुत्वा चैवाग्निहोत्राणि प्राश्य चामृतवद्धविः  ॥  १।३५।१०  ॥   

विविशुर्जाह्नवीतीरे शुचौ मुदितमानसाः ।  

विश्वामित्रं महात्मानं परिवार्य समन्ततः  ॥  १।३५।११  ॥   

तत इत्यादि श्लोकद्वयम् । यथान्यायं यथाशास्त्रम्,
अघमर्षणसूक्तादिजपपूर्वकमित्यर्थः । पितृदेवता इति ऋषीणामप्युपलक्षणम् ।
अग्निहोत्राणि अग्नौ होतव्यानि पञ्चमहायज्ञादीनि । अमृतवत् अमृततुल्यम् ।
हविः यज्ञशिष्टमन्नम् "यज्ञशिष्टामृतभुजो यान्ति ब्रह्म सनातनम्" इति
स्मृतेः । शुचौ दृष्टदोषरहिते भोजनस्थानादन्यत्र  ॥  १।३५।१०,११  ॥   

  

अथ तत्र तदा रामो विश्वामित्रमथाब्रवीत् ।  

भगवन् श्रोतुमिच्छामि गङ्गां त्रिपथगां नदीम्  ॥  १।३५।१२  ॥   

अथेति । अथ उपवेशानन्तरम् । तत्र देशे । तदा तस्मिन्नेव काले । द्वितीयो
ऽथशब्दः प्रश्ने । "मङ्गलानन्तरारम्भप्रश्नकार्त्स्न्येष्वथो अथ" इत्यमरः ।
गङ्गां गङ्गावृत्तान्तम्  ॥  १।३५।१२  ॥   

  

त्रैलोक्यं कथमाक्रम्य गता नदनदीपतिम्  ॥  १।३५।१३  ॥   

त्रैलोक्यमित्यर्द्धम्  ॥  १।३५।१३  ॥   

  

चोदितो रामवाक्येन विश्वामित्रो महामुनिः ।  

वृद्धिं जन्म च गङ्गाया वक्तुमेवोपचक्रमे  ॥  १।३५।१४  ॥   

चोदित इति । वृद्धिं त्रैलोक्यमित्यनेनोक्ताम्, जन्म गङ्गां
श्रोतुमित्युक्तम्  ॥  १।३५।१४  ॥   

  

शैलेन्द्रो हिमवान्नाम धातूनामाकरो महान् ।  

तस्य कन्याद्वयं राम रूपेणाप्रतिमं भुवि  ॥  १।३५।१५  ॥   

शैलेन्द्र इति । धातूनाम् अयस्ताम्रादीनाम् अस्तीति शेषः । कन्याद्वयम्
आसीदिति शेषः  ॥  १।३५।१५  ॥   

या मेरुदुहिता राम तयोर्माता सुमध्यमा ।  

नाम्ना मनोरमा नाम पत्नी हिमवतः प्रिया  ॥  १।३५।१६  ॥   

येति । या मेरुदुहिता हिमवतः प्रिया पत्नी मनोरमा नाम प्रसिद्धा सा
तयोर्मातेत्यन्वयः  ॥  १।३५।१६  ॥   

  

तस्यां गङ्गेयमभवज्ज्येष्ठा हिमवतः सुता ।  

उमा नाम द्वितीयाभून्नाम्ना तस्यैव राघव  ॥  १।३५।१७  ॥   

कन्याद्वयस्य नामनी दर्शयति तस्यामिति  ॥  १।३५।१७  ॥   

  

अथ ज्येष्ठां सुराः सर्वे देवतार्थचिकीर्षया ।  

शैलेन्द्रं वरयामासुर्गङ्गां त्रिपथगां नदीम्  ॥  १।३५।१८  ॥   

अथेति । देवतार्थचिकीर्षया देवतार्थसम्पादनेच्छया, प्रयोजनं च स्नानपानादि
वक्ष्यमाणसेनापति जननं वा परदेवतार्चनार्थं वा, अत एव स्वपदेनानुक्तिः  ॥ 
१।३५।१८  ॥   

  

ददौ धर्मेण हिमवांस्तनयां लोकपावनीम् ।  

स्वच्छन्दपथगां गङ्गां त्रैलोक्यहितकाम्यया  ॥  १।३५।१९  ॥   

ददाविति । धर्मेण याचका न प्रत्याख्येया इति धर्मेण । जलप्रवाहरूपाया
नद्याः कथमाकाशे गमनम् ? तत्राह स्वच्छन्दपथगामिति । स्वच्छन्दः स्वेच्छा
तदायत्तः पन्थाः स्वच्छन्दपथः "ऋक्पूरब्धूः " इत्यादिना अप्रत्ययः
समासान्तः । तं गच्छतीति तथा मेघजलवद्द्वार(?)गतिविशेषेणाकाशे ऽपि गतिः
सम्भवतीति भावः  ॥  १।३५।१९  ॥   

  

प्रतिगृह्य त्रिलोकार्थं त्रिलोकहितकारिणः ।  

गङ्गामादाय ते ऽगच्छन् कृतार्थेनान्तरात्मना  ॥  १।३५।२०  ॥   

प्रतिगृह्येति । त्रिलोकहितकारिणः, देवा इति शेषः । प्रतिगृह्य स्वीकृत्य ।
आदाय स्वेष्वन्तर्भाव्य  ॥  १।३५।२०  ॥   

  

या चान्या शैलदुहिता कन्या ऽ ऽसीद्रघुनन्दन ।  

उग्रं सा व्रतमास्थाय तपस्तेपे तपोधना  ॥  १।३५।२१  ॥   

गङ्गावृत्तान्तप्रसङ्गेन तदनुजावृत्तान्तमप्याह या चेति । कन्या
अलब्धभर्तृका  ॥  १।३५।२१  ॥   

  

उग्रेण तपसा युक्तां ददौ शैलवरः सुताम् ।  

रुद्रायाप्रतिरूपाय उमां लोकनमस्कृताम्  ॥  १।३५।२२  ॥   

उग्रेणेति । अप्रतिरूपाय अनुकूलाय, रुद्रार्थं तपस्यन्तीमुमां प्रसन्नाय
तस्मै ददावित्यर्थः  ॥  १।३५।२२  ॥   

  

एते ते शैलराजस्य सुते लोकनमस्कृते ।  

गङ्गा च सरितां श्रेष्ठा उमा देवी च राघव  ॥  १।३५।२३  ॥   

उपसंहरति एते इति  ॥  १।३५।२३  ॥   

  

एतत्ते सर्वमाख्यातं यथा त्रिपथगा नदी ।  

खं गता प्रथमं तात गतिं गतिमतां वर  ॥  १।३५।२४  ॥   

एवं गङ्गोत्पत्तिप्रकारं प्रथमप्रश्नोत्तरमुक्त्वा द्वितीयप्रश्नोत्तरं
त्रिपथगामित्वमुच्यत इत्याह एतदिति । प्रथमं तावत् खं खात्मिकां गतिं गता ।
गतिमतां सुन्दरगतिमताम्  ॥  १।३५।२४  ॥   

  

सैषा सुरनदी रम्या शैलेन्द्रस्य सुता तदा ।  

सुरलोकं समारूढा विपापा जलवाहिनी  ॥  १।३५।२५  ॥   

इत्यार्षे श्रीरामायणे वाल्मीकीये आदिकाव्ये बालकाण्डे पञ्चत्रिंश सर्गः  ॥ 
३५  ॥   

अथ सुरलोकं च समारूढेत्याह सैषेति  ॥  १।३५।२५  ॥   

इति श्रीगोविन्दराजविरचिते श्रीरामायणभूषणे मणिमञ्जीराख्याने
बालकाण्डव्याख्याने पञ्चत्रिंशः सर्गः  ॥  ३५  ॥   

  


