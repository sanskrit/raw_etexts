+++
title = "०६८"

+++


अथाहमुत्तरं देव्या पुनरुक्तः ससम्भ्रमः ।  

तव स्नेहान्नरव्याघ्र सौहार्दादनुमान्य वै  ॥  ५।६८।१  ॥   

एवं बहुविधं वाच्यो रामो दाशरथिस्त्वया ।  

यथा मामाप्नुयाच्छीघ्रं हत्वा रावणमाहवे  ॥  ५।६८।२  ॥   

अथेत्यादि । हे नरव्याघ्र तव स्नेहात्, मयीति शेषः । सौहार्दात्
सुहृद्भावात्, आप्तत्वादिति यावत् । अनुमान्य सम्यान्य । उत्तरं ततः परम्
उत्तरं कार्यं वा । पुनर्देव्या ऽहमुक्त इत्यन्वयः । ससम्भ्रमः
गमनत्वरान्वित इत्यर्थः  ॥  ५।६८।१,२  ॥   

  

यदि वा मन्यसे वीर वसैकाहमरिन्दम ।  

कस्मिंश्चित्संवृते देशे विश्रान्तः श्वो गमिष्यसि  ॥  ५।६८।३  ॥   

मम चाप्यल्पभाग्यायाः सान्निध्यात्तव वीर्यवन् ।  

अस्य शोकविपाकस्य मुहूर्तं स्याद्विमोक्षणम्  ॥  ५।६८।४  ॥   

गते हि त्वयि विक्रान्ते पुनरागमनाय वै ।  

प्राणानामपि सन्देहो मम स्यान्नात्र संशयः  ॥  ५।६८।५  ॥   

तवादर्शनजः शोको भूयो मां परितापयेत् ।  

दुःखाद्दुःखपराभूतां दुर्गतां दुःखभागिनीम्  ॥  ५।६८।६  ॥   

अयं च वीर सन्देहस्तिष्ठतीव ममाग्रतः ।  

सुमहांस्त्वत्सहायेषु हर्यृक्षेषु हरीश्वर  ॥  ५।६८।७  ॥   

कथं नु खलु दुष्पारं तरिष्यन्ति महोदधिम् ।  

तानि हर्यृक्षसैन्यानि तौ वा नरवरात्मजौ  ॥  ५।६८।८  ॥   

त्रयाणामेव भूतानां सागरस्यास्य लङ्घने ।  

शक्तिः स्याद्वैनतेयस्य तव वा मारुतस्य वा  ॥  ५।६८।९  ॥   

शोकविपाकस्य शोकवृद्धेरित्यर्थः  ॥  ५।६८।३९  ॥   

  

तदस्मिन् कार्यनिर्योगे वीरैवं दुरतिक्रमे ।  

किं पश्यसि समाधानं ब्रूहि कार्यविदां वर  ॥  ५।६८।१०  ॥   

काममस्य त्वमेवैकः कार्यस्य परिसाधने ।  

पर्याप्तः परवीरघ्न यशस्यस्ते बलोदयः  ॥  ५।६८।११  ॥   

बलैः समग्रैर्यदि मां हत्वा रावणमाहवे ।  

विजयी स्वां पुरीं रामो नयेत्तत् स्याद्यशस्करम्  ॥  ५।६८।१२  ॥   

यथा ऽहं तस्य वीरस्य वनादुपधिना हृता ।  

रक्षसा तद्भया देव तथा नार्हति राघवः  ॥  ५।६८।१३  ॥   

बलैस्तु सङ्कुलां कृत्वा लङ्कां परबलार्दनः ।  

मां नयेद्यदि काकुत्स्थस्तत्तस्य सदृशं भवेत्  ॥  ५।६८।१४  ॥   

तद्यथा तस्य विक्रान्तमनुरूपं महात्मनः ।  

भवत्याहवशूरस्य तथा त्वमुपपादय  ॥  ५।६८।१५  ॥   

तदर्थोपहितं वाक्यं प्रश्रितं हेतुसंहितम् ।  

निशम्याहं ततः शेषं वाक्यमुत्तरमब्रुवम्  ॥  ५।६८।१६  ॥   

देवि हर्यृक्षसैन्यानामीश्वरः प्लवतां वरः ।  

सुग्रीवः सत्त्वसम्पन्नस्तवार्थे कृतनिश्चयः  ॥  ५।६८।१७  ॥   

तस्य विक्रमसम्पन्नाः सत्त्ववन्तो महाबलाः ।  

मनस्सङ्कल्पसम्पाता निदेशे हरयः स्थिताः  ॥  ५।६८।१८  ॥   

येषां नोपरि नाधस्तान्न तिर्यक् सज्जते गतिः ।  

न च कर्मसु सीदन्ति महत्स्वमिततेजसः  ॥  ५।६८।१९  ॥   

असकृत्तैर्महाभागैर्वानरैर्बलदर्पितैः ।  

प्रदक्षिणीकृता भूमिर्वायुमार्गानुसारिभिः  ॥  ५।६८।२०  ॥   

मद्विशिष्टाश्च तुल्याश्च सन्ति तत्र वनौकसः ।  

मत्तः प्रत्यवरः कश्चिन्नास्ति सुग्रीवसन्निधौ  ॥  ५।६८।२१  ॥   

अहं तावदिह प्राप्तः किं पुनस्ते महाबलाः ।  

न हि प्रकृष्टाः प्रेष्यन्ते प्रेष्यन्ते हीतरे जनाः  ॥  ५।६८।२२  ॥   

कार्यनिर्योगे कार्यगतौ । दुरतिक्रमे दुर्निर्वहे  ॥  ५।६८।१०२२  ॥   

  

तदलं परितापेन देवि मन्युर्व्यपैतु ते ।  

एकोत्पातेन वै लङ्कामेष्यन्ति हरियूथपाः  ॥  ५।६८।२३  ॥   

मम पृष्ठगतौ तौ च चन्द्रसूर्याविवोदितौ ।  

त्वत्सकाशं महाभागे नृसिंहावागमिष्यतः  ॥  ५।६८।२४  ॥   

अरिघ्नं सिंहसङ्काशं क्षिप्रं द्रक्ष्यसि राघवम् ।  

लक्ष्मणं च धनुष्पाणीं लङ्काद्वारमुपस्थितम्  ॥  ५।६८।२५  ॥   

नखदंष्ट्रायुधान् वीरान् सिंहशार्दूलविक्रमान् ।  

वानरान् वारणेन्द्राभान् क्षिप्रं द्रक्ष्यसि सङ्गतान्  ॥  ५।६८।२६  ॥   

शैलाम्बुदनिकाशानां लङ्कामलयसानुषु ।  

नर्दतां कपिमुख्यानामचिराच्छ्रोष्यसि स्वनम्  ॥  ५।६८।२७  ॥   

निवृत्तवनवासं च त्वया सार्धमरिन्दमम् ।  

अभिषिक्तमयोध्यायां क्षिप्रं द्रक्ष्यसि राघवम्  ॥  ५।६८।२८  ॥   

तदलमिति । मन्युः दैन्यम् । "मन्युर्दैन्ये क्रतौ क्रुधि " इत्यमरः  ॥ 
५।६८।२३२८  ॥   

  

ततो मया वाग्भिरदीनभाषिणा शिवाभिरिष्टाभिरभिप्रसादिता ।  

जगाम शान्तिं मम मैथिलात्मजा तवापि शोकेन तदा ऽभिपीडिता  ॥  ५।६८।२९  ॥   

इत्यार्षे श्रीरामायणे वाल्मीकीये आदिकाव्ये चतुर्विंशत्सहस्रिकायां
संहितायां श्रीमत्सुन्दरकाण्डे अष्टषष्टितमः सर्गः  ॥  ५।६८  ॥   

तव शोकेनापि ऽनैव दंशान्ऽ इत्यादिमदुक्त्या श्रुतेन । तदा मम
पुरस्तादभिपीडिता । अदीनभाषिणा मया । शिवाभिः इष्टाभिः वाग्भिः
अभिप्रसादिता शान्तिं दुःखनिवृत्तिं जगाम  ॥  ५।६९।२९  ॥   

इति श्रीगोविन्दराजविरचिते श्रीरामायणभूषणे श्रृङ्गारतिलकाख्याने
सुन्दरकाण्डव्याख्याने अष्टषष्टितमः सर्गः  ॥  ५।६८  ॥   

  

सुन्दरकाण्डः समाप्तः  ॥   

इत्थं कौशिकवंशमौक्तिकमणिर्गौविन्दराजाभिधो
वात्स्यश्रीशठकोपदेशिकपदद्वन्द्वैकसेवारतः ।  

पूर्वाचार्यकृता विलोक्य विविधा व्याख्या
मुहुर्जानकीकान्तस्याप्रतिमाज्ञयैव तिलकं सौन्दर्यकाण्डे व्यधात्  ॥  १  ॥   


