+++
title = "०३३"

+++


अथ प्रतिसमादिष्टो लक्ष्मणः परवीरहा ।  

प्रविवेष गुहां घोरां किष्किन्धां रामशासनात्  ॥  ४।३३।१  ॥   

द्वारस्था हरयस्तत्र महाकाया महाबलाः ।  

बभूवुर्लक्ष्मणं दृष्ट्वा सर्वे प्राञ्जलयः स्थिताः  ॥  ४।३३।२  ॥   

अथान्तःपुरं प्रविष्टस्य लक्ष्मणस्य तारया प्रसादनं त्रयस्त्रिंशे
अथेत्यादि । प्रतिसमादिष्टः प्रत्याहूतः, अङ्गदेनेति शेषः  ॥  ४।३३।१,२  ॥   

  

निःश्वसन्तं तु तं दृष्ट्वा क्रुद्धं दशरथात्मजम् ।  

बभूवुर्हरयस्त्रस्ता न चैनं पर्यवारयन्  ॥  ४।३३।३  ॥   

निःश्वसन्तमिति । न चैनं पर्यवारयन् भयेन लक्ष्मणमुपगन्तुं
नाशक्नुवन्नित्यर्थः  ॥  ४।३३।३  ॥   

  

स तां रत्नमयीं श्रीमान् दिव्यां पुष्पितकाननाम् ।  

रम्यां रत्नसमाकीर्णां ददर्श महतीं गुहाम्  ॥  ४।३३।४  ॥   

स तामिति । रत्नमयीं रत्ननिर्मितां रन्तसमाकीर्णाम् आपणस्थरत्नैः
समाकीर्णाम्  ॥  ४।३३।४  ॥   

  

हर्म्यप्रासादसम्बाधां नानापण्योपशोभिताम् ।  

सर्वकामफलैर्वृक्षैः पुष्पितैरुपशोभिताम्  ॥  ४।३३।५  ॥   

देवगन्धर्वपुत्रैश्च वानरैः कामरूपिभिः ।  

दिव्यमाल्याम्बरधरैः शोभितां प्रियदर्शनैः  ॥  ४।३३।६  ॥   

हर्म्याः धनिनां वासाः । प्रासादाः देवगृहाः  ॥  ४।३३।५,६  ॥   

  

चन्दनागरुपद्मानां गन्धैः सुरभिगन्धिनाम् ।  

मैरेयाणां मधूनां च सम्मोदितमहापथाम् ।  

ददर्श गिरिनद्यश्च विमलास्तत्र राघवः  ॥  ४।३३।७  ॥   

पद्मानाम् आलेपविशेषाणाम् । ददर्शेति । गिरिनद्यः गिरिनदीः । व्यत्ययेन
द्वितीया  ॥  ४।३३।७  ॥   

  

अङ्गदस्य गृहं रम्यं मैन्दस्य द्विविदस्य च ।  

गवयस्य गवाक्षस्य गजस्य शरभस्य च  ॥  ४।३३।८  ॥   

विद्युन्मालेश्च सम्पातेः सूर्याक्षस्य हनूमतः ।  

वीरबाहोः सुबाहोश्च नलस्य च महात्मनः  ॥  ४।३३।९  ॥   

कुमुदस्य सुषेणस्य तारजाम्बवतोस्तथा ।  

दधिवक्त्रस्य नीलस्य सुपाटलसुनेत्रयोः  ॥  ४।३३।१०  ॥   

एतेषां कपिमुख्यानां राजमार्गे महात्मनाम् ।  

ददर्श गृहमुख्यानि महासाराणि लक्ष्मणः  ॥  ४।३३।११  ॥   

पाण्डुराभ्रप्रकाशानि दिव्यमाल्ययुतानि च ।  

प्रभूतधनाधान्यानि स्त्रीरत्नैः शोभितानि च  ॥  ४।३३।१२  ॥   

अङ्गदस्येत्यादि । महासाराणि अतिदृढानि  ॥  ४।३३।८१२  ॥   

  

पाण्डुरेण तु सालेन परिक्षिप्तं दुरासदम् ।  

वानरेन्द्रगृहं रम्यं महेन्द्रसदनोपमम्  ॥  ४।३३।१३  ॥   

शुक्लैः प्रासादशिखरैः कैलासशिखरोपमैः ।  

सर्वकामफलैर्वृक्षैः पुष्पितै रुपशोभितम्  ॥  ४।३३।१४  ॥   

महेन्द्रदत्तैः श्रीमद्भिर्नीलजीमूतसन्निभैः ।  

दिव्यपुष्पफलैर्वृक्षैः शीतच्छायैर्मनोरमैः  ॥  ४।३३।१५  ॥   

हरिभिः संवृतद्वारं बलिभिः शस्त्रपाणिभिः ।  

दिव्यमाल्यावृतं शुभ्रं तप्तकाञ्चनतोरणम्  ॥  ४।३३।१६  ॥   

सुग्रीवस्य गृहं रम्यं प्रविवेश महाबलः ।  

अवार्यमाणः सौमित्रिर्महाभ्रमिव भास्करः  ॥  ४।३३।१७  ॥   

स सप्त कक्ष्या धर्मात्मा नानाजनसमाकुलाः ।  

प्रविश्य सुमहद् गुप्तं ददर्शान्तःपुरं महत्  ॥  ४।३३।१८  ॥   

हैमराजतपर्यङ्कैर्बहुभिश्च वरासनैः ।  

महार्हास्तरणोपेतैस्तत्र तत्रोपशोभितम्  ॥  ४।३३।१९  ॥   

पाण्डुरेण सालेन सुधाधवलितप्राकारेण । दिव्यपुष्पफलैर्वृक्षैरित्यनेन
इन्द्रदत्ताः  

स्वर्गीया वृक्षा उच्यन्ते । पूर्वमुक्ता वृक्षा भौमा इत्यवगन्तव्यम् ।
पूर्वं "वानरेन्द्रगृहं रम्यम्" इत्युक्तस्यानेकविशेषणव्यवधानेन सुग्रीवस्य
गृहं रम्यमिति पुनर्वचनम् । स्वरूपतो रम्यम् उक्तविशेषणैश्च रम्यमिति
रम्यपदद्वयनिर्वाहः । यद्वा वानरेन्द्रगृहं वानरेन्द्रयोः ऋक्षरजोवालिनोः
गृहभूतम् इदानीं सुग्रीवस्य गृहं प्रविवेशेति सम्बन्धः  ॥  ४।३३।१३१९  ॥   

  

प्रविशन्नेव सततं शुश्राव मधुरस्वरम् ।  

तन्त्रीगीतसमाकीर्णं समगीतपदाक्षरम्  ॥  ४।३३।२०  ॥   

बह्वीश्च विविधाकारा रूपयौवनगर्विताः ।  

स्त्रियः सुग्रीवभवने ददर्श स महाबलः  ॥  ४।३३।२१  ॥   

प्रविशन्नेवेति । सः लक्ष्मणः । ततं वीणादिवाद्यजातम् । मधुरस्वरं
मधुरश्रुतियुक्तम् । तन्त्रीशब्देन तन्त्रीध्वनिर्लक्ष्यते ।
तद्रूपैर्गीतैः समाकीर्णम् । समगीतपदाक्षरं समतया तन्त्रीगातसमतया गीतानि
कण्ठैर्गीतानि पदान्यक्षराणि च यस्य । यद्वा समानि अन्यूनातिरिक्तानि
गीतसम्बन्धीनि पदान्यक्षराणि च यस्य  ॥  ४।३३।२०,२१  ॥   

  

दृष्ट्वा ऽभिजनसम्पन्नाश्चित्रमाल्यकृतस्नजः ।  

फलमाल्यकृतव्यग्रा भूषणोत्तमभूषिताः  ॥  ४।३३।२२  ॥   

नातृप्तान्नापि चाव्यग्रान्नानुदात्तपरिच्छदान् ।  

सुग्रीवानुचरांश्चापि लक्षयामास लक्ष्मणः  ॥  ४।३३।२३  ॥   

दृष्ट्वेति । फलमाल्यकृतव्याग्राः फलमाल्यार्थं व्यग्रा इत्यर्थः ।
नानुदात्तपरिच्छदान् उत्कृष्टवस्त्राभरणादिकान्  ॥  ४।३३।२२,२३  ॥   

  

कूजितं नूपुराणां च काञ्चीनां निनदं तथा ।  

सन्निशम्य ततः श्रीमान् सौमित्रिर्लज्जितो ऽभवत्  ॥  ४।३३।२४  ॥   

कूजितमिति । लज्जितो ऽभवत्, उपरिसुरतद्योतकत्वादिति भावः  ॥  ४।३३।२४  ॥   

  

रोषवेगप्रकुपितः श्रुत्वा चाभरणस्वनम् ।  

चकार ज्यास्वनं वीरो दिशः शब्देन पूरयन्  ॥  ४।३३।२५  ॥   

रोषोति । रोषवेगप्रकुपितः रोषप्रवृद्धः । प्रकोपशब्दो ह्यभिवृद्धवाची  ॥ 
४।३३।२५  ॥   

  

चारित्रेण महाबाहुरपकृष्टः स लक्ष्मणः ।  

तस्थावेकान्तमाश्रित्य रामशोकसमन्वितः  ॥  ४।३३।२६  ॥   

चारित्रेणेति । रामशोकसमन्वितः रामविषयशोकसमन्वितः । एकान्तं
स्त्रीप्रसङ्गरहितप्रदेशम्  ॥  ४।३३।२६  ॥   

  

तेन चापस्वनेनाथ सुग्रीवः प्लवगाधिपः ।  

विज्ञायागमनं त्रस्तः सञ्चचाल वरासनात्  ॥  ४।३३।२७  ॥   

अङ्गदेन यथा मह्यं पुरस्तात्प्रतिवेदितम् ।  

सुव्यक्तमेष सम्प्राप्तः सौमित्रिर्भ्रातृवत्सलः  ॥  ४।३३।२८  ॥   

अङ्गदेन समाख्यातं ज्यास्वनेन च वानरः ।  

बुबुधे लक्ष्मणं प्राप्तं मुखं चास्य व्यशुष्यत  ॥  ४।३३।२९  ॥   

तेनेति । सौमित्रिः सम्प्राप्त इत्यागमनं विज्ञायेति सम्बन्धः । सञ्चचाल
वरासनात् लाङ्गूलचालनमाल्यच्छेदनादिकापेयव्यापारानकरोदित्यर्थः  ॥ 
४।३३।२७२९  ॥   

  

ततस्तारां हरिश्रेष्ठः सुग्रीवः प्रियदर्शनाम् ।  

उवाच हितमव्यग्रस्त्राससम्भ्रान्तमानसः  ॥  ४।३३।३०  ॥   

किन्नु तत्कारणं सुभ्रु प्रकृत्या मृदुमानसः ।  

सरोष इव सम्प्राप्तो येनायं राघवानुजः  ॥  ४।३३।३१  ॥   

किं पश्यसि कुमारस्य रोषस्थानमनिन्दिते ।  

न खल्वकारणे कोपमाहरेन्नरसत्तमः  ॥  ४।३३।३२  ॥   

यदस्य कृतमस्माभिर्बुध्यसे किञ्चिदप्रियम् ।  

तद् बुद्ध्या सम्प्रधार्याशु क्षिप्रमर्हसि भाषितुम्  ॥  ४।३३।३३  ॥   

अथवा स्वयमेवैनं द्रष्टुमर्हसि भाषितुम् ।  

वचनैः सान्त्वयुक्तैश्च प्रसादयितुमर्हसि  ॥  ४।३३।३४  ॥   

त्वद्दर्शनविशुद्धात्मा न स कोपं करिष्यति ।  

नहि स्त्रिषु महात्मानः क्वचिर्त्कुवन्ति दारुणम्  ॥  ४।३३।३५  ॥   

तत इति । अव्यग्रः, कार्यांश इति शेषः  ॥  ४।३३।३०३५  ॥   

  

त्वया सान्त्वैरुपक्रान्तं प्रसन्नेन्द्रियमानसम् ।  

ततः कमलपत्त्राक्षं द्रक्ष्याम्यहमरिन्दमम्  ॥  ४।३३।३६  ॥   

त्वयेति । त्वया सान्त्वैः प्रसन्नेन्द्रियमानसमिति सम्बन्धः । उपक्रान्तम्
उपागतम्  ॥  ४।३३।३६  ॥   

  

सा प्रस्खलन्ती मदविह्वलाक्षी प्रलम्बकाञ्चीगुणहेमसूत्रा ।  

सलक्षणा लक्ष्मणसन्निधानं जगाम तारा नमिताङ्गयाष्टिः  ॥  ४।३३।३७  ॥   

सेति । सा कान्तसंश्लेषं विनापि रमणीयगमनसौन्दर्या प्रस्खलन्ती
संश्लेषकृतायासेन पदे पदं कृत्वा गच्छन्ती मदविह्वलाक्षी
भोगसंवर्धकमधुपानमदेन विह्वलनेत्रा प्रलम्बे काञ्चीगुणहेमसूत्रे यस्याः सा
प्रलम्बकाञ्चीगुणहेमसूत्रा, ईषच्छिथिलदुकूलतया शयने यथा स्थिता तथैव
समागतेत्यर्थः । सलक्षणा व्यक्तैः सम्भोगलक्षणैः समागता । लक्ष्मणसन्निधानं
जगाम । किं मातुरपि गोप्यमस्तीत्यागता । नमिताङ्गयष्टिः द्रवीभावावस्थायां
नमितं नार्जवमर्हति । अतः नम्रतैव यथा निरूपकं भवति तथा स्थितेत्यर्थः  ॥ 
४।३३।३७  ॥   

  

स तां समीक्ष्यैव हरीशपत्नीं तस्थावुदासीनतया महात्मा ।  

अवाङ्मुखो ऽभून्मनुजेन्द्रपुत्रः स्त्रीसन्निकर्षाद्विनिवृत्तकोपः  ॥ 
४।३३।३८  ॥   

उदासीनतया तत्कान्तिनिर्वर्णनानादरतया  ॥  ४।३३।३८  ॥   

  

सा पानयोगाद्विनिवृत्तलज्जा दृष्टिप्रसादाच्च नरेन्द्रसूनोः ।  

उवाच तारा प्रणयप्रगल्भं वाक्यं महार्थं परिसान्त्वपूर्वम्  ॥  ४।३३।३९  ॥   

नरेन्द्रसूनोः धार्मिकस्य लक्ष्मणस्य दृष्टिप्रसादाद्धेतोः । प्रणयप्रगल्भं
स्नेहदृष्टम्  ॥  ४।३३।३९  ॥   

  

किं कोपमूलं मनुजेन्द्रपुत्र कस्ते न सन्तिष्ठति वाङ्निदेशे ।  

कः शुष्कवृक्षं वनमापतन्तं दवाग्निमासीदति निर्विशङ्कः  ॥  ४।३३।४०  ॥   

चतुरो मासान् राजपुत्रौ विद्युत्स्तनितसात्कृत्य स्वयं भोगप्रवणा स्थिता
तज्जानन्त्यपि किं कोपमूलमित्याह तत्कृपारसविशेषज्ञतया, दृष्टिप्रसादादिति
ह्युक्तम् । मनुजेन्द्रपुत्र षष्टिवर्षसहस्राणि राज्यं परिपाल्य प्रजापराधं
क्षान्तवतो दशरथस्य पुत्रस्त्वम् अपराधिजनानां शिरश्छेदनं करिष्यामीति
सम्प्रति समागतो ऽसि, सम्यञ्ची भवतो गतिः । कस्ते न सन्तिष्ठति वाङ्निदेशे
यस्ते वाङ्निदेशे न तिष्ठति स कः? अशास्त्रवश्यस्य दृष्टे वस्तुनि सपदि
चापलं कृत्वा निवर्तितुमक्षमस्य तिर्यग्जनस्य च्युतान् भोगान् स्वयमेव
दत्त्वा स्वाज्ञां कुर्वन्तं हिंसितुमिच्छसि । क इत्यादि । दवाग्नौ पतन्
चपलः शलभः किलेति भावः । तद्वच्चलो ऽयमित्येवं दृष्टान्तः ।
सन्तिष्ठतीत्यार्षं परस्मैपदम्  ॥  ४।३३।४०  ॥   

  

स तस्या वचनं श्रुत्वा सान्त्वपूर्वमसंशयम् ।  

भूयः प्रणयदृष्टार्थं लक्ष्मणो वाक्यमब्रवीत्  ॥  ४।३३।४१  ॥   

स इति । असंशयं निःसंशयम्, अकुटिलमिति यावत् । प्रणयदृष्टार्थं
स्नेहसन्दर्शितप्रयोजनम्  ॥  ४।३३।४१  ॥   

  

किमयं कामवृत्तस्ते लुप्तधर्मार्थसङ्ग्रहः ।  

भर्ता भर्तृहिते युक्ते न चैनमवबुध्यसे  ॥  ४।३३।४२  ॥   

अतीवायुक्तं तव भर्तुर्विषयप्रावण्यमित्याह किमयमित्यादिना । युक्ते सक्ते
इति सम्बुद्धिः । अयं कामवृत्त इति एनं नावबुध्यसे किमिति सम्बन्धः  ॥ 
४।३३।४२  ॥   

  

न चिन्तयति राज्यार्थं नास्मान् शोकपरायणान् ।  

सामात्यपरिषत्तारे पानमेवोपसेवते  ॥  ४।३३।४३  ॥   

न चिन्तयतीति । राज्यार्थं राज्यरूपप्रयोजनम्  ॥  ४।३३।४३  ॥   

  

स मासांश्चतुरः कृत्वा प्रमाणं प्लवगेश्वरः ।  

व्यीतीतांस्तान्मदव्यग्रो विहरन्नावबुध्यते  ॥  ४।३३।४४  ॥   

प्रमाणं मर्यादाम्  ॥  ४।३३।४४  ॥   

  

नहि धर्मार्थसिद्ध्यर्थं पानमेवं प्रशस्यते ।  

पानादर्थश्च धर्मश्च कामश्च परिहीयते  ॥  ४।३३।४५  ॥   

धर्मार्थसिद्ध्यर्थम्, यतमानस्येति शेषः  ॥  ४।३३।४५  ॥   

  

धर्मलोपो महांस्तावत्कृते ह्यप्रतिकुर्वतः ।  

अर्थलोपश्च मित्रस्य नाशे गुणवतो महान्  ॥  ४।३३।४६  ॥   

धर्मेति । कृते उपकारविषये अप्रतिकुर्वतः महान् धर्मलोपो भवेत् ।
प्रत्युपकाराकरणाद्गुणवतो मित्रस्य नाशे सति महानर्थलोपो भवेत् । चकारात्
कामलोपश्च  ॥  ४।३३।४६  ॥   

  

मित्रं ह्यर्थगुणश्रेष्ठं सत्यधर्मपरायणम् ।  

तद्द्वयं तु परित्यक्तं न तु धर्मे व्यवस्थितम्  ॥  ४।३३।४७  ॥   

उक्तमर्थमुपपादयति मित्रं हीति । सत्यधर्मपरायणं मित्रम् अर्थगुणश्रेष्ठं
हि । अत्र गुणशब्दः कामवाची । अर्थकामयोर्मूलत्वान्मित्रं ताभ्यां श्रेष्ठं
हि । तादृशं मित्रं त्यजता सुग्रीवेण तद्द्वयम् अर्थकामद्वयं परित्यक्तुं
तु परित्यक्तमेव । धर्मे तु न व्यवस्थितम्, धर्मो ऽपि परित्यक्त इत्यर्थः
 ॥  ४।३३।४७  ॥   

  

तदेवं प्रस्तुते कार्ये कार्यमस्माभिरुत्तरम् ।  

यत्कार्यं कार्यतत्त्वज्ञे तदुदाहर्तुमर्हसि  ॥  ४।३३।४८  ॥   

तदिति । तत्तस्मात् । कार्यतत्त्वज्ञे कार्ये, धर्मार्थकामविलोपहेतुभूते
मित्रपरित्यागलक्षणे कार्ये एवं प्रस्तुते सति यदुत्तरं कार्यमस्माभिः
कार्यं कर्तव्यम्, तत् उदाहर्तुम् वक्तुम् अर्हसि  ॥  ४।३३।४८  ॥   

  

सा तस्य धर्मार्थसमाधियुक्तं निशम्य वाक्यं मधुरस्वभावम् ।  

तारा गतार्थे मनुजेन्द्रकार्ये विश्वासयुक्तं तमुवाच भूयः  ॥  ४।३३।४९  ॥   

सेति । धर्मार्थयोः समाधिना सम्बन्धेन युक्तम् । गतार्थे प्रयोजनयुक्ते ।
नरेन्द्रकार्ये विषये विश्वासयुक्तम्  ॥  ४।३३।४९  ॥   

  

न कोपकालः क्षितिपालपुत्र न चातिकोपः स्वजने विधेयः ।  

त्वदर्थकामस्य जनस्य तस्य प्रमादमप्यर्हसि वीर सोढुम्  ॥  ४।३३।५०  ॥   

न कोपकालः, सुग्रीवस्य कामार्तत्वादिति भावः । त्वदर्थकामस्य
त्वत्प्रयोजनपरस्य । जनस्य सुग्रीवस्य  ॥  ४।३३।५०  ॥   

  

कोपं कथं नाम गुणप्रकृष्टः कुमार कुर्यादपकृष्टसत्त्वे ।  

कस्त्वद्विधः कोपवशं हि गच्छेत्सत्त्वावरुद्धस्तपसः प्रसूतिः  ॥  ४।३३।५१
 ॥   

गुणप्रकृष्टः उत्कृष्टवीर्यगुणः । अपकृष्टसत्त्वे हीनबले । सत्त्वावरुद्धः
व्यवसाययुक्तः । "द्रव्यासु व्यसायेषु सत्त्वमस्त्री तु जन्तुषु" इत्यमरः ।
तपसः शान्तिरूपस्य प्रसूतिः उत्पतिस्थानम्  ॥  ४।३३।५१  ॥   

  

जानामि रोषं हरिवीरबन्धोर्जानामि कार्यस्य च कालसङ्गम् ।  

जानामि कार्यं त्वयि यत्कृतं नस्तञ्चापि जानामि यदत्र कार्यम्  ॥  ४।३३।५२
 ॥   

मद्रोषमेव जानासि नतु तद्धेतूनित्यत्राह जानामीति । हरिवीरबन्धो रामस्य ।
रोषं जानामि रोषममोघस्वरूपं जानामीत्यर्थः । कार्यस्य च कालसङ्गम्
उद्योगरूपकार्यस्य कालविलम्बनं च जानामि । जानामि कार्यं त्वयि यत्कृतं नः
यत् वालिवधरूपं कार्यं नः असमाकं कृतम्, त्वयि विद्यमानं तदपि जानामि ।
यदत्र कार्यम् अस्मिन्नुपकारे अस्माभिर्यत्सीतान्वेषणादिकं कर्तव्यं
तच्चापि जानामि  ॥  ४।३३।५२  ॥   

  

तच्चापि जानामि यथा ऽविषह्यं बलं नरश्रेष्ठ शरीरजस्य ।  

जानामि यस्मिंश्च जने ऽवबद्धं कामेन सुग्रीवमसक्तमद्य  ॥  ४।३३।५३  ॥   

तच्चेति । हे नरश्रेष्ठः शरीरजस्य कामस्य बलं यथा अविषह्यं तच्चापि जानामि
। अद्य सुग्रीवं यस्मिन् जने कामेन असक्तम् अनवरतम् अवबद्धं जानामि । तं च
स्त्रीजनं जानामीति योजना  ॥  ४।३३।५३  ॥   

  

न कामतन्त्रे तव बुद्धिरस्ति त्वं वै यथा मन्युवशं प्रपन्नः ।  

न देशकालौ हि न चार्थधर्मावपेक्षते कामरतिर्मनुष्यः  ॥  ४।३३।५४  ॥   

लक्ष्मणसंरम्भोपशमनाय स्वप्रागल्भ्येन लोकस्थितिं दर्शयति न कामतन्त्रे
इत्यादिना । त्वं यथा येन प्रकारेण मन्युवशं प्रपन्नः तेन प्रकारेण
कामतन्त्रे रतिक्रीडादौ कामतन्त्राभिज्ञश्चेत्तादृशं न द्विष्या इति भावः
 ॥  किं कामतन्त्रप्रवणः किमपि न जानातीत्यत्राह न देशकालाविति  ॥  ४।३३।५४
 ॥   

  

तं कामवृत्तं मम सन्निकृष्टं कामाभियोगाच्च निवृत्तलज्जम् ।  

क्षमस्व तावत्परवीरहन्तस्त्वद्भ्रातरं वानरवंशनाथम्  ॥  ४।३३।५५  ॥   

तमिति । मम सन्निकृष्टं समीपस्थम् । अत एव कामवृत्तं कामव्यापारमिति क्रमेण
योजना  ॥  ४।३३।५५  ॥   

  

महर्षयो धर्मतपोभिकामाः कामानुकामाः प्रतिबद्धमोहाः ।  

अयं प्रकृत्या चपलः कपिस्तु कथं न सज्जेत सुखेषु राजा  ॥  ४।३३।५६  ॥   

महर्षयो ऽपि कामवशाः, किमुत पृथग्जन इत्याह महर्षय इति । धर्मतपसी
अभिकामयन्त इति धर्मतपोभिकामाः । कामस्याभिलाषस्य अनु पश्चात् कामो येषां
ते कामानुकामाः । प्रतिबद्धमोहाः नियतस्त्रीव्यामोहाः  ॥  ४।३३।५६  ॥   

  

इत्येवमुक्त्वा वचनं महार्थं सा वानरी लक्ष्मणमप्रमेयम् ।  

पुनः सखेलं मदविह्वलं च भर्तुर्हितं वाक्यमिदं बभाषे  ॥  ४।३३।५७  ॥   

उद्योगस्तु चिराज्ञप्तः सुग्रवेण नरोत्तम ।  

कामस्यापि विधेयेन तवार्थप्रतिसाधने  ॥  ४।३३।५८  ॥   

आगता हि महावीर्या हरयः कामरूपिणः ।  

कोटीशतसहस्राणि नानानगनिवासिनः  ॥  ४।३३।५९  ॥   

इतीति । सखेलं सलीलम्  ॥  ४।३३।५७५९  ॥   

  

तदागच्छ महाबाहो चारित्रं रक्षितं त्वया ।  

अच्छलं मित्रभावेन सतां दारावलोकनम्  ॥  ४।३३।६०  ॥   

चारित्रं रक्षितं त्वया । अन्तःपुरस्त्र्यवलोकनमनुचितमिति बहिरेव तिष्ठता
त्वया सदाचारः सम्यगनुष्ठित इत्यर्थः । शरणागतरक्षणाचारस्त्वया
सम्यगनुष्ठित इति वा । अच्छलम् अदोषावहम्  ॥  ४।३३।६०  ॥   

  

तारया चाभ्यनुज्ञातस्त्वरया चापि चोदितः ।  

प्रविवेश महाबाहुरभ्यन्तरमरिन्दमः  ॥  ४।३३।६१  ॥   

ततः सुग्रवमासीनं काञ्चने परमासने ।  

महार्हास्तरणोपेते ददर्शादित्यसन्निभम्  ॥  ४।३३।६२  ॥   

दिव्याभरणचित्राङ्गं दिव्यरूपं यशस्विनम् ।  

दिव्यमाल्याम्बरधरं महेन्द्रमिव दुर्जयम्  ॥  ४।३३।६३  ॥   

दिव्याभरणमाल्याभिः प्रमदाभिः समावृतम् ।  

संरब्धतररक्ताक्षो बभूवान्तकसन्निभः  ॥  ४।३३।६४  ॥   

रुमां तु वीरः परिरभ्य गाढं वरासनस्थो वरहेमवर्णः ।  

ददर्श सौमित्रिमदीनसत्त्वं विशालनेत्रः सुविशालनेत्रम्  ॥  ४।३३।६५  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
त्रयस्त्रिंशः सर्गः  ॥  ३३  ॥   

तारयेत्यादिश्लोकचतुष्टयमेकं वाक्यम् । समावृतं परिवृतम् । संरब्धतरः
कुपिततरः । अत एव रक्ताक्षश्च  ॥  ४।३३।६१६५  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने त्रयस्त्रिंशः सर्गः  ॥  ३३  ॥   


