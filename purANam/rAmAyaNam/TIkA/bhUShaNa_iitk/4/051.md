+++
title = "०५१"

+++


इत्युक्त्वा हनुमांस्तत्र पुनः कृष्णाजिनाम्बराम् । त्ित्र त्त्र  

अब्रवीत्तां महाभागां तापसीं धर्मचारिणीम्  ॥  ४।५१।१  ॥   

अथ स्वयम्प्रभया ऋक्षबिलवृत्तान्तोक्तिरेकपञ्चाशे इत्युक्त्वेत्यादि  ॥ 
४।५१।१  ॥   

  

इदं प्रविष्टाः सहसा बिलं तिमिरसंवृतम् ।  

क्षुत्पिपासापरिश्रान्ताः परिखिन्नाश्च सर्वशः  ॥  ४।५१।२  ॥   

परिखिन्नाः अध्वश्रमखिन्नाः  ॥  ४।५१।२  ॥   

  

महद्धरण्या विवरं प्रविष्टाः स्म पिपासिताः ।  

इमास्त्वेवंविधान् भावान् विविधानद्भुतोपमान्  ॥  ४।५१।३  ॥   

क्षुत्पिपासा परिश्रान्तत्वेपि पिपासैव प्रवेशहेतुरित्याशयेनोक्तं पिपासिता
इति । भावान् पदार्थान्  ॥  ४।५१।३  ॥   

  

दृष्ट्वा वयं प्रव्यथिताः सन्भ्रान्ता नष्टचेतसः ।  

कस्यैते काञ्चना वृक्षास्तरुणादित्यसन्निभाः  ॥  ४।५१।४  ॥   

शुचीन्यभ्यवहार्याणि मूलानि च फलानि च ।  

काञ्चनानि विमानानि राजतानि गृहाणि च  ॥  ४।५१।५  ॥   

प्रव्यथिताः किमिदमसुरादिमायेति सञ्जातव्यथाः । नष्टचेतसः
कर्तव्यबुद्धिरहिताः  ॥  ४।५१।४,५  ॥   

  

तपनीयगवाक्षणि मणिजालावृतानि च ।  

पुष्पिताः फलवन्तश्च पुण्याः सुरभिगन्धिनः  ॥  ४।५१।६  ॥   

इमे जाम्बूनदमयाः पादपाः कस्य तेजसा ।  

काञ्चनानि च पद्मानि जातानि विमले जले  ॥  ४।५१।७  ॥   

मणिजलावृतानि रत्नमयजालकानि । जालकगवाक्षयोर्भेद उक्तः  ॥  ४।५१।६,७  ॥   

  

कथं मत्स्याश्च सौवर्णाश्चरन्ति सह कच्छपैः ।  

आत्मानमनुभावं च कस्य चैतत्तपोबलम्  ॥  ४।५१।८  ॥   

अजानतां नः सर्वेषां सर्वमाख्यातुमर्हसि ।  

एवमुक्ता हनुमता तापसी धर्मचारिणी ।  

प्रत्युवाच हनूमन्तं सर्वभूतहिते रता  ॥  ४।५१।९  ॥   

आत्मानं त्वाम् । अनुभावं प्रभावम् । कस्य चैतत्तपोबलं, तच्चेत्यर्थः  ॥ 
४।५१।८,९  ॥   

  

मयो नाम महातेजा मायावी दानवर्षभः ।  

तेनेदं निर्मितं सर्वं मायया काञ्चनं वनम्  ॥  ४।५१।१०  ॥   

पुरा दानवमुख्यानां विश्वकर्मा बभूव ह ।  

येनेदं काञ्चनं दिव्यं निर्मितं भवनोत्तमम्  ॥  ४।५१।११  ॥   

स तु वर्षसहस्राणि तपस्तप्त्वा महावने ।  

पितामहाद्वरं लेभे सर्वमौशनसं धनम्  ॥  ४।५१।१२  ॥   

वनं विधाय बलवान् सर्वकामेश्वरस्तदा ।  

उवास सुखितः कालं कञ्चिदस्मिन् महावने  ॥  ४।५१।१३  ॥   

मयो नाम त्रिपुराधिपतिः त्रिपुरे नष्टे स्वरक्षणार्थमिदं बिलं कृतवानिति
मात्स्यपुराणे त्रिपुरदहनप्रस्तावे ऽभिहितम् । मायया विचित्रशक्या । मायावी
मायायुक्तः । दानवर्षभ इत्यनेन नायमसुरतक्षा मय इति सूचितम्  ॥  ४।५१।१०१३
 ॥   

  

तमप्सरसि हेमायां सक्तं दानवपुङ्गवम् ।  

विक्रम्यैवाशनिं गृह्य जघानेशः पुरन्दरः  ॥  ४।५१।१४  ॥   

तम् स्वपुत्रीं मन्दोदरीं रावणाय दत्तवन्तम् एकान्ते हेमायां सक्तं
विदित्वा ईशः त्रैलोक्याधिपतिः अशनिं वज्रं गृहीत्वा जघान  ॥  ४।५१।१४  ॥   

  

इदं च ब्रह्माणा दत्तं हेमायै वनमुत्तमम् ।  

शाश्वताः कामभोगाश्च गृहं चेदं हिरण्मयम्  ॥  ४।५१।१५  ॥   

दुहिता मेरुसावर्णेरहं तस्याः स्वयम्प्रभा ।  

इदं रक्षामि भवनं हेमाया वानरोत्तम  ॥  ४।५१।१६  ॥   

इदं चेति । मयनाशानन्तरम् इदं वनं ब्रह्मणा हेमायै दत्तम्  ॥  ४।५१।१५,१६
 ॥   

  

मम प्रियसखी हेमा नृत्तगीतविशारदा ।  

तया दत्तवरा चास्मि रक्षामि भवनोत्तमम्  ॥  ४।५१।१७  ॥   

ममेति । सेदानीं ब्रह्मसदनं गतेत्याशयेनाह नृत्तेति  ॥  ४।५१।१७  ॥   

  

किं कार्यं कस्य वा हेतोः कान्ताराणि प्रपश्यथ ।  

कथं चेदं वनं दुर्गं युष्माभिरुपलक्षितम्  ॥  ४।५१।१८  ॥   

किं कर्यं किं प्रयोजनम् । कस्य हेतोः कस्मात् प्रयोजनात्  ॥  ४।५१।१८  ॥   

  

इमान्यभ्यवहार्याणि मूलानि च फलानि च ।  

भुक्त्वा पीत्वा च पानीयं सर्वं मे वक्तुमर्हथ  ॥  ४।५१।१९  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
एकपञ्चाशः सर्गः  ॥  ५१  ॥   

अस्मिन् सर्गे सार्धैकोनविंशतिश्लोकाः  ॥  ४।५१।१९  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने एकपञ्चाशः सर्गः  ॥  ५१  ॥   


