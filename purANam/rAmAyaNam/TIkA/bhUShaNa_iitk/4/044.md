+++
title = "०४४"

+++


विशेषेण तु सुग्रीवो हनुमत्यर्थमुक्तवान् ।  

स हि तस्मिन् हरिश्रेष्ठे निश्चितार्थो ऽर्थसाधने  ॥  ४।४४।१  ॥   

अथ निश्चितकार्यसाधनसमार्थ्याय हमुमते अङ्गुलीयकदानं चतुश्चत्वारिंशे
विशेषेण त्वित्यादि । हनुमति विषये अर्थं वक्ष्यमाणार्थम् उक्तवान् ।
विशेषार्थकथने हेतुमाह स हीति । अर्थसाधने विषये निश्चितार्थः  ॥  ४।४४।१
 ॥   

  

अब्रवीच्च हनूमन्तं विक्रान्तमनिलात्मजम् ।  

सुग्रीवः परमप्रीतः प्रभुः सर्ववनौकसाम्  ॥  ४।४४।२  ॥   

सङ्ग्रहेणोक्तमर्थं विस्तरेण दर्शयति अब्रवीच्चेत्यादिना  ॥  ४।४४।२  ॥   

  

न भूमौ नान्तरिक्षे वा नाम्बरे नामरालये ।  

नाप्सु वा गतिसङ्गं ते पश्यामि हरिपुङ्गव  ॥  ४।४४।३  ॥   

सासुराः सहगन्धर्वाः सनागनरदेवताः ।  

विदिताः सर्वलोकास्ते ससागरधराधराः  ॥  ४।४४।४  ॥   

भूमौ सजातीयप्रतिपक्षबहुलायाम्, अन्तरिक्षे निरालम्बे मेघादिसञ्चारमार्गे,
अम्बरे वातचक्राक्रान्तप्रदेशे, अमरालये प्रबलाधिष्ठिते स्वर्गे, अप्सु
तिर्यक्सञ्चारानर्हासु वा गतिसङ्गं गतिविलम्बं न पश्यामि  ॥  ४।४४।३,४  ॥   

  

गतिर्वेगश्च तेजश्च लाघवं च महाकपे ।  

पितुस्ते सदृशं वीर मारुतस्य महौजसः  ॥  ४।४४।५  ॥   

गतिः अप्रतिहतगातिः  ॥  ४।४४।५  ॥   

  

तेजसा वापि ते भूतं समं भुवि न विद्यते ।  

तद्यथा लभ्यते सीता तत् त्वमेवोपपादय  ॥  ४।४४।६  ॥   

तेजसेति । भूतं जन्तुः । तत् तस्मात्कारणात् । तत् सीतान्वेषणम् । उपपादय
सम्पादय  ॥  ४।४४।६  ॥   

  

त्वय्येव हनुमान् स्वस्ति बलं बुद्धिः पराक्रमः ।  

देशकालानुवृत्तिश्च नयश्च नयपण्डित  ॥  ४।४४।७  ॥   

नयपण्डितेत्यनन्तरमितिकरणं बोध्यम् । इत्यब्रवीदिति पूर्वेणान्वयः  ॥ 
४।४४।७  ॥   

  

ततः कार्यसमासङ्गमवगम्य हनूमति ।  

विदित्वा हनुमानं च चिन्तयामास राघवः  ॥  ४।४४।८  ॥   

ततः सुग्रीववचनात् हनूमति कार्यसमासङ्गं कार्यविषयासक्तिम् अवगम्य अस्मिन्
सुग्रीवेण स्वकार्यभारो निक्षिप्त इति ज्ञात्वेत्यर्थः । स्वयमपि हनुमन्तं
कार्यसाधकं विदित्वा चिन्तयामास  ॥  ४।४४।८  ॥   

  

सर्वथा निश्चितार्थो ऽयं हनूमति हरीश्वरः ।  

निश्चितार्थकरश्चापि हनुमान् कार्यसाधने  ॥  ४।४४।९  ॥   

चिन्ताप्रकारमाह सर्वथेत्यादिना श्लोकद्वयेन । अन्ते इतिकरणं बोध्यम् ।
कार्यसाधने विषये निश्चितार्थः निश्चितकार्यसाधकः । हनुमानपि
निश्चितार्थकरः  ॥  ४।४४।९  ॥   

  

तदेवं प्रस्थितस्यास्य परिज्ञातस्य कर्मभिः ।  

भर्त्रा परिगृहीतस्य ध्रुवः कार्यफलोदयः  ॥  ४।४४।१०  ॥   

तदेवमिति । अस्य कार्यफलोदयः अस्य सम्बन्धीनि कार्यसिद्धिः । ध्रुवः
निश्चितः  ॥  ४।४४।१०  ॥   

  

तं समीक्ष्य महातेजा व्यवसायोत्तरं हरिम् ।  

कृतार्थ इव संवृत्तः प्रहृष्टेन्द्रियमानसः  ॥  ४।४४।११  ॥   

व्यवसायोत्तरं व्यवसायेन उत्तरं श्रेष्ठम् । कृतार्थः संवृत्त इव,
अमन्यतेति शेषः  ॥  ४।४४।११  ॥   

  

ददौ तस्य ततः प्रीतः स्वनामाङ्कोपशोभितम् ।  

अङ्गुलीयमभिज्ञानं राजपुत्र्याः परन्तपः  ॥  ४।४४।१२  ॥   

राजपुत्र्या अभिज्ञानम् अभिज्ञायते ऽनेनेत्यात्रिज्ञानम् । ननु
त्यक्तसकलधनस्य वन्यवृत्त्या वर्तमानस्य कुतो ऽङ्गुलीयकमिति चेत्
इदमेकमेतत्कार्यार्थं रक्षितवान् । अथ एवाङ्गुलीयमुन्मुच्येति नोक्तम् ।
यद्वा रामनामाङ्कितमङ्गुलीयकं सीतायाः कदाचिद्रावणागमनात् पूर्वं
प्रणयपरत्वेन रामेण स्वीकृतमिति बोध्यम् । यद्वा भार्यास्नेहेन
कनिष्ठिकायां सदा मुद्रिका धार्यत इति देशाचारः । यद्वा विवाहकाले जनकेन
दत्तमिदं वरालङ्कारत्वेन । "गृहीत्वा पेक्षमाणा सा भर्तुः करविभूषणम्" ।
इत्युक्तेः  ॥  ४।४४।१२  ॥   

  

अनेन त्वां हरिश्रेष्ठ चिह्नेन जनकात्मजा ।  

मत्सकाशादनुप्राप्तमनुद्विग्ना ऽनुपश्यति  ॥  ४।४४।१३  ॥   

भवद्वचनमेवालं किमर्थमेतद्दीयते? तत्राह अनेनेति । पश्यति द्रक्ष्यति  ॥ 
४।४४।१३  ॥   

  

व्यवसायश्च ते वीर सत्त्वयुक्तश्च विक्रमः ।  

सुग्रीवस्य च सन्देशः सिद्धिं कथयतीव मे  ॥  ४।४४।१४  ॥   

स तं गृह्य हरिश्रेष्ठः स्थाप्य मूर्ध्नि कृताञ्जलिः ।  

वन्दित्वा चरणौ चैव प्रस्थितः प्लवगोत्तमः  ॥  ४।४४।१५  ॥   

हनुमन्तं प्रशंसति व्यवसाय इति । सत्त्वयुक्तो विक्रमः बलं च
विक्रमश्चेत्यर्थः  ॥  ४।४४।१४,१५  ॥   

  

स तत्प्रकर्षन् हरिणां बलं महद्बभूव वीरः पवनात्मजः कपिः ।  

गताम्बुदे व्योम्नि विशुद्धमण्डलः शशीव नक्षत्रगणोपशोभितः  ॥  ४।४४।१६  ॥   

प्रकर्षन् नयन् । हरिणामित्यत्र दीर्घाभाव आर्षः  ॥  ४।४४।१६  ॥   

  

अतिबल बलमाश्रितस्तवाहं हरिवरविक्रम विक्रमैरनल्पैः ।  

पवनसुत यथा ऽभिगम्यते सा जनकसुता हनुमान् तथा कुरुष्व  ॥  ४।४४।१७  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
चतुश्चत्वारिंशः सर्गः  ॥  ४४  ॥   

पुनरपि गच्छन्तं प्रति रामवचनम् अतिबलेति । अतिबलेति सम्बुद्धिः ।
हरिवरविक्रम सिंहश्रेष्ठविक्रम सुग्रीवतुल्याविक्रमेति वा । श्लोकान्ते इति
रामो ऽब्रवीदित्यध्याहार्यम्  ॥  ४।४४।१७  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने चतुश्चत्वारिंशः सर्गः  ॥  ४४  ॥   


