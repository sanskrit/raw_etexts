+++
title = "०२७"

+++


अभिषिक्ते तु सुग्रीवे प्रविष्टे वानरे गुहाम् ।  

आजगाम सह भ्रात्रा रामः प्रस्रवणं गिरिम्  ॥  ४।२७।१  ॥   

शार्दूलमृगसङ्घुष्टं सिंहैर्भीमरवैर्वृतम् ।  

नानागुल्मलतागूढं बहुपादपसङ्कुलम्  ॥  ४।२७।२  ॥   

ऋक्षवानरगोपुच्छैर्मार्जारैश्च निषेवितम् ।  

मेघराशिनिभं शैलं नित्यं शुचिजलाश्रयम्  ॥  ४।२७।३  ॥   

तस्य शैलस्य शिखरे महतीमायतां गुहाम् ।  

प्रत्यगृह्णत वासार्थं रामः सौमित्रिणा सह  ॥  ४।२७।४  ॥   

अथ रामस्यैकान्तवाससमुद्भूतसीताविरहशोकप्रशमनं लक्ष्मणेन क्रियते सप्तविंशे
अभिषिक्त इत्यादि । शैलं शिलामयमिति मृच्छिलोभयमयगिरिभ्यो व्यावृत्तिः ।
अतो न गिरिं शैलमिति पुनरुक्तिः  ॥  ४।२७।१४  ॥   

  

कृत्वा च समयं सौम्यः सुग्रीवेण सहानघः ।  

कालयुक्तं महद्वाक्यमुवाच रघुनन्दनः ।  

विनीतं भ्रातरं भ्राता लक्ष्मणं लक्ष्मिवर्धनम्  ॥  ४।२७।५  ॥   

कृत्वेति । कालयुक्तं तत्कालोचितम्  ॥  ४।२७।५  ॥   

  

इयं गिरिगुहा रम्या विशाला युक्तमारुता ।  

अस्यां वसाव सौमित्रे वर्षरात्रमरिन्दम  ॥  ४।२७।६  ॥   

युक्तमारुता उचितमारुता, यावदपेक्षमारुतेत्यर्थः । वसाव, लोडुत्तमद्विवचनम्
। वर्षरात्रमिति अच् समासान्त आर्षः । जात्येकवचनम्  ॥  ४।२७।६  ॥   

  

गिरिशृङ्गमिदं रम्यमुन्नतं पार्थिवात्मज ।  

श्वेताभिः कृष्णताम्राभिः शिलाभिरुपशोभितम्  ॥  ४।२७।७  ॥   

नानाधातुसमाकीर्णं दरीनिर्झरशोभितम् ।  

विविधैर्वृक्षषण्डैश्च चारुचित्रलतावृतम्  ॥  ४।२७।८  ॥   

नानाविहगसङ्घुष्टं मयूररवनादितम् ।  

मालतीकुन्दगुल्मैश्च सिन्दुवारकुरण्टकैः  ॥  ४।२७।९  ॥   

कदम्बार्जुनसर्जैश्च पुष्पितैरुपशोभितम्  ॥  ४।२७।१०  ॥   

गिरिशृङ्गमित्यादि । कदम्बाः अर्जुनाः नदीसर्जाः  ॥  ४।२७।७१०  ॥   

  

इयं च नलिनी रम्या फुल्लपङ्कजमण्डिता ।  

नातिदूरे गुहाया नौ भविष्यति नृपात्मज  ॥  ४।२७।११  ॥   

इयं चेति । नातिदूरे भविष्यतीत्यनेन वर्षाकालस्य
प्रवृत्तत्वाद्भाविजलसमृद्ध्या समीपवर्तिनी भविष्यतीत्यर्थः  ॥  ४।२७।११
 ॥   

  

प्रागुदक्प्रवणे देशे गुहा साधु भविष्यति ।  

पश्चाच्चैवोन्नता सौम्य निवातेयं भविष्यति  ॥  ४।२७।१२  ॥   

प्रागुदक्प्रवणे देशे वर्तमाना गुहा साधु भविष्यति । प्रागुदक्प्रवणे देशे
वर्तमानत्वाभिधानाद्गुहाया नैर्ऋत्याभिमुखद्वारत्वमुक्तम् । अत एव
पौरस्त्यवर्षप्रवेशाभावेन साधुत्वमुक्तं भवति । इयं पश्चादुन्नता
पश्चाद्भागोन्नता । अत एव पुरोवातनिरोधकत्वान्निवाता च भविष्यति  ॥  ४।२७।१२
 ॥   

  

गुहाद्वारे च सौमित्रे शिला समतला शुभा ।  

श्लक्ष्णा चैवायता चैव भिन्नाञ्जनचयोपमा  ॥  ४।२७।१३  ॥   

गुहाद्वारे चेति । अस्मिन् श्लोके वर्तत इति शेषः  ॥  ४।२७।१३  ॥   

  

गिरिशृङ्गमिदं तात पश्य चोत्तरतः शुभम् ।  

भिन्नाञ्जनचयाकारमम्भोधरमिवोत्थितम्  ॥  ४।२७।१४  ॥   

दक्षिणस्यामपि दिशि स्थितं श्वेतमिवापरम् ।  

कैलासशिखरप्रख्यं नानाधातुविभूषितम्  ॥  ४।२७।१५  ॥   

गिरिशृङ्गमित्यादि । श्वेतमिव रूप्यमिव । " दुर्वर्णं रजतं रूप्यं खर्जूरं
श्वेतम्" इत्यमरः । अपरं शृङ्गं पश्येति पूर्वेणान्वयः  ॥  ४।२७।१४,१५  ॥   

  

प्राचीनवाहिनीं चैव नदीं भृशमकर्दमाम् ।  

गुहायाः पूर्वतः पश्य त्रिकूटे जाह्नवीमिव  ॥  ४।२७।१६  ॥   

चम्पकैस्तिलैस्तालैस्तमालैरतिमुक्तकैः ।  

पद्मकैः सरलैश्चैव अशोकैश्चैव शोभिताम्  ॥  ४।२७।१७  ॥   

वानीरैस्तिमिशैश्चैव वकुलैः केतकैर्धवैः ।  

हिन्तालैस्तिरिटैर्नीपैर्वेत्रकैः कृतमालकैः  ॥  ४।२७।१८  ॥   

तीरजैः शोभिता भाति नानारूपैस्ततस्ततः ।  

वसनाभरणोपेता प्रमदेवाभ्यलङ्कृता  ॥  ४।२७।१९  ॥   

प्राचीनवाहिनीमित्यादि । अतिमुक्तकैः पुण्ड्रकैः, पद्मकैः
पद्मपर्णाख्यवृक्षविशेषैः, सरलैः यूपसरलैः, तिमिशैः स्यन्दनैः ।
"तिमि(नि)शे स्यन्दनो नेमिः" इत्यमरः । धवैः धुन्धुरैः, हिंतालैः
लताङ्कुराख्यवृक्षैः । "अथ स्याल्लताङ्कुरः । हिन्तालस्तृणराजश्च" इति
वैजयन्ती । तिरिटैः तिल्ववृक्षैः । "तिरिटस्तिल्वमार्जनै" इत्यमरः ।
वैत्रकैरिति सम्यक्  ॥  ४।२७।१६१९  ॥   

  

शतशः पक्षिसङ्घैश्च नानानादैर्विनादिता ।  

एकैकमनुरक्तैश्च चक्रवाकैरलङ्कृता  ॥  ४।२७।२०  ॥   

पुलिनैरतिरम्यैश्च हंससारससेवितैः ।  

प्रहसन्तीव भात्यैषा नारी सर्वविभूषिता  ॥  ४।२७।२१  ॥   

क्वचिन्नीलोत्पलच्छन्ना भाति रक्तोत्पलैः क्वचित् ।  

क्वचिदाभाति शुक्लैश्च दिव्यैः कुमुदकुड्मलैः  ॥  ४।२७।२२  ॥   

एकैकमनुरक्तैः अन्योन्यानुरागयुक्तैः  ॥  ४।२७।२०२२  ॥   

  

पारिप्लवशतैर्जुष्टा बर्हिणक्रौञ्चनादिता ।  

रमणीया नदी सौम्य मुनिसङ्घैर्निषेविता  ॥  ४।२७।२३  ॥   

पारिप्लवैः जलोपरिसञ्चारिपक्षिविशेषैः  ॥  ४।२७।२३  ॥   

  

पश्य चन्दनवृक्षाणां पड्क्तीः सुरचिता इव ।  

ककुभानां च दृश्यन्ते मनसेवोदिताः समम्  ॥  ४।२७।२४  ॥   

पश्येति । सुरचिता इव मालारूपेण ग्रथिता इव ककुभानाम् अर्जुनवृक्षाणां
दृश्यन्ते, पङ्क्तय इति शेषः । मनसेवोदिताः सममिति मनसा सङ्कल्पेन समं
युगपत् उदिता इव स्थिताः  ॥  ४।२७।२४  ॥   

  

अहो सुरमणीयो ऽयं देशः शत्रुनिषूदन ।  

दृढं रंस्याव सौमित्रे साध्वत्र निवसावहै  ॥  ४।२७।२५  ॥   

रंस्याव रंस्यावहे । अतः अत्र गिरौ निवसावहै निवसाव  ॥  ४।२७।२५  ॥   

  

इतश्च नातिदूरे सा किष्कन्धा चित्रकानना ।  

सुग्रीवस्य पुरी रम्या भविष्यति नृपात्मज  ॥  ४।२७।२६  ॥   

अत्र वासे क्रियमाणे किष्किन्धा च समीपवर्तिनी भविष्यतीत्याह इतश्चेति  ॥ 
४।२७।२६  ॥   

  

गीतवादित्रनिर्घोषः श्रूयते जयतां वर ।  

नर्दतां वानराणां च मृदङ्गाडम्बरैः सह  ॥  ४।२७।२७  ॥   

लब्ध्वा भार्यां कपिवरः प्राप्य राज्यं सुहृद्वृतः ।  

ध्रुवं नन्दति सुग्रीवः सम्प्राप्य महतीं श्रियम्  ॥  ४।२७।२८  ॥   

गीतेति । मृदङ्गाङम्बरैः सह नर्दतां वानराणां निर्घोषः श्रूयत इत्यन्वयः  ॥ 
४।२७।२७,२८  ॥   

  

इत्युक्त्वा न्यवसत्तत्र राघवः सहलक्ष्मणः ।  

बहुदृश्यदरीकुञ्जे तस्मिन् प्रस्रवणे गिरौ  ॥  ४।२७।२९  ॥   

तत्र गुहायाम् । कुञ्जः लतागृहम्  ॥  ४।२७।२९  ॥   

  

सुसुखेपि बहुद्रव्ये तस्मिन् हि धरणीधरे ।  

वसतस्तस्य रामस्य रतिरल्पापि नाभवत् ।  

हृतां हि भार्यां स्मरतः प्राणेभ्यो ऽपि गरीयसीम्  ॥  ४।२७।३०  ॥   

सुसुखेपीति । बहुद्रव्ये बहुपुष्पफलादिधने  ॥  ४।२७।३०  ॥   

  

उदयाभ्युदितं दृष्ट्वा शशाङ्कं च विशेषतः ।  

आविवेश न तं निद्रा निशासु शयनं गतम्  ॥  ४।२७।३१  ॥   

उदयेति । उदयाभ्युदितम् उदयपर्वतादुद्गतम्  ॥  ४।२७।३१  ॥   

  

तत्समुत्थेन शोकेन बाष्पोपहतचेतसम् ।  

तं शोचमानं काकुत्स्थं नित्यं शोकपरायणम्  ॥  ४।२७।३२  ॥   

तुल्यदुःखो ऽब्रवीद्भ्राता लक्ष्मणो ऽनुनयन् वचः  ॥  ४।२७।३३  ॥   

अलं वीर व्यथां गत्वा न त्वं शोचितुमर्हसि ।  

शोचतो व्यवसीदन्ति सर्वार्था विदितं हि ते  ॥  ४।२७।३४  ॥   

तत्समुत्थेनेत्यादि । "लक्ष्मणो ऽनुनयन् वचः" इति पाठः  ॥  ४।२७।३२३४  ॥   

  

भवान् क्रियापरो लोके भवान् दैवपरायणः ।  

आस्तिको धर्मशीलश्च व्यवसायी च राघव  ॥  ४।२७।३५  ॥   

क्रियापर इत्यनेन कार्यसिद्धिहेतुभूतपुरुषकारवत्त्वमुक्तम् । दैवपरायण
इत्यनेन कार्यसिद्धिहेतुभूतदेवतानिष्ठतोक्ता  ॥  ४।२७।३५  ॥   

  

न ह्यव्यवसितः शुत्रुं राक्षसं तं विशेषतः ।  

समर्थस्त्वं रणे हन्तुं विक्रमैर्जिह्मकारिणम्  ॥  ४।२७।३६  ॥   

समुन्मूलय शोकं त्वं व्यवसायं स्थिरं कुरु ।  

ततः सपरिवारं तं निर्मूलं कुरु राक्षसम्  ॥  ४।२७।३७  ॥   

अव्यवस्थितः धैर्यरहित इत्यर्थः । रणे विक्रमैर्हन्तुं न समर्थ इत्यन्वयः
 ॥  ४।२७।३६,३७  ॥   

  

पृथिवीमपि काकुत्स्थ ससागरवनाचलाम् ।  

परिवर्तयितुं शक्तः किमङ्ग पुन रावणम्  ॥  ४।२७।३८  ॥   

शरत्कालं प्रतीक्षस्व प्रावृट्कालो ऽयमागतः ।  

ततः सराष्ट्रं सगणं रावणं त्वं वधिष्यसि  ॥  ४।२७।३९  ॥   

परिवर्तयितुम् अधरोत्तरं कर्तुम् । अङ्गेति सम्बोधनम् । पुनरित्यत्र
दीर्घाभाव आर्षः  ॥  ४।२७।३८,३९  ॥   

  

अहं तु खलु ते वीर्यं प्रसुप्तं प्रतिबोधये ।  

दीप्तैराहुतिभिः काले भस्मच्छन्नमिवानलम्  ॥  ४।२७।४०  ॥   

लक्ष्मणस्य तु तद्वाक्यं प्रतिपूज्य हितं शुभम् ।  

राघवः सुहृदं स्निग्धमिदं वचनमब्रवीत्  ॥  ४।२७।४१  ॥   

दीप्तैः ज्वलनकरैः उद्बोधकैः, वाक्यैरिति शेषः  ॥  ४।२७।४०,४१  ॥   

  

वाच्यं यदनुरक्तेन स्निग्धेन च हितेन च ।  

सत्यविक्रमयुक्तेन तदुक्तं लक्ष्मण त्वया  ॥  ४।२७।४२  ॥   

एष शोकः परित्यक्तः सर्वकार्यावसादकः ।  

विक्रमेष्वप्रतिहतं तेजः प्रोत्साहयाम्यहम्  ॥  ४।२७।४३  ॥   

शरत्कालं प्रतीक्षिष्ये स्थितो ऽस्मि वचने तव ।  

सुग्रीवस्य नदीनां च प्रसादमनुपालयन्  ॥  ४।२७।४४  ॥   

अनुरक्तेन अनुरागयुक्तेन स्निगन्धेन तत्कालोचितप्रियपरेण हितेन हितपरेण
सत्यविक्रमयुक्तेन अमोघविक्रमयुक्तेन यद्वाच्यं तत्सर्वं त्वयोक्तमिति
सम्बन्धः  ॥  ४।२७।४२४४  ॥   

  

उपकारेण वीरस्तु प्रतिकारेण युज्यते ।  

अकृतज्ञो ऽप्रतिकृतो हन्ति सत्त्ववतां मनः  ॥  ४।२७।४५  ॥   

उपकारेणेति । तुशब्दो ऽवधारणे । उपकारेण युक्तो वीरः प्रतिकारेण युज्यत एव,
प्रत्युपकारं करोत्येवेत्यर्थः । अप्रतिकृतः अकृतप्रत्युपकारः पुरुषः
सत्त्ववतां सात्त्विकानां मनः हन्ति पीडयति, सात्त्विकास्तमजस्रं
निन्दन्तीत्यर्थः । सज्जनापवादभीतः सुग्रीवो ऽस्माकं प्रत्युपकारं
करोत्येवेति भावः  ॥  ४।२७।४५  ॥   

  

अथैवमुक्तः प्रणिधाय लक्ष्मणः कृताञ्जलिस्तत्प्रतिपूज्य भाषितम् ।  

उवाच रामं स्वभिरामदर्शनं प्रदर्शयन् दर्शनमात्मनः शुभम्  ॥  ४।२७।४६  ॥   

प्रणिधाय भाविकार्यमालोच्य दर्शनं मतम्, प्रणिधानेन दृष्टार्थमित्यर्थः  ॥ 
४।२७।४६  ॥   

  

यथोक्तमेतत्तव सर्वमीप्सितं नरेन्द्र कर्ता नचिराद्धरीश्वरः ।  

शरत्प्रतीक्षः क्षमतामिमं भवान् जलप्रपातं रिपुनिग्रहे धृतः  ॥  ४।२७।४७
 ॥   

न चिरात् अविलम्बितम् । जलानि प्रपात्यन्ते ऽस्मिन्निति
(प्रपतन्त्यस्मिन्निति) जलप्रपातो वर्षाकालः । भवान् क्षमतां त्वं क्षमस्व
। वर्षाकालकृतविरहवेदनां मा कुर्वित्यर्थः । रिपुनिग्रहे धृतः धैर्ययुक्तः
 ॥  ४।२७।४७  ॥   

  

नियम्य कोपं प्रतिपाल्यतां शरत्क्षमस्व मासांश्चतुरो मया सह ।  

वसाचले ऽस्मिन्मृगराजसेविते संवर्धयन् शत्रुवधे समुद्यमम्  ॥  ४।२७।४८  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
सप्तविंशः सर्गः  ॥  २७  ॥   

सुग्रीवः प्रत्युपकारं करोतु वा मा वा, सद्यः शत्रुवधः कर्तव्य इति पुनः
सञ्जातकोपं रामं प्रत्याह नियम्येति । चतुरो मासान्
आषाढश्रावणभाद्रपदाश्वयुजान् । शरत् कार्तिकमासः । शत्रुवधे समुद्यमम्
उत्साहम् । संवर्धयन् अभिवर्धयन् । समुद्यत इति पाठे संवर्तयन्
मृगराजादीन्नाशयन्  ॥  ४।२७।४८  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने सप्तविंशः सर्गः  ॥  २७  ॥   


