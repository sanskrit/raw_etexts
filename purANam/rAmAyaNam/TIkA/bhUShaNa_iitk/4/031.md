+++
title = "०३१"

+++


स कामिनं दीनमदीनसत्त्वं शोकाभिपन्नं समुदीर्णकोपम् ।  

नरेन्द्रसूनुर्नरदेवपुत्रं रामानुजः पूर्वजमित्युवाच  ॥  ४।३१।१  ॥   

अथाङ्गदेन लक्ष्मणकोपकथनं सुग्रीवायैकत्रिंशे स कामिनमिति । कामिनम्
अधिककामम् । अत एव दीनम् । तथाप्यदीनसत्त्वम् । एतेन वस्तुतः अदीनसत्त्वो
ऽपि दैन्यं भावयतीति गम्यते । शोकाभिपन्नं शोकं प्राप्तम् । समुदीर्णकोपम्
अभिवृद्धकोपम् । अस्मिन् श्लोके नरदेवपुत्रमित्यत्र देकारो गायात्र्या
एकादशाक्षरम् । दशसहस्रश्लोका गताः  ॥  ४।३१।१  ॥   

  

न वानरः स्थास्यति साधुवृत्ते न मंस्यते कर्मफलानुषङ्गान् ।  

न भोक्ष्यते वानरराज्यलक्ष्मीं तथाहि नाभिक्रमते ऽस्य बुद्धिः  ॥  ४।३१।२
 ॥   

नेति । साधुवृत्ते साधूनां मित्रसमानसुखदुःखानां सुहृदां वृत्ते आचारे न
स्थास्यति । कर्मफलानुषङ्गान् अग्निसाक्षिकसख्यरूपकर्मणा
वालिनिरसनराज्यदारलाभरूपफलानुबन्धान् न मंस्यते । वानरराज्यलक्ष्मीं न
भोक्ष्यते । तथा ह्यस्य बुद्धिः नाभिक्रमते अस्मत्प्रयोजनाभिमुख्येन न
वर्तत इति योजना  ॥  ४।३१।२  ॥   

  

मतिक्षयाद्ग्राम्यसुखेषु सक्तस्तव प्रसादाप्रतिकारबुद्धिः ।  

हतो ऽग्रजं पश्यतु वीर तस्य न राज्यमेवं विगुणस्य देयम्  ॥  ४।३१।३  ॥   

मतीति । मतिभ्रमात् बुद्धिविपर्यासात् । तव प्रसादाप्रतिकारबुद्धिः
प्रसादस्य राज्यप्रदानादिरूपस्य अप्रतिकारबुद्धिः प्रत्युपकारबुद्धिरहितः ।
अत एव हतः सुग्रीवः अग्रजं वालिनं पश्यतु । एवं विगुणस्य तस्य राज्यं न
देयम् । वालिनमिति क्वचित्पाठः । तत्र वृत्तमुपजातिः  ॥  ४।३१।३  ॥   

  

न धारये कोपमुदीर्णवेगं निहन्मि सुग्रीवमसत्यमद्य ।  

हरिप्रवीरैः सह वालिपुत्रो नरेन्द्रपत्न्या विचयं करोतु  ॥  ४।३१।४  ॥   

नेति । न धारये अकार्यकरणं कर्तुं न क्षम इत्यर्थः । असत्यं सत्यवचनरहितम्
। नरेन्द्रपत्न्याः सीतायाः । विचयम् अन्वेषणम्  ॥  ४।३१।४  ॥   

  

तमात्तबाणासनमुत्पतन्तं निवेदितार्थं रणचण्डकोपम् ।  

उवाच रामः परवीरहन्ता स्ववेक्षितं सानुनयं च वाक्यम्  ॥  ४।३१।५  ॥   

मम अहृदयवचनमात्रेण अयं तं हन्यादेवेत्यनुतप्तो रामः प्राह स्म ।
परवीरहन्ता, न तु स्वाश्रितहन्ता । स्ववेक्षितं सुष्ठु निरूपितम्  ॥  ४।३१।५
 ॥   

  

न हि वै त्वद्विधो लोके पापमेवं समाचरेत् ।  

पापमार्येण यो हन्ति स वीरः पुरुषोत्तमः  ॥  ४।३१।६  ॥   

न हीति । पापं मित्रहननाध्यवसायरूपम् । आर्येण सम्यग्विवेकेन  ॥  ४।३१।६
 ॥   

  

नेदमद्य त्वया ग्राह्यं साधुवृत्तेन लक्ष्मण ।  

तां प्रीतिमनुवर्तस्व पूर्ववृत्तं च सङ्गतम्  ॥  ४।३१।७  ॥   

इदं मित्रहननाध्यवसायरूपं पापम् । पूर्ववृत्तं च सङ्गतं पूर्वकृतं सख्यरूपं
बान्धवं च  ॥  ४।३१।७  ॥   

  

सामोपहितया वाचा रूक्षाणि परिवर्जयन् ।  

वक्तुमर्हसि सुग्रीवं व्यतीतं कालपर्यये  ॥  ४।३१।८  ॥   

सो ऽग्रजेनानुशिष्टार्थो यथावत्पुरुषर्षभः ।  

प्रविवेष पुरीं वीरो लक्ष्मणः परवीरहा  ॥  ४।३१।९  ॥   

सामेति । कालपर्यये कालक्रमे विषये व्यतीतं व्यतिक्रान्तवन्तं सुग्रीवं
रूक्षाणि परुषाणि परिवर्जयन् सामोपहितयासान्त्वयुक्तया वाचा वक्तुमर्हसि  ॥ 
४।३१।८,९  ॥   

  

ततः शुभमतिः प्राज्ञो भ्रातुः प्रियहिते रतः ।  

लक्ष्मणः प्रतिसंरब्धो जगाम भवनं कपेः  ॥  ४।३१।१०  ॥   

तत इति । प्रतिसंरब्धः प्रतिनिवृत्तहननाद्ध्यवसायः  ॥  ४।३१।१०  ॥   

  

शक्रबाणासनप्रख्यं धनुः कालान्तकोपमः ।  

प्रगृह्य गिरिशृङ्गाभं मन्दरः सानुमानिव  ॥  ४।३१।११  ॥   

सो ऽग्रजेनेत्यादिश्लोकद्वयोक्तं विस्तरेणाह शक्रेत्यादिना । धनुः प्रगृह्य
सानुमान् पर्वत इव स्थितः  ॥  ४।३१।११  ॥   

  

यथोक्तकारी वचनमुत्तरं चैव सोत्तरम् ।  

बृहस्पतिसमो बुद्ध्या मत्वा रामानुजस्तथा  ॥  ४।३१।१२  ॥   

कामक्रोधसमुत्थेन भ्रातुः कोपाग्निना वृतः ।  

प्रभञ्जन इवाप्रीतः प्रययौ लक्ष्मणस्तदा  ॥  ४।३१।१३  ॥   

सालतालाश्वकर्णाश्च तरसा पातयन् बहून् ।  

पर्यस्यन् गिरिकूटानि द्रुमानन्यांश्च वेगतः  ॥  ४।३१।१४  ॥   

शिलाश्च शकलीकुर्वन् पद्भ्यां गज इवाशुगः ।  

दूरमेकपदं त्यक्त्वा ययौ कार्यवशाद् द्रुतम्  ॥  ४।३१।१५  ॥   

यथोक्तेति । यथोक्तं रामोक्तमनतिक्रम्य करोतीति यथोक्तकारी लक्ष्मणः । वचनं
सुग्रीवं प्रति स्वेन वक्तव्यं वचनम् । यथोक्तकारीति विशेषणाद्रामोपदिष्टं
वचनमिति सिद्धम् । उत्तरं च स्ववचनस्य सुग्रीवेण वक्ष्यमाणमुत्तरं च ।
सोत्तरं स्वेन वक्ष्यमाणोत्तरसहितं मत्वा आलोच्य प्रययाविति सम्बन्धः ।
दूरमिति । एकपदं पौरस्त्यपदं दूरं त्यक्त्वा दूरे क्षिप्त्वा । अनेन
द्रुतगमनं सूचितम् । द्रुतं गच्छन् हि पुरुषः पुरः पादं दूरे क्षिपति  ॥ 
४।३१।१२१५  ॥   

  

तामपश्यद्वलाकीर्णां हरि राजमहापुरीम् ।  

दुर्गामिक्ष्वाकुशार्दूलः किष्किन्धां गिरिसङ्कटे  ॥  ४।३१।१६  ॥   

रोषात् प्रस्फुरमाणोष्ठः सुग्रीवं प्रति लक्ष्मणः ।  

ददर्श वानरान् भीमान् किष्किन्धाया बहिश्चरान्  ॥  ४।३१।१७  ॥   

तामिति । गिरिसङ्कटे निबिडगिरिमध्ये । अनेन पूर्वोक्तगुहाशब्दो विवृतः  ॥ 
४।३१।१६,१७  ॥   

  

तं दृष्ट्वा वानराः सर्वे लक्ष्मणं पुरुषर्षभम् ।  

शैलशृङ्गाणि शतशः प्रवृद्धांश्च महीरुहान् ।  

जगृहुः कुञ्जरप्रख्या वानराः पर्वतान्तरे  ॥  ४।३१।१८  ॥   

तान् गृहीतप्रहरणान् हरीन् दृष्ट्वा तु लक्ष्मणः ।  

वभूव द्विगुणं क्रुद्धो बह्विन्धन इवानलः  ॥  ४।३१।१९  ॥   

तं ते भयपरिताङ्गाः क्रुद्धं दृष्ट्वा प्लवङ्गमाः ।  

कालमृत्युयुगान्ताभं शतशो विद्रुता दिशः  ॥  ४।३१।२०  ॥   

ततः सुग्रीवभवनं प्रविश्य हरिपुङ्गवाः ।  

क्रोधमागमनं चैव लक्ष्मणस्य न्यवेदयन्  ॥  ४।३१।२१  ॥   

तारया सहितः कामी सक्तः कपिवृषो रहः ।  

न तेषां कपिवीराणां शुश्राव वचनं तदा  ॥  ४।३१।२२  ॥   

ततः सचिवसन्दिष्टा हरयो रोमहर्षणाः ।  

गिरिकुञ्जरमेघाभा नगर्या निर्ययुस्तदा  ॥  ४।३१।२३  ॥   

नखदंष्ट्रायुधा घोराः सर्वे विकृतदर्शनाः ।  

सर्वे शार्दूलदर्पाश्च सर्वे च विकृताननाः । ४।३१।२४  ॥   

दशनागबलाः केचित्केचिद्दशगुणोत्तराः ।  

केचिन्नागसहस्रस्य बभूवुस्तुल्याविक्रमाः  ॥  ४।३१।२५  ॥   

कृत्स्नां हि कपिभिर्व्याप्तां द्रुमहस्तैर्महाबलैः ।  

अपश्यल्लक्ष्मणः क्रुद्धः किष्कन्धां तां दुरसदाम्  ॥  ४।३१।२६  ॥   

तं दृष्ट्वेत्यादि । वानराः पूर्वोक्ता बहिश्चराः  ॥  ४।३१।१८२६  ॥   

  

ततस्ते हरयः सर्वे प्राकारपरिघान्तरात् ।  

निष्क्रम्योदग्रसत्त्वास्तु तस्थुराविष्कृतं तदा  ॥  ४।३१।२७  ॥   

ततस्त इति । प्रकारपरिघान्तरान्निष्क्रम्य आविष्कृतं प्रकाशं यथा भवति तथा
तस्थुः  ॥  ४।३१।२७  ॥   

  

सुग्रीवस्य प्रमादं च पूर्वजं चार्तमात्मवान् ।  

बुद्ध्वा कोपवशं वीरः पुनरेव जगाम सः  ॥  ४।३१।२८  ॥   

स दीर्घोष्णमहोच्छ्वासः कोपसंरक्तलोचनः ।  

बभूव नरशार्दूलः सधूम इव पावकः  ॥  ४।३१।२९  ॥   

सुग्रवस्येति । आर्तं कामपीडितम्  ॥  ४।३१।२८,२९  ॥   

  

बाणशल्यस्फुरज्जिह्वः सायकासनभोगवान् ।  

स्वतेजोविषसङ्घातः पञ्चास्य इव पन्नगः  ॥  ४।३१।३०  ॥   

तं दीप्तमिव कालाग्निं नागेन्द्रमिव कोपितम् ।  

समासाद्याङ्गदस्त्रासाद्विषादमगमद् भृशम्  ॥  ४।३१।३१  ॥   

बाणेति । बाणशल्यं बाणाग्रमेव स्फुरन्ती जिह्वा यस्य स तथा । सायकासनं धनुः
तदेव भोगः फणा बभूवेति पूर्वेण सम्बन्धः  ॥  ४।३१।३०,३१  ॥   

  

सो ऽङ्दं रोषताम्राक्षः सन्दिदेश महायशाः ।  

सुग्रीवः कथ्यतां वत्स ममागमनमित्युत  ॥  ४।३१।३२  ॥   

एष रामानुजः प्राप्तस्त्वत्सकाशमरिन्दमः ।  

भ्रातुर्व्यसनसन्तप्तो द्वारि तिष्ठति लक्ष्मणः  ॥  ४।३१।३३  ॥   

तस्य वाक्ये यदि रुचिः क्रियतां साधु वानर ।  

इत्युक्त्वा शीघ्रमागच्छ वत्स वाक्यमरिन्दम  ॥  ४।३१।३४  ॥   

सो ऽङ्गदमित्यादि । वत्स अरिन्दमः एष रामानुजः त्वत्सकाशं प्राप्त इति
ममागमनं सुग्रीवः कथ्यताम् । भ्रातृव्यसनसन्तप्तः स लक्ष्मणः द्वारि
तिष्ठति । तस्य वाक्ये तव यदि रुचिः तर्हि साधु युक्तम् । तत्र तव गमनं वा
अत्रैव तस्यानयनं वा क्रियताम् । इत्येतद्वाक्यमुक्त्वा शीघ्रमागच्छ इति सो
ऽङ्गदं सन्दिदेशेति सम्बन्धः  ॥  ४।३१।३२३४  ॥   

  

लक्ष्मणस्य वचः श्रुत्वा शोकाविष्टो ऽङ्गदो ऽब्रवीत् ।  

पितुः समीपमागम्य सौमित्रिरयमागतः  ॥  ४।३१।३५  ॥   

लक्ष्मणस्येति । अयमागत इत्यनन्तरमिति करणं बोध्यम्  ॥  ४।३१।३५  ॥   

  

अथाङ्गदस्तस्य वचो निशम्य सम्भ्रान्तभावः परिदीनवक्त्रः ।  

निपत्य तूर्णं नृपतेस्तरस्वी ततः कुमारश्चरणौ ववन्दे  ॥  ४।३१।३६  ॥   

उक्तं विस्तृणाति अथेति  ॥  ४।३१।३६  ॥   

  

सङ्गृह्य पादौ पितुरग्र्यतेजा जग्राह मातुः पुनरेव पादौ ।  

पादौ रुमायाश्च निपीडयित्वा निवेदयामास ततस्तमर्थम्  ॥  ४।३१।३७  ॥   

सङ्गृह्येति । मातुः पुनरेवेत्यनेन मातुः पृथग्वन्दनमुच्यते  ॥  ४।३१।३७
 ॥   

  

स निद्रामदसंवीतो वानरो न विबुद्धवान् ।  

बभूव मदमत्तश्च मदनेन च मोहितः  ॥  ४।३१।३८  ॥   

स इति । मदमत्तः पानकृतमदमत्तः  ॥  ४।३१।३८  ॥   

  

ततः किलकिलां चक्रुर्लक्ष्मणं प्रेक्ष्य वानराः ।  

प्रसादयन्तस्तं क्रुद्धं भयमोहितचेतसः  ॥  ४।३१।३९  ॥   

तत इति । किलकिलेति वानराणां शब्द उच्यते  ॥  ४।३१।३९  ॥   

  

ते महौघनिभं दृष्ट्वा वज्राशनिसमस्वनम् ।  

सिंहनादं समं चक्रुर्लक्ष्मणस्य समीपतः  ॥  ४।३१।४०  ॥   

तेन शब्देन महता प्रत्यबुध्यत वानरः ।  

मदविह्वलताम्राक्षो व्याकुलस्रग्विभूषणः  ॥  ४।३१।४१  ॥   

त इति । महौघनिभं महाप्रवाहतुल्यं लक्ष्मणम् । समं युगपत्  ॥  ४।३१।४०,४१
 ॥   

  

अथाङ्गदवचः श्रुत्वा तेनैव च समागतौ ।  

मन्त्रिणौ वानरेन्द्रस्य सम्मतौ दारदर्शिनौ  ॥  ४।३१।४२  ॥   

प्लक्षश्चैव प्रभावश्च मन्त्रिणावर्थधर्मयोः ।  

वक्तुमुञ्चावचं प्राप्तं लक्ष्मणं तौ शशंसतुः  ॥  ४।३१।४३  ॥   

अथेति । तेनैव समागतौ तदाह्वानेन समागतौ मन्त्रिणौ प्रशस्तमन्त्रौ
अर्थधर्मयोर्विषये उञ्चावचं वक्तुं प्राप्तं लक्ष्मणं शशंसतुः  ॥ 
४।३१।४२,४३  ॥   

  

प्रसादयित्वा सुग्रीवं वचनैः सामनिश्चितैः ।  

आसीनं पर्युपासीनौ यथा शक्रं मरुत्पतिम्  ॥  ४।३१।४४  ॥   

सत्यसन्धौ महाभागौ भ्रातरौ रामलक्ष्मणौ ।  

वयस्यभावं सम्प्राप्तौ राज्यार्हौ राज्यदायिनौ  ॥  ४।३१।४५  ॥   

प्रसादयित्वेत्यादि । सामनिश्चैतैः सान्त्वविषये निश्चितैः ऊचतुरिति शेषः
 ॥  ४।३१।४४,४५  ॥   

  

तयोरेको धनुष्पाणिर्द्वारि तिष्ठति लक्ष्मणः ।  

यस्य भीताः प्रवेपन्तो नादान् मुञ्चन्ति वानराः  ॥  ४।३१।४६  ॥   

यस्येति । यस्य भीताः यस्मात् भीताः  ॥  ४।३१।४६  ॥   

  

स एष राघवभ्राता लक्ष्मणो वाक्यसारथिः ।  

व्यवसायरथः प्राप्तस्तस्य रामस्य शासनात्  ॥  ४।३१।४७  ॥   

अयं च दयितो राजन् तारायास्तनयो ऽङ्गदः ।  

लक्ष्मणेन सकाशं ते प्रेषितस्त्वरया ऽनघ  ॥  ४।३१।४८  ॥   

सो ऽयं रोषपरीताक्षो द्वारि तिष्ठति वीर्यवान् ।  

वानरान्वानरपते चक्षुषा निर्दहन्निव  ॥  ४।३१।४९  ॥   

तस्य मूर्ध्ना प्रणम्य त्वं सपुत्रः सह बन्धुभिः ।  

गच्छ शीघ्रं महाराज रोषो ह्यस्य निवर्त्यताम्  ॥  ४।३१।५०  ॥   

वाक्यसारथिः रामवाक्यप्रेरित इत्यर्थः । कथमिदं दुर्गमेकः
प्रविष्टवानित्यत्राह व्यवसायरथ इति । प्रतिपक्षनिरासाध्यवसायरथः । तस्य
तस्मै  ॥  ४।३१।४७५०  ॥   

  

यदाह रामो धर्मात्मा तत्कुरुष्व समाहितः ।  

राजंस्तिष्ठ स्वसमये भव सत्यप्रतिश्रवः  ॥  ४।३१।५१  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
एकत्रिंशः सर्गः  ॥  ३१  ॥   

स्वसमये स्वमर्यादायाम् । सत्यप्रतिश्रवः सत्यप्रतिज्ञो भव  ॥  ४।३१।५१  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने एकत्रिंशः सर्गः  ॥  ३१  ॥   


