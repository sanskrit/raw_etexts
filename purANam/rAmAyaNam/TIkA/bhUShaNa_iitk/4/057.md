+++
title = "०५७"

+++


शोकाद् भ्रष्टस्वरमपि श्रुत्वा ते हरियूथपाः ।  

श्रद्दधुर्नैव तद्वाक्यं कर्मणा तस्य शङ्किताः  ॥  ४।५७।१  ॥   

अथ सम्पातिप्रश्नोत्तरं सप्तपञ्चाशे शोकादित्यादि । कर्मणा हिंसाकर्मणा  ॥ 
४।५७।१  ॥   

  

ते प्रायमुपविष्टास्तु दृष्ट्वा गृध्रं प्लवङ्गमाः ।  

चक्रुर्बुद्धिं तदा रौद्रां सर्वान् नो भक्षयिष्यति  ॥  ४।५७।२  ॥   

सर्वथा प्रायमासीनान् यदि नो भक्षयिष्यति ।  

कृतकृत्या भविष्यामः क्षिप्रं सिद्धिमितो गताः  ॥  ४।५७।३  ॥   

एतां बुद्धिं ततश्चक्रुः सर्वे ते वानरर्षभाः ।  

अवतार्य गिरेः शृङ्गाद् गृध्रमाहाङ्गदस्तदा  ॥  ४।५७।४  ॥   

रौद्राम् आत्मत्यागाध्यवसायरूपत्वेन क्रूराम्  ॥  ४।५७।२४  ॥   

  

बभूवर्क्षरजा नाम वानरेन्द्रः प्रतापवान् ।  

ममार्यः पार्थिवः पक्षिन् धार्मिकस्तस्य चात्मजौ  ॥  ४।५७।५  ॥   

सुग्रीवश्चैव वाली च पुत्रावोघबलावुभौ ।  

लोके विश्रुतकर्मा ऽभूद्राजा वाली पिता मम  ॥  ४।५७।६  ॥   

राजा कृत्स्नस्य जगत इक्ष्वाकूणां महारथः ।  

रामो दाशरथिः श्रीमान् प्रविष्टो दण्डकावनम्  ॥  ४।५७।७  ॥   

लक्ष्मणेन सह भ्रात्रा वैदेह्या चापि भार्यया ।  

पितुर्निदेशनिरतो धर्म्यं पन्थानमाश्रितः ।  

तस्य भार्या जनस्थानाद्रावणेन हृता बलात्  ॥  ४।५७।८  ॥   

बभूवेत्यादि । आर्यः पितामहः । आत्मजौ औरसौ । ओघबलौ ओघसङ्ख्याकपुरुषबलौ ।
औघसङ्ख्या च पूर्वोक्ता  ॥  ४।५७।५८  ॥   

  

रामस्य तु पितुर्मित्रं जटायुर्नाम गृध्रराट् ।  

ददर्श सीतां वैदेहीं ह्रियमाणां विहायसा  ॥  ४।५७।९  ॥   

रावणं विरथं कृत्वा स्थापयित्वा च मैथिलीम् ।  

परिश्रान्तश्च वृद्धश्च रावणेन हतो रणे  ॥  ४।५७।१०  ॥   

एवं गृध्रो हतस्तेन रावणेन बलीयसा ।  

संस्कृतश्चापि रामेण गतश्च गतिमुत्तमाम्  ॥  ४।५७।११  ॥   

ततो मम पितृव्येण सुग्रीवेण महात्मना ।  

चकार राघवः सख्यं सो ऽवधीत्पितरं मम  ॥  ४।५७।१२  ॥   

मम पित्रा विरुद्धो हि सुग्रीवः सचिवैः सह  ॥  ४।५७।१३  ॥   

रामस्य तु पितुर्मित्रमिति कथनात् मैत्रीप्रकारं तु न जानामीत्युक्तं भवति
 ॥  ४।५७।९१३  ॥   

  

निहत्य वालिनं रामस्ततस्तमभिषेचयत् ।  

स राज्ये स्थापितस्तेन सुग्रीवो वानराधिपः  ॥  ४।५७।१४  ॥   

राजा वानरमुख्यानां येन प्रस्थापिता वयम् ।  

एवं रामप्रयुक्तस्तु मार्गमाणास्ततस्ततः  ॥  ४।५७।१५  ॥   

वैदेहीं नाधिगच्छामो रात्रौ सूर्यप्रभामिव ।  

ते वयं दण्डकारण्यं विचित्य सुसमाहिताः  ॥  ४।५७।१६  ॥   

अज्ञानात्तु प्रविष्टाः स्म धर्मिण्या विवृतं बिलम् ।  

मयस्य मायाविहितं तद्बिलं च विचिन्वताम् ।  

व्यीततस्तत्र नो मासो यो राज्ञा समयः कृतः  ॥  ४।५७।१७  ॥   

निहत्येति । अभिषेचयत् अभ्यषेचयत्  ॥  ४।५७।१४१७  ॥   

  

ते वयं कपिराजस्य सर्वे वचनकारिणः ।  

कृतां संस्थामतिक्रान्ता भयात्प्रायमुपास्महे  ॥  ४।५७।१८  ॥   

क्रुद्धे तस्मिंस्तु काकुत्स्थे सुग्रीवे च सलक्ष्मणे ।  

गतानामपि सर्वेषां तत्र नो नास्ति जीवितम्  ॥  ४।५७।१९  ॥   

इत्यार्षे श्रीरामायणे वाल्मीकीये आदिकाव्ये श्रीमत्किष्किन्धाकाण्डे
सप्तपञ्चाशः सर्गः  ॥  ५७  ॥   

संस्थां व्यवस्थाम्  ॥  ४।५७।१८,१९  ॥   

इति श्रीगोविन्दराजविरचिते श्रीरामायणभूषणे मुक्ताहाराख्याने
किष्किन्धाकाण्डव्याख्याने सप्तपञ्चाशः सर्गः  ॥  ५७  ॥   


