+++
title = "०७०"

+++


दूतवृत्तान्तं वर्णयन्नाह-- भरत इति । भरते एवमनेन प्रकारेण स्वप्नं
ब्रुवति सति दूताः असह्यपरिखं शत्रुभिः न सह्या परिखा यस्य तद्राजगृहं
राजगृहाख्यं पुरं समागम्य राज्ञा केकयराजेन राजपुत्रेण च अर्चिताः सत्कृताः
सन्तः राज्ञः भरतस्य पादौ गृहीत्वा अभिवन्द्य तं भरतमूचुः ।
श्लोकद्वयमेकान्वयि  ॥  २।७०।१,२  ॥   

  

तद्वचनाकारमाह-- पुरोहित इति । पुरोहितो वसिष्ठः  ॥  २।७०।३  ॥   

  

इमानीति । महार्हाणि बहुमूल्यकानि वस्त्राणि आभरणानि च प्रतिगृह्य मातुलस्य
दापय  ॥  २।७०।४  ॥   

  

देयव्यक्तीनां सङ्ख्यां बोधन्नाह-- अत्रेति । अत्र आसु देयव्यक्तिषु
विंशतिकोट्यः विंशतिकोटिपरिमितव्यक्तयः नृपतेस्त्वन्मातामहस्य प्राप्या इति
शेषः । दशकोट्यस्तु ते मातुलस्य प्राप्याः  ॥  २।७०।५  ॥   

  

प्रतीति । तद्दूतसमर्पितं सर्वं वस्तु प्रतिगृह्य सुहृज्जने मातुलादिरूपे
प्रदाप्येति शेषः । तान्दूतान् सम्प्रतिपूज्य सम्यक् सत्कृत्य उवाच  ॥ 
२।७०।६  ॥   

  

तद्वचनाकारमाह-- कच्चिदिति । कच्चिदित्यभीष्टप्रश्ने  ॥  २।७०।७  ॥   

  

आर्येति । धीमतः समाधिकरहितधीविशिष्टस्य  ॥  २।७०।८  ॥   

  

कच्चिदिति । अरोगा रोगरहिता  ॥  २।७०।९  ॥   

  

आत्मेति । सदा नित्यं आत्मकामा आत्मनां जीवानां कं सुखममति प्रापयति सा अत
एव चण्डी क्रोधना चण्ड्यां हिंसिकायां क्रोधनं कोपो यस्याः "चण्डी
कात्यायनीदेव्यां हिंस्रकोपनयोषितोः" इति मेदिनी । प्राज्ञमानिनी
प्राज्ञान् तत्त्वज्ञान् मानयति पूजयति तच्छीला अरोगा नित्यं रोगरहिता
कैकेयी किमुवाच कथयामास  ॥  २।७०।१०  ॥   

  

एवमिति । तदा भरतप्रश्नकाले एवमनेन प्रकारेणोक्ता दूताः सम्प्रश्रितं
विनयसहितमिदं वाक्यमूचुः  ॥  २।७०।११  ॥   

  

वचनाकारमाह-- कुशला इति । येषां कुशलं त्वमिच्छसि ते कुशलाः सन्तीति शेषः ।
पद्मा पद्मगृहा श्रीर्लक्ष्मीस्त्वां वृणुते आवङ्क्षते । एतेन भरतस्य
नारायणत्वं तत्पत्न्या ऋतुकालश्च सूचितः अतः रथः युज्यतां तेन
विशेषव्यवस्था न प्रष्टव्येति व्यञ्जितं तेन तेषामसत्यकथनाद्भीतिः सूचिता
 ॥  २।७०।१२  ॥   

  

भरत इति । दूतैरेवमुक्तौ भरतः तान्दूतानभ्यभाषत । भाषणाकारमाह-- दूताः मां
संत्वरयन्ति गन्तुमिति शेषः । इति महाराजं मातामहमापृच्छेयम्  ॥  २।७०।१३
 ॥   

  

एवमिति । भरतस्तान्दूतानेवमुक्त्वा दूतैः सञ्चोदितः प्रार्थितः
सन्मातामहमुवाच  ॥  २।७०।१४  ॥   

  

वचनाकारमाह-- राजन्निति । दूतचोदितो ऽहं पितुः सकाशं प्रकाशमानं
गृहमित्यर्थः, गमिष्यामि यदा मे स्मरिष्यसि तदा पुनरेष्यामि "अधीगर्थ--"
इति षष्ठी  ॥  २।७०।१५  ॥   

  

भरतेनेति । एवमुक्तो मातामहस्तं भरतं शिरसा शिरोदेशेनाघ्राय वाक्यमुवाच  ॥ 
२।७०।१६  ॥   

  

वचनाकारमाह-- गच्छेति । हे तात येन त्वया कैकेयी सुप्रजास्तं त्वामनुजाने
आज्ञापयामि अतः गच्छ  ॥  २।७०।१७  ॥   

  

पुरोहितमिति । तौ प्रसिद्धौ  ॥  २।७०।१८  ॥   

  

केकयराजोक्तिं संवर्ण्य तत्कृत्यमाह-- तस्मै इति ।
हस्त्युत्तमानुत्तमहस्तिनः चित्रान्विचित्रान्कम्बलानजिनानि
मृगविशेषचर्माणि च धनं स्वर्णपात्रादि च तस्मै भरताय ददौ  ॥  २।७०।१९  ॥   

  

अन्तःपुर इति । व्याघ्रवीर्यबलाभ्यामुपमा येषां
तान्दंष्ट्रायुक्तान्महाकायान्बृहद्देहाञ्छुनः कुक्कुरांश्च उपायनं ददौ  ॥ 
२।७०।२०  ॥   

  

रुक्मेति । द्वे रुक्मनिष्काणां सहस्रे अश्वशतानि षोडश च धनं केकयीपुत्रं
भरतं सत्कृत्यादिशद्ददौ  ॥  २।७०।२१  ॥   

  

तदेति । अभिप्रेतान्स्वेप्सितान्विश्वास्यान्विश्वासार्हाननुयायिनः
अनुगमनशीलानमात्यान्स्वमन्त्रिणः अश्वपतिः केकयराजः भरताय ददौ  ॥  २।७०।२२
 ॥   

  

उपसंहरन्नाह-- ऐरावतानिति । ऐरावतानिइरावत्पर्वतोद्भवानैरावतकुलोद्भवांश्च
ऐन्द्रशिरानिन्द्रशिराभिधदेशोद्भवांश्च
नागान्गजान्प्रियदर्शनान्सुसंयुक्ताञ्छिक्षितान्खरानश्वतरांश्च धनं ददौ  ॥ 
२।७०।२३  ॥   

  

स इति । गमनत्वरया हेतुना केकयेन्द्रेण दत्तं धनं भरतो नाभ्यनन्दत  ॥ 
२।७०।२४  ॥   

  

बभूवेति । स्वप्नस्य दर्शनाद्दूतानां त्वरया च अस्य भरतस्य हृदये सुमहती
चिन्ता बभूव  ॥  २।७०।२५  ॥   

  

स्वस्वेति । स्वस्ववेश्म स्वकीयत्वेनाभिमतनिखिलगृहाणि अभ्यतिक्रम्य
त्यक्त्वा नरनागाश्वसङ्कुलं राजमार्गं श्रीमान्भरतः प्रपेदे प्राप  ॥ 
२।७०।२६  ॥   

  

अभ्यतीत्येति । ततो राजमार्गादभ्यतीत्यागत्य अन्तःपुरमपश्यत् । ततो
दर्शनानन्तरमनिवारितो भरत अन्तःपुरमाविवेश अन्तःपुरमित्युभयान्वयि  ॥ 
२।७०।२७  ॥   

  

स इति । सः मातामह्याद्यनुज्ञातो भरतः मा तामहं मातुलं चापृछ्य रथमारुह्य
ययौ  ॥  २।७०।२८  ॥   

  

रथानिति । मण्डलचक्रान्मण्डलानि मण्डलाकारसम्पादकानि चक्राणि येषां तान्परं
भिन्नं शतं रथानुष्ट्रादिभिर्योजयित्वा भरतमन्वयुः  ॥  २।७०।२९  ॥   

  

बलेनेति । बलेन मातामहप्रेषितसेनया गुप्तो रक्षितो भरतः शत्रुघ्नमादाय
आर्यकस्य मातामहस्य आत्मसमैः अमात्यैः सह इन्द्रलोकात्सिद्ध इव गृहाद्ययौ
 ॥  २।७०।३०  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
सप्ततितमः सर्गः  ॥  २।७०  ॥   

  

  


