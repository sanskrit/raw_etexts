+++
title = "०२३"

+++


इतीति । इति उक्तप्रकारेण रामे ब्रुवति सत्येव अवाक्शिरा अधोमुखो लक्ष्मणः
आशु शीघ्रं ध्यात्वा रामोक्तितात्पर्यं विचार्य दैन्यहर्षयोः
पितृकृताभिषेकप्रतिज्ञाभङ्गेन दैन्यं रामेप्सितराक्षसवधादिसान्निध्येन
हर्षः तयोर्मध्यमिव सहसा जगाम । इवेन तटस्थजनबोधनायैवमाचरणमिति ध्वन्यते
तेन तस्य लोकापवादभीरुत्वं व्यक्तम् । एतेनास्यापि रामेप्सितमेवेप्सितमिति
सूचितम्  ॥  २।२३।१  ॥   

  

तथेति । तथा नैतत्संमतं रामगमनमिति लोकप्रतीतिकारकत्वप्रकारेण भ्रुकुटी
भ्रुवौ बद्धा भ्रुवोर्मध्ये निशश्वास भ्रूमध्याच्छ्वासो ऽगच्छदित्यर्थः ।
तत्र दृष्टान्तः बिलस्थः बिले निरुद्ध इत्यर्थः । रोषितः सर्प इव  ॥  २।२३।२
 ॥   

  

तस्येति । दुष्प्रतिवीक्ष्यं कोपबोधकत्वेन वीक्षणानर्हं मुखं बभौ  ॥  २।२३।३
 ॥   

  

अग्रेति । हस्ती हस्तं शुण्डादण्डमिव अग्रहस्तं दक्षिणकरमित्यर्थः । शरीरे
तिर्यगूर्ध्वं यथा स्यात्तथा विधुन्वन्सन् अग्राक्ष्णा अक्ष्यग्रभागेन
भ्रातरं वीक्षमाणश्च सन् शिरोधरां पृथ्वीं पातयित्वा अत्यधोमुखीभूयेत्यर्थः
अब्रवीत् । सार्धश्लोक एकान्वयी  ॥  २।२३।४  ॥   

  

तद्वचनमेवाह-- अस्थाने इति । अयस्य
अयोध्याभिन्नकर्मकगमनकर्तृत्वाभावविशिष्टस्य तव अयं सुमहान् संभ्रमो
गमनत्वरा अस्थाने अप्रसङ्गे अभिषेकस्योपस्थितत्वाद्गमनस्यानवसरे इत्यर्थः
जातः । अर्धं पृथक्  ॥  २।२३।५  ॥   

  

लोकादिभीतिरपि त्वयि उचितेति बोधयन्नाह-- धर्मेति । त्वद्विधः
सत्यप्रतिज्ञात्वेन त्वत्सदृशः असंभ्रान्तः सार्वकालिकसर्वहेतुकभयरहितः अत
एव लोकस्य राक्षसादिजनस्य अनतिशङ्कया अतिशङ्काभावेनोपलक्षितो जनः राजा
केकयी वा धर्मदोषप्रसङ्गेन धर्माणां मुन्याद्यनुष्ठितसत्कर्मणां यो दोषः
राक्षसादिकर्तृकोपद्रव इत्यर्थः । तत्प्रसङ्गेन तच्छ्रवणेनेत्यर्थः ।
एतदनवसरगमनाज्ञापनं कथं वक्तुमर्हति एतेनाभिषेकप्रतिज्ञातः
पूर्वमेवाज्ञापनं युक्तमिति ध्वनितम्  ॥  २।२३।६  ॥   

  

यथेति । शौण्डीरः प्रारब्धादिनिरसनसमर्थः क्षत्रियर्षभस्त्वमशौण्डीरं
त्वद्विषयकसामर्थ्यहीनमत एव कृपणं दैवमशक्तं सामर्थ्यहीनं यथा भवति तथा किं
यथावदभिशंससि एतेन देवादृष्टवशात्तवाभिषेकनिवृत्तिर्न युक्तेति सूचितम्  ॥ 
२।२३।७  ॥   

  

ननु रावणो ऽतिबलवान् शत्रुरतस्तन्निरसनयत्नो द्रुतं कर्तव्य इत्यत आह--
पापयोरिति । पापयोः पापाचरणशीलयोस्तयोः रावणकुम्भकर्णयोः शङ्का कथं विद्यते
कथमपि नेत्यर्थः । तत्र हेतुः धर्मोपधासक्ताः धर्मं भवदुपासनामुपदधाति
धारयति स विभीषण इत्यर्थः । तत्रासक्ताः तद्विषयकप्रीतिमन्तो न सन्ति तयोः
पुरुषा इति शेषः । धर्मात्मन् परमधर्मप्रवर्तक किं कथं न बुध्यसे स्मरसि ।
एतेन रामोपासकद्रोही ध्रुवं नश्यतीति सूचितम् । "धर्मोपधाः श्लक्ष्णाः" इति
भूषणपाठः तत्र धर्मोपधाः धर्मध्वंसकाः श्लक्ष्णाः स्वरक्षणे चतुराः न
सन्तीत्यर्थः  ॥  २।२३।८  ॥   

  

तयोरिति । शाठ्याद्धेतोः स्वार्थं स्वैश्वर्यं जिहीर्षतोः त्यक्तुमिच्छ्वोः
तयोः रावणकुम्भकर्णयोः यदि सुचरितं स्यात्तर्हि प्राक् पूर्वमेव एवं
मुनिदुःखदानप्रकारेण व्यवसितं निश्चितं न स्यात्  ॥  २।२३।९  ॥   

  

ननु प्राप्तवरत्वात्कथं तयोर्विनाश इत्यत आह-- तयोरिति । दत्तः ब्रह्मणा
ग्राहितः तयोः रावणकुम्भकर्णयोर्वरः प्रकृतः अतिशयेन छिन्नः छेदनार्थककृतो
रूपम् । तत्र हेतुः यतः लोकविद्विष्टं भवज्जनद्वेषः आरब्धमत एव अन्यस्य
रावणाद्भिन्नस्य विभीषणस्येत्यर्थः । त्वत्त्वतः अभिषेचनं
लङ्काराज्याभिषेकः स्याद्भविष्यतीत्यर्थः । एतेन भक्तापराधिनः कल्याणं न
भवतीति सूचितम्  ॥  २।२३।१०  ॥   

  

नेति । हे वीर येन अनवसरकेकयीवचनेन हेतुना तव बुद्धिः एवमनवसरगमनेन द्वैधं
द्वौ रावणकुम्भकर्णौ धयति विध्वंसयतीत्यर्थः । स तस्य भावः तदागता प्राप्ता
तं हेतुं केकयीवचनमित्यर्थः । सहितुं नोत्सहे । ननु माता कथमेवमुच्यते
इत्यत आह-- तत्र मातृवचनासहनविषये क्षन्तुमर्हसि तदसहनं मम दुर्निवारमिति
तात्पर्यम्  ॥  २।२३।११  ॥   

  

स इति । यत्प्रसङ्गाद्यदनुष्ठानादित्यर्थः । विमुह्यसि सर्वान्विचित्तान्
करोषि स धर्मः अनवसरे प्रतिज्ञापालनमित्यर्थः । मम द्वेष्यः
मत्प्रीतिविषयीभूतो न भवतीत्यर्थः । अन्तर्भावितणिजर्थो मुह्यतिः । अर्धं
पृथक् । वनगमननिवारणमपि कर्तुं न शक्यते इति बोधयन्नाह-- कथमिति । कर्मणा
धर्मक्रिययोपलक्षितः शक्तः समर्थस्त्वं कैकेयीवशवर्तिनः तत्त्वेन
प्रतीयमानस्य पितुः वाक्यं अधर्मिष्ठमत एव विगर्हितं कथं करिष्यसि
त्वत्कर्तृकपितृवचनाकरणे इदं पितृवाक्यमधर्मिष्ठमिति जना वदिष्यन्तीति
तात्पर्यम्, यद्वा विगर्हितमसमयोद्भवत्वेन लोकापवादसहितमपि धर्मिष्ठं
मुनिरक्षारूपस्वधर्मबोधकत्वेन धर्मसहितं वाक्यं कथं न करिष्यसि
करिष्यस्येवेत्यर्थः  ॥  २।२३।१२  ॥   

  

ननु तर्हि गमनसंमतिं कुर्वित्यत आह-- यदिति । किल्बिषात्पितृवचनाकरणे
दोषोद्भावनाद्धेतोः अयं भेदः स्थितिनिराकरणं कृतो ऽपि मयेति शेषः । न
गृह्यते स्वीकर्तुं न शक्यते इत्यर्थः । तत्र हेतुः तत्र गमने च मे दुःखं
जायते वियोगशङ्कयेति भावः । अत एव धर्मसङ्गः धर्मासक्तिरपि गर्हितः मया
मनसि निन्दितः, एतेनाहमपि सहैव नेतव्य इति ध्वनितम्  ॥  २।२३।१३  ॥   

  

स्थापयितुं गमयितुं वा मया न शक्यमिति बोधयन्नाह-- तवेति । अयं भवता आरब्धः
धर्मसंयोगः धर्महेतुकवनसंबन्धः अस्य अयोध्यास्थस्य लोकस्य जनस्य विगर्हितः
वियोगस्यासह्यत्वेन अनीप्सित इत्यर्थः । अनेन गमनसंमतेरशक्यत्वं सूचितम् ।
पित्रभिधानयोः मातापित्रोरित्यर्थः । अहितयोः
अनीप्सिततत्पाल्यमुन्यादिद्रोहकर्तृत्वेन तदहिताचरणविशिष्टयोरित्यर्थः । अत
एव शत्र्वोः कामवृत्तयोः स्वच्छन्दचारिणोः तयोः रावणकुम्भकर्णयोः कामं कस्य
स्वच्छन्दवर्तिहेतुकसुखस्य अमं निवारणं त्वां विना अन्यः मनसापि कथं
कुर्यान्न कुर्यादित्यर्थः । विनेति अन्य इति चाध्याहृतम् । एतेन
निवारणमप्यशक्यमिति ध्वनितम् । सार्धश्लोक एकान्वयी  ॥  २।२३।१४,१५  ॥   

  

यद्यपीति । यद्यपि ते प्रतिपत्तिर्गमननिश्चयः दैवी देवाद्यदृष्टप्रार्थिता
तयोः रावणकुम्भकर्णयोः मतम् उपद्रवविषयिणी मतिश्च दैवं देवादृष्टप्रेरितं
द्वयमपि दुर्निवारमिति तात्पर्यम् तथापि यत्ते उपेक्षणीयमभिषेकत्यागः तन्मे
नैव रोचते । दैवीशब्दः लिङ्गविपरिणामेनान्यत्राप्यन्वेति  ॥  २।२३।१६  ॥   

  

दैवानुसरणं तवानुचितमिति बोधयन्नाह-- विक्लव इति । यो वीर्यहीनः
दैवान्यथाकरणे असमर्थः अत एव विक्लवः कातरः प्राकृतो जन इत्यर्थः । सः
दैवमनुवर्तते अनुसरति संभावितात्मानः संभावितः नित्यं परिशीलितः आत्मा
स्वस्वरूपं यैस्ते अत एव वीरा ईश्वरा इत्यर्थः । दैवं न पर्युपासते
अनुसरन्तीत्यर्थः एतेन यदीश्वरा दैवं नानुसरन्ति तर्हि ईश्वरेश्वरो
नानुसरतीति किं वक्तव्यमिति काव्यार्थापत्तिरलङ्कारो ध्वनितः  ॥  २।२३।१७
 ॥   

  

दैवमिति । यः पुरुषकारेण स्वपौरुषेण दैवं प्रबाधितुं समर्थः स पुरुषः
परमपुरुषः ईश्वरेश्वर इत्यर्थः । दैवेन विपन्नार्थः विध्वंसितप्रयोजनः
सन्नावसीदति खेदं प्राप्नोति । एतेन देवादृष्टानुसारेणाभिषेकनिवर्तनं न
योग्यमिति ध्वनितम् । तेनादृष्टमेवान्यथा कुतो न कृतमिति जिज्ञासा सूचिता
 ॥  २।२३।१८  ॥   

  

त्वत्कर्तृकगमने इदमाश्चर्यं भविष्यतीत्याह-- द्रक्ष्यन्तीति । पुरुषस्य
पुरुषे त्वयि दैवस्य पौरुषमद्यैव द्रक्ष्यन्तीति जनाः इति शेषः । ननु ततः
किमित्यत आह-- दैवमानुषयोः देवदेवमनुष्ययोः  

अव्यक्तिः अविभागः व्यक्ता प्रकटिता भविष्यति तेन परमपुरुषोपासना
निवर्तिष्यते इति तात्पर्यम्  ॥  २।२३।१९  ॥   

  

यदि मत्प्रार्थनया भवद्गमननिवृत्तिः स्यात्तर्हि उचितं स्यादित्याह--
अद्येति । यैः जनैः दैवाद्देवाद्यदृष्टादाहतं निवृत्तं ते राज्याभिषेचनं
दृष्टं ते जना अद्यैव मत्पौरुषहतं मत्पौरुषेण
मत्कर्तृकभवत्कर्मकमत्प्रार्थनया हतं निवृत्तं दैवं द्रक्ष्यन्ति तेन ममापि
कीर्तिः स्यादिति सूचितम् । "यद्दैवात्" इति पाठे यैरित्यध्याहर्तव्यम्
यदित्यभिषेचनविशेषणम्  ॥  २।२३।२०  ॥   

  

ननु सुखप्रापकदैवादृष्टनाशे तेषां दुःखनिवृत्तिर्न स्यादतो मद्गमनं
स्यादेवेत्यत आह अतीति । अत्यङ्कुशमङ्कुशव्यापारानियम्यमुद्दामं
बन्धनरहितमित्यर्थः । मदबलोद्धतं मदबलहेतुकौद्धत्यविशिष्टं प्रधावितं
धावनक्रियाविशिष्टं गजमिव दुर्निवारं दैवं रावणकुम्भकर्णोदयकारकादृष्टं
पौरुषेण निवर्तये त्वदाज्ञामात्रेण रावणादीनहमेव निहनिष्यामीति तात्पर्यं
तेन देवादिदुःखध्वंसो भविष्यत्येवेति सूचितम्  ॥  २।२३।२१  ॥   

  

ननु गमननिरोधे देवाः प्रार्थयिष्यन्तीत्यत आह-- लोकेति । हे राम ते
अभिषेचनं लोकपालादयो न विहन्युः गमनप्रार्थनया न निवर्तयिष्यन्तीत्यर्थः ।
गमनप्रयोजनस्य सिद्धत्वनिश्चयो भविष्यतीति तात्पर्यम् पिता किं
किमर्थमित्यर्थः  ॥  २।२३।२२  ॥   

  

यैरिति । राजन् हे नित्यराजत्वविशिष्ट यैर्देवादिदुःखैर्हेतुभिः चतुर्दशसमा
अरण्ये ते वासो मिथः परस्परं समर्थितः ते अरण्ये विवत्स्यन्ति
नङ्क्ष्यन्तीत्यर्थः  ॥  २।२३।२३  ॥   

  

अहमिति । या सर्वाक्रमणाविषयिणी रावणाशा तस्याः केकय्याः तव पितुश्च
तवाभिषेकविघाते मातापितृकर्तृकत्वत्कर्मकाभिषेकविध्वंसे तदर्थं वर्तते अत
एव पुत्रराज्याय पुत्रस्य तव राज्याय राज्यं प्रापयितुं न वर्तते तां
तदाशां तस्य रावणस्यातितृष्णां धक्ष्यामि निवर्तयिष्यामीत्यर्थः । "आशा
दिगतितृष्णयोः" इति वैजयन्ती  ॥  २।२३।२४  ॥   

  

मदिति । मद्बलेन साकं विरुद्धाय विरोधं कर्तुं न स्यात्तथा विरोधाय
स्याच्चोत्तर्हि मम उग्रं पौरुषं दुःखाय दैवबलनिवृत्तये यथा
यथावत्प्रभविष्यति  ॥  २।२३।२५  ॥   

  

उर्ध्वमिति । वर्षसहस्रान्ते यथेप्सितराज्यकरणानन्तरमित्यर्थः । त्वयि
वनवासं गते मर्यादापालनार्थ प्राप्ते सति आर्यपुत्राः आर्यस्य
सर्वश्रेष्ठस्य तव पुत्राः प्रजापाल्यं प्रजारक्षणमनन्तरं निरन्तरं यथा
स्यात्तथा करिष्यन्ति  ॥  २।२३।२६  ॥   

  

ननु वनगमनेन कथं मर्यादापालनं स्यादित्यत आह-- पूर्वेति । पुत्रवत्परिपालेन
परिपालनार्थं प्रजाः पुत्रेषु निःक्षिप्य पूर्वराजर्षिवृत्त्या
राजर्षीणामाचरणेन हेतुना वनवासः अभिधीयते मया प्रार्थ्यते  ॥  २।२३।२७  ॥   

  

स इति । राज्यविभ्रमशङ्कया राक्षसादिकर्तृकप्रजादौस्थ्यसंदेहेन राजनि दशरथे
अनेकाग्रे अनवस्थिते सति आत्मनि स्वमनसि राज्यं नैव इच्छसि चेत्तर्हि हे
वीर तव राज्यमहं रक्षेयमन्यथा वीरभाक् वीरशब्दवाच्यो मा भूवमिति अहं
प्रतिजाने प्रतिज्ञां करोमि । श्लोकद्वयमेकान्वयि  ॥  २।२३।२८,२९  ॥   

  

राक्षसानुयायिराजान्तरकृतोपद्रवशङ्कापि न कर्तव्येति बोधयन्नाह--
मङ्गलैरिति । मङ्गलैर्मङ्गलद्रव्यैः त्वमभिषिञ्चस्व स्वाभिषेकं कारय अतः
तत्र तस्मिन् अभिषेके त्वं व्यापृतो व्यापा रवान्भव एकः सहायान्तररहितो ऽहं
बलात्पौरुषान्महीपालान्राक्षसानुयायिराजान्वारयितुं नियमयितुमलं समर्थः  ॥ 
२।२३।३०  ॥   

  

ननु तव श्रमः स्यादित्यत आह-- नेति । इमौक्षत्रियशरीरसंबन्धिनौ बाहू
शोभार्थौ  

शोभाप्रयोजनकौ न धनुः भूषणाय न असिः खङ्गः आबन्धनार्धाय
कुट्यादिनिर्मापकरज्ज्वादिछेदनाय न शराः बाणाः स्तम्भहेतवः समूहीभूय
स्तम्भनिर्मापका न  ॥  २।२३।३१  ॥   

  

ननु किमर्थमित्यत आह-- अमित्रेति । चतुष्टयं बाह्वादि । अर्धं पृथक्-- न
चेति । यः शत्रुः मम मतः मज्ज्ञानविषयीभूतः स्यात्तं कं साधारणं
वज्रिणमिन्द्रं वा प्रगृहीतेन उत्थापितेन विद्युच्चलितवर्चसा
विद्युच्चलितमिव चलितं वर्चस्तेजो यस्य तेन असिना न कल्पये छिनद्मि इत्यहं
न कामये इच्छामि । सार्धश्लोक एकान्वयी  ॥  २।२३।३२,३३  ॥   

  

शत्रूनवश्यं हनिष्यामीति स्पष्टं बोधयन्नाह-- खड्गेति । मे खड्गस्य यो
निष्पेषः छेदनानुकूलो व्यापारः तेन निष्पिष्टैः छिन्नैः
हस्त्यादिहस्तादिभिः गहना व्याप्ता अत एव दुश्चरा संचारायोग्या मही भविता
 ॥  २।२३।३४  ॥   

  

तदेव द्रढयन् भङ्ग्यतरेणाह-- खड्गेति । अग्नय इव दीप्यमानाः रुधिरसहितदेहा
इत्यर्थः । द्विषः शत्रवः तत्र दृष्टान्तः सविद्युतः विद्युत्सहिताः  ॥ 
२।२३।३५  ॥   

  

बद्धेति । बद्धं गोधायै ज्याघातनिवारणाय अङ्गुलित्राणं येन तस्मिन्
बद्धकवचे इत्यर्थः । मयि स्थिते सति पुरुषाणां मध्ये पुरुषमानी अहं पुरुषः
परमयोद्धेत्यर्थः । इति मानी अभिमानी कथं त्यान्न स्यादित्यर्थः । तेन
परमपुरुषानुगृहीतस्य मे पराभवो नैव भविष्यतीति स्वनिश्चयः सूचितः "गोधा
ज्याघातवारणे" इत्यमरः  ॥  २।२३।३६  ॥   

  

नन्वेकस्त्वं बहून् रिपून्कथं हनिष्यसीत्यत आह-- बहुभिरिति । बहुभिः बाणैः
एकं मुख्यं शूरमित्यर्थः । अत्यस्यन्प्रक्षिपन्नेकेन बाणेन बहून्
अमुख्यानित्यर्थः । अत्यस्यन् न्रादिमर्मसु बाणान्विनियोक्ष्यामि  ॥ 
२।२३।३७  ॥   

  

अद्येति । अद्य परकृताभिषेकविघ्नकाले राज्ञः राक्षसराजादेः
अप्रभुतामसामर्थ्यं कर्तुं प्रकटयितुं तव प्रभुत्वं समाधिकरहितसामर्थ्यं च
प्रकटयितुमस्त्रप्रभावस्य मदस्त्रशस्त्रसामर्थ्यस्य प्रभावः प्रतापः
प्रभविष्यति विरुद्धराजनिराकरणेन प्रकटीभविष्यति । एतेन लक्ष्मणस्य
रामातिप्रियत्वं व्यक्तम् । राज्ञ इत्यत्र जात्यभिप्रायेणैकवचनम् । अत एव
अभिषेचनविघ्नस्य कर्तृ़णामिति वक्ष्यमाणस्य न वैरूप्यम्  ॥  २।२३।३८  ॥   

  

अद्येति । हे राम अभिषेचनविघ्नस्य कर्तृ़णां निवारणे कर्म व्यापारं
करिष्यतो मे बाहू चन्दनसारस्य उत्तमचन्दनानुलेपनस्य केयूरामोक्षणस्य
केयूरस्य अङ्गदस्य मोक्षणस्य धारणस्य वसूनां द्रव्याणां विमोक्षस्य दानस्य
सुहृदां पालनस्य च अनुरूपौ योग्यौ भविष्यत इति शेषः । एतेन
रामसेवाकरणमन्तरा सर्वं कर्म निरर्थकमिति सूचितम् । श्लोकद्वयमेकान्वयि ।
"केयूरमङ्गदम्" इत्यमरः  ॥  २।२३।३९  ॥   

  

ब्रवीहीति । तव असुहृत् अरिः कः इति त्वं ब्रवीहि ब्रूहि ईडागमगुणावार्षौ ।
ननु किमर्थं पृच्छसीत्यत आह-- अद्यैव प्राणयशःसुहृज्जनैः मया वियुज्यताम् स
इति शेषः । यथा येन प्रकारेण वसुधा तव वशा भवेत् तथा मां शाधि शिक्षय  ॥ 
२।२३।४०  ॥   

  

लक्ष्मणवचनश्रवणानन्तरकालिकं रामवृत्तमाह विमृज्येति । बाष्पमश्रूणि
विमृज्य लक्ष्मणनेत्राद्दूरीकृत्य लक्ष्मणमसकृद्बहुवारं परिसान्त्व्य
राघववंशवर्धनः स रामः लक्ष्मणमुवाच । तद्वचनमेवाह-- पित्रोः वचने
व्यवस्थितमेव मां निबोध । एतेन भीतिनिवृत्तिर्बोधिता । तत्र हेतुः हे सौम्य
एष पितृवचनपालनं सत्पथः समीचीनो मार्गः "जीवतोर्वाक्यकरणात्प्रत्यब्दं
भूरिभोजनात् । गयायां पिण्डदानाच्च त्रिभिः पुत्रस्य पुत्रता" इति स्मृतिः
 ॥  २।२३।४२  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
त्रयोविंशः सर्गः  ॥   

२।२३  ॥   

  


