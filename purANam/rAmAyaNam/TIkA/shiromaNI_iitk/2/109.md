+++
title = "१०९"

+++


जाबालिवचनश्रवणानन्तरकालिकरामवचनं वर्णयन्नाह-- जाबालेरित्यादिभिः ।
जाबालेः वचः श्रुत्वा विप्रतिपन्नया चालयितुमशक्यया सूक्त्या
वेदसंमतार्थवचनकारणीभूतया अत एव परया बुद्ध्योपलक्षितो रामः उवाच  ॥ 
२।१०९।१  ॥   

  

तद्वचनाकारमाह-- भवानित्यादिभिः । मे प्रियकामार्थं मत्प्रीतीच्छया इह
अस्मिन् काले यद्वचनं भवान् उक्तवान् तद्वचनमकार्यं कर्तुमनर्हमपि
कार्यसङ्काशं कर्तुमर्हमिव प्रकाशते अपथ्यमहितमपि पथ्यसन्निभं
पथ्यवत्प्रकाशते  ॥  २।१०९।२  ॥   

  

निर्मर्याद इति । निर्मर्यादः त्यक्तवेदमार्गः अत एव भिन्नचारित्रदर्शनः
वेदोक्ताचारप्रतियोगिकभेदविशिष्टाचारदर्शकः अत एव पापाचारसमन्वितः
पापाचरणविशिष्टः पुरुषः सत्सु सज्जनसमाजेषु मानं सत्कारं न लभते । एतेन
भवदुक्तिः सज्जनैस्तिरस्कृतेति सूचितम्  ॥  २।१०९।३  ॥   

  

वेदमर्यादास्वीकारे प्रयोजनान्तरमाह-- कुलीनमिति । कुलीनं
शोभनकुलोत्पन्नत्वमकुलीनं तद्विपरीतं वा वीरं शौर्यं पुरुषमानिनं
तद्रहितत्वं वा शुचिं पवित्रत्वम् अशुचिं तद्विपरीतं वा चारित्रम् आचरणमेव
व्याख्याति बोधयति विहिताचरणशीले सुकुलोपन्नत्वादिप्रतीतिः तदशीले
तद्विपरीतप्रतीतिराचरणादेवेति तात्पर्यम्, एतेन वेदमर्यादात्यागे साङ्कर्यं
प्रसज्जेतेति सूचितम्  ॥  २।१०९।४  ॥   

  

साङ्कर्यमेव प्रदर्शयन्नाह-- अनार्य इति । अनार्यो नीचः आर्यसंस्थानः
श्रेष्ठसदृशः स्यात्, शौचाद्धीनः रहितः शुचिः स्यात्, अलक्षण्यो लक्षणहीनः
लक्षण्यवत् लक्षणयुक्तवत् स्यात्, दुःशीलः शीलरहितः शीलवानिव स्यात्  ॥ 
२।१०९।५  ॥   

  

अधर्ममिति । लोकसङ्करं लोकसाङ्कर्यहेतुमधर्मं धर्मविरुद्धं धर्मवेषेण
धर्मत्वरूपेण यत् यदि अभिपत्स्ये स्वीकरिष्यामि तर्हि शुभं वेदबोधितत्वेन
मङ्गलप्रदं कर्म हित्वा विधिविवर्जितां वेदोक्तहीनां क्रियामभिपत्स्ये
प्राप्स्यामि  ॥  २।१०९।६  ॥   

  

ननु स्वतःसिद्धनित्यसर्वसम्पत्तिविशिष्टस्य तव फलाभिकाङ्क्षाराहित्यात्
वेदविरुद्धाचरणे ऽपि का क्षतिरित्यत आह-- क इति । कार्याकार्यविचक्षणः
कर्तव्याकर्तव्यविषयकविवेकविशिष्टः इत्यर्थः, कः पुरुषः दुर्वृत्तं
वेदविरुद्धवृत्तिविशिष्टमत एव लोकदूषणं प्रवृत्तिजनकविरुद्धस्वाचरणदर्शनेन
सर्वजनदूषकं मां बहु मन्येत न को ऽपीत्यर्थः  ॥  २।१०९।७  ॥   

  

ननु किं बहुमानेनेत्यत आह-- कस्येति । हीनप्रतिज्ञया हीना निवृत्ता
प्रतिज्ञा यस्यां तया अनया वृत्त्या वर्तमानो ऽहं वृत्तं
स्वधर्मच्युतिरूपवृत्तान्तं कस्य यास्यामि प्रापयिष्यामि
कथयिष्यामीत्यर्थः, केन कर्मणा उपलक्षितं जनं स्वर्गमाप्नुयां प्राप्नुयाम्
। "दास्यामि" इति भूषणपाठः  ॥  २।१०९।८  ॥   

  

ननु ताभ्यामपि भवतो न हानिरिति तदाशङ्कां मनसि निधाय मम दुर्मार्गवर्तित्वे
सर्वेषां तद्भविष्यतीत्याह-- कामेति । अनु मत्कामवृत्तिदर्शनानन्तरं
कृत्स्नः अयं लोकः कामवृत्तः यथेष्टाचरणः समुपवर्तते भविष्यति, तत्र हेतुः
यद्वृत्ताः यादृशवृत्तिविशिष्टाः राजानः तद्वृत्ताः तादृशवृत्तिविशिष्टाः
प्रजाः सन्ति  ॥  २।१०९।९  ॥   

  

धर्मप्रवृत्तौ राजैव निमित्तमिति बोधयन्नाह-- सत्यमिति । सत्यमनृशंसं
क्रूरताराहित्यं च सनातनं सार्वकालिकं राजवृत्तं राजभिराचरितं तस्माद्धेतोः
राज्यं सत्यात्मकं सत्यप्रचुरमत एव लोको जनः सत्ये सत्यप्राप्तौ सत्येव
प्रतिष्ठितः प्रतिष्ठावान् भवति  ॥  २।१०९।१०  ॥   

  

ऋषय इति । ऋषयो देवाश्च सत्यमेव मेनिरे श्रेयःप्रापकत्वेन स्वीचक्रुः ।
तत्र हेतुः अस्मिंल्लोके सत्यवादी पुरुषः अक्षयं विनाशरहितं परं लोकं
गच्छति  ॥  २।१०९।११  ॥   

  

उद्विजन्त इति । सर्वे जनाः यथा सर्पादुद्विजन्ते निभ्यति तथा अनृतवादिनः
मिथ्याकथनशीलात् उद्विजन्ते एतेनानृतवादः सर्वपापमूलमिति सूचितम् । लोके
धर्मः सत्यपरः सत्येनैव पूर्यते पूर्णो भवति अतः सर्वस्य धर्मस्य मूलं
सत्यमुच्यते  ॥  २।१०९।१२  ॥   

  

सत्यमिति । सर्वाणि कर्माणि सत्यमूलानि भवन्ति अत एव धर्मः सदा नित्यं
सत्ये एवाश्रितः अतः सत्यमेव लोके ईश्वरः अतः सत्यात्परमन्यत् पदमाश्रयो
नास्ति  ॥  २।१०९।१३  ॥   

  

दत्तमिति । दत्तादिकं वेदाश्च सत्यप्रतिष्ठानां सत्येन प्रतिष्ठानं
प्रतिष्ठा येषां ते तस्मात् सत्यपरः सत्यनिष्ठः भवेत् कल्याणाभिलाषी जन इति
शेषः  ॥  २।१०९।१४  ॥   

  

कर्मणां सफलत्वे प्रमाणमाह-- एक इति । एकः कश्चित् निरये नरके मज्जति एकः
स्वर्गे महीयते पूज्यते । एतेन विचित्रकर्मणां विचित्रफलप्रापकत्वादिदं
सर्वं सङ्गच्छत इति सूचितम्  ॥  २।१०९।१५  ॥   

  

स इति । सः ज्ञातकर्मफलतत्त्वो ऽहं पितुर्निर्देशमाज्ञां किमर्थं नानुपालये
समयी सदाचारसम्पन्नो राजा यतः सत्यप्रतिश्रवः सत्यप्रतिज्ञः अतः सत्येन
सत्यपरिपालनहेतुना सत्यमेव कृतमाज्ञापितमित्यर्थः । एतेन धर्मपरिपालनमेव
प्राव्राजनहेतुरिति सूचितम्  ॥  २।१०९।१६  ॥   

  

नैवेति । यतो ऽहं सत्यप्रतिश्रवः अतः तमोन्वितः तमोरूपेण त्वयान्वितः
प्रेरितो ऽपि सन् लोभादिना गुरोः पितुः सत्यस्य सेतुं मर्यादां न
भेत्स्यामि । नञ्त्रयोक्त्या सत्यत्यागविषयिणी वार्ता पुनर्न वक्तव्येति
सूचितम्  ॥  २।१०९।१७  ॥   

  

सत्यप्रतिज्ञात्यागे दोषमाह-- असत्येति । असत्यसन्धस्य
निवृत्तसत्यप्रतिज्ञत्वस्य अत एव चलस्य धर्माच्च्युतस्य अत एव अस्थिरचेतसः
चञ्चलचित्तस्य सतो विद्यमानस्य जनस्य हव्यकव्यादीनि न प्रतीच्छन्ति
गृह्णन्तीत्यर्थः, इति नो ऽस्माभिः श्रुतम्  ॥  २।१०९।१८  ॥   

  

प्रत्यगिति । सत्यं सत्यरूपमिमं धर्मं प्रत्यगात्मं सर्वात्मविहितं पश्यामि
भरो जटादिभरः सत्पुरुषैः चीर्णः कृतः तदर्थं तस्माद्धेतोः अभिनन्द्यते
मयेति शेषः  ॥  २।१०९।१९  ॥   

  

ननु पालनस्य क्षत्रियधर्मत्वे स एव हठादपि कुतो न स्वीक्रियते इत्यत आह--
क्षात्रमिति । अधर्मं विरुद्धधर्मेण गृहीतं पापकर्मभिः क्षुद्रादिभिः
सेवितं धर्मसंहितं धर्मत्वेन प्रतीयमानं क्षात्रधर्ममहं त्यक्ष्ये, एतेन
पित्राद्याज्ञापनमन्तरा हठाद्राज्यग्रहणमधर्म एवेति सूचितम्  ॥  २।१०९।२०
 ॥   

  

त्रिविधानामपि पापकर्मणामेवं राज्यकरणे प्रवृत्तिर्भविष्यतीति बोधयितुं
कर्मणां विभागमाह-- कायेनेति । कायेन यत्पापं कुरुते तज्जिह्वया अनृतं यत्
आह तच्च मनसा असम्प्रधार्य अनिश्चित्यैव यत्कुरुते दुर्मार्गे
धावतीत्यर्थः, तच्च पापमतः पातकं त्रिविधं मनोवाक्कायत्रितयसम्बन्धित्वात्
त्रिप्रकारकमेतेन सत्यप्रतिज्ञत्वत्यागपूर्वकैतद्राज्यकरणे
त्रिविधपापसम्बन्धे भविष्यतीति सूचितम्  ॥  २।१०९।२१  ॥   

  

भूमिरिति । भूम्यादयः सत्यविशिष्टं पुरुषं प्रार्थयन्ति
सत्यविशिष्टमित्यध्याहृतमतः सत्यं समनुवर्तन्ते सेवन्ते महान्त इति शेषः,
ततस्तस्माद्धेतोः सत्यमेव भजेत् सर्वो जन इति शेषः  ॥  २।१०९।२२  ॥   

  

श्रेष्ठमिति । युक्तिकरैः शुष्कतर्कसम्पादितैर्वाक्यैर्भद्रं कल्याणकरमिदं
राज्यं त्वं कुरुष्व इति भवान् यच्छ्रेष्ठं वचो ऽवधार्य निश्चित्य मामाह
तदनार्यमेव स्यात्  ॥  २।१०९।२३  ॥   

  

तद्वचनस्यानार्यत्वं द्योतयन्नाह-- कथमिति । गुरोः पितुः अग्रे वनवासं
प्रतिज्ञाय गुरोर्वचो हित्वा भरतस्य वचः कथं करिष्यामि  ॥  २।१०९।२४  ॥   

  

वनवासत्यागस्यानौचित्यमेव द्रढयन्नाह-- स्थिरेति । गुरुसंनिधौ राजसमीपे
स्थिरा निश्चला  

प्रतिज्ञा मया प्रतिज्ञाता कृता तदा देवी कैकेयी प्रहृष्टमानसा अभवत्  ॥ 
२।१०९।२५  ॥   

  

वनवासमिति । वनवासं वसन् कुर्वन् पित्रादींस्तर्पयन् श्रद्दधानश्च सन्
मूलादिभिर्नियतभोजनः अत एव सन्तुष्टपञ्चवर्गः सन्तुष्टः पञ्चवर्गः
पञ्चेन्द्रियगणो यस्य सः किञ्च सन्तुष्टेन सन्तोषेण पञ्चौ व्यक्तौ वर्गौ
सीतालक्ष्मणौ यस्य स शुचिः अकुहः कापट्यसंसर्गरहितः कार्याकार्यविचक्षणः
कर्तव्याकर्तव्यविषयकनिश्चयविशिष्टो ऽहं लोकयात्रां स्वजनमर्यादां प्रवाहये
निर्वाहयामि । श्लोकद्वयमेकान्वयि  ॥  २।१०९।२६,२७  ॥   

  

ननु नित्यपुरुषाणां कर्मफलं संसर्गित्वाभावेन कर्मफलानां का गतिरित्यत आह--
कर्मेति । इमां कर्मभूमिं प्राप्य यच्छुभं कर्म तत्कर्तव्यं, कर्मणां
फलभागिनस्तु अग्न्यादयो भवन्तीति शेषः  ॥  २।१०९।२८  ॥   

  

कर्मणां सफलत्वे शिष्टाचारं प्रमाणयन्नाह-- शतमिति । क्रतूनां यागानां
शतमाहृत्य कृत्वा देवराट् इन्द्रः सन् त्रिदिवं स्वर्गं गतः महर्षयः दिवं
प्राप्ताः  ॥  २।१०९।२९  ॥   

  

अमृष्यमाण इति । उग्रतेजाः नृपतेस्तनूजो रामस्तं जाबालिनोक्तं
नास्तिकवाक्यहेतुं निशम्य तस्य वचनानि अमृष्यमाणः अत एव विगर्हमाणः
निन्दयन् सन् तं जाबालिं पुनरब्रवीत्  ॥  २।१०९।३०  ॥   

  

तद्वचनाकारमाह-- सत्यमिति । सन्तः सत्यादीनि त्रिदिवस्य पन्थानमाहुः, एतेन
त्वदुक्तकर्मनिष्फलवादः सज्जनविरुद्ध इति सूचितम्  ॥  २।१०९।३१  ॥   

  

तेनेति । तेन कर्मणां सफलत्वेन हेतुना अर्थं कर्मनिर्वाहकपदार्थं यथावत्
आज्ञाय एकोदयं परस्परं सम्मतिं सम्प्रतिपद्य प्राप्य सकलं साङ्गं धर्मं
यथावत् चरन्तः विप्राः लोकागमं स्वाभिमतलोकप्राप्ितं काङ्क्षन्ति  ॥  १०९।३२
 ॥   

  

निन्दामीति । विषमस्थबुद्धिं वेदविरुद्धविषयकनिश्चयवन्तमनया कर्मनिवारिकया
बुद्ध्या एवं चरन्तमत एव सुनास्तिकं परलोकाभावविषयकनिश्चयवन्तमत एव
धर्मपथादपेतं च्युतं त्वां मत्पिता यत् अगृह्णात् तत् पितुः कृतं कर्म
निन्दामि इदं न शोभनं कृतमिति वदामीत्यर्थः, एतेन यत्सम्बन्धादन्यस्य
निन्दा तस्य निन्देति किं  

वक्तव्यमिति काव्यार्थापत्तिरलङ्कारो व्यक्तः  ॥  २।१०९।३३  ॥   

  

यथेति । यथा चोरः तथैव बुद्धः चोरवत् बुद्धो दण्ड्य इत्यर्थः । अत्र
अस्मिन् चोरसादृश्ये विद्यमानं तथागतं लोकायतिकं नास्तिकं चार्वाकं च
विद्धि जानीहि एतावपि चोरवद्दड्यावित्यर्थः, तस्माद्धेतोः प्रजानां मध्ये
यः शक्यतमः दण्डदाने अत्यन्तं समर्थः स एव बुद्धः नास्तिकेन बौद्धादिना
अभिमुखः स्यात्, एतेन यो दण्डदाने असमर्थः स नास्तिकं दूरतः परिवर्जयेदिति
सूचितम्  ॥  २।१०९।३४  ॥   

  

कर्माचरणे शिष्टाचारं प्रमाणयन्नाह-- त्वत्त इति । त्वत्तः पूर्वतरे द्विजा
जनाः सर्वे द्विजा इत्यर्थः, शुभानि कर्माणि
चक्रुस्तस्मात्कर्माचरणस्यावश्यकत्वाद्धेतोः इमं परं च लोकं छित्त्वा
सर्वलोकविषकाभिलाषं त्यक्त्वेत्यर्थः, विद्यमानाः द्विजाः स्वस्तिकृतं
कल्याणोत्पादकं हुतं यागं चकारेण सत्यसम्भाषणादि च चक्रुः, एतेन
नास्तिकमतस्याधुनिकत्वं सूचितम्  ॥  २।१०९।३५  ॥   

  

धर्मे इति । सत्पुरुषैः समेताः सहिताः तेजस्विनः दानगुणप्रधानाः
अतिदानशीलाः अहिंसकाः हिंसारहिता वीतमलाः मलसंसर्गरहिताः प्रधानाः
वसिष्ठादयो मुनयः लोके पूज्याः भवन्ति कर्माचरणस्य निरर्थकत्वे
कर्मप्रवर्तकमुनीनां वञ्चकत्वापत्त्या पूज्यत्वं न स्यादिति तात्पर्यम्  ॥ 
२।१०९।३६  ॥   

  

इतीति । महात्मानं सर्वपूज्यस्वरूपमदीनसत्त्वं दैन्यसंसर्गशून्यमिति सरोषं
ब्रुवन्तं रामं सानुनयमनुनयसहितं पथ्यं लोकोपकारकं सत्यं
कापट्यरहितमास्तिकं वचः विप्रः पुनरुवाच  ॥  २।१०९।३७  ॥   

  

तद्वचनाकारमाह-- नेति । अहं नास्तिकानां वचनं ब्रवीमि नास्तिको नाहं, तत्र
हेतुः यतः किञ्चन परलोकादिकं नास्तीति न सर्वमस्त्येवेत्यर्थः । इति कालं
महात्मोपदेशं पुनः पुनः समीक्ष्य विचार्य आस्तिको ऽभवम् । एतेन मयि
नास्तिकत्वप्राप्तिशङ्का न कर्तव्येति सूचितम् । ननु किमर्थं
नास्तिकवचनमुच्चारितवानित्यत आह-- काले अयोध्याकर्मकभवद्गमनार्थं नास्तिकः
नास्तिकवचनवक्ता भवेय  ॥  २।१०९।३८  ॥   

  

तदेव भङ्ग्यन्तरेणाह-- स इति । यतः सः अयोध्यागमनयोग्यः अयं काल उपागतः
प्राप्तः अतः कारणात् यत्नतः तव प्रसादनार्थं निवर्तनार्थं च ईरितं सकम्पं
नास्तिकवाक् शनैर्मयोदीरिता । एतदिति सामान्ये नपुंसकम्  ॥  २।१०९।३९  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
नवोत्तरशततमः सर्गः  ॥  २।१०९  ॥   

  

  


