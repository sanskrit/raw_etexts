+++
title = "०९९"

+++


सेनासंनिवेशानन्तरकालिकं वृत्तान्तमाह-- निविष्टायामिति । सेनायां
निविष्टायां संस्थापितायां सत्यामुत्सुकः भ्रातृदर्शनविषयकोत्साहवान् भरतः
शत्रुघ्नमनुदर्शयन् भ्रातरं द्रष्टुं जगाम । "दृशेश्च" इति कर्मत्वं
शत्रुघ्नस्य  ॥  २।९९।१  ॥   

  

ऋषिमिति । मे मातृ़ः शीघ्रमानयेति वसिष्ठं सन्दिश्य सम्प्रार्थ्य
गुरुवत्सलः रामविषयकातिप्रीतिमान् स भरतः त्वरितमग्रे जगाम  ॥  २।९९।२  ॥   

  

सुमन्त्र इति । शत्रुघ्नमदूराच्छत्रुघ्नसमीपवर्तित्वं यथा भवति तथा
सुमन्त्रो ऽप्यन्ववर्तत, तत्र हेतुः-- रामदर्शनजः ईप्सितरामदर्शनजनितः
तर्षो ऽत्यभिलाषः भरतस्येव तस्य सुमन्त्रस्याप्यस्तीति शेषः । चो ऽप्यर्थे
 ॥  २।९९।३  ॥   

  

गच्छन्निति । गच्छन्नेव भरतस्तापसालयसंस्थितां तापसकुटीमध्ये वर्तिनीं
भ्रातुः पर्णकुटीं पत्रप्रचुरशालामुटजं गृहान्तर्वर्ति
काष्ठादिनिर्मितोन्नतस्थानविशेषं च ददर्श  ॥  २।९९।४  ॥   

  

शालाया इति । अवभग्नानि हवनोपयोगितया छिन्नानि काष्ठानि अपचितानि
पूजाङ्गत्वेन सम्पादितानि पुष्पाणि च शालाया अग्रतः अग्रे ददर्श  ॥  २।९९।५
 ॥   

  

स इति । आश्रममेयुषः नदीसमीपादिदेशाद्गमनकर्तुः लक्ष्मणस्य रामस्य च कृतं
कुशचीरैः दर्भैः पटखण्डैश्च वृक्षेषु
क्वचित्क्वचित्कस्याञ्चित्कस्याञ्चिच्छाखायां कृतमभिज्ञानं मार्गबोधकचिह्नं
ददर्श  ॥  २।९९।६  ॥   

  

ददर्शेति । तस्मिन्प्रत्यक्षीभूते भवने पर्णशालासमीपे
शीतकारणाच्छीतनिवारणहेतोः मृगानां महिषाणां च करीषैः कृतान् सञ्चयान् ददर्श
"गोविट् गोमयमस्त्रियाम् । तत्तुशुष्कं करीषो ऽस्त्री" इत्यमरः  ॥  २।९९।७
 ॥   

  

गच्छन्निति । तदा रामस्थितिबोधकचिह्नादिदर्शनोत्तरकाले हृष्टो
महाबाहुर्भरतः शत्रुघ्नं सर्वशो ऽमात्यांश्च अब्रवीत् । सर्वश इत्यनेन
सुमन्त्रातिरिक्तानामप्यागमनं सूचितम्  ॥  २।९९।८  ॥   

  

तद्वचनाकारमाह-- मन्ये इति । यं देशं भरद्वाजो ऽब्रवीत् तं देशं वयं
प्राप्ताः स्म इति मन्ये असाधारणलक्षणैर्निश्चिनोमि अत एव इतः
अस्मात्स्थानान्नातिदूरे समीपे एवेत्यर्थः, मन्दाकिनीं नदीं मन्ये
निश्चिनोमि  ॥  २।९९।९  ॥   

  

लक्षणान्येवाह-- उच्चैरिति । यतः उच्चैः अत्युन्नतवृक्षप्रदेशे बद्धानि
चीराणि लक्ष्यन्त इति शेषः । अतः विकाले अन्धकारादिसमये गन्तुं
जलाद्याहरणार्थमिति शेषः, इच्छता लक्ष्मणेन अभिज्ञानकृतः
लक्ष्मणकर्तृकचिह्नज्ञाप्यः पन्थाः रामाश्रमप्रापको मार्गः अयं भवेत्  ॥ 
२।९९।१०  ॥   

  

इदमिति । इदमुदात्तदन्तानां महादन्तविशिष्टानां तरस्विनामत एव
अन्योन्यमभिगर्जतां गजानां परिक्रान्तं परिक्रमणं मार्ग इत्यर्थः  ॥ 
२।९९।११  ॥   

  

यमिति । यं सततमाधातुं विधिना संस्थापयितुं तापसा इच्छन्ति तस्य
कृष्णवर्त्मनो वह्नेः असौ धूमो दृश्यते "कृष्णवर्त्मा पुमानग्नौ दुराचारे
विधुन्तुदे" इति मेदिनी  ॥  २।९९।१२  ॥   

  

अत्रेति । पुरुषव्याघ्रं पुरुषश्रेष्ठं गुरुसत्कारकारिणमतिसत्कारकरणशीलं
महर्षिमिव राघवं रामं द्रक्ष्यामि  ॥  २।९९।१३  ॥   

  

अथेति । अथ एवं विचारकरणादनन्तरं मन्दाकिनीमनुप्राप्तो राघवो भरतः
चित्रकूटं मुहूर्तं मुहूर्तेन गत्वा तममात्यादिजनमिदमब्रवीत्  ॥  २।९९।१४
 ॥   

  

तद्वचनाकारमाह-- जगत्यामिति । जनेन्द्रो रामः निर्जनं जनराहित्यं प्राप्य
वीरासने रतः कृतवीरासन इत्यर्थः, जगत्यां राजोचितासनरहितभूमौ आस्ते अतः
सजीवितं जीवितसहितं मे जन्म धिक्  ॥  २।९९।१५  ॥   

  

ननु तव को ऽपराधो यदात्मानं धिक्कारोषीत्यत आह-- मदिति । लोकनाथो
महाद्युतिः यो राघवः सर्वान् कामान् परित्यज्य वने वसति सः मत्कृते
मत्प्रयत्ने मत्कर्तृकमातुलगृहप्राप्तौ सत्यामित्यर्थः, व्यसनं
वननिवासक्लेशं प्राप्तः । एतेन मत्कर्तृकस्थितौ तत्प्रव्राजनं न स्यादिति
सूचितं तेन चिरं कालमन्यत्र स्थितिमत्त्वेन ममैवापराध इति ध्वनितम्  ॥ 
२।९९।१६  ॥   

  

इतीति । इति अनेन प्रकारेण लोको विचारः तेन समाकृष्टः व्याकुलचित्तो ऽहं
रामं प्रसादयन्सँल्लक्ष्मणस्य सन्निधौ तस्य रामस्य सीतायाश्च पादेषु अद्य
पतिष्यामि लक्ष्मणस्य सन्निधावित्यनेन मदतिप्रार्थनादर्शनं
तस्मिन्नप्यार्द्रचित्तत्वं जनयिष्यतीति व्यञ्जितम्  ॥  २।९९।१७  ॥   

  

एवमिति । एवं विलपन् दशरथात्मजो भरतः महतीं विशालां पुण्यां पुण्यप्रापिकां
मनोरमां पर्णशालां ददर्श  ॥  २।९९।१८  ॥   

  

शालेति । शालतालाश्वकर्णानां सालादित्रयवृक्षविशेषाणां बहुभिः विपुलैः
पर्णैः पत्रैः प्रावृतामध्वरे यज्ञे विशालां विपुलस्थलवतीं वेदीमिव
कुशैर्मृदुविस्तीर्णां शक्रायुधनिकाशैः शक्रधनुस्सदृशैः भारसाधनैः
गुर्ववयवविशिष्टैः रुक्मपृष्ठैः सुवर्णपृष्ठविशिष्टैर्महासारैः अतिपुष्टैः
शत्रुबाधकैः कार्मुकैर्धनुर्भिः शोभिताम्  ॥  २।९९।१९,२०  ॥   

  

अर्करश्मिप्रतीकाशैः सूर्यकिरणसदृशैर्धघौरैर्भयङ्करैः शरैः दीप्तवदनैः
सर्पैर्भोगवतीमिव शोभिताम्  ॥  २।९९।२१  ॥   

  

महारजतवासोभ्यां स्वर्णमयकोशविशिष्टाभ्यामसिभ्यां खड्गाभ्यां विराजितां
रुक्मबिन्दुभिः स्वर्णपुष्पैर्विचित्राभ्यां चर्मभ्यां च शोभिताम्  ॥ 
२।९९।२२  ॥   

  

चित्रकाञ्चनभूषितैः आसक्तैः संस्थापितैः गोधाङ्गुलित्रैर्मृगैः सिंहगुहामिव
अरिसङ्घैः अनाधृष्याम्  ॥  २।९९।२३  ॥   

  

प्रागुदक्प्रवणामीशानदिग्भागे निम्नां दीप्तः पावको यस्यां तां पुण्यां
वेदीं तत्र प्रसिद्धे रामनिवेशने पर्णशालायां भरतो ददर्श ।
षण्णामेकत्रान्वयः  ॥  २।९९।२४  ॥   

  

निरीक्ष्येति । निरीक्ष्य अवलोक्य पर्णशालामिति शेषः, उटजे
काष्ठादिनिर्मितोन्नतस्थानविशेषे आसीनं गुरुं रामं ददर्श  ॥  २।९९।२५  ॥   

  

तदेव भङ्ग्यन्तरेणाह-- कृष्णेति । पावकोपमं रामं ददर्श  ॥  २।९९।२६  ॥   

  

सिंहेति । सागरान्तायाः पृथिव्याः भर्तारं प्रकटतयापि रक्षकं दर्भैः कुशैः
संस्तीर्णे स्थण्डिले शाश्वतं नित्यं ब्रह्माणमिव उपविष्टं तं रामं भरतो
दृष्ट्वा दुःखमोहपरिप्लुतः सन् अभ्यधावत द्रुतमगच्छत् । श्लोकत्रयमेकान्वयि
 ॥  २।९९।२७२९  ॥   

  

दृष्ट्वेति । दृष्ट्वैव आर्तः सेवकादिरहितरामदर्शनजनितखेदं प्राप्तो भरतः
धैर्याद्वारयितुं खेदं निवारयितुमशक्नुवन् अत एव वचनं व्यक्तवाचमब्रुवन्
सन् बाष्पसन्दिग्धया गद्गदाक्षरयेत्यर्थः, गिरा विललाप  ॥  २।९९।३०  ॥   

  

विलापाकारमाह-- य इत्यादिभिः । यः रामः संसदि राजादिसेवितसभायां प्रकृतिभिः
प्रजाभिः उपासितुं सेवितुं युक्तो भवेत् सः वन्यैः मृगैरुपासीन आस्ते  ॥ 
२।९९।३१  ॥   

  

वासोभिरिति । यः बहुसाहस्रैरसङ्ख्यातैर्वासोभिरुचितः स मृगाजिने प्रवस्ते
 ॥  २।९९।३२  ॥   

  

अधारयदिति । यः विविधाः चित्राः सुमनसः स्रजः पुरा अधारयत् सः राघवः इमं
जटाभारं कथं सहते  ॥  ९९।३३  ॥   

  

यस्येति । यथादिष्टैः विधिवदनुष्ठितैः यस्य यज्ञैः धर्मसञ्चयो युक्तः
योग्यः सः शरीरक्लेशसम्भूतं धर्मं परिमार्गते  ॥  २।९९।३४  ॥   

  

चन्दनेनेति । महार्हेण अतिप्रशंसनीयेन चन्दनेन यस्याङ्गमुपसेवितं तस्याङ्गं
मलेन कथं सेव्यते  ॥  २।९९।३५  ॥   

  

यदिति । अहमेव निमित्तं यस्मिन् तद्दुःखं रामः प्राप्तः अतः नृशंसस्य मम
लोकविगर्हितं जीवितं धिक्  ॥  २।९९।३६  ॥   

  

इतीति । प्रस्विन्नमुखपङ्कजो भरतः इत्येवं विलपन्सन् रामस्य पादौ अप्राप्य
रुदन् सन् पपात  ॥  २।९९।३७  ॥   

  

दुःखेति । दीनं यथा स्यात्तथा हे आर्येति सकृदुक्त्वा पुनः किञ्चन नोवाच  ॥ 
२।९९।३८  ॥   

  

वचनाभावे हेतुं वदन्नाह-- बाष्पैरिति । रामं प्रेक्ष्य बाष्पैः पिहितकण्ठो
भरतो व्याहर्तुं वक्तुं नाशकत्  ॥  २।९९।३९  ॥   

  

शत्रुघ्न इति । शत्रुघो रुदन् सन् ववन्दे, उभौ तौ शत्रुघ्नरामौ समालिङ्ग्य
अतिष्ठतामिति शेषः, रामो ऽपि अश्रूणि अवर्तयत् अत्यजत्  ॥  २।९९।४०  ॥   

  

तत इति । राजसुतौ रामलक्ष्मणौ सुमन्त्रेण गुहेन च समीयतुः आलिलिङ्गतुः,
तत्र दृष्टान्तः अम्बरे आकाशे दिवाकरो निशाकरश्च शुक्रबृहस्पतिभ्यां यथा  ॥ 
२।९९।४१  ॥   

  

तानिति । महत्यरण्ये समागतान्वारणयूथपार्हांस्तारामादीन् पार्थिवान्
राजपुत्रान् वनौकसः समीक्ष्य हर्षं दर्शनजनितानन्दं प्रविहाय सन्त्यज्य
अश्रूणि अमुञ्चन्  ॥  २।९९।४२  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
नवनवतितमः सर्गः  ॥  २।९९  ॥   

  

  


