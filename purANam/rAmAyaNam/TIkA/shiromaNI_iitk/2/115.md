+++
title = "११५"

+++


भरतकर्तृकगृहप्रवेशानन्तरकालिकं वृत्तान्तमाह-- तत इत्यादिभिः । ततः
गृहप्रवेशानन्तरं ताः सहगताः मातृ़ः अयोध्यायां निक्षिप्य संस्थाप्य
दृढव्रतः अनिवार्यसङ्कल्पः शोकसन्तप्तो भरतः गुरून् वशिष्ठप्रभृतीन्
अथाब्रवीत् समङ्गलमुच्चारयामास  ॥  २।११५।१  ॥   

  

तद्वचनाकारमाह-- नन्दिग्राममिति । अहं नन्दिग्रामं गमिष्यामि अत्र अस्मिन्
विषये वो युष्मान् आमन्त्रये प्रार्थयामि, तद्गमनाय भवदाज्ञां
वाञ्छामीत्यर्थः । गमने प्रयोजनमाह-- तत्र नन्दिग्रामे राघवं रामं विना गतो
ऽहमिदमनुभूयमानं सर्वं दुःखं सहिष्ये  ॥  २।११५।२  ॥   

  

दुःखहेतुं वदन्नाह-- गत इति । राजा दिवं ब्रह्मादिस्तुतं साकेतं गतः, गुरुः
ममातीव पूज्यः स रामः वनस्थो ऽस्तीति शेषः, अतः राज्याय राज्यं प्राप्तुं
रामं प्रतीक्षे यतः महायशाः स राम एव राजा  ॥  २।११५।३  ॥   

  

एतदिति । महात्मनो भरतस्य एतच्छुभं वाक्यं श्रुत्वा सर्वे मन्त्रिणः
पुरोहितो वसिष्ठश्च अब्रुवन्  ॥  २।११५।४  ॥   

  

तद्वचनाकारमाह-- सुभृशमिति । हे भरत भ्रातृवात्सल्यात् यत् त्वयोक्तं तत्
इदं तवैव अनुरूपमतः सुभृशमत्यन्तं श्लाघनीयम् । एतेनेदं गमनमस्माकमनुमतमिति
सूचितम्  ॥  २।११५।५  ॥   

  

सर्वानुमतौ हेतुं वदन्नाह-- नित्यमिति । बन्धुलुब्धस्य
बन्धुप्राप्तिविषयकातीच्छावतः अत एव भ्रातृसौहृदे भ्रातृसौहार्दसम्पादने
तिष्ठतः अत एव आर्यमत्युत्तमं मार्गं पन्थानं प्रपन्नस्य प्राप्तस्य ते तव
आर्यं मार्गं कः पुमान् नानुमन्येत सर्वो ऽपि अनुमन्येतेत्यर्थः,
मार्गमित्युभयान्वयि  ॥  २।११५।६  ॥   

  

मन्त्रिणामिति । यथाभिलषितमभिलषितमनतिक्रम्य प्रियं मन्त्रिणां वचनं
श्रुत्वा मे रथो युज्यतामिति वाक्यं सारथिमब्रवीत्  ॥  २।११५।७  ॥   

  

प्रहृष्टेति । प्रहृष्टवदनो भरतः मातृ़ः समभिभाष्य समभिभाषणपूर्वकाज्ञां
गृहीत्वा रथमारुरोह  ॥  २।११५।८  ॥   

  

आरुह्येति । क्षिप्रं शीघ्रं रथमारुह्य मन्त्रिपुरोहितैर्वृतौ उभौ
शत्रुघ्नभरतौ ययतुः  ॥  २।११५।९  ॥   

  

गमनप्रकारमाह-- अग्रत इति । वसिष्ठप्रमुखा गुरवः सर्वे द्विजाश्च
प्राङ्मुखाः सन्तः यतः येन मार्गेण सर्वे नन्दिग्रामः सर्वेषां कामानाम्
प्राप्तिर्यस्मात् स एव नन्दिग्रामः भवेत् प्राप्नुयादित्यर्थः, तेन
प्रययुः  ॥  २।११५।१०  ॥   

  

बलमिति । अनाहूतमपि गजादिसङ्कुलं बलं सैन्यं प्रययौ पुरवासिनश्च प्रययुः  ॥ 
२।११५।११  ॥   

  

रथस्थ इति । शिरसि पादुके आदाय रथस्थो भरतस्तूर्णं ययौ  ॥  २।११५।१२  ॥   

  

भरत इति । स भरतः क्षिप्रं नन्दिग्रामं प्रविश्य रथादवतीर्य गुरूनिदमभाषत
 ॥  २।११५।१३  ॥   

  

तद्भाषणप्रकारमाह-- एतदिति । यत् एतत् उत्तमं राज्यं संन्यासं यथा
स्यात्तथा भ्रात्रा दत्तं तस्य राज्यस्य योगक्षेमवहे हेमभूषिते इमे पादुके
एव  ॥  २।११५।१४  ॥   

  

भरत इति । पादुके उद्दिश्य संन्यासं राज्यसमर्पणं शिरसा
प्रणतमूर्ध्नोपलक्षितो भरतः कृत्वा सर्वं प्रकृतिमण्डलं प्रजासमूहमब्रवीत्
 ॥  २।११५।१५  ॥   

  

तद्वचनाकारमाह-- छत्रमिति । यतः इमौ पादुकारूपपदार्थौ आर्यपादावभिमतौ
रामपादत्वेन स्वीकृतौ अतः छत्रं तदुपलक्षितचामरादि च धारयत पादुकयोरुपरीति
शेषः, तत्र हेतुः आभ्यां मम गुरोः रामस्य पादुकाभ्यामेव राज्ये धर्मः
स्थितः स्थापितः अन्तर्भावितणिजर्थः  ॥  २।११५।१६  ॥   

  

भ्रात्रेति । सौहृदाद्धेतोः भ्रात्रा मयि निक्षिप्तः संस्थापितः अयं
पादुकारूपपदार्थः संन्यासः भ्रातृप्रतिनिधिभूत इत्यर्थः, अतः तमिमं
पादुकारूपपदार्थं राघवागमनं प्रति रामागमननिमित्तं  

पालयिष्यामि सेविष्ये  ॥  २।११५।१७  ॥   

  

क्षिप्रमिति । राघवस्य चरणयोः पादुके इति शेषः "संयोजयित्वा संयोज्य
सहपादुकौ मत्संयोजितपादुकासहितौ तौ रामस्य चरणौ पुनर्द्रक्ष्यामि  ॥ 
२।११५।१८  ॥   

  

तत इति । राघवेण समागतो ऽहं गुरवे रामाय राज्यं निवेद्य समर्प्य ततः
समर्पणात् निक्षिप्तभारः सन् गुरुवर्तितां गुरुसेवां भजिष्ये करिष्यामि  ॥ 
२।११५।१९  ॥   

  

राघवायेति । संन्यासं न्यासत्वेन मयि संस्थापितं राज्यमयोध्यां च पादुके च
राघवाय दत्त्वा धूतपापः निवृत्तवियोगजनितदुःखो ऽहं भवामि भवितास्मि  ॥ 
२।११५।२०  ॥   

  

स इति । वल्कलजटाधारी मुनिवेषधरः स भरतः नन्दिग्रामे ऽवसत्  ॥  २।११५।२१
 ॥   

  

सेति । सर्वं शासनं पादुकाभ्यां निवेदयन् तदनुसारणे कुर्वन्सन्नित्यर्थः
भरतः सवालव्यजनं वालव्यजनसहितं छत्रं स्वयं धारयामास पादुकयोरुपरीति शेषः ।
"न्यवेदयत्" इति भूषणपाठः  ॥  २।११५।२२  ॥   

  

तत इति । ततः नन्दिग्रामस्थितिकालादनन्तरम् आर्यपादुके अभिषिच्य
आर्यपादुकयोः राज्याभिषेकं कृत्वेत्यर्थः, सर्वदा तदधीनः पादुकायत्तो भरतः
राज्यं कारयामास  ॥  २।११५।२३  ॥   

  

तदेति । तदा पादुकायत्तपालनसमये यत्किञ्चित्कार्यमुपैति तदुपहृतं
केनचित्प्रापितमुपायनं च प्रथमं पादुकाभ्यां निवेद्य पश्चात् यथावत्
यथायोग्यं भरतश्चकार विनियोजयामासेत्यर्थः  ॥  २।११५।२४  ॥   

  

इति श्रीमद्वाल्मीकीयरामायणव्याख्याने रामायणशिरोमणावयोध्याकाण्डे
पञ्चदशाधिकशततमः सर्गः  ॥  २।११५  ॥   

  

  


