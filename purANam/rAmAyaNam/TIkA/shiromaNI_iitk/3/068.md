+++
title = "०६८"

+++


किंचित्स्वास्थ्यप्राप्त्यनन्तरं लक्ष्मणं प्रति रामोक्तिं
वर्णयितुमाह--राम इति । रौद्रेण अतिभयंकरेण रक्षसा पातितं गृध्रं तं
जटायुषं प्रेक्ष्य मित्रसंपन्नं मित्रत्वं प्राप्तं सौमित्रिं रामो
ऽब्रवीत् । मित्रशब्दो भावप्रधानः  ॥  ३।६८।१  ॥   

  

तद्वचनाकारमाह--ममेति । ममार्थेषु यतमानः अत एव संख्ये संग्रामे राक्षसेन
हतः अयं विहङ्गमः दुस्त्यजान् प्राणान् त्यजति  ॥  ३।६८।२  ॥   

  

अतीति । हे लक्ष्मण अस्मिन् जटायुसंबन्धिनि शरीरे प्राणः प्राणवायुः
अतिखिन्नः क्षीणतां प्राप्तो विद्यते तथा अत एव स्वरविहीनः क्षीणस्वरो ऽयं
विक्लवं यथा भवति तथा समुदीक्षते पश्यति  ॥  ३।६८।३  ॥   

  

लक्ष्मणं प्रत्युक्त्वा जटायुं प्रत्याह--जटायो इति । हे जटायो वाक्यं
व्याहरितुं व्याहर्तुम् अभिधातुं यदि पुनः शक्नोषि तर्हि सीतां
सीतावृत्तान्तम् आख्याहि आत्मनो वधं वधवृत्तान्तं चाख्याहि  ॥  ३।६८।४  ॥   

  

पृष्टवृत्तान्तस्वरूपमाह--किमिति । रावणः आर्यां सीतां किंनिमित्तः सन्
जहार । तदेव भङ्ग्यन्तरेणाह--यमपराधं दृष्ट्वा ज्ञात्वा रावणेन प्रिया सीता
हृता सो ऽपराधः मया किं कृत इति शेषः । किमिति प्रश्ने  ॥  ३।६८।५  ॥   

  

कथमिति । चन्द्रसंकाशं चन्द्रस्यापि प्रकाशकम् अत एव मनोहरं तत्प्रसिद्धं
सीताया मुखं तस्मिन्नपहरणकाले कथं कीदृशमित्यर्थः, आसीत् कानि वचनानि सीतया
चोक्तानि  ॥  ३।६८।६  ॥   

  

कथमिति । राक्षसो रावणः कथं वीर्यादिविशिष्टः अस्य रावणस्य भवनं क्व इति
परिपृच्छतो मे ब्रूहि  ॥  ३।६८।७  ॥   

  

तमिति । धर्मात्मा स जटायुः अनन्तरमन्तररहितं निरन्तरमित्यर्थः, विलपन्तं
विविधं पृच्छन्तं राममुद्वीक्ष्य प्रेमभरेणावलोक्य अतिसन्नया अतिक्षीणया
वाचा इदमब्रवीत्  ॥  ३।६८।८  ॥   

  

तद्वचनाकारमाह--सेति । रावणेन वातदुर्दिनसंकुलां वातेन दुर्दिनेन च
संयुक्तां विपुलां बहुमायामास्थाय सा सीता हृता  ॥  ३।६८।९  ॥   

  

परीति । परिश्रान्तस्य रावणयुद्धे प्राप्तपरिश्रमस्य मे पक्षौ छित्त्वा
सीतामादाय च निशाचरो रावणः दक्षिणामुखः सन् प्रयातः  ॥  ३।६८।१०  ॥   

  

उत्तरान्तरं वक्तुं सामर्थ्यं नास्तीति बोधयन्नाह--उपेति । हे राघव मे
प्राणाः उपरुध्यन्ति कायव्यापारं निवारयन्ति निर्गच्छन्तीत्यर्थः । किं च
मे प्राणाः इन्द्रियाणि उपरुध्यन्ति पिधीयन्ते स्वस्वव्यापारसामर्थ्यं
जहतीत्यर्थः, अत एव दृष्टिर्भ्रमति अत एव सौवर्णान् सुवर्णमयान्
उशीरकृतमूर्धजान् उशीरेण नलदेन कृताः संरचिताः मूर्धजाः अग्रभागा येषां
तान् वृक्षान् पश्यामि मरणचिह्नत्वेन जानामीत्यर्थः  ॥  ३।६८।११  ॥   

  

स्वस्य शास्त्रविज्ञातृत्वं बोधयन्नाह--येनेति । रावणः येन मुहूर्तेन
सीतामादाय याति तस्मिन् मुहूर्ते तत्स्वामी धनाधिपः विप्रनष्टम् अदृश्यत्वं
प्राप्तं धनं क्षिप्रं प्रतिपद्यते  ॥  ३।६८।१२  ॥   

  

ननु को ऽसौ मुहूर्त इत्यत आह--विन्द इति । के काकुत्स्थ असौ
सीतापहरणसंबन्धी विन्दो नाम मुहूर्तः अपहृतवस्तु तत्स्वामिसमीपं
प्रापयतीत्यर्थः । नन्वस्मिन् मुहूर्ते रावणेन सीता कथमपहृतेत्यत आह--स
रावणो न अबुधत् स्वप्रतापाभिमानात् मुमूर्षुत्वाद्वा नागणयदित्यर्थः, अत एव
बडिशं संगृह्य गृहीत्वा झषवत् मीनवत् विनश्यति विनेष्टा । अबुधत् इति इरितो
बुधो लुङ् । विकरणव्यत्ययश्छान्दस इति भूषणोक्तिस्तु चिन्त्या  ॥  ३।६८।१३
 ॥   

  

नेति । यतस्तं रावणं रणमूर्धनि हत्वा वैदेह्या सह क्षिप्रं रंस्यसे अतः
जनकस्य सुतां प्रति त्वया व्यथा न कार्या  ॥  ३।६८।१४  ॥   

  

असंमूढस्येति । असंमूढस्य संमूढतारहितस्य सावधानचित्तस्येत्यर्थः, गृध्रस्य
आस्यात् मुखात् सामिषं मांससहितं रुधिरं सुस्राव  ॥  ३।६८।१५  ॥   

  

पुत्र इति । विश्रवसः साक्षात् पुत्रः औरसः सूनुः वैश्रवणस्य कुबेरस्य
भ्राता इत्युक्त्वा तदैश्वर्यादिकमनुक्त्वेत्यर्थः, पतगेश्वरो दुर्लभान्
प्राणान्मुमोच  ॥  ३।६८।१६  ॥   

  

ब्रूहीति । ब्रूहि ब्रूहि रावणवृत्तान्तं कथय कथय इति ब्रुवाणस्य
रामस्याग्रे कृताञ्जलेर्गृध्रस्य प्राणाः शरीरं त्यक्त्वा विहायसं जग्मुः
 ॥  ३।६८।१७  ॥   

  

स इति । स जटायुः शिरो भूमौ निक्षिप्य चरणौ प्रसार्य स्वं शरीरं विक्षिप्य
इतस्ततः संचाल्य धरणीतले पपात  ॥  ३।६८।१८  ॥   

  

तमिति । ताम्राक्षं रक्तनयनं गतासुं निर्गतप्राणम् अचलोपमं तं जटायुं
सुबहुभिः अनेकविधैर्दुःखैः शृङ्गारपोषकसीतावियोगजनितदुःखाभासैः दीनः
क्षीणत्वेन प्रतीयमानः रामः सौमित्रिमब्रवीत्  ॥  ३।६८।१९  ॥   

  

तद्वचनाकारमाह--बहूनीति । रक्षसां वासे निवासस्थाने दण्डकारण्ये बहूनि
वर्षाणि सुखं वसता अनेन पक्षिणा इह विशीर्णं प्राणा त्यक्ता इत्यर्थः ।
ऽविचीर्णंऽ इति तीर्थपाठः  ॥  ३।६८।२०  ॥   

  

अनेकेति । अनेकवार्षिकः बहुवर्षपरिच्छिन्नावस्थाकः यश्चिरकालसमुत्थितः
बहुकालं प्रवृद्धः सो ऽयमद्य हतः सन् शेते हि यतः कालो दुरतिक्रमः
अनिवारणीयः  ॥  ३।६८।२१  ॥   

  

पश्येति । मे उपकारी अयं गृध्रः सीतामभ्यवपन्नः अपहरणनिवारणाय सीतासंमुखं
प्राप्तः अत एव बलीयसा रावणेन हतः  ॥  ३।६८।२२  ॥   

  

गृध्रेति । पितृपैतामहं पित्रादिपरंपराप्राप्तं गृध्रराज्यं परित्यज्य अयं
पतगेश्वरः पक्ष्यधीशः मम हेतोः प्राणान्मुमोच  ॥  ३।६८।२३  ॥   

  

सर्वत्रेति । सर्वत्र हे सर्वसज्जनरक्षणकर्तः सौमित्रे तिर्यग्योनिगतेष्वपि
धर्माचरणादिमन्तो दृश्यन्ते  ॥  ३।६८।२४  ॥   

  

सीतेति । मत्कृते मदर्थं यथा गृध्रस्य विनाशो विनाशजनितदुःखं मे आगतं
प्राप्तं तथा सीताहरणजं दुःखं नागतम् । विनाशशब्दो भाक्तः  ॥  ३।६८।२५  ॥   

  

तत्र हेतुमाह--राजेति । यथा राजा दशरथः पूजनीयो मान्यश्च तथा ऽयं
पतगेश्वरश्च तन्मित्रत्वादिति तात्पर्यम्  ॥  ३।६८।२६  ॥   

  

सौमित्रे इति । हे सौमित्रे गृध्रराजं दिधक्षामि दग्धुमिच्छामि अतः
काष्ठानि एतच्छरीरभस्मीकरणयोग्यदारूणि हर प्रापय । अहं पावकं निर्मथिष्यामि
मथनेन निष्पादयिष्यामि  ॥  ३।६८।२७  ॥   

  

तदेव भङ्ग्यन्तरेणाह--नाथमिति । पतगलोकस्य पक्षिजनस्य नाथं यतो ऽहं
धक्ष्यामि अतः चितिं चितामारोपयामि आरोपयिष्यामि प्रापयिष्यामि एतेन रामस्य
कृपालुत्वं कृतज्ञत्वं च व्यक्तम्  ॥  ३।६८।२८  ॥   

  

व्यञ्जितस्वरूपं दर्शयन्नाह--येति । हे गृध्रराज मया समनुज्ञातः संस्कृतश्च
त्वं यज्ञशीलादीनां या गतिस्तां गतिं प्राप्येति शेषः, अनुत्तमान्
सर्वोत्तमान् लोकान् गच्छ । संस्कृतो गच्छेत्युक्त्या रामस्य
मर्यादापालकत्वं व्यञ्जितम् । श्लोकद्वयमेकान्वयि  ॥  ३।६८।२९३०  ॥   

  

एवमिति । स्वबन्धुं स्वविषयकात्यनुरागवन्तं पतागेश्वरं चितामारोप्य दुःखित
एव रामो ददाह  ॥  ३।६८।३१  ॥   

  

राम इति । रामो वनं यात्वा गत्वा स्थूलान्महारोहीन् मूलविशेषान् हत्वा
छेदनेनानीय द्विजं पक्षिणं तं जटायुमुद्दिश्य अनुतस्तार पिण्डदानार्थं
कुशैर्भूमिमाच्छादयामास  ॥  ३।६८।३२  ॥   

  

रोहीति । रोहिमांसानि स्थूलमूलसंबन्धिभोग्यांशान् उद्धृत्य निस्सार्य
पेशीकृत्वा पिण्डाकारतां संपाद्य रम्ये हरितशाद्वले आस्तृतकोमलकुशमयभूमौ
शकुनाय पक्षिणे ददौ  ॥  ३।६८।३३  ॥   

  

यदिति । प्रेतस्य इमं लोकं त्यक्त्वा गतस्य मर्त्यस्य जन्तोः यत्
स्वर्गगमनं साकेतप्रापकं मन्त्रस्वरूपं द्विजातयः कथयन्ति पठन्ति तत् तस्य
जटायुषो ऽर्थं तद्विस्तृतं यथा भवति तथा रामो जजाप । एतेन दशरथसमीपं
प्रेषयामासेति सूचितम्  ॥  ३।६८।३४  ॥   

  

तत इति । ततः दाहाद्यनन्तरं गोदावरी गत्वा गृध्रराजाय उदकं सलिलक्रियां
चक्रतुः । तत इत्यनेन दाहाद्युत्तरकाललाभस्तु पाठक्रमादर्थक्रमो बलीयानिति
न्यायेन  ॥  ३।६८।३५  ॥   

  

तदेव भङ्ग्यन्तरेणाह--शास्त्रेति । राघवौ गृध्राय
गृध्रोद्देश्यककर्मनिवृत्त्यर्थं जलं जलाशयं प्राप्येति शेषः, स्नात्वा च
शास्त्रदृष्टेन विधिना गृध्रराजाय गृध्रराजार्थम् उदकं उदकक्रियां चक्रतुः
 ॥  ३।६८।३६  ॥   

  

स इति । यः गृध्रराजः सुदुष्करम् अन्यैः कर्तुमशक्यम् यशस्करं यशस्संपादकं
कर्म सीतारक्षणोद्देश्यकक्रियां कृतवान् रणे निपातितश्च स गृध्रराजः
महर्षिकल्पेन महर्षित्वादिसंपादकेन रामेण संस्कृतः सन् पुण्यां
पापसंसर्गशून्यां शुभाम् आत्मनो गतिं स्वप्राप्यसाकेतं जगाम  ॥  ३।६८।३७
 ॥   

  

कृतेति । कृतोदकौ कृता निष्पादिता उदका उदकक्रियाविशिष्टा प्रमीतक्रिया
याभ्यां तौ सुरेन्द्रौ ब्रह्मविष्ण्वादिसकलदेवस्वामिनौ रामलक्ष्मणौ
पक्षिसत्तमे स्थिरां परमपुरुषार्थप्राप्तत्वेन चाञ्चल्यरहितां बुद्धिं
प्रणिधाय संस्थाप्य सीताधिगमे सीताप्राप्तौ मनः प्रवेश्य
ततस्तस्मात्स्थानात् विष्णुवासवाविव जग्मतुः  ॥  ३।६८।३८  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे
ऽष्टषष्टितमः सर्गः  ॥  ३।६८  ॥   

  


