+++
title = "००८"

+++


सुतीक्ष्णकृतसत्कारानन्तरकालिकं रामवृत्तान्तमाह--राम इति ।
सुतीक्ष्णेनाभिपूजितो रामस्तु तत्र सुतीक्ष्णाश्रमे निशां परिणाम्य शयित्वा
प्रभाते प्रत्यबुध्यत  ॥  ३।८।१  ॥   

  

उत्थायेति । सीतया सह राघवः यथाकालमुत्थाय उत्पलगन्धिना तोयेन उपस्पृश्य
स्नात्वा अवर्ततेति शेषः । ऽउपास्पृशत्ऽ इति भूषणपाठः तत्पक्षे
क्रियाशेषस्य न प्रयोजनम्  ॥  ३।८।२  ॥   

  

अथेति । काल्ये प्रातःकाल्ये वने वैदेह्यादयः अग्निं सुरांश्र
विधिवदभ्यर्च्य उदयन्तं दिनकरं दृष्ट्वा सुतीक्ष्णमभिगम्य तत्संमुखे
प्राप्य अब्रुवन् । श्लोकद्वयमेकान्वयि  ॥  ३।८।३४  ॥   

  

तद्वचनाकारमाह--सुखेति । पूज्येन सर्वैः पूजनीयेन त्वया पूजिताः सत्कृताः
सुखोषिताः सुखं निवासिता वयम् आपृच्छामः गमनाय प्रार्थयामः, तत्र हेतुः
मुनयो नो ऽस्मांस्त्वरयन्ति अतः प्रयास्यामः  ॥  ३।८।५  ॥   

  

त्वरामहे इति । पुण्यशीलानामृषीणां कृत्स्नमाश्रममण्डलं द्रष्टुं वयं
त्वरामहे  ॥  ३।८।६  ॥   

  

अभीति । विशिखैर्धूमरहितैः पावकैरिव एभिर्मुनिपुङ्गवैः सह अभ्यनुज्ञातुं
त्वदाज्ञां ग्रहीतुमिच्छामः  ॥  ३।८।७  ॥   

  

अयमेवाज्ञापनकाल इति बोधयन्नाह--अविषह्येति । अमार्गेण अन्याय्येन आगतां
लक्ष्मीं संपत्तिं प्राप्य अन्वयवर्जितः पूर्वं नित्यं लक्ष्मीसंबन्धशून्यः
पुरुष इव अविषह्यातपः न विषह्यः आतपो यस्य स सूर्यो यावन्नातिविराजते
तपतीत्यर्थः, तावदेव गन्तुमिच्छामहे इत्युक्त्वा मुनेः चरणौ ववन्दे ।
श्लोकद्वयमेकान्वयि  ॥  ३।८।८९  ॥   

  

ताविति । चरणौ संस्पृशन्तौ तौ रामलक्ष्मणौ उत्थाप्य गाढमाश्लिष्य
सस्नेहमिदं वचनमब्रवीत्  ॥  ३।८।१०  ॥   

  

तद्वचनाकारमाह--अरिष्टमित्यादिभिः । छायया इव अनुवृत्तया अनुवर्तनशीलया
सीतया सार्धमारिष्टं विघ्नरहितं पन्थानं त्वं गच्छ  ॥  ३।८।११  ॥   

  

पश्येति । तपसा परमात्मविचारेण भावितः परिशीलितः आत्मा परमात्मा यैस्तेषां
दण्डकारण्यवासिनामाश्रमपदं श्रमनिवर्तकं स्थानं पश्य  ॥  ३।८।१२  ॥   

  

सुप्राज्येति । सुप्राज्यानि बहुलानि फलमूलानि येषु तानि प्रशस्तमृगयूथानि
प्रशस्तभृगसमूहविशिष्टानि वनानि  ॥  ३।८।१३  ॥   

  

प्रसन्नानि स्वच्छानि सलिलानि जलानि येषां तानि कारण्डवविकीर्णानि
कारण्डवैर्जलकुक्कुटैः विकीर्णानि व्याप्तानि तटाकानि च सरांसि च । अत्र
स्नोतोरहितानि तटाकानि तत्सहितानि सरांसीति न पौनरुक्त्यम्  ॥  ३।८।१४  ॥   

  

गिरिप्रस्रवणानि गिरिनिर्झरान् च मयूराभिरुतानि रमणीयान्यरण्यानि च
द्रक्ष्यसे । श्लोकत्रयमेकान्वयि  ॥  ३।८।१५  ॥   

  

गम्यतामिति । तमुक्तसमूहं दृष्ट्वा आश्रमं प्रति पुनरागन्तव्यम्  ॥  ३।८।१६
 ॥   

  

एवमिति । एवमुक्तः सुतीक्ष्णेनोपदिष्टः काकुत्स्थो रामः तथेत्युक्त्वा
मुनिं प्रदक्षिणं कृत्वा प्रस्थातुमुपचक्रमे  ॥  ३।८।१७  ॥   

  

तत इति । ततः प्रस्थानोपक्रमोत्तरकाले शुभतरे तूणी बाणसहितेषुधी धनुषी च
खड्गौ च ततः तस्मिन्स्थले सीता भ्रात्रोर्भ्रातृभ्यां ददौ  ॥  ३।८।१८  ॥   

  

आबध्येति । तूणी आबध्य सस्वने चापे च आदाय गन्तुमाश्रमादुभौ निष्क्रान्तौ
 ॥  ३।८।१९  ॥   

  

शीघ्रमिति । धृतचापासी रामलक्ष्मणौ महर्षिणा शीघ्रमाज्ञातौ  ॥  ३।८।२०  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे ऽष्टमः
सर्गः  ॥  ३।८  ॥   

  


