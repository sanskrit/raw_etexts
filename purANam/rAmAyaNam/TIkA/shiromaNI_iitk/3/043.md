+++
title = "०४३"

+++


मृगावलोकनानन्तरकालिकं सीतावृत्तान्तमाह--सेत्यादिभिः । कुसुमानि विचिन्वती
सुश्रोणी मृष्टहाटकवर्णिनी प्रतप्तसुवर्णसदृशवर्णविशिष्टा अनव़द्याङ्गी
दोषसंसर्गरहिताङ्गविशिष्टा सा सीता हेमराजतवर्णाभ्यां
सुवर्णरजतसदृशवर्णविशिष्टाभ्यां पार्श्वाभ्याम् उपशोभितं मृगं संप्रेक्ष्य
प्रहृष्टा सती भर्तारं लक्ष्मणं च चक्रन्द आजुहाव । श्लोकद्वयमेकान्वयि  ॥ 
३।४३।१२  ॥   

  

आहूयेति । आगच्छागच्छेत्याहूय तं मृगं पुनरभिवीक्षते  ॥  ३।४३।३  ॥   

  

ताविति । वैदेह्या आहूतौ तं सीताधिष्ठितदेशं वीक्षमाणौ रामलक्ष्मणौ मृगं
ददृशतुः  ॥  ३।४३।४  ॥   

  

शङ्कमान इति । तं मृगं दृष्ट्वा शङ्कमानो लक्ष्मणः वाक्यमब्रवीत् ।
तद्वचनाकारमाह-- एनं मृगं तं प्रसिद्धं मारीचं राक्षसमेवाहं मन्ये  ॥ 
३।४३।५  ॥   

  

चरन्त इति । हे राम पापेन पापकर्मनिरतेन कामरूपिणा अनेन राक्षसेन कर्त्रा
उपाधिना कपटरूपेण मृगयां चरन्तः राजानः निहताः  ॥  ३।४३।६  ॥   

  

अस्येति । हे पुरुषव्याघ्र भानुमत् प्रकाशविशिष्टं कृतं निष्पादितं
गन्धर्वपुरसंनिभम् इदं मृगरूपं मायाविदः मायानां वेदितुः अस्य मारीचस्य
मायैव  ॥  ३।४३।७  ॥   

  

ननु कथं त्वं वेत्सीत्यत आह--मृग इति । हे जगतीनाथ एवंविधो रत्नविचित्रः
मृगो जगत्यां नास्ति अतः एषा मायैव संशयो न  ॥  ३।४३।८  ॥   

  

एवमिति । छद्मना तत्कपटरूपेण आहृता प्रापिता चेतना बुद्ध्यन्तरं यया सा
संहृष्टा शुचिस्मिता सीता एवं ब्रुवाणं लक्ष्मणं प्रतिवार्य काकुत्स्थं
राममुवाच, अनेन सीतायाः लीलाप्रियात्वं मर्यादापालकत्वं वा सूचितम्  ॥ 
३।४३।९  ॥   

  

तद्वचनाकारमाह--आर्येति । हे आर्यपुत्र असौ अभिरामो मृगः मे मनो हरति अतः
एनम्  

आनय । तत्प्रयोजनमाह--नो ऽस्माकं क्रीडार्थं भविष्यति  ॥  ३।४३।१०  ॥   

  

ननु बहूनां मृगाणामिह सत्त्वात्कुतो ऽस्मिन्नेव स्पृहेत्यत आह--इहेति ।
अस्माकम् इह आश्रमपदे यद्यपि पुण्यदर्शनाः सहिताः संघीभूताः मृगाश्चरन्ति
रूपश्रेष्ठाः महाबलाः चमरादयश्च विहरन्ति तथापि तेजआदिना उपलक्षितो यथा अयं
मृगसत्तमः पूर्वः प्रथमो मया दृष्टः तादृशः अन्यो मृगो न दृष्टः एतेन
सर्वोत्तमत्वादस्मिन् स्पृहेति सूचितम् । श्लोकत्रमेकान्वयि  ॥  ३।४३।१११३
 ॥   

  

नानेति । नानावर्णैर्विचित्राण्यङ्गानि यस्य सः रत्नबिन्दुभिः समन्वितो
व्याप्तः शशिसंनिभो ऽयं मृगः वनं द्योतयन् सन् अव्यग्रं यथा स्यात् तथा
द्योतते प्रकाशते  ॥  ३।४३।१४  ॥   

  

अहो इति । अस्य रूपं लक्ष्मीश्च अहो आश्चर्यम् शोभना स्वरसंपच्च अहो अतो
मृगभूतः मृगत्वं प्राप्तः विचित्रः असौ मे हृदयं हरतीव  ॥  ३।४३।१५  ॥   

  

यदीति । जीवन्नेव मृगः यदि तव ग्रहणम् अभ्येति तदा आश्चर्यभूतं भवति अत एव
विस्मयं सर्वेषामाश्चर्यं जनयिष्यति  ॥  ३।४३।१६  ॥   

  

समाप्तेति । समाप्तः वनवासः वनवासावधिर्येषां तेषामत एव राज्यस्थानां नो
ऽस्माकमन्तःपुरे ऽपि भूषार्थ एष मृगो भविष्यति  ॥  ३।४३।१७  ॥   

  

भरतस्येति । दिव्यं दिव्यत्वेन प्रतीयमानम् इदं मृगरूपम् आर्यपुत्रस्य
भरतस्य श्वश्रूणां मम च विस्मयं जनयिष्यति  ॥  ३।४३।१८  ॥   

  

जीवन्निति । मृगसत्तमः जीवन् सन् ते ग्रहणं न अभ्येति तर्हि रुचिरमजिनं
चर्म तु किं भविष्यति  ॥  ३।४३।१९  ॥   

  

निहतस्येति । निहतस्य क्रूरतावशात् त्यक्तप्राणस्य अस्य मृगरूपस्य
सत्त्वस्य जाम्बूनदमयत्वचि सत्यां शष्यवृष्यां कोमलतृणरचिततापसोचितासने
विनीतायां प्रसारितायां जाम्बूनदमयत्वचि सुवर्णमयसदृशचर्मणि उपासितुं त्वया
सह स्थातुमिच्छामि मृगमयत्वचेत्यावर्तते अत एव न सत्यसंकल्पात्वहानिः  ॥ 
३।४३।२०  ॥   

  

कामेति । कामवृत्तं स्वेच्छाविषयीभूतम् इदं मत्प्रेरितं रौद्रं कर्म यद्यपि
स्त्रीणामसदृशमनुचितं मतं तथापि अस्य सत्त्वस्य वपुषा
आश्चर्यमयरूपविशिष्टशरीरेण मम विस्मयो जनितः एतेन विस्मयनिवृत्तेः
मत्कर्तृकप्रेरणमन्तरा सिद्ध्यभावेन इदं प्रेरणं प्रवृत्तमिति सूचितम्  ॥ 
३।४३।२१  ॥   

  

तेनेति । काञ्चनरोम्णा स्वर्णमयरोमविशिष्टेन मणिप्रवरश्रृङ्गिणा
इन्द्रनीलमणिसदृशश्रृङ्गविशिष्टेन तरुणादित्यवर्णेन तरुणादित्यवर्णवत्
वर्णो वर्णनयोग्यता यस्मिन् अतिप्रकाशमानेनेत्यर्थः, नक्षत्रपथवर्चसा
नक्षत्रपथवद्वर्चः बहुबिन्दुजनितविचित्रतेजो यस्य तेन मृगेण राघवस्यापि मनः
विस्मयमहो एतद्धार्ष्ट्यमित्याश्चर्यमागतम् । सार्धश्लोक एकान्वयी  ॥ 
३।४३।२२  ॥   

  

इतीति । सीतावचः श्रुत्वा अद्भुतं मृगं दृष्ट्वा च सीतया प्रचोदितस्तेन
मृगनिष्ठेन रूपेण लोभितः यशः प्रख्यातिरूपलोभं प्रापितः हृष्टो राघवो रामः
भ्रातरं लक्ष्मणमुवाच  ॥  ३।४३।२३२४  ॥   

  

तद्वचनाकारमाह--पश्येत्यादिभिः । हे लक्ष्मण उल्लसितां प्रकाशं प्राप्तां
वैदेह्याः स्पृहां पश्य । ननु कथमेवमस्मिन्नेव मृगे स्पृहा जातेत्यत
आह--रूपश्रेष्ठतया यः कश्चिन्मृगः अस्य समो भवेत् स एष बुद्धिस्थो मृगः
नन्दनादौ न भविष्यति पृथिव्यां कुतः एतेनापूर्वदर्शनमेव स्पृहामुदपादयदिति
व्यञ्जितम् । श्लोकद्वयमेकान्वयि  ॥  ३।४३।२५२६  ॥   

  

रूपश्रेष्ठत्वमाह--प्रतीति । प्रतिलोमाः तिर्यग्गामिन्यः अनुलोमाः
ऋजुगामिन्यः रुचिराः कनकबिन्दुभिश्चित्राः रोमराजयः मृगमाश्रित्य शोभन्ते
 ॥  ३।४३।२७  ॥   

  

पश्येति । दीप्तां दीप्तिविशिष्टमत एव अग्निशिखोपमां मेघात् शतह्रदां
विद्युतमिव जृम्भमाणस्यास्य मृगस्य मुखान्निस्सरन्तीं जिह्वां पश्य  ॥ 
३।४३।२८  ॥   

  

मसारेति । मसारगल्लर्कमुखः मसारः इन्द्रनीलः तस्य गल्लर्कः पानपात्रं
तद्वन्मुखं यस्य शङ्खमुक्तानिभः शङ्खमुक्ताभ्यां सदृशमुदरं यस्य सः
अनिरूप्यः कथमिदं रूपं प्राप्तमिति निरूपयितुमशक्यः असौ मृगः नाम प्रसिद्धं
कस्य मनो न लोभयेत्  ॥  ३।४३।२९  ॥   

  

तदेव भङ्ग्यन्तरेणाह--कस्येति । जाम्बूनदमयप्रभं सुवर्णमयी प्रभा यस्य
नानारत्नमयं दिव्यं क्रीडायोग्यम् इदं रूपं दृष्ट्वा कस्य मनो विस्मयं न
व्रजेत् व्रजेदेवेत्यर्थः, एतेनैतत्प्राप्त्यनुकूलव्यापारः कर्तव्य इति
सूचितम्  ॥  ३।४३।३०  ॥   

  

ननु मायामये किमर्थमेवं विचार इत्यत आह--मांसेति । मांसहेतोः
राजभोग्यवस्तुप्राप्त्यर्थं च धन्विनो राजानः मृगयायां महावने मृगान्
घ्नन्ति एतेनैतत्प्रयत्ने द्वयोर्लाभो भवितेति ध्वनितम्  ॥  ३।४३।३१  ॥   

  

ननु महावने राजभोग्यवस्त्वभावात्कथं तदर्थं मृगहननमित्यत आह--धनानीति ।
महावने यतः मणिरत्नसुवर्णिनः अनेकविधमणिरत्नसुवर्णयुक्ताः विविधा धातवः
सन्ति इति शेषः, अतः व्यवसायेन मृगादिनिवर्तनेन धनानि विचीयन्ते राजभिरिति
शेषः, एतेन धनसंचयो ऽवश्यं कर्तव्य इति सूचितम्  ॥  ३।४३।३२  ॥   

  

तत्र हेतुमाह--तदिति । निचयवर्धनं कोशवृद्धिकारकं धनं नृ़णां सारं बलं
तत्तस्माद्धनाद्धेतोः मनसा चिन्तितं सर्वं शुक्रस्य दैत्याचार्यस्येव
त्यक्तप्राकृतबन्धस्य पुरुषस्येव वा भवतीति शेषः, । शुक्रशब्दस्य
मुक्तपरत्वम् "सपर्यगाच्छुक्रमकायमव्रणम्" इत्यादिश्रुतिषु प्रसिद्धम्  ॥ 
३।४३।३३  ॥   

  

ननु को ऽयमिति निश्चित्य गन्तव्यमित्यत आह--अर्थीति । येनार्थकृत्येन
अर्थसाधककर्मणा अविचारयन् अल्पविचारं कुर्वन् अर्थी जनः संव्रजति
तमर्थशास्त्रज्ञाः नीतिनिपुणाः अत एव अर्थ्याः अर्थसाधनचतुराः
अर्थमर्थसाधकं प्राहुः  ॥  ३।४३।३४  ॥   

  

एतस्येति । एतस्य मृगरत्नस्य मृगश्रेष्ठस्य परार्धे अत्युत्तमे काञ्चनत्वचि
सत्यां वैदेही उपवेक्ष्यति उपवेष्टुमिच्छति  ॥  ३।४३।३५  ॥   

  

तत्र हेमुमाह--नेति । स्पर्शने स्पर्शे एतस्य मृगत्वचः सदृशी कादली
मृगविशेषत्वक् न प्रियकी च न प्रवेणी च न प्रियक्यादयो ऽपि
मृगविशेषत्वक्पराः । तथा च वैजयन्ती-- "कदली तु बिले शेते मृगी
रूक्षोच्चकर्बुरैः । नीलाग्रैर्लोमभिर्युक्ता सा विंशत्यङ्गुलायता ।
प्रियकी रोमभिर्युक्ता मृदूच्चमसृणैर्घनैः" इति एतस्येति सामान्ये नपुंसकम्
एतच्छब्देन मृगस्यैव परामर्शे कादल्यादिशब्दैर्मृगीविशेषाणामेव ग्रहणे च
एतच्छब्दस्य पुल्लिङ्गत्वमिति दिक्  ॥  ३।४३।३६  ॥   

  

एष इति । श्रीमानेषः मृगः यश्च नभश्चरो दिव्यः उभौ एतौ तारामृगमहीमृगौ
दिव्यौ क्रीडायोग्यौ एतेन तयोर्द्वयोरेव परस्परमुपमानोपमेयभावः सूचितः  ॥ 
३।४३।३७  ॥   

  

नन्वयं कपटमृगो न वास्तव इत्यत आह--यदीति । एषा राक्षसस्य माया इति मां
यत्त्वं वदसि अतः यदि अयं तथा राक्षसो भवेत् तर्हि अस्य वधो मया कर्तव्यः
 ॥  ३।४३।३८  ॥   

  

तत्र हेतुमाह--एतेनेति । यतः एतेन मारीचेन पूर्वं मुनिपुङ्गवा हिंसिताः
अनेन मृगयायां परमेष्वासाः बहवो जनाधिपाश्च निहतास्तस्मादयं मृगो वध्यः ।
श्लोकद्वयमेकान्वयि  ॥  ३।४३।३९४०  ॥   

  

मायाविनोस्या ऽवश्यं विघातो भवितेति बोधयन् इतिहासमाह--पुरस्तादिति ।
पुरस्तात्पूर्वम् इह अस्मिन् वने वातापिः तपस्विनो द्विजान् परिमूय
अनादृत्य उदरस्थः पूर्ववर्णितकपटेनोदरनिवासी सन् तपस्विनो द्विजान् हन्ति
अहन् तत्र दृष्टान्तः स्वगर्भः अश्वतरीं गर्दभादश्वायामुत्पन्नामिव
प्रसिद्धश्चाश्वतरीणां गर्भस्य मात्रुदरविदारणपूर्वकोत्पादः  ॥  ३।४३।४१
 ॥   

  

स इति । स वातापिः महामुनिमगस्त्यमाससाद प्राप तस्य मुनेः स राक्ष्सः
भक्ष्यो बभूव  ॥  ३।४३।४२  ॥   

  

समुत्थान इति । समुत्थाने श्राद्धावसाने तद्रूपं राक्षसरूपं कर्तुकामं
राक्षसरूपत्वेनोदरं विदार्य निस्सरणकाममित्यर्थः समीक्ष्य ज्ञात्वा
उत्स्मयित्वा उत्स्मित्य भगवानगस्त्यो वातापिमिदमब्रवीत्  ॥  ३।४३।४३  ॥   

  

तद्वचनाकारमाह--त्वयेति । हे वातापे अविगण्य अविगणय्य अनादृत्य
द्विजश्रेष्ठाः परिभूताः विनाशिता इत्यर्थः, तस्माद्धेतोः जरां जीर्णतां
गतः प्राप्तो ऽसि  ॥  ३।४३।४४  ॥   

  

तदिति । हे लक्ष्मण मद्विघं मत्सदृशं यो ऽतिमन्येत अतिक्रमेत् सः तद्रक्षो
वातापिरिव न भवेत् म्रियेतेत्यर्थः  ॥  ३।४३।४५  ॥   

  

भवेदिति । यतो ऽगस्त्येन वातापिरिव मां गतः अयं राक्षसो हतो भवेत् अतः इह
त्वं सन्नद्धो भव यन्त्रितो नियोजितस्त्वं मैथिलीं रक्ष च  ॥  ३।४३।४६  ॥   

  

अस्यामिति । अस्माकं यत् कृत्यं तत् अस्यां मैथिल्यामायत्तम्
एतदधीनमित्यर्थः, अतः एनं मृगं ग्रहीष्यामि वधिष्यामि वा  ॥  ३।४३।४७  ॥   

  

यावदिति । मृगमानयितुम् आनेतुं यावद्गच्छामि तावत् मृगत्वचि गतस्पृहां
वैदेहीं पश्य रक्षेत्यर्थः  ॥  ३।४३।४८  ॥   

  

त्वचेति । प्रधानया मायामय्या त्वचोपलक्षित एष मृगो ऽद्य न भविष्यति
विनङ्क्ष्यतीत्यर्थः, अतो यावत्पृषतं हन्मि तावत् सीतया सीतारक्षणहेतुना
अप्रमत्तेन त्वया भाव्यम् । सार्धश्लोक एकान्वयी  ॥  ३।४३।४९  ॥   

  

हत्वेति । हत्वा मृगं निहत्य चर्म तद्विषयक स्पृहामादाय छित्त्वा
निवर्त्येत्यर्थः । अवखण्डनार्थकदोरूपम् शीघ्रमेष्यामि  ॥  ३।४३।५०  ॥   

  

प्रदक्षिणेनेति । प्रदक्षिणेन सानुकूलेन जटायुषा सह मैथिलीं परिगृह्य
प्रतिक्षणं शङ्कितः सन् अप्रमत्तो भव  ॥  ३।४३।५१  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे
त्रिचत्वारिंशः सर्गः  ॥  ३।४३  ॥   

  


