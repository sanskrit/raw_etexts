+++
title = "०२२"

+++


तिरस्कृतखरः खलत्वविशिष्टः रलयोरैक्यात् लस्य रत्वम् शूरः खरनामा राक्षसः
खरतरमतितीक्ष्णं वचः रक्षसां मध्ये उवाच  ॥  ३।२२।१  ॥   

  

तद्वचनाकारमाह--तवेति । तवापमानप्रभवः अतुलो ऽयं मम क्रोधः धारयितुं
नियन्तुं न शक्यते । तत्र दृष्टान्तः लवणाम्भः लवणसमुद्रः उल्बणं
पर्वोत्थितं स्ववेगमिव  ॥  ३।२२।२  ॥   

  

नेति । यः आत्मदुश्चरितैः स्वकृतत्वद्विरूपकरणादिरूपापराधैर्हतः
प्राणान्विमोक्ष्यते तं क्षीणजीवितं मानुषं रामं वीर्यात्
स्वातिपराक्रमाद्धेतोः अहं न गणये  ॥  ३।२२।३  ॥   

  

बाष्प इति । एषः बाष्पः अश्रु संधार्यतां निरुध्यतां संभ्रमो भयं च
विमुच्यताम् । तत्र हेतुः भ्रात्रा सह रामं यमसादनं यमगृहं नयामि  ॥  ३।२२।४
 ॥   

  

परश्वधेति । हे राक्षसि परश्वधहतस्य अत एव मन्दप्राणस्य गतजीवितस्य अत एव
भूतले पतितस्येति शेषः, रामस्य रक्तमरुणमुष्णं रुधिरं पास्यसि  ॥  ३।२२।५
 ॥   

  

संप्रहृष्टेति । मौर्ख्यात् स्वाज्ञानात् खरस्य वदनान्मुखात् च्युतं कथितं
वचः श्रुत्वा रक्षसां वरं भ्रातरं पुनः प्रशशंस, शूर्पणखेति शेषः  ॥  ३।२२।६
 ॥   

  

तयेति । तया शूर्पणखया पूर्वं परुषितः परुषमुक्तः पुनः प्रशंसितः खरः दूषणं
नाम सेनापतिमब्रवीत्  ॥  ३।२२।७  ॥   

  

तद्वचनाकारमाह--चतुर्दशेति । मम चित्तानुवर्तिनां भीमवेगानां
भयोत्पादकवेगविशिष्टानां समरेषु अनिवर्तिनां निवर्तनाभावविशिष्टानां
नीलर्जामूतवर्णानां नीला एव जीमूताः मेघाः तादृशवर्णविशिष्टानां
लोकहिंसाविहारिणां लोकहिंसया विहरणशीलानामुदीर्णानां युद्धोत्साहवतां
रक्षसां चतुर्दश सहस्राणि चतुर्दशसहस्रसंख्याकराक्षसानित्यर्थः ।
सर्वोद्योगं सर्वप्रकारेण उद्योगं युद्धयोग्यचतुरङ्गबलसामग्रीसंपादनं, किंच
सर्वेषां चतुरङ्गबलानामुद्योगं प्रस्थानप्रयत्नं कारय "हृकोः--" इति
कर्मत्वम् । श्लोकद्वयमेकान्वयि  ॥  ३।२२।८९  ॥   

  

उपेति । मे रथादीनि क्षिप्रमुपस्थापय  ॥  ३।२२।१०  ॥   

  

अग्र इति । रामस्य वधार्थं महात्मनः पौलस्त्यानां राक्षसानामग्रे रणकोविदो
ऽहं निर्यातुमिच्छामि  ॥  ३।२२।११  ॥   

  

इतीति । तस्य खरस्य इति वचः श्रुत्वा दूषणः शबलैः चित्रवर्णविशिष्टैः
सदश्वैः युक्तं सूर्यवर्ण महारथं तत्समीपं प्रापयेति शेषः, आचचक्षे कथयामास
 ॥  ३।२२।१२  ॥   

  

तमिति । मेरुशिखराकारं मेरुशिखरसदृशं तप्तकाञ्चनभूषणं तप्तकाञ्चनमयानि
भूषणानि यस्य तं हेमचक्रं सुवर्णनिर्मितचक्रविशिष्टमसंबाधं विशालं
वैदूर्यमयकूबरं वैदूर्यमयौ कूबरौ युगंधरौ यस्य तम्  ॥  ३।२२।१३  ॥   

  

काञ्चनैः सुवर्णनिर्मितैः मस्त्यादिभिः समावृतं माङ्गल्यैः मङ्गलहेतुभिः  ॥ 
३।२२।१४  ॥   

  

ध्वजेति । ध्वजैः निस्त्रिंशैः खड्गादिभिश्च संपन्नं किङ्किणी
क्षुद्रघण्टिका तद्रवेण भूषितं सदश्वैर्युक्तं रथं खरः सामर्षात्
अमर्षसहितात् क्रोधात् आरुरोह  ॥  ३।२२।१५  ॥   

  

खर इति । खरो दूषणश्च रथादिविशिष्टं सेन्यं सर्वराक्षसांश्च प्रेक्ष्य
निर्यातेत्यब्रवीत्  ॥  ३।२२।१६  ॥   

  

तत इति । राक्षसं रक्षःसंबन्धि मुद्गरादिभिरुपलक्षितं सैन्यं
जनस्थानान्निर्जगाम । तत्र अतिमात्रैरित्यस्य महद्भिरित्यर्थः ।
श्लोकत्रयमेकान्वयि  ॥  ३।२२।१७१९  ॥   

  

राक्षसानामिति । राक्षसानां चतुर्दश सहस्राणि जनस्थानात् निर्यातानि  ॥ 
३।२२।२०  ॥   

  

तानिति । निर्धावतस्तान् राक्षसान् दृष्ट्वा आस्थितस्य खरस्य रथो ऽपि
किंचित्तदनन्तरं सान्निध्यं यथा स्यात्तथा जगाम  ॥  ३।२२।२१  ॥   

  

रथगमनप्रकारमाह--तत इति । ततः ससैन्यराक्षसगमनानन्तरं खरस्य मत्तं
गमनाभिप्रायमाज्ञाय शबलान् चित्रवर्णविशिष्टान् अश्वान् सारथिः पर्यचोदयत्
 ॥  ३।२२।२२  ॥   

  

समिति । रिपुघातिनः खरस्य शीघ्रं संचोदितः स रथः दिशः प्रदिशश्च शब्देन
स्वनिर्घोषेण  

आपूरयामास  ॥  ३।२२।२३  ॥   

  

प्रवृद्धेति । प्रवृद्धमन्युः अतिक्रोधवान् अत एव खरस्वरः तीक्ष्णस्वरवान्
रिपोर्वधार्थं त्वरितः खरः अन्तक इव अश्मवर्षवान् उपलवर्षणशीलः उन्नदन् मेघ
इव च सारथिं पुनः अचूचुदत्  ॥  ३।२२।२४  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे द्वाविंशः
सर्गः  ॥  ३।२२  ॥   

  


