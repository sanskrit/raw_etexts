+++
title = "०७४"

+++


कबन्धगमनानन्तरकालिकं रामवृत्तान्तमाह--तावित्यादिभिः । कबन्धेन दर्शितं
पम्पायाः तं मार्गं प्रतीचीं दिशं गृह्य गृहीत्वा तौ रामलक्ष्मणौ आतस्थतुः
 ॥  ३।७४।१  ॥   

  

ताविति । शैलेषु पर्वतावयवेषु आचितानेकान् आचितान् व्याप्तान् अनेकान्
बहून् क्षौद्रपुष्पफलद्रुमान् क्षौद्रैर्मधुमिः पुष्पैः फलैश्च विशिष्टान्
तरून् वीक्षन्तौ रामलक्ष्मणौ सुग्रीवं द्रष्टुं जग्मतुः  ॥  ३।७४।२  ॥   

  

कृत्वेति । तौ रामलक्ष्मणौ शैलपृष्ठे वासं कृत्वैव पम्पायाः पश्चिममेव
तीरमुपतस्थतुः  ॥  ३।७४।३  ॥   

  

ताविति । तौ रामलक्ष्मणौ पुष्करिण्याः पम्पायाः पश्चिमं तीरमासाद्य तत्र
शबर्याः आश्रमम् अपश्यताम्  ॥  ३।७४।४  ॥   

  

ताविति । तौ बहुभिर्द्रुमैः आवृतं सुरम्यं तं शबरीसंबन्धिनमाश्रमम् आसाद्य
वीक्षन्तौ इतस्ततः शबरीमन्वेषयन्तौ अभ्युपेयतुः  ॥  ३।७४।५  ॥   

  

तौ इति । सिद्धा तपःसिद्धिं प्राप्ता शबरी तौ रामलक्ष्मणौ दृष्ट्वा
कृताञ्जलिः सती उत्थाय पादौ जग्राह पाद्यादिकं च प्रादात् । सार्धश्लोक
एकान्वयी  ॥  ३।७४।६  ॥   

  

तामिति । ततः शबरीदत्तपाद्यादिस्वीकारानन्तरं श्रमणीं तपस्विनीं शबरीं राम
उवाच । अर्धं पृथक्  ॥  ३।७४।७  ॥   

  

तद्वचनाकारमाह--कच्चिदित्यादिभिः । ते त्वया विघ्नाः निर्जिताः कच्चिदिति
प्रश्ने । कोपो नियतः निवर्चितः आहारो नियतो नियमितः शब्दावृत्त्या
उभयान्वयी  ॥  ३।७४।८  ॥   

  

कच्चिदिति । नियमाः योगाङ्गीभूतनियमादयः सफलाः फलसहिताः  ॥  ३।७४।९  ॥   

  

रामेणेति । रामेण पृष्टा प्रत्यवस्थिता तत्संमुखं स्थिता तापसी शबरी रामाय
शशंस  ॥  ३।७४।१०  ॥   

  

तद्वचनाकारमाह--अद्येति । तव संदर्शनात् अद्य तपःसिद्धिः
कृछ्रचान्द्रायणादिनिष्पत्तिः प्राप्ता अत एव मे जन्म सफलम् अत एव गुरवः
सुपूजिताः  ॥  ३।७४।११  ॥   

  

अद्येति । हे पुरुषर्षभ देववरे ब्रह्मादिभ्यो ऽपि श्रेष्ठे त्वयि सुपूजिते
सति तप्तं विचारः सफलम् अत एव स्वर्गो ऽपि भविष्यति  ॥  ३।७४।१२  ॥   

  

चक्षुषेति । हे रघुनन्दन तव सौम्येन चक्षुषा ऽवलोकनेन अहं पूतास्मि अत एव
त्वत्प्रसादात्त्वत्प्रसन्नतां प्राप्य अक्षयान् ध्वंसाप्रतियोगिनः लोकान्
गमिष्यामि  ॥  ३।७४।१३  ॥   

  

चित्रकूटमिति । यान् ऋषीनहं पर्यचारिषम् असेविषि ते ऋषयः त्वयि चित्रकूटं
प्राप्ते सति अतुलप्रभैः अनुपमप्रभाविशिष्टैः विमानैः इतः दिवमारूढाः  ॥ 
३।७४।१४  ॥   

  

स्वस्थितौ निमित्तमाह--तैरिति । सौमित्रिसहितो रामः इमं ते आश्रममागमिष्यति
अतः स रामो ऽतिथिः ते त्वया प्रतिग्रहीतव्यः सत्कारपूर्वं निवेशनीयः तं
रामं दृष्ट्वा वरान् उत्तमान् लोकान् त्वं गमिष्यसि इति तैर्दिवमारोहद्भिः
महर्षिभिरहमुक्ता । श्लोकद्वयमेकान्वयि  ॥  ३।७४।१५१६  ॥   

  

एवमिति । तदा स्वर्गगमनसमये महाभागैः महर्षिभिः यतो ऽहमेवमुक्ता अतः मया
तवार्थे पम्पायास्तीरसंभवं विविधं वन्यं फलमूलादि संचितम् । सार्धश्लोक
एकान्वयी  ॥  ३।७४।१७  ॥   

  

एवमिति । शबर्या एवमुक्तो राघवः विज्ञाने अतिदुर्लभपरमात्मज्ञाने ऽपि
अबहिष्कृतां तद्विषयकज्ञानवतीमित्यर्थः, तां शबरीम् इदं प्राह  ॥  ३।७४।१८
 ॥   

  

तद्वचनाकारमाह--दनोरिति । दनोः कबन्धात् श्रुतं ते त्वत्संबन्धिनां
महात्मनां प्रत्यक्षं महात्मजनप्रसिद्धं प्रभावं साक्षात्संद्रष्टुमिच्छामि
यदि मन्यसे इच्छसि  ॥  ३।७४।१९  ॥   

  

एतदिति । रामवक्रविनिःसृतमेतद्वचनं श्रुत्वा उभौ रामलक्ष्मणौ तद्वनं
दर्शयामास  ॥  ३।७४।२०  ॥   

  

दर्शनप्रकारमाह--पश्येति । मेघघनप्रख्यं निबिडमेघसदृशं मतङ्गवनमिति नाम्ना
विश्रुतं प्रसिद्धम् एव इदं वनं पश्य  ॥  ३।७४।२१  ॥   

  

इहेति । भावितात्मानः परिशीलितपरमात्मानः ते प्रसिद्धाः मे गुरवः इह
अस्मिन्प्रदेशे मन्त्रवन्मन्त्रपूजितं मन्त्रवतां मन्त्रवतां
मन्त्रवेदितृ़णामित्यर्थः, मन्त्रैः पूजितम् आह्लानमन्त्रैरभिमन्त्रितं
तीर्थं गङ्गादि जुहवाञ्चक्रिरे आददिरे आनिन्युरित्यर्थः, तीर्थमध्वरं
जुहवाञ्चक्रिरे चक्रुरित्यर्थो वा  ॥  ३।७४।२२  ॥   

  

इयमिति । यत्र यस्यां मे मया सुसत्कृताः ते मतङ्गशिष्याः श्रमात्
अत्यनुष्ठितकृछ्रचान्द्रायणादिजनितखेदात् उद्वेपिभिः कम्पयुक्तैः करैः
पुष्पोपहारं कुर्वन्ति  ॥  ३।७४।२३  ॥   

  

तेषामिति । हे रघूत्तम तेषामस्मद्गुरूणां तपःप्रभावेण श्रिया स्वशोभया
सर्वाः दिशः अद्यापि द्योतयन्ती वेदी त्वं पश्य । वाक्यार्थस्य
दृशिक्रियायां कर्मत्वेनान्वयात्तद्वाचकस्य प्रातिपदिकत्वाभावात् न
द्वितीया ऽद्योतयन्ति दिशः सर्वाः श्रिया वेद्यो ऽतुलप्रभाःऽ इति भूषणपाठः
 ॥  ३।७४।२४  ॥   

  

अशक्नुवद्भिरिति । उपवासश्रमालसैः
शास्त्रविहितापवासजनितश्रमहेतुकालसविशिष्टैः अत एव गन्तुमशक्नुवद्भिस्तैः
मदाचार्यैः चिन्तितेन चिन्तया गतान्समेतान् संघीभूतान्सप्त सागरान् त्वं
पश्य  ॥  ३।७५।२५  ॥   

  

कृतेति । हे रघुनन्दन पादपेषु वृक्षेषु कृताभिषेकैः कृतस्नानैः न्यस्ताः
संस्थापिताः वल्कला अद्यापि न विशुष्यन्ति  ॥  ३।७४।२६  ॥   

  

देवेति । देवकार्याणि कुर्वद्भिः अस्मदाचार्यैः कुवलयैः कुड्मलैः सार्धं
पुष्पैः यानि इमानि कृतानि रचितानि मालाजातानि तानि म्लानत्वं नैव यान्ति
 ॥  ३।७४।२७  ॥   

  

कृत्स्नमिति । इदं वनं त्वया दृष्टं श्रोतव्यं महात्मानो यशः श्रुतं च
तत्तस्माद्धेतोः अभ्यनुज्ञाता आचार्यैः रामाग्रे त्वया तनुत्यागः कर्तव्यः
इत्याज्ञापिता अहम् एतत्कलेवरं त्यक्ष्यामि  ॥  ३।७४।२८  ॥   

  

तनुं त्यक्त्वा किं करिष्यसीत्यत आह--तेषामिति । तेषाम् आश्रमः अयमिति
शेषः, अहं परिचारिणी च तेषां भावितात्मनां परिशीलितपरमात्मनां मुनीनां
समीपं गन्तुमहामेच्छमि  ॥  ३।७४।२९  ॥   

  

धर्मिष्ठमिति । धर्मिष्ठम् अत्यन्तं धर्मसंयुक्तं वचः शबरीवचनं श्रुत्वा
प्रहर्षं लेभे आश्चर्यमित्यब्रवीच्च  ॥  ३।७४।३०  ॥   

  

तामिति । शंशितव्रतान् अतितीक्ष्णव्रतशीलां शबरीं हे भद्रे त्वया अहं
अर्चितः अतो यथाकामं गच्छ इति राम उवाच  ॥  ३।७४।३१  ॥   

  

इतीति । इत्येवं रामेण उक्ता जटिला जटावती चीरकृष्णजिनाम्बरा चीरं खण्डपटः
तत्सहितं कृष्णाजिनम् अम्बरं यस्याः अनुज्ञाता रामाज्ञया त्वया
समागन्तव्यम् इति पूर्वं स्वाचार्यैराज्ञपिता शबरी आत्मानं स्वदेहं हुताशने
हुत्वा संस्थाप्य ज्वलत्पावकसंकाशा प्रज्वलितवह्निसदृशी सती स्वर्गमेव जगाम
। सार्धश्लोक एकान्वयी  ॥  ३।७४।३२  ॥   

  

दिव्येति । दिव्याभरणसंयुक्ता दिव्यभूषणैर्भूषिता दिव्यमाल्यानुलेपना
दिव्ये माल्यानुलेपने पुष्पचन्दने यस्याः सा दिव्याम्बरधरा शबरी
प्रियदर्शना बभूव  ॥  ३।७४।३३  ॥   

  

विराजयन्तीति । सौदामिनी सुदामाभिधपर्वते प्रकाशमाना विद्युदिव तं देशं
विराजयन्ती प्रकाशयन्ती शबरी यत्र यस्मिन् स्थाने सुकृतात्मानः महर्षयः ते
शबरीगुरवः विहरन्ति तत् पुण्यस्थानम् आत्मसमाधिना स्वचित्तैकाग्र्येण जगाम
। सार्धश्लोक एकान्वयी  ॥  ३।७४।३४३५  ॥   

  

इति श्रीमद्वाल्मीकीयरामायणव्याख्याने रामायणशिरोमणावारण्यकाण्डे
चतुःसप्ततितमः सर्गः  ॥  ३।७४  ॥   

  


