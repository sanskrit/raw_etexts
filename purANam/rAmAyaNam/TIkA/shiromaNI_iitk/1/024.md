+++
title = "०२४"

+++


निवासानन्तरकालिकं वृत्तमाह ततः इति । प्रभाते प्रातःकाले विमले
समूलमलनिवर्तकगङ्गाजले कृतमाह्निकं येन तं विश्वामित्रं पुरस्कृत्य
अरिन्दमौ रामलक्ष्मणौ ततः महेश्वराश्रमात् ऩद्याः गङ्गायाः तीरमुपागतौ
प्राप्तौ पूर्वमाश्रमसमीपघट्टे स्नानादिक्रियाः निर्वर्त्य तरणार्थं
तरणघट्टे समायाता इत्यर्थः  ॥  १।२४।१  ॥   

  

ते इति । अथानन्तरमेव महात्मानः पूजनीयस्वरूपाः संशितव्रताः ते
उग्राश्रमनिवासिनः सर्वे मुनयः शुभां दृढां नावमुपस्थाप्य तत्सम्मुखं
प्रापय्य विश्वामित्रमब्रुवन् । तुशब्द एवार्थे  ॥  १।२४।२  ॥   

  

तदुक्तिमाह आरोहत्विति । राजपुत्रपुरस्कृतः राजपुत्राग्रेसरः भवान् शुभां
नावमारोहतु । अरिष्टं निर्विघ्नं यथा भवति तथा पन्थानं त्वं गच्छ ।
कालविपर्ययः कालविलम्बो माभूत्  ॥  १।२४।३  ॥   

  

विश्वामित्र इति । ताभ्यां रामलक्ष्मणाभ्यां सहितो विश्वामित्रः तथा
इत्युक्त्वा तान् ऋषीन् अभिपूज्य सत्कृत्य च सागरङ्गमां सरितं सङ्गां ततार
तरितुमारेभे  ॥  १।२४।४  ॥   

  

तत इति । अतिसंरम्भवर्धितमतिसंरम्भेण परस्परसङ्घट्टजनितक्षोभेण वर्धितं
तोयस्य शब्दं मध्ये आगम्य कनीयसा लक्ष्मणेन सह महातेजा रामः शुश्राव । ततः
श्रवणानन्तरमेव तस्य शब्दस्य निश्चयमेतत्कारणकोयं शब्द इति ज्ञातुकामो
मुनिपुङ्गवमृषिश्रेष्ठमथ पप्रच्छ मङ्गलप्रश्नं चकार । श्लोकद्वयमेकान्वयि ।
वैशब्द एवार्थे  ॥  १।२४।५,६  ॥   

  

तत्प्रश्नमेवाह वारिण इति । भिद्यमानस्य वारिणः अयं तुमुलः ध्वनिः किं ।
किन्निमित्तक इत्यर्थः । किमिति सामान्ये नपुंसकम् । राघवस्येति ।
कौतूहलसमन्वितं राघवस्य वचो वचनं धर्मात्मा  

विश्वामित्रः श्रुत्वा तस्य शब्दस्य निश्चयं निश्चयकारणं कथयामास  ॥  १।२४।७
 ॥   

  

तत्कथनमेवाह कैलासेति । हे नरशार्दूल हे राम कैलासपर्वते ब्रह्मणा मनसा सरो
निर्मितं तेन हेतुना इदं सरः मानसमित्युच्यते  ॥  १।२४।८  ॥   

  

तस्मादिति । ब्रह्मसरश्च्युता ब्रह्म ब्रह्मावयवस्तन्नेत्रं तदेव
सरस्तस्माच्च्युता अत एव पुण्या परमपवित्रा सरःप्रवृत्ता । सरसि ब्रह्मणा
मनसा निर्मितसरोवरे प्रवृत्तं प्रवर्तनं स्थितिरिति यावत् यस्याः सा अत एव
सरयूः एतन्नाम्ना प्रसिद्धा । तस्मान्मानससरसः सुस्राव सा सरयूः
अयोध्यामुपगूहते तामालिङ्ग्य वहतीत्यर्थः । पूर्वं
परमात्मनेत्रात्सम्भूतानन्तरं ब्रह्मणा स्वमानससरसि स्थापिता अनन्तरं
तस्मात्सरसः पृथिव्यां समागतेति सरसि याति प्राप्नोति सरसो याति निर्गच्छति
वेति सरयूरिति व्युत्पत्त्या सरयूशब्दवाच्यत्वं तस्याः । स्पष्टं चेदं
पद्म्पुराणादौ । ब्रह्मशब्देन ब्रह्मावयवग्रहणं तु पटावयवस्य रक्तत्वे पटो
रक्त इत्यादिव्यवहारवदवगन्तव्यम्  ॥  १।२४।९  ॥   

  

तस्येति । तस्य सरय्वाः वारिसङ्क्षोभजः अतुलः तोलयितुमशक्यः । अयं शब्दः
जाह्नवीमभिवर्तते । तच्छब्देन सह प्रवर्धते इत्यर्थः । अतः हे राम नियतः
एकाग्रचित्तस्त्वं प्रणामं कुरु । तस्येति सामान्ये नपुंसकम्  ॥  १।२४।१०
 ॥   

  

ताभ्यामिति । अतिधार्मिकौ उभौ द्वौ तौ रामलक्ष्मणौ ताभ्यां गङ्गासरयूभ्यां
प्रणामं कृत्वैव दक्षिणतीरमासाद्य प्राप्य लघुविक्रमौ शीघ्रपादविक्षेपौ
सन्तौ जग्मतुः विश्वामित्रेण सह चक्रमतुः । तुश्ाब्द एवार्थे  ॥  १।२४।११
 ॥   

  

स इति । ऐक्ष्वाकः इक्ष्वाकुकुलोद्भवः नरवरात्मजः राजपुत्रः स रामः
घोरसङ्काशं घोररूपमत एव अविप्रहतं सञ्चाररहितत्वेन अक्षुण्णं वनं दृष्ट्वा
मुनिपुङ्गवं विश्वामित्रं पप्रच्छ  ॥  १।२४।१२  ॥   

  

तत्प्रश्नमेव वर्णयन्नाह अहो इत्यादिभिः । झिल्लिकागणनादितं
झिल्लिकानामन्तरिक्षस्थकीटविशेषाणां गणैः समूहैः नादितं भैरवैः भयङ्करैः
श्वापदैः कुटिलमृगैः पूर्णं दारुणैः कुटिलशब्दैः शकुन्तैः
भाससञ्ज्ञकजन्तुविशेषैः । ऽशकुन्तौ भासपक्षिणौ, इत्यमरः । पूर्णमत एव
दुर्गमनवगाह्यमिदं वनमहो आश्चर्यम्  ॥  १।२४।१३  ॥   

  

नानेति । भैरवैः स्वनैः वास्यद्भिः नानाप्रकारैः अनेकजात्याकृतिविशिष्टैः
शकुनैः पक्षिभिः सिंहादिभिश्चोपशोभितम्  ॥  १।२४।१४  ॥   

  

धवेति । धवाश्वकर्णककुभैर्धवैः अश्वकर्णैः ककुभैश्च बिल्वकिंशुकैः पाटलैः
बदरीभिश्च सङ्कीर्णमेतद्दारुणं वनं किम् । किंनामकं किंस्वामिकं चेत्यर्थः
। तुश्चार्थे  ॥  १।२४।१५  ॥   

  

तमिति । महातेजा महामुनिः विश्वामित्रः तं प्रश्नकर्तारं राममुवाच ।
तद्वचनमेवाह हे वत्स हे काकुत्स्थ यस्य एतद्दारुणं वनं स श्रूयताम्  ॥ 
१।२४।१६  ॥   

  

एताविति । हे नरोत्तम स्फीतौ स्वच्छौ देवनिर्माणनिर्मितौ देवानां निर्माणं
प्रयत्नस्तेन निर्मितौ एतौ प्रसिद्धौ मलदाः करूषाश्च जनपदौ पूर्वमेवास्ताम्
। मलदकरूषशब्दयोर्बहुत्वं दारशब्दादेरिव स्वभावसिद्धम्  ॥  १।२४।१७  ॥   

  

पुरेति । हे राम वृत्रवधे जाते पुरा पूर्वं मलेन पापेन क्षुधा च समभिप्लुतं
व्याप्तं सहस्राक्षमिन्द्रं ब्रह्महत्या समाविशत् । पूर्वं
ब्रह्महत्याचिह्नं मलं क्षुधा च इन्द्रं प्राप । पश्चात् स्वयं ब्रह्महत्या
प्रत्यक्षतो ऽदृश्यतेत्यर्थः  ॥  १।२४।१८  ॥   

  

तमिति । देवास्तपोधना ऋषयश्च अस्य इन्द्रस्य मलं तदुपलक्षितकरूषं च
स्नापयन् निवर्तयितुं कलशैः प्रार्थितगङ्गाजलविशिष्टघटैः तं
मलादिमन्तमिन्द्रं स्नापयामासुः । इहास्यां भूम्यां महेन्द्रस्य  

शरीरजं मलं कारूष्यं क्षुधं च दत्त्वा महेन्द्रस्य मलं मलिनतां कारूष्यं च
प्रमोचयन् प्रामोचयन् । पूर्वस्नातेर्निवर्तनमर्थः । "लक्षणहेत्वोः
क्रियायाः" इति शता व्यत्ययेनैकत्वम् । ततोनन्तरं हर्षं प्रषेदिरे प्रापुः
। द्वयोरेकत्रान्वयः । ऽतमिन्द्रं मलिनं देवाऽ इति भट्टसम्मतः पाठः ।
दत्त्वा देवा इति च । कारूष्यशब्दः स्वार्थष्यञन्तः  ॥  १।२४।१९२०  ॥   

  

निर्मल इति । निर्मलः निवृत्तमलिनताकः निष्करूषः निर्गतक्षुत्कः अत एव
शुचिः ब्रह्महत्यादोषरहितश्च इन्द्रो यदा ऽभवत्तदा सुप्रीतः प्रसन्नचितः
प्रभुः समर्थः इन्द्रः देशस्य अनुत्तमं परमोत्कृष्टं वरं ददौ ।
देशस्यैकत्वं जात्यभिप्रायेण  ॥  १।२४।२१  ॥   

  

तद्वरप्रदानमेवाह इमाविति । ममाङ्गमलधारिणौ इमौ जनपदौ स्फीतौ प्रवृद्धौ
सन्तौ लोके मलदाः करूषाश्चेति ख्यातिं गमिष्यत एव । चशब्द एवार्थे  ॥ 
१।२४।२२  ॥   

  

साध्विति । धीमता शक्रेण इन्द्रेण कृतां तां प्रसिद्धां देशस्य पूजां
वरप्रदानेन सत्कृतिं दृष्ट्वा ज्ञात्वा देवास्तं पाकशासनमिन्द्रं
साधुसाध्वित्यब्रुवन् । हर्षे वीप्सा । देवा इति ऋषीणामप्युपलक्षकम्  ॥ 
१।२४।२३  ॥   

  

एताविति । हे अरिन्दम आश्रितारिनिवर्तक राम स्फीतौ मलदाः करुषाश्चैतौ जनपदौ
ततः प्रभृति दीर्घकालं धनधान्यतो मुदिताः । आसन्निति शेषः । एकश्चकारः ततः
प्रभृतीत्यर्थे  ॥  १।२४।२४  ॥   

  

कस्यचिदिति । अथ इन्द्रवरप्रदानानन्तरं कस्यचित्कालस्यापगमे सतीति शेषः ।
कामरूपिणी ईप्सितरूपधारणसमर्था नागसहस्रस्य सहस्रसङ्ख्यातगजस्य बलं
धारयन्ती धीमतः सुन्दस्य भार्या यक्षी यक्षजाता शक्रपराक्रमः मारीचो
राक्षसः यस्याः पुत्रः सा ताटका नाम अभूत् । ते तुभ्यं भद्रं कल्याणमेव
तदैव अस्मभ्यमपि भद्रं भवतु इति शेषः । तस्याः भीतिस्ते माभूदित्यर्थः ।
श्लोकद्वयमेकान्वयि । वैशब्द एवार्थे । हिः प्रसिद्धार्थः  ॥  १।२४।२५,२६
 ॥   

  

वृत्तेति । वृत्तबाहुः वृत्तौ बाहू यस्य महाशीर्षः बृहच्छिरोविशिष्टः
विपुलास्यतनुः विपुलास्ययुक्ता तनुर्यस्य महान् अत्युन्नतः भैरवाकारः
भयङ्कराकारविशिष्टः भैरवसदृशो वा राक्षसो मारीचः प्रजाः नित्यं त्रासयते  ॥ 
१।२४।२७  ॥   

  

पुत्रकृतमुपद्रवं निवेद्य मातृकृतोपद्रवमाह इमाविति । हे राघव दुष्टचारिणी
ताटका इमौ प्रसिद्धौ मलदान् करूषाँश्च जनपदौ नित्यमेव विनाशयति । एकश्चशब्द
एवार्थे  ॥  १।२४।२८  ॥   

  

सेयमिति । सा इयं ताटका पन्थानमावृत्य निरुध्यैव यतः अध्यर्धयोजने वसति
अतस्ताटकायाः वनं गन्तव्यमेव  ॥  १।२४।२९  ॥   

  

तत्र गत्वा किं कर्तव्यमित्यत आह स्वबाह्विति । स्वबाहुबलमाश्रित्य
संस्मृत्य मन्नियोगान्मदाज्ञातः दुष्टचारिणीमिमां ताटकां त्वं जहि ताडय ।
तत्फलमाह इमं देशं पुनः निष्कण्टकं पीडारहितं कुरु । मन्नियोगादित्युक्त्या
स्त्रियं न हनिष्यामीति प्रत्युत्तरं त्वया न वक्तव्यमिति हेतुर्ध्वनितः  ॥ 
१।२४।३०  ॥   

  

नहीति । ईदृशं रमणीयमिमं देशमागन्तुं कश्चित्पुरुषो नैव शक्नोति । तत्र
हतुः हे राम घोरया भयावहया असह्यया अन्यैः पराभवितुमशक्यया यक्षिण्या
ताटकया उत्सादितं सर्वं पीडितम् । हिशब्द एवार्थे  ॥  १।२४।३१  ॥   

  

तदेवोपसंहरन्नाह एतदिति । यथा येन प्रकारेण एतद्वनं दारुणमेतत्ते तुभ्यं
सर्वं कथितम् । तदेवाह यया यक्ष्या एतत्सर्वमुत्सादितं सा यक्षी अद्यापि न
निवर्तते । चकारेण पीडयति च या सेत्यध्याहृतम्  ॥  १।२४।३२  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे चतुर्विंशः
सर्गः  ॥  २४  ॥   

  

  


