+++
title = "०४८"

+++


कुशलप्रश्नानन्तरकालिकं वृत्तमाह पृष्ट्वेति । तत्र विशालायां कुशलं
पृष्ट्वा परस्परसमागमे याः कथा उक्तिप्रत्युक्तयस्तासामन्ते अवसाने एव
सुमतिः विशालाधिपतिः महामुनिं विश्वामित्रं वाक्यं व्याजहार । तुशब्द
एवार्थे  ॥  १।४८।१  ॥   

  

तद्व्याहरणमेवाह इमावित्यादिपञ्चभिः श्लोकैः । हे मुने देवतुल्यपराक्रमौ
देवतुल्यपराक्रमवत्तया लक्ष्यमाणौ किञ्च देवौ क्रीडाशीलौ तुल्यपराक्रमौ
परस्परं सदृशपराक्रमवत्तया प्रतीयमानौ तावेव ताविति कर्मधारयः गजसिंहगती
गजसिंहनिष्ठमन्दाप्रतिहतगमनसदृशगमनवत्तया प्रतीयमानौ शार्दूलवृषभोपमौ
शार्दूलवृषभनिष्ठदुर्धर्षत्वोन्नतस्कन्धत्वसदृशदुर्धर्षत्वोन्नतस्कन्धत्ववत्तया
प्रतीयमानौ  ॥  १।४८।२  ॥   

  

पद्मपत्रविशालाक्षौ पद्मपत्रद्विशाले अक्षिणी ययोस्तौ खड्गतूणीधनुर्धरौ
खड्गतूणीधनूंषि धरतस्तौ कर्मणः शेषत्वविवक्षया कर्मण्यणितिशास्त्राविषयतया
गदाधरवत् पचाद्यच रूपेण अश्विनाविव  

अश्विनिष्ठरूपप्रतियोगिकसादृश्यविशिष्टरूप वत्तया प्रतीयमानावित्यर्थः ।
समुपस्थितयौवनौ सम्प्राप्तयौवनावस्थाकौ  ॥  १।४८।३  ॥   

  

यदृच्छया स्वेच्छयैव देवलोकात्सम्प्राप्तौ अमराविव देवलोकात्
यदृच्छासम्प्राप्तामरप्रतियोगिकसादृश्यविशिष्टौ इमौ वीरौ कुमारौ इह
पद्भ्यां कथं प्राप्तौ किमर्थं कमर्थमुद्दिश्य च प्राप्तौ कस्य
किंनिरूपितसम्बन्धवन्तौ ते भद्रं कल्याणम् । एतेन मत्पृष्टं द्रुतं
ब्रूहीति व्यञ्जितम् । त्रयाणामेकत्रान्वयः । वाशब्दश्चार्थे  ॥  १।४८।४
 ॥   

  

उत्तरविलम्बं ज्ञात्वातिशुश्रूषया भङ्ग्यन्तरेण वर्णयन् पुनस्तदेव पृच्छति
भूषयन्तावित्यादिश्लोकद्वयेन । चन्द्रसूर्यावम्बरमिव इमं देशं भूषयन्तौ
प्रमाणेङ्गितचेष्टितैः प्रमाणं शरीरेयत्ता इङ्गितमन्तर्व्यापारः चेष्टितं
बहिरिन्द्रियव्यापारः एतै परस्परस्य सदृशौ एतेन वास्तवोपमानान्तराभावः
सूचितः  ॥  १।४८।५  ॥   

  

किमर्थमिति । नरश्रेष्ठौ नरवरौ वरायुधधरौ वीरौ दुर्गमे पथि किमर्थं
सम्प्राप्ताविति तत्त्वतः श्रोतुमिच्छामि । द्वयोरेकत्रान्वयः । एतेन
स्वभाग्यातिशयो ऽनुमित इति व्यक्तम्  ॥  १।४८।६  ॥   

  

तस्येति । तस्य विशालाधिपतेः सुमतेस्तद्वचनं श्रुत्वा सिद्धाश्रमनिवासं
राक्षसानां तद्वधं च यथावृत्तमेव न्यवेदयत् विश्वामित्र इति शेषः ।
एकश्चकार एवार्थे  ॥  १।४८।७  ॥   

  

विश्वामित्रेति । विश्वामित्रवचः श्रुत्वा परमहर्षितः परमहर्षं प्राप्तो
राजा विशालाधिपतिः सुमतिः परमौ उत्तमौ सत्कारार्हौ सत्कृतियोग्यौ महाबलौ
प्राप्तौ समीपमागतौ दशरथस्य पुत्रौ तौ रामलक्ष्मणौ अतिथी विधिवत्पूजयामास ।
सार्धश्लोक एकान्वयी  ॥  १।४८।८,९  ॥   

  

तत इति । ततः सुमतिकृतपूजानन्तरं सुमतेः परमसत्कारं प्राप्य तत्र एकां
निशामुष्य उषित्वा राघवौ रामलक्ष्मणौ ततः विशालातः मिथिलां जग्मतुः । आर्षो
ल्यप्  ॥  १।४८।१०  ॥   

  

तामिति । जनकस्य शुभां पुरीं तां मिथिलां दृष्ट्वा साधु साधु इति शंसन्तः
सर्वे मुनयः समपूजयन् प्राशंसन्  ॥  १।४८।११  ॥   

  

मिथिलोपवन इति । तत्र तस्मिन्समये पुराणं निर्जनं जनरहितं रम्यमाश्रमं
मिथिलोपवने मिथिलासमीपवर्तिवनप्रदेशे दृश्य दृष्ट्वा राघवो रामः
मुनिपुङ्गवं विश्वामित्रं पप्रच्छ  ॥  १।४८।१२  ॥   

  

तत्प्रश्नमेवाह श्रीमदिति । श्रीमत् शोभाविशिष्टमाश्रमसङ्काशं
मुनिनिवासवत्प्रतिभासमानं मुनिवर्जितमिदं किं नु आश्रमः आश्रमभिन्नो वेति
भावः । आद्यं निश्चित्य पृच्छति हे भगवन् पूर्वे पूर्वस्मिन्काले अयमाश्रमः
कस्येति श्रोतुमहमिच्छामि तद्वदेत्यर्थः  ॥  १।४८।१३  ॥   

  

तदिति । राघवेणोक्तं तद्वाक्यं वाक्यविशारदः गहातेजाः महामुनिः
विश्वामित्रः श्रुत्वा प्रत्युवाच  ॥  १।४८।१४  ॥   

  

तत्प्रतिवचनमेवाह हन्तेत्यादिभिः । हे राघव कोपात् शप्तं महात्मनो यस्यैतत्
आश्रमपदं आसमन्ताद्भावेन श्रमो यस्मात् व्यवस्थाश्रवणमात्रेण
अतिखेदप्रापकमित्यर्थः तदेव पदं स्थानं तमहं तत्त्वेन ते कथयिष्यामि हन्त
अतः श्रृणु  ॥  १।४८।१५  ॥   

  

प्रतिज्ञातमाह गौतमेत्यादिभिः । हे नरश्रेष्ठ दिव्यसङ्काशः दिव्यत्वेन
प्रतिभासमानः अत एव सुरैरपि सुपूजितः अयमाश्रमः महात्मनः गौतमस्य
पूर्वमासीत्  ॥  १।४८।१६  ॥   

  

तदेव विशदयन्नाह स चेति । हे राजपुत्र हे महायशः हे राम अहल्यासहितः स
गौतमः इह मिथिलोपवने एक अनेकानि वर्षपूगानि वर्षसमूहान् पुरा पूर्वं तपः
आतिष्ठत् । च शब्द एवार्थे  ॥  १।४८।१७  ॥   

  

तस्येति । तस्य गौतमस्य अन्तरं स्नानादिगमनेन व्यवधानं विदित्वा ज्ञात्वैव
मुनिवेषधरः  

शचीपतिः सहस्राक्षः इन्द्रः अहल्यामिदं वचनमब्रवीत् । अथशब्द एवार्थे एकस्य
यौगिकत्वस्वीकारान्न पौनरुक्त्यम्  ॥  १।४८।१८  ॥   

  

तद्वचनमेवाह ऋतुकालमिति । हे सुसमाहिते एकाग्रचित्ते अर्थिनः रतिकामा जनाः
ऋतुकुलं शास्त्रोक्तरतिविहितसमयं न प्रतीक्षन्ते अतः हे सुमध्यमे त्वया सह
सङ्गमं रतिमहमिच्छामि । एतेन तदानीं तस्याः रतिनिषिद्धकालः संस्थित इति
ध्वनितं तेन रतिकालो नास्तीति पूर्वमहल्यया निवारितमिति व्यक्तम् । तुशब्दो
हेत्वर्थे  ॥  १।४८।१९  ॥   

  

मुनिवेष इति । हे रघुनन्दन मुनिवेषं गौतमवेषधारिणं सहस्राक्षमिन्द्रं
विज्ञाय दुर्मेधा अहल्या देवराजकुतूहलात् स मां वाञ्छतीति जातोत्साहात्
देवराजाभिलाषातिशयाद्वा मतिं रतिविषयकनिश्चयं चकार  ॥  १।४८।२०  ॥   

  

अथेति । अथ रत्यनन्तरं कृतार्थेनान्तरात्मना मनसा
सुरश्रेष्ठमिन्द्रमब्रवीत् । तद्वचनमेवाह हे सुरश्रेष्ठ हे प्रभो अहं
कृतार्थास्मि अतः इतः स्थानात् शीघ्रं गच्छ  ॥  १।४८।२१  ॥   

  

शीघ्रगमने प्रयोजनं वदन्ती आह आत्मानमिति । हे देवेश आत्मानं मां च सर्वथा
सर्वप्रकारेण रक्ष गौतमादिति शेषः । एतेन गौतमदृष्टिपथगश्चेत्त्वं भविष्यसि
तर्हि तच्छापेन मम तव च विध्वंसो भविष्यतीति ध्वनितम् ।
तद्वाक्यश्रवणानन्तरं प्रहसन्सन् इन्द्रः इदं वचनमहल्यामब्रवीत् । तुशब्दो
ऽनन्तरार्थकः । प्रहसन्नित्यनेन अहल्यावाञ्छितशापाभावस्य दुर्लभत्वं
द्योतितम्  ॥  १।४८।२२  ॥   

  

इन्द्रवाक्यमेवाह सुश्रोणीति । हे सुश्रोणि अहं परितुष्टो ऽस्मि
त्वत्कर्तृकमदनुकूलानुवर्तनेन प्राप्तसन्तोषो ऽस्मि अतः
यथागतमागतमनतिक्रम्य गमिष्यामि एवमनेन प्रकारेण तया अहल्यया सङ्गम्य
ततस्तस्मादुटजात्पर्णशालातः निश्चक्राम  ॥  १।४८।२३  ॥   

  

स इति । हे राम अथ उटजान्निः सरणानन्तरं सम्भ्रमात् गौतमशापभयात् गौतमं
प्रति शङ्कितः गौतमागमनविषयकशङ्काविशिष्टः अत एव त्वरन् शीघ्रगमनं कुर्वन्
स इन्द्रः प्रविशन्तं स्वगृहे प्रवेशं कुर्वन्तं देवदानवदुर्धर्षं तत्र
हेतुः तपोबलसमन्वितं महामुनिं गौतमं सन्ददर्श । सार्धश्लोक एकान्वयी  ॥ 
१।४८।२४  ॥   

  

तीर्थेति । तीर्थोदकपरिक्लिन्नमनलमिव दीप्यमानं गृहीतसमिधं सकुशं कुशसहितं
मुनिपुङ्गवं मुनिश्रेष्ठं गौतमं तत्र गौतमाश्रमे सुरपतिरिन्द्रो दृष्ट्वा
त्रस्तः अत एव विषण्णवदनः उदासीनमुखो ऽभवत्  ॥  १।४८।२५२७  ॥   

  

अथेति । अथ इन्द्रोदासीनमुखभवनानन्तरं मुनिवेषधरं दुर्वृत्तं
निषिद्धवृत्तिमन्तं सहस्राक्षं वृत्तसम्पन्नः मुनिः गौतमो
रोषाद्वचनमब्रवीत्  ॥  १।४८।२८  ॥   

  

तद्वचनमेवाह ममेति । हे दुर्मते मम रूपं समास्थाय आश्रित्य
यस्मादकर्तव्यमिदं त्वं कृतवानसि अतः विफलः वृषणरहितस्त्वं भविष्यसि  ॥ 
१।४८।२९  ॥   

  

गौतमेनेति । सरोषेण रोषसहितेन महात्मना गौतमेन एवमुक्तप्रकारेण उक्तस्य
सहस्राक्षस्य वृषणौ तत्क्षणात् भूमौ पेततुः । एतेन तस्य पुंस्त्वं
विनष्टमिति सूचितम्  ॥  १।४८।३०  ॥   

  

तथेति । शक्रमेवं शप्त्वा तथा तेन प्रकारेणैव सापराधां भार्यामपि शप्तवान्
। शापस्वरूपमाह इह अस्मिन् मिथिलोपवने एव बहूनि वर्षसहस्राणि त्वं
निवत्स्यसि । चशब्दावेवार्थौ वैशब्द एवमर्थकः  ॥  १।४८।३१  ॥   

  

सप्रकारं निवसनमेवाह वायुभक्षेति । वायुमेव भक्षयति सा अत एव निराहारा
वाय्वाहारातिरिक्ताहारविवर्जिता तप्यन्ती स्वापराधजनितसन्तापमनुभवन्ती
भस्मशायिनी भस्मशयनशीला सर्वभूतानामदृश्या अस्मिन् आश्रमे त्वं वसिष्यसि
वत्स्यसि  ॥  १।४८।३२  ॥   

  

शापावधिं कुर्वन्नाह यदेति । दुर्धर्षः दशरथात्मजः घोरमेतद्वनं यदा
आगमिष्यति तदैव त्वं पूजा भविष्यसि । चशब्द एवार्थे  ॥  १।४८।३३  ॥   

  

तस्येति । हे दुर्वृत्ते तस्य रामस्य आतिथ्येन लोभमोहविवर्जिता मुदा युक्ता
सती त्वं मत्सकाशं मम सकाशः सामीप्यं यस्मात् मत्समीपगमनयोग्यमित्यर्थः ।
स्वं वपुर्धारयिष्यसि । अत्र प्रार्थनामन्तरेणानुग्रहवचनोक्त्या
मुनर्दयालुत्वं व्यक्तम्  ॥  १।४८।३४  ॥   

  

एवमिति । महातेजा महातपा गौतमः दृष्टचारिणीमहल्यामेवमुक्त्वा
इममाश्रममुत्सृज्य त्यक्त्वा सिद्धचारण सेविते रम्ये हिमवच्छिखरे तपस्तेपे
। सार्धश्लोक एकान्वयी  ॥  १।४८।३५  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे
ऽष्टचत्वारिंशः सर्गः  ॥  १।४८  ॥   

  

  


