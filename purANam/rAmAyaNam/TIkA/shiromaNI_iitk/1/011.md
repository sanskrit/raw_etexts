+++
title = "०११"

+++


ऋष्यशृङ्गो भवद्भिरवश्यमानेतव्य इति बोधयितुं सुमन्त्रः स्वपूर्वश्रुतमाह
भूय इत्यादिभिः । हे राजेन्द्र देवप्रवरः देवश्रेष्ठः स सनत्कुमारः कथायां
नानेतिहासवर्णनावसरे एव हितं हितकारकं वचनं यथा येन प्रकारेणाब्रवीत् एवं
तेन प्रकारेणैव मे मत्तः शृणु  ॥  १।११।१  ॥   

  

वचनस्वरूपमाह इक्ष्वाकूणामिति । सुधार्मिकः परमधर्माचरणशीलः इक्ष्वाकूणां
कुले जातः प्रकटितश्रीमान्सर्वसम्पत्तिविशिष्टः सत्यप्रतिश्रवाः
सत्यप्रतिज्ञः राजा महाराजाधिराजो नाम्ना दशरथः दशरथनामा भविष्यति  ॥ 
१।११।२  ॥   

  

अङ्गेति । तस्य प्रसिद्धस्य राज्ञो दशरथस्य रोमपादेन साकं सख्यं भविष्यति ।
अङ्गं स्वपितरं राजयति तद्वत् राजते वा । तेन अङ्गराजेन अस्य राज्ञो
दशरथस्य शान्ता नाम कन्या भविष्यति । चकारेण कन्याद्वारा वंशप्ररोहणाय
दशरथदत्तशान्ता कन्यात्वेन रोमपादेन गृहीता इति तस्यापि कन्या शान्ता
भविष्यति । चकारान्तरं सहार्थे । यत्तु अस्येत्यनेनाङ्गराजपरामर्शः ।
तत्सर्वनाम्नामुत्सर्गतः प्रधानपरामर्शित्वमिति नियमविरोधात्
प्रत्यासत्तिन्यायविरोधाच्च ऽरोमपाद इति ख्यातस्तस्मै दशरथः सखा । शान्तां
स्वकन्यां प्रायच्छद् ऋष्यशृङ्ग उवाह ताम्ऽ इति भागवतविरोधाच्च हेयम्  ॥ 
१।११।३  ॥   

  

रोमपादः कस्य वंश इत्याकाङ्क्षायामाह पुत्र इति । अङ्गस्य अङ्गसञ्ज्ञस्य
राज्ञः पुत्रः रोमपाद इति श्रुतः ख्यातः । महायशाः दशरथः तम् अङ्गराजं
रोमपादं गमिष्यत्येव । तुना अङ्गराजेन पूजितश्च भविष्यति । एकस्तुशब्दः
एवार्थः  ॥  १।११।४  ॥   

  

तत्रागतदशरथोक्तिमाह अनपत्य इति । हे धर्मात्मन् अनपत्यः
अप्रादुर्भूतस्वनित्यपुत्रकः अहमस्मि । अतः कुलस्य मम वंशस्य सन्तानार्थं
प्रवृद्ध्यर्थं त्वया आज्ञप्तः त्वदाज्ञां प्राप्तः शान्ताभर्ता शान्तापतिः
ऋष्यशृङ्गः मम क्रतुं मदीप्सितयागमाहरेत् कारयेत् । चो हतौ  ॥  १।११।५  ॥   

  

श्रुत्वेति । राज्ञः दशरथस्य अथ मङ्गलस्वरूपं तत्प्रसिद्धं वाक्यं श्रुत्वा
मनसा विचिन्त्य युक्तमेव याचते इति विचार्य । चकारेण अतो दास्यामीति
निश्चित्य । पुत्रवन्तं जातपुत्रकम् । किञ्च पुत्रो दशरथनित्यसुतो रामः
तद्वन्तम् तत्परायणमित्यर्थः । शान्ताभर्तारमात्मवान् परमबुद्धिमान्
प्रदास्यते । पुत्रवन्तमित्यनेन ऽजातपुत्रः कृष्णकेशो ऽग्नीनादधीतऽ इति
विधिबोधिताधिकारवत्ता सूचिता । रामपरायणमित्यनेन
तत्प्राकट्यस्यावश्यम्भावित्वं ध्वनितम् । शान्ताभर्तारमित्यनेन दाने
तत्साहित्यं सूचितम्  ॥  १।११।६  ॥   

  

प्रतीति । तं रोमपादसमर्पितं विप्रं प्रतिगृह्यैव विगतज्वरः
एतद्गमनेनावश्यं पुत्रप्राकट्यं  

भवितेति निश्चयेन विगतो निवृत्तः ज्वरः पुत्रवियोगजनितसन्तापो यस्य स
प्रसिद्धो राजा दशरथः प्रहृष्टेन हर्षविशिष्टेन अन्तरात्मना मनसा तमीप्सितं
यज्ञमाहरिष्यति ऋषिणा साधयिष्यति । चशब्द एवार्थे  ॥  १।११।७  ॥   

  

तमिति । यशस्कामः ईश्वरो ऽस्य पुत्रो ऽस्ति इति इह लोके ऽपि
प्रख्यात्यभिलाषी अत एव कृताञ्जलिः बद्धयुगलकरः जनेश्वरः जननियन्ता
धर्मवित्सकलधर्मस्य वेदिता राजा दशरथः तं शान्तापतिं
द्विजश्रेष्ठमृष्यशृङ्गं यज्ञार्थं पुत्रेष्टिनिर्वृत्त्यर्थं
प्रसवार्थमिष्टिफलीभूतस्वनित्यपुत्रप्राकाट्यार्थं स्वर्गार्थं
रावणोपद्रुतस्वर्गादिस्वास्थ्यार्थं च वरयिष्यति ऋत्विक्त्वेन स्वीकरिष्यति
। तात्स्थ्यात्ताच्छद्ब्यम् । चशब्दो हेत्वर्थे । सार्द्धश्लोक एकान्वयी  ॥ 
१।११।८  ॥   

  

लभत इति । स प्रसिद्धः विशांपतिः राजा दशरथः विप्रमुख्याद् ऋष्यशृङ्गात्तं
स्वेप्सितं कामं लभते च प्राप्स्यत्येव । चशब्द एवार्थे  ॥  १।११।९  ॥   

  

ईप्सितं प्रकटयन्नाह पुत्रा इति । अस्य महाराजाधिराजदशरथस्य अमितविक्रमाः
अप्रमेयपराक्रमाः अत एव वंशप्रतिष्ठानकराः मनुवंशप्रतिष्ठासम्पादकाः अत एव
सर्वलोकेषु विश्रुताः ख्याताः चत्वारः पुत्रा भविष्यन्त्येव  ॥  १।११।१०
 ॥   

  

एवमिति । हे देव देवप्रवरः देवश्रेष्ठः भगवान् सकलविद्याविज्ञाता प्रभुः
तत्त्वबोधनसमर्थः सः प्रसिद्धः सनत्कुमारः पुरायुगे सत्ययुगे पूर्वं
युगप्रारम्भे एवमनेन प्रकारेण कथामुक्तवान्  ॥  १।११।११  ॥   

  

स त्वमिति । हे पुरुषशार्दूल पुरुषसिंह राजेन्द्र सबलवाहनः राजपरिकरसहितः
सः प्रसिद्धस्त्वं स्वयमेव गत्वा सुसत्कृतं तम् ऋष्यशृङ्गमानयैव । चशब्द
एवार्थे  ॥  १।११।१२  ॥   

  

अन्विति । सान्तःपुरः अन्तःपुरसहितः सहामात्यः अमात्यसहितः दशरथः सूतवाक्यं
निशम्य श्रुत्वा वसिष्ठमनुमान्य च वसिष्ठसम्मतिं लब्ध्वा चेत्यर्थः । यत्र
यस्मिन्पुरे स द्विजः ऋष्यशृङ्गः तत्रैव प्रययौ । एकश्चकार एवार्थे ।
सान्तःपुर इत्युक्त्या औत्सुक्याधिक्यं सूचितम् । वसिष्ठमनुमान्येत्यनेन
राज्ञो मर्यादापालकत्वं व्यक्तम् । वसिष्ठस्य सम्मतिदानेन त्रिकालज्ञत्वं
व्यक्तम्  ॥  १।११।१३  ॥   

  

वनानीति । वनानि सरितश्च शनैःशनैः व्यतिक्रम्य पारं प्राप्य यत्र
मुनिपुङ्गवः ऋष्यशृङ्गो ऽस्ति तं देशमभिचक्राम । वैशब्दः
यथायोग्यावान्तरदेशनिवाससूचकः  ॥  १।११।१४  ॥   

  

आसाद्येति । तं देशमासाद्य तमृषिपुत्रमादौ रोमपादसमीपगमनलमिव दीप्यमानं
द्विजश्रेष्ठमृषिपुत्रमादौ रोमपाददर्शनात्पूर्वं ददर्श । ददर्शाथो इति
भट्टसम्मतः पाठः । आदौ ऋषिपुत्रं ददर्शेत्यनेन तद्दर्शनानन्तरं रोमपादं
ददर्शेति ध्वनितम् । तेन तस्य तेजोधिकत्वं व्यक्तम्  ॥  १।११।१५  ॥   

  

तत इति । ततः तद्दर्शनानन्तरं राजा रोमपादः सखित्वात्सखित्वरूपहेतोः
प्रहृष्टेन अतिहर्षं प्राप्तेन अन्तरात्मना मनसा तस्य प्रसिद्धस्य राज्ञो
दशरथस्य । वैशब्देन तदन्तःपुरादिपरिकरस्य यथान्यायं यथाक्रमं विशेषतः पूजां
चक्रे  ॥  १।११।१६  ॥   

  

रोमपादेनेति । धीमते परमबुद्धिविशिष्टाय ऋषिपुत्राय ऋषिपुत्रं बोधयितुं
सख्यम् आत्मदशरथमैत्रीं सम्बन्धकं शान्ताजनकत्वेन तच्छ्वशुरत्वं च रोमपादेन
आख्यातम् वर्णितम् । चकारेण पुत्रीकरणार्थमनपत्याय याचते । मह्यं दशरथेन
स्वपुत्री शान्ता दत्तेत्यपि वर्णितम् । तदा तस्मिन्काले एव तं दशरथं
प्रत्यपूजयत् । ऋष्यशृङ्ग इति शेषः । ऋषिपुत्रायेत्यत्र चतुर्थी
"क्रियार्थोपपदस्य" इति सूत्रविहिता । ऽअनेन मे ऽनपत्याय दत्तेयं वरवर्णिनी
। याचते पुत्रतुल्यैषा शान्ता प्रियतरात्मजा । सो ऽयं ते श्वशुरो ब्रह्मन्
यथैवाहं तथा नृप  ॥ ऽ इति पौराणिकी गाथा  ॥   

१।११।१७  ॥   

एवमिति । एवमनेन प्रकारेण सुसत्कृतः सत्कारं प्राप्तः नरर्षभः राजा दशरथः
तेन रोमपादेन सह सप्ताष्टदिवसान् पञ्चदशदिनानि उषित्वा राजानं रोमपादमिदं
वक्ष्यमाणं वचः अब्रवीत् । सप्ताष्टदिवसानित्यत्र द्वितीया "काला ध्वनोः"
इति सूत्रविहिता  ॥  १।११।१८  ॥   

  

तद्वचनमेवाह शान्तेति । हे राजन् मद्विषयकानुरागविशिष्टविशाम्पते प्रजाधीश
भर्त्रा स्वामिना सह तव सुता शान्ता मदीयं नगरं यातु प्राप्नोतु । उद्यतम्
उत् उत्कृष्टः यतः प्रयत्नो यस्मिंस्तन्महत् उत्कृष्टं यागरूपं वस्तु
कार्यम् अनेन निष्पाद्यं हि अस्ति  ॥  १।११।१९  ॥   

  

तथेति । राजा रोमपादः धीमतः तस्य ऋष्यशृङ्गस्य गमनं तथेति संश्रुत्य
अयमवश्यं यास्यतीति प्रतिज्ञाय त्वं सह भार्यया गच्छेति वचनं विप्रमुवाच  ॥ 
१।११।२०  ॥   

  

ऋषीति । ऋषिपुत्रः ऋष्यशृङ्गः तदा तस्मिन्काले प्रतिश्रुत्य
रोमपादोक्तिमाकर्ण्य नृपं रोमपादं तथा इत्याह । अत एव नृपेणाभ्यनुज्ञातः स
ऋषिपुत्रः भार्यया सह प्रययौ  ॥  १।११।२१  ॥   

  

ताविति । वीर्यवान् दशरथो रोमपादश्च तौ प्रसिद्धौ द्वौ
स्नेहात्प्रेमाधिक्यात् अन्योन्याञ्जलिं कृत्वा परस्परं करेण करं गृहीत्वा
उरसा संश्लिष्य च ननन्दतुः परमानन्दं प्रापतुः  ॥  १।११।२२  ॥   

  

तत इति । ततः प्रमोदप्राप्त्यनन्तरं सुहृदं रोमपादमापृछ्य तदनुमतिं
सङ्गृह्य प्रस्थितः कृतगमनारम्भः रघुनन्दनो रघुवंशवर्द्धनो दशरथः
शीघ्रगामिन एव दूतान् पौरेभ्य अयोध्यापुरोद्भवान् बोधयितुं प्रेषयामास ।
वैशब्दः एवार्थे  ॥  १।११।२३  ॥   

  

दूतद्वारा यद्बोधितं तदाह क्रियतामिति । स्वलङ्कृतं शोभनालङ्कारविशिष्टं
धूपितं सिक्तसम्मृष्टं पूर्वं सिक्तं पश्चात्सम्मृष्टम् ।
पूर्वकालैकेत्यनेन समासः । पताकाभिः अलङ्कृतं क्षिप्रं शीघ्रमेव सर्वं नगरं
क्रियताम्  ॥  १।११।२४  ॥   

  

तत इति । ततः दूतोक्तिश्रवणानन्तरमागतमागतप्रायं राजानं श्रुत्वा प्रहृष्टा
अतिहर्षं प्राप्तास्ते पौरा यत् यदर्थं राज्ञा प्रेषितं तत्तथा तेन
प्रकारेण तदैव प्रतिचक्रुः । च शब्द एवार्थे  ॥  १।११।२५  ॥   

  

तत इति । ततः अयोध्यानिकटप्राप्त्यनन्तरं राजा दशरथः स्वलङ्कृतं नगरं
शङ्खादिघोषैः द्विजर्षभमृष्यशृङ्गं पुरस्कृत्य प्रविवेश । ह इति हर्षे  ॥ 
१।११।२६  ॥   

  

तत इति । ततः नगरप्रवेशानन्तरं सर्वे पौराः इन्द्रकर्मणा
इन्द्रसाहाय्यकर्त्रा नरेन्द्रेण राज्ञा दशरथेन सत्कृत्य अन्तःपुरं
प्रवेश्यमानं तं द्विजमृष्यशृङ्गं दृष्ट्वा प्रहृष्टाः । आसन्निति शेषः ।
अन्तःपुरमिति उत्तरश्लोकादपकृष्य सम्बध्यते । इन्द्रकर्मणा इत्यस्यानन्तरम्
ऽयथा दिवि सुरेन्द्रेण सहस्राक्षेण काश्यपम्ऽ इति श्लोकार्धं भट्टसम्मतम्
 ॥  १।११।२७  ॥   

  

अन्तरिति । तदा तस्मिन्काले एनमृष्यशृङ्गमन्तःपुरं प्रवेश्य विधानतः पूजां
कृत्वा तस्य ऋषेरुपवाहनात् स्वसमीपप्रापणादात्मानं कृतकृत्यं कृतार्थं मेने
। राजेति शेषः  ॥  १।११।२८  ॥   

  

अन्तरिति । विशालाक्षीमायतनेत्रां भर्त्रा सह तथा तेन प्रकारेण आगतां
शान्तां प्रीत्या दृष्ट्वा सर्वाणि अन्तःपुराणि आनन्दमुपागमन् प्रापुः  ॥ 
१।११।२९  ॥   

  

पूज्यमानेति । ताभिः राजपत्नीभिः राज्ञा च विशेषतः पूज्यमानैव सह द्विजा
पतिसहिता अतः सुखिता परमसुखं प्राप्ता सा शान्ता तत्रान्तःपुरे
कञ्चित्कालमुवास । सहद्विजा इत्यनेन पितृगृहे स्त्रियाः प्राधान्यं भवतीति
व्यवहारः सूचितः  ॥  १।११।३०  ॥   

  

इति श्रीमद्वाल्मीकीयरामायणव्याख्याने रामायणशिरामणौ बालकाण्डे एकादशः
सर्गः  ॥  ११  ॥   

  

  


