+++
title = "०२५"

+++


मुनिवचनश्रवणानन्तरकालिकं वृत्तमाह अथेति । पुरुषशार्दूलः महापुरुषः
अप्रमेयस्य इयत्तारहितप्रभावस्य तस्य मुनेः विश्वामित्रस्य अथ
मङ्गलमूलमुत्तमं वचनं श्रुत्वा शुभां गिरं प्रत्युवाच  ॥  १।२५।१  ॥   

  

तदुक्तिमेवाह अल्पवीर्येति । हे मुनिपुङ्गव यदा यतः यक्षी ताटका अबला
श्रूयते भवदुक्त्या ज्ञायते अतः अल्पवीर्या भवितुमर्हतीति शेषः । अतः
नागसहस्रस्य बलं कथं धारयति  ॥  १।२५।२  ॥   

  

इतीति । अमितौजसः इयत्तारहितबलविशिष्टस्य राघवस्य इति अनेन प्रकारेण उक्तं
वचनं श्रुत्वा येन हेतुना बलोत्कटा तं हेतुं त्वं शृणु इति वाक्यं
विश्वामित्रो ऽब्रवीत् । अमितौजस इत्यस्याग्रे ऽहर्षयन् श्लक्ष्णया वाचा
सलक्ष्मणमरिन्दमम्ऽ इत्यपि श्लोकार्धं क्वचिद्दृश्यते  ॥  १।२५।३  ॥   

  

विश्वामित्रवाक्यमेवाह वरेति । अबला ताटका वरदानकृतं बलं वीर्यं शौर्यं च
धारयति । तद्वरप्रदानकारणमुपन्यस्यन्नाह वीर्यवान् अतिवीर्यविशिष्टः
अनपत्यः अपत्यरहित शुभाचारः यथोक्ताचारविशिष्टः महायक्षः यः सुकेतुर्नाम
पूर्वमेवासीत् सः महत्तपस्तेपे । चशब्द एवार्थे । अनपत्यस्तेपे इत्यनेन
अपत्यार्थमेव तस्य तप इति ध्वनितम्  ॥  १।२५।४  ॥   

  

पितामह इति । हे राम तदा तपश्चरणसमये एव सम्प्रीतः पितामहस्ताटकां नाम
कन्यारत्नं तस्य तपोनिरतस्य यक्षपतेः सुकेतोर्ददौ । नामतः प्रसिद्धमेतत् ।
प्रथमान्तात्तसिः । तुशब्द एवार्थे । यक्षपतेरित्यत्र सम्बन्धसामान्ये
षष्ठी  ॥  १।२५।५  ॥   

  

ददाविवि । पितामहो ब्रह्मा अस्याः ताटकाया एव नागसहस्रस्य
सहस्रसङ्ख्याकगजस्य बलमिव बलं ददौ । महायशाः ब्रह्मा यक्षाय सुकेतवे पुत्रं
नैव ददौ । पुत्रं नैव ददावित्यनेनास्य पुत्रो यदि स्यात्तर्हि महान्तं
लोकोपद्रवं करिष्यतीति हेतुः सूचितः । चशब्द इवार्थकः । तुशब्द एवार्थकः  ॥ 
१।२५।६  ॥   

  

तामिति । जातां सुकेतोरुत्पन्नां विवर्धन्तीं विवर्धमानां रूपयौवनशालिनीं
यशस्विनीं ताटकां भार्यां पाणिगृहीतीं जम्भपुत्राय सुन्दाय ददौ । तुशब्द
एवार्थे । शाटकं वयेतिवत् भार्यां ददाविति प्रयोगः । क्वचित्तु ऽतां तु
बालां विवर्धन्तीम्ऽ इति पाठः । जम्भपुत्रायेत्यत्र खञ्जुपुत्रायेति पाठे
खञ्जोः पुत्रः ख्ाञ्जुपुत्रः । असुरयक्षयोर्देवयोनित्वेनोचितः सम्बन्ध इति
नागोजिभट्टाः । अत्र पाठे खञ्जुरिति जम्भस्यैव नामान्तरं बोध्यम्  ॥  १।२५।७
 ॥   

  

कस्यचिदिति । कस्यचित्कालस्य अपगमे सतीति शेषः । यक्षी यक्षकुलोत्पन्ना
ताटका यः शापादेव राक्षसो ऽभवत् तं दुर्धर्षं धर्षयितुमशक्यं मारीचं नाम
पुत्रं व्यजायत अजनयत् । तुशब्द एवार्थे  ॥  १।२५।८  ॥   

  

शापकारणं वदन्नाह सुन्द इति । हे राम सुन्दे ताटकापतौ निहते अगस्त्यशापेन
मृते सत्येव पुत्रेण सह सहिता सा ताटका मुनिपुङ्गवमगस्त्यं प्रधर्षयितुं
हिंसितुमिच्छति । "वर्तमानसामीप्ये"  

इति भूते लट् । तुशब्द एवार्थे  ॥  १।२५।९  ॥   

  

प्रधर्षणप्रकारं वदन्नाह भक्षार्थमिति । जातसंरम्भा
स्वपतिवधजनितकोपविशिष्टा अत एव गर्जन्ती सा ताटका भक्षार्थमगस्त्यभक्षणाय
अभ्यधावत । तुना मारीचोप्यभ्यधावत भगवान्समर्थः ऋषिः सर्वज्ञः अगस्त्यः
आपतन्तीं तान्तदुपलक्षितमापतन्तं मारीचं च दृष्ट्वा राक्षसत्वं भजस्व
प्राप्नुहीति मारीचं व्याजहार । सः मारीचशापदाता परमक्रुद्धः अगस्त्यः
ताटकामपि शप्तवान् । ताटकायाः सुन्दवच्छापेन प्राणवियोगाकरणं तु
स्त्रीत्वेनानर्हत्वात् । मारीचस्य तथात्वं तु बालत्वेन ज्ञातत्वात्  ॥ 
१।२५।१०११  ॥   

  

शापस्वरूपमाह पुरुषादीति । महायक्षी त्वमिदं रूपं यक्षीस्वरूपं विहाय
त्यक्त्वा विरूपा कूत्सितस्वरूपा विकृतानना विकारविशिष्टाननविशिष्टा
पुरुषादी पुरुषभक्षणशीला राक्षसी भवेति शेषः । अथ अतः दारुणं क्रूरं रूपं
स्वरूपं ते ऽस्तु  ॥  १।२५।१२  ॥   

  

सेति । शापकृतामर्षा शापेन कृतः उत्पादितः अमर्षो यस्यामत एव क्रोधमूर्छिता
सा प्राप्तशापा एषा ताटका शुभं
मङ्गलमगस्त्यचरितमगस्त्येनाचरितमगस्त्यकर्तृकाचरणविशिष्टं
पौर्वकालिकागस्त्याश्रमवन्तमित्यर्थः एनं देशमुत्सादयति पीडयति । अत्र
शापानन्तरमगस्त्यभक्षणान्निवृत्त्या तदा तयोर्भीत्यतिशयः सूचितः  ॥  १।२५।१३
 ॥   

  

एषा देशपीडानिवृत्तिः त्वया कर्तव्येति बोधयन्नाह एनामिति । हे राघव
दुर्धर्षामन्यकर्तृकधर्षणानर्हां परमदारुणामतिक्रूरां दुष्टपराक्रमां
दुष्टः गोब्राह्मणादिहिंसाहेतुत्वेन दोषविशिष्टः पराक्रमो यस्याः तामेनां
यक्षीं ताटकां गोब्राह्मण्ाहितार्थाय गोब्राह्मणहितार्थं साधयितुं जहि ।
मालाहत इव द्विप इत्यादाविव ताडनार्थो ऽत्र हन्तिः । किञ्च अत्र शिखी नष्ट
इत्यादाविव विशेषणीभूतदुष्टपराक्रममात्रनिवर्तने तात्पर्यमत एव
परमधर्मज्ञरामस्य ऽवचनं कौशिकस्येति कर्तव्यमविशङ्कयाऽ इति
प्रतिज्ञानान्तरं ऽनह्येनामुत्सहे हन्तुं स्त्रीस्वभावेन रक्षिताम्ऽ
इत्युक्तिः सङ्गच्छते । अत एव ऽरामो द्विर्नाभिभाषतेऽ इत्याद्युक्तिः
सानुकूला । तथा च मीमांसा ऽसविशेषणे हि विधिनिषेधौ विशेषणमुपसङ्क्रामतः सति
विशेष्ये बाधेऽ  ॥  १।२५।१४  ॥   

  

त्वदन्यः कश्चिन्नास्याः नियन्तेति बोधयन्नाह नेति । हे रघुनन्दन
शापसंस्पृष्टां शापयुक्तामेनां ताटकां निहन्तुं त्वामृते विना त्रिषु
लोकेषु कश्चित्पुमान्नैवोत्सहते । हिशब्द एवार्थे । शापसंसृष्टामिति
भट्टपाठः  ॥  १।२५।१५  ॥   

  

ननु स्त्रीनिष्ठदुष्टपराक्रमनाशो ऽपि कथं मया कार्य इत्यत आह नहीति । हे
नरोत्तम स्त्रीवधकृते स्त्रीकर्तृकहिंसानिवृत्तये ते तव घृणा
स्त्रीनिष्ठदुष्टपराक्रमविघातविषयकदयालुता नैव कार्या । तत्र हेतुः
राजसूनुना राजपुत्रेण चातुर्वर्ण्यहितार्थं कर्तव्यमेव स्त्रीवधादिकमपीति
शेषः । हिशब्दावेवार्थौ  ॥  १।२५।१६  ॥   

  

तदेव विशदयन्नाह नृशंसमिति । प्रजारक्षणकारणात्प्रजारक्षणहेतोरेव
पातकमन्येषां पातकावहं नृशंसं क्रुरं कर्म असदोषं सदोषरहितमनृशंसमक्रूरकर्म
वा रक्षता प्रजापालनकर्त्रा सदेव कर्तव्यम् । वाशब्दावेवार्थौ  ॥  १।२५।१७
 ॥   

  

राज्येति । हे काकुत्स्थ एषः अन्येषां दोषावहः राज्यभारनियुक्तानां राज्ञां
सनातनः नित्यो धर्मः । अतः हेतो यतः अस्याः ताटकायाः धर्मो न विद्यते अतः
अधर्म्यां धर्मादपेतां ताटकां जहि । तद्दुष्टतां निवर्तयेत्यर्थः ।
हिर्हेतौ  ॥  १।२५।१८  ॥   

  

स्त्र्यादिवधे शिष्टाचारं प्रमाणयन्नाह श्रूयते इत्यादिश्लोकद्वयेन नृप हे
राजन् शक्रः इन्द्रः  

पृथिवीं हन्तुमिच्छन्तीं विरोचनसुतां मन्थरां मन्थराख्यामभ्यसूदयत् इति
श्रूयते । हिशब्द इत्यर्थे  ॥   

१।२५।१९  ॥   

विष्णुनेति । हे राम दृढव्रता अप्रच्युतसङ्कल्पा अनिद्रं निद्रानन्दरहितं
लोकमिच्छन्ती काव्यमाता शुक्राचार्यजननी भृगुपत्नी पुरा विष्णुना निषूदिता
इत्यपि श्रूयते इत्यनुकृष्यते । एतेन यदि विशिष्टहतिः वृद्धव्यवहारसिद्धा
तर्हि विशेषणमात्रहतिरिति किं वक्तव्यमिति काव्यार्थापत्तिरलङ्कारो ध्वनितः
। चकार इत्यपीत्यर्थे अनिन्द्रमिति पाठे इन्द्ररहितमिति भट्टाः । शुक्रे
तपश्चरणार्थं गते सति देवपीडितदैत्यप्रार्थितां देवहननोद्योगवतीं
शुक्रमातरं भृगुपत्नीमिन्द्रप्रार्थितो विष्णुर्जघानेति मत्स्यपुराणे
प्रसिद्धम्  ॥  १।२५।२०  ॥   

  

तदेवोपसंहरन्नाह एतैरिति । एतैः शक्रादिभिः अन्यैः महात्माभः बहुभिः
पुरुषसत्तमैः राजुपत्रै ऽअधर्मसहिता नार्यो हता एव महात्माभिःऽ
इत्यादिविशेषणैस्तेषां परमाप्तत्वं ध्वनितम् । तेन विशेषणमात्रनिवर्तने
संशयो न कार्य इति ध्वनितम् । एकश्चशब्द एवार्थे  ॥  १।२५।२१  ॥   

  

प्रकृतमाह तस्मादिति । हे नृप तस्मात् आप्तैराचरितत्वात् घृणामबला न
हन्तव्येत्याकारिकां करुणां त्यक्त्वा मच्छासनात्समुचितमदाज्ञातः एनां
ताटकां जहि  ॥  १।२५।२२  ॥   

  

इति श्रीमद्वाल्मीकीयरामायणव्याख्याने रामायणशिरोमणौ बालकाण्डे पञ्चविंशः
सर्गः  ॥  २५  ॥   

  

  


