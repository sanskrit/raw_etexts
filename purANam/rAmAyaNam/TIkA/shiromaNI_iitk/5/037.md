+++
title = "०३७"

+++


हनूमन्तं प्रति सीतोक्तिमाह सेत्यादिभिः । सीता वचनं हनुमद्वाक्यं श्रुत्वा
हनूमन्तमुवाच । तदाकारमाह अमृतमित्यादिभिः । हे वानर अन्यमना रामो नेति यत्
शोकपरायणो ऽस्तीति यच्च त्वयाभिमाषितं तत् विषसंपृक्तं विषेण संमिश्रम्
अमृतं प्रतीयते इति शेषः  ॥  ५।३७।१,२  ॥   

  

इदानीं रावणस्य अत्यैश्वर्यवत्त्वे ऽपि विध्वंसो भविष्यतीति बोधयन्ती आह
ऐश्वर्य इति । ऐश्वर्ये व्यसने वा विद्यमानं पुरुषं रज्ज्वा बद्ध्वैव
कृतान्तः कालः परिकर्षति । ताभ्यामन्यत्र करोतीत्यर्थः । एतेन रावणविध्वंसो
ऽवश्यं भवितेति सूचितम्  ॥  ५।३७।३ ॥   

  

विधिरिति । विधिः परमात्मनियोगः प्राणिनाम् असंहार्यः अपरिहरणीयः अत एव
सौमित्रिप्रभृतीन् व्यसनैः वियोगदुःखैः मोहितान् पश्य  ॥  ५।३७।४  ॥   

  

शोकस्येति । सागरे हता विनष्टा नौर्यस्य अत एव प्लवमानः बाहुभ्यां संतरन्
परिक्रान्तः अतिपराक्रमवान् पुरुष इव शोकस्य सागरे प्लवमानो राघवः शोकस्य
पारं कदा अधिगमिष्यति  ॥  ५।३७।५  ॥   

  

राक्षसानामिति । पतिः रामः मां कदा द्रक्ष्यति  ॥  ५।३७।६  ॥   

  

स इति । संवत्सरः द्वादशमासात्मको ऽयं कालः यावन्न पूर्यते तावदेव मम
जीवितम् अतः संत्वरस्वेति स रामः त्वया वाच्यः  ॥  ५।३७।७  ॥   

  

अवशिष्टमासं बोधयन्ती आह वर्तत इति । रावणेन यः समयो मम समीपे कृतः तस्य
दशमो मासो वर्तते द्वौ तु शेषौ वर्तेते  ॥  ५।३७।८  ॥   

  

विभीषणेनेति । भ्रात्रा विभीषणेन मम निर्यातनं मत्कर्मकरामोद्देश्यकसमर्षणं
प्रति अनुनीतः प्रार्थितो ऽपि स रावणः तत् तत्र मतिं न कुरुते  ॥  ५।३७।९
 ॥   

  

ममेति । कालवशं गतं रावणं संख्ये संग्रामे मृत्युर्मार्गते अत एव रावणस्य
मम प्रतिपदानं न रोचते  ॥  ५।३७।१०  ॥   

  

नन्वेतत्त्वया कथं ज्ञातमित्यत आह ज्येष्ठेति । विभीषणसुता
विभीषणादुत्पन्ना अनला नाम ज्येष्ठा कन्या ऽस्तीति शेषः । मात्रा अभिहितया
कथितया तया अनलया मम समीपे एतत् स्वयमाख्यातं कथितम्  ॥  ५।३७।११  ॥   

  

अविन्ध्य इति । रावणस्य सुसंमतः मेघावित्वादिविशिष्टः अविन्ध्यो नाम
राक्षसः रामात् रक्षसां प्राप्तं क्षयं प्रत्यचोदयत् अकथयत् । एतेन सीतां
रामाय समर्पयेति तेन प्रार्थितमिति सूचितम् । सुदुष्टात्मा रावणस्तु हितं
तस्य वचनं न शृणोति । श्लोकद्वयमेकान्वयि  ॥  ५।३७।१२,१३  ॥   

  

आशंसेयमिति । हि यतः मे अन्तरात्मा शुद्धः तस्मिन् रामे च बहवो गुणाः अतः
पतिः रामः क्षिप्रं संप्राप्स्यते  ॥  ५।३७।१४  ॥   

  

गुणानेवाह उत्साह इति । उत्साहादयः राघवे सन्ति  ॥  ५।३७।१५  ॥   

  

चतुर्दशेति । यः भ्रात्रा विना राक्षसानां चतुर्दश सहस्राणि जघान तस्य समरे
को न उद्विजेत् संचलेत्  ॥  ५।३७।१६  ॥   

  

नेति । स रामः व्यसनैः व्यसनप्रापकराक्षसैः तुलयितुं तोलयितुं न शक्यः
शक्रस्य पुलोमजेव तस्य रामस्य अनुभावज्ञाहमस्मि  ॥  ५।३७।१७  ॥   

  

शरेति । हे कपे शरजालांशुमान् शरसमूहरूपकिरणविशिष्टः रामदिवाकरः रामसूर्यः
शत्रुरक्षोमयं शत्रुरूपाराक्षसप्रचुरं तोयम् उपशोषं नयिष्यति नेष्यति
प्रापयिष्यति  ॥  ५।३७।१८  ॥   

  

इतीति । इति संजल्पमानां तां सीतां हनूमान् उवाच  ॥  ५।३७।१९  ॥   

  

तदाकारमाह-- श्रुत्वेति । मह्यं मम वचः क्षुत्वैव राघवः क्षिप्रमेष्यति  ॥ 
५।३७।२० ॥   

  

पक्षान्तरमाह-- अथवेति । हे अनिन्दिते मम पृष्ठम् उपारोह अतः सराक्षसात्
राक्षससहितात् अस्मात् दुःखात् अद्यैव मोचयिष्यामि । किंच सो ऽहं राक्षसात्
राक्षसजन्यात् दुःखात् मोचयिष्यामि  ॥  ५।३७।२१  ॥   

  

ननु पृष्ठारोहणमात्रेण कथं दुःखापगमो भविष्यतीत्यत आह त्वामिति । सरावणां
रावणसहितां लङ्कां वोढुं हि यतो मे शक्तिरस्ति अतः पृष्ठगतां त्वां कृत्वा
सागरं संतरिष्यामि  ॥  ५।३७।२२  ॥   

  

अहमिति । प्रस्रवणस्थाय राघवाय त्वामिति शेषः । शक्राय हुतं हव्यमनल इव
प्रापयिष्यामि  ॥  ५।३७।२३  ॥   

  

द्रक्ष्यसीति । दैत्यवधे व्यवसायसगायुक्तमुत्साहसहितं विष्णुमिव
त्वद्दर्शने कृतः उत्साहो येन तं गिरिराजस्य मूर्धनि आसीनं पुरन्दरमिव
आश्रमस्थं रागवमद्यैव द्रक्ष्यसि । श्लोकद्वयमेकान्वयि  ॥  ५।३७।२४,२५  ॥   

  

पृष्ठमिति । हे देवि शशाङ्केन रोहिणी इव रामेण योगमन्विच्छ निश्चिनु । अत
एव पृष्ठमारोह मा विकाङ्क्षस्व औदासीन्यं नोत्पादय  ॥  ५।३७।२६  ॥   

  

पौलोमीति । मत्पृष्ठमधिरोह अत एव महार्णवमिवाकाशं तर  ॥  ५।३७।२७  ॥   

  

नहीति । इतस्त्वां नयतो मे गतिमनुगन्तुं सर्वे लङ्कानिवासिनो न शक्ताः  ॥ 
५।३७।२८  ॥   

यथेति । यथाहम् इह प्राप्तस्तथैव त्वामुद्यम्य स्वपृष्ठे संस्थाप्य विहायसं
यास्यामि  ॥  ५।३७।२९  ॥   

  

मैथिलीति । अद्भुतं वचनं श्रुत्वा हर्षविस्मितसर्वाङ्गी मैथिली
हनूमन्तमब्रीत्  ॥  ५।३७।३०  ॥   

  

तदाकारमाह-- हनूमन्निति । हे हनूमन् दूरमध्वानं वोढुं मां कथमिच्चसि इच्छा
न युक्तेत्यर्थः । तत्र हेतुः यतः तत्प्रसिद्धं कपित्वं कपिसामर्थ्यं लघु
मन्ये  ॥  ५।३७।३१ ॥   

  

कथमिति । अल्पशरीरस्त्वं मां नेतुं कथमिच्छसि  ॥  ५।३७।३२  ॥   

  

सीताया इति । सीतायाः वचनं श्रुत्वा कृतं सीतया संपादितं नवं प्रथमं परिभवं
स्वानादरं ज्ञात्वेति शेषः । चिन्तयामास  ॥  ५।३७।३३  ॥   

  

तदाकारमाह नेति । मे सत्वं बलं प्रभावं च वैदेही न जानाति तस्माद्धेतोः मम
यद्रूपं तत् कामतः स्वेच्छया पश्यतु  ॥  ५।३७।३४  ॥   

  

इतीति । प्लवगसत्तमो हनुमान् इति संचिन्य वैदेह्या वैदेह्यै स्वरूपं
दर्शयामास  ॥  ५।३७।३५  ॥   

  

स इति । स हनूमान् तस्याः प्रत्ययकारणात् प्रतीतिहेतोः पादपात् आप्लुत्य
वर्धितुमारेभे  ॥  ५।३७।३६  ॥   

  

मेर्विति । वानर्षभो हनूमान् मेरुमन्दरसंकाशः सन् बभौ सीताया अग्रतो ऽग्रे
व्यवतस्थे च  ॥  ५।३७।३७  ॥   

  

हरिरिति । वज्रवत् दंष्ट्रा नखानि यस्य स हनूमान् वैदेहीमिदमब्रवीत्  ॥ 
५।३७।३८  ॥   

  

तद्वचनाकारमाह-- सेत्यादिभिः । सनाथां रावणसहितामिमां लङ्कां नयितुं मे
शक्तिरस्ति  ॥  ५।३७।३९  ॥   

  

तदिति । तत् मम सामर्थ्यसत्त्वात् हेतोः बुद्धिर्निश्चयः अवस्थाप्यतां
विकाङ्क्षया उपेक्षया अलं न कर्तव्यमित्यर्थः । अत एव राघवं विशोकं कुरु  ॥ 
५।३७।४०  ॥   

  

तमिति । अचलसंकाशं तं हनूमन्तं दृष्ट्वा जनकात्मजोवाच  ॥  ५।३७।४१  ॥   

  

तदाकारमाह तवेति । तव सत्त्वाद्यहं विजानामि  ॥  ५।३७।४२  ॥   

  

प्राकृत इति । उदधेः पारम् इमां भूमिं लङ्कां च अन्यः त्वद्भिन्नः क
आगन्तुमर्हति  ॥  ५।३७।४३  ॥   

  

जानामीति । गमने समुद्रलङ्घने मम नयने च ते शक्तिं जानामि तथापि आत्मनः
कार्यसिद्धिः अवश्यं संप्रधार्या विचारणीया  ॥  ५।३७।४४  ॥   

  

अयुक्तमिति । हे कपिश्रेष्ठ त्वया सह मया गन्तुमयुक्तम् । तत्र हेतुः
वायुवेगवत् सवेगस्य वेगत्वसहितस्य तव वेगः मां मोहयेत् वैचित्यं प्रापयेत्
 ॥  ५।३७।४५  ॥   

  

अहमिति । सागरमुपर्युपरि आकाशमासक्ता ऽहं भूयो वेगेन गच्छतस्तव पृष्ठात्
प्रपतेयम्  ॥  ५।३७।४६  ॥   

  

पतितेति । सागरे पतिता ऽहं विवशा सती यादसां जलजन्तूनामन्नमाशु भवेयम्  ॥ 
५।३७।४७  ॥   

  

नेति । कलत्रवति स्त्रीसहिते त्वयि संदेहः गमनसंशयः स्यात् अतः त्वया
सार्धं गन्तुमहं न शक्ष्ये  ॥  ५।३७।४८  ॥   

  

संशये कारणमाह ह्रियमाणामिति । ह्रियमाणां मां दृष्ट्वा रावणेन आदिष्टा
राक्षसा अनुगच्छेयुः  ॥  ५।३७।४९  ॥   

  

तैरिति । तैः राक्षसैः परिवृत्तः मया कलत्रवाँस्त्वं संशयं प्राप्तो भवेः
 ॥  ५।३७।५० ॥   

  

सायुधा इति । राक्षसाः सायुधाः त्वं तु निरायुधः अतः संपातुं मां
परिरक्षितुं च कथं शक्ष्यसि  ॥  ५।३७।५१  ॥   

  

युध्यमानस्येति । रक्षोभिः युध्यमानस्य ते पृष्ठात् प्रपतेयम्  ॥  ५।३७।५२
 ॥   

  

अथेति । संपराये युद्धे अथ यदि रक्षांसि कथंचित् त्वां जयेयुः तदा
पापराक्षसा मां नयेयुः अथवा यदि युध्यमानस्य अत एव विमुखस्य मदुपरि
दृष्टिहितस्य ते समीपे पतेयं पतितां मां नयेयुश्च । श्लोकद्वयमेकान्वयि  ॥ 
५।३७।५३,५४  ॥   

  

मामिति । जयपराजयौ अनवस्थौ अनिश्चितौ दृश्येते अस्य जयः पराजयो वा इत्यत्र
निश्चयाभाव इत्यर्थः । अतः वा तव जयाभावपक्षे संक्रुद्धाः राक्षसाः मां
हरेयुर्विशसेयुर्हिंस्युर्वा  ॥  ५।३७।५५  ॥   

  

अहमिति । यद्यपि सर्वराक्षसान्निहन्तुं त्वं पर्याप्तो ऽसि त्वया
शस्तैर्हिंसितैः राक्षसैः राघवस्य यशो ऽपि अहीयेत् न हीयेत् । तथापि
रक्षोभिरभितर्जिता ऽहं वा यदि विपद्येयं तदा त्वत्प्रयत्नः निष्फल एव भवेत्
। श्लोकद्वयमेकान्वयि  ॥  ५।३७।५६,५७  ॥   

  

अथवेति । अथवा यदि यत्र हरयो राघवश्च मां न जानीयुः तत्र संवृते आच्छादिते
स्थले मामादाय रक्षांसि न्यसेयुः तदा मदर्थो ऽयं तवारम्भः प्रयत्नः
निरर्थकः स्यादिति शेषः । अतः त्वया सह रामस्यागमने एव महान् गुणः ।
श्लोकद्वयमेकान्वयि  ॥  ५।३७।५८,५९  ॥   

  

स्वलाभाभावे दोषान्तरमाह-- मयीति । राघवादेः जीवितं मयि आयत्तं
मल्लाभाधीनमित्यर्थः, अतः मदर्थं शोकसंतापकर्षितौ तौ रामलक्ष्मणौ
सर्वर्क्षहरिभिः सह प्राणसंग्रहं प्राणानां रक्षणं त्यक्ष्यतः ।
श्लोकद्वयमेकान्वयि  ॥  ५।३७।६०,६१  ॥   

  

हनुमता सह गमनाभावे मुख्यं हेतुमाह-- भर्तुरिति । स्वतः स्वेच्छया
रामाज्ञां विनेत्यर्थः, रामादन्यस्य गात्रं स्प्रष्टुं नेच्छेयम्  ॥ 
५।३७।६२  ॥   

  

यदिति । रावणस्य गात्रसंस्पर्शं बलात् हठात् यदहं गता तत् अनाथा नाथरहिता
अत एव अनीशा सामर्थ्यरहिता ऽहं किं करिष्यामि  ॥  ५।३७।६३  ॥   

  

यदीति । रामः यदि दशग्रीवं हत्वा मां गृह्य गृहीत्वा गच्छेत् तत् तस्य
रामस्य सदृशं भवेत्  ॥  ५।३७।६४  ॥   

  

रामस्य ध्रुवं विजयो भविष्यतीति बोधयन्ती आह-- श्रुता इति । यैः पराक्रमैः
देवादयः रामेण समा न ते पराक्रमाः मया श्रुता दृष्टा निश्चिताश्च  ॥ 
५।३७।६५  ॥   

  

समीक्ष्येति । अनिलेरितं दीप्तं हुताशनमिव राघवं समीक्ष्य को विषहेत्  ॥ 
५।३७।६६  ॥   

  

सेति । हे वानरमुख्य आजौ संग्रामे मर्दयति रिपून् विनाशयति तं दिशागजमिव
व्यवस्थितं युगान्तसूर्यप्रतिमं शराः अर्चिषि यस्य तं रामं संयुगे संग्रामे
कः सहेत  ॥  ५।३७।६७  ॥   

  

स इति । हे कपिश्रेष्ठ सयूथपं यूथपतिसुग्रीवसहितं मे प्रियं क्षिप्रमिह
उपपादय प्रापय अत एव चिराय बहुकालं रामं प्रति शोककर्षितां मां हर्षितां
कुरुष्व  ॥  ५।३७।६८  ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे
सप्तत्रिंशः सर्गः  ॥  ५।३७  ॥   

  


