+++
title = "०५५"

+++


लाङ्गूलनिर्वापणानन्तरकालिकं हनुमतो वृत्तान्तमाह संदीप्यमानामित्यादिभिः ।
संदीप्यमानाम् अत एव विध्वस्ताम् अत एव त्रस्ता रक्षोगणाः यस्यां तां
लङ्कामवेक्ष्य तस्य हनूमतः त्रास उद्वेगो ऽभूत् । अत एव आत्मनि
स्वात्मविषये कुत्सा निन्दा अजायत । अत एव चिन्तयामास च । सार्धश्लोक
एकान्वयी  ॥  ५।५५।१  ॥   

  

तच्चिन्ताकारमाह लङ्कामित्यादि । लङ्कां प्रदहता मया इदं सीतादहनं किं मया
कृतम् । अर्धं पृथक्  ॥  ५।५५।२  ॥   

  

धन्या इति । ये महात्मानः अतिप्रयत्नशीलाः उत्थितं कोपमम्भसा ऽग्निमिव
बुद्ध्या निरुन्धन्ति ते महात्मानः पुरुषश्रेष्ठाः अत एव धन्याः  ॥  ५।५५।३
 ॥   

  

क्रोधे दोषानाह क्रुद्ध इत्यादिभिः । क्रुद्धः गुरूनपि हन्यात् अतः कः
क्रुद्धः पापं न कुर्यात्कुर्यादेवेत्यर्थः  ॥  ५।५५।४  ॥   

  

वाच्येति । प्रकुपितो जनः वाच्यावाच्यं न विजानाति  ॥  ५।५५।५  ॥   

  

य इति । उरगो जीर्णां त्वचमिव समुत्पतितं कोपं यो निरस्यति स एव पुरुष
उच्यते  ॥  ५।५५।६  ॥   

  

धिगिति । सीतामचिन्तयित्वा विस्मृत्य अन्यत्रानीत्वेत्यर्थः, अग्निदम्
अग्नये ददाति अग्निं ददाति वस्तुमात्रे क्षिपति वा स तम् अत एव
स्वामिघातकम् अत एव पापकृत्तमं पापिश्रेष्ठं मां धिगस्तु  ॥  ५।५।७  ॥   

  

यदीति । यदीयं लङ्का सर्वा दग्धा तर्हि जानक्यपि दग्धा तेन दाहेन मया
भर्तुः कार्यं हतम्  ॥  ५।५५।८  ॥   

  

यदर्थमिति । यदि मया सीता न रक्षिता तर्हि यदर्थमयमन्वेषणादेरारम्भः
तत्कार्यमवसादितं विनाशितम्  ॥  ५।५५।९  ॥   

  

ईषदिति । इदं लङ्कादाहादिकार्यमीषत्कार्यमिव मया कृतमासीत् तस्य
रामकार्यस्य तु मूलक्षयः मूलविघातः मया कृतः  ॥  ५।५५।१०  ॥   

  

विनष्टेति । हि यतः अदग्धः लङ्कायाः कश्चिदुद्देशः न प्रदृश्यते । अतः
सर्वा पुरी भस्मीकृता अतः जानकी विनष्टा  ॥  ५।५५।११  ॥   

  

यदीति । प्रज्ञाविपर्ययात् बुद्धिवैपरीत्यात् तत् रामसंबन्धि कार्यं मया
यदि विहितं तदा ममापि प्राणसंन्यासः प्राणत्यागः इहैव रोचते  ॥  ५।५५।१२
 ॥   

  

किमिति । अग्नौ आहोस्वित् वा वडवामुखे वाडवाग्नौ किं निपतामि आहो वा
सागरवासिनां सत्त्वानां सत्त्वेभ्यः शरीरं शकलीकृतदेहं दद्मि ददामि वा  ॥ 
५।५५।१३ ॥   

  

कथमिति । कार्यसर्वस्वघातिना मया द्रष्टुं कथं शक्यः  ॥  ५।५५।१४  ॥   

  

मयेति । त्रिषु लोकेषु प्रथितं प्रख्यातम् अनवस्थितम् अव्यवस्थितं
यत्कपित्वं तदेवेदं रोषदोषात् मया प्रदर्शितम्  ॥  ५।५५।१५  ॥   

  

धिगति । यद्रागात् यद्वशात् मया सीता न रक्षिता तम् अनवस्थितमव्यवस्थितम्
अत एव अनीशं कार्यजननासमर्थं राजसं रजोगुणसंबन्धिनं भावम् अनवधानतया
स्थितिविशेषं धिगस्तु  ॥  ५।५५।१६  ॥   

  

अरक्षणे दोषमाह विनष्टायामित्यादिभिः  ॥  ५।५५।१७  ॥   

  

एतदिति  ॥  ५।५५।१८  ॥   

  

इक्ष्वाकुवंश इति  ॥  ५।५५।१९  ॥   

  

तदिति । तत् सीतायाः अरक्षणाद्धेतोः लुप्तो विनाशितः धर्मार्थयोः संग्रहो
येन अत एव भाग्यरहितः रोषदोषपरीतात्मा ऽहं लोकविनाशनः
सकलजनविनाशनजनितपापवान् भविष्यामीति शेषः  ॥  ५।५५।२०  ॥   

  

इतीति । इति चिन्तयतः तस्य हनूमतः पूर्वमप्युपलब्धानि अनुभूतानि निमित्तानि
शुभसूचकदक्षिणनेत्रस्फुरणादीनि उपपेदिरे प्रापुः अतः पुनरचिन्तयत्  ॥ 
५।५५।२१  ॥   

  

चिन्ताकारमाह अथवेत्यादिभिः । स्वेन तेजसा तेजोरूपवह्निविशेषेण रक्षिता
कल्याणी सीता न नशिष्यति नंक्ष्यति । तत्र हेतुः अग्नौ अग्निर्न प्रवर्तते
 ॥  ५।५५।२२ ॥   

  

तदेव भङ्ग्यन्तरेणाह नहीति । स्वचरित्राभिगुप्तां
स्वनिष्ठपरमपातिव्रतधर्मेण रक्षितां तस्य रामस्य भार्यां पावकः स्प्रष्टुं
नार्हति  ॥  ५।५५।२३  ॥   

  

नूनमिति । रामप्रभावेण अव्याहतप्रतापेन वैदेह्याः सुकृतेन च अयं हव्यवाहनो
ऽग्निः यत् प्रयत्नवन्तं मां न अदहत् । यन्मामित्यत्र कर्मधारयः । यदिति
सामान्ये नपुंसकं वा  ॥  ५।५५।२४  ॥   

  

त्रयाणामिति । या भरतादीनां देवता पूज्या रामस्य च मनःकान्ता
अत्यन्तमीप्सिता सा कथं विनशिष्यति  ॥  ५।५५।२५  ॥   

  

यदिति । यत् यः अयं वह्निः मे लाङ्गूलं न दहति सः आर्यां सीतां कथं
प्रधक्ष्यति  ॥  ५।५५।२६  ॥   

  

पुनरिति । तत्र तस्मिन् समये विस्मितो हनूमान् जलमध्ये सागरान्तर्देशे
हिरण्यनाभस्य गिरेः प्रदर्शनं पुनरचिन्तयत् । एतेन पर्वतादीनामपि सर्वेषां
रामाज्ञावशवर्तित्वं सूचितं तेन सीतायाः नाग्नेर्भीतिरिति सूचितम्  ॥ 
५।५५।२७  ॥   

  

तपसेति । तपआदिना असौ सीता अग्निं विनिर्दहेत् अतः तां सीताम् अग्निर्न
प्रधक्ष्यति  ॥  ५।५५।२८  ॥   

  

स इति । तत्र तस्मिन् समये देव्याः सीतायाः धर्मपरिग्रहं धर्मे स्थितिं
चिन्तयन् हनूमान् चारणानां शुश्राव वचनमिति शेषः  ॥  ५।५५।२९  ॥   

  

तद्वचनाकारमाह अहो इत्यादिभिः । राक्षससद्मनि अग्निं विसृजता त्यजता हनूमता
दुर्विगाहम् अन्यैः कर्तुमशक्यम् अहो आश्चर्यं कर्म कृतम्  ॥  ५।५५।३०  ॥   

  

तत्कर्माह प्रपलायितेति । प्रपलायितैः अतिपलायनं प्राप्तैः रक्षःप्रभृतिभिः
समाकुला व्याप्ता जनकोलाहलैः ध्माता शब्दिता अत एव क्रन्दती रुदतीव
अद्रिकन्दरैः सह इयं लङ्का दग्धा । जानकी तु न दग्धा इति नो ऽस्माकमद्भुतो
ऽभूतपूर्व एव विस्मयः । श्लोकद्वयमेकान्वयि  ॥  ५।५५।३१,३२  ॥   

  

इतीति । इति वाचं हनुमान् शुश्राव अत एव तत्कालसंभवः तस्मिन् काले योग्यः
अस्य हनूमतः मनसो हर्षो बभूव  ॥  ५।५५।३३  ॥   

  

स इति । दृष्टः बहुवारमनुभूतः अर्थः फलं येषां तैः निमित्तैः
दक्षिणनेत्रस्फुरणादिभिः महागुणैः अद्भुतगुणप्रतिपादकैः कारणैः
सीतास्थितिबोधकहेतुभिः ऋषिवाक्यैश्च हनूमान् प्रीतमानसो ऽभवत्  ॥  ५।५५।३४
 ॥   

  

तत इति । अक्षताम् अदग्धां तां सीतां विदित्वा ज्ञात्वा प्रत्यक्षतः तां
दृष्ट्वा च प्राप्तमनोरथार्थः प्राप्तौ मनोरथार्थौ येन
मनोवेगवत्त्वसमानाधिकरणेप्सितार्थवानित्यर्थः । हनूमान् प्रतिप्रयाणाय मतिं
चकार  ॥  ५।५५।३५  ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे
पञ्चपञ्चाशः सर्गः  ॥  ५।५५  ॥   

  


