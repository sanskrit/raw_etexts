+++
title = "०२३"

+++


रावणगमनानन्तरकालिकं वृत्तं वर्णयितुमाह इतीति । शत्रुरावणो रावणः
मैथिलीमित्युक्त्वा राक्षसीः संदिश्य च निर्जगाम  ॥  ५।२३।१  ॥   

  

निष्क्रन्त इति । निष्क्रन्ते अन्तःपुरान्निर्गते रावणे पुनरन्तःपुरं च गते
सति भीमरूपा राक्षस्यः सीतां समभिदुद्रुवुः जग्मुः  ॥  ५।२३।२  ॥   

  

तत इति । ततो रावणगमनात्पमरनन्तरं क्रोधमूर्च्छिता राक्षस्यः सीतामुपागम्य
परुषया वाचा इदमब्रुवन्  ॥  ५।२३।३  ॥   

  

तद्वचनाकारमाह पौलस्त्यस्येत्यादिभिः । हे सीते पौलस्त्यस्य दशग्रीवस्य
भार्या मन्दोदर्यादिः त्वं बहु न मन्यसे तत्कर्तृकपूजां न
स्वीकरोषीत्यर्थः, तत्कुतः, तत्कुत इति शेषः । सुबन्तस्य कर्मतया अन्वयान्न
द्वितीया यत्तदोरध्याहारो वा  ॥  ५।२३।४  ॥   

  

ननु राक्षसीकर्तृकपूजामहं न ग्रहीष्यामीत्युत्थापितसीताशङ्कां निवर्तयितुं
वचनान्तरमुपक्रमते तत इति । ततः तदुक्त्यनन्तरं करतलोदरीं
सूक्ष्मोदरविशिष्टामित्यर्थः, सीतामामन्त्र्य संबोध्य क्रोधताम्राक्षी
एकजटानाम राक्षसी अब्रवीत्  ॥  ५।२३।५  ॥   

  

तद्वचनाकारमाह प्रजापतीनामित्यादिभिः । पुलस्त्य इति नाम्ना विश्रुतो
विख्यातः अयमेतद्वंशप्रवर्तकः ब्रह्मणो मानसः पुत्रः षण्णां
"मरीचिरत्र्यङ्गिरसः पुलस्त्यः पुलहः क्रतुः" इत्यत्रोक्तानां प्रजापतीनां
मध्ये चतुर्थः प्रजापतिः  ॥  ५।२३।६ ॥   

  

पुलस्त्यस्येति । पुलस्त्यस्य मानसः सुतो विश्रवा नाम  ॥  ५।२३।७  ॥   

  

तस्येति । तस्य विश्रवसः पुत्रो रावणः तस्य रावणस्य भार्याः पत्नीः भवितुं
पूज्यात्वेन प्राप्तुं त्वमर्हसि  ॥  ५।२३।८  ॥   

  

मयेति । मयोक्तं किं किमर्थं न अनुमन्यसे । अर्धं पृथक् । ततो ऽनन्तरं
मार्जारसदृशेक्षणा हरिजटानाम राक्षसी अब्रवीत् । अर्धद्वयमेकान्वयि  ॥ 
५।२३।९  ॥   

  

तद्वचनाकारमाह येनेत्यादिभिः । येन देवा देवराजश्च निर्जिताः तस्य भार्याः
पत्नीः भवितुं पूज्यात्वेन प्राप्तुं त्वमर्हसि  ॥  ५।२३।१०  ॥   

  

वीर्येति । वीर्योत्सिक्तस्य उद्धतवीर्यस्य रावणस्य भार्या
मन्दोदरीप्रभृतिः किं किमर्थं न लिप्स्यसे वाञ्छसि । द्वितीयानुत्पत्तिः
पूर्ववत्  ॥  ५।२३।११  ॥   

  

तत्र हेतुमाह प्रियामिति । प्रियामतिप्रीतिविषयीभूतां बहुमतां
बहुभिराकाङ्क्षितां भार्यामतिदीप्तिहेतुभूतां राजलक्ष्मीमित्यर्थः,
त्यक्त्वा सर्वासां लक्ष्म्यादीनां मध्ये महाभागां त्वां रावण उपैष्यति
प्रापयिष्यति  ॥  ५।२३।१२  ॥   

  

समृद्धमिति । स्त्रीसहस्रेण समृद्धमन्तःपुरमुत्सृज्य स्वाधीनत्वं निवर्त्य
त्वामुपैष्यति प्रापयिष्यति  ॥  ५।२३।१३  ॥   

  

असकृदिति । येन गन्धर्वदानवा असकृन्निर्जिताः स रावणः ते पार्श्वं
चरणसमीपमुपागतः अतिभाग्यं तवेत्यर्थः  ॥  ५।२३।१४  ॥   

  

तस्येति । तस्य भार्यात्वं किमर्थं नेच्छसे सेविकात्वेन वाञ्छसि  ॥  ५।२३।१५
 ॥   

  

यस्येति । यस्य यस्माद्भीतः सूर्यो न तपति मारुतो न वाति च तस्य पूजायामिति
शेषः, त्वं किं किमर्थं न तिष्ठसे आस्थां करोषि  ॥  ५।२३।१६  ॥   

  

पुष्पेति । यस्य भयात् यदा इच्छति तदैव तरवो पुष्पवृष्टिं मुमुचुः शैलाः
गिरयः जलदाश्च पानीयं सुस्रुवुः तस्य भार्यार्थे तद्भार्याणां कल्याणार्थं
बुद्धिं निश्चयं त्वं किं कथं न कुरुषे । अर्धचतुष्टयमेकान्वयि  ॥ 
५।२३।१७,१८  ॥   

  

साध्विति । हे भामिनि तत्त्वतः यथार्थं साधु कथितं वाक्यं मद्वचनं साधु
गृहाण स्वीकुरु अन्यथा न भविष्यसि राक्षस्यो हनिष्यन्तीत्यर्थः  ॥  ५।२३।१९
 ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे
त्रयोविंशः सर्गः  ॥  ५।२३  ॥   

  


