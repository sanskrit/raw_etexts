+++
title = "०१३"

+++


अन्वेषणान्तरमाह-- विमानादित्यादिभिः । स हनूमान् विमानात्प्राकारं
संक्रम्य संप्राप्य घनान्तरे विद्युदिव वेगवान् आसीत्  ॥  ५।१३।१  ॥   

  

समिति । हनूमान् रावणस्य निवेशनान् गृहान् संपरिक्रम्य अन्वेषणार्थं
संप्राप्य अब्रवीत्  ॥  ५।१३।२  ॥   

  

तद्वचनाकारमाह भूयिष्ठमिति । प्रियं चरता मया लङ्का भूयिष्ठमत्यन्तं लोडिता
अन्विष्टा हि तथापि वैदेहीं नैव पश्यामि  ॥  ५।१३।३  ॥   

  

तदेव भङ्ग्यन्तरेणाह-- पल्वलानीति । पल्वलादयः मया लोलिताः । सार्धश्लोक
एकान्वयी  ॥  ५।१३।४  ॥   

  

अलाभस्याश्चर्यं मत्वा आह इहेति । इह अस्मिन् रावणस्य निवेशने सीता
स्थितेति शेषः, गृध्रराजेनाख्याता सा सीता किं कथं न दृश्यते अत्र कारणं न
पश्यामीत्यर्थः । अर्धद्वयमेकान्वयि  ॥  ५।१३।५  ॥   

  

दृष्टमन्दोदरीं सीतात्वेनाशङ्क्य निराकरोति किमिति । बलात् रावणेन हृता
सीता उपतिष्ठेत रावणसमीपं तिष्ठेत् किं नेत्यर्थः । एतेन सा न सीतेति
सूचितम्  ॥  ५।१३।६  ॥   

  

चिन्तान्तरमाह-- क्षिप्रमिति । रामबाणानां रामबाणेभ्यो बिभ्यतः अत एव
सीतामादाय क्षिप्रमुत्पततः रक्षसः समीपात् अन्तरा मध्ये पतिता भवेत् इति
मन्ये  ॥  ५।१३।७  ॥   

  

पातस्यासंभवं मत्त्वा पक्षान्तरमाह-- अथवेति । सिद्धनिषेविते पथि
ह्रियमाणाया अत एव सागरं प्रेक्ष्य भीताया इति शेषः, सीतायाः हृदयं मनः
पतितम् उत्क्रान्तं मनउत्क्रमणस्य मरणत्वान्मृतेत्यर्थः, इत्यहं मन्ये  ॥ 
५।१३।८  ॥   

  

चिन्तान्तरमाह-- रावणस्येति । उरुवेगेन रावणस्य भुजाभ्यां पीडितेन गाढं
ग्रहणेन हेतुना तया सीतया जीवितं त्यक्तम् इति मन्ये  ॥  ५।१३।९  ॥   

  

चिन्तान्तरमाह-- उपरीति । सागरम् उपरि उपरि क्रमतो रावणस्य समीपे
विचेष्टमाना लुण्ठन्ती जनकात्मजा समुद्रे पतिता  ॥  ५।१३।१०  ॥   

  

चिन्तान्तरमाह-- अहो इति । आत्मनः शीलं पातिव्रत्यं रक्षन्ती अबन्धुः
बन्धुरहिता सीता क्षुद्रेण अनेन रावणेन भक्षिता  ॥  ५।१३।११  ॥   

  

चिन्तान्तरमाह-- अथवेति । दुष्टभावाभिः क्रूरस्वभावाभिः राक्षसेन्द्रस्य
पत्नीभिः सा सीता भक्षिता भविष्यति  ॥  ५।१३।१२  ॥   

  

चिन्तान्तरमाह-- समिति । संपूर्णचन्द्रप्रतिमं पूर्णचन्द्रसदृशं रामस्य
वक्त्रं ध्यायन्ती सीता पञ्चत्वं मरणं गता  ॥  ५।१३।१३  ॥   

  

तदेव भङ्ग्यन्तरेणाह हेति । हा रामेत्यादि बहु विलप्य न्यस्तदेहा भविष्यति
 ॥  ५।१३।१४  ॥   

  

चिन्तान्तरमाह अथवेति । रावणस्य निवेशने क्वचित् गोप्यस्थले निहिता
पञ्जरस्था सारिका इव भृशं लालप्यते मरणभावपरीक्षार्थं किंचित् वक्तुं
प्रेर्यते  ॥  ५।१३।१५  ॥   

  

चिन्तान्तरमाह-- जनकस्येति । रामपत्नी रावणस्य वशं कथं व्रजेत्
प्राप्नुयात् न प्राप्नुयादित्यर्थः  ॥  ५।१३।१६  ॥   

  

ननु शीघ्रं गत्वा यथावृत्तं रामसन्निधावुच्यतामित्यत आह-- विनष्टेति ।
विनष्टा अत्रैव क्वचिद्गोपितात्वेन अदृष्टा प्रणष्टा वा इतो ऽन्यत्र
विद्यमानत्वेन अदृष्टा वा मृता लोकान्तरं प्राप्ता वा प्रियभार्यस्य
रामस्याग्रे निवेदयितुं कथयितुं न क्षमम्, त्रयाणामप्यनिश्चितत्वात्
किंचिद्वक्तुं न शक्यते इत्यर्थः । सामान्ये नपुंसकम्  ॥  ५।१३।१७  ॥   

  

निवेद्यमाने इति । निवेद्यमाने अन्यतमं कथ्यमाने दोषो मिथ्यासंसर्गित्वं
स्यात् । अनिवेदने ऽपि दोषः मूर्खत्वादिः स्यात् अतः
विषममशक्यत्वमित्यर्थः, निवेदनानिवेदनयोरिति शेषः, मे प्रतिभाति अतो मया
कथं कर्तव्यम्  ॥  ५।१३।१८  ॥   

  

अस्मिन्निति । कार्ये कर्तव्ये एवंगते अशक्यत्वं प्राप्ते सति किमपि
क्षममुचितकृत्यं प्राप्तकालं भवेदिति निश्चयं प्रविचारयन् कुर्वन्नास्तेति
शेषः  ॥  ५।१३।१९  ॥   

  

निश्चयस्यासत्त्वे दोषमाह-- यदीति । यदि सीतामदृष्ट्वा वानरेन्द्रपुरीं
गमिष्यामि ततो मे पुरुषार्थः को भविष्यति न को ऽपीत्यर्थः  ॥  ५।१३।२०  ॥   

  

ममेति । लङ्घनादि व्यर्थं भविष्यति  ॥  ५।१३।२१  ॥   

  

किमिति । सुग्रीवप्रभृतिः किं वक्ष्यति धिक् त्वामिति कथयिष्यतीत्यर्थः  ॥ 
५।१३।२२  ॥   

  

सीतावृत्तान्ताप्राप्तौ सर्वेषां विध्वंसो भवितेति बोधयन्नाह गत्वेति ।
काकुत्स्थं रामं गत्वा प्राप्य सीता न दृष्टेति परुषं यदि वक्ष्यामि ततः
कथनात् जीवितं त्यक्ष्यति  ॥  ५।१३।२३  ॥   

  

परुषमिति । परुष रूक्षम् अत एव दारुणं हृदयविदारकम् अत एव इन्द्रियतापनम्
अत एव तीक्ष्णं सोढुमशक्यम् अत एव क्रूरं सीतानिमित्तं
सीतादर्शनाभावबोधकमित्यर्थः, दुर्वाक्यं स रामः श्रुत्वा न भविष्यति इहलोके
न स्थास्यति  ॥  ५।१३।२४  ॥   

  

तमिति । कृछ्रगतं कष्टं प्राप्तम् अत एव पञ्चत्वे मरणसदृशे गतं मानसं यस्य
तं रामं दृष्ट्वा भृशानुरक्तः तद्विषयकात्यनुरागवान् लक्ष्मणः न भविष्यति
 ॥  ५।१३।२५ ॥   

  

विनष्टाविति । भ्रातरौ विनष्टौ श्रुत्वा भरतो ऽपि मरिष्यति लोकान्तरं
गमिष्यति  ॥  ५।१३।२६  ॥   

  

पुत्रानिति । कौशल्याप्रभृतयः मातरो न भविष्यन्ति  ॥  ५।१३।२७  ॥   

  

कृतज्ञ इति । तथागतं रामं दृष्ट्वा सुग्रीवो जीवितं त्यक्ष्यति  ॥  ५।१३।२८
 ॥   

  

दुर्मना इति । भर्तृशोकेन पीडिता रुमा जीवितं त्यक्ष्यति  ॥  ५।१३।२९  ॥   

  

वालिजेनेति । वालिजेन वालिवधजनितेन दुःखेन पीडिता अत एव पञ्चत्वम् आगता
मरणे कृतनिश्चया तारापि न भविष्यति  ॥  ५।१३।३०  ॥   

  

मातेति । तस्मात् तदनन्तरम् अङ्गदो ऽपि जीवितं विजहिष्यति विहास्यति  ॥ 
५।१३।३१  ॥   

  

भर्तृजेनेति । भर्तृजेन स्वस्वामिविघातजनितेन दुःखेन अभिभूताः वनौकसः तलैः
पाण्यन्तर्भागैर्मुष्टिभिश्च शिरांसि अभिहनिष्यन्ति  ॥  ५।१३।३२  ॥   

  

सान्त्वेनेति । कपिनाथेन सुग्रीवेण सान्त्वादिना करणेन लालिताः वानराः
प्राणांस्त्यक्ष्यन्ति अत एव कपिकुञ्जराः समेत्य एकीभूय क्रीडां
नानुभविष्यन्ति प्राप्स्यन्ति । श्लोकद्वयमेकान्वयि  ॥  ५।१३।३३,३४  ॥   

  

मरणप्रकारमाह सेति । भर्तृव्यसनपीडिताः वानराः शैलाग्रेभ्यः पतिष्यन्ति
विषं वा प्रचरिष्यन्ति भक्षयिष्यन्ति उद्बन्धनादि वा प्रचरिष्यन्ति
करिष्यन्ति शस्त्रं वा प्रचरिष्यन्ति स्वस्वशरीरे प्रवेशयिष्यन्ति ।
श्लोकद्वयमेकान्वयि  ॥  ५।१३।३५,३६  ॥   

  

उपसंहरन्नाह-- घोरमिति । मयि गते सति आरोदनादि भविष्यति इत्यहं मन्ये  ॥ 
५।१३।३७  ॥   

  

स इति । मैथिलीं मैथिलीवृत्तान्तलाभं विना सुग्रीवं द्रष्टुं नैव शक्ष्यामि
। अत एव इतः लङ्कायाः किष्किन्धां नैव गमिष्यामि  ॥  ५।१३।३८  ॥   

  

लङ्कायामेव स्थितौ गुणो ऽप्यस्तीति आह-- मयीति । इहस्थे मयि आगच्छति सति
धर्मात्मानौ रामलक्ष्मणौ आशया धरिष्येते प्राणानिति शेषः, अत एव वानराः
सुग्रीवाङ्गदप्रभृतयश्च धरिष्यन्ते  ॥  ५।१३।३९  ॥   

  

स्वस्थितिप्रकारमाह हस्तेति । हस्तादानः हस्तप्राप्तफलादिग्रहीता मुखादानः
मुखपतितफलादिग्राहको वा वृक्षमूलिकः वृक्षमूलनिवसनशीलः नियतः यतचित्तः
वानप्रस्थः अहं भविष्यामि  ॥  ५।१३।४०  ॥   

  

सागरेति । बहुमूलफलादेके बहुमूलादिविशिष्टे सागरानूपजे सागरजलसमीपजे देशे
चितिं कृत्वा समिद्धं प्रज्वलितम् अरणीसुतम् अरणीनिष्पन्नवह्निं
प्रवेक्ष्यामि  ॥  ५।१३।४१  ॥   

  

उपेति । लिङ्गिनम् ऊर्ध्वगतिसाधकचिह्नं सम्यक् साधयिष्यतः अत एव उपविष्टस्य
चितां प्रविष्टस्य मम शरीरं वायसाः श्वापदानि च भक्षयिष्यन्ति  ॥  ५।१३।४२
 ॥   

  

इदमिति । जानकीं न पश्यामि चेत् आपः अपः प्रवेक्ष्यामि । तत्र हेतुः इदं
जलप्रवेशेन मयि निर्याणम् ऋषिभिर्दृष्टम् उत्तमत्वेन निर्दिष्टम्  ॥ 
५।१३।४३  ॥   

  

सुजातेति । चिररात्राय बहुकालं सीताम् अपश्यतो मम सुजातमूला सुजातं
रामसुग्रीवसंबन्धहेतुकवार्ताहरत्वेन निष्पन्नं मूलं यस्याः सा सुभगा
शोभनैश्वर्यदात्री यशस्विनी
मुद्रिकादानोपलक्षितरामप्रीतिपात्रत्वहेतुकातियशोविशिष्टा कीर्तिमाला
प्रभग्ना अतः तापसो विचारपरो भविष्यामि तां सीतामदृष्ट्वा इतो न
प्रतिगमिष्यामि । श्लोकद्वयमेकान्वयि  ॥  ५।१३।४४,४५  ॥   

  

यदीति । अङ्गदो न भविष्यति इह लोके न स्थास्यति  ॥  ५।१३।४६  ॥   

  

चिन्तान्तरमाह-- विनाश इति । विनाशे मद्विध्वंसे बहवो दोषाः उभयकुलविध्वंसो
भविष्यतीत्यर्थः । तस्मात्प्राणान् धरिष्यामि । ननु तव प्राणधारणे ऽपि
जानकीवृत्तान्तालाभे वानरैः सुग्रीवसमीपगमने तत्प्राणविघातः गमनाभावे
वृत्तान्तलाभानापत्या उभयकुलविनाशो भविष्यत्येवेति किं तव प्राणधारणेनेत्यत
आह--, जीवति सति । संगमः सुखप्राप्तिर्ध्रुवो निश्चितः अतः जीवन्ममात्मा
भद्रकं कल्याणं प्राप्नोति प्राप्स्यति  ॥  ५।१३।४७  ॥   

  

एवमिति । एवम् अनेन प्रकारेण बहुविधं दुःखं मनसा बहु धारयन् विचारयन्
शोकस्य पारं नाध्यगच्छत्  ॥  ५।१३।४८  ॥   

  

तत इति । ततः शोककाले धैर्यवान् कपिकुञ्जरः विक्रमं युद्धोत्साहम् आसाद्य
प्राप्य वा अथवा रावणं वधिष्यामि । ननु रावणवधे ऽपि सीताप्राप्त्यभावे तव
किं सेत्स्यतीत्यत आह-- सीता हृता ऽस्तु प्रत्याचीर्णं वैरनिर्यातने तु
कामं भविष्यति इति चिन्तयामासेति शेषः । सार्धश्लोक एकान्वयी  ॥  ५।१३।४९,५०
 ॥   

  

चिन्तान्तरमाह-- अथवेति । अथवा एनं रावणं सागरमुपर्युपरि समुत्क्षिप्य
पशुपतेः पशुपतये पशुमिव रामाय उपहरिष्यामि  ॥  ५।१३।५१  ॥   

  

इतीति । सीताम् अनधिगम्य अप्राप्य इति उक्ताकारां चिन्तां समापन्नः अत एव
ध्यानशोकपरीतात्मा चिन्ताजनितशोकविशिष्टमनाः वानरश्चिन्तयामास  ॥ 
५।१३।५२ ॥   

  

एतच्चिन्ताकारमाह-- यावदिति । यावत् रामपत्नीं न पश्यामि तावत् लङ्कां पुनः
पुनर्विचिनोमि  ॥  ५।१३।५३  ॥   

  

ननु संपातिवचनं प्रमाणीकृत्य राममिहानय किं कालविलम्बकारकान्वेषणेनेत्यत आह
संपातीति । संपातिवचनादेव यदि रामम् आनयामि तर्हि भार्याम् अपश्यन्
केनचित्कारणेनानवलोकयन् राघवः सर्ववानरान् निर्दहेत्  ॥  ५।१३।५४  ॥   

  

ननु अन्वेषणे ऽपि यदि सीताया अलाभः तर्हि किं करिष्यसीत्यत आह इहेति । इहैव
वत्स्यामि तत्र हेतुः मत्कृते सीतावृत्तान्तलाभाभावसूचकमद्वचनश्रवणनिमित्तं
नरवानराः न विलश्येयुः  ॥  ५।१३।५५  ॥   

  

अशोकेति । इयम् अशोकवनिका महती अतः मम मया न विचिता अतः इमाम् अधिगमिष्यामि
विचेष्यामि  ॥  ५।१३।५६  ॥   

  

वसूनिति । वस्वादीनि नमस्कृत्वा रक्षसां शोकवर्धनो ऽहं गमिष्यामि  ॥ 
५।१३।५७ ॥   

  

जित्वेति । राक्षसान् जित्वा तपस्विने सिद्धीः तपःफलानीव देवीं सीतां रामाय
संप्रदास्यामि  ॥  ५।१३।५८  ॥   

  

स इति । चिन्तया विग्रथितानि व्याप्तानि इन्द्रियाणि यस्य स हनूमान्
मुहूर्तं ध्यात्वा आत्मानुसंधानं कृत्वेव उदतिष्ठत्  ॥  ५।१३।५९  ॥   

  

तात्कालिकं हनुमत्कृतमङ्गलमाह नम इति । रामादिभ्यः नमो ऽस्तु इत्युवाचेति
शेषः  ॥  ५।१३।६०  ॥   

  

स इति । सः मारुतसदृशः स हनूमान् तेभ्यः पूर्वोक्तेभ्यो नमस्कृत्वा
सुग्रीवाय नमस्कृत्वा सर्वा दिशः समालोक्य अशोकवनिकां गतः । "सो वायुः
परदेशदूरगमनम्" इत्यभियुक्तोक्तिः  ॥  ५।१३।६१  ॥   

  

स इति । हनूमान् पूर्वं मनसा अशोकवनिकां गत्वा उत्तरं चिन्तयामास  ॥ 
५।१३।६२  ॥   

  

चिन्ताकारमाह ध्रुवमिति । सर्वसंस्कारसंस्कृता अशोकवनिका रक्षोबहुला
बहुराक्षसविशिष्टा ध्रुवं भविष्यति  ॥  ५।१३।६३  ॥   

  

रक्षिण इति । विहिताः नियुक्ताः रक्षिणः पादपान् ध्रुवं रक्षन्ति अतः
विश्वात्मा वायुरपि अतिक्षोभं यथा भवति तथा न प्रवाति  ॥  ५।१३।६४  ॥   

  

समिति । रामार्थे रावणस्य वनिकायामयं मयात्मा देहः संक्षिप्तः प्रवेशितः मे
सिद्धिं तु सर्षिगणा देवा दिशन्तु । किंच संक्षिप्तशब्दस्य लघ्वीकृत्व
इत्यर्थः । रावणस्य समासघटकीभूतार्थे ऽन्वयः । सविशेषणानामित्यस्य तु न
विषयः अर्थस्य विशेष्यत्वात् रावणसंबद्धार्थशब्दस्य विनाशपरत्वं
वनिकानिरीक्षणार्थमित्यध्याहारो वा  ॥  ५।१३।६५ ॥   

  

ब्रह्मेति । ब्रह्मादयो मम सिद्धिं दास्यन्ति ये पथि गोचरा मार्गरक्षका
अदृष्टा इदानीं मया न स्मृताः । ते ऽपि सिद्धिं दास्यन्ति ।
श्लोकत्रयमेकान्वयि  ॥  ५।१३।६६६८ ॥   

  

तदिति । उन्नसमुन्नतनासं पाण्डुरा दन्ता यस्मिन् अव्रणं
विस्फोटकादिहेतुकव्रणरहितं तत् राममुखात् श्रुतम् आर्यावदनम् सीतामुखं कदा
द्रक्ष्ये  ॥  ५।१३।६९  ॥   

  

क्षुद्रेणेति । अलंकृतवेषधारिणा स्वकल्पितवेषविशिष्टेन रावणेन बलाभिभूता
हठात् हृता सा सीता मे दृष्टिपथे कथं भवेत्  ॥  ५।१३।७०  ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे त्रयोदशः
सर्गः  ॥  ५।१३  ॥   

  


