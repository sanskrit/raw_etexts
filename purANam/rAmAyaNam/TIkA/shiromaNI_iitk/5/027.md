+++
title = "०२७"

+++


सीताविलापानन्तरकालिकं राक्षसीनां वृत्तान्तमाह-- इतीत्यादिभिः । इति अनेन
प्रकारेण सीतया घोरमुक्ताः अत एव क्रोधमूर्छिताः काश्चिद्राक्षस्यः
तत्सीतोक्तमाख्यातुं कथयितुं रावणस्य समीपं जग्मुः  ॥  ५।२७।१  ॥   

  

तत इति । ततः बहूनां राक्षसीनां रावणसमीपगमनानन्तरं भीमदर्शनाः राक्षस्यः
एकार्थं समानतात्पर्यकं परुषं वाक्यम् अनर्थार्थं स्वानर्थनिमित्ताय
अब्रवन्  ॥  ५।२७।२ ॥   

  

तद्वचनाकारमाह-- अद्येति । अद्य अस्मिन् दिने इदानीं अस्मिन् क्षणे पापः
पापकारणीभूतहिंसासंपादकः यस्तव विनिश्चियस्तस्मिन्सति एतत्तव मांसं
राक्षस्यो भक्षयिष्यन्ति  ॥  ५।२७।३  ॥   

  

सीतामिति । अनार्याभिः क्षुद्राभिः ताभिः राक्षसीभिः संतर्जितां सीतां
दृष्ट्वा प्रबुद्धा त्यक्तस्वापा त्रिजटा राक्षसी अब्रवीत्  ॥  ५।२७।४  ॥   

  

तद्वचनाकारमाह आत्मानमिति । हे आनार्याः आत्मानं स्वशरीरं खादत जनकस्य
सुतां सीतां न भक्षयिष्यथ  ॥  ५।२७।५  ॥   

  

तत्र हेतुमाह स्वप्न इति । अद्य अस्मिन् रात्रिशेषे राक्षसानामभावाय
विनाशाय अस्याः सीतायाः भर्तुः भवाय अभ्युदयाय च दारुणः स्वप्नो मया दृष्टः
 ॥  ५।२७।६ ॥   

  

एवमिति । त्रिजटया एवमुक्ता अत एव भीता राक्षस्यः त्रिजटामिदमब्रुवन्  ॥ 
५।२७।७  ॥   

  

तद्वचनाकारमाह कथयस्वेति । त्वया दृष्टः स्वप्नः कीदृशः त्वं कथय
स्वस्वप्नमित्यर्थतो लब्धम् । अर्धं पृथक् । राक्षसीनां मुखोद्गतं वचनं
श्रुत्वा स्वप्नसंश्रितं स्वापबोधकं वचनं काले प्रातःकाले त्रिजटोवाच ।
अर्धद्वयमेकान्वयि  ॥  ५।२७।८  ॥   

तद्वचनाकारमाह गजेत्यादिभिः । गजदन्तमयीं वाजिसहस्रेण युक्ताम्
अन्तरिक्षगतां शिबिकाम् आस्थाय लक्ष्मणेन सह शुक्लमाल्याम्बरधरो राघवः
स्वयं समागतः इति स्वप्ने दृष्टमिति शेषः । सार्धश्लोक एकान्वयी  ॥ 
५।२७।९,१०  ॥   

  

स्वप्न इति । शुक्लाम्बरावृता सागरेण क्षीराब्धिना परिक्षिप्तं परिवेष्टितं
श्वेतपर्वतम् आस्थिता भास्करेण प्रभा इव रामेण सङ्गता सीता
स्वर्गगङ्गासदृशी सीता वैदेही स्वप्ने मया दृष्टा । सार्धश्लोक एकान्वयी ।
एकः सीताशब्दः आचारक्लिबन्तप्रकृतिककर्तृक्विबन्तः । "सीता लङ्गलपद्धतिः
वैदेहीस्वर्गगङ्गासु" इति मेदिनी  ॥  ५।२७।११  ॥   

  

स्वप्नान्तरमाह-- राघव इति । शैलसंकाशं श्वेतपर्वतसदृशं चतुर्दन्तं
दन्तचतुष्टयविशिष्टं महागजमारूढः सहलक्ष्मणो राघवो यश्चकास स पुनर्दृष्टः ।
अर्धद्वयमेकान्वयि  ॥  ५।२७।१२  ॥   

  

तत इति । ततो ऽनन्तरं स्वतेजसा दीप्यमानौ अत एव सूर्यसंकाशौ सूर्यसदृशौ
जानकीं पर्युपस्थितौ तौ रामलक्ष्मणौ शुक्लमाल्याम्बरधरौ दृष्टाविति शेषः  ॥ 
५।२७।१३ ॥   

  

तत इति । ततो ऽनन्तरं तस्य श्वेतस्य नगस्य गिरेरग्रे भर्तुरङ्कात्समुत्पत्य
आकाशस्थस्य भर्त्रा परिगृहीतस्य दन्तिनो गजस्य स्कन्धमाश्रिता जानकी
दृष्टेति शेषः । सार्धश्लोक एकान्वयी  ॥  ५।२७।१४,१५  ॥   

  

स्वप्नान्तरमाह-- चन्द्रेति । चन्द्रसूर्यौ पाणिभ्यां परिमार्जती सीता
कुमाराभ्यां विशालाक्ष्या सीतया चास्थितो लङ्काया उपरि स्थितो गजोत्तमश्च
मया दृष्टौ पुमान्स्त्रियेत्येकशेषः । "आदित्यमण्डलं वापि चन्द्रमण्डलमेव
वा । स्वप्ने गृह्णाति हस्ताभ्यां महद्राज्यं समाप्नुयात्" इति
स्वप्ननिर्णयः । सार्धश्लोक एकान्वयी  ॥  ५।२७।१६  ॥   

  

स्वप्नान्तरमाह-- पाण्डुरेति । पाण्डुरा ये ऋषभा वृषभाः तैर्युक्तेन अत एव
अष्टयुजा अष्टानां वृषभानां युक् योगो यस्मिन् तेन रथेन लक्ष्मणेन सहागतः
सत्यपराक्रमो रामः ततो ऽन्यत्र समुद्रतीरे इत्यर्थः, मया दृष्टः ।
सार्धश्लोक एकान्वयी  ॥  ५।२७।१७,१८  ॥   

  

स्वप्नान्तरमाह-- लक्ष्मणेनेति । लक्ष्मणेन सीतया च सह पुरुषोत्तमो रामः
दिव्यं विमानं पुष्पकमालोच्यारुह्य च उत्तरां दिशं प्रस्थितः । सार्धश्लोक
एकान्वयी  ॥  ५।२७।१९  ॥   

  

रामैश्वर्यसूचकं स्वप्नमुक्त्वा रावणविध्वंससूचकं स्वप्नमाह-- रावण
इत्यादिभिः । मुण्डितो मुण्डितकेशस्तैलसमुक्षितः तैलेन लिप्ताङ्गो रावणो
दृष्टः । अर्धं पृथक्  ॥  ५।२७।२०  ॥   

स्वप्नान्तरमाह-- रक्तेति । रक्तवासाः पिबन्मद्यमिति शेषः, रावणः
पुष्पकाद्विमानात् क्षितौ पतितः इति दृष्टमिति शेषः  ॥  ५।२७।२१  ॥   

  

स्वप्नान्तरमाह-- कृष्यमाण इति । खरयुक्तेन रथेनोपलक्षितः स्त्रिया
कृष्यमाणः कृष्णाम्बरो दृष्टः रावण इति शेषः  ॥  ५।२७।२२  ॥   

  

स्वप्नान्तरमाह पिबन्निति । तैलपानादि कुर्वन् शीघ्रमाश्रितो रावणः गर्दभेन
दक्षिणां दिशं ययौ  ॥  ५।२७।२३  ॥   

  

स्वप्नान्तरमाह पुनरिति । भयमोहितो रावण अवाक्शिराः सन् भूमौ पतितः  ॥ 
५।२७।२४  ॥   

  

सहसेति । संभ्रान्तः उद्विग्नचित्तः उन्मतरूपः उन्मत्तवदाचरणः दिग्वासाः
नग्न इत्यर्थः । रावणः सहसोत्थाय बहुवाक्यं प्रलपन् सन् आस्तेति शेषः  ॥ 
५।२७।२५  ॥   

  

स्वप्नान्तरमाह दुर्गन्धमिति । दृष्टो गन्धो यस्मिन् अत एव दुःसहं घोरं
तीक्ष्णं तिमिरम् अन्धकाररूपं नरकोपमं यमपुरस्थनरकविशेषसदृशं नरकं प्रविश्य
तत्र तस्मिन् नरके आशुमग्रः रावणो दृष्ट इति शेषः  ॥  ५।२७।२६  ॥   

  

स्वप्नान्तरमाह प्रस्थित इति । अकर्दमम् उपलक्षणतया कर्दमजलरहितं हृदं
प्रविष्टः । अर्धं पृथक् । त्वप्नान्तरमाह कण्ठे इति । रक्तवासिनी
अरुणवस्त्रा काली नीलवर्णविशिष्टा कर्दमलिप्ताङ्गी प्रमदा दशग्रीवं कण्ठे
बद्ध्वा याम्यां दिशं प्रकर्षति  ॥  ५।२७।२७  ॥   

  

एवमिति । एवमनेन प्रकारेण दक्षिणामाशां दिशं प्रयातः कर्दमं कर्दममयं हृदं
प्रविष्टः कुम्भकर्णः तत्र स्वप्ने मया दृष्टः  ॥  ५।२७।२८  ॥   

  

रावणस्येति । मुण्डाः मुण्डितकेशाः तैलसमुक्षिताः तैलाभ्युक्ताः रावणस्य
सर्वे सुताः दृष्टा इति शेषः । अर्धं पृथक् । स्वप्नान्तरमाह वराहेणेति ।
वराहादिना दशग्रीवादयः दक्षिणां दिशं प्रयाताः । अर्धद्वयमेकान्वयि  ॥ 
५।२७।२९  ॥   

  

विभीषणस्य शुभसूचकं स्वप्नमाह एक इति । चतुर्भिः सचिवैः सार्धं
वैहायसमाकाशमुपस्थितः श्वेतच्छत्रः एको विभीषणो मया दृष्टः  ॥  ५।२७।३०  ॥   

  

विभीषणातिरिक्तसर्वराक्षसानामनिष्टसूचकं स्वप्नमाह समाज इति ।
गीतवादित्रयोर्निःस्वनो यस्मिन् सः रक्तमाल्यानां रक्षसां महान् समाजः
वृत्तः प्रवृत्तः  ॥  ५।२७।३१  ॥   

  

लङ्केति । इयं लङ्का भग्नगोपुरतोरणा सती सागरे पतिता  ॥  ५।२७।३२  ॥   

  

पीत्वेति । सर्वा राक्षसयोषितः भस्मरूक्षायां भस्मना रूक्षत्वविशिष्टायां
लङ्कायां तैलं पीत्वा प्रमत्ताः आसन्निति शेषः  ॥  ५।२७।३३  ॥   

  

स्वप्नान्तरमाह कुम्भेति । सर्वे कुम्भकर्णादयः रक्तं निवसनं
कुत्सितवस्त्रमित्यर्थः, गृह्य गृहीत्वा गोमये हृदे प्रविष्टाः  ॥  ५।२७।३४
 ॥   

  

स्वप्नमुक्त्वा राक्षसीनां कर्तव्यमाह अपेति । अपगच्छत सीताभर्त्सनात्
निवर्तध्वम् । तत्र हेतुमाह राघवः सीतामाप्नोति इति पश्यध्वं पश्यत जानीत ।
ननु किं तेनेत्यत आह परमामर्षी राघवः राक्षसैः सार्धं युष्मान्
सीताभर्त्सनकर्त्रीः घातयेत्  ॥  ५।२७।३५  ॥   

  

प्रियामिति । वनवासमनुव्रतां भर्त्सितां तर्जितां भार्या राघवो नानुमंस्यति
सहिष्यते  ॥  ५।२७।३६  ॥   

  

तदिति । तदुक्तहेतोः क्रूरवाक्यैरलं सान्त्वं सान्त्वनवचनमेव अभिधीयतां
वैदेहीमभियाचाम प्रार्थयाम एतदेव मम रोचते  ॥  ५।२७।३७  ॥   

  

सुस्वप्नफलमाह यस्या इति । यस्याः दुःखितायाः एवंविधः स्वप्नो दृश्यते सा
बहुभिर्दुःखैर्मुक्ता सती अनुत्तमं प्रियं प्राप्नोति  ॥  ५।२७।३८  ॥   

  

भर्त्सितमिति । भर्त्सितामपि सीतां याचध्वं भर्त्सनजनितापराधं क्षमापयध्वं
राक्षसानां राघवान् घोरं भयमुपस्थितम् अतः विवक्षया बहुवक्तुमिच्छया किम् ।
एतेन सीताप्रसादनं कर्तव्यमेवेति सूचितम्  ॥  ५।२७।३९  ॥   

  

प्रसादनफलमाह प्रणिपातेति । हे राक्षस्यः प्रणिपातप्रसन्ना मैथिली
भयात्रातुमलं समर्था  ॥  ५।२७।४०  ॥   

  

सीताभ्युदयसूचकं शरीरलक्षणमाह अपीति । अस्याः सीतायाः अङ्गेषु विरूपं
निषिद्धरूपं रूपवैपरीत्यमित्यर्थः, नोपलक्षये । किं च सुसूक्ष्ममपि किंचित्
लक्षणं आपत्तिस्थिरीकारकचिह्नं नोपलक्षये पश्यामि  ॥  ५।२७।४१  ॥   

  

छायेति । वैहायसम् उपस्थितां स्वप्ने आकाशस्थात्वेन दृष्टाम् अदुःखार्हां
दुःखायोग्याम् इमां देवीं सीताम् उपस्थितं दुःखं छायावैगुण्यमात्रं
राहुच्छायाकृतवैगुण्यसदृशं यथा राहुकर्तृकचन्द्रग्रासः प्रातिभासिक एव
तथेदं दुःखमपीत्यर्थः  ॥  ५।२७।४२  ॥   

  

अर्थेति । राक्षसेन्द्रविनाशं राघवस्य विजयं च अत एव उपस्थितां वेदेह्याः
अर्थसिद्धिं च अहं पश्यामि  ॥  ५।२७।४३  ॥   

  

निमित्तेति । अस्याः सीतायाः महत्प्रियं श्रोतुं निमित्तभूतं
पद्मपत्रमिवायतं स्फुरच्चक्षुश्च दृश्यते  ॥  ५।२७।४४  ॥   

  

ईषदिति । दक्षिणायाः अतिनिपुणायाः अस्याः सीतायाः अदक्षिणः दक्षिणभिन्नः
वाम इत्यर्थः, एको दक्षिणबाहुसदुशः बाहुः हृषितः हर्षं प्राप्तः
भाविहर्षसूचक इत्यर्थः अत एव प्रकम्यते  ॥  ५।२७।४५  ॥   

  

करेण्विति । करेणुहस्तप्रतिमः शुण्डादण्डसदृशः अत एव अनुत्तमः अतिश्रेष्ठः
अस्याः ऊरुः वेपन् प्रस्फुरन् सन् पुरतः स्थितं राघवं कथयतीव  ॥  ५।२७।४६
 ॥   

  

पक्षीति । शाखानिलयं शाखास्तितस्वस्वनीडं प्रविष्टः पुनः
पुनरुत्तमसान्त्ववादी उत्तमसान्त्वनवचनशीलः हृष्टः पक्षी वायसादिः सुशोभनं
स्वागतं वियुक्तजनागमनं यया तां वाचम् उदीरयाणः सन् पुनः पुनश्चोदयति
आनन्दं प्राप्नुहीति सीतां प्रेरयतीव  ॥  ५।२७।४७  ॥   

  

तत इति । ततः त्रिजटावचनश्रवणानन्तरं भर्तुर्विजयहर्षिता विजयश्रवणेन
प्राप्तहर्षा ह्रीमती कुलोचितलज्जाविशिष्टा सा सीता यदि तथ्यं भवत्युक्तं
तथ्यं सत्यं तर्हि वो युष्माकं शरणं रक्षिका अहं भवेयमित्यवोचत्  ॥  ५।२७।४८
 ॥   

  

इति श्रीमद्वाल्मीकीयरामायणव्याख्याने रामायणशिरोमणौ सुन्दरकाण्डे
सप्तविंशः सर्गः  ॥  ५।२७  ॥   

  


