+++
title = "०६३"

+++


दधिमुखप्रणामानन्तरकालिकं वृत्तान्तमाह तत इत्यादिभिः वानरर्षभः सुग्रीवः
निपतितं दृष्ट्वैव उद्विग्नहृदयः सन् उवाच  ॥  ५।६३।१  ॥   

  

तदाकारमाह उत्तिष्ठेति । अभयं रिपुहेतुकभयनिवृत्तिं ते प्रदास्यामि  ॥ 
५।६३।२ ॥   

  

किमिति । यत् किं किञ्चित् हितं स्वस्य मम वा पथ्यं तद्वक्तुमर्हसि
ब्रूहीत्यर्थः, मधुवने स्वस्ति च ब्रूहि । तत्र हेतुः संभ्रमादादरात्
श्रोतुमिच्छामि  ॥  ५।६३।३  ॥   

  

स इति । सुग्रीवेण समाश्वासितः समहाप्राज्ञः महाप्रज्ञासहितः स दधिमुखः
उत्थायाब्रवीत् । प्राज्ञाशब्दः स्वार्थिकाणन्तः ङीबभावस्त्वजादित्वात्  ॥ 
५।६३।४  ॥   

  

तदाकारमाह नेति । यद्वनम् ऋक्षरजःप्रभृतिभिर्निसृष्टपूर्वं यथेच्छभोगाय
पूर्वं दत्तं न तद्वनं ते वानरैर्नाशितम्  ॥  ५।६३।५  ॥   

  

न्यवारयमिति । अहं न्यवारयं तथापि मामचिन्तयित्वा अपरिगणय्य भक्षयन्ति
पिबन्ति  ॥  ५।६३।६  ॥   

  

एभिरिति । एभिर्वनरक्षिभिः प्रधृष्यमाणाः भर्त्स्यमाना वारिताश्च ते वानराः
भक्षयन्ति पिबन्ति च  ॥  ५।६३।७  ॥   

  

शिष्टमिति । अपरे भक्षयन्ति शिष्टमवशिष्टम् अपविध्यन्ति प्रक्षिपन्ति च
निवार्यमाणाः सन्तः भृकुटिं दर्शयन्ति  ॥  ५।६३।८  ॥   

  

इमे इति । संरब्धतराः निवारणफलकयत्नवन्तः इमे वानराः
क्रुद्धैर्वानरपुङ्गवैः संप्रधर्षिताः सन्तः तस्माद्धनात् निर्वाप्यन्ते  ॥ 
५।६३।९  ॥   

  

तदेव भङ्ग्यन्तरेणाह तत इति । हरयः मदनुयायिवानराः बहुभिस्तैर्वानरैः
संप्रधर्षिताः  ॥  ५।६३।१०  ॥   

  

तत्प्रकारमाह पाणिभिरिति । प्रकृष्टाः प्रगृह्य आकृष्टाः सन्तः
देवमार्गमाकाशं दर्शिताः प्रक्षेपेण प्रापिताः  ॥  ५।६३।११  ॥   

  

एवमिति । एवमुक्तप्रकारेण एते शूराः हताः तैर्वानरैः कृत्स्नं वनं भक्ष्यते
अभक्ष्यत  ॥  ५।६३।१२  ॥   

  

एवमिति । एवं विज्ञाप्यमानं सुग्रीवं लक्ष्मणो ऽपृच्छत्  ॥  ५।६३।१३  ॥   

  

तत्प्रश्नाकारमाह किमिति । हे राजन् अयं वनपः किं किमर्थं प्रत्युपस्थितः
किमर्थमभिनिर्दिश्य बोधयित्वा दुःखितः सन् अब्रवीत्  ॥  ५।६३।१४  ॥   

  

एवमिति । एवमुक्तः सुग्रीव उवाच  ॥  ५।६३।१५  ॥   

  

तदाकारमाह आर्येति । अङ्गदप्रमुखैः मधु मधुवनसंबन्धिमूलफलादि भक्षितम् इति
दधिमुखः कपिः संप्राह  ॥  ५।६३।१६  ॥   

  

नेति । अकृतकार्याणाम् अनिष्पादितमत्प्रयोजनानां वानराणाम् ईदृशो
व्यतिक्रमो न स्यात् । यद्यस्माद्धेतोस्ते वानराः वनमभिपन्नाः विध्वंसितुं
प्रवृत्ताः तस्माद्धेतोः कर्म मत्प्रयोजनं ध्रुवं साधितं वानरैरिति शेषः  ॥ 
५।६३।१७  ॥   

  

वारयन्त इति । वारयन्तः प्राप्ताः पालाः वनरक्षकाः जानुभिर्भृशमाहता
बभूवुरिति शेषः । तथा वनस्य पतिः अस्माभिः स्थापितः अयं दधिमुखो न गणितः
अतः देवी सीता दृष्टा तत्रापि हनूमतैव दृष्टा नान्येन संदेहः अत्र संशयो न
। श्लोकद्वयमेकान्वयि  ॥  ५।६३।१८,१९  ॥   

  

हनुमत एव दर्शने हेतुं वदन्नाह नेति । यस्मिन् व्यवसायादि प्रतिष्ठितं
तस्मिन् हनुमत्येव कार्यसिद्धिः अतः अस्य दधिमुखवर्णितस्य कर्मणः
वाटिकाविध्वंसस्य साधने हेतुर्मुख्यकारणं हनूमतो ऽन्यो न इति मतिर्मम
निश्चयः । सार्धश्लोक एकान्वयी  ॥  ५।६३।२०  ॥   

  

कार्यसिद्धिमन्तरा वानरकर्तृकमधुवनविध्वंसस्यासंभवं द्योतयन्नाह
जाम्बवानिति । यत्र सैन्ये जाम्बवान्नेता मुख्यः अङ्गदो हरीश्वरः
सर्ववानरनियन्ता हनूमान् अधिष्ठाता संमतिद्धाता तत्र सैन्ये अन्यथागतिः
अन्याय्येन गमनं न संभवतीति शेषः  ॥  ५।६३।२१ ॥   

  

अङ्गदेति । अङ्गदप्रमुखैर्वानरैः उपयुक्तं भोगोपयोगि कृत्स्नं मधुवनं हतं
वनं वनपजातं धर्षितं च  ॥  ५।६३।२२  ॥   

  

पातिता इति । जानुभिराहताः ते वनपालाः पातिताः एतदर्थं वक्तुं मधुरवाक्
नाम्ना दधिमुखनामा इह प्राप्तः । सार्धः श्लोक एकान्वयी  ॥  ५।६३।२३,२४  ॥   

  

दृष्टेति । यतो वानराः अभिगम्य मधु यथा यथावत्पिबन्ति अतः सीता दृष्टा इति
पश्य जानीहि  ॥  ५।६३।२५  ॥   

  

नेति । वैदेहीमदृष्ट्वा विश्रुता प्रख्याता वनौकसः दत्तवरम् अस्माभिः
प्राप्ताभयं वनं न धर्षयेयुः  ॥  ५।६३।२६  ॥   

  

तत इति । सुग्रीववदनात् च्युतां वाणीं श्रुत्वा राघवः प्रहृष्टो ऽभवदिति
शेषः  ॥  ५।६३।२७  ॥   

  

प्राहृष्यतेति । एवं सुग्रववचनसदृशं दधिमुखस्य वाक्यं श्रुत्वा रामः
प्राहृष्यत सुग्रीवादीन् प्रहर्षयामास अन्तर्भावितणिजर्थः । सुग्रीवः
शोभनग्रीवाविशिष्टः सुग्रीवस्तु वनपालं पुनः प्रत्यभाषत । सार्धश्लोक
एकान्वयी  ॥  ५।६३।२८  ॥   

  

प्रतिभाषणाकारमाह प्रीत इति । कृतकर्मभिः
साधितास्मत्प्रयोजनैस्तैर्वानरैर्यद्वनं भुक्तं तेनाहं प्रीतो ऽस्मि अतः
कृतकर्मणां वानराणां धर्षितं प्रागल्भ्यं चेष्टितं ध्वंसानुकूलव्यापारश्च
मर्षणीयं क्षन्तव्यम्  ॥  ५।६३।२९  ॥   

  

गच्छेति । मधुवनं गच्छ त्वमेव संरक्षस्व हनुमत्प्रमुखान् शीघ्रं प्रेषय  ॥ 
५।६३।३० ॥   

  

प्रेषणे हेतुमाह इच्छामीति । मृगराजदर्पान् सिंहवद्दर्पविशिष्टान्
कृतार्थान् शाखामृगान् द्रष्टुं शीघ्रमिच्छामि । तत्र हेतुः सीताधिगमे
सीतादर्शनप्राप्त्यर्थं प्रयत्नं यत्नविशेषं श्रोतुं शीघ्रमिच्छामि  ॥ 
५।६३।३१  ॥   

  

प्रीतीति । सिद्धार्थौ निष्पन्नप्रयोजनौ अत एव संप्रहृष्टौ अत एव प्रीत्या
हनुमदाविषयकातिस्नेहेन स्फीते अक्षिणी ययोः तौ कुमारौ रामलक्ष्मणौ दृष्ट्वा
प्रहृष्टैः अङ्गैः दक्षिणनेत्रादिभिः करणैर्बाह्वोरासन्नां प्राप्तमिव
कार्यसिद्धिं विदित्वा वानराणां राजा सुग्रीवः अतिमात्रम् अत्यतं ननन्द  ॥ 
५।६३।३२  ॥   

  

इति श्रीमद्वल्मीकीयरामायणव्याख्याने रामायणशिरोमणौ सुन्दरकाण्डे
त्रिषष्टितमः सर्गः  ॥  ५।६३  ॥   

  


