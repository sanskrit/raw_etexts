+++
title = "०६२"

+++


संपातिवृत्तान्तनिवेदनान्तरकालिकं वृत्तान्तमाह एवमित्यादिभिः ।
मुनिश्रेष्ठमेवमुक्त्वा भृशदुःखितो ऽहमरुदम् । अथ मद्रोदनदर्शनानन्तरं
मुहूर्तं ध्यात्वा भगवान् अतिसमर्थो मुनिरिदमब्रवीत्  ॥  ४।६२।१  ॥   

  

तद्वचनाकारमाह पक्षाविति । प्रपक्षौ तवात्यन्तस्वीकारविषयौ अन्यौ पक्षौ
चक्षुषी च भविष्यतः प्राणादयश्च भविष्यन्ति भविष्यत इत्यस्य
वचनविपरिणामेनान्यत्राप्यन्वयः  ॥  ४।६२।२  ॥   

  

तत्र गमकमाह पुराण इति । भविष्यं भविष्यत्कालिकं सुमहत् अत्यधिकं कार्यं
मया श्रुतं श्रुत्वा च विदितं निश्चितं तपसा तपोबलेन दृष्टं साक्षात्कृतम्
 ॥  ४।६२।३  ॥   

  

ननु किं तन्महत्कार्यमित्यत आह राजेत्यादिभिः । दशरथो नाम कश्चिद्राजा
भविष्यति तस्य पुत्रः रामो भविष्यति  ॥  ४।६२।४  ॥   

  

अरण्यमिति । सत्यपराक्रमो रामः तस्मिन् वनगमनरूपे अर्थे नियुक्तः सन्
अरण्यं गमिष्यति  ॥  ४।६२।५  ॥   

  

नैऋ़त इति । नैऋ़तो निऋ़तिकुलोद्भवः सुरदानवैरवध्यः रावणो नाम
राक्षसेन्द्रः तस्य रामस्य भार्यां हरिष्यति  ॥  ४।६२।६  ॥   

  

सेति । कामैः अन्येच्छाविषयभूतैः भक्ष्यैर्भोज्यैश्च प्रलोभ्यन्ती रावणेन
प्रलोभ्यमाना दुःखमग्रा सा रामभार्या न भोक्ष्यति भोक्ष्यते  ॥  ४।६२।७  ॥   

  

परमेति । वासव इन्द्रः ज्ञात्वा रावणदत्तं वैदेहीं न भुङ्क्ते इति विज्ञाय
सुराणामपि यद्दुर्लभम् अमृतप्रख्यं यदन्नं तत्परमान्नं पायसं वैदेह्याः
वैदेह्यै दास्यति  ॥  ४।६२।८  ॥   

  

तदिति । तत् इन्द्रप्रेषितमन्नं मैथिली प्राप्य इदमिन्द्रादागतमिति विज्ञाय
अग्रम् अग्रभागमुद्धृत्य रामाय रामं तर्पयितुं भूतले निर्वपिष्यति दास्यति
 ॥  ४।६२।९  ॥   

  

दानमन्त्रमाह यदीति । मे भर्ता लक्ष्मणश्च यदि जीवति इहैव
प्राणधारणानुकूलव्यापारं करोति तर्हि इहैव तयोः इदमन्नं प्राप्नुयादिति
शेषः, देवत्वं नित्यविहारवत्साकेतं गच्छतोर्वा इदमन्नं प्राप्नुयात्  ॥ 
४।६२।१०  ॥   

  

एष्यन्तीति । विहङ्गम हे संपाते प्रेषिताः रामदूताः प्लवङ्गमाः एष्यन्ति
अतः तेभ्यः राममहिषी त्वया आख्येया बोधितव्या तत्र तस्मिन्काले त्वं
स्वपक्षौ प्रतिपत्स्यसे प्राप्स्यसि अतः देशकालौ प्रतीक्षस्व ईदृशः
पक्षादिहीनस्त्वं क्व गमिष्यसि ते गमनयोग्यो देशो नास्तीत्यर्थः । अतः
सर्वथा त्वया न गन्तव्यम् । श्लोकद्वयमेकान्वयि  ॥  ४।६२।११,१२  ॥   

  

उत्सहेयमिति । यद्यपि त्वां सपक्षकं कर्तुम् अद्यैव उत्सहेयं तथापि न
करोमीति शेषः । तत्र हेतुः इहस्थस्त्वं लोकानां हितं सीतावृत्तान्तबोधनरूपं
कार्यं करिष्यसि । एतेन पक्षप्राप्तौ तव निश्चला स्थितिर्न भवितेति सूचितम्
 ॥  ४।६२।१३  ॥   

  

त्वयेति । नृपपुत्रादीनां तत् हितं त्वया ऽपि कार्यं तेन संपातेः
परमसज्जनत्वं सूचितम्  ॥  ४।६२।१४  ॥   

  

रामदर्शनस्य दुर्लभत्वं बोधयन्नाह इच्छामीति । रामलक्ष्मणौ द्रष्टुं
यद्यप्यहमपीच्छामि तथापि प्राणान् चिरं धारयितुं नेच्छे अतः कलेवरं
त्यक्ष्ये । दृष्टे साक्षात्कृते तत्त्वार्थदर्शने ब्रह्मवेदौ येन स
महर्षिः एवमब्रवीत् । सार्धश्लोक एकान्वयी  ॥  ४।६२।१५  ॥   

  

इति श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे
द्विषष्टितमः सर्गः  ॥  ४।६२  ॥   

  


