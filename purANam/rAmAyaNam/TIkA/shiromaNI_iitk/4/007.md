+++
title = "००७"

+++


रामवचनश्रवणानन्तरकालिकं सुग्रीववृत्तान्तमाह-- एवमिति । आर्तेन रामेण
एवमुक्तः अत एव बाष्पगद्गदः सुग्रीवः प्राञ्जलिः सन् सबाष्पं राममब्रवीत्
 ॥  ४।७।१ ॥   

  

तद्वचनाकारमाह-- नेत्यादिभिः । दौष्कुले यस्य दुष्कुले प्रसूतस्य ।
तत्कुलस्य दुष्कुलत्वं तु तन्मातुः राक्षसीत्वेन । पापरक्षसस्तस्य रावणस्य
निलयं स्थितिं सामर्थ्यं शौर्यं विक्रमं बलं च आकुलं चञ्चलचित्तत्वं
तत्कारणं चेत्यर्थः, सर्वथा सर्वप्रकारेण न जाने सामान्यतो जाने इत्यर्थः ।
एतेन तस्य नैकत्र स्थितिरिति मायावित्वं च व्यञ्जितम् अत एव "द्वीपस्तस्य
शतयोजनमायतः । अगम्यो मानुषैर्द्वीपस्तं मार्गध्वं समन्ततः ।
रक्षसाधिपतेर्वासः सहस्राक्षसमद्युतेः" इति वक्ष्यमाणेन न विरुध्यते  ॥ 
४।७।२ ॥   

  

सत्यमिति । मैथिलीं त्वं यथा प्राप्स्यसि तथा यत्नं करिष्यामि इति सत्यमहं
प्रतिजानामि अतः शोकं त्यज  ॥  ४।७।३  ॥   

  

रावणमिति । आत्मपौरुषं सेनामित्यर्थः, परितोष्य संतोष्य रावणं हत्वा यथा
त्वं प्रीतो भविष्यसि तथा नचिरात् शीघ्रम् अहं कर्तास्मि  ॥  ४।७।४  ॥   

  

अलमिति । आत्मगतं धैर्यमालम्ब्य वैक्लव्यमलं त्यक्तव्यम् । तत्र हेतुः
त्वद्विधानां सदृशं योग्यं बुद्धिलाघवं न इति स्मर जानीहि  ॥  ४।७।५  ॥   

  

मयेति । भार्याविरहजं व्यसनं दुःखं मया ऽपि प्राप्तं परंतु एवं न शोचामि ।
तत्र हेतुः धैर्यं न परित्यजे  ॥  ४।७।६  ॥   

  

नेति । प्राकृतः स्वाभाविको वानरः सन्नप्यहं तं स्वस्त्रियं न शोचामि
महात्मत्वादिविशिष्टस्त्वं न शोचसीति किं वक्तव्यम्  ॥  ४।७।७  ॥   

  

बाष्पेति । सत्त्वयुक्तानां मर्यादां निबद्धां बोधितामित्यर्थः, धृतिं
धैर्यमुत्स्रष्टुं त्यक्तुं त्वं नार्हसि अत एव आपतितं बाष्पं धैर्यात्
निग्रहीतुमर्हसि  ॥  ४।७।८  ॥   

  

धैर्यमाहात्म्यमाह व्यसन इति । व्यसने प्रियवियोगे वा अर्थकृच्छ्रे धननाशे
वा जीवितान्तगे जीवनध्वंसप्रापके भये वा धृतिमान् जनः स्वया बुद्ध्या
विमृशन् विचारयन् सन्नावसीदति  ॥  ४।७।९  ॥   

  

बालिश इति । यो नरः बालिशः विचाररहितः सन् वैक्लव्यं विकलतां
स्वस्थचित्तरहित्वमित्यर्थः, नित्यमनुवर्तते प्राप्नोति स नरः जले
भाराक्रान्ता नौरिव शोके मज्जति शोकान्न निवर्तते इत्यर्थः  ॥  ४।७।१०  ॥   

  

एष इति । पौरुषं स्वैकनिष्ठपरमपुरुषत्वं श्रय स्मरेत्यर्थः । अत एव शोकस्य
अन्तरमवकाशं दातुं नार्हसि अत एव प्रणयात् प्रणयं प्राप्य एषः अञ्जलिर्मया
बद्धः त्वां प्रासादये च  ॥  ४।७।११  ॥   

  

ये इति । ये जनाः शोकमनुवर्तन्ते प्राप्नुवन्ति तेषां सुखं न विद्यते
तेजश्च क्षीयते अतः शोचितुं नार्हसि  ॥  ४।७।१२  ॥   

  

शोकेनेति । शोकेन अभिप्रपन्नस्य युक्तस्य तव जीविते लोकस्थितावपि संशयः अतः
स त्वं शोकं त्यज धैर्यमाश्रय प्राप्नुहि  ॥  ४।७।१३  ॥   

  

हितमिति । वयस्यभावेन सख्यधर्मेण हितं ब्रूमि ब्रवीमि, उपदिशामि न अतः मे
वयस्यतां पूजयन् सत्कुर्वन् त्वं शोचितुं नार्हसि  ॥  ४।७।१४  ॥   

  

मधुरमिति । सुग्रीवेण मधुरं सान्त्वितो राघवः अश्रुपरिक्लिन्नं मुखं
प्रमार्जयत् प्रामार्जयत्  ॥  ४।७।१५  ॥   

  

प्रकृतिस्थ इति । सुग्रीववचनात् प्रकृतिस्थः त्यक्तशोक इत्यर्थः,
काकुत्स्थः सुग्रीवं संपरिष्वज्य इदमब्रवीत्  ॥  ४।७।१६  ॥   

  

तद्वचनाकारमाह कर्तव्यमिति । स्निग्धेन स्नेहयुक्तेन अत एव हितेन वयस्येन
यत् कर्तव्यं तत् अनुरूपं ममोचितं युक्तं युक्तिविशिष्टं त्वया कृतम्  ॥ 
४।७।१७  ॥   

  

एष इति । त्वया ऽहमनुनीतः नीतिमुक्त अत एव प्रकृतिस्थो ऽस्मीति शेषः, ईदृशो
भवत्सदृशो बन्धुः अस्मिन्काले शोकग्रस्तसमये विशेषतो दुर्लभः  ॥  ४।७।१८
 ॥   

  

किं त्विति । किं तु इदमुच्यते रावणस्य वशं गताया इति शेषः, मैथिल्याः
परिमार्गणे यत्नस्त्वया कार्यः । राक्षसस्येत्यपि परिमार्गणेन्वयि वा  ॥ 
४।७।१९  ॥   

  

मयेति । विस्रब्धेन प्राप्तविश्वासेन मया यदनुष्ठेयं कर्तव्यं तत् उच्यताम्
। तत्र हेतुः वर्षासु सुक्षेत्रे सर्वं तदीप्सितनानाविधसस्यमिव तव
सर्वमीप्सितं संपद्यते प्राप्स्यति  ॥  ४।७।२०  ॥   

  

मयेति । यत् अभिमानात् स्वपरमपुरुषत्वाभिनिवेशात् मया समीरितं तत् तत्त्वं
यथार्थमेव इत्युपधार्यतां निश्चीयताम्  ॥  ४।७।२१  ॥   

  

तत्र हेतुमाह अनृतमिति । अनृतम् मृषा मे नोक्तपूर्वं न च कदाचन वक्ष्ये
सत्येनैव एतत्प्रतिजानामि अनृतं न वच्मीत्यर्थः, ते शपामि शपथं
करोमीत्यर्थः  ॥  ४।७।२२  ॥   

  

तत इति । ततः तस्य राघवस्य विशेषतः प्रतिज्ञातं वचः श्रुत्वा वानरैः सचिवैः
सह सुग्रीवः प्रहृष्टो ऽभवदिति शेषः  ॥  ४।७।२३  ॥   

  

एवमिति । ततो ऽनन्तरम् एकान्तसंपृक्तौ एकान्ते स्थितौ नरवानरौ रामसुग्रीवौ
अन्योन्यसदृशमेवं सुखदुःखमभाषताम्  ॥  ४।७।२४  ॥   

  

महानुभावस्येति । हरिवीरमुख्यः हरिर्वानरो विद्वान् सुग्रीवः नृपाणामधिपस्य
रामस्य वचो निशम्य हृदयेन मनसा कार्यं कृतं मेने  ॥  ४।७।२५  ॥   

  

श्रीमद्वाल्मीकीयरामायणव्याख्याने रामायणशिरोमणौ किष्किन्धाकाण्डे सप्तमः
सर्गः  ॥  ४।७  ॥   

  


