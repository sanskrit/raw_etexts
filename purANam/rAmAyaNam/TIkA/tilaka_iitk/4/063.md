+++
title = "०६३"

+++


एतैरिति । मां प्रशस्य भाविदेवकार्यसाधकत्वेन स्तुत्वा
ऽभ्यनुज्ञाप्यामन्त्र्य  ॥  ४।६३।१  ॥   

  

पर्वतकन्दरादहं शनैः शनैर्विसर्पित्वा निःसृत्य विन्ध्यं विन्ध्यशिखरम्  ॥ 
४।६३।२ ॥   

  

एतस्य कालस्य मुनिसंवादानन्तरकालस्य साग्रं वर्षशतं गतम् शतशब्दो ऽनन्तवाची
तेन किञ्चिदधिकाष्टवर्षसहस्राणीत्यथः, प्राक्तथैव तेनोक्तेः  ॥  ४।६३।३  ॥   

  

वितर्कैर्विचारैः । सन्तापः प्रक्षादिहीनजीवनजः  ॥  ४।६३।४  ॥   

  

निवर्तये स्मेति शेषः । मम प्राणानां रक्षणे तेन या मे
बुद्धिर्दत्तेत्यन्वयः  ॥  ४।६३।५  ॥   

  

रावणस्य वीर्यं बुध्यता मत्पुत्रवीर्यादल्पमिति जानता  ॥  ४।६३।६  ॥   

  

कथं न त्रातेति सन्तर्जितः । ननु सीतेत्यज्ञानादरक्षणमत आह तस्या इति । हा
राम हा लक्ष्मणेत्येवमात्मकं तस्या विलपितं श्रुत्वा तौ रामलक्ष्मणौ
सीताविनाकृताविति सिद्धानां वचः श्रुत्वा ऽनया विना कृतौ रामलक्ष्मणाविति
सुज्ञानम् एषा रामपत्नीति च सुज्ञानमिति भावः  ॥  ४।६३।७  ॥   

  

तस्माद्दशरथस्नेहादवश्यकर्तव्यं प्रियं मे पुत्रेण नोत्पादितम्  ॥  ४।६३।८
 ॥   

  

अरुणच्छदैररुणवर्णपत्रैः  ॥  ४।६३।९१२  ॥   

  

सिद्धिप्रत्ययः कार्यसिद्धिविश्वासः  ॥  ४।६३।१३  ॥   

  

गतिं जिज्ञासुरुत्थितपक्षैः प्राग्वत्खगतिं विज्ञातुमिच्छुः विक्रमसाध्ये
ऽभ्युदय सीताधिगमनरूप उन्मुखाः  ॥  ४।६३।१४  ॥   

  

प्रतिलब्धं प्राप्तं पौरुषं पौरुषप्रवृत्तिकालो यैस्ते ।
अभिजिदभिमुखामभिजिन्नक्षत्रसंमुखां दिशं दक्षिणाम् । यद्वाभिजित्
बाहुलकात्कर्मणि क्विप् । अभिजेतव्यो रावणः संमुखो यस्यां तां दिशम्  ॥ 
४।६३।१५  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे त्रिषष्टितमः सर्गः  ॥  ४।६३  ॥   

  


