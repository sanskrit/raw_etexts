+++
title = "०५४"

+++


ताराधिपतिवर्चसि तारे तथा ब्रुवति तुशब्दादङ्गदे
प्रतिषेधाकरणात्तदनुमन्यमाने सति । अथानन्तरमङ्गदेन राज्यं सुग्रीवीयं
कपिराज्यं हृतमिति मेने । तद्राज्यं स्वयंप्रभाबिलराज्यमित्यर्थ इत्यन्ये
 ॥  ४।५४।१  ॥   

  

नन्वङ्गदे कथं राज्यापहारचिन्ता ऽत आह-- बुद्ध्येति । अष्टाङ्गया ऽष्टगुणया
। ते ऽत्र गुणाः "शुश्रूषा श्रवणं चैव ग्रहणं धारणं तथा ।
ऊहापोहार्थविज्ञानं तत्त्वज्ञानं च धीगुणाः  ॥ " इति प्रसिद्धाः । चतुर्बलं
"सामदानभेदनिग्रहरूपोपायचतुष्टयजम्" । चतुर्दशगुणम् "देशकालज्ञता दार्ढ्यं
सर्वक्लेशसहिष्णुता । सर्वविज्ञानता दाक्ष्यमूर्जः संवृतमन्त्रता  ॥   

अविसंवादिता शौर्यं भक्तिज्ञत्वं कृतज्ञता ।
शरणागतवात्सल्यममर्षित्वमचापलम्  ॥ " इत्युक्तचतुर्दशगुणयुक्तम्  ॥   

४।५४।२,३  ॥   

तारस्य वचः शुश्रूषमाणं यतो ऽपश्यत्ततो राज्यं हृतं मेने । शुक्रस्येव
पुरन्दरम् विपरीतोपदेशग्रहे उपमैषा । शुक्रशब्दो ऽपि बृहस्पतिपर इति
कश्चित्  ॥  ४।५४।४  ॥   

  

भर्तुः सुग्रीवस्यार्थे ऽर्थकरणे परिश्रान्तं विमुखम् । सर्वशास्त्रविशारद
इति हनुमद्विशेषणम् । अभिसन्धातुं तारादिभ्यो भेदयितुम्  ॥  ४।५४।५  ॥   

  

स इति । अभिसन्धित्सुर्हनुमानित्यर्थः । द्वितीय उपायो भेदस्तमुपवर्णयन्
हेतौ शता तदुपायावलम्बनहेतुना तान्सर्वानङ्गदानुवर्तिनः । वाक्यसंपदा
भेदजननक्षमन्यायोपेतेन "हीनाश्रयो न कर्तव्यः कर्तव्यो महदाश्रयः"
इत्यादिवाक्यसमूहेन  ॥  ४।५४।६  ॥   

  

कोपोपायो दण्डस्तत्समन्वितैः । "कोपापायसमन्वितैः" इति पाङ्क्तः पाठः ।
कोपापनयनसामर्थ्ययुक्तैरभीषयन्न्यायप्रदर्शनपूर्वं भयमुत्पादयामास  ॥ 
४।५४।७  ॥   

  

भीषणमेव स्तुतिपूर्वं करोति-- त्वमिति । त्वं पित्रा सुग्रीवेण युद्धे
समर्थतरः । यद्वा त्वं पित्रा सदृश इति शेषः अत एव युद्धे समर्थतर इत्यर्थः
। दृढं धारयितुं शक्तः । अस्य यदि सर्वे कपयस्त्वामनुवर्स्त्यन्तीति शेषः ।
कपिराज्यं किष्किन्धायां वा ऋक्षबिले वा  ॥  ४।५४।८  ॥   

  

न च तदस्तीत्याह-- नित्यमिति । स्वभावादिति भावः । अस्थैर्ये
कारणान्तरमप्याह पुत्रदारं विनेति । पुत्रदाराणां किष्किन्धावर्तिनां
सुग्रीवायत्तत्वात्त्वया सह बिले ऽवस्थाने तद्वियोगस्य स्पष्टत्वात् ।
निगृह्य स्थापनमप्यशक्यमित्याह-- त्वया ऽ ऽज्ञाप्यं त्वत्कर्तृकमाज्ञापनं न
सहिष्यन्ति । त्वत्तो ऽप्यधिकबलत्वादिति भावः  ॥  ४।५४।९  ॥   

  

पुत्रदारं हित्वा एते त्वां नानुरञ्जेयुस्त्वयि नानुरक्ता भवेयुः ।
उक्तमर्थं स्पष्टं यथा भवति तथा प्रवदामि प्रदर्शयामि । तदेव दर्शयति-- अयं
जाम्बवानिति  ॥  ४।५४।१०  ॥   

  

अहमिति स्वनिर्देशः । ते इमे सर्वे सामदानादिभिर्गुणैरुपायैस्त्वया
सुग्रीवादपकर्षितुं शक्या न हि नापि दण्डेन  ॥  ४।५४।११  ॥   

  

ननु गच्छत यूयमपि, एकेनैव मया स्थेयमत आह-- विगृह्येति । दुर्बलेन सह
विगृह्य बलीयसा ऽ ऽसनं स्थितिः शक्येत्याहुः न तु दुर्बलस्य बलीयसा
विगृह्यासनं शक्यम् । तस्मादात्मरक्षाकरः आत्मरक्षाकरणेच्छुः पुरुषो
दुर्बलः सन्बलीयसा न विगृह्णीत  ॥  ४।५४।१२  ॥   

  

नन्वेषा गुहा न बलवतः साध्येत्याशङ्क्याह यामिति । यामिमां गुहां धात्रीं
रक्षिकां मन्यसे नेयं रक्षिकेति शेषः । कुतस्तत्राह-- यदेतद्बिलमृक्षबिलं
निर्भयमिति ताराच्छ्रुतम् एतदेतद्विषयविदारणं
लक्ष्मणबाणानामीषत्कार्यमीषत्करम् । खलभाव आर्षः  ॥  ४।५४।१३  ॥   

  

पुरा पूर्वं मायया भूतलान्तर्निर्मितैतत्पुरवर्तिमयवधार्थमशनिं
तत्प्रदेशभुवि क्षिपतेन्द्रेण स्वल्पमेव कृतं मयवधमात्रं कृतम्, न तु पुरं
भग्नम् । लक्ष्मणस्तु निशितैर्बाणैरेतत्पुरमपि पत्रपुटमिव भिन्द्यात्  ॥ 
४।५४।१४  ॥   

  

कुतस्तत्राह-- लक्ष्मणस्येति । तद्विधा इत्यस्य विवरणं वज्राशनीत्यादि ।
वज्रमिन्द्रकरस्थम्, अशनिर्मेघस्थः यद्वा तद्विधा वालिहन्तृबाणसदृशाः  ॥ 
४।५४।१५  ॥   

  

यदैवात्र बिले त्वमवस्थानमासिष्यसि प्राप्स्यसि तदैव सर्वे हरयः
कृतनिश्चयास्त्वां त्यक्ष्यन्ति  ॥  ४।५४।१६  ॥   

  

नित्योद्विग्ना रामलक्ष्मणसुग्रीवेभ्यः । बुभुक्षिताः
पुत्रदारादिजसुखभोगेच्छवस्त्वया दुःखशय्याभिर्दुःखस्थित्यादिभिः खेदिताः
सन्तस्त्वां पृष्ठतः करिष्यन्ति । सर्वथा त्यक्ष्यन्त्येवेत्यर्थः  ॥ 
४।५४।१७  ॥   

  

स्पन्दमानात्तृणादपि लघुरिति शेषः । अत एव भृशोद्विग्नो भविष्यसि । यद्वा
तादृशतृणात्तद्दृष्ट्वा भृशोद्विग्नः रामाद्यागमनशङ्कयेति भावः  ॥  ४।५४।१८
 ॥   

  

अतो ऽत्युग्रवेगा निशिता घोरा लक्ष्मणसायका अपावृत्तं व्युत्थितं त्वां
जिघांसन्तो भवेयुः । सर्वत्रात्र लक्ष्मणनामग्रहणं तस्य क्रूरस्वभावत्वात्,
ईदृशानां रामालक्ष्यत्वाच्च  ॥  ४।५४।१९  ॥   

  

एवं वास्तवं भयं प्रदर्श्य सुग्रीवसमाश्रयणमेव हितमित्याह-- अस्माभिरिति ।
आनुपूर्व्याज्ज्येष्ठपुत्रत्वप्रयुक्तानुक्रमात्  ॥  ४।५४।२०  ॥   

  

राज्ये ऽवस्थाने हेतुमाह-- धर्मेति । धर्मराजो धर्ममार्गवर्ती राजा तथा
प्रीतिकाम एव त्वयि, न तु त्वद्वधकामः  ॥  ४।५४।२१  ॥   

  

इतश्च सर्वथैवमेवेत्याह-- प्रियकाम इति । अस्य जीवितम् तदर्थं त्वन्मातुः
प्रीतिसंपादनप्रयोजनम् गम्यताम् अस्माभिः सार्धमिति शेषः  ॥  ४।५४।२२  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
किष्किन्धाकाण्डे चतुष्पञ्चाशः सर्गः  ॥  ४।५४  ॥   

  


