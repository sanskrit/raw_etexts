+++
title = "००४"

+++


सुमहान्तौ स्वभुजौ प्रगृह्योद्यम्य  ॥  ३।४।१  ॥   

  

क्रोशनप्रकारमाह एष इति  ॥  ३।४।२  ॥   

  

शार्दूलद्वीपिनः सबिन्द्वबिन्दुव्याघ्राः । मां हरते नम इत्युक्ती
रामलक्ष्मणयोः प्रेमातिशयत्वात्  ॥  ३।४।३  ॥   

  

वेगं त्वराम्  ॥  ३।४।४  ॥   

  

बाहुं बभञ्ज । नैतावतापि प्राणहानिरिति न वरदानविरोधः । अभेद्याच्छेद्यत्वं
च प्राणनाशक्षमावयवविशेषपरं बोध्यम् । बभञ्ज मुष्टिप्रहारेणेति शेषः ।
अभेद्याच्छेद्यत्ववरस्तु शस्त्रकरणकतद्विषय इत्यन्ये  ॥  ३।४।५  ॥   

  

संविग्नः खिन्नः  ॥  ३।४।६  ॥   

  

सूदयन्तौ हिंसन्तौ  ॥  ३।४।७  ॥   

  

न ममार वरदानबलादिति भावः  ॥  ३।४।८  ॥   

  

भयेषु भयकालेषु अभयदः स्वगुणादिश्रवणस्मरणकीर्तनादिना  ॥  ३।४।९  ॥   

  

निखनावहे भूमौ गर्ते पातयावहे  ॥  ३।४।१०,११  ॥   

  

प्रदरो गर्तः कण्ठ आक्रम्य गयमिव  ॥  ३।४।१२  ॥   

  

प्रश्रितं शापान्तकालप्राप्तेः प्रश्रयप्राप्तिः  ॥  ३।४।१३  ॥   

  

प्रदरकरणरूपप्राणान्तव्यापारात्पूर्वं रामस्त्वमिति न ज्ञातः  ॥  ३।४।१४
 ॥   

  

इदानीं कथं ते ज्ञानं तत्राह कौसल्येत्यादि । त्वया कौसल्या सुप्रजा इति
त्वं विदितः कौसल्यापुत्र इति ज्ञातो ऽसीत्यर्थः । एवं च कौसल्यायामीश्वरो
ऽवतीर्णो वैदेही च लक्ष्मीर्लक्ष्मणश्च तवांश इति सूचितम्  ॥  ३।४।१५  ॥   

  

एवंज्ञाने कारणमाह अभिशापादिति । तुम्बुरुरहं वैश्रवणेन शप्तः,
तस्माच्छापाद्राक्षसीं तनुं प्रविष्टः, अतो मे ज्ञानशक्तिरस्तीत्यर्थः  ॥ 
३।४।१६,१७  ॥   

  

प्रकृतिं गान्धर्वीम् । प्रकृतक्रोधकारणमाह अनुपस्थीयमानो
ऽवसरेष्वसेव्यमानः । व्याजहारेत्यस्य राक्षसीं तनुं प्रविशेतीति शेषः  ॥ 
३।४।१८  ॥   

  

अनुपस्थाने कारणमाह इतीति । उक्तं शापं तत्प्रतीकारं चोवाचेत्यर्थः ।
शापमुक्तिकालज्ञानजानन्दपारवश्यात्पुनरुक्तिर्न दोषाय ऽ"रम्भासक्तं पुरानघ"
इति पाठे पुनरुक्त्यभाव एव  ॥  ३।४।१९  ॥   

  

स्वं भुवनं स्वं लोकम् "भवनम्" इति पाठान्तरम्  ॥  ३।४।२०  ॥   

  

अध्यर्धयोजने सार्धयोजने  ॥  ३।४।२१  ॥   

  

गतसत्त्वानां गतप्राणानाम् सनातनः परंपराप्राप्तः अत एव कलिराक्षसेषु
यवनेष्वेतद्धर्मप्रवृत्तिः  ॥  ३।४।२२  ॥   

  

उक्तमेव विवृणोति अवटे इति  ॥  ३।४।२३  ॥   

  

न्यस्तदेहो ऽवटनिक्षिप्तदेहः स्वर्गसंप्राप्तः संप्राप्तस्वर्ग इत्यर्थः ।
बभूव तथा भवितुमुद्यतो बभूवेत्यर्थः । यद्वा बभूवेत्यर्धेन
संक्षिप्ततयोक्तस्य विस्तरमाह तच्छ्रुत्वेति । अवटनिक्षेपेण
स्वर्गप्राप्तिं श्रुत्वा  ॥  ३।४।२४  ॥   

  

कुञ्जरस्येव मृतकुञ्जरस्य निखननार्थमिवेत्यर्थः । खन्यतामिति शीघ्रमिति
शेषः, मया तर्कितस्यैतन्मरणोपायस्यानेनापि कथनान्निश्चितत्वेन शीघ्रता
कार्येत्याशयः  ॥  ३।४।२५  ॥   

  

पादेन कण्ठ आक्रम्य तस्थौ श्वभ्राद्दूरपरिलुण्ठनव्यावृत्त्यर्थम्  ॥  ३।४।२६
 ॥   

  

विराधस्य महात्मनः । महात्मनो महाशरीरस्य गन्धर्वत्वप्रत्यापत्त्यभिप्रायेण
रामस्वरूपज्ञानाभिप्रायेण च कविना महात्मन इति प्रयुक्तं वा  ॥  ३।४।२७  ॥   

  

मुक्तकण्ठं श्वभ्रे क्षेपणार्थं रामेण मुक्तकण्ठाक्रमणम्
शङ्कुवत्कठिनकर्णम् उत्क्षिप्य चालयित्वा महास्वनत्वादेव भैरवस्वनत्वं यथा
तथा धन्यो ऽहमतिधन्यो ऽहमिति नदन्तं श्वभ्रे प्राक्षिपत्  ॥  ३।४।२८  ॥   

  

आशुविक्रमौ क्षिप्रकारिणौ संयति स्थिरौ दृढचित्तौ आहवे निर्जितं
बलेनोत्क्षिप्य सञ्चाल्य गर्ते चिक्षिपतुः  ॥  ३।४।२९  ॥   

  

अवध्यतां शस्त्रेणावध्यतां प्रेक्ष्य । "असह्यताम्" इति पाठे
ऽप्यवध्यतामित्येवार्थः । प्रेक्ष्य विचार्य समर्थ्य बिलं संपाद्य तत्र
बिले वधं प्रचक्रतुः मृत्पूरणेनेति शेषः  ॥  ३।४।३०  ॥   

  

उक्तमेवार्थमुपसंहरति स्वयमिति । यथार्थं स्वप्रयोजनोचितम् रामेण कर्त्रा
प्रसह्य स्वयं स्वस्य यो मृत्युरीप्सितस्तमात्मनो मृत्युं प्रसह्योद्दिश्य
। "प्रपद्य" इति पाठे ऽप्ययमेवार्थः । काननचारिणा विराधेन मे वधः
शस्त्रकृतो न भवेदिति निवेदितो ऽभूद्राम इति शेषः  ॥  ३।४।३१  ॥   

  

तदेव भाषितं विराधोक्तं शस्त्रेण मे न मृत्युरित्येवंरूपम्  ॥  ३।४।३२  ॥   

  

प्रहृष्टरूपाविव इवशब्द एवार्थे  ॥  ३।४।३३  ॥   

  

दिवि स्थितौ चन्द्रदिवाकराविव महावने विजह्रतुः । नीलत्वाद्विशालत्वाच्च
वनस्याकाशसादृश्यम् उभावपि चन्द्रवत्कलासंपन्नौ सूर्यवत्प्रतापयुतौ  ॥ 
३।४।३४  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे चतुर्थः सर्गः  ॥  ३।४  ॥   

  


