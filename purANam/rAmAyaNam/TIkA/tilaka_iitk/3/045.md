+++
title = "०४५"

+++


अथ सीता रामविषयशोकनाटनेन लक्ष्मणमुद्वासयति-- आर्तेति । भर्तुः स्वरेण
सदृशं स्वरम् भर्तुः स्वर इत्येव ज्ञात्वेत्यर्थः  ॥  ३।४५।१  ॥   

  

क्रोशतो रामस्य  ॥  ३।४५।२,३  ॥   

  

आज्ञाय शासनम् । "अप्रमत्तेन ते भाव्यमाश्रमस्थेन सीतया"
इत्युक्तमनुचिन्त्येत्यर्थः  ॥  ३।४५।४  ॥   

  

क्षुभिता क्षुभितेव । शत्रुवच्छत्रुयोग्यवृत्तः  ॥  ३।४५।५  ॥   

  

तदेवाह-- यस्त्वमिति । नाभिपद्यसे न प्राप्तो भवसि । मत्कृते
मत्परिग्रहार्थम्  ॥  ३।४५।६,७  ॥   

  

विस्रब्धं विश्वस्तं यथा तथा । "विश्रब्धः" इति पाठान्तरम् । त्वद्रक्षणं
विहाय कथं गच्छामीत्यत्राह किं हीति । यो रामः प्रधानं यस्य स
यत्प्रधानस्त्वमिहागतस्तस्मिन्रामे संशयमापन्ने सति मया तिष्ठन्त्या
त्वद्रक्षणेन जीवन्त्या किं कर्तव्यं भवेत् तदभावे मरणमेव श्रेयः, तद्येन
केनापि भवतु रक्षसा वान्येन जन्तुना वा स्वतो वह्निप्रवेशादिना वेति भावः ।
अत्रायं ध्वनिः राक्षससंहारप्रधानकार्यकरणायागतस्य तव त्वद्भ्रातुर्वा
तस्मिन्कार्ये इह मदवस्थित्या संशयमापन्ने इह जीवन्त्या मया किं कार्यं
भवेत् । सर्वत्रोत्त्पत्तिस्थितिसंहारेषु तव भ्रातुरहमेव सहकारिणी
प्रकृतश्च संहारो ऽत्र मत्स्थित्या न निवर्तत इति  ॥  ३।४५।८,९ ॥   

  

एवं बोधिततत्त्वो ऽपि मानुष्यनाटनेन लोकव्यवाहारानुसाराल्लक्ष्मणो
ऽवददित्याह-- अब्रवीदिति  ॥  ३।४५।१०,११  ॥   

  

न स विद्येत नश्येदेवेत्यर्थः  ॥  ३।४५।१२  ॥   

  

न स विद्येतेत्युक्तम्, तत्र स कस्तत्राह-- यो राममिति  ॥  ३।४५।१३  ॥   

  

बलवतामिन्द्रादीनामपि बलैस्तस्य बलमनिवार्यमधृष्यम्  ॥  ३।४५।१४  ॥   

  

तव त्वया  ॥  ३।४५।१५  ॥   

  

स स्वरो व्यक्तं स्पष्टं तस्य रामस्य न भवति । दैवतः अशरीरदेवतासंबन्धी
कश्चित्स्वर इत्यपि नेत्यर्थः । तदापि शङ्का युक्ता न त्वेवमपीत्यर्थः  ॥ 
३।४५।१६  ॥   

  

किं तर्हि गन्धर्वनगरप्रख्या तद्वन्मिथ्या तस्य रक्षसो मायैव वञ्चनार्थं
तत्कृतो ऽयं स्वर इत्यर्थः । त्वं न्यासरूपतया मयि निक्षिप्तासि, अतस्त्वां
त्यक्तुं नोत्सहे इत्युत्तरेणान्वयः  ॥  ३।४५।१७,१८  ॥   

  

खरस्य निधने रामेण कृते सति जनस्थानवधं जनस्थानवर्तिस्वपरिकररक्षोवधं
प्रतिलक्ष्य कृतवैर इत्यन्वयः । व्याहरन्त्यस्मद्व्यामोहनार्थम्, अतस्त्वां
त्यक्तुं नोत्सहे  ॥  ३।४५।१९  ॥   

  

हिंसैव साधुजनपीडैव विहारो येषां ते तथा । इदं पूर्वान्वयि । अतस्त्वं
रामस्य क्लेशं न चिन्तयेतुमर्हसि  ॥  ३।४५।२०  ॥   

  

अनार्यकरुणारम्भ, अनार्यया कुत्सितया करुणया रामव्यसने ऽपि मद्विषयारम्भो
मद्रक्षणारम्भो यस्य तत्संबोधनम्  ॥  ३।४५।२१  ॥   

  

ते रामव्यसनप्रियत्वेन । अत्र रामव्यसनं रामस्य प्रतिज्ञातार्थस्य
सर्वरक्षोवधरूपस्य हानिस्तत्प्रियत्वेनेति गूढं तात्पर्यम् । अत एषा
मद्विषया करुणानायां कुत्सिता । प्रधानकार्यविरोधित्वादिति बोध्यम्  ॥ 
३।४५।२२  ॥   

  

अथ पुनर्नटवदाह नैवेत्यादि । सपत्नेषु ज्ञातित्वात्  ॥  ३।४५।२३  ॥   

  

सुदुष्टः सुतरां दुष्टहृदयः  ॥  ३।४५।२४  ॥   

  

तन्न सिध्यति मत्परिग्रहरूपम्  ॥  ३।४५।२५  ॥   

  

उपसंश्रित्योपयुज्य  ॥  ३।४५।२६२८  ॥   

  

अप्रतिरूपमत्यन्तानुचितम्  ॥  ३।४५।२९  ॥   

  

तीक्ष्णाः क्रूराः भेदकराः । "कुञो हेतुः" इति टः । सुतभ्रातृपित्रादेरिति
शेषः  ॥  ३।४५।३०  ॥   

  

वनेचराः देवा इति शेषः  ॥  ३।४५।३१  ॥   

  

यत्परुषमुक्तस्तदुपशृण्वन्त्विति योजना । यद्यस्मान्मामेवं
वागगोचरदुर्भाववन्तं विशङ्कसे तत एव दोषादद्य विनश्यन्तीमासन्नविनाशां
विपरीतमतिं त्वा त्वां धिगित्यर्थः । अत्र नशेर्नाशेच्छार्थः तेन
राक्षसकुलस्य नाशेच्छावतीं त्वां धिक् । यतो यदर्थं मामेवं विशङ्कसे वदसि
इति गूढम् । यद्वा विनश्यन्तीं शक्तितया प्रतिक्षणं परिणामरूपेण
विनश्यन्तीं त्वां धिक् । यन्मां त्वदस्पृष्टं त्वदाक्रमणायोग्यमेवं
विशङ्कसे । त्वदाक्रान्तेषु किलैवं संभावनेति  ॥  ३।४५।३२  ॥   

  

पुनर्वेषानुसारेणाह-- स्त्रीत्वदिति । स्त्रीत्वाद्दुष्टस्वभावेन क्रौर्येण
युता त्वं गुरुवाक्ये ज्येष्ठनियोगे स्थितं मामेवं ब्रूषे इति शेषः । अतो
यव काकुत्स्थस्तव गच्छामि गमिष्ये ते स्वस्त्यस्तु । सर्वत इति शेषः  ॥ 
३।४५।३३  ॥   

  

यानि घोराणि निमित्तानि मे प्रादुर्भवन्ति तस्त्वत्पीढां शङ्कमानो ऽहं
रामेण सह पुनरागतस्त्वां पश्येयम् । एतदपि संभवेदित्यर्थः  ॥  ३।४५।३४  ॥   

  

किमनेन सामान्यपुरुषप्रसङ्गः शङ्क्य इति मन्यमाना स्वादार्ढ्यं प्रकाशयति--
लक्ष्मणेनेति  ॥  ३।४५।३५  ॥   

  

आबन्धिष्ये । रज्ज्वा कण्ठमिति शेषः । विषमे भृग्वादिविषमे स्थित्वा । ततः
प्रपातेनेति शेषः  ॥  ३।४५।३६  ॥   

  

सर्वथा कर्तव्यमर्थमाह-- प्रवेक्ष्यामि हुताशनम् । अत एवात्र
वाशब्दानुक्तिः । अनेन साक्षाद्रावणगृहं न गमिष्यामि, किं त्वहं
स्वरूपेणाग्रौ स्थित्वा माययैव तद्धस्तं गमिष्यामीति ध्वनितम् । तदुक्तं
कूर्मपुराणे-- "रामस्य सुभगां भार्यां रावणो राक्षसेश्वरः । सीतां
विशालनयनां चकमे कालनोदितः  ॥  गृहीत्वा मायया वेषं चरन्तीं विजने वने ।
समाहर्तुं मनश्चक्रे तापसः किल कामिनीम् । विज्ञाय सा च तद्भावं स्मृत्वा
दाशरथिं पतिम् ।" तद्भावं लङ्कायामेव हृदि कृतम् तापसो भूत्वा हरिष्यामीति
भावमित्यर्थः । "जगाम शरणं वह्निमावसथ्यं शुचिस्मिता  ॥  प्रपद्ये पावकं
देवं साक्षिणं विश्वतोमुखम् । आत्मानं दीप्तवपुषं सर्वभूतहृदि स्थितम्  ॥ "
इत्याद्यष्टश्लोकानुक्त्वा "इति वह्न्यष्टकं जप्त्वा रामपत्नी यशस्विनी ।
ध्यायन्तीं मनसा तस्थौ राममुन्मीलितेक्षणा । अथावसथ्याद्भगवान्हव्यवाहो
महेश्वरः ।  

आविरासीत्सुदीप्तात्मा तेजसा निर्दहन्निव  ॥  सृष्ट्वा मायामयीं सीतां स
रावणवधेच्छया । सीतामादाय रामेष्टां पावको ऽन्तरधीयत  ॥  कृत्वा तु रावणवधं
रामो लक्ष्मणसंयुतः । समादायाभवत्सीतां शङ्काकुलितमानसः  ॥  सा प्रत्ययाय
भूतानां सीता मायामयी पुनः । विवेश पावकं दीप्तं ददाह ज्वलनो ऽपि ताम्  ॥ 
दग्ध्वा मायामयीं सीतां भगवानुग्रदीधितिः । रामायादर्शयत्सीतां पावको ऽसौ
सुरप्रियः  ॥  एतत्पतिव्रतानां वै माहात्म्यं कथितं मया । स्त्रीणां
सर्वाधिशमनं प्रायश्चित्तमिदं स्मृतम्  ॥ " इत्युत्तरखण्डे
चतुस्त्रिंशेऽध्याये अनेन स्त्रीणां जातिभ्रंशकरापदि अग्निप्रवेशो न दोषाय
सर्वप्रायश्चित्तं चेति ध्वनितम् । कदाप्यन्यं पुरुषं न स्पृशे इत्यन्वयः ।
अत्र पत्यसांनिध्य इति शेषः । तेन विराधस्पर्शेऽपि न हानिः तदा
पतिसंनिधानात् । किं च साक्षाद्भगवतीस्पर्शे रावणो विराधवत्तत्क्षणादेव
म्रियेत, एवं च सर्वराक्षसवधो न स्यादिति मायासीतारचना । किं चास्य कार्यं
हनुमत्पुच्छाग्निना लङ्कादाहः । अन्यथा रावणवशेन लोकपालाग्निना कथं
तन्नगरदाहः स्यात् । एतच्छक्तिप्रवेशे न तु तत्कार्यसामर्थ्यं तस्येति
मन्तव्यम् । किञ्चैवं प्रतिज्ञाय रावणस्पर्शे जगन्मातुः प्रतिज्ञाभङ्गः
स्यात्  ॥   

३।४५।३७  ॥   

आश्रुत्य लक्ष्मणं प्रति प्रतिज्ञाय दुःखात्सकलकरणतापादिव । उदरं
प्रजघानेत्यनेन सर्वरक्षोमरणं विना न मे उदरपूर्तिरिति सूचितम् । अन्यथा
शोके वक्षआघातस्यैव स्त्रीषु प्रसिद्धधा सङ्गतिः स्यात्  ॥  ३।४५।३८  ॥   

  

विमनाः सौमित्रिस्तां रुदन्तीमार्तस्येव कृतरूपामालोक्य लोकानुसारत
आश्वासयामास । सा च तं न किञ्चिदुवाच । आश्वासनव्याजेन गमनविलम्बं करोतीति
कोपेनेति शेषः  ॥  ३।४५।३९  ॥   

  

अभिवाद्य मनसेति शेषः । किञ्चिदभिप्रणम्येति कायिकः स उक्तः । अत्र
किञ्चिदित्यनेन कोपः सूचितः । यद्यपि कोपे ऽपि यथोचितव्यवहारत्यागो
लक्ष्मणस्यानुचितस्तथापि प्रतिज्ञोत्तरं तथैव स्वच्छायां सन्दर्श्य तस्या
अग्निप्रवेशोद्यमेन छायाबुद्ध्या किञ्चित्प्राञ्जलित्वं किञ्चिदेव
नमनमित्यनेन सूचितम् । कथमेनां रामेण विना त्यक्ष्यामीति बहुशो ऽवेक्षमाणो
ऽग्निं प्रविष्टा न वेति च वीक्षमाणः  ॥  ३।४५।४०  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे पञ्चचत्वारिंशः सर्गः  ॥  ३।४५  ॥   

  


