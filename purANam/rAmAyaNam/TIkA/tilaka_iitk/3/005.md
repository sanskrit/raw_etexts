+++
title = "००५"

+++


समाश्वास्य समाश्वस्येव । विराधाद्भीतामिवेति शेषः  ॥  ३।५।१  ॥   

  

इदं वनं कष्टं पीडाजनकं दुर्गं विषमं क्रमणायोग्यं च वयं चेतः पूर्वं कदापि
वनगोचरा न स्मः कदापीदृशं वनं न दृष्टं यस्मात्  ॥  ३।५।२  ॥   

  

अतः शीघ्रं शरभङ्गं गच्छामहे गच्छाम इत्यर्थः । इत्युक्त्वेति शेषः  ॥ 
३।५।३ ॥   

  

भावितः शुद्ध आत्मा यस्य तस्य समीपे महदद्भुतं ददर्श  ॥  ३।५।४  ॥   

  

तदेवाह विभ्राजमानमिति । वपुषा वपुःकान्त्या विबुधानुगं देवानुचरम्,
बहुव्रीहिः  ॥  ३।५।५  ॥   

  

वसुधामसंस्पृशन्तं रथादवरुह्यापीति शेषः । विबुधेश्वरं शक्रम्
अतिशयप्रभावदाभरणं विरजस्कमम्बरं धर्तुं शीलं यस्य तम्  ॥  ३।५।६  ॥   

  

तद्विधैस्तद्विधाभरणादिमद्भिः हरितैः श्यामवर्णैस्तादृशं रथं च ददर्श  ॥ 
३।५।७ ॥   

  

पाण्डुराभ्रस्येव घना अधिका प्रख्या कान्तिर्यस्य तत्  ॥  ३।५।८  ॥   

  

चामरव्यजने वालव्यजने रुक्मं स्वर्णम्, महाधने रत्नयुतत्वाद्बहुमूल्ये  ॥ 
३।५।९११  ॥   

  

उक्तलक्षणे वासवे शरभङ्गेन संभाषमाणे तु तं शतक्रतुं दृष्ट्वा ज्ञात्वा
रामो ऽब्रवीत् । उक्तस्यैव प्रपञ्चः रामो ऽथेति । उद्दिश्य हस्तेन
निर्दिश्य दर्शयत अदर्शयतेत्यर्थः  ॥  ३।५।१२,१३  ॥   

  

पुरु बहु यथा तथा यज्वभिराहूयते यागायेति पुरुहूतः नो ऽस्माभिः  ॥ 
३।५।१४ ॥   

  

शतं शतम् अष्टदिक्ष्विति शेषः । शतशब्दो ऽनन्तवाची  ॥  ३।५।१५  ॥   

  

विस्तीर्णविपुलान्यतिशयेन विशालान्युरांसि येषां ते आयता दीर्घाः शोणांशूनि
शोणप्रभानि वसनानि येषाम् "शोणाश्मवसनाः" इति पाठे पद्मरागसदृशवसना
इत्यर्थः । "शोणांशु "इत्येव प्राचीनः पाठ इति कतकः  ॥  ३।५।१६  ॥   

  

ज्वलनसंनिभा दीप्तिमात्रेण  ॥  ३।५।१७  ॥   

  

एतद्धि पञ्चविंशतिवर्षप्रमाणकम् नित्यदेत्यार्षम् ये इमे देवा यथा
यादृशशुभदर्शनवयस्का दृश्यन्ते एतदेवैषां नित्यदा वय इति पूर्वेण संबन्धः
 ॥  ३।५।१८ ॥   

  

यावज्जानामि ज्ञास्यामि तावत्तिष्ठेत्यन्वयः । क एष रथे इन्द्रत्वेनानुमितो
ऽपि प्रमाणान्तरेणापि ज्ञातव्य इत्यर्थः  ॥  ३।५।१९  ॥   

  

उक्तानुवादपूर्वं व्यापारान्तरोपदेशः तमेवमित्यादि । इहैव स्थीयतामिति
एवमुक्तत्वेत्यर्थः  ॥  ३।५।२०  ॥   

  

अनुज्ञाप्य गमनाय कृतानुमतिकं कृत्वा  ॥  ३।५।२१  ॥   

  

यावदसौ मां नाभिभाषते तावन्मां निष्ठां स्थानान्तरं स्वर्गं वा नयत मया सह
गच्छत । ततो वनचारित्वाद्धेतोर्मा मामद्रष्टुमर्हति द्रष्टुं
नार्हतीत्यर्थः । अ इति निषेधार्थमव्ययं पृथक्पदम् । विपदीव स्थितेनैव
वैभवस्य दर्शनमनुचितमित्यर्थः  ॥  ३।५।२२  ॥   

  

कृतार्थं निस्तीर्णविपदम् जितवन्तम् रावणमिति शेषः । तदा वैभवयुक्तमिमं
द्रक्ष्यामीति शेषः । कतकस्त्वेतत्पद्यं प्रक्षिप्तमित्याह तद्वृथैव,
मद्रीत्या व्याख्याने सर्वसामञ्जस्यात् । रामो यावन्मां नाभिभाषते
तावत्कर्मणो रावणवधस्य निष्ठां समाप्तिं नयत । ततो मां द्रष्टुमर्हति ।
अन्यैः सुदुष्करं महत्कर्म तेन कर्तव्यमस्ति रावणवधरूपम्, अतस्तत्करणेन
कृतार्थं कृतदेवप्रयोजनं रावणजयिनं द्रष्टास्मि इति तीर्थव्याख्याने ।
संप्रत्यदर्शनहेतुस्तु पूर्वोक्त एवोपरितो बोध्यः  ॥  ३।५।२३  ॥   

  

अथ वज्रीति । देवैरालापोत्तरं तं तापसं शरभङ्गमामन्त्र्य मानयित्वा संपूज्य
च दिवं ययौ  ॥  ३।५।२४  ॥   

  

सपरिच्छदः स्त्रीभ्रातृसहितः  ॥  ३।५।२५  ॥   

  

पादौ संगृह्य राम ईश्वरो ऽपि ब्राह्मणा एवं पूज्या इत्यन्याञ्शिक्षयितुमेवं
चकार । तदनुज्ञाता आसनावस्थानाय कृतानुमतिकाः अत एव लब्धवासा
लब्धवासस्थानाः निमन्त्रिता भोजनाद्यर्थम् तादृशा निषेदुः  ॥  ३।५।२६  ॥   

  

शक्रोपयानमिन्द्रागमनप्रयोजनम्  ॥  ३।५।२७  ॥   

  

निवेदनप्रकारमाह मामेष इति । उग्रेण तपसा मया जितं ब्रह्मलोकमेष वरद
इन्द्रो ब्रह्माज्ञया मां निनीषति, यद्वा देवेन्द्रवेषधारी ब्रह्मैवायम्
अकृतात्मभिरननुष्ठितभगवदुपासनैः  ॥  ३।५।२८  ॥   

  

तर्हि किमिति विलम्बितं तत्राह अहमिति । ज्ञात्वा योगचक्षुषा न गच्छामि
योगसिद्ध्या स्वेच्छया देहत्यागात्त्वां प्रियातिथिमतिप्रियमतिथिम्  ॥ 
३।५।२९  ॥   

  

त्वया समागम्य त्वत्समागमश्च सकृदपि संवृत्त
एतावत्कालपर्यन्तानुष्ठितोपासनातो ऽधिकफलद इति भावः । त्रिदिवमवरं परं च,
परो ब्रह्मलोकः  ॥  ३।५।३०  ॥   

  

समागमस्य । यथा ऽधिकफलता भवति तथा करोति अक्षया इति । के ते लोकास्तत्राह
ब्राह्मया इति । उभयत्र ष्यञ् आर्षः । ब्रह्मलोका नाकपृष्ठलोकाश्च जिता
मामकास्तान्प्रगृह्णीष्व स्वकृतत्वेनाङ्गीकुरुष्व । अनेन सर्वकर्मणां
भगवदर्पणमकरोदिति सूचितम् । "कामतो ऽकामतो वापि यत्करोमि शुभाशुभम् ।
तत्सर्वं त्वयि संन्यस्तं त्वत्प्रयुक्तः करोम्यहम्  ॥  नाहं कर्ता
सर्वमेतद्ब्रह्मैव कुरुते तथा । एतद्ब्रह्मार्पणं
प्रोक्तमृषिभिस्तत्त्वदर्शिभिः  ॥ " इति कौर्मोक्तिः ।
भगवत्यर्पितधर्माणामनन्तफलत्वं गीतादिषु स्पष्टमेव मुक्तिपर्यवासयित्वात्
 ॥   

३।५।३१,३२  ॥   

अहमेवेति । तपसेत्यर्थः त्वद्दत्तप्रतिग्रहे नाहमधिकारीत्यापाततो ऽर्थः,
वास्तवस्तु ऋषेः परमभक्तस्यानुग्रहाय तदर्पितधर्माङ्गीकारमाह भगवान्--
अहमेवेति । मयि न्यासत्वेन
स्थापितनिमांस्त्वदर्जितान्सर्वाँल्लोकांस्तुभ्यमहमेवाहरिष्यामि
प्रापयिष्यामीत्युक्त्वेतरजनाप्रतारणायाह आवासं त्विति ।
प्रदिष्टमुपदिष्टम्  ॥  ३।५।३३,३४  ॥   

  

इहारण्ये वसति । अदूरे इति शेषः  ॥  ३।५।३५  ॥   

  

प्रतिस्रोताम् आबन्तत्वमार्षम् । मन्दकिनीं तामिव पुण्यां तन्नामिकां वा
चित्रकूटस्थेयमेव प्रतिस्रोतसं कृत्वा व्रज । पूर्ववाहिन्यां पुरुषेण
पश्चिमाभिमुखतया गमने प्रतिस्रोतस्त्वं भवति । पुष्पवल्लघु उडुपवहा उडुपं
प्लवः पुष्पसमूहवहामिति वा  ॥  ३।५।३६  ॥   

  

एष पन्था इति मार्गोपदेशः । अथ ऋषिर्भगवत्प्रार्थितस्योत्तरं दत्त्वा
स्वाभीष्टं भगवन्तं प्रार्थयते मुहूर्तं तात पश्य माम् । अयं कृतार्थो
भवत्वित्यभिध्यानपूर्वकं कटाक्षेणेति शेषः । तातेति गूढं जगज्जनकेत्यर्थमपि
गात्राणि गात्रावयवान्  ॥  ३।५।३७  ॥   

  

ततो ऽग्निं स इति । "वृद्धः शौचक्रियालुप्तः प्रत्याख्यातभिषक्क्रियः ।
आत्मानं घातयेद्यस्तु भृग्वग्न्यनशनाम्बुभिः  ॥ "
इत्युक्तेऽग्निप्रवेशेऽन्त्येष्टिमार्गेणाग्निं समाधाय
मन्त्रवत्तदुक्तमन्त्रैर्हुत्वा चाग्निप्रवेशोक्तमन्त्रैरुपनिषदुक्तैः
प्रविवेश  ॥   

३।५।३८  ॥   

तस्येति । तस्य शरभङ्गस्य रोमादीनि वह्निर्ददाहेति शेषः  ॥  ३।५।३९  ॥   

  

स्वर्गारोहणार्थं दिव्यशरीरपरिग्रहमग्निप्रवेशस्य पूर्वकृतोपासनस्य च
फलभूतमाह स चेति  ॥  ३।५।४०  ॥   

  

आहिताग्निलोकाः "कर्मणा पितृलोकः" इति श्रुताश्चन्द्रप्रदक्षिणाः ऋषिलोका
"विद्यया देवलोकः" इति श्रुताः सूर्यप्रदक्षिणाः । देवानामाजानदेवानां
ब्रह्मविष्णुरुद्राणां च लोकाः, यान्ध्रुवः प्रदक्षिणं करोति । ततो
ब्रह्मलोकं तुर्यं व्यरोहतारूढवान्  ॥  ३।५।४१  ॥   

  

पितामहं ब्रह्मादित्रयसमष्टिरूपम्  ॥  ३।५।४२  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽरण्यकाण्डे पञ्चमः सर्गः  ॥  ३।५  ॥   

  


