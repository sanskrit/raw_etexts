+++
title = "०३०"

+++


अथेति । कौशिकं वचो ऽब्रूतामित्यन्वयः  ॥  १।३०।१  ॥   

  

तौ निशाचरौ संरक्षणीयौ यज्ञसंरक्षणाय निवारणीयौ । गहादित्वाच्छः । तत्क्षणं
स क्षणो यथा नातिवर्तेत नातिक्रमेत तथा ब्रूहीत्यन्वयः  ॥  १।३०।२,३  ॥   

  

एवं विश्वामित्रे पृष्टे दीक्षया तस्य मौनित्वादृषय ऊचुः अद्येति ।
मौनित्वं च गमिष्यति । अद्यापि दीक्षितत्वान्मौन्ये वातः परमपि
षड्रात्रपर्यन्तं मौनित्वं प्राप्स्यतीत्यर्थः  ॥  १।३०।४,५  ॥   

  

यत्तौ सन्नद्धौ । परमधन्विनावित्यार्षम् । विश्वामित्रं तद्यज्ञम्  ॥ 
१।३०।६  ॥   

  

काले पञ्चाहोरात्रलक्षणे । षष्ठे ऽहन्यागत इति च्छेदः । प्राप्त इत्यर्थः ।
यद्वा षष्ठे ऽहनि गते । रात्रावित्यर्थः । यत्तः सज्जः । समाहित
एकाग्रचित्तः  ॥  १।३०।७  ॥   

  

उपाध्यायो ब्रह्मा । पुरोहित उपद्रष्टा । इदमृत्विगन्तराणामप्युलक्षणम् ।
इदं ज्वलनं "राक्षसागमनसूचक उत्पात" इत्याहुः  ॥  १।३०।८  ॥   

  

दर्भसहितचमसस्रुग्वती । समित्कुसुमोच्चयैश्च सहिता । इदं वेदीज्वलनं
यज्ञोद्देश्यकम्  ॥  १।३०।९  ॥   

  

सम्प्रवर्तते स्म । आकाशे महाञ्छब्दः प्रादुरासीच्च  ॥  १।३०।१०  ॥   

  

यथा प्रावृषि गगनमावार्य गगनमावृत्य महाशनिमहागर्जमहावर्षादिविचित्रकारी
दृश्यते, तथा मायां प्रकटीकुर्वाणौ राक्षसावभ्यधावताम्  ॥  १।३०।११  ॥   

  

कौ तौ का च सा मायेत्यत्राह मारीच इत्यादि । अवासृजन्ववृषुः  ॥  १।३०।१२
 ॥   

  

समुक्षिताम् । अभ्याश इति शेषः । अभिद्रुतो ऽभितः शालां
प्रधावंस्तत्रादृष्ट्वा ततो दिवि तानपश्यत्  ॥  १।३०।१३  ॥   

  

आपतन्तौ स्वसम्मुखमागच्छन्तौ  ॥  १।३०।१४  ॥   

  

मानवास्त्रसमाधूतान्करिष्यामि पश्येति योजना  ॥  १।३०।१५  ॥   

  

ईदृशान्स्थितायुःशेषान्दुर्बलान्वा  ॥  १।३०।१६  ॥   

  

परमोदारम् परमश्रेष्ठम्  ॥  १।३०।१७  ॥   

  

स तेनेति । स मारीचः । सागरसम्प्लवे समुद्रमध्ये  ॥  १।३०।१८  ॥   

  

विचतनम् चैतन्यरहितम्, अत एव निघूर्णमानम् । शीतेषुरिति
मानवास्त्रनामान्तरम् । दृश्य दृष्ट्वा  ॥  १।३०।१९  ॥   

  

शीतेषुं शीतेष्वित्यपरनामकं मानवास्त्रम् । मनुसंहितम् मनुप्रयुक्तम् ।
वियुज्यते । वियोजयतीति यावत्  ॥  १।३०।२०२२  ॥   

  

निजघान । दूरोत्सारणपूर्वकं नाशनं वायव्यास्त्रफलं बोध्यम्  ॥  १।३०।२३,२४
 ॥   

  

निरीतिका निराबाधाः  ॥  १।३०।२५  ॥   

  

सत्यम् कृतम् । अन्वर्थनामकं कृतमित्यर्थः  ॥  १।३०।२६  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
त्रिंशः सर्गः  ॥  ३०  ॥   

  


