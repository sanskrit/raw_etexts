+++
title = "००३"

+++


श्रुत्वेति । नारदात्काव्यविषयं रामचरितरूपं वस्तु श्रुत्वा समग्रं
प्रकाशरहस्यसहितं कुर्विति च ब्रह्ममुखाच्छ्रत्वा तस्य धीमतो रामस्य
यद्वृत्तं चरितं सरहःप्रकाशं तद्भूयः पुनर्व्यक्तं साक्षात्कारविषयो यथा
भवति तथा कर्तुमन्वेषते उद्युङ्क्ते स्मेति शेषः । धर्मार्थेति
त्रिवर्गोपलक्षणं फलत्वेन तत्सहितम् । हितम् मोक्षफलकम्  ॥  १।३।१  ॥   

  

उद्योगमेवाह उपेति । आचम्येत्यर्थः । सम्यक्स्मृत्युक्ताचमनरीत्या
इदमन्येषामपि प्रायत्यसम्पादकानामुपलक्षणम् । प्रागग्रेषु दर्भेषु स्थित्वा
धर्मेण योगजेन ब्रह्मप्रसादरूपेण च गतिं रामादीनां चरितरूपामन्वेषते
ऽतियत्नेन पश्यति स्म  ॥  १।३।२  ॥   

  

रामेत्यादि । श्लोकद्वयमेकं वाक्यम् । भार्याकौसल्याद्यास्तत्सहितेन दशरथेन
रामादिभिश्च यत्प्राप्तं सम्बद्धं चरितं राज्यपालनादिरूपं हसितादिरूपं च
तत्सर्वं तत्र समाधौ तत्त्वतो धर्मवीर्येण योगजबलेन पश्यति स्म  ॥  १।३।३,४
 ॥   

  

अयोध्यावासकालिकं वृत्तं निरीक्ष्य तदनन्तरं वनकालिकं च निरीक्षितमित्याह
स्त्रीतृतीयेनेति । द्वितीयो लक्ष्मणः । तत्सर्वं चेति चस्य
तदुत्तरकालिकमुत्तरकाण्डस्थं चेत्यर्थ इत्यपरे  ॥  १।३।५  ॥   

  

नेदं दर्शनं स्वप्नवदित्याह तत इति । पूर्वाचरितयोगाभ्यासादित्यर्थः ।
योगम् समाधिम् । तत्र समाधौ पुरा पश्यति अपश्यदित्यर्थः । यन्निर्वृत्तं
जातम् इदमुपलक्षणम् । यच्च भावि तच्चरित्रं पश्यति स्मेति यावत्  ॥  १।३।६
 ॥   

  

तदिति । धर्मेण योगजेन अत एव महामतिः । तत्सर्वमतीतमनागतं च तद्विषयं
काव्यम् । अभिरामस्येत्यनेन तादृशकाव्यकरणस्य रागप्राप्तोक्ता  ॥  १।३।७
 ॥   

  

कामेति । कामरूपो यो ऽर्थः पुरुषार्थस्तद्रूपेण गुणेन फलेन युक्तं
धर्मार्थरूपपुरुषार्थफलेन विस्तरवत् विस्तरेण तदुभयप्रतिपादकं तद्दातृ
चेत्यर्थः । रत्नैः काव्यगुणालङ्कारव्यङ्ग्यैराढ्यम् पूर्णम् ।
सर्वश्रुतीनां मनोभूताः सारभूता उपनिषदस्तासां हरं तदर्थप्रतिपादकम्, तेन
मोक्षफलकत्वम् । व्याख्यानान्तरं त्वचमत्कारीत्युपेक्षितम्  ॥  १।३।८  ॥   

  

स इति । रघुवंशस्य तद्वंशावतीर्णरामस्य नारदकथनक्रमेणैव तच्चरितं
तत्प्रतिपादकं काव्यं चकारेत्यर्थः  ॥  १।३।९  ॥   

  

विस्तरेण वर्णनीयानर्थान् "इष्टं हि विदुषां लोके समासव्यासधारणम्"
इत्युक्तेः समासेन सङ्क्षेपेणाह जन्मेत्यादिना । वीर्यं स्वयमक्षतस्य
पराभिभवसामर्थ्यम् । सर्वानुकूलतां सर्वेषामनुवर्तनरूपां प्रियतां
विश्लेषासहत्वपर्यवसायिनी वस्तुसौन्दर्यबलाद्विषयलाभे
ऽप्यनिवर्त्याविद्यमानानामपि दोषाणामदर्शनकरी, व्यसनसहस्रसम्पाते
ऽप्यनिवर्त्या या अनुपस्कृतवस्तुमात्रालम्बिनीच्छा प्रेमपदवाच्या
तद्विषयताम् । एवं भगवति रामे मायाशबले जातं प्रेम चित्तशुद्धिद्वारा
शुद्धविषयं प्रेमोत्पाद्य निदिध्यासनद्वारा मुक्तिजनकज्ञानपर्यवसायीति
बोध्यम् । क्षान्तिम् "उच्यमानो ऽपि परुषं नोत्तरं प्रतिपद्यते"
इत्युक्तरूपाम् । सौम्यतामक्रूरदर्शनताम्  ॥  १।३।१०  ॥   

  

नानेति । विश्वामित्रसहायने विश्वामित्रेण सह गमने तदुपस्थितिकाले सभायां
मार्गे गमनकाले च चित्राः नाना कथाः अन्याश्च कथा योगवासिष्ठोक्ता
ब्रह्मप्रतिपादिकाः कथा अत्र ग्रन्थे उक्ता गङ्गादिकथाश्चेत्यर्थः ।
एतेनात्र श्लोके नानेत्यन्या इति च व्यर्थमित्यपास्तम् । जानक्याश्चेति
चेनोर्मिलादिसङ्ग्रहः  ॥  १।३।११  ॥   

  

रामेति । द्वितीयः परशुरामः । गुणान्विनयजयरूपान्  ॥  १।३।१२  ॥   

  

विघातं चेति । विवासनम् वनं प्रति प्रस्थापनम् । परलोकस्य चाश्रयम्
परलोकगमनम्, मरणमिति यावत्  ॥  १।३।१३  ॥   

  

प्रकृतीनामिति । प्रकृतीनां वञ्चनपूर्वकविसर्जनमयोध्यां प्रति परावर्तनम् ।
निषादाधिपो गुहः । सूतः सुमन्त्रः  ॥  १।३।१४  ॥   

  

गङ्गाया इति । अभ्यनुज्ञानम् सम्मतिः  ॥  १।३।१५  ॥   

  

वास्त्विति । वास्तुकर्म चित्रकूटे गृहनिर्माणम् । निवेशम् तत्र गृहे
ऽवस्थानम् । प्रसादनम् भरतकर्तृकम्  ॥  १।३।१६  ॥   

  

पादुकेति । श्रेष्ठपादुकयोर्भरतकृतमभिषेकम् । नन्दिग्रामस्य नितरामतिशयेन
वासनम्, भरते तत्र गते सर्वप्रजास्तत्रैव वासं कृतवत्य इत्यर्थः  ॥  १।३।१७
 ॥   

  

दर्शनमिति । अनसूयासमास्यामनसूयया सह सीतायाः समास्या सहासनम् ।
यद्यप्येतद्विराधवधात्पूर्वमेव तथापि क्रमे
तात्पर्याभावाद्व्यत्ययेनाभिधानम् । अङ्गरागश्चन्दनादिः  ॥  १।३।१८  ॥   

  

दर्शनमिति । अगस्त्यसकाशाद्धनुषो ग्रहणम्  ॥  १।३।१९  ॥   

  

वधमिति । उत्थानम् जानकीहरणोद्योगम्  ॥  १।३।२०२२  ॥   

  

ऋष्येति । प्रत्ययोत्पादनम् शालभेदादिभिः सुग्रीवस्य विश्वासजननम् ।
विग्रहम् युद्धम्  ॥  १।३।२३  ॥   

  

वालीति । सुग्रीवप्रतिपादनम् सुग्रीवस्य राज्ये स्थापनम् । समयम् शरदि
यात्रा कर्तव्येति रामसुग्रीवयोः सङ्केतम् । वर्षेति ।
वर्षाकालिकवासाङ्गीकरणम्  ॥  १।३।२४  ॥   

  

कोपमिति । उपसङ्ग्रहम् वानराणां मेलनम् । पृथिव्याश्च निवेदनम् सुग्रीवेण
वानरान्प्रति पृथ्वीसंस्थानकथनम्  ॥  १।३।२५  ॥   

  

अङ्गुलीयकदानम् रामकर्तकं हनुमति । प्रायोपवेशनं प्रायेणानशनेन
वानराणामुपवेशनं समुद्रसमीपे वासः  ॥  १।३।२६२८  ॥   

  

एकस्यापि विचिन्तनमसहायस्य कर्तव्यार्थविचारं चेत्यर्थः । अवरोधो
ऽन्तःपुरम्  ॥  १।३।२९  ॥   

  

यानम् गमनम्  ॥  १।३।३०  ॥   

  

अभिज्ञानम् रामदत्ताङ्गुलीयकम्  ॥  १।३।३१,३२  ॥   

  

ग्रहणमिति । लङ्काया दाहेन तत्रत्यानामाक्रन्दनं लङ्कादाहे
हनुमद्गर्जनमित्यर्थो वा । "अभिमर्दनम्" इति पाठे लङ्काया दाहेनाभितो
मर्दनमित्यर्थः । प्रतिप्लवनम् पुनः सागरोत्तरणम्  ॥  १।३।३३  ॥   

  

मणिनिर्यातनम् सीताया दत्तस्य स्वशिरोरत्नस्य राघवे दानम् ।
नलसेतोर्नलनिर्मितसेतोः  ॥  १।३।३४  ॥   

  

प्रतारम् । सेनाया इति शेषः  ॥  १।३।३५  ॥   

  

निबर्हणम् मारणम् । अरे रावणस्य  ॥  १।३।३६  ॥   

  

अयोध्यायाश्च गमनम् तदुद्देश्यकं गमनम्  ॥  १।३।३७  ॥   

  

रामाभिषेकाभ्युदयम् रामाभिषेकोत्सवम् । सर्वत्र चकारेत्यनुकृष्यते  ॥ 
१।३।३८  ॥   

  

अनागतं चेति । यत्किञ्चिदित्यनेन सीताविसर्जनात्पूर्वकालिकस्य
भूयस्त्वमनन्तरकालस्याल्पता द्योत्यते तत्सर्वमुत्तरे सर्वतो विशिष्टे
काव्ये चकार निबबन्धेत्यर्थः  ॥  १।३।३९  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
तृतीयः सर्गः  ॥  ३  ॥   

  


