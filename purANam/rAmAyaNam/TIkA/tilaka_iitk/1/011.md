+++
title = "०११"

+++


एवं सनत्कुमारोक्तकथां तत्प्रसङ्गे ऋष्यशृङ्गानयनकथां च
साम्प्रतिकीमुक्त्वा तदानयनार्थं महाराजेनैव गन्तव्यमिति
बोधयितुमनेकयुगवृद्धः सुमन्त्रः पुनरपि तदर्थगर्भां सनत्कुमारोक्तां कथामाह
भूय एवेति । देवप्रवरः सनत्कुमारः । यथेति यदित्यर्थे  ॥  १।११।१  ॥   

  

सत्यप्रतिश्रवः सत्यप्रतिज्ञः  ॥  १।११।२  ॥   

  

अङ्गेति । अङ्गराजो रोमपादः । तस्य दशरथस्य । अस्य रोमपादस्य  ॥  १।११।३
 ॥   

  

को ऽसावङ्गराज इत्यत्राह पुत्र इति । अङ्गस्याङ्गनामकस्य । तम् रोमपादं
गमिष्यति । ऋष्यशृङ्गानयनार्थमिति शेषः । तमित्यस्य प्रतीति शेषः  ॥  १।११।४
 ॥   

  

गमनप्रयोजनमाह अनपत्य इति । आहरेत निर्वहेत् । चकारेण धर्माद्यर्थं च  ॥ 
१।११।५  ॥   

श्रुत्वेति । अस्य राज्ञो दशरथस्यैतद्वाक्यं श्रुत्वा मनसा च
तस्यावश्यकर्तव्यतां विचिन्त्य निश्चित्य पुत्रवन्तं शान्ताभर्तारं
प्रदास्यत इत्यन्वयः । पुत्रवन्तमित्यनेन "जातपुत्रः कृष्णकेशो
ऽग्निनादधीत" इति विद्युक्तमग्न्याधानादिकारित्वं सुचितम् ।
तेनाहिताग्नित्वेनार्त्विज्याधिकारस्तस्योक्तः । शान्तासहितं
भर्तारमित्यर्थकेन शान्ताभर्तारमित्यनेन शान्तासाहित्यमपि सूचितम्  ॥ 
१।११।६  ॥   

  

तं यज्ञम् पुत्रकामेष्टिरूपम्  ॥  १।११।७  ॥   

  

वरयिष्यति वरणं करिष्यति । तत्करोति इति णिच्  ॥  १।११।८  ॥   

  

वरणविषयमाह यज्ञेति । यज्ञः प्रसवकारणम् । प्रसवः स्वर्गकारणमिति बोध्यम् ।
लभते लप्स्यते । तं कामम् प्रार्थितं काम्ययज्ञम्  ॥  १।११।९  ॥   

  

पुत्रा इति । वंशप्रतिष्ठानम् वंशाविच्छेदस्तत्कराः  ॥  १।११।१०  ॥   

  

एवमिति । पूर्वम् पूर्वस्मिन्काले । कस्मिन्पूर्वकाले तत्राह पुरा देवयुगे
। एतच्चतुर्युगी प्राक्तनचतुर्यग्याद्ये । सत्ययुग इत्यर्थः  ॥  १।११।११
 ॥   

  

एतत्कथाकथनस्य विवक्षितमर्थमाह स इति । स्वयमेवेति । न तु पुरोहितादिद्वारा
 ॥  १।११।१२  ॥   

  

अनुमान्य कृतानुमतिकं कृत्वा । अन्यथा मयि पुरोहिते स्थिते यज्ञार्थं
कथमन्यानयनमिति तस्य क्रोधः स्यात् । अनुमतौ हेतुः सूतवाक्यं निशाम्येति ।
श्रावयित्वेत्यर्थः  ॥  १।११।१३  ॥   

  

यत्र रोमपादराष्ट्रे  ॥  १।११।१४  ॥   

  

अभिचक्राम जगाम । तं देशमासाद्य प्राप्य । अथो अनन्तरम् । रोमपादसमीपे
द्विजश्रेष्ठं ऋषिपुत्रं ददर्श । ततस्तदागमनानन्तरं राजा रोमपादस्तस्य
राज्ञो दशरथस्य यथान्यायं यथाविधि विशेषतो़ ऽत्यादरेण पूजां चक्र इत्यन्वयः
। आदरे हेतुः सखित्वम्  ॥  १।११।१५१७  ॥   

  

सख्यमिति । सख्यम् स्वमैत्री । सम्बन्धकम् यौनादिसम्बन्धः । ऋषिपुत्राय
रोमपादेनाख्यातं कथितम् । तदा तच्छ्रवणानन्तरकाले तं दशरथं प्रत्यपूजयत् ।
ऋष्यशृङ्गः इति शेषः । तेन सह रोमपादेन सह । सम्बन्धश्चायं तादृशो येन
दशरथस्यापि जामातृत्वव्यवहारयोग्य ऋष्यशृङ्गः । एतदेवाभिप्रेत्योक्तं
प्राक्तव जामातेति । क्वचिच्चैवं पठ्यते ऽपि "अनेन मे ऽनपत्याय दत्तेयं
वरवर्णिनी । याचते पुत्रतुल्यैषा शान्ता प्रियतरात्मजा । सो ऽयं ते श्वशुरो
ब्रह्मन्यथैवाहं तथा नृपः  ॥ " इति। अत्र याचत इति चतुर्थ्यन्तम्। अत एव
प्राक्सान्तःपुरस्याङ्गदेशे गमनमुक्तम्। कन्यास्नेहाद्धि तासां गमनमिति
भाति  ॥   

१।११।१८,१९  ॥   

उद्यतमुपक्रान्तम् । संश्रुत्य प्रतिज्ञाय  ॥  १।११।२०  ॥   

  

प्रतिश्रुत्याकर्ण्य  ॥  १।११।२१  ॥   

  

स ऋष्यशृङ्गः । तौ रोमपाददशरथौ  ॥  १।११।२२  ॥   

  

सृहृदम् रोमपादम्  ॥  १।११।२३,२४  ॥   

  

स्वलङ्कृतत्वप्रकारमाह धूपितमित्यादि । आदौ सिक्तं तोयैः पश्चात्सम्मृष्टम्
 ॥  १।११।२५  ॥   

  

प्रेषितमित्यस्योक्त्वेत्यादिः  ॥  १।११।२६  ॥   

  

द्विजमृष्यशृङ्गम्  ॥  १।११।२७  ॥   

  

इन्द्रकर्मणेन्द्रसहायार्थं कर्म यस्य तादृशेन राज्ञा सत्कृत्य
प्रवेश्यमानं द्विजं दृष्ट्वा देवेन्द्रेण स्वनगरं प्रवेश्यमानं काश्यपं
वामनं दृष्ट्वा यथा स्वर्गवासिनो मुदितास्तथात्र नागरा मुदिता इति
पूर्वेणान्वयः । इन्द्रकर्मणेत्यनेन राज्ञः समग्रो महिमातिशयो ध्वनितः  ॥ 
१।११।२८  ॥   

  

उपवाहनात्स्वसमीपानयनात्  ॥  १।११।२९  ॥   

  

तथागमनमेव व्याचष्टे सह भर्त्रेति । प्रीत्या शान्तायां प्रीत्या ।
बहुकालविश्लेषोत्तरं मिलितत्वाच्चानन्दाप्तिरन्तःपुरस्य  ॥  १।११।३०  ॥   

  

सहद्विजा सपुत्रभर्तृकेति यावत्  ॥  १।११।३१  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
एकादशः सर्गः  ॥  ११  ॥   

  


