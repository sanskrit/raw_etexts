+++
title = "०१८"

+++


प्रासङ्गिकदेवतावतारमुक्त्वा प्रकृतः प्रधानावतार उच्यत निर्वृत्त इत्यादि
। निर्वृत्ते समाप्ते । "पुत्रोत्पत्तिं विचिन्तयन्" इत्यन्तो वृत्तानुवादः
। हयमेध इत्यस्य पुत्रेष्टियुत इति शेषः  ॥  १।१८।१  ॥   

  

प्रविवेश प्रवेशाभिमुखो बभूव  ॥  १।१८।२  ॥   

  

मुनिपुङ्गवम् वसिष्ठम् ऋष्यशृङ्गं च  ॥  १।१८।३  ॥   

  

शुभ्राणि दशरथदत्तवस्त्राभरणादिनात्युज्ज्वलानि । अत एव प्रहृष्टानि  ॥ 
१।१८।४  ॥   

  

द्विजोत्तमान्वसिष्ठादीन्  ॥  १।१८।५  ॥   

  

सानुयात्रेण सभूत्येन राज्ञा दशरथेनानुगम्यमान ऋष्यशृङ्गः प्रययौ
स्वस्थानमिति शेषः  ॥  १।१८।६  ॥   

  

सर्वान्वसिष्ठादीनपि । तत्र पुरे  ॥  १।१८।७  ॥   

  

ऋतूनामिति प्रथमार्थे षष्ठी । समत्ययुः समतीताः । नावमिके नवम्यां तिथौ ।
स्वार्थे ठक्  ॥  १।१८।८  ॥   

  

अदितिदैवत्ये पुनर्वसौ । पञ्चसु रविभौमशनिगुरुशुक्रेषूच्चसंस्थेषु
मेषमकरतुलाकर्कमीनस्थेषु सचन्द्रगुरौ कर्कटे लग्ने स्थिते सति  ॥  १।१८।९
 ॥   

  

प्रोद्यमाने तत्र लग्ने । उदयं गच्छति सतीत्यर्थः । सर्वलोकनमस्कृतम् ।
अस्य सर्वलोकरूपश्चासौ नमस्कृतश्च तमित्यप्यर्थः । तेनादौ प्रादुर्भावसमये
मात्रा विराड्रूपस्य दर्शनम्, ततस्तद्रूपदर्शनविस्मयात्तया नमस्कृतः
सन्मायया बालभावं दधाविति सूचितम्  ॥  १।१८।१०  ॥   

  

विष्णोः । शङ्खचक्रानन्तविशिष्टस्य विष्णेरित्यर्थः । अर्धम् ।
किञ्चिन्न्यूनमर्धमित्यर्थः । शङ्खचक्रादेरभावादिति भावः  ॥  १।१८।११  ॥   

  

देवानां वरेण देवश्रेष्ठेन  ॥  १।१८।१२  ॥   

  

चतुर्भागः । चतुर्न्यूनो भागश्चतुर्भागः । पायसार्धस्य चतुर्थांशन्यूनो
भागः । अत एव साक्षाद्विष्णोः समुदितो युक्तः । अस्य पाञ्चजन्यावतारतया
स्वधारकस्य विष्णोः साक्षाद्विष्णुत्वमुक्तम् । अनेन पाञ्चजन्यस्यापि
विष्णुत्वमेवेति सूचितम् । तदीयसर्वगुणवत्तासूचनेनास्यापि रामतुल्यत्वं
रामपायसांशसमपायसांशजन्यत्वं च सूचितम्  ॥  १।१८।१३  ॥   

  

विष्णोरर्धेति । विष्णो रामस्य । अर्धशब्दो ऽत्र भागवाची न समांशवाची । तेन
पायसाष्टमांशौ लक्ष्मणशत्रुघ्नाविति बोध्यम्  ॥  १।१८।१४  ॥   

  

सार्प आश्लेषा । कुलीरः कर्कटः । अभ्युदित इत्यस्य उच्चस्थ इत्यर्थः ।
सौमित्री इति द्विवचनेन तयोर्यमजत्वं सूच्यते  ॥  १।१८।१५  ॥   

  

राज्ञ इति । पृथग्गुणवन्तः प्रत्येकमनन्यसाधारणगुणवन्तः । अनुरूपा
ज्येष्ठकनिष्ठत्वादियोग्यव्यवहारवन्तः । रुच्या कान्त्या । प्रोष्ठपदा इति
पूर्वाभाद्रपदोत्तराभाद्रपदयोर्नाम । तयोश्च प्रत्येकं द्वे द्वे तारे इति
ज्योतिःशास्त्रप्रसिद्धम् । तैत्तिरीयश्रुतिरपि "चत्वार एकमभिकर्म देवाः ।
प्रोष्ठपदास इति यान्वदन्ति" इति । तदुपमा इत्यर्थः  ॥  १।१८।१६  ॥   

  

जगुरिति । रामाद्युत्पत्तिकाल इति शेषः । पतदित्यत्राडभावश्छान्दसः  ॥ 
१।१८।१७,१८  ॥   

  

गायनैर्गायकैः । वादनैर्वादकैः । विराविण्यः सशब्दाः रथ्या इति विशेष्यम् ।
सर्वरत्नसमन्विता नटाद्युद्देशेन क्षिप्तै रत्नैर्युक्ताः  ॥  १।१८।१९  ॥   

  

प्रदेयान्पारितोषिकान् । सूताः पौराणिकाः । मागधा वंशावलीकीर्तकाः ।
बन्दिनः स्तुतिपाठकाः । सम्बन्धसामान्ये षष्ठी । सूतादिसम्बन्धि यद्देयं
पारितोषिकं तत्तेभ्यो ददावित्यन्वयः  ॥  १।१८।२०  ॥   

  

अतीत्येति । एकादशाहशब्दः सूतकान्तोपलक्षणम् । अन्यथा "क्षत्रियस्य
द्वादशाहं सूतकम्" इति स्मृतिविरोधः स्यात् । तथा च रामजन्मतस्त्रयोदशे
दिने नामकरणमकरोदित्यर्थः । अस्य निरुक्तिः पूर्वं दर्शिता । "श्रियः
कमलवासिन्या रमणो ऽयं यतो हरिः । तस्माच्छ्रीराम इत्यस्य नाम सिद्धं
पुरातनम् । सहस्रनामसदृशं स्मरणान्मुक्तिदं नृणाम्  ॥ " इति पाद्म उक्तम्
 ॥   

१।१८।२१  ॥   

नामानि कुरुते । नामकरणमकारयदित्यर्थः । वर्तमानसामीप्ये लट् ।
अन्तर्भावितण्यर्थता च । यत्तु कतकेन "राज्ञो नामकरणादावनधिकार" इत्युक्तम्
। अकरोदित्यत्र च "पुरोहितद्वारा" इति शेषपूरणं कृतम्, तत्र मानं चिन्त्यम्
 ॥  १।१८।२२  ॥   

  

ब्राह्मणान्भोजयामासेति । राजाज्ञयेति शेषः । बहु । बहुमानपूर्वकमित्यर्थः
 ॥  १।१८।२३  ॥   

  

जन्मक्रियादीनि । तदाद्युपनयनान्तानीत्यर्थः । अकारयत् । वसीष्ठो राज्ञेति
शेषः । केतुर्बिरुदध्वजः । स यथान्नदानादिकीर्तिं
ख्यापयत्येवमिक्ष्वाकुकुलवैभवप्रकाशकः । रतिः प्रीतिः  ॥  १।१८।२४  ॥   

  

स्वयम्भूर्हिरण्यगर्भः । स इव सर्वशक्तिमत्वेन संमतः  ॥  १।१८।२५  ॥   

  

ज्ञानोपसम्पन्नाः । तत्त्वज्ञानयुक्ता इति केचित् । गुणैः साधारणैः ।
क्षत्रासाधारणैश्च सद्गुणैरित्यर्थः । तेषामिति निर्धारणे षष्ठी । रामः ।
सर्वसद्गुण इति शेषः  ॥  १।१८।२६  ॥   

  

इष्टः सर्वस्येत्यादि । गुणकथने पौनरुक्त्यं दार्ढ्याय ।
रथचर्यासुरणोचितरथप्रचारेषु  ॥  १।१८।२७  ॥   

  

लक्ष्मिवर्धन इति ह्रस्व आर्षः  ॥  १।१८।२८  ॥   

  

रामस्य सुस्निग्ध इति प्राक्तनेनान्वयः । स्वशरीरादपि तस्य स्वात्भभूतस्य
रामस्य प्रियकरः  ॥  १।१८।२९  ॥   

  

रामस्यापरो बहिःसञ्चरन्प्राण इव लक्ष्मणः प्रियः । तदेवाह न चेति  ॥ 
१।१८।३०  ॥   

  

मृगयाम् । आखेटमुद्दिश्येत्यर्थः  ॥  १।१८।३१  ॥   

  

परिपालयन् । रामशरीरमिति शेषः । अनेन लक्ष्मणस्य भक्त्यतिशय उक्तः । हि यतः
शत्रुघ्नो लक्ष्मणावरजः । अतो रामावरजस्य भरतस्य प्रिय इति शेषः ।
रामलक्ष्मणाविव भरतशत्रुघ्नौ परस्परप्रियावित्यर्थः  ॥  १।१८।३२  ॥   

  

तस्य शत्रुघ्नस्य । स । भरत इति शेषः । तथा तस्य भरतस्य शत्रुघ्नः प्रिय
आसीत्  ॥  १।१८।३३  ॥   

  

देवैश्चतुर्भिर्दिक्पालैः । यद्वा वसुरुद्रादित्यविश्वेदेवैस्ते सर्वे
रामादयो गुणैः समुदिता युक्ताः । आसन्निति शेषः  ॥  १।१८।३४  ॥   

  

एवंप्रभावाणाम् प्रागुक्तप्रभाववताम् । लाभेनेति शेषः  ॥  १।१८।३५  ॥   

  

पिता हृष्ट इत्यन्वयः । वैदिकाध्ययने वेदसम्बन्ध्यध्ययने  ॥  १।१८।३६  ॥   

  

दारक्रिया विवाहः । "कुमारस्य विशालाक्षं पाण्डुतां मुखमाददे ।
कपोलतलसंलीनपाणिः पद्मासनस्थितः  ॥ " इत्यादियोगवासिष्ठोक्तरीत्या
संसारासारत्वदर्शनेन जातानां मुखपाण्डुतादीनां कामकृतत्वसम्भावनया
विवाहक्रियाचिन्तनमिति बोध्यम्  ॥   

१।१८।३७  ॥   

सोपाध्यायः सपुरोहितः  ॥  १।१८।३८,३९  ॥   

  

कौशिकः कुशिकगोत्रापत्यम् । विलम्बे शापत्रासाद्द्वाराध्यक्षा राजवेश्म
त्वरया प्रविविशुः । तदागमननिवेदनायेति शेषः  ॥  १।१८।४०  ॥   

  

सम्भ्रान्तमनसः क्षुभितचित्ताः । तेन तदीयेन विश्वामित्रसम्बन्धिना  ॥ 
१।१८।४१  ॥   

  

इक्ष्वाकवे । तद्वंशजत्वात्ताच्छब्द्यम् । समाहित एकाग्रचित्तः  ॥  १।१८।४२
 ॥   

  

ब्रह्माणम् बृहस्पतिम् । "बृहस्पतिर्देवानां ब्रह्म" इति श्रुतेः ।
संशितव्रतम् तीक्ष्णनियमम्  ॥  १।१८।४३  ॥   

  

उपहारयदिति । वसिष्ठेनेति शेषः । अडभाव आर्षः । राज्ञो ऽर्घ्यं राजप्रेरणया
वसिष्ठानीतम्  ॥  १।१८।४४  ॥   

  

कुशलपदमनामयोपलक्षणम् । "क्षत्रबन्धुमनामयम्" इति स्मृतेः । अव्ययम्
वृद्धिम्  ॥  १।१८।४५  ॥   

  

पुनर्विशिष्य पृच्छति कुशलमिति । विशेषप्रकारमाह अपि त इति । अपिः प्रश्ने
। एवमग्रे ऽपि । सामन्ताः सन्नता नम्रा अपि रिपवो जिताः  ॥  १।१८।४६  ॥   

  

अपि दैवं कर्म होमदेवतार्चनादिकम् । मानुषं कर्म सामभेदादिकम् । राज्ञः
प्रेरितार्घ्यदातृत्वेन प्रथमतो राज्ञे ऽनामयादि पृष्ट्वा ततो वसिष्ठेन
समागम्यालिङ्गनादि कृत्वा कुशलमित्यस्य पप्रच्छेति शेषः । अनेन
राजपुरोहितत्वकृतः पूर्वस्पर्धयेषदपमानो वसिष्ठस्य विश्वामित्रकृतः सूचितः
। "वसिष्ठश्च समागम्य प्रहसन्मुनिपुङ्गवः । यथार्हं पूजयित्वैनं(वं)
पप्रच्छ कुशलं तदा" इति क्वचित्पाठः । तत्र पूर्वं मां स्पर्धमानो ऽपि
मद्राजसन्निधावागत इति हासः  ॥  १।१८।४७  ॥   

  

ऋषीन्वामदेवादीन्यथान्यायं सङ्गत्य कुशलं चोवाच । अत्र वामदेवादिभिः
स्वस्थानस्थैरेव समागम्य स्वकार्यसिद्धये तान्गृहीत्वैव ते स्वयं च राजसदनं
विविशुरित्यन्वयः  ॥  १।१८।४८  ॥   

  

पूजिता इत्यस्य राज्ञेति शेषः  ॥  १।१८।४९  ॥   

  

परमोदारः परमदाता । हृष्टः पुलकितः । अनूदके इत्यार्षं दीर्घत्वम्  ॥ 
१।१८।५०  ॥   

  

सदृशदारेषु जातिवयोरूपगुणतुल्येषु । प्रनष्टस्य । निध्यादेरिति शेषः । महः
पुत्रजन्माद्युत्सवस्तस्मादुदयो यस्य स हर्षो यथा तथा त आगमनं मन्ये । अत्र
स्वकार्यहर्षसादृश्यस्यागमन उक्त्या तवागमनजहर्षस्यानिर्वाच्यत्वं व्यज्यते
। स्वागतं त इति भिन्नं वाक्यम् । च परं कं कामं किमु केन प्रकारेण करोमि ।
कुर्यामित्यर्थः । वर्तमानसामीप्ये लट्  ॥  १।१८।५१,५२  ॥   

  

पात्रभूतः सर्वसेवायोग्यः । दिष्ट्या शुभादृष्टेन । सुजीवितम् । अद्यैव
तत्फललाभादिति भावः  ॥  १।१८।५३  ॥   

  

पूर्वमिति । राजर्षिशब्दसाधकेन तपसा पूर्वमतिशयितकान्तिमान्  ॥  १।१८।५४
 ॥   

  

अनु पश्चाद्ब्रह्मर्षित्वसाधकेन तपसा ब्रह्मर्षित्वं प्राप्तो ऽतो मया
बहुधा बहुप्रकारेण राजर्षिब्रह्मर्षिप्रकारेण पूज्यो ऽसीत्यन्वयः । तदिति ।
परमं पवित्रमिदं त्वदागमनं यन्मम पुरो ऽभूत्तदद्भुतमत्याश्चर्यमित्यर्थः  ॥ 
१।१८।५५  ॥   

  

हे प्रभो तव सन्दर्शनाच्छुभक्षेत्रं
सकलपापाभावविशिष्टसकलशुभसाधनपुण्यवद्देहं गतः प्राप्तवान् । तेन सफलजन्मता
निष्पापता च ध्वनिता । "इदं शरीरं कौन्तेय क्षेत्रमित्यभिधीयते" इति
भगवद्गीतोक्तेः । ब्रूहीति । तुभ्यमिति षष्ठ्यर्थे चतुर्थी । ते यत्कार्यं
प्रति यत्कार्यार्थमागमनं तन्मया प्रार्थितः सन्ब्रूहि कथय  ॥  १।१८।५६  ॥   

  

स्वाभिमतकार्ययोगेनानुगृहीतो ऽहं त्वत्प्रयोजनपरिवृद्धिं निष्पत्तिं
कर्तुमिच्चामि । विमर्शं करिष्यति न वेति सन्देहम्  ॥  १।१८।५७  ॥   

  

तत्र हेतुमाह दैवतं हीति । इतश्च न सन्देह इत्याह मम चेति । तवागमनजः
कृत्स्नो धर्मो मम महानभ्युदयः प्राप्तः । हर्षातिशयाद्द्विजेति
पुनरुक्तिर्न दोषाय  ॥  १।१८।५८  ॥   

  

इतीति । यतो हृदयसुखमत एव श्रुतिसुखम् । आत्मवता स्वाधीनेन । विनीतम्
विनययुक्तम् । प्रथितैर्गुणैस्त्रिशङ्कुस्वर्गारोहणादिभिर्यशो यस्य । गुणैः
शमदमादिभिः । परमऋषिः "ऋत्यकः" इति प्रकृतिभावः  ॥  १।१८।५९  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
ऽष्टादशः सर्गः  ॥  १८  ॥   

  


