+++
title = "०३६"

+++


उक्तवाक्ये इति । उपरते इत्यर्थः  ॥  १।३६।१  ॥   

  

वक्तुमर्हसीत्यस्य विस्तरमित्यनेनान्वयः । दिव्यमानुषसम्भवं
दिव्यलोकनिबन्धनं च  ॥  १।३६।२  ॥   

  

शुश्रूषितं विस्तरमाह त्रीनित्यादि । भूर्भुवःस्वर्मार्गानित्यर्थः ।
प्लावयेद्व्याप्नुयात् । इत्येको विस्तरः । द्वितीयमाह कथमिति । त्रिपथगेति
प्रसिद्धिः किं निबन्धनेति द्वितीयः  ॥  १।३६।३  ॥   

  

कर्मभिश्चरितैः समन्वितेति तृतीयः । द्वयोर्हिमवत्कन्ययोः प्रस्तावे ऽपि
स्ववंशोद्धारकत्वाद्गङ्गाविषयक एव भगवतः प्रश्न इत्यूह्यम्  ॥  १।३६।४  ॥   

  

निखिलेन कार्त्स्न्येन । विस्तरेणेति यावत् । उद्वाहो विवाहः  ॥  १।३६।५
 ॥   

  

गतम् । क्रीडयेति शेषः  ॥  १।३६।६  ॥   

  

समुद्युक्ताः सेनानीप्राप्त्यर्थं परमयत्नेन रुद्रोमयोः संयोजनं कृत्वापि
तस्यां रौद्रतेजसो मोचनं वारयितुं समुद्युक्ता बभूवुरित्यर्थः ।
"समुद्विग्नाः" इति पाठस्तु सुगम एव  ॥  १।३६।७  ॥   

  

पुत्रार्थं संयोजनोद्योगवतां तन्निवारणोद्योगो ऽनुचितस्तत्राह यदिहेति ।
इहोमायाम् । उत्पद्यते उत्पत्स्यते । अब्रुवन् । इति विचार्येत्यादि  ॥ 
१।३६।८,९  ॥   

  

प्रसादविषयमाह न लोका इति । भूरादिलोकाः तत्स्थप्रजाश्चेत्यर्थः ।
ब्राह्मेण तपसा । ब्रह्मानन्यतालक्षणेन तपसेत्यर्थः  ॥  १।३६।१०  ॥   

  

तेजो रेतः । तेजस्यात्मनि । मत्तेजसि मया धृते को लाभस्तत्राह रक्ष
सर्वानिति । धृत्वेति शेषः । ननु रुद्रेण स्वतेजोधारणे कथं लोकरक्षेति
चेच्छृणु । "यदेतत्पुरुषे रेतो भवति आदित्यस्य तद्रूपम्" इति
श्रुतेस्तद्रेतोरूपं तेज एवादित्यमण्डलं तद्धृतौ सकलं जगद्रक्षितं भवति,
विपर्यये विपर्यय इत्याहुः । तदेवाह नालोकमिति । आदित्यविनाशे हि
सर्वलोकविनाशप्रसङ्ग इति भावः  ॥  १।३६।११,१२  ॥   

  

धारयिष्यामीति । सहोमयोमापि स्वरजोरूपं तेजोग्निं स्वस्वरूपेण तेजसा
धारयिष्यति । "यदेतत्स्त्रियां लोहितं भवति अग्नेस्तद्रूपम्" इति श्रुतेः ।
भो त्रिदशाः, अनेन तेजोधारणेन पृथिवी, चकारात्सर्वो लोकः, निर्वाणं सुखं
प्राप्नोतु । अन्यथैश्वरतेजोजन्यस्य दुर्धार्यत्वेन दुर्दर्शत्वेन च
पृथिव्या लोकस्य च पीडा स्यादिति भावः  ॥  १।३६।१३  ॥   

  

दिव्यवर्षशतभोगवशात्स्थानतश्च्युतस्य शुक्रांशस्य धारणासम्भवेन
तद्धारणसमर्थं मोक्षस्थानं निरूपयन्त्वित्याह यदिदमिति ।
स्थानाद्धृदयपुण्डरीकलक्षणात् । क्षुभितं चिरकालभोगवशात्स्खलितम् ।
अनुत्तमं देवकार्यार्हसुतसमर्थत्वेन सर्वोत्तमम् ।
भवत्प्रार्थनयोमागर्भानर्हं को धारयिष्यति  ॥  १।३६।१४  ॥   

  

उत्तरमाहुः एवमिति । धरा धारयिष्यतीति । तस्या अशेषधारणशक्तिमत्त्वादिति
भावः  ॥  १।३६।१५,१६  ॥   

  

पृथिव्यां मुक्तस्य तेजसो धारणार्थमग्नेः पृथिव्यधिपतित्वेन
पृथिव्यभिमानित्वात्तं नियुञ्जते तत इति । पुनःशब्दो वाक्यालङ्कारे ।
हुताशनं देवीक्लेदों ऽशरूपम् । अन्यादृशाग्ने रौद्रतेजःप्रवेशासम्भवात् ।
वायुसमन्वित इत्यनेन चालनलक्षणः प्रवेशोपाय उक्तः  ॥  १।३६।१७  ॥   

  

तदग्निनेति । उक्ताग्निना चालनपूर्वकप्रवेशात्तत्तेजोबद्धं
सत्केवलश्वेतपर्वतरूपं जातम् । तद्रूपं तेजःप्रवेशप्रदेशे तन्महिम्ना
दिव्यं पावकादित्यसन्निभं शरवणं चाभूत्  ॥  १।३६।१८  ॥   

  

यत्रेति । किञ्चित्कालं धृतत्वात्कार्तिकेयत्ववदेवाग्निसम्भवत्वं बोध्यम्
 ॥  १।३६।१९  ॥   

  

सुप्रीतमनसो लोकानुग्रहाय मूलतेजसो धृतत्वाद्देवकार्याय स्कन्नतेजसश्च
दत्तत्वात्सन्तोषः । क्रियमाणामपि पूजामुमादेवी नाङ्गीकरोति स्म, प्रत्युत
क्रुद्धैवाभूदित्याह अथ शैलेति  ॥  १।३६।२०  ॥   

  

किमब्रवीत्तदाह अशपदिति । शापरूपं वचो ऽब्रवीदित्यर्थः । मन्युकारणाह
यस्मादिति  ॥  १।३६।२१  ॥   

  

शापस्वरूपमाह अपत्यमित्यादि  ॥  १।३६।२२  ॥   

  

एवमुक्त्वा । शपथरूपं वच इति शेषः । हे अवने पृथ्वि नैकरूपा । एकत्रैव
क्षेत्रे ऽनेकबीजफलजनकत्वात् । बहुभार्या ऽनेकभूपतिभोग्या  ॥  १।३६।२३  ॥   

  

न च पुत्रकृतां प्रीतिम् । वराहादुत्पन्नस्यापि नरकासुरस्य भौमस्य
कृष्णावतारे तेनैव हननात् । सुदुर्मेध इति "नित्यमसिच्प्रजामेधयोः"
इत्यसिच् । सुतरां दुष्टा मेधा यस्यास्तत्सम्बोधनं सुदुर्मेधः मम
पुत्रमनिच्छती तेजोधारणानुमत्या । यद्येषा तत्तेजोधारणं नानुमन्येत तर्हि स
पुत्रो ममैव स्यादित्याशयः  ॥  १।३६।२४  ॥   

  

पीडितान्देवीशापदुःखितान् । उपचक्राम पादन्यासं कृतवान्  ॥  १।३६।२५  ॥   

  

तस्य गिरेर्हिमालयस्योत्तरपार्श्वे हिमवत्प्रभवाख्ये शृङ्गे  ॥  १।३६।२६
 ॥   

  

उपसंहरति एष इति । त्रिषु लोकेषु धर्मयज्ञकर्मभिः कैः समन्वितेति
प्रश्नोत्तरतया वक्तव्यस्य धारणरूपगङ्गाचरितस्य शेषतया शैलपुत्र्या
विस्तारो निवेदितः । प्रकृतं प्रश्नोत्तरं वक्तुं प्रतिजानीते गङ्गाया इति
। प्रभवमिति च्छान्दसो ह्रस्वः । ऐशतेजोधारणरूपं प्रभावमित्यर्थः  ॥ 
१।३६।२७  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये बालकाण्डे
षट्त्रिंशः सर्गः  ॥  ३६  ॥   

  


