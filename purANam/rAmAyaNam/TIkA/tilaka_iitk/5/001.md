+++
title = "००१"

+++


सुन्दरकाण्डम् ।  

तिलकटीका ।  

सुन्दरे यस्य दासो ऽब्धिं तीर्त्वा दृष्ट्वा च मैथिलीम् ।  

दृष्टा सीतेत्यभ्यवोचत्तं रामं नौमि चिद्धनम्  ॥   

अथ समुद्रकूर्दनमिच्छति स्म-- तत इति । ततः शत्रुकर्षणो हनुमान्रावणनीताया
रावणहृतायाः सीतायाः पदमवस्थितिस्थानमन्वेष्टुं
चारणैर्देवजातिविशेषैराचरिते क्रियमाणसञ्चारे पथ्याकाशमार्गे गमनायेयेष  ॥ 
५।१।१  ॥   

  

निष्प्रतिद्वन्द्वं सहायान्तररहितं प्रतिबन्धरहितं च अन्यैर्दुष्करं कर्म
लङ्घनपूर्वं सीतान्वेषणकर्म । समुदग्रमुन्नतं शिरो ग्रीवा च यस्य सः, अत एव
गवां पतिर्वृष इवाबभौ  ॥  ५।१।२  ॥   

  

वैदूर्यवर्णशाद्वलप्रदेशस्य समुद्रजलवच्छ्यामत्वमृदुत्वाभ्यामुरसा
प्लवनसदृशक्रियाकालिकोरःपेषणेन प्रवृद्धः केसरीव विचचार  ॥  ५।१।३,४  ॥   

  

नीललोहितो रक्तश्यामः । माञ्जिष्ठः कृष्णपाण्डुर इति कतकः । माञ्जिष्ठः
पाटल इत्यन्ये । पद्मवर्णः प्रसिद्धः । सितासितैः कल्माषैः
कृष्णपाण्डुरैरिति यावत् । स्वभावसिद्धैः
शैलस्वभावसिद्धैरुक्तरूपैर्धातुभिः समलङ्कृतम् ।
कामरूपित्वादिविशेषणवद्भिर्यक्षादिभिरभीक्ष्णमाविष्टं यत्तस्य गिरिवर्यस्य
तलं तत्र नागवरैरासमन्ताद्युते तिष्ठन्स कपिर्ह्रदे नाग इवाबभौ । गिरौ
ह्रदसाम्यं श्यामलत्वेन  ॥  ५।१।५७  ॥   

  

स्वयंभुवे पवनाय पूयते येन स्वज्ञानेन योगिवृन्दं स पवनो
भगवान्प्रत्यक्तत्त्वभूतो रामः । एतेन
सकलविघ्ननिवारणायेष्टदेवताप्रार्थनापूर्वं यात्रा कर्तव्येति सदाचारो
बोधितः  ॥  ५।१।८  ॥   

  

आत्मयोनये पवनाय स्वजनकवायव इत्यर्थः । दक्षिणः कुशलः  ॥  ५।१।९  ॥   

  

रामवृद्ध्यर्थं रामाभ्युदयाय  ॥  ५।१।१०  ॥   

  

निष्प्रमाणशरीरः परिच्छेदातिक्रान्तदेहः । पीडयामास लिलङ्घयिषासंनाहवशतः  ॥ 
५।१।११  ॥   

  

एकेन पीडनव्यापारेण मुहूर्तपर्यन्तं चलनम् । अशातयत् । पर्वतः कर्ता, चलनं
करणम्  ॥  ५।१।१२  ॥   

  

पुष्पमयो यथा पुष्पप्रचुरः स्वयमिवेत्यर्थः  ॥  ५।१।१३  ॥   

  

उत्तमवीर्येण तेन पीड्यमानः स पर्वतसलिलं प्रसुस्राव  ॥  ५।१।१४  ॥   

  

उक्तार्थस्यैव विवरणम्-- पीड्यमान इति । काञ्चनाञ्जनराजतीस्तदाभा रीतीः
स्रोतःप्रकारान्निर्वर्तयामास । तदाभत्वमुपाधिकृतम्  ॥  ५।१।१५  ॥   

  

किं च स शैलः समनःशिला विशालाः शिला मुमोच निपीडनात् अत एव मध्यमेन
मध्यभागेनार्चिषा ज्वालया जुष्टो यो ऽतलस्तस्य धूमराजिरिव बभावित्यर्थः ।
यस्येत्यध्याहारः । "धूमराजिरिव" इति ह्रस्वपाठः । तीर्थस्तु--
मध्यमेनार्चिषा मध्यमाख्ययाग्निजिह्वया जुष्टो विशिष्टो ऽग्निर्धूमराजिरिव
धूमनिचयानिवेत्यर्थः । "धूमराजीरिव" इति च पाठ इत्याह  ॥  ५।१।१६  ॥   

  

हरिणा हनुमता पीड्यमानेन पर्वतेन पीड्यमानानि सत्त्वानि  ॥  ५।१।१७  ॥   

  

"स महासत्त्व--" इति पाठे महासत्त्वा महाजन्तवस्तेषां संनाद इति तीर्थः ।
"स महान्सत्त्वसंनादः" इति पाठान्तरम्  ॥  ५।१।१८  ॥   

  

स्वस्तिकः फणास्थनीलरेखा तच्चिह्नैः शिरोभिरुपलक्षिताः । ददंशुः
पीडाजनितक्रोधवशात्  ॥  ५।१।१९  ॥   

  

सविषैस्तैः सर्पैर्दष्टाः सत्यः पावकोद्दीप्ता इव जज्वलुः बिभिदुर्भिन्ना
बभूवुश्च  ॥  ५।१।२०  ॥   

  

शमितुं शमयितुम्  ॥  ५।१।२१  ॥   

  

भूतैर्ब्रह्मरक्षःप्रभृतिमहाभूतैः  ॥  ५।१।२२  ॥   

  

हित्वेत्यत्र विद्याधराः कर्तारः  ॥  ५।१।२३  ॥   

  

आर्षभाणि ऋषभचर्मनिर्मितानि चर्माणि फलकानि । त्सरुः खड्गमुष्टिः  ॥  ५।१।२४
 ॥   

  

कृताः कण्ठेषु गुणाः स्रजो यैस्ते । क्षीबा मत्ताः । पुष्करं पद्मम्  ॥ 
५।१।२५  ॥   

  

पारिहार्यशब्दः श्रेष्ठवाचीति कतकः । पारिहार्यो वलय इति तीर्थः । एतदग्रे
"दर्शयन्तो महाविद्यां विद्याधरमहर्षयः । सहितास्तस्थुराकाशे
वीक्षाञ्चक्रुश्च पर्वतम्  ॥  शुश्रुवुश्च तदा शब्दमृषीणां भावितात्मनाम् ।
चारणानां च सिद्धानां स्थितानां विमले ऽम्बरे  ॥ " इति श्लोकद्वयं
प्रक्षिप्तं क्वचिदिति कतकः  ॥   

५।१।२६२८  ॥   

तेषां तपस्विनामाकाशचारितपास्विनां वाचः "एष पर्वतसङ्काशः"
इत्यादिश्लोकद्वयरूपाः श्रुत्वा विद्याधरास्तमप्रमेयं ददृशुः ।
तद्वाक्यश्रवणात्पूर्वं तु भूतैरयं गिरिर्भिद्यत इति ज्ञातवन्तः  ॥  ५।१।२९
 ॥   

  

दुधुवे च । स हनूमान्  ॥  ५।१।३०  ॥   

  

आनुपूर्व्याद्वृत्तं त्रिवलयं लाङ्गूलं विचिक्षेपेत्यन्वयः  ॥  ५।१।३१  ॥   

  

आविद्धमास्फालितं भुग्नं च  ॥  ५।१।३२  ॥   

  

बाहू संस्तम्भयामासेत्युत्प्लवनसंनाहाभिनयः बाह्वोः संस्तम्भनं नाम
पर्वतोपरि दृढप्रतिष्ठापनम् । कपिः कट्यां कटिप्रदेशे आससाद
कायप्रसारणात्कृशो ऽभूत् । उरःशिरसोरूर्ध्वप्रसारणे
सपृष्ठचरणभागस्याधःसङ्कोचने तथात्वं कटिदेशस्येति बोध्यम्  ॥  ५।१।३३  ॥   

  

भूजौ संहृत्यांसप्रदेशे सङ्कुच्य । शिरोधरां ग्रीवां कण्ठदेशे सङ्कुच्य ।
तेजः पराभिवसामर्थ्यम् सत्त्वं बलं शारीरम् वीर्यमान्तरं बलम्  ॥  ५।१।३४
 ॥   

  

दूरान्मार्गमालोकयन्, अत एवोर्ध्वप्रणिहितेक्षणः । हृदये
प्राणप्रतिष्ठास्थाने  ॥  ५।१।३५  ॥   

  

कर्णौ निकुच्य सङ्कुच्य । उत्पतनसंनाहवशाद्धि कर्णसङ्कोचो भवति  ॥  ५।१।३६
 ॥   

  

श्वसनस्य वायोरिव विक्रमो वेगो यस्य सः  ॥  ५।१।३७  ॥   

  

तद्वद्गमिष्यामि अनेन तद्वदेव गत्वा कृतकार्य आगमिष्यामीति सूचितम् ।
तस्यैव प्रपञ्चः-- नहीत्यादि  ॥  ५।१।३८  ॥   

  

अनेनैव एवंविधेनैव  ॥  ५।१।३९  ॥   

  

आनयिष्याम्यानेष्यामि । सीतया सह मिलित्वेति शेषः  ॥  ५।१।४०  ॥   

  

समुत्पाट्येति ओषधिपर्वतोत्पाटनवदिति भावः  ॥  ५।१।४१  ॥   

  

अविचारयँल्लङ्घनक्लेशलेशमप्यगणयन् । तस्यैव प्रपञ्चनम्-- सुपर्णमित्यादि  ॥ 
५।१।४२  ॥   

  

वेगाद्धनूमति समुत्पतति सति ते नगरोहिणः पर्वतस्थवृक्षाः
सर्वान्विटपान्सर्वाः शाखाः संहृत्य सङ्क्षिप्य वेगात्समुत्पेतुः  ॥  ५।१।४३
 ॥   

  

मत्ताः कोयष्टिभा येषु तान् । कोयष्टिकोयष्टिभौ पर्यायौ  ॥  ५।१।४४,४५  ॥   

  

सालाः सर्जवृक्षाः । सैन्यशब्दो ऽर्धर्चादिः  ॥  ५।१।४६  ॥   

  

पर्वताकारः तत्त्वं बृहत्त्वेन पुष्पितवृक्षवत्त्वेन च  ॥  ५।१।४७  ॥   

  

सारवन्तो गुरुत्वातिशययुक्ताः खदिरादयस्ते गुरुत्वाल्लवणाम्भसि न्यमज्जन् ।
अर्थादन्ये लघवः सहैव गता इति बोध्यम् । महेन्द्रस्य
भयात्पक्षच्छेदभयात्पर्वता इव न्यमज्जन्  ॥  ५।१।४८  ॥   

  

नानाकुसुमैः स्वानुयायिद्रुमीयैः । साङ्कुरकोरकैः
कानिचित्कुसुमान्यङ्कुरितानि, कानिचित्कोरकरूपाणि,
कानिचिद्विकसितानीत्यर्थः  ॥  ५।१।४९  ॥   

  

तस्य हनूमतो वेगेन विमुक्तास्ततो विभक्तास्ते वृक्षाः सलिले व्यवशीर्यन्त ।
आर्षो ऽडभावः । सुहृदो यथा, बन्धुप्रस्थापनार्थं गताः सुहृदो यथा
तान्प्रस्थाप्य निवर्तन्ते तद्वत्  ॥  ५।१।५०  ॥   

  

अपतदिति छेदः । यदपतत्तल्लगुत्वेनोपपन्नमुपपत्तिमत्  ॥  ५।१।५१  ॥   

  

सर्ववर्णानां विद्युत्सु सत्त्वान्नानावर्णपुष्पोद्यानबद्धस्य
सविद्युद्गणमेघोपमा  ॥  ५।१।५२  ॥   

  

रामाभी रमणीयाभिः  ॥  ५।१।५३,५४  ॥   

  

विवृतवक्रत्वात्पिबन्निवेति । अधोवक्रत्वे इयमुत्प्रेक्षा । ऊर्ध्ववक्रत्वे
आकाशं पिपासुरिवेति  ॥  ५।१।५५  ॥   

  

विप्रकाशेते विशेषेण प्रकाशेते स्म । अनलौ दावानलौ  ॥  ५।१।५६  ॥   

  

पिङ्गे पिङ्गलवर्णे परिमण्डले परितो बद्धप्रभामण्डले स्थितौ
चन्द्रसूर्याविव एकगिरावुदये पिङ्गलमण्डलतया ऽवस्थितौ
चन्द्रसूर्याविवेत्यर्थः  ॥  ५।१।५७  ॥   

  

नासिकया युक्तमिति शेषः  ॥  ५।१।५८,५९  ॥   

  

शुक्लदंष्ट्रत्वं स्वरूपकथनमात्रम्, न तु परिवेषिभास्करोपमोपयोगि  ॥ 
५।१।६० ॥   

  

स्फिग्देशेन कटिप्रदेशेन ।
तन्मात्रस्यातिताम्रत्ववर्णनादन्यत्राल्पवद्वर्णत्वम्, अत एव
दारितगैरिकधातुयुक्तगिर्युपमा  ॥  ५।१।६१  ॥   

  

जीमूत इति सप्तम्यन्तमिति कतकः । गर्जति जगर्ज  ॥  ५।१।६२  ॥   

  

उत्तरान्तादुत्तरोर्ध्वदिग्भागात् । सानुबन्धा सूक्ष्मोल्कान्तरानुबद्धा
इदं विशेषणं पुच्छसाहित्यात्  ॥  ५।१।६३  ॥   

  

पतत्पतङ्गसङ्काशो गच्छत्सूर्यसङ्काशो व्यायतो दीर्घः कपिर्वस्त्रेण
बध्यमानया कक्ष्यया गजमध्यबन्धनरज्ज्वा युक्तः प्रवृद्धो मातङ्ग इव बभौ ।
"कक्ष्या प्रकोष्ठे हर्म्यादेः काञ्चयां मध्येभबन्धने" इति  ॥  ५।१।६४  ॥   

  

उपरिष्टात्खे गच्छता स्वशरीरेणाघः सागरे ऽवगाढया स्वस्य छायया प्रतिबिम्बेन
लक्षितः स सागरे मारुताविष्टा नौरिवासीत् । नौश्चोपरि विद्यमानपदार्थेन सह
सागरे वायुवशाद्वेगेन चञ्चला गच्छतीति तदुपमा  ॥  ५।१।६५  ॥   

  

सोन्माद इव सापस्मार इव घूर्णनफेनवमनविक्रोशनादिविकारसाम्यात्  ॥  ५।१।६६
 ॥   

  

ऊर्मिजालानामभिघ्नन्, कर्मणः शेषत्वविवक्षया षष्ठी । तान्यभिघ्नन्निति
यावत् । शैलसदृशेन अनेन सागरोर्मीणामत्युन्नतत्वं सूचितम्  ॥  ५।१।६७  ॥   

  

कपिवातः कपिनोत्थापितो वातः । मेघवातो मेघमण्डलगो वातः  ॥  ५।१।६८  ॥   

  

रोदसी द्यावापृथिव्यौ विकिरन्निव पृथक्क्षिपन्निव  ॥  ५।१।६९  ॥   

  

अतीत्यातीत्य गमनाद्विगणयन्निवेत्युत्प्रेक्षा  ॥  ५।१।७०  ॥   

  

तस्य वेगेन समुद्घुष्टमूर्ध्वक्षिप्तम्, अत एव सजलदं जलदसहचरं
मेघमण्डलपर्यन्तमूर्ध्वं गतमम्बरस्थं जलमाततं विततं शरदभ्रमिव शरन्मेघ इव
बभौ । शुक्लत्वादिति भावः  ॥  ५।१।७१  ॥   

  

विवृता वेगाज्जलोत्सारणेन व्यक्तदेहाः । वस्त्रापकर्षणेन वस्त्रापहारेण
शरीराण्यवयवाः  ॥  ५।१।७२,७३  ॥   

  

छायाप्रमाणवर्णनेन तच्छरीरप्रमाणमपि वर्णितप्रायम् । इयं माध्याह्निकी छाया
 ॥  ५।१।७४  ॥   

  

श्वेताभ्रघना राजीवश्वेताभ्रयुक्तं मेघपङ्क्तिवत्तस्य च्छाया शुशुभे ।
शुक्लदंष्टादिना नानावर्णत्वादुक्तोपमानिर्वाहः  ॥  ५।१।७५,७६  ॥   

  

द्रोणी हर्म्यादौ जलनिर्गमकाष्ठयन्त्रं तज्जलधारायुक्त इव कृतो द्रोणीकृतः
। मेघेषु तदाघातेन तेभ्यो जलस्रवणादिति भावः  ॥  ५।१।७७  ॥   

  

आपतन्त्यस्मिन्नित्यापातो मार्गः । पाण्डुरत्वादिगुणकानि मेघजालानि
प्रकर्षन्मारुतो यथा तथा बभूवेति शेषः  ॥  ५।१।७८  ॥   

  

कपिना ऽ ऽकृष्यमाणानि महाभ्राणि चकाशिरे । मारुतेनाकृष्यमाणानीवेति शेषः  ॥ 
५।१।७९,८०  ॥   

  

तत्र प्लवगे  ॥  ५।१।८१  ॥   

  

तं नहि ततापेत्यन्वयः । वायुः सिषेवे श्रमापनयनायेति भावः  ॥  ५।१।८२,८३
 ॥   

  

कपिवरं विगतक्लमं वीक्ष्य नागादयस्तुष्टुवुः  ॥  ५।१।८४  ॥   

  

इक्ष्वाकुकुलस्य स्वोत्पादकस्य मानं सत्कारमर्थयते तथाभूतः  ॥  ५।१।८५  ॥   

  

विवक्षतां वागिन्द्रियवत्प्राणिनाम् । सर्ववाच्यः सर्वं वाच्यं निन्दा
यस्मिंस्तादृशो भविष्यामि सर्वनिन्दास्पदं भविष्यामीत्यर्थः  ॥  ५।१।८६  ॥   

  

उक्तमेव विवृणोति अहमिति । तत्तस्मादेषो ऽवसादितुमवसत्तुं श्रमं गन्तुं
नार्हति । सागरेण विवर्धित इत्युक्त्या कश्चिद्देशः
सगरखातस्याप्येतत्संबद्ध इति ज्ञायते  ॥  ५।१।८७  ॥   

  

शेषं मार्गशेषम्  ॥  ५।१।८८  ॥   

  

अम्भसि स्वाम्भसि छन्नं हिरण्यनाभं हिरण्यप्रधानम् तन्मयमिति यावत् ।
"नाभिः प्रधाने कस्तूर्याम्" इति  ॥  ५।१।८९  ॥   

  

परिघ इति पक्षच्छेदभयात्समुद्रप्रवेशानन्तरं पातालस्थराक्षसनिरोधार्थं
द्वारनिरोधकपरिघवन्मैनाकः स्थापित इत्यर्थः  ॥  ५।१।९०  ॥   

  

ज्ञातवीर्याणां देवराजेनेति शेषः । एषामसुराणाम्  ॥  ५।१।९१  ॥   

  

शक्तिस्ते अस्तीति शेषः । तस्मात्पिहितपातालमुख एव सन्वृद्धिशक्त्या
वर्धमानः सन्नूर्ध्वमुत्तिष्ठ  ॥  ५।१।९२  ॥   

  

उपर्येति तवोपरिप्रदेशं प्राप्नोति । तस्माद्विश्रामाय त्वमुत्तिष्ठेति
पूर्वेणान्वयः । एतदुत्तरम् "हनूमान्रामकार्यार्थी भीमकर्मा खमाप्लुतः ।
श्रमं च प्लवगेन्द्रस्य समीक्ष्योत्थातुमर्हसि  ॥ " इति प्राचीनः पाङ्क्तः
पाठः । अत्र खमाप्लुतः इत्यनन्तरं केचिच्श्लोकाः प्रक्षिप्ताः। परैरिति
कतकः । यतो रामकार्यार्थी यतश्च श्राम्यति ततस्तस्य श्रमं
समीक्ष्योत्थातुमर्हसि  ॥   

५।१।९३  ॥   

लवणाम्भसः वचो निशम्येत्यर्थः  ॥  ५।१।९४९६  ॥   

  

एतदुत्तरम् "शातकुम्भमयैः" इत्यादि । अत्रापि द्वित्रश्लोकप्रक्षेपः
परेषाम् । हिरण्यनाभत्वविवरणम् शातकुम्भमयैरिति । आदित्योदयसङ्काशैरिति
उपलक्षित इति शेषः  ॥  ५।१।९७  ॥   

  

शस्त्रसङ्काशं शस्त्रवच्छ्याममाकाशं काञ्चनप्रभमभवत्  ॥  ५।१।९८,९९  ॥   

  

असङ्गेनाविलम्बेन  ॥  ५।१।१००  ॥   

  

पातयामास तमत्यर्थमुच्छ्रितं दृष्ट्वा तच्छृङ्गं पातयामासेत्यर्थः  ॥ 
५।१।१०१  ॥   

  

सादितो ऽवसादितः अधःकृत इति यावत् । "जहर्ष च ननाद च" इति प्राचीनः पाठः ।
बलवैभवं दृष्ट्वा जहर्ष स्वोत्थानप्रयोजनावेदनाय ननाद शब्दं कृतवान् ।
"ननन्द" इति त्वाधुनिककल्पितः पाठः  ॥  ५।१।१०२  ॥   

  

तदेव विवृणोति तमिति  ॥  ५।१।१०३,१०४  ॥   

  

राघवस्य कुले जातैः सगरपुत्रैः  ॥  ५।१।१०५  ॥   

  

कृतमुपकारः  ॥  ५।१।१०६  ॥   

  

सो ऽयं राघवकुलजः सागरस्तत्प्रतिकारार्थी तत्कुलप्रत्युपकारार्थी । त्वत्तः
सत्क्रियमाणाद्द्वारभूतात्संमानं राघवकुलपूजामर्हति । त्वन्निमित्तं
त्वत्सत्कारार्थं प्रचोदितः प्रेरितः  ॥  ५।१।१०७  ॥   

  

प्रेरणाप्रकारः-- योजनानामिति । योजनानां शतमपि प्रक्रमितुं खमाप्लुत एष
कपिः शेषं प्रकान्तावशेषं तव सानुषु विश्रान्तः सन्प्रक्रमतामिति यतः
प्रेरितो ऽस्मि, अतो मयि तिष्ठ । स्थित्वा विश्रम्य पश्चाद्गम्यतामिति
योजना । अत्र "तिष्ठ त्वम्" इत्यर्धं प्रक्षिप्तमिति केचित्  ॥  ५।१।१०८
 ॥   

  

तत्तस्माद्यदिदं कन्दादि मयि बहु दृश्यते तदास्वाद्येत्यन्वयः  ॥  ५।१।१०९
 ॥   

  

अस्माकमपि संबन्धस्त्वत्साहाय्यकरणप्रयोजकः इति शेषः । तं संबन्धं
वक्तुमाह-- प्रख्यात इति । भवान्महागुणपरिग्रहः बहुव्रीहिरयम्, अतस्त्रिषु
लोकेषु प्रख्यातः  ॥  ५।१।११०  ॥   

  

तादृशं त्वां ये वेगवन्तः प्लवगाः सन्ति तेषां मुख्यतमं मन्ये  ॥  ५।१।१११
 ॥   

  

भवान्यादृशस्तादृशः पूज्य इति किं पुनरिति योजना  ॥  ५।१।११२  ॥   

  

विवक्षितप्राशस्त्यमेवाह त्वं हीति  ॥  ५।१।११३  ॥   

  

हनुमद्द्वारकमारुतपूजायां कारणान्तरमप्याह-- शृणु चापीति  ॥  ५।१।११४११७ ॥   

  

क्षिप्त आकाशमुत्क्षिप्तः  ॥  ५।१।११८,११९  ॥   

  

तत उक्तकारणादेष संबन्धः पूजाप्रयोजकः स्वरक्षकपुत्रत्वरूपः  ॥  ५।१।१२०
 ॥   

  

अस्मिन्कार्ये प्रत्युपकाररूपे । एवंगते सति चिरात्प्राप्ते सति । मया
समुद्रेण चेति शेषः । त्वं पूजास्वीकारेण तयोः प्रीतिं कर्तुमर्हसि  ॥ 
५।१।१२१  ॥   

  

मान्यस्य वायुसंबन्धात्तव पूज्यस्य मम प्रीतिं कुर्विति शेषः  ॥  ५।१।१२२
 ॥   

  

मन्युः पूजानङ्गीकारजं दैन्यम्  ॥  ५।१।१२३,१२४  ॥   

  

शैलमालभ्य स्पृष्ट्वा । प्रहसन्निवेति एतावत्प्लवने ऽपि श्रममारोप्य वृथा
ऽयं प्रयास एतयोरिति प्रहासः  ॥  ५।१।१२५  ॥   

  

उपपन्नाभिस्तत्काले युक्ताभिः  ॥  ५।१।१२६  ॥   

  

अथोर्ध्वं यत्र देशे स्थितस्ततो ऽपि बहूर्ध्वम् । पितुः पन्थानं
वायुमार्गम्  ॥  ५।१।१२७  ॥   

  

भूय ऊर्ध्वं ततो ऽपि बहूर्ध्वं तं गिरिमधःप्रदेशवर्तिनमवलोकयन्  ॥  ५।१।१२८
 ॥   

  

तद्द्वितीयं कर्माविश्रम्यैव पुनरत्यूर्ध्वं पतनरूपं कर्म  ॥  ५।१।१२९  ॥   

  

तत्रस्था मैनाकस्था गणनस्था वा । तस्य काञ्चनस्य काञ्चनमयस्य सुनाभस्य
शोभनमध्यस्य मैनाकस्य कर्मणा जलादुत्थानरूपेण देवता इन्द्रश्च तुष्टः  ॥ 
५।१।१३०,१३१  ॥   

  

अभयं स्वकृतपक्षच्छेदशङ्काजनितभयाभावम्  ॥  ५।१।१३२  ॥   

  

निर्भयस्यापि भये सतीवोपचारार्थं साह्यं कृतं यतः, अतः परितुष्टः इत्यन्वयः
 ॥  ५।१।१३३१३५  ॥   

  

अवस्थितः जलान्तरमग्र इत्यर्थः । सागरं मैनाकाधिष्ठितसागरप्रदेशम्  ॥ 
५।१।१३६  ॥   

  

अथ देवैर्लङ्कां प्रविष्टस्य हनुमतः कार्यक्षमबलपरीक्षणार्थं
सरसाप्रवर्तनम्-- त इत्यादि  ॥  ५।१।१३७,१३८  ॥   

  

नभःस्पृशमिति पुंस्त्वमार्षम् । वक्रशब्दो ऽर्धर्चादिर्वा  ॥  ५।१।१३९  ॥   

  

बलं ज्ञानबलमुपायबलं च पराक्रमं च ज्ञातुमिच्छामहे । तदेव विवृणोति--
त्वामिति  ॥  ५।१।१४०,१४१  ॥   

  

"भयस्य च भयावहम्" इति पाठे सर्वलोकभयस्यापीत्यर्थः  ॥  ५।१।१४२  ॥   

  

ईश्वरैर्देवैः  ॥  ५।१।१४३  ॥   

  

एष वरः पुर आगतस्य वदनप्रवेशरूपः इत्युक्त्वेति शेषः । सत्वरा त्वरासहिता
सा सुरसा  ॥  ५।१।१४४  ॥   

  

प्रहृष्टवदनः । दत्तभक्षणवराया अपि सकाशान्निस्तारोपायज्ञानजो हर्षः  ॥ 
५।१।१४५  ॥   

  

कार्यविषक्तस्य मायामृगवधे प्रसक्तस्य । बद्धवैरस्य
शूर्पणखाविरूपकरणादिकर्मणेति शेषः  ॥  ५।१।१४६  ॥   

  

रामसाह्यकरणे हेतुः रामस्य विषयवासिनीति । तस्य सर्वाधिपतित्वात्  ॥ 
५।१।१४७  ॥   

  

रामं चेति । दृष्ट्वा वृत्तान्तं च विज्ञाप्येति शेषः  ॥  ५।१।१४८  ॥   

  

कश्चिदपि मां नातिवर्तेत् अभक्षितो न गच्छेदित्यर्थः परस्मैपदमार्षम्  ॥ 
५।१।१४९ ॥   

  

तं प्रयान्तं पुनरागच्छामीत्युक्त्या वरदानं श्रुत्वा ऽपि प्रयाणोन्मुखम् ।
हनुमतस्तस्य बलं जिज्ञासमाना सुरसा वाक्यमब्रवीत्  ॥  ५।१।१५०  ॥   

  

निविश्येति । प्रविश्यैव गन्तव्यम् यदि शक्तिरस्तीत्यर्थः,
इत्यब्रवीदित्यन्वयः  ॥  ५।१।१५१,१५२  ॥   

  

दशयोजनमायताम् आयतवक्त्रामित्यर्थः  ॥  ५।१।१५३  ॥   

  

"चकार सुरसा ऽप्यास्यं विंशद्योजनमायतम्" इत्यनन्तरम् "तद्ष्ट्वा व्यादितं
त्वास्यम्" इति पाचिनः पाठः । अत्र "तद्दृष्ट्वा मेघसङ्काशं
विंशद्योजनमायतम् । हनुमांस्तु ततः क्रुद्धस्त्रिंशद्योजनमायतः  ॥  चकार
सुरसा वक्त्रं चत्वारिंशत्तथोच्छ्रितम् । बभूव हनुमान्वीरः
पञ्चाशद्योजनोच्छ्रितः  ॥  चकार सुरसा वक्त्रं षष्टियोजनमुच्छ्रितम् । तदैव
हनुमान्वीरः सप्ततिं योजनोच्छ्रितः  ॥  चकार सुरसा
वक्त्रमशीतियोजनोच्छ्रितम् । हनुमाननलप्रख्यो नवातिं योजनोच्छ्रितः  ॥  चकार
सुरसा वक्त्रं शतयोजनमायतम्  ॥ " इति श्लोकास्तु प्रक्षिप्ता इति कतकः  ॥   

५।१।१५४  ॥   

व्यादितं व्यात्तम् । दीर्घजिह्वत्वादिगुणविशिष्टं व्यात्तं तत्तस्या आस्यं
दृष्ट्वेत्यन्वयः  ॥  ५।१।१५५१५७  ॥   

  

इदं वचनमितीदंशब्दार्थः । प्रविष्ट इति । दाक्षायणि दक्षप्रजापतिसन्ताने,
अत एव नतिः । सत्य आसीत् सत्यो जात इत्यर्थः । वदनप्रवेशरूपत्वात्तस्य  ॥ 
५।१।१५८,१५९  ॥   

  

अथ सा ऽनुगृह्णाति-- अर्थसिद्ध्यै इति । राघवेण त्वद्विज्ञापितवृत्तान्तेन
समानय सङ्गमय  ॥  ५।१।१६०  ॥   

  

तत्तृतीयं सुरसावक्त्रान्निष्क्रमणरूपम्  ॥  ५।१।१६१,१६२  ॥   

  

वारिधारासेवितत्वादिविशेषणके चन्द्रसूर्यपथे जगामेत्यन्वयः ।
एकोनसप्ततितमेन । पतगैः पक्षिभिः कैशिकं गाननृत्यविद्या
तदाचार्यैस्तुम्बुरुप्रभृतिगन्धर्वैश्चरिते सेविते । ऐरावतम्
ऋजुदीर्घमिन्द्रधनुरिति तीर्थः, गजविशेष इत्यन्ये  ॥  ५।१।१६३  ॥   

  

पतगोरगाः पक्षिसर्पाः  ॥  ५।१।१६४  ॥   

  

वज्राशनिसमस्पर्शैस्तद्वत्प्राणहरैः पावकैः पञ्चाग्निभिरिव
स्वर्गजिद्भिरधिष्ठिते । "समाघातैः" इति पाठे ताभ्यां तुल्य आघातो ऽभिघातो
येषां तैरित्यर्थः  ॥  ५।१।१६५  ॥   

  

चित्रभानुना पञ्चाग्निभिन्नो ऽयमग्निश्चित्रभानुः  ॥  ५।१।१६६  ॥   

  

विश्वे विश्वाश्रये । विश्वावसुर्गन्धर्वराजः  ॥  ५।१।१६७  ॥   

  

देवराजानां गताः पुण्डरीकादयः । विताने ऽवकाशावरणवस्त्रे "चान्दवा" इति
प्रसिद्धे  ॥  ५।१।१६८१७३  ॥   

  

आशिता कृतभोजना  ॥  ५।१।१७४  ॥   

  

समाक्षिपज्जग्राह । छायाग्रहणेन तद्वस्तुनिरोधशक्तिस्तस्या ब्रह्मदत्ता  ॥ 
५।१।१७५  ॥   

  

पङ्गूकृतः स्तब्धगतिः पराक्रमो यस्य  ॥  ५।१।१७६  ॥   

  

महानौर्यथा पङ्गूकृतपराक्रमा स्तब्धगतिः प्रतिलोमेन वातेन क्रियते ।
गम्यदेशगतिनिरोध एवात्र स्तब्धगतित्वम् । यद्वा तेन यथा विपरीतगतिवारणाय
यन्त्रैः स्तब्धगतिः कार्यते, तथा ऽहं केनचित्स्तब्धगतिः कृतः  ॥  ५।१।१७७
 ॥   

  

महासत्त्वं स्त्रीरूपं प्राणिनम्  ॥  ५।१।१७८,१७९  ॥   

  

अर्थतत्त्वेन छायाग्रहणरूपार्थक्रियया  ॥  ५।१।१८०  ॥   

  

पातालाम्बरसंनिभं पातालाकाशमध्यभागसदृशम्  ॥  ५।१।१८१,१८२  ॥   

  

कायमात्रं स्वशरीरकवलनपर्याप्तं शरीरप्रमाणमित्यर्थ इति तीर्थः ।
मात्रशब्दो ऽल्पवाचीति कतकः । मर्माणि च भेदानार्थं ददर्शेत्यन्वयः । तस्या
वक्त्र आत्मानं मुहुः सङ्क्षिप्याधिकं सङ्कुच्य निपपातेत्यन्वयः  ॥ 
५।१।१८३१८५  ॥   

  

मनःसंपातविक्रमो मनोवेगतुल्यवेगः । दिष्ट्या दैवानुग्रहेण । "दृष्ट्वा" इति
पाठे सूक्ष्मदर्शनेनेत्यर्थः । धृत्या सहजधैर्येण । दाक्षिण्येन
कालोचितकृत्यचातुर्येण च तां निपात्य निहत्य वेगेनोत्पपात  ॥  ५।१।१८६  ॥   

  

ननु प्रथमप्रवृत्तवेगस्य सुरसादिभिः कुण्ठीभावे सति कथं पुनराकाशगमनं
तत्राह-- आत्मवान्वायोरिव स्वाधीन एव तद्गमनविषयो यत्नः । प्रथमं
त्वाकाशमार्गप्राप्तिमात्राय महेन्द्रपर्वतालम्बनमितरजनप्रतारणाय वेत्याहुः
। हृतहृद्धस्तहृदयलक्षणप्राणस्थाना, अत एव विधुरा प्राणशून्याम्भसि पपात ।
अत्र कविरुत्प्रेक्षते-- तस्याश्छायाग्रहणमात्रेण भक्षणादिशक्तिमत्याः
सिंहिकाया, निपातने निपातनिमित्तं रावणनाशाय स्वात्मरूपरामवत्स्वस्वरूपो
हनुमान्सृष्टः  ॥  ५।१।१८७,१८८  ॥   

  

महत्सत्त्वं महाबला राक्षसी रावणवदशक्यसंहारा त्वया संहृतेत्यर्थः ।
अरिष्टं बाधारहितम् "रिष हिंसायाम्"  ॥  ५।१।१८९  ॥   

  

निर्बाधं कर्मसाधनहेतुमाह-- यस्य त्विति  ॥  ५।१।१९०  ॥   

  

स तैः संपूजितस्तैः पूर्वोक्तभूतैः । प्रतिपन्नप्रयोजनैरभिमतं
साधयेत्यनुमत्यानु ऽगृहीतकार्यैः  ॥  ५।१।१९१  ॥   

  

प्राप्तभूयिष्ठः प्राप्तकल्पः पारो येन सः  ॥  ५।१।१९२  ॥   

  

पतन्नेव गच्छन्नेव मलयोपवनानि । अनेनोत्तरतीर इव दक्षिणतीरे ऽपि मलयाख्यः
पर्वतो ऽस्तीति गम्यते  ॥  ५।१।१९३  ॥   

  

सागरं दक्षिणतीरसमीपवर्तिसागरम् । अनूपः कच्छदेशः । सागरस्य पत्नीनां
लङ्काद्वीपादागत्य सागरं प्रविशन्तीनां नदीनां मुखानि सङ्गमस्थानानि
विलोकयद्व्यलोकयत्  ॥  ५।१।१९४  ॥   

  

आत्मानं स्वशरीरं मद्दत्त्वादाकाशं निरुन्धन्तमिव । मतिं कर्तव्यनिश्चयम्
 ॥  ५।१।१९५  ॥   

  

कौतूहलम् आश्चर्यधिया दिदृक्षामित्यर्थः  ॥  ५।१।१९६  ॥   

  

प्रकृतिं निजमाकारम् । वीतमोहो वीतो नष्टो वासनावशादागतः कामादिमोहो यस्य
सः । आत्मवाञ्जीवन्मुक्तयोगी । प्रकृतिम्
भगवदनन्यतत्त्वतालक्षणस्वभावमित्यर्थः  ॥  ५।१।१९७  ॥   

  

अतिसङ्क्षिप्यातिसङ्कोच्य । त्रीन्क्रमान्पदानि विक्रम्य प्रक्षिप्य
बलेर्वीर्यस्य हरो हरिरिव प्रकृतौ स्थितः  ॥  ५।१।१९८  ॥   

  

चारुनानाविधरूपधारी नानावर्णाकृतिरूपधारी । तच्च तद्ध्यानेषु स्पष्टम् ।
परैरशक्यं समुद्रतीरमासाद्येत्यन्वयः । समीक्षितात्मा
समालोकितातिप्रमाणस्वशरीरः, समवेक्षितार्थं आलोचितानन्तरकार्यः,
प्रतिपन्नरूपो ऽङ्गीकृतस्वल्पदेहः अभूदिति शेषः  ॥  ५।१।१९९  ॥   

  

लम्बस्य लम्बाख्यस्य विचित्राणि कूटान्यवान्तराशिखराणि यस्य तादृशे कूटे
प्रधानशिखरे । उद्दालकः श्लेष्मातकः  ॥  ५।१।२००  ॥   

  

गिरिवर्यमूर्ध्नि स्थितामिति शेषः । उपसंहरति-- कपिस्त्विति । स
कपिरुच्यमानविशेषणं सागरमतिक्रम्य तस्मिंल्लम्बाख्यपर्वते
मृगादीन्व्यथयन्पीडयन्निपपात । निपत्य च ततः प्राचीनं रूपं विधूय
महोदधेस्तीरे ऽमरावतीमिव स्थितां लङ्कां ददर्श  ॥  ५।१।२०१,२०२  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे प्रथमः सर्गः  ॥  ५।१  ॥   

  


