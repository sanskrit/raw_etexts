+++
title = "०१३"

+++


वेगवान्हनूमान्विमानात्प्राकारं सङ्क्रम्य घनान्तरे यथा विद्युत्सशोभा
आसीत्तथासीत् । प्राकारस्येन्द्रनीलकृतत्वमनेन ध्वन्यते  ॥  ५।१३।१  ॥   

  

रावणस्य निवेशनान्गृहान्संपरिक्रम्य पुनः परिक्रमणेन दृष्ट्वा जानकीं
चादृष्ट्वा ऽब्रवीत् । आत्मनैवेति बोध्यम्  ॥  ५।१३।२  ॥   

  

भूयिष्टं लोलिता बहुशो ऽन्विष्टा  ॥  ५।१३।३,४  ॥   

  

नन्वनुपलब्धिप्रमाणादभावनिश्चय एवास्त्वत आह इहेति । रावणनिवेशने एवाख्याता
तद्वचश्च प्रमाणम् दृश्यते तु न किमिदमिति  ॥  ५।१३।५  ॥   

  

बहुप्रकारं चिन्तयति किं न्विति । पूर्वदृष्टां मन्दोदरीं सौन्दर्यादिगुणैः
पुनः सीतात्वेन संभाव्य तन्निरासकवाक्यम् । रावणेन बलाद्धृता विवशा सती
सीतोपतिष्ठेत रावणमिति शेषः । "रावणं दुष्टचारिणम्" इति पाठे तु
यथाश्रुतमेव । इदं किं तु कुत्सितं तु, यतः सा मैथिली सा सीता
लाङ्गलपद्धतिजत्वेनायोनिजा । वैदेही जगत्प्रशस्तविदेहवंशसंबद्धा ।
जनकात्मजा ब्रह्मवित्पुत्री  ॥  ५।१३।६  ॥   

  

तर्ह्यदर्शनं कुतस्तत्र हेतूनुत्प्रेक्षते क्षिप्रमिति । एते पक्षा
दुःखातिशयात्संपातिवचनविस्मरणमूलकाः बिभ्यतः कराद्भ्रष्टेति शेषः ।
रामबाणानाम् आघातादिति शेषः । शेषे षष्ठी वा  ॥  ५।१३।७  ॥   

  

रामपरोक्षं तथा भयायोगात्पक्षान्तरम्-- अथवेति । हृदयं पतितं
मनउत्क्रान्तम् । मनउत्क्रमणस्यैव मरणत्वात्  ॥  ५।१३।८  ॥   

  

पीडितेन पीडनेन  ॥  ५।१३।९  ॥   

  

विचेष्टमाना विलुठन्ती  ॥  ५।१३।१०  ॥   

  

ननु सर्वमेतदसंभावितं रावणेन सर्वापायरहितहरणस्येषत्करत्वादतः
पक्षान्तरमाह-- आहो इति । अथवेत्यर्थः  ॥  ५।१३।११  ॥   

  

ननु बहुभक्षणसामग्रीमत्त्वादनुरागवत्त्वाच्च तेन भक्षणमसंभावितमत आह--
अथवेति । सापत्न्यदुःखादिति भावः  ॥  ५।१३।१२  ॥   

  

एतदुत्तरम् "संपूर्णचन्द्रप्रतिमं पद्मपत्रनिभेक्षणम् । रामस्य ध्यायती
वक्त्रं पञ्चत्वं कृपणा गता  ॥  हा राम लक्ष्मणेत्येव हा ऽयोध्येति च भामिनी
। विलप्य बहु वैदेही न्यस्तदेहा भविष्यति  ॥ " इत्यादि श्लोकद्वयं
प्रक्षिप्तमिति कतकः । ननु सपत्नीभिरप्यशक्यं भक्षणं रावणेन
स्वभोगार्थमानीतत्वादत आह-- अथवेति । निहिता गुप्ततया स्थापिता इति मन्ये ।
नायमपि पक्षो युक्त इत्याह-- भृशमिति । एवमपि सा बाला पञ्जरस्था सारिकेव
भृशं मुहुर्मुहू रामेति लालप्यते लालप्येत । न च तद्दृश्यत इति भावः  ॥   

५।१३।१३  ॥   

ननु तर्हि रावणसमीप एव भवत्संपातिवचनप्रामाण्यात् मया तु सम्यङ्
नान्विष्टमित्याशङ्क्याह जनकस्येति । तस्मादेतदप्ययुक्तमिति भावः  ॥ 
५।१३।१४  ॥   

  

नन्वनेन विचारेणालम्, यथानुभूतं निवेद्यतां तत्राह विनष्टेति । अस्य
क्वचिद्वर्तत इति शेषः । "णश अदर्शने" इति धात्वनुसाराददृष्टा सती
क्वचिदस्तीति वक्तुमशक्यमक्षमम् सर्वतो ऽन्विष्टत्वात् । प्रणष्टा प्रगतं
नष्टमदर्शनं यस्याः सा दृष्टेत्यर्थः । एतदपि न वक्तुं क्षमम्
स्वयमदृष्टत्वात् । एवं मृतेत्यपि वक्तुं न शक्यम्
तत्साधकदृढतरप्रमाणाभावात् । तस्माद्रामस्याग्रे किमपि वक्तुं न शक्यम् ।
दृश्यदेशे मायया ऽदर्शनं विनाशः, अदृश्यदेशे ऽवस्थापनं प्रणाश इति तु
तीर्थः  ॥  ५।१३।१५  ॥   

  

तदेव स्पष्टयति-- निवेद्यमाने इति । न दृष्टेति । निवेद्यमाने दोषो
वक्ष्यमाणरामप्राणत्यागरूपः । अनिवेदने स्वामिवञ्चनारूपो दोषः ।
तस्मान्निवेदनानिवेदनरूपमुभयमपि विषमं दुरनुष्ठेयं प्रतिभाति  ॥  ५।१३।१६
 ॥   

  

एतदनन्तरं कविवाक्यम् अस्मिन्निति । कार्ये एवंगते सति दुर्निरूपे
सतीत्यर्थः । प्राप्तकालं कालोचितं किं क्षमं किं वक्तुं युक्तं भवेदिति
भूयो मतिं तद्विषयं पक्षं विचारयन्न भूदिति शेषः  ॥  ५।१३।१७  ॥   

  

विचारमेव प्रपञ्चयति यदीति । को भविष्यति न को ऽपीत्यर्थः  ॥ 
५।१३।१८,१९ ॥   

  

वक्ष्यति असाध्वेव वक्ष्यतीत्यर्थः  ॥  ५।१३।२०  ॥   

  

न दृष्टेत्यप्रियं यदि वक्ष्यामि । ततस्तच्छ्रवणानन्तरम्  ॥  ५।१३।२१  ॥   

  

परुषं कर्णकठोरम्, अत एव दारुणं भयङ्करम् तीक्ष्णमसह्यम् क्रूरमुग्राम्
इन्द्रियाणां तापनं सन्तापकम् सीतानिमित्तं सीताविषयम् स रामः  ॥  ५।१३।२२२५
 ॥   

  

ततो दिविस्थरामदर्शनात्  ॥  ५।१३।२६,२७  ॥   

  

वालिजेन वालिमरणजेन । पञ्चत्वमागता पञ्चत्वं प्राप्तुं निश्चयवती  ॥ 
५।१३।२८  ॥   

  

तस्मात्तदनन्तरम्  ॥  ५।१३।२९,३०  ॥   

  

यशस्विना कपिनाथेन सान्त्वादिभिर्लालिताः प्राणांस्त्यक्ष्यन्ति  ॥  ५।१३।३१
 ॥   

  

निरोधेषु गुहादिसंवृतदेशेषु  ॥  ५।१३।३२  ॥   

  

सपुत्रदारा इत्यादेः कपिकुञ्जरा इति विशेष्यम्  ॥  ५।१३।३३  ॥   

  

शस्त्रं शस्त्रघातं प्रचरिष्यन्ति करिष्यन्ति  ॥  ५।१३।३४३६  ॥   

  

अगच्छति गमनरहिते । आशया सीतावृत्तान्तश्रवणप्रत्याशया धरिष्येते
प्राणानिति शेषः  ॥  ५।१३।३७  ॥   

  

हस्तादानो हस्तपतितफलादिग्रहकः, तद्भोजीति यावत् । एवं मुखादानो
मुखपतितभोजी नियतो नियतेन्द्रियः वृक्षमूलिको वृक्षमूलनिवासी  ॥  ५।१३।३८
 ॥   

  

अरणीसुतमग्निम्  ॥  ५।१३।३९  ॥   

  

उपविष्टस्य प्रायमुपविष्टस्य । लिङ्गिनं प्राणलिङ्गिनं लिङ्गशरीरवन्तं
वात्मानं साधयिष्यतः शरीरेण वियोजयिष्यतः । "लिङ्गिनीम्" इति पाठे
प्राणलिङ्गिनीं चितिम् । चैतन्यमित्यर्थः  ॥  ५।१३।४०  ॥   

  

इदं वक्ष्यमाणम् । आपः अप इत्यर्थः  ॥  ५।१३।४१  ॥   

  

सीतामपश्यतो मम यशस्विनी यशःसंपादिका । मृतस्य ख्यातिर्यशः सुजातमूला
सुजातकारणवती कीर्तिरूपा माला । जीवतः सा कीर्तिः चिररात्रायेत्यव्ययम्
चिरायेत्यर्थः । चिराय भग्ना आत्यन्तिकलयं गतेत्यर्थः । तीर्थस्तु--
"चिररात्रीयं मम" इति पाठं प्रकल्प्य सीतान्वेषणोपयुक्तवेन शोभनमूला
सीतान्वेषणसौकर्यापादकचन्द्रिकया सुभगा सीतान्वेषणसहकारिणीति सर्वैः
क्रियमाणा कीर्तिरेव माला यस्याः सेयं चिररात्री चिरकालविशिष्टा दीर्घा
रात्रिः स्वस्य लङ्काप्रवेशरात्रिः प्रभग्ना निष्फला जातेत्यर्थः । अनेन
रामकार्यसहकारिणी स्वेच्छया रात्रिरप्यात्मानं वर्धितवतीति सूच्यत इत्याह
 ॥  ५।१३।४२  ॥   

  

तापसो जटाकाषायादिचिह्नो यतिः  ॥  ५।१३।४३  ॥   

  

अदृष्ट्वा गमने निश्चितमासन्नं दोषमाह-- यदि त्विति । न भविष्यति न
जीविष्यति  ॥  ५।१३।४४  ॥   

  

एवमगमने निश्चिते मरमजीवितयोः किं श्रेयस्तत्राह-- विनाश इति । दोषा बहवः
प्रागुक्ताः । चिरं मदगमने सीताविनाशनिश्चयेन रामादयो न स्युरेव,
आत्मघातादयश्च । जीवंस्तु ममात्मा भद्रकं प्राप्नोति ।
वक्ष्यमाणनानाविधोपायाश्रयणेन, तस्मात्प्राणान्धरिष्यामि, यतो मयि जीवति
सति सङ्गमः सुखसङ्गमो रामादीनां ध्रुवः संभावित इत्यर्थः ।
काव्यलिङ्गमत्रालङ्कारः । तीर्थस्तु-- "अत्र जीवितसङ्गमः" इति पाठं
कल्पयामास  ॥  ५।१३।४५  ॥   

  

इतः परं कविवाक्यम् एवमित्यादि  ॥  ५।१३।४६  ॥   

  

कपिकुञ्जर इत्यस्य इति चिन्तयामासेति शेषः । ध्रुवो जीवति सङ्गम
इत्युक्तेराशयं हनूमानाह रावणं वेति । ननु रावणवधेन किं साधितं
स्यात्तत्राह-- प्रतीति । प्रत्याचीर्णं वैरनिर्यातनं कृतं भविष्यतीत्यर्थः
। एवं कृत्वा गमने सर्वेषां सुखमित्याशयः  ॥  ५।१३।४७  ॥   

  

ननु मया हत इतीदं वचो ऽविश्वसनीयं स्यात्सीतालाभेन
रामदुःखानिवृत्तिश्चेत्यतः पक्षान्तरम् अथवेति । एवं सति तल्लाभो ऽपि
संभाव्यत इत्याशयः  ॥  ५।१३।४८  ॥   

  

रावणस्य बद्धा नयने ऽपि सीतां राक्षसा हन्युरिति तदलाभ एवेत्यतः शोकपरीतः
पक्षान्तरं चिन्तयामास यावत्सीतामिति । वर्तमानसमीपे लट्  ॥  ५।१३।४९,५०
 ॥   

  

नन्वत्रावस्थितिनिश्चये पुनः पुनरन्वेषणं सफलं स्यादत आह-- संपातिवचनादिति
। तद्वचनविश्वासादेवेत्यर्थः । तत्तु तत्पक्षप्ररोहान्निश्चितं प्रमाणम् ।
ननु यद्वचनविश्वासादेव रामं प्रति सीतात्रास्तीत्युक्त्वा शीघ्रं स
एवात्रानेयः, किमनेन कालविलम्बेनेत्यत्राह-- रामं यदीति । रावणे हते ऽपि
मय्येवान्विष्यमाणा न दृश्येत रामेणापि तददर्शने रामः सर्ववानरनाशं
करिष्यतीति भावः  ॥  ५।१३।५१  ॥   

  

तस्मादिहैव नियताहारो वत्स्यामि । विनश्येयुः सीतामदृष्ट्वा
मद्गमनानन्तरमिति भावः  ॥  ५।१३।५२  ॥   

  

एवं चिन्ताकुलो ऽनन्विष्ठं देशं दृष्ट्वा संपातिवचनात्तत्र सीतास्थितिं
निश्चिन्वान आह अशोकेति  ॥  ५।१३।५३  ॥   

  

तत्राप्यप्राप्तिशङ्कया तद्दर्शनप्रतिबन्धकदुरितक्षयाय देवानुकूल्यं
संपादयति वसूनिति । चाद्रामादीन्  ॥  ५।१३।५४  ॥   

  

तपस्विने सिद्धीमिव तपःफलमिव तपःप्रसन्ना देवतेति शेषः  ॥  ५।१३।५५  ॥   

  

चिन्तया विग्रथितानि संबद्धानि व्याकुलानीन्द्रियाणि यस्य सः  ॥  ५।१३।५६
 ॥   

  

प्रतिज्ञातं नमस्कारमनुतिष्ठति नमो ऽस्तु रामायेति । अनेन रामस्य
भगवदवतारत्वं सूचितम् । रूद्रादिनमस्कारेण । विराजो भगवतो नतिः  ॥ 
५।१३।५७ ॥   

  

स्वामित्वात्सूर्यांशत्वाच्च सुग्रीवनतिः । अशोकवनिकां गतः मनसेति शेषः
"अशोकवनिकां प्रति" इति पाठे गत इत्यध्याहारः  ॥  ५।१३।५८  ॥   

  

उत्तरं गमनोत्तरकर्तव्यकृत्यम्  ॥  ५।१३।५९  ॥   

  

चिन्ताहेतुं दर्शयति ध्रुवमिति । वनाकुला काननावृता संस्काराः
खननसंस्कारादिरूपवृक्षसंस्काराः अत्र ध्रुवं रक्षोबहुलेत्युत्प्रेक्षया
चन्द्रास्तः सूचितः । अन्यथा तत्प्रकाशेन निश्चय एव स्यात्  ॥  ५।१३।६०  ॥   

  

अत्राशोकवनिकायां विहिता नियुक्ताः । विश्वात्मा वायुः  ॥  ५।१३।६१  ॥   

  

मयात्मा शरीरमित्यर्थः । रावणस्य अर्थे इत्यनुकर्षः ।
रावणकर्तृकदर्शनपरिहारायेत्यर्थः  ॥  ५।१३।६२  ॥   

  

पुनः सर्वात्मना कार्यसिद्धये स्मरति-- ब्रह्मेत्यादि । देवा भगवदवयवदेवाः
। तानेव दर्शयति-- अग्निश्चेत्यादि । सिद्धिं दिशन्त्वित्यन्वयः  ॥ 
५।१३।६३,६४  ॥   

  

भूतानां प्रभुः प्रजापतिः । दास्यन्ति तेषामप्यस्यार्थस्येष्टत्वादिति भावः
। पूर्वं प्रार्थना, इदानीं तु तन्निश्चयः । पथि गोचरा अदृष्टा अपि पथि
मार्गे गोचरत्वेन सिद्धिदत्वेन शास्त्रे ऽदृष्टा अनुक्ताः, अपिना दृष्टाश्च
ये ते ऽपि सिद्धिं दास्यन्ति  ॥  ५।१३।६५  ॥   

  

उच्छ्रिता नासा यस्मिंस्तत्पाण्डुरम् । वियोगवशात् अव्रणमनवद्यम्  ॥ 
५।१३।६६ ॥   

  

सुदारुणो ऽप्यलङ्कृतवेषधारी विश्वसनीयवेषधारी तेन  ॥  ५।१३।६७  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे त्रयोदशः सर्गः  ॥  ५।१३  ॥   

  


