+++
title = "००७"

+++


अथ रावणप्रधानगृहं वर्णयति-- स इति । व्यासक्तानि संबद्धानि वैदूर्यखचितानि
च सुवर्णजालानि स्वर्णगवाक्षाणि यस्मिंस्तत् । सविहङ्गजालमिति
गृहमेघयोर्विशेषणम्  ॥  ५।७।१  ॥   

  

प्रधानैः प्रशस्तैः शङ्खादिभिः शालन्ते शोभन्ते तादृशीर्निवेशनानां शाला
अवान्तरगृहाणि ददर्श । पुनश्च विशालाश्चन्द्रशाला ददर्श ।
वेश्माद्रिष्वौन्नत्यादद्रितुल्यवेश्मसु । चन्द्रशालाः शिरोगृहाणि,
चन्द्रकान्तमणिबद्धशाला वा  ॥  ५।७।२  ॥   

  

वसु धनम् । स्वबलेत्यत्र स्वशब्दो रावणवाची कुबेराद्रावणेन लङ्काया
आच्छिद्य गृहीतत्वात् । यद्वा स्वशब्दो हनुमद्वाची । स्वबलेनार्जितानि
लब्धप्रवेशानि  ॥  ५।७।३ ॥   

  

प्रयत्नेनाभितः सम्यगाहितानि यथायोगं स्थापितानि प्रयत्नाभिसमाहितानि
विश्वकर्मकृतान्यपि मायया विचित्ररचनादक्षेण मयेन निर्मितानीव  ॥  ५।७।४
 ॥   

  

गृहोत्तमं प्रधानगृहेष्वप्युत्तमम् अप्रतिरूपरूपं निरूपमरूपम्  ॥  ५।७।५
 ॥   

  

प्रकीर्णं पातितम्, रत्नकीर्णं रत्नपूर्णम्, रजसा पुष्परजसा  ॥  ५।७।६  ॥   

  

नारीप्रवेकैर्नारीश्रेष्ठैः इवश्चार्थे । तडिद्भिरर्च्यमानं
युज्यमानमम्भोधरं मेघमिव । हंसश्रेष्ठैर्वाह्यमानमूह्यमानं विमानमिव  ॥ 
५।७।७  ॥   

  

नानावर्णैरयुक्तो ऽपि तद्युक्तः कृतो युक्तीकृतः स चासौ चारुमेघश्च
तद्वद्विचित्रं विमानं पुष्पकाख्यम्  ॥  ५।७।८  ॥   

  

यत्र पुष्पके मही अनेकजनानामाधारस्थानं पर्वतराज्या पूर्णम् ।
प्रवतादयश्चात्र मणिस्वर्णादिनिर्मिताः, न त्विदं चित्ररूपमिति भ्रमितव्यम्
अनन्तवानरसेनाया निर्बाधं तत्रावस्थानस्य वक्ष्यमाणत्वात् । किं च
स्वामीच्छानुसारेण सङ्कोचविकासौ तस्य वक्ष्यति स्वेच्छया हनुमद्देहवत् ।
वितानं समूहः । एकावल्यत्रालङ्कारः  ॥  ५।७।९  ॥   

  

कृतानि अस्य यत्रेत्यादि शेषः  ॥  ५।७।१०  ॥   

  

पुष्पाह्वयं नाम ददर्शेत्यन्वयः । वेश्मोत्तमानां देववेश्मभूतविमानानां
मध्ये उच्चमानं सौभाग्यपरमकाष्ठां प्राप्तम्  ॥  ५।७।११  ॥   

  

कृताश्चेति । तत्र विमान इति शेषः । नानावसुभी रुप्यस्वर्णाद्यैः ।
जात्यानुरूपा जातितुरङ्गसदृशाः । तुरगविशेषणं चैतत्  ॥  ५।७।१२  ॥   

  

प्रवालजाम्बूनदकृतानि पुष्पाणि पक्षेषु येषाम् । आवर्जिताः सङ्कुचिता
जिह्मा वक्राः पक्षा येषां ते । साक्षात्कामस्य पक्षा इव येषां पक्षा
भान्ति तदुद्दीपकत्वात् । तादृशा उच्यमानगुणा विहङ्गास्तत्र कृताः  ॥ 
५।७।१३  ॥   

  

नियुज्यमाना व्याप्रियमाणाः । वक्ष्यमाणाया लक्ष्म्या अभिषेके इति शेषः ।
हस्तः शुण्डा । पद्माकरविहारिगजाकारनिर्माणात्सकेसरत्वमुत्पलपत्रहस्तत्वं च
तेषां तादृशा गजास्तत्र कृता बभूवुरिति शेषः, पद्मिनि पद्मवत्सरसि  ॥ 
५।७।१४  ॥   

  

इतीवैवंप्रकारं चारुकन्दरं चारुगुहं नगमिव पर्वतमिव चारुदर्शनं
तद्गृहमभिगम्य सविस्मयः बभूवेति शेषः । हिमात्ये वसन्ते
परमसुगन्धिचारुकन्दरं नगमिव वृक्षमिव कन्दरो ऽत्र कोटरः । पुनश्चाभिगम्य
सविस्मयो ऽभूदिति शेषः । परिच्छेदानवगमादिति भावः  ॥  ५।७।१५  ॥   

  

अभिपत्याभिपत्य चरन्सञ्चरन् । पतिगुणवेगनिर्जितां पतिगुणवेगेन
पतिगुणनिरन्तरध्यानेन निर्जितां निर्जितदुःखामदृश्यादृष्ट्वा दुःखितो
ऽभूदिति शेषः । आर्षो ल्यप्  ॥  ५।७।१६  ॥   

  

बहुविधभावितात्मनो नानाप्रकारेण सर्वजगत्पूजितस्वभावस्य
स्वभाववाच्यात्मशब्दः । कृतात्मनो शिक्षितान्तःकरणस्य सुवर्त्मनः
शोभननीतिमार्गवर्तिनः सचक्षुषः श्रुतिस्मृतिन्यायरूपचक्षुःसहितस्य  ॥ 
५।७।१७  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे सप्तमः सर्गः  ॥  ५।७  ॥   

  


