+++
title = "०१०"

+++


तत्र शालायाम् । दिव्योपमं दिवि भवेन स्वर्गवर्तिपदार्थेनैवोपमा यस्य तत्
शयनस्यासनं पल्यङ्कप्रतिष्ठापनवेदिका अवेक्षमाण इतस्ततः पश्यन्  ॥  ५।१०।१
 ॥   

  

तस्यैव वर्णनम् दान्तेत्यादि । गजदन्तमयानि स्वर्णमयानि च चित्राणि
चित्रयुतान्यङ्गानि पादादिरूपाणि येषां
तैर्महार्हास्तरणोपेतैर्बहुमूल्यास्तरणयुक्तैः वैदूर्यैरित्युपलक्षणम्
वैदूर्यैः पद्मरागादिनिर्मितैर्वरासनैः
स्त्रीशयनपल्यङ्कैर्महाधनैर्बहुमूल्यैरुपपन्नम्  ॥  ५।१०।२,३  ॥   

  

परमासनं पल्यङ्कस्तस्यैकदेशे ददर्श । अशोकपुष्पमालायुक्तम् । यद्वा
यत्संनिधाने शोकाभावस्तादृशमालायुतम् । चित्रभानुरग्निः  ॥  ५।१०।४  ॥   

  

वालव्यजनं चामरम् । ननु संभोगगृहे तत्रापि निद्राणस्य कथं वालव्यजनवीजनम्,
कथं च हनुमतस्ताभिरदर्शनमिति चेन्न
यन्त्रनिर्मितस्त्रीप्रतिमादिभिस्तत्रापि तत्संभवात्  ॥  ५।१०।५  ॥   

  

आविकाजिनमूर्णायुचर्म तद्धि परममृदुलम् तेन संवृतं संवृतपर्यन्तप्रदेशम्
माल्यं पुष्पम्  ॥  ५।१०।६  ॥   

  

तस्मिन् प्रसुप्तमिति शेषः । महारजतं स्वर्णं तत्तन्तुनिर्मितवासोधारिणम्
 ॥  ५।१०।७  ॥   

  

रावणस्य तडित्स्थानीयं सौवर्णं वासः  ॥  ५।१०।८  ॥   

  

सवृक्षवनगुल्माढ्यं पुष्पसहितवृक्षवनगुल्माढ्यं मन्दरमिव स्थितम् बाहवो
यस्य वृक्षाः, नासादयो गुल्माः  ॥  ५।१०।९,१०  ॥   

  

पीत्वाप्युपरतम् अपिना क्रीडित्वाप्युपरतम्  ॥  ५।१०।११  ॥   

  

यथा नागं गजमिव निःश्वसन्तं रावणमासाद्य प्राप्य परमोद्विग्नो ऽयं पापी
देवीं हृतवानित्येतत्समीपे ऽवस्थानमनुचितमिति खिन्नचित्तो ऽपासर्पत् ।
सुभीतवत्सुभीतो यथा भयहेतोः पिशाचादेः संमुखे स्थातुमशक्तो ऽपसर्पति तद्वत्
 ॥  ५।१०।१२  ॥   

  

आरोहणं सोपानम् । वेदिकान्तरं सोपानवेदिकान्तरं सोपानपर्वमध्यम्  ॥  ५।१०।१३
 ॥   

  

यस्य गन्धेनान्ये गजाः पलायन्ते स गन्धगजः मत्तगजेन नितरां
संविष्टमधिष्ठितं महत्प्रस्रवणमिव  ॥  ५।१०।१४  ॥   

  

महात्मनो महाशरीरस्य । विक्षिप्तौ प्रसारितौ  ॥  ५।१०।१५  ॥   

  

आपीडने युद्धे कृतव्रणौ कृतव्रणौ कृतव्रणकिणौ वज्रेणोल्लिखितौ क्षतौ
पीनांसौ ययोस्तौ वज्रचक्रयोरप्यसाध्यमृत्युरिति भावः  ॥  ५।१०।१६  ॥   

  

समौ सुजातौ चांसौ सङ्गतौ दृढसन्धिबन्धौ स्वङ्गुलीयकलक्षितौ
शोभनाङ्गुलीयकभूषितौ  ॥  ५।१०।१७,१८  ॥   

  

शशस्य क्षतजं रक्तमतिलोहितवर्णम्  ॥  ५।१०।१९  ॥   

  

उत्तमस्त्रीणां विमृदितं विमर्दनमालिङ्गनादि ययोस्तौ  ॥  ५।१०।२०  ॥   

  

ददर्शात्यादरेण ददर्श नातः पुनरुक्तिः महाही महासर्पौ अत्र
द्विभुजत्वकथनाद्युद्धादिकाल एव विंशतिभुजत्वं दशशीर्षत्वं चेति बोध्यम्  ॥ 
५।१०।२१,२२  ॥   

  

बकुलोत्तमसंयुत उत्तमबकुलगन्धयुतः । अयं पुरुषविशेषश्वासधर्म इति कतकः ।
चूतादिसुरभित्वं तु तदधिवासितवस्तुसेवनात् । मृष्टान्नरससंयुक्तः
षड्रसोत्तमान्नगन्धोपेतः पानं मधु राक्षसत्वादेव वामाचारेण
पूजाकरणान्मधुपानम्  ॥  ५।१०।२३,२४  ॥   

  

अपवृत्तेन निद्रावशात्पर्यस्तेन विराजता मुकुटेन उपलक्षितमिति शेषः ।
शोभिना हारेण शोभनहारवता वक्षसोपलक्षितमिति शेषः  ॥  ५।१०।२५,२६  ॥   

  

अपविद्धेन पर्यस्तेन पाण्डुरेण क्षौमेण परिधानीयेन कटेरधः संवीतम्
पीतेनोत्तरीयेण सुसंवीतमित्यर्थः  ॥  ५।१०।२७  ॥   

  

तोयान्ते तोयमध्ये  ॥  ५।१०।२८  ॥   

  

काञ्चनैः काञ्चनस्तम्भगैः चतुर्दिशं चतुर्दिक्षु दीप्यमानम् अत्यन्तसंयोगे
द्वितीया । "विद्युल्लतैरिव" इति पाठे पुंस्त्वमार्षम्  ॥  ५।१०।२९  ॥   

  

उक्तगुणं रावणं ददर्श पादमूलगास्तत्पत्नीश्च ददर्श । रक्षःपतेर्गृह
इत्युत्तरान्वयि  ॥  ५।१०।३०  ॥   

  

अम्लानमाल्याभरणाः देवकन्या इत्यर्थः  ॥  ५।१०।३१  ॥   

  

राक्षसेन्द्रभुजावङ्कं च गच्छन्ति तास्तथा प्रिया इति यावत् धारिण्यो
धारिणीः निषण्णाः शयिताः  ॥  ५।१०।३२  ॥   

  

बाहूपधानत्वादङ्गदानामपि श्रवणान्ते दर्शनं बोध्यम्  ॥  ५।१०।३३  ॥   

  

विमानं मञ्चकविशेषः । पुष्पकमित्यन्ये विराजत व्यराजत  ॥  ५।१०।३४  ॥   

  

मदव्यायामेन रतिजेन  ॥  ५।१०।३५  ॥   

  

कोमलैरकर्कशैः अङ्गहारैरङ्गविक्षेपैः नृत्यशालिनीति वासनाबलेन
नृत्याभिनयोपेततया सुप्तवतीत्यर्थः । विशेषेण न्यस्तं शुभं येषु धात्रा
तादृशानि सर्वाण्यङ्गानि यस्याः  ॥  ५।१०।३६  ॥   

  

महानदीप्रकीर्णा महानद्यां प्रकीर्णपुष्पपत्रा दैवात्सङ्गतं पोतं
प्लवमाश्रिता नलिनी पद्मिनीव । पोतस्थाने ऽत्र वीणा  ॥  ५।१०।३७  ॥   

  

मड्डुको वाद्यभेदः  ॥  ५।१०।३८  ॥   

  

न्यस्य आलिङ्ग्येत्यर्थः  ॥  ५।१०।३९  ॥   

  

काचिदिति  ॥  ५।१०।४०  ॥   

  

विपञ्ची वीणाविशेषः  ॥  ५।१०।४१,४२  ॥   

  

मदकृतश्रमा मदवती अर्शआद्यच् । वादनेन कृतश्रमा च  ॥  ५।१०।४३  ॥   

  

डिण्डिमं परिगृह्यालिङ्ग्य । आसक्तडिण्डिमा पृष्ठदेशसंबद्धान्यडिण्डिमा ।
तरुणं रमणं वत्सं पुत्रं च परिगृह्य प्रसुप्तेव  ॥  ५।१०।४४  ॥   

  

आडम्बरं वाद्यभेदः । भुजसंभोगेन भुजाश्लेषेण पीडितमाश्लिष्टं कृत्वा  ॥ 
५।१०।४५  ॥   

  

कलशीं जलसंभृतामपविध्य पर्यस्य । स्वपर्यस्तकलशोदकार्द्रशरीरा नारी वसन्ते
परिमार्जिता ग्लानिपरिहाराय कृतजलसेका पुष्पशबला शबलपुष्पमालेव भाति  ॥ 
५।१०।४६४८  ॥   

  

आतोद्यानि वाद्यानि  ॥  ५।१०।४९  ॥   

  

अथ प्रधानमहिषीदर्शनम्-- तासामिति । एकान्तविन्यस्ते तासां
शयनात्पृथग्विन्यस्ते । तां स्त्रियं वक्ष्यमाणगुणां स्त्रियम्  ॥ 
५।१०।५०,५१  ॥   

  

गौरीं पीताम्, अत एव कनकवर्णाभाम्, इष्टां रावणस्यातिप्रियाम्,
अन्तःपुरस्त्रीणामीश्वरीम्, कपिर्मन्दोदरीं ददर्शेत्यन्वयः  ॥  ५।१०।५२  ॥   

  

तर्कयामास संभावयामास । पृथगेकान्ते परममञ्चे ऽतिरूपाया दर्शनात्प्रायेणेयं
सीतेति संभावना हनूमतः । तदेवाह-- रूपयौवनसंपदा न त्वौचित्यालोचनं
कृतवानिति भावः । हर्षो मुखविकासादिः आनन्दो मानसः  ॥  ५।१०।५३  ॥   

  

आनन्दं कार्यद्वाराह-- आस्फोटयामासेति । आस्फोटपुच्छचुम्बनादि जातिधर्मः ।
जगाम स्तम्भानित्यनुकर्षः । सर्वा अप्येताश्चेष्टा उपांश्विति बोध्यम् ।
एवं चेष्टायां हेतुः स्वां कपीनां प्रकृतिं निदर्शयन्निति  ॥  ५।१०।५४  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे दशमः सर्गः  ॥  ५।१०  ॥   

  


