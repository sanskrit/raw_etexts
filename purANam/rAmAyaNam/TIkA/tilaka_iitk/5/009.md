+++
title = "००९"

+++


तस्येति । आलयवरिष्ठस्य लङ्कामध्यवर्तिनो गृहसमूहवतो महागृहस्य  ॥  ५।९।१
 ॥   

  

अर्धयोजनविस्तीर्णं तिर्यक्प्रमाणम्  ॥  ५।९।२,३  ॥   

  

आवासं बहुराक्षससाधारणं वासस्थानम् । राक्षसेन्द्रनिवेशनं
तन्मात्रवासस्थानम्  ॥  ५।९।४  ॥   

  

परिक्षिप्तं युक्तम् । ईदृशगजादिसत्त्वे ऽप्यसंबाधत्वेनातिविस्तृतत्वं
सूच्यते  ॥  ५।९।५  ॥   

  

राक्षसीभी राक्षसजातिजाभिः पत्नीभिरावृतम् तथा विक्रम्याहृताभी
राजकन्याभिश्चावृतम्  ॥  ५।९।६  ॥   

  

पन्नगैर्युतं सागरमिव तत्पश्यति स्म  ॥  ५।९।७  ॥   

  

लक्ष्मीः शोभा । रावणगृहे लङ्कायाम्  ॥  ५।९।८  ॥   

  

ऋद्धिरैश्वर्यं तद्विशिष्टा ततो ऽप्यधिका  ॥  ५।९।९  ॥   

  

तस्य हर्म्यस्यार्धयोजनविस्तीर्णत्वादिधर्मणः । वेश्म सस्त्रीकशयनगृहमिति
कतकः । वेश्म पुष्पकाख्यमिति तीर्थः । अत्र तीर्थव्याख्या ज्यायसी ।
निर्यूहो मत्तवारणः  ॥  ५।९।१०  ॥   

  

पुनर्हनुमदारोहणशेषतया पुष्पकं वर्णयति-- ब्रह्मणो ऽर्थे इति । भगवतो
लीलाफलकमित्यर्थः  ॥  ५।९।११,१२  ॥   

  

कार्तस्वरहिरण्ये स्वर्मजातिविशेषौ रूप्यस्वर्णे इति कश्चित् । ईहामृगो
वृकस्तत्प्रतिमायुक्तैः  ॥  ५।९।१३  ॥   

  

कूटागारैर्गुप्तस्वल्पगृहैः शुभागारैर्विहारयोग्यगृहैः  ॥  ५।९।१४  ॥   

  

चार्व्यः सुन्दराः प्रवराः श्रेष्ठा वेदिका यस्मिंस्तत्  ॥  ५।९।१५  ॥   

  

जालवातायनयोः काञ्चनकार्तस्वरयोर्मध्वासवयोश्च कञ्चिद्भेदं परिकल्प्य
निर्वाहः एवमिन्द्रनीलमहानीलयोरपि  ॥  ५।९।१६  ॥   

  

निस्तुलाभिर्वर्तुलाभिर्निरुपमाभिर्वा । तलेन कुट्टिमप्रदेशेन  ॥  ५।९।१७
 ॥   

  

आदित्यतरुणोपमं तरुणादित्यसदृशम्  ॥  ५।९।१८  ॥   

  

तत्रस्थः पुष्पकविमानस्थः  ॥  ५।९।१९  ॥   

  

संमूर्छिंतं व्याप्तं गन्धवहमनिलमपि तद्गन्धेन रूपवन्तमिव गन्धद्रव्यरूपमिव
तद्वायुसंबन्धात्स गन्धः स्वयं महासत्त्वमुत्तमं बन्धुं बन्धुरिव
जिघ्रन्नभूत् । गन्धापारोक्ष्यात्तद्वहवायुरप्यपरोक्ष इवाभूत्  ॥  ५।९।२०
 ॥   

  

यत्र स रावणस्तत्र स्थाने इत एहीत्युवचेव उक्तगुणवायुः कर्ता दिव्यगन्धेन
रावणशयनगृहं ज्ञातवानित्यर्थः । ततस्तस्मात्पुष्पकादवरुह्य गन्धानुमितां
तां रावणशयनशालां प्रस्थितस्तां शालां ददर्श । यत्तु पुष्पकस्यैव सा शाला
तत इत्यस्य तदनन्तरमित्यर्थ इति, तच्चिन्त्यम् प्रस्थित इति पदस्वारस्यात्,
अर्धयोजनविस्तीर्णमित्यादिना मूलालयप्रदर्शनोपक्रमाच्च । मूलालयं दृष्ट्वा
तद्बहिःस्थं पुष्पकमन्विष्य तत्स्थ एव रावणशयनगृहं तद्गृहवर्त्यनुमाय
पुष्पकादवरुह्य तं प्रति स्थितस्तां ददर्शेत्येव न्याय्यमिति कतकः ।
यत्त्वित्यादिनोक्ता व्याख्यैव युक्तेति मम भाति । "अवतीर्य विमानाच्च
हनुमान्मारुतात्मजः" इत्यग्रे उपसंहारात्  ॥  ५।९।२१ ॥   

  

महाकान्तामतिरमणीयामित्यर्थकं शालाविशेषणम् कान्तां कमनीयम् तां शालमेव
विशिनष्टि-- मणीत्यादिना श्रियः सञ्जननीमिवेत्यन्तेन । मणिकृतसोपानानि
विशेषेण कृतानि यस्याम्  ॥  ५।९।२२  ॥   

  

तलं कुट्टिमभूः । दन्तान्तरितरूपिकामिति । दन्तैरन्तरितानि मध्ये मध्ये
निर्मितानि रूपाणि यस्यां सा चामीकरैरप्यन्तरितरूपिकामित्यनुकर्षः  ॥ 
५।९।२३  ॥   

  

बहुत्वबोधनाय पुनः स्तम्भानुवादः बहुत्वं च विपुलत्वम् समन्तात्सुविभूषितैः
रत्नादिभिरिति शेषः  ॥  ५।९।२४  ॥   

  

अत्युच्चैः पक्षैरिवात्युच्चैः स्तम्भैर्दिवं
संप्रस्थितामिवेत्युत्प्रेक्षात्र । कुथया विशालविचित्रकम्भलास्तरणेन ।
पृथिवीलक्षणं चतुरस्त्रत्वम्  ॥  ५।९।२५  ॥   

  

सराष्ट्रगृहशालिनीमिति पृथिवीविशेषणम्  ॥  ५।९।२६  ॥   

  

हंसपाण्डुरां हंसवत्पाण्डुराम्  ॥  ५।९।२७  ॥   

  

कल्माषी शबलवर्णां वसिष्ठगौः । अनेन सर्वानन्ददायित्वं रिपूणामधृष्यत्वं च
सर्वमनोरथपूरकत्वं च सूच्यते । वर्णस्य देहकान्तेः प्रसाधिनीं संपादिकाम्
 ॥  ५।९।२८ ॥   

  

तां शालां ददर्शेति पूर्वेण संबन्धः । पञ्चभिरिन्द्रियार्थैः
शब्दस्पर्शरूपसगन्धैः पञ्चेन्द्रियाणि श्रोत्रत्वक्चक्षूरसनघ्राणानि
तर्पयामास हनुमत इति शेषः । रावणपालिता शालेति शेषः । स्वर्गो
ज्योतिष्टोमादिकफलभोगभूमिः देवलोको वायुवरुणादिलोकः इन्द्रस्य पुर्यमरावती
 ॥  ५।९।२९  ॥   

  

परा गान्धर्वी सिद्धिस्तन्मायेत्यर्थः  ॥  ५।९।३०  ॥   

  

प्रध्यायतो ध्याननिष्ठान् । धूर्तो ऽक्षदेवनस्तत्रातिसमर्थो महाधूर्तः
महाधूर्तेन देवनेन पराजितो हि धूर्तो धननाशाद्ध्यायन्निवास्ते
काञ्चनान्दीपान्काञ्चनदीपस्तम्भस्थदीपान् विपुलदीपाग्रे क्षुद्रदीपप्रभा इव
रावणतेजोभिभूतानपश्यदित्यर्थः  ॥  ५।९।३१  ॥   

  

प्रदीप्ताग्निज्वाला ज्वालिता अनेनाग्निमो ऽग्निदाहः सूचितः  ॥  ५।९।३२  ॥   

  

कुथासीनमास्तीर्णकुथायां शयानम्  ॥  ५।९।३३  ॥   

  

बलवत्प्रसुप्तमपश्यदित्यनुकर्षः  ॥  ५।९।३४  ॥   

  

तत्प्रसुप्तं प्रसुप्तजनं रावणगृहं
निःशब्दान्तरैर्निर्गतस्वस्वशब्दभेदैर्नूपुरसिञ्जिन्यादिभिर्भूषितम्  ॥ 
५।९।३५  ॥   

  

निद्रितत्वात्संवृतानि संवृतपक्ष्माणि तादृशानि च तानि दान्तानि ग्लानानि
मीलिताक्षीण्यतिसंवृतपक्ष्माणि स्वर्गदेवलोकादेरिव संवृतमीलितयोपरपि भेदो
बोध्यः । यद्वा संवृतदान्तानीत्यस्यैव व्याख्यानं निमीलिताक्षीणीति । यद्वा
संवृतत्वमोष्ठयोः  ॥  ५।९।३६  ॥   

  

क्षपाक्षये पद्मानीव प्रबुद्धानि भूत्वा पुना रात्रौ संवृतपत्राणि पद्मानीव
बभूवुरित्यन्वयः  ॥  ५।९।३७  ॥   

  

मुखानि दृष्ट्वा हनुमतो जातां संभावनामाह-- इमानीति । फुल्लानि
प्रार्थयन्तीत्यन्वयः । नियतं नित्यम्  ॥  ५।९।३८  ॥   

  

उपपत्त्या युक्त्या । सलिलोद्भवैः पद्मैः  ॥  ५।९।३९४१  ॥   

  

पुण्यशेषसमावृतास्तद्युक्ताः सङ्गता एकदेशमिलिताः अनेन
सौन्दर्यात्युक्तिरूपो ऽत्युक्त्यलङ्कारः  ॥  ५।९।४२  ॥   

  

तदेवाह-- ताराणामिति । प्रभा देहकान्तिः वर्णो रूपम्,
प्रसादस्त्वौज्ज्वल्यम्  ॥  ५।९।४३  ॥   

  

व्यावृत्ताः कचाः पीनस्रजश्च यासां ताश्च प्रकीर्णानीतस्ततः श्लथानि
वरभूषणानि यासां ताः पानव्यायामकालेषु
पानान्तरकालिकगाननृत्यरत्यादिक्रीडाकालेषूक्तगुणाः, अत एव
श्रमान्निद्रोपहतचेतसः  ॥  ५।९।४४  ॥   

  

उक्तं भूषणप्रकिरणमेव प्रपञ्चयति-- व्यावृत्तेति । उद्भ्रान्ताः
स्वस्थानात्स्खलिता नूपुरा यासां ताः । पार्श्वे एकस्मिन्गलिता विस्रस्ता
हारा यासां ताः  ॥  ५।९।४५  ॥   

  

मुक्ताहारैर्वृताः छिन्नमुक्ताहाराः व्याविद्धं विक्षिप्तं रशनादाम
काञ्चीगुणो यासां ताः । एवं भूषणबन्धराहित्येन शयने उपमा । वाहिताः किशोर्य
इव कृतभारवहनाः श्रान्ताः किशोर्यो वडवा यथाध्वश्रमापनयनाय लुण्ठनेन
व्यत्यस्तपल्ययनबन्धाः शेरते तद्वत्  ॥  ५।९।४६  ॥   

  

अकुण्डलधराः कुण्डलधरणरहिताः गलितकुण्डला इति यावत् विच्छिन्ना आमृदिताश्च
स्रजो यासां ताः अत्र रेजुरित्यनुकर्षः  ॥  ५।९।४७  ॥   

  

अंशवः प्रभाः, किरणास्तदाधाराः । अंशवः सूक्ष्मरश्मयः, किरणाः स्थूलरश्मय
इत्यन्ये । वैपरीत्येन स्थिता हारा मुक्ताहाराः  ॥  ५।९।४८  ॥   

  

वैदूर्या वैदूर्यमणिमालाः कादम्बाः कलहंसाः अत्र कादम्बशब्देन
कारण्डवपदवाच्यो जलकाक उच्यते । अन्यथा वैदूर्योपमानत्वमसङ्गतं स्यात् ।
हेमसूत्राणि च अत्रापि स्तनमध्योद्गतानीत्यनुकर्षः । चक्रवाकानां  

पीतत्वसादृश्यादुपमानत्वम्  ॥  ५।९।४९  ॥   

  

स्त्रीषु नानावर्णभूषणानि हंसादिस्थानीयानि । स्त्रीकटीपुरोभागो जघनम्  ॥ 
५।९।५०  ॥   

  

किङ्किणीजालसङ्काशास्तद्वन्मुकुलितनयनास्तत्स्थाने च नद्यां
मुकुलितकुमुदानि हेमविपुलाम्बुजत्वेन वक्त्रनिगरणम् उपमाने तु न निगरणम् ।
"किङ्किणीजालसंबाधाः" इति पाठे किङ्किणीजालसंबाधत्वमुभयत्रापि स्पष्टमेव ।
शब्दवत्त्वसाधर्म्यात्किङ्किणीशब्देन लहरीणामप्युक्तेः । भवा विलासा एव
स्वाप्निकसुरतभावो वा ग्राहो यासां ताः यशो ऽतिगुणवत्त्वकृतयश एव तीरं
यासां ताः यशःशब्देन लक्षणया कान्तिरित्यन्ये । सुप्ता नार्यो नद्य इव बभुः
 ॥  ५।९।५१  ॥   

  

भूषणराजयो विमर्दजनितरेखाः । "भूषणराशयः" इति पाठे ऽप्ययमेवार्थो
लक्षणादिना बोध्यः  ॥  ५।९।५२  ॥   

  

वक्त्राणामुपर्युपरीत्यन्वयः  ॥  ५।९।५३  ॥   

  

व्याधूयमानमंशुकान्तमुत्प्रेक्षते-- ता इति । विधेयमपेक्ष्य
स्त्रीलिङ्गनिर्देशः । पत्नीनाम्, अर्थाद्रावणस्य ।
अनेकवर्णवत्सुवर्णतन्तुनिर्मितवाससां पताका इवेत्यन्वयः  ॥  ५।९।५४  ॥   

  

शुभार्चिषां कासांचिद्योषितां कुण्डलानि
मुखमारुतसङ्कम्पैर्मुखमारुतसंसर्गकृतचलनैर्मन्दं मन्दं ववल्गुः । तेन
कुण्डलानामतिलघुता, तेन तासां सौकुमार्यातिशयो व्यङ्गयः  ॥  ५।९।५५  ॥   

  

शर्करासव आसवविशेषस्तद्योगात्तद्गन्धः प्रकृत्या च सुरभिः, अत एव
सुखस्तासां वदननिःश्वासो रावणं सिषेवे । यद्वा प्रकृत्या असुरभिरपि
वायुरिति शेषः । तासां वदननिःश्वासस्तद्युक्तः अर्शआद्यजन्तम् अत एव
शर्करासवगन्धो रावणं सिषेवे  ॥  ५।९।५६  ॥   

  

रावणाननशङ्काः मदनिद्रोभयजचित्तवैवश्यात् सपत्नीनां च सपत्नीनामपि
मुखान्युपाजिघ्रन्  ॥  ५।९।५७  ॥   

  

ननु सपत्नीभिः कृतं मुखाघ्राणं ताः कथमसहन्तेत्यत आह-- अत्यर्थमिति ।
अत्यासक्तेरेवास्वतन्त्रा मदापारवश्याच्च तथाभूता वरस्त्रियः
सपत्नीभिराघ्रातमुखा अपि सपत्नीनां प्रियमेवाचरन्, ता अपि तासां मुखानि
रावणमुखशङ्कयोपाजिघ्रन्नित्यर्थः  ॥  ५।९।५८  ॥   

  

पारिहार्यो वलयः उपनिधायोपधानं कृत्वा अंशुकानि चोपनिधायेत्यनुकर्षः  ॥ 
५।९।५९  ॥   

  

अन्येत्यादिश्लोकद्वये शिश्यिर इति पदं यथायोगं वचनविपरिणामेन योज्यम् ।
उपनिधायेति पदं च  ॥  ५।९।६०  ॥   

  

स्नेहो ऽत्र रावणीयः  ॥  ५।९।६१  ॥   

  

एकीकृतभुजाः परस्परसंबद्धभुजाः  ॥  ५।९।६२  ॥   

  

अत एवाह-- अन्योन्येति । माला पुष्पमाला । उपमेये मत्तषट्पदस्थानीयाः
कचभारा नेत्रद्वन्द्वानि च  ॥  ५।९।६३  ॥   

  

लतानां वनमिवेत्यन्वयः । अन्योन्यसंबन्धेन मालाकारेण ग्रथितमिव  ॥ 
५।९।६४ ॥   

  

प्रतिवेष्टिता वृक्षाणां नायकानां च शोभनाः स्कन्धा येन तत् अन्योन्यं
धावन्तो ये भ्रमरास्तैराकुलम् स्त्रीणामपि पद्मिनीत्वाद्भ्रमराकुलत्वम्
केशपाशनेत्रादयो वा तासु भ्रमराः स्त्रीवनं स्त्रीसमूहः  ॥  ५।९।६५  ॥   

  

तासां योषितामुचितेषु स्थानेषु सुव्यक्तं प्रतिष्ठितानामपि
भूषणाङ्गाम्बरस्रजां विवेकमाधातुं कर्तुं न शक्यम् अपरिमितत्वात् ।
भूषणभूष्ययोरैकरूप्यात्परस्परसङ्ग्रथितत्वेन सुप्तत्वाच्चेमान्यस्या
भूषणानीमान्यन्यस्या इति विवेकः । कर्तुमशक्य इति भ्रान्तिमानलङ्कारो ऽत्र
व्यङ्ग्यः  ॥  ५।९।६६  ॥   

  

सुखसंविष्टे सुखसुप्ते काञ्चनाः काञ्चनस्तम्भाः दीपा दीपस्थाग्निपुरुषाः
कर्तारः स्त्रियः कर्म अनेन रावणे जाग्रति तेषामपि तद्दर्शने भयं सूचितम्
 ॥  ५।९।६७  ॥   

  

राजर्षयो विप्रदैत्याश्च अस्य ब्रह्मराक्षसत्वादस्ति विप्रकन्याविवाहे
ऽधिकारः । कामवशङ्गताः सत्यस्तस्य योषितो ऽभवन् । अनेन तासामप्यनुरागः
सूचितः  ॥  ५।९।६८  ॥   

  

अस्य बहुस्त्रीप्राप्तिर्बलात्स्वारस्याच्चेत्याह-- युद्धेत्यादि । सर्वा
इति बाहुल्याभिप्रायम् आसां हरणे एतद्बन्धुभिर्युद्धं भविष्यतीति
युद्धकामनापूर्वं हृताः । काश्चित्समदास्तरुण्यो मदनमोहिताः स्वयमेवैनं
वृतवत्यः  ॥  ५।९।६९  ॥   

  

अस्यैव विवरणम्-- न तत्र काश्चिदिति । वीर्योपपन्नेनापि तेन तत्र तासु
मध्ये काश्चित्प्रमदाः प्रसह्य न हृताः, किं तु गुणेन
निरतिशयैश्वर्यवीर्यसौन्दर्यादिगुणेन स्वत एव लब्धाः । तत्र
लङ्कायामन्यकामा च नाहृता, अन्यपूर्वा च नाहृता कथमेवं
प्रत्यक्षापलापस्तत्राह विनेति । वरार्हां श्रेष्ठरामार्हाम्  ॥  ५।९।७०
 ॥   

  

उपचार उत्तमाम्बरभूषणमालादिः । कान्तस्य रावणस्य कामनीया मनोज्ञा न तादृशी
च न  ॥  ५।९।७१  ॥   

  

अथ सीताप्येतत्स्त्र्यन्तर्गता न वेति विकल्प्याद्ये रावणस्य भद्रमेवेति
बुद्धिर्हनूमतो जातेत्याह बभूवेति । साधुबुद्धेर्हरीश्वरस्येति
बुद्धिर्बभूव इमा महाराक्षसराजभार्याः, यथा तद्भुक्ताः
राघवधर्मपत्न्यपीदृशी एतदन्तर्गतैतद्भुक्ता च यदि स्यात्तदास्य रावणस्य
सुजातं भद्रमेव भवति रावणभुक्तेति मया निवेदिते सति सीतायां मृतायामिव
राघवस्योपेक्षणाद्रावणवधयत्नाप्रसक्तेरिति भावः  ॥  ५।९।७२  ॥   

  

यदीत्यनेन सूचितमस्य पक्षस्यात्यन्तासंभावितत्वमाह-- पुनश्चेति ।
पक्षान्तरं च सो ऽचिन्तयत् विचारेण निश्चितवानित्यर्थः । चिन्ताप्रकारः हि
प्रसिद्धमेतत् । यत्सीता देवी गुणतः पातिव्रत्यादिगुणैर्विशिष्ट अथ यत
इत्यर्थे यतो महात्मा महाबलो लङ्केश्वरः निरवधिकैश्वर्यवैशिष्ट्यमनेन
सूचितम् । ईदृशो ऽस्यां जानक्यामनार्यकर्मापहरणरूपं कर्म आत्तरूपः
परिगृहीतमायारूपः सन्कष्टं सक्लेशं यथा भवति तथा कृतवान् । यद्येषा
ऐश्वर्यादौ सरागा स्यात्तदा स्वरसत एव नयनं स्यात्, न च तदस्ति
अस्माभिस्तद्विक्रोशनादेव रावणेन क्लेशपूर्वं नयनस्य चानुभवादित्याशयः ।
"आर्तरूपः" इति पाठे आर्तं सञ्जातपीडं रूपं यस्येत्यर्थं हनुमद्विशेषणम् ।
आन्तरपीडासूचकरूप इत्यर्थः  ॥  ५।९।७३  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे नवमः सर्गः  ॥  ५।९  ॥   

  


