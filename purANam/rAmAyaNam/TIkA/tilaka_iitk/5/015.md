+++
title = "०१५"

+++


वीक्षमाण इतस्ततो ऽवलोकयन् । तत्रस्थः शिशपास्थः । मार्गमाणो
मैथिलीहेतुनाधो दृष्ट्वा महीमवेक्षमाणः सर्वा तामशोकवनिकामन्ववैक्षत  ॥ 
५।१५।१  ॥   

  

तां विशिनष्टि-- सन्तानकेति । सन्तानकलताभिः सहितैः पादपैरित्यर्थः  ॥ 
५।१५।२  ॥   

  

तां स ददर्शेत्यन्वयः । नन्दनसङ्काशां
तद्वच्चन्दनद्राक्षाद्यनेकोपादेयवस्तुमतीम्  ॥  ५।१५।३  ॥   

  

बह्वासनैः कुथैरास्तरणैश्चोपेताम् । उपर्युपरि भूमियुक्ता गृहा
बहुभूमिगृहाः  ॥  ५।१५।४  ॥   

  

सर्वर्तुषु कुसुमानि येषां तैः पादपैर्युक्ताम् ।
सूर्योदयप्रभामुद्यत्सूर्यसमकान्तिम्  ॥  ५।१५।५  ॥   

  

तत्रस्थः शिंशपास्थो मारुतिरशोकपुष्पैः प्रदीप्तामिवोदैक्षतेत्युत्प्रेक्षा
। असकृच्छतशो विनिष्पतद्भिश्चित्रैः पुष्पाण्यवतंसवत्प्रतीयमानानि येषां
तैर्विहगैर्निबिडशाखामपि निष्पत्रशाखां क्रियमाणाम्
बहुपक्षिपक्षपिहितपर्णतया पत्ररहिताशाखामिवेत्यर्थः ।
तथोच्यमानविशेषणैरशोकैः पुष्पभारेण पुष्पसमूहेन जनितातिभारैः, अत
एवातिभारवशादतिप्रह्वशाखतया भूमिं स्पृशद्भिः कर्णिकारैः किंशुकैश्च युतः स
देशस्तेषां प्रभया प्रदीप्त इव  ॥  ५।१५।६१०  ॥   

  

नीलाञ्जननिभा इति । एवमुक्त्या ऽशोकानामनेकवर्णपुष्पवत्त्वं सूचितम् ।
विबुधोद्यानं नन्दनम्, यथा नन्दनमाह्लादकं तद्वदाह्लादकम् चैत्ररथं
कुबेरवनं यथा चित्रं तद्वच्चित्रम्  ॥  ५।१५।११  ॥   

  

तदुभयमप्यतिवृत्तमिवातिक्रम्ये स्थितम् । पुष्परूपज्योतिर्गणैरायुतम्  ॥ 
५।१५।१२ ॥   

  

पुष्परूपै रत्नशतैः  ॥  ५।१५।१३  ॥   

  

मृगादिभिः स्वीयैर्नानाविधैः शब्दै रम्यं कृतम् ।
एवंविशेषणकमुद्यानमशोकवनिकान्तर्गतं ददर्शेत्यनुकर्षः  ॥  ५।१५।१४  ॥   

  

शैलेन्द्रो हिमवान् । तस्यां पूर्ववर्णितायाम्  ॥  ५।१५।१५  ॥   

  

चैत्यं वर्तुलाकारत्वाद्बुद्धायतनमिव प्रासादम् । स्तम्भसहस्रेणाधारभूतेन
स्थितम्  ॥  ५।१५।१६,१७  ॥   

  

प्रांशुभावत्वादुच्चस्वभावत्वात् । ततस्तद्दर्शनानन्तरम् ।
मलिनवासःसंवीतत्वादिविशेषणवतीं सीतां दूरादेव तन्मूलस्थां ददर्शेत्यनुकर्षः
 ॥  ५।१५।१८,१९  ॥   

  

मन्दप्रख्यायमानेन इदमिदमितीदं तदिति वा कथंचिदूह्यमानेन रूपेण
स्वरूपेणोपलक्षिताम्  ॥  ५।१५।२०  ॥   

  

क्लिष्टेन जीर्णेन पांसुष्वास्तरणेन वा क्लिष्टेन । सपङ्कां मलवच्छरीराम् ।
पद्मिनी लक्ष्मीर्लता च  ॥  ५।१५।२१  ॥   

  

अङ्गारकेणेव तत्तुल्येन ग्रहेण केतुना पीडितां रोहिणीमिव  ॥  ५।१५।२२,२३
 ॥   

  

प्रियं जनं रामलक्ष्मणसुग्रीवादिरूपं जनम् । श्वगणेन शुनां गणेन  ॥ 
५।१५।२४ ॥   

  

जघनं पृष्ठभागं गतया प्राप्तयैकया हरणदिनकृतैकसंस्कारवत्या । यद्वा
पुरोभागीयवेणीद्वयराहित्येन पृष्ठलम्बयैकया वेण्या नीलनागाभया
नीलसर्पतुल्यया वेण्योपलक्षिताम् अनेन तत्स्पर्शे ऽन्यस्य मरणमेवेति
सूचितम् । मेघापाये नीलया वनराज्योपलक्षितां महीमिव स्थिताम्  ॥  ५।१५।२५,२६
 ॥   

  

उपपादिभिः सीतात्वनिश्चयोपपादनसमर्थैः । तत्कारणं प्रत्यभिज्ञानमाह--
ह्रियमाणेति । यथारूपा दृष्टा यादृग्वेषवर्णादिमत्यनुभूता तथारूपेयम् ।
भेदे हि प्रत्यभिज्ञानमनुपपन्नमिति भावः  ॥  ५।१५।२७  ॥   

  

पूर्णचन्द्राननत्वादिगुणवतीं निरीक्ष्य तस्य बुद्धिः सन्दिदिहे
इत्यष्टात्रिंशच्छ्लोकेनान्वयः । सुभ्रूं सुभ्रुवम्  ॥  ५।१५।२८  ॥   

  

सर्वा दिशो वितिमिराः कुर्वतीम् नीलकण्ठीं
सौभाग्यसूचकेन्द्रनीलमणिमयकण्ठस्थभूषणप्रभया तद्वर्णकण्ठाम् सुप्रतिष्ठितां
सुप्रतिष्ठितसर्वावयवसंस्थानाम्  ॥  ५।१५।२९  ॥   

  

चन्द्रप्रभासादृश्यं सर्वानन्दकरत्वेन  ॥  ५।१५।३०  ॥   

  

नियतां भूशयनादिरूपनियमवतीम् तापसीमिव भूमावासीनाम्, भुजगेन्द्रवधूसादृश्यं
दुष्प्रधृष्यत्वेन रक्षःकुलनाशकत्वेन च  ॥  ५।१५।३१  ॥   

  

न राजतीमराजतीम् विभावसोः शिखामिव पातिव्रत्यतेजसा ज्वलन्तीम्  ॥  ५।१५।३२
 ॥   

  

स्मृतीमिवेति दीर्घ आर्षः । सन्दिग्धामर्थसन्देहवतीम् ऋद्धिमैश्वर्यम्
निपतिताम् अन्यायवशादिति भावः । विहताम् नास्तिकबुद्ध्येति भावः ।
प्रतिहताम् स्वविषयालाभादिति भावः  ॥  ५।१५।३३  ॥   

  

सोपसर्गां सविघ्नाम् । सकलुषां रागद्वेषादिकालुष्यवतीम् । अभूतेनापवादेन
केवलमारोपितेन कलङ्केन  ॥  ५।१५।३४  ॥   

  

रामोपरोधो रामसेवाप्रतिबन्धः  ॥  ५।१५।३५  ॥   

  

कृष्णानि वक्त्राणि चाक्षिपक्ष्माणि यत्र तेन  ॥  ५।१५।३६  ॥   

  

संस्कारमानराहित्यान्मलपङ्कधरत्वम् । त्वगादिमलरूपः पङ्कः ।
नक्षत्रराजश्चन्द्रः  ॥  ५।१५।३७  ॥   

  

सन्दिदिहे प्रत्यभिज्ञाबाधकात्कार्श्यमालिन्यादितिरोहितरूपत्वात्सन्देहः ।
आम्नायो ऽभ्यासः  ॥  ५।१५।३८  ॥   

  

बाधकस्याकिञ्चित्करत्वमाह-- दुःखेनेति । दुःखबोध्यत्वे हेतुः--
अनलङ्कृतामिति । संस्कारेणेति स्नानानुलेपनादिरङ्गसंस्कारः । वाचो
व्याकरणज्ञानादिजः संस्कारः । देव्या अर्थान्तरगतत्वं देशान्तरगतत्वम् ।
वाचस्तु विवक्षितार्थादन्यार्थबोधकत्वम् । वाचो ऽर्थो यथा
व्याकरणाद्यभ्यासदुःखेन व्युत्पत्तिं संपाद्य बुध्यते, तद्वत्सीतां कष्टेन
बुबुधे  ॥  ५।१५।३९  ॥   

  

कारणैरुपपादयन्सीतानिश्चयहेतुभिरुपपत्तिमन्तं संपादयन्  ॥  ५।१५।४०  ॥   

  

इदानीं सीतात्वोपपादकमाह-- वैदेह्या इति । तदा स्वप्रस्थानसमये ।
"गात्रशोभीनि" इति पाठः कतकसंमतः । येष्वङ्गेषु
यान्याभरणजालान्यकीर्तयत्तान्याभरणजालानि तत्तद्गात्रशोभीन्यलक्ष्यदिति
प्रत्यभिज्ञाप्रामाण्यं सिद्धम् । तीर्थस्तु-- "शाखाशोभीनि" इति पाठं
प्रकल्प्य रामविश्लेषसमये भूषणधारणस्यानुचितत्वाद्वैदेह्या भूषणानि
स्वाङ्गेभ्य उन्मुच्य शाखायां न्यस्तानीति गम्यत इति व्याचख्यौ,
तत्तूत्तरश्लोकयोर्हस्तेष्विति तथा श्यामानि चिरयुक्तत्वादिति
पदस्वरसविरुद्धम् । किञ्चैवं तदङ्गे रामोक्ताभरणाभावादसीतत्वमेव स्यात्  ॥ 
५।१५।४१  ॥   

  

अथ कस्मिन्गात्रे किमाभरणं दृश्यते तत्राह-- सुकृताविति । सुकृतौ निर्मितौ
कर्णवेष्टौ कुण्डले । श्वदंष्ट्रौ कर्णाभरणविशेषौ त्रिकर्णकापरनामानौ ।
सुसंस्थितौ कर्णरूपाङ्गे सुप्रतिष्ठितौ । उपलक्षये इति शेषः । हस्तेषु
हस्तावयवेषु च यानि मणिविद्रुमचित्राप्याभरणानि रामेणोक्तानि तथैव
सुस्थितान्युपलक्षये  ॥  ५।१५।४२  ॥   

  

चिरयुक्तत्वाच्चिरकालमसंस्कृतदेहस्थितत्वेनासंस्कृतत्वात् श्यामान्यपि
श्यामवर्णान्यपि तथासंस्थानवन्ति रामोक्तसंनिवेशवन्ति । यानि रामो
ऽन्वकीर्तयत्तान्येवेमानीति मन्ये  ॥  ५।१५।४३  ॥   

  

इतो ऽप्येवमित्याह तत्रेति । रामोपदिष्टेषु यान्याभरणान्यवहीनानि पतितानि ।
ऋष्यमूकादावित्यर्थः  ॥  ५।१५।४४  ॥   

  

कानि त्यक्तानीति त्वयावगतानि तत्राह-- पीतमिति । कनकपट्टाभत्वेन
स्वर्णतन्तुमात्रनिष्पन्नत्वं तस्य सूच्यते । नगासक्तं वृक्षासक्तम्  ॥ 
५।१५।४५  ॥   

  

ऋष्यमूके वस्त्रभूषणत्यागो ऽप्यनयैव कृत इत्याह-- अनयैवेति  ॥  ५।१५।४६  ॥   

  

इदं वसनम् अन्तरीयवस्त्रमित्यर्थः । चिरधृतत्वात्क्लिष्टवत्तरं शयनादिना
मृदितं तथापि तद्वर्णम् । स पीतो रागः । अनूनमप्रच्युतम् क्लीबत्वमार्षम् ।
अर्धर्चादिर्वा वर्णशब्दः । तथा श्रीमच्छोभावत् । यथेतरत्
अस्मद्गृहीतमुत्तरीयमित्यर्थः  ॥  ५।१५।४७ ॥   

  

एवं जातनिश्चय आह-- इयमिति । प्रनष्टा दर्शनमप्राप्तापि यस्य रामस्य
मनसस्तु न प्रणश्यति नादृष्टा भवति नित्यं संनिहिता भवतीत्यर्थः  ॥  ५।१५।४८
 ॥   

  

सेयमेव । के चत्वारस्तत्राह कारुण्येनेति  ॥  ५।१५।४९  ॥   

  

परितापहेतुकारुण्यादि स्वयमेव दर्शयति-- स्त्रीति । प्रणष्टा परेण पीडिता
मया च सती सा न रक्षिता । आपदि स्त्रियो रक्ष्या
इत्युक्तेस्तदकरणकृतकारुण्यात्परितापः । वनं प्रस्थितमपि मामाश्रिता सा च न
रक्षितेति आनृशंस्यत आश्रितसंरक्षणस्वभावत्वेन तदकरणात्परितापः । पत्नी
सर्वधर्मसादनभूता नष्टेति धर्मनाशचिन्ताशोकेन परितापः । प्रियेति
परमरूपलावण्यादिमती परमसुखसाधनभूता नष्टेति पूर्वसंभोगादिस्मरणजमदनेन
सर्वसिद्धसर्वेन्द्रियपरितापः  ॥  ५।१५।५०  ॥   

  

अस्या यथा रूपादि तथा रामस्य, यथा रामस्य रूपादि तथास्या अपि, अतः सो ऽस्या
योग्यः, इयं च तस्य योग्येत्यर्थः । अनेनोभयोरन्योन्यमानुरूप्यं दर्शितम्
 ॥  ५।१५।५१  ॥   

  

अथान्योन्यानुरागमाह अस्या देव्या इति । येनास्याश्चित्तं रामे सक्तं तस्य
चास्यां तेनेयं स च जीवति । चित्तसंनिधानेन वियोगाभावादिति भावः ।
मुहूर्तमपीत्यस्यान्यथेत्यादिः-- न जीवेदिति च शेषः  ॥  ५।१५।५२  ॥   

  

दुष्करमिति । अत्र तेनेति वर्तते । तेन चित्तसंनिधानेन । दुष्करं किं
कृतवांस्तत्राह-- धारयतीति । वर्तमानसामीप्ये लट् दधारेत्यर्थः  ॥  ५।१५।५३
 ॥   

  

सीतामेवमेवंगुणां तथा
मलिनवासःसंवीतत्वोपवासकृशत्वाशोकध्यानपरायणत्वादिपातिव्रत्यधर्मवतीं
दृष्ट्वा हृष्टः सन्रामं सस्मार, स्मृतं च तं प्रशशंस । एवं
पातिव्रत्यगुणवत्पत्नीलाभेन भाग्योत्तरो रामः । ईदृश्या वियोगेनेदृशी पीडा,
ईदृशीप्राप्तय उद्यमश्चोचित एवेति । चात्सीतां च प्रशशंस । बलवता भव्येन
प्रभुणा हृता ऽपि यैवं पातिव्रत्यात्तदेषैव सर्वोत्तमेत्येवं प्रशशंस  ॥ 
५।१५।५४  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे पञ्चदशः सर्गः  ॥  ५।१५  ॥   

  

सीतां प्रशस्य प्रशंसा च प्रागुक्तरूपा । चिन्तापरः सीताविषयदुःखेनेति भावः
 ॥  ५।१५।१  ॥   

  

सीतामाश्रित्य सीतामुद्दिश्य  ॥  ५।१५।२  ॥   

  

गुरुभिर्विनीतस्य शिक्षितस्य लक्ष्मणस्य गुरुप्रिया गुरो रामस्य
पत्नीत्वात् । तद्वदेव परमोपास्यत्वेनाभीष्टा सीता ऽयोनिजा
निःसीमपातिव्रत्या रामपत्न्यपि यदि दुःखार्ता दुःखपीडिता, तर्हि कालो
दुरतिक्रम इति हि निश्चितमित्यर्थः । दुःखोपायघटकत्वस्य काल एव
प्रसिद्धत्वादिति भावः । ननु न दुःखं सुखं वा कालमात्रजन्यम्,
कर्मानुष्ठानवैफल्यापत्तेः । तत्सापेक्षकालजन्यत्वे ऽपीश्वरावतारसीतारामयोः
कर्माभावात्कथं दुःखमिति चेन्न । वस्तुतस्तु तयोर्दुःखाभावे ऽपि
लोकानुग्रहाय गृहीतमनुष्यदेहयोस्तेषां मनुष्यत्वाभावबुद्धिप्रतिबन्धाय
नटवद्व्यवहारमभिनयतोः सुखदुःखादिकालिकमुखविकासाद्यभिनयेन तन्मायामोहितस्यैव
देवांशस्य हनूमतो ऽभिनीतकार्यदर्शनेन
तत्कारणानुमानाद्दुःखार्तत्वाद्युक्तेः सामञ्जस्यात् । यथा च परेणोद्बोधनं
विना हनूमतः स्वबलपराक्रमांशे मोहः, तथानयोर्भगवत्स्वरूपत्वे इदानीं तस्य
मोह इति वक्तुं शक्यत्वात् पश्चात्तु भगवदिच्छयैव तस्य तयोः स्वरूपज्ञाने
ऽपि न किञ्चिदवद्यम्  ॥  ५।१५।३  ॥   

  

नन्वेवंविधदुःखातिशये जीवनहानिरेव स्यादत आह-- रामस्येति । सलक्ष्मणो राम
एवंविधे दुर्गे स्थितामपि मां दिव्यास्त्रैः समुद्रमपि
येनकेनाप्युपायेनोल्लङ्घ्यागत्यात्रायास्यतीति तस्य व्यवसायज्ञा
पराक्रमज्ञा सती नात्यन्तं क्षुभ्यते नैराश्यमूलकं प्राणत्यागसंपादकं
क्षोभं न प्रप्नोतीत्यर्थः । जलदागमे वर्षाकाले ऽपि गङ्गा
यथेतरक्षुद्रनदीवद्दुर्धरवेगं न प्राप्नोति तद्वत्  ॥  ५।१५।४  ॥   

  

तुल्यशीलवयोवृत्तां रामतुल्यस्वभाववयश्चारित्राम् अभिजनः कुलम् । लक्षणं
सामुद्रिकोक्तम्, अत एव सीताया रामस्य पुरुषान्तरे स्त्र्यन्तरे
चाप्रवृत्तिः स्वभावमूलेति सूचितम्  ॥  ५।१५।५  ॥   

  

मनसा रामं जगाम अस्याः स एवानुरूप इति सस्मारेत्यर्थः । नवहेमाभाम् नवां
तरुणीं हेमाभां चेत्यर्थः  ॥  ५।१५।६  ॥   

  

अस्या हेतोः सर्वात्मना स्वसदृश्याः प्राप्त्यर्थमित्यर्थः  ॥  ५।१५।७  ॥   

  

दूषणान्तरक्षोनिपातश्चैतदासक्त्या
शूर्पणखानिरासमूलत्वादन्वेषणप्रतिबन्धसंभावनामूलकत्वाच्चैतन्मूल एव ।
शम्बरो ऽयं प्रद्युम्नहतादन्य एव महेन्द्रपदेन तत्तुल्यप्रद्युम्ने लक्षणा
वा  ॥  ५।१५।८१०  ॥   

  

अस्या निमित्ते सप्तम्यर्थे षष्ठी । अस्यां निमित्तभूतायां सत्यामित्यर्थं
इति तीर्थः  ॥  ५।१५।११,१२  ॥   

  

परिवर्तयेदधरोत्तरं कुर्यात् । संहरेदिति यावत्  ॥  ५।१५।१३  ॥   

  

एवं मतेर्युक्तत्वमुपपादयति-- राज्यं वेति ।
त्रैलोक्यराज्यसीताप्राप्त्ययोः कतरदुत्कृष्टमिति विचारे आद्यं
द्वितीयकोटिशतांशेन सादृश्यमपि नार्हतीत्यर्थः  ॥  ५।१५।१४  ॥   

  

आधिक्यमेवोपपादयति-- इयमिति । अनेन कुलम्, भर्तृदृढव्रतेत्यनेन
चारित्र्यातिशयः । मेदिनीं भित्त्वेत्यनेनायोनिजतया ऽमानुषदिव्यरूपत्वं
दर्शितम्  ॥  ५।१५।१५,१६  ॥   

  

आर्यशीलस्य पूज्यशीलस्य । अनेन महाकुलीनपाणिग्रहणं दर्शितम्  ॥  ५।१५।१७ ॥   

  

यच्छेषतयैवं प्राशस्त्यं दर्शितं तस्य कालस्य दुरतिक्रमत्वमाह-- इयं सेति ।
राक्षसीवशमागता कालप्राबल्यादिति भावः । "फलमत उपपत्तेः" इति
व्याससूत्रेणापि कालात्मनो भगवत एव कर्मफलप्रापणसामर्थ्यं दर्शितम्  ॥ 
५।१५।१८  ॥   

  

भर्तृस्नेहबलात्कृता बलात्प्रवर्तिता  ॥  ५।१५।१९  ॥   

  

भर्तृशुश्रूषणापरा । सन्नन्तात्स्वार्थे णिचि "ण्यासश्रन्थ" इति युच्  ॥ 
५।१५।२० ॥   

  

पूर्ववदेवाह-- सेयमिति । यातनां राक्षसीभिः संपाद्यमानतीव्रदुःखम् ।
अनर्थानामापदाम्  ॥  ५।१५।२१  ॥   

  

शीलसंपन्नामीदृशदुःखे ऽपि चारित्र्यप्रच्यवरहिताम् । प्रमथितां प्रमथितामपि
। प्रपा पानीयशाला  ॥  ५।१५।२२,२३  ॥   

  

काम्यन्त इति कामाः, भुज्यन्त इति भोगाः स्रक्चन्दनादयः, तैस्त्यक्ता
तत्समागमकाङ्क्षिणी । "एति जीवन्तमानन्दो नरं वर्षशतादपि" इति न्यायेनेति
भावः  ॥  ५।१५।२४  ॥   

  

राक्षस्यः राक्षसीरित्यर्थः । एकस्मिंल्लक्ष्ये तिष्ठति तादृशं हृदयं
यस्याः सा । किं तदेकं लक्ष्यं तत्राह-- नूनं राममेवेति  ॥  ५।१५।२५  ॥   

  

राममेवेत्यत्र बीजमाह भर्ता नामेति । शोभनं शोभा  ॥  ५।१५।२६  ॥   

  

एतदेकहृदयत्वज्ञानादेव रामः प्रभुर्यज्जीवनरूपं दुःखेनावसादनाभावरूपं च
दुष्करं कुरुते  ॥  ५।१५।२७  ॥   

  

ममापि तिर्यग्योनेरपि विषयानभिज्ञस्यापि  ॥  ५।१५।२८  ॥   

  

क्षितितुल्या क्षमा यस्याः सा । दृष्टिमात्रेण रावणस्याभस्मीकरणात् ।
संरक्ष्यते परैरनपहाराय गोप्यत इत्यर्थः  ॥  ५।१५।२९  ॥   

  

कृपणां शोच्याम्  ॥  ५।१५।३०  ॥   

  

न केवलमशोक एव शोकजनकश्चन्द्रो ऽपीत्याह-- हिमेति । हिमव्यपायेन
वसन्तसमीपप्राक्कालेनोपलक्षितः । यद्वा लङ्कायां हिमव्यपायेन
शीताभावेनाभ्युत्थितो ऽतिप्रकाशतया स्थितः, अत एव नैकसहस्ररश्मिरभ्युत्थितः
उदयं प्राप्तः । शीतरश्मीश्च शोकं जनयतीत्यनुकर्षः  ॥  ५।१५।३१  ॥   

  

सीतेयमित्येवेयं सीतैवेति जातबुद्धिस्तामेव बुद्धिं संश्रित्य ततः
परानुष्ठेयचिकीर्षया तस्मिंञ्शिशपावृक्ष एव निषसाद तद्रात्रिशेषं परदिनं च
स्थित इत्यर्थः । एवं च सरावणान्तःपुरा सर्वापि लङ्का यामत्रयेण
समुद्रलङ्घनदिनरात्रावेव विचिता, तुर्ये यामे ऽशोकवनिकाप्रवेश इति बोध्यम्
 ॥  ५।१५।३२  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे षोडशः सर्गः  ॥  ५।१५  ॥   

  


