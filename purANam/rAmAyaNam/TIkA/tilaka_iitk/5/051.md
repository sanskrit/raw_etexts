+++
title = "०५१"

+++


अथ सुग्रीवसन्देशकथनव्याजेन सामदण्डान्यतरविषयत्वनिश्चयाय न्यायानुसारी न
वेति जिज्ञासति-- तमित्यादि  ॥  ५।५१।१  ॥   

  

भ्राता हरीश इति स्नेहप्रकाशिका लोकोक्तिः । कुशलमब्रवीत्
अप्राक्षीदित्यर्थः  ॥   

५।५१।२  ॥   

क्षमं सुखसपादकम्  ॥  ५।५१।३  ॥   

  

अथ सन्देशं वक्तुमुपोद्धातः-- राजेति । पितेव बन्धुः रक्षक इत्यर्थः  ॥ 
५।५१।४६ ॥   

  

भ्रष्टा मृता ऽपहृता वेति विशिष्य न ज्ञातमित्यर्थः  ॥  ५।५१।७  ॥   

  

तां मार्गमाणः स रामो ऋष्यमूकं प्राप्तः सुग्रीवेण सङ्गतश्च । अनेनैव
ज्ञायते नेदं सुग्रीवसन्देशवाक्यम् । तदा हि "मया चैव सुसङ्गतः" इत्येव
वदेत्  ॥  ५।५१।८ ॥   

  

निवेदितुं प्रतिज्ञातमित्यनुकर्षः  ॥  ५।५१।९,१०  ॥   

  

त्वया विज्ञातपूर्वो वालीति रावणं प्रति मर्मोक्तिस्तेन रामबलातिशयबोधनम्
 ॥  ५।५१।१११५  ॥   

  

"त्वां दिदृक्षुरिहागतः" इति पाठः । त्वां सुग्रीवभ्रातरं रावणम् ।
तस्मिन्दृष्टे सर्वलोकवृत्तान्तज्ञः स सीतागतिं वक्ष्यतीति
सुग्रीवेणोक्तत्वात्त्वां दिदृक्षुरिहागतः । दैवात्पङ्गूपरि गङ्गापातवत्तव
गृहे भ्रमता मया जानकी दृष्टा  ॥  ५।५१।१६  ॥   

  

अतः परं यद्वक्तव्यं मित्रपक्षस्य तद्वदामीत्याह-- तद्भवानिति ।
दृष्टधर्मार्थो धर्मार्थतत्त्वसाक्षात्कारवान् ।
तपःकृतपरिग्रहस्तपोबलजातधनधान्यादिपरिग्रहः । यत एतादृशस्त्वम्, अतः
परदारानुपरोद्धुं नार्हसि । दृष्टधर्मार्थतत्त्वत्वादेव महाप्राज्ञत्वम्  ॥ 
५।५१।१७  ॥   

  

नन्वनेन मम का हानिस्तत्राह-- नहीति । धर्मविरुद्धत्वादेव बह्वपायेषु
बह्वनर्थकारणेषु । ननु सर्वापायप्रतीकारसमर्थस्य किमनया विभीषिकयेत्यत आह--
मूलघातिषु । समूलं नष्टस्य कथं प्रतीकारसमार्थ्यमिति भावः  ॥  ५।५१।१८  ॥   

  

मूलघातित्वमेव प्रपञ्चयति कश्चेति  ॥  ५।५१।१९  ॥   

  

विद्येत विद्यते । व्यलीकमपराधम्  ॥  ५।५१।२०  ॥   

  

तत्तस्मात्त्रिकालहितम्, सीतादानेन
पूर्वापराधनाशाद्वर्तमानैश्वर्याविरोधाद्भाविशुभहेतुत्वाच्च
त्रिकालहितत्वम् । अर्थानुयायिनीति शास्त्रानुगतम् वाक्यं मयोच्यमानम् ।
"नरशार्दूल" इति पाङ्क्तः पाठ इति कतकः । पुरुषश्रेष्ठ इत्यर्थः । तदेव
वाक्यमाह जानकी प्रतिदीयतामिति  ॥  ५।५१।२१  ॥   

  

अत्र सीता नास्तीत्यपह्नवस्त्वशक्य इत्याह-- दृष्टा हीति । यतस्त्वद्गृहे
मया दृष्टा, अतो ऽपलापो ऽशक्य इति भावः । किं च यद्वानरकोटिभिरपि दुर्लभं
सीतादर्शनं तन्मया लब्धम्, अतः शेषं शिष्टं यदुत्तरं कर्म सीतानयनरूपं तत्र
तत्साधने राघवः स एव निमित्तं कारणम् । मत्कृत्यं त्वन्विष्य
निवेदनमात्रमिति भावः  ॥  ५।५१।२२  ॥   

  

पुना रावणहितमाह-- लक्षितेति । पन्नगीमिव स्वनाशिकां यां न जानासि सा मया
शोकपरायणा लक्षिता । तदीयशोकाग्निनैव पन्नगीविषाग्निनेव त्वन्नगरं दग्धं
भविष्यतीति भावः  ॥  ५।५१।२३  ॥   

  

ओजसा ऽ ऽहारशक्तिबलेन  ॥  ५।५१।२४  ॥   

  

तपःसन्तापेन तपःकरणेन यो लब्धो धर्मपरिग्रहो धर्मसाध्यः परिग्रह एश्वर्यम्,
आत्मप्राणपरिग्रहश्चात्मप्राणानां चिरकालं परिग्रह आयुर्वृद्धिश्च स
परदारपरिग्रहरूपपरमाधर्मेण नाशयितुं न न्याय्यः  ॥  ५।५१।२५  ॥   

  

अपि च यां देवाद्यवध्यतां मन्यसे तत्रापि तपोजन्यसुकृतमेव कारणम्, अतो
धर्माहानिर्न कार्येति वदति-- अवध्यतामिति । तत्राप्ययं महानयमेव
तपोमयधर्मस्कन्ध एव हेतुरित्यर्थः  ॥  ५।५१।२६  ॥   

  

किं च देवाद्यवध्यस्यापि प्राणत्राणं दुष्करमित्याह-- सुग्रीव इति ।
यस्माद्वरग्रहणवेलायां त्वच्छङ्कितहन्तृभ्यो ऽन्य एवायं रामश्च
अतस्तस्मात्सुग्रीवात्ते प्राणत्राणे सामर्थ्यं नास्तीति भावः  ॥  ५।५१।२७
 ॥   

  

ननु तपोबलान्मे सर्वतो जयो भविष्यतीत्यत आह-- न त्विति । यः
पुमानधर्मफलसंहितबलवत्तया फलोन्मुखाधर्मसंबद्धस्यं पुरुषं धर्मोपसंहारमपि
धर्मोपसङ्ग्रहवन्तमपि न त्वन्वेति, धर्मफलमिति शेषः । किं तु तदेव फलं
फलोन्मुखाधर्ममेवान्वेति । ननु धर्मबलादधर्मनाशो भविष्यतीत्यत्राह--
धर्मश्चेति । उत्कटो ऽधर्मोत्तरभावी धर्मो ऽधर्मस्य नाशनः । चादुत्कटाधर्मो
धर्मनाशकः । एवं चास्याधर्मस्य
त्वत्कृतसकलधर्मापेक्षयोत्कटत्वादुत्तरकालत्वाच्चायमेव त्वया
प्राक्सञ्चितस्य सकलधर्मस्य नाशक इति भावः । केचित्तु
"धर्मोपसंहारमधर्मफलसंहितम्" इति पाठः । धर्मोपसंहारं धर्ममुपसंह्रियते
ऽनेनेति धर्मफलं सुखं तदधर्मफलसंहितं न संभवत्यधर्मफलेन दुःखेन सहानुभवं न
भवति, तत्तस्मादेव फलमन्वेति धर्मो धर्मफलं सुखमेवान्वेति, एवमधर्मो दुःखं
दुःखरूपं फलमेवान्वेति । अग्रे "धर्मो नाधर्मनाशनः" इति पाठः । पूर्वकृतो
धर्मो ऽधर्मस्येदानीं कृतस्य न नाशनः । चादधर्मो ऽपि धर्मनाशनो नेत्यर्थ
इति वदन्ति । तत्रार्थसामञ्जस्यं व्युत्पन्नैर्विभाव्यम्  ॥  ५।५१।२८  ॥   

  

ननु किं मे धर्मो व्यर्थ एव नेत्याह-- प्राप्तमिति । तावत्प्रथमम् । इतः
पूर्वमिति यावत् । अस्य परदारहरणरूपस्य । क्षिप्रमेव प्रपत्स्यसे
"अत्युत्कटैः पुण्यपापैः" इति न्यायादिति भावः  ॥  ५।५१।२९  ॥   

  

अतः स्वहितं चिन्तयेत्याह-- जनस्थानेति । सख्यं च बुद्ध्वा ऽ ऽत्मनो हितं
बुद्ध्यस्वेत्यन्वयः  ॥  ५।५१।३०  ॥   

  

नन्वेवं कटुवादिनस्तव को रक्षकः इति चेत्तत्राह-- काममिति ।
यथेष्टमित्यर्थः । तर्हि कुतस्तन्नाशे न करोषीत्यत्राह-- तस्य यस्याहं
दूतस्तस्य रामस्यैव मत्कर्तृकलङ्कानाशविषयो निश्चयो न । स्वाम्याज्ञां विना
तदनुष्ठानमशक्यमिति भावः  ॥  ५।५१।३१  ॥   

  

तदीयनिश्चयाभावं स्पष्टयति-- रामेणेति । स्वामिना स्वकर्तव्यत्वेन
प्रतिज्ञातस्यार्थस्य सेवकेनानुष्ठानमयुक्तं कर्तुमिति भावः  ॥  ५।५१।३२
 ॥   

  

उक्तमेवार्थं दार्ढ्याय पुनरप्याह-- अपकुर्वन्निति  ॥  ५।५१।३३  ॥   

  

कालरात्री महाप्रलयकर्त्री भगवतः शक्तिः  ॥  ५।५१।३४  ॥   

  

विग्रहः शरीरम् । स्कन्धावसक्तेन स्कन्धसंबद्धकरणेन । आत्मन्यात्मत्राणे  ॥ 
५।५१।३५  ॥   

  

दह्यमानां वर्तमानसमीपे लट् । प्रतोलिका वीथिः  ॥  ५।५१।३६,३७  ॥   

  

विशेषतः निष्कृष्योच्यमानं वचनमित्यर्थः । रामदासस्येत्यादिविशेषणत्रयेण
राममहिमवेत्तृत्वं स्वस्य परोक्तवाक्यानुवादपूर्वं हितोपदेशाधिकारं
नररक्षोतिरिक्तजात्यन्तरत्वेनापक्षपाततो न्याय्यवक्तृत्वं च सूचितम्  ॥ 
५।५१।३८  ॥   

  

सभूतान्सर्वजातीयप्राणिसहितान् अनेन जगत्स्थित्युत्पत्तिसंहारकर्तृत्वं
बोधितम्  ॥  ५।५१।३९,४०  ॥   

  

सर्वत्र देशे  ॥  ५।५१।४१,४२  ॥   

  

उक्तमेवार्थं दार्ढ्याय पुनराह-- देवाश्चेति  ॥  ५।५१।४३  ॥   

  

रामद्रुहो देवताभिरपि न त्राणमित्याह-- ब्रह्मेत्यादि । ब्रह्मा
स्वयंभूरित्यनेन हिरण्यगर्भः सर्वादिरुक्तः, चतुराननस्ततः
प्राप्तस्रष्टृत्वाधिकारः त्रिनेत्रस्त्रिपुरोन्तको रुद्रो वेत्यनेन
संहाराधिकारी सुरनायको महेन्द्रो महैश्वर्यवानिन्द्रः । उपेन्द्रो विष्णुः
पालनाधिकारी एवं त्रिमूर्तिभिरपि रक्षा न सिद्ध्यति रामस्यैव
त्रिमूर्तित्वात्  ॥  ५।५१।४४,४५  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे एकपञ्चाशः सर्गः  ॥  ५।५१  ॥   

  


