+++
title = "०६८"

+++


तव स्नेहान्मयि सौहृदात्सुहृद्भावान्मामनुमान्य संमान्य ससंभ्रमो गन्तुं
सत्वरो ऽहमुत्तरं कार्यं प्रति पुनः पुनरुक्तः  ॥  ५।६८।१  ॥   

  

यथा मां प्राप्नुयात्तथा यतस्वेति शेषः  ॥  ५।६८।२,३  ॥   

  

एकदिनवासफलमाह-- मम चेति । तव सांनिध्यादल्पभाग्याया ममास्य महतः
शोकविपाकस्य शोकरूपस्य पापफलस्य मुहूर्तं मोक्षणं स्यादित्यन्वयः  ॥  ५।६८।४
 ॥   

  

पुनरागमनाय प्रतिक्षमाणाया मम प्राणानामपि सन्देहः स्यादिति योजना  ॥ 
५।६८।५,६  ॥   

  

उत्तरकार्यविषयामुक्तिमाह अयं चेति । असंशयो बाधकसंशयरहितः  ॥  ५।६८।७ ॥   

  

सन्देहमेवाह कथं न्विति  ॥  ५।६८।८१०  ॥   

  

यद्यपि त्वमेव पर्याप्तः । सकलराक्षसवधपूर्वं मन्मोचन इति शेषः । तथापीदृशो
बलोदयस्तवैव यशस्यो यशोवर्धकः स्यात्  ॥  ५।६८।११  ॥   

  

यदि तु रामो रावणं हत्वा मां नयेत्, तदा तन्नयनं तस्य यशस्करं स्यात् ।
अतस्तेनैवागत्य मोचनं युक्तमिति भावः  ॥  ५।६८।१२  ॥   

  

उपधिना छलेन  ॥  ५।६८।१३,१४  ॥   

  

यथा तस्यानुरूपं विक्रान्तं भवति तथा त्वमेवोपपादय  ॥  ५।६८।१५  ॥   

  

शेषं शिष्टम्  ॥  ५।६८।१६२२  ॥   

  

मन्युर्दैन्यम्  ॥  ५।६८।२३२८  ॥   

  

पूर्वमुक्तया मदुक्त्या श्रुतेन त्वच्छोकेनातिपीडिताप्यदीनभाषिणी सा मया
शिवाभिर्वाग्भिरभिप्रसादिता शान्तिं दुःखनिवृत्तिमुवाह । प्रापेत्यर्थः  ॥ 
५।६८।२९  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
सुन्दरकाण्डे ऽष्टषष्टितमः सर्गः  ॥  ५।६८  ॥   

  

इति श्रीवाल्मीकिरामायणे सुन्दरकाण्डं समाप्तम् ।  

  


