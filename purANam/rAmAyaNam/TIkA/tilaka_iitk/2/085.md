+++
title = "०८५"

+++


एवमिति । हेत्वर्थसंहितं हेत्वार्थाभ्यामुपपत्तियोजनाभ्यां संयुक्तम्  ॥ 
२।८५।१  ॥   

  

ऊर्जितो महांस्ते ऽयं कामः कामनाविषयो मत्सत्कारो मम कृत एव खलु । कथं
तत्राह यो मे इति । तव श्रद्धयैव सर्वं कृतमित्यर्थः  ॥  २।८५।२  ॥   

  

पन्थानं दर्शयन्गन्तव्यपथि संमुखं हस्तं कुर्वन्पुनः पुनरब्रवीदित्यन्वयः ।
आदरेण वारंवारं कथनम् । "गुहं वचनमुत्तमम्" "निषादाधिपतिं पुनः" इति
द्वितीयचतुर्थपादौ पाठान्तरे  ॥  २।८५।३  ॥   

  

कतरेण पथा । गहनो दुष्प्रवेशः  ॥  २।८५।४  ॥   

  

गहनगोचरो गहनं वनं गोचरो देशो यस्य सः  ॥  २।८५।५  ॥   

  

दाशास्त्विति । अतो गहनविषया न काचिच्छङ्केति भावः  ॥  २।८५।६  ॥   

  

अपि त्वक्लिष्टकर्मणो रामस्य विषये दुष्टो दुष्टभावो न व्रजसि
कच्चिद्रामद्रोहं कर्तुं न व्रजसि कच्चिदित्यर्थः । ननु का ते दोषशङ्का
तत्राह इयं ते इति । रामसन्दर्शनमात्राय गमने एतावत्सेनाया व्यर्थत्वान्मम
सन्देह इति भावः  ॥  २।८५।७ ॥   

  

आकाश इवेत्युपमया त्रैकालिकमलसंबन्धाभावो दर्शितः  ॥  २।८५।८  ॥   

  

यद्यत्र काले कष्टं त्वदाशङ्कितं रामद्रोहरूपं जायते स कालो मा भूत् हि यतो
राघवो ज्येष्ठो भ्राता पितृसमः, अतो मां शङ्कितुं नार्हसि  ॥  २।८५।९  ॥   

  

तदेवाह तमिति । मे मयि । "न ते कार्या" इति पाठान्तरम्  ॥  २।८५।१०१२ ॥   

  

चरिष्यति प्रचरिष्यति  ॥  २।८५।१३  ॥   

  

नष्टप्रभो मन्दीभूतरश्मिः  ॥  २।८५।१४  ॥   

  

"गुहेन परिरक्षितः" इति पाठे परिहृतचोरबाध इत्यर्थः  ॥  २।८५।१५  ॥   

  

अनर्हस्य दुःखानर्हस्य । धर्मप्रेक्ष्यस्य धर्मदृष्टेः तादृशो वागगोचरः
उपस्थितः प्राप्तः  ॥  २।८५।१६  ॥   

  

दहनः शोकाग्निः राघवं भरतं वनदाहको ऽग्निवनदाहाग्निर्दावाग्निस्तेन
सन्तप्तं शुष्कम् । गूढो ऽग्निः कोठरसंसक्तो ऽग्निः  ॥  २।८५।१७  ॥   

  

स्वेदं प्रसृतः कर्तरि निष्ठा गत्यर्थत्वात्  ॥  २।८५।१८  ॥   

  

दुःखे पर्वतरूपकम् । रामविषयध्यानान्येव निर्दरशैला विदारणरहितशिलासमूहा
यस्मिन्, निःशेषतो दीर्णशिलासमूहा यस्मिन्निति वा । विनिःश्वसितमेव
गौरिकादिधातुर्यस्मिन्, श्वाससंपर्केण भूषणानामन्यवर्णजननात् । दैन्यं
करणानां स्वस्वविषयप्रवृत्तिवैमुख्यं स एव पादपसङ्घो यस्मिन् । शोकजा
आयासाश्चित्तश्रान्तयस्ता एवाध्यधिरूढानि शृङ्गाणि तद्वता  ॥  २।८५।१९  ॥   

  

प्रमोहा एवानन्तसत्त्वानि वन्यप्राणिनो यस्मिंस्तेन । सन्तापो
ऽन्तर्बहिःकरणसन्ताप एव ओषधयो वेणवश्च यस्मिन् । मज्जता मग्नं कुर्वता
सकरणग्राममात्मानमधो नयता एवंभूतेन दुःखरूपशैलेनाक्रान्तः अभूदिति शेषः  ॥ 
२।८५।२०  ॥   

  

प्रकर्षेण मूढा संज्ञा चेतना यस्य । यूथहतो यूथभ्रष्टः  ॥  २।८५।२१  ॥   

  

समाहित एकाग्रचित्तः, सजनः सपरिवारः, गुहेन सार्धं समागतो मिलितो भरतो
ऽग्रजं प्रति सुदुर्मना बभूव । तादृशं तं भरतं गुहः पुनराश्वासयत्  ॥ 
२।८५।२२ ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे पञ्चाशीतितमः सर्गः  ॥  २।८५  ॥   

  

  


