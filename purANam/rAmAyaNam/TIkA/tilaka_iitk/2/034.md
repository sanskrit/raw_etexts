+++
title = "०३४"

+++


"निरुदरः" इति पाठे तनुमध्य इत्यर्थः । श्यामः श्यामवर्णः तरुणश्च । अत्र
कवेरपि करुणासमग्रत्वेन वर्णितस्यैव पुनः पुनः कथनमदोषाय  ॥  २।३४।१,२  ॥   

  

उपरक्तं राहुग्रस्तम् । पुनरपश्यदिति वाल्मीकेः प्रयोगो वर्णनीयमयीभावेन  

तस्यापि शोकग्रस्तत्वात्  ॥  २।३४।३  ॥   

  

आबोध्य महाराज इति संबोध्य राममेवोद्दिश्य शोचन्तम्  ॥  २।३४।४  ॥   

  

वर्धयित्वा संपूज्य । भयविक्लवया रामो वनप्रयाणोद्युक्त इतीदं परमनिष्टं
कथं राज्ञे वदिष्यामीति भयेन विक्लवया कातरया अश्लक्ष्णयेति छेदः  ॥  २।३४।५
 ॥   

  

उपजीविनां च तेभ्यश्च दत्त्वा सर्वं धनं दत्त्वेत्यनेन सर्वथा तिष्ठासाभावो
ध्वन्यते  ॥  २।३४।६८  ॥   

  

स दशरथः निष्पङ्को निष्पापः । "निष्पन्दः" इति पाठे निश्चल इत्यर्थः  ॥ 
२।३४।९  ॥   

  

इह मद्वेश्मनि ये केचिन्मामका दाराः स्त्रियः सन्ति तान्दारानिहानय  ॥ 
२।३४।१०  ॥   

  

अतीत्यातिवेगेन प्राप्य ह्वगत्याह्वयति वो युष्माकं राजा अवैधव्यदत्वात्, न
तु प्रजानां तासां दुःखदत्वात् आगम्यतामिति पदम्  ॥  २।३४।११  ॥   

  

प्रचक्रमुर्गच्छन्ति स्म । तद्भवनं तस्य राज्ञो भवनम्  ॥  २।३४।१२  ॥   

  

अर्धसप्तशताः एकदेशिसमासः सप्तशतस्यार्धं संख्या यासां ता इत्यर्थः ।
अर्शआद्यजन्तः । अत एवाग्रे वक्ष्यति "त्रयः शतशतार्धा हि" इति ।
ताम्रलोचनाः रामप्रयाणश्रवणजदुःखजातरोदनेनेति शेषः । कौसल्यां
परिवार्येत्यनेन प्राग्लक्ष्मणोक्तं तस्याः सर्वप्रभ्वीत्वं ध्वनितम्  ॥ 
२।३४।१३  ॥   

  

समवेक्ष्य दारानिति शेषः  ॥  २।३४।१४,१५  ॥   

  

आराद्दूरतः उत्पपातालिङ्गनार्थम्  ॥  २।३४।१६  ॥   

  

तमालिलिङ्गिषितं राममप्राप्य मध्य एव दुःखितः पपात  ॥  २।३४।१७  ॥   

  

अभ्यपतदभ्यागतवान् विसंज्ञमिव विसंज्ञमेव  ॥  २।३४।१८  ॥   

  

भूषणध्वनिमिश्रित उरःशिरस्ताडनादिना चञ्चलतरभ्रश्यद्भूषणध्वनिमिलितः ।
"मूर्छितः" इति पाठे ऽपि स एवार्थः व्याप्त इत्यर्थे वा  ॥  २।३४।१९  ॥   

  

तौ सीतया सार्धं तं राजानं बाहुभ्यां परिष्वज्य यथा पीडा न भवति
तथालिङ्गितमुत्थाप्य पर्यङ्के समवेशयन्स्थापितवन्तः  ॥  २।३४।२०  ॥   

  

मुहूर्तस्य संबन्धसामान्ये षष्ठी मुहूर्तेन लब्धसंज्ञमित्यर्थः  ॥  २।३४।२१
 ॥   

  

कुशलेन मां पश्य सौम्येन चक्षूषा मामनुगृहाणेत्यर्थः  ॥  २।३४।२२  ॥   

  

वनं प्रति प्रस्थितं मां सीता चान्वेतु गच्छत्विति लक्ष्मणं च
प्रस्थितमनुजानीहीत्यर्थः । ननु लक्ष्मणसीतयोः कुतो वनवासकष्टप्राप्तिः
नह्यसौ वरनिर्बन्धस्तयोरत आह कारणैरिति । हेतुभिस्तथ्यैर्व्यवहारदशयासत्यैः
न चेच्छतः इह स्थातुमिति शेषः  ॥  २।३४।२३  ॥   

  

अनुजानीह्यनुज्ञां देहि प्रजापतिर्ब्रह्मात्मजान्सनकादींस्तपांसि  

चरितुमुद्युक्तान्यथानुज्ञां दत्तवांस्तद्वदित्यर्थः  ॥  २।३४।२४  ॥   

  

वनवासाय जगतीपतेः स्वस्यानुज्ञामनुमतिं प्रतीक्षमाणं प्रार्थयमानम्
अव्यग्रं लेशतो ऽपि विषादरहितं राघवं प्रेक्ष्योवाच  ॥  २।३४।२५  ॥   

  

हे राघव यतो ऽहं कैकेय्या वरदानेन मोहितो निरुत्तरतया शोकपरवशो जातः, अतो
राज्यानर्हः अतो मां निगृह्य बद्धा ऽयोध्यायां त्वमेव स्वभुजवैभवेन राजा भव
प्रवृत्तमभिषेकं समापयेति  

यावत्  ॥  २।३४।२६,२७  ॥   

  

भवान्वर्षसहस्राय पतिर्भवतु, अतः परमप्यनेककालं राजा भवेत्यर्थः । त्वया यो
वरो दत्तस्तमनृतं कर्तुमहं न योग्यः तव नरकपातप्रसङ्गात् अतो ऽहमरण्ये
वत्स्यामि मे राज्यस्य काङ्क्षिता इच्छा न  ॥  २।३४।२८  ॥   

  

प्रतिज्ञान्ते प्रतिज्ञासमाप्तौ ते पादौ ग्रहीष्यामीत्यन्वयः  ॥  २।३४।२९
 ॥   

  

कैकेय्याद्यैव गमनमनुमन्यस्वेति मिथो रहसि चोद्यमानः  ॥  २।३४।३०  ॥   

  

श्रेयसे परलोकहिताय वृद्धये इहलोके ऽभ्युदयाय अरिष्टं पापदुःखभिन्नं पुण्यं
सुखं च ते ऽस्तु । अव्यग्रः सन्नकुतोभयं पन्थानं गच्छस्वेत्यार्षम्  ॥ 
२।३४।३१  ॥   

  

सत्यात्मनः सत्यप्रतिष्ठितस्वभावस्य धर्माभिमनसो धर्मसंपादनाभिनिविष्ठमनसः
 ॥  २।३४।३२  ॥   

  

प्रातरेव कैकेय्या प्रस्थितस्य मात्राद्यनुनयदानादिना चतुर्थप्रहरं
व्यापृतस्य तुर्ययामे राजानुमत्यर्थमागतस्य राज्ञा तत्कालसमीपमेव
प्रवत्स्यमानरजनीसहवासः प्रार्थ्यते अद्येत्यादि । इदानीमिति समीपलक्षकम्
रजनीमावस सर्वथा मा गच्छ । किमर्थं तत्राह चरामि त्वया सहभोक्ष्यामि  ॥ 
२।३४।३३  ॥   

  

साधायिष्यसि गमिष्यसि  ॥  २।३४।३४  ॥   

  

मत्प्रियार्थं मम परलोकहितार्थम्  ॥  २।३४।३५  ॥   

  

तदेव दर्शयति न चेत्यादि । छन्नया गूढक्रूराभिप्रायया चलितो ऽस्मि भ्रंशितो
ऽस्मि त्वदभिषेकमनोरथात् भस्माग्निकल्पया भस्मच्छन्नाग्नितुल्यया  ॥ 
२।३४।३६ ॥   

  

वञ्चना सामान्येन
प्रतिश्रुतवरयोर्भरताभिषेकत्वद्विवासनरूपविशेषपर्यवसायित्वरूपा या मे लब्धा
यतो ऽनया वृत्तसादिन्या कुलोचितचारित्रनाशिन्याभिप्रचोदितो ऽस्मि एवमिति
शेषः । अतो या  

वञ्चना मया लब्धा तां निस्तर्तुमिच्छसीति यावत्  ॥  २।३४।३७  ॥   

  

एतदाश्चर्यतमं न अपानृतकथमपगतानृतवचनम् एतच्च नाश्चर्यम् यतो ज्येष्ठो
गुणैर्वयसा च सुतो ऽसि  ॥  २।३४।३८  ॥   

  

आर्तस्य पितुर्भाषितं श्रुत्वैकाहदर्शनेनापीत्युक्तरूपं दीनः कैकेय्याद्य
गच्छेति
नियोगस्यावश्यानुष्ठेयत्वप्रतिज्ञानात्तावन्मात्रपितृमनोरथपूरणासक्त्याप्राप्तशोक
इव  ॥  २।३४।३९  ॥   

  

तापतः सर्वकामैरित्यस्योत्तरमाह प्राप्स्यामीति । गुणान्मृष्टान्नादीन् ।
अतः सर्वकामैः सर्वकामप्रतिनिधित्वेनापक्रमणमितो गमनमेव वृण इत्यर्थः ।
यद्वाद्य प्रयाणे सतीमान्गुणान्प्रतिज्ञापालनजधर्मरूपान्प्राप्स्यामि श्वो
गमने कस्तान्प्रदास्यति प्रत्युताधर्म एव अतः सर्वकामैरित्यादि प्रग्वदेव
 ॥  २।३४।४०,४१  ॥   

  

अद्य वनवासकृता तदर्था बुद्धिर्न चलिष्यति अतो गमनानुज्ञामेव कुर्वित्याशयः
। अतिदानशूरस्य भवतो ऽनुचितमप्येतदित्याह य इति  ॥  २।३४।४२  ॥   

  

निखिलेनाद्यैव मत्प्रस्थापनात् निदेशं शासनम्  ॥  २।३४।४३  ॥   

  

वनचरैस्तपस्विभिः । मा विमर्शो भरताय राज्यदाने मास्तु संदेहः सर्वथा तस्मै
वसुमती दीयताम्  ॥  २।३४।४४  ॥   

  

कथमेवमत आह नहीति । आत्मनि स्वमनसि सुखं स्वीयानां प्रियं चोद्दिश्य राज्यं
न काङ्क्षितमपि तु तव निदेशं यथावत्कर्तुमेव काङ्क्षितमिच्छामि  ॥ 
२।३४।४५ ॥   

  

क्षुभ्यति मर्यादां त्यजति  ॥  २।३४।४६,४७  ॥   

  

अनृतमनृतयुक्तम् एवं सत्यं सत्ययुक्तम् । तव प्रत्यक्षं तव संनिधौ सत्येन
सुकृतेन ते त्वया च शपे शपथं करोमीत्यर्थः  ॥  २।३४।४८  ॥   

  

क्षणमपि इह पुर इति शेषः । स त्वमिमं मद्रमनसंभवं शोकं धारयस्व । विपर्यय
इहाद्य स्थितिरूपं प्रतिज्ञातार्थविपरीतानुष्ठानम्  ॥  २।३४।४९,५०  ॥   

  

उत्कण्ठा दर्शनादिविषयोत्कण्ठाजन्यं दुःखम्  ॥  २।३४।५१५३  ॥   

  

येन त्वया  ॥  २।३४।५४  ॥   

  

केवला कृत्स्ना चिराय वनं सेवितुं गमिष्यामि  ॥  २।३४।५५  ॥   

  

शिवासु सीमास्विति स्थित इति शेषः । मया विना तेनात्र पुरे
स्थातुमश्क्यत्वादिति भावः । केवलमनुशास्तु रक्षणमात्रं करोतु, न तु
राजत्वाभिमानो राज्यसुखं वा तस्येति ध्वनितम् । अनेन राज्ञो ऽजीवनं भरतस्य
नन्दिग्रामवासश्च ध्वनितः । शिवासु सीमासु रममाण इत्यापाततो ऽर्थः त्वया
यदुक्तं कैकेयीं प्रतीति शेषः  ॥  २।३४।५६  ॥   

  

यथा शिष्टसंमते तव निदेशे मया मनो दीयते, तथा महत्सु कामेषु काम्यवस्तुषु  

मनः सङ्कल्पात्मकं मे मया न दीयते । न च नाप्यात्मनो ऽन्तःकरणस्य प्रिये
ऽतो मत्कृते दुःखं व्यपैतु  ॥  २।३४।५७  ॥   

  

त्वामनृतेन योजयन्राज्यादिकं चिन्तितं मद्विषयचिन्तावन्तं त्वामपि न वृणीय
न वरिष्यामीति मे सत्यं व्रतं तथा ते व्रतं कैकेयीवरदानसङ्कल्पः सत्यमस्तु
अत्र चिन्तितं त्वामित्यनेन चिन्तया तव मरणे ऽपि मया न स्थेयं मरणादपि  

परलोकनाशकानृतत्वस्यातिकष्टत्वं सूचितम् । तेन तव मरणेन मे दुःखं नापि पापं
यथा तवानृतत्वकारण इति सूचितम्  ॥  २।३४।५८,५९  ॥   

  

तापस्त्वग्दाहोत्पादकः दुःखमन्तर्व्यथोत्पादकम्  ॥  २।३४।६०  ॥   

  

समेता मिलिताः तां कैकेयीम् हाहा इति शब्दः कृतो येन तथाभूतं सर्वं
परिचारिकादिजनजातम्  ॥  २।३४।६१  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे चतुस्त्रिंशः सर्गः  ॥  २।३४  ॥   

  

  


