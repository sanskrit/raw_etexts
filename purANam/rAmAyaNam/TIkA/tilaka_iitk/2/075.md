+++
title = "०७५"

+++


दीनां स्वमनीषितभङ्गतः  ॥  २।७५।१  ॥   

  

अमात्या भरतागमनं श्रुत्वा प्राप्ताः सुमन्त्रादयः । अभ्यकुत्सयत् लोकस्येव
स्वस्यापि कैकेयीकृतव्यवहारे परमानिष्ठताख्यापनायोक्तरीत्यैव सर्वलोकसमक्षं
जगर्ह इत्यर्थः । अथ प्रयोजकत्वानुमन्तृत्वाद्यपि स्वस्य प्रकृतविषये
नास्तीति मन्त्रिणः प्रत्यापयति राज्यमित्यादि । मातरं नैव मन्त्रये
अपिरेवार्थे, राज्यग्रहणार्थं न प्रेरयामि । तत्र हेतुः राज्यं न कामये इति
 ॥  २।७५।२  ॥   

  

यो ऽभिषेको राज्ञा समीक्षितश्चिन्तितः । अज्ञाने हेतुमाह विप्रकृष्ट इति ।
अतिदूरतरे इत्यर्थः  ॥  २।७५,३,४  ॥   

  

तथैव प्राग्वदेव  ॥  २।७५।५  ॥   

  

दीर्घदर्शिनमैहिकामुष्मिककर्मणः कालान्तरभाविफलज्ञानक्षमबुद्धिमन्तम् अत एव
तं द्रष्टुमिच्छामि  ॥  २।७५।६,७  ॥   

  

चापिभ्यां सुमन्त्रादयः । येन मार्गेण निवेशनं प्राप्यत इति शेषः  ॥  २।७५।८
 ॥   

  

कौसल्यां स्वगृहात्प्रस्थिताम्  ॥  २।७५।९  ॥   

  

समेत्यालिङ्ग्य । तादृशसमये ऽप्यालिङ्गनकरणयोग्यं विशेषणम् मनस्विनीति  ॥ 
२।७५।१०  ॥   

  

राज्यं प्राप्तं भुङ्क्ष्वेति शेषः । राज्यप्राप्तिप्रकारमाह क्रूरेण
रामविवासनरूपेण कर्मणा । कैकेय्या तयेत्यर्थे शेषत्वविवक्षायाम् ।
संप्राप्तं राजतः ततश्च त्वया प्राप्तमिति भावः  ॥  २।७५।११  ॥   

  

त्वमपि मे पुत्र इति तव राज्यदाने न किमपि मे दुःखम्, अपि तु चीरवसनं
वनचारिणं चरिवसनत्वादिवनचारिवेषं मे पुत्रं रामं त्वदागमनादपि पूर्वं
शीघ्रं वनं प्रति प्रस्थाप्य राजानं मारितवती कैकेयी तत्र तादृशप्रस्थापने
कं गुणं पश्यतीति न जाने इति दुःखमिति शेषः । स्थिते तु रामे स एव
पितृवाक्यात्त्वामेवाभिषिच्य रक्षेत्, अतो व्यर्थो ऽयं तत्प्रयास इति भावः
 ॥  २।७५।१२  ॥   

  

मामपि प्रस्थापयितुमर्हति मां प्रति तस्या दुखःहेतुत्वप्रकृतेरिति भावः ।
हिरण्यनाभो हिरण्यवर्णनाभियुक्तः । इदमसाधारणं रामलक्षणम्  ॥  २।७५।१३  ॥   

  

कैकेयीचित्तानुवृत्तेस्तव राजसंस्कारे ऽधिकारो नास्तीति ध्वनयन्त्याह
अथवेति । अग्निहोत्रमिति राजदेहस्याप्युपलक्षणं कैकेयीवर्त्मगमने भरतो मे
प्रेतकार्यं न कुर्यादिति राज्ञा निषेधादिति भावः  ॥  २।७५।१४  ॥   

  

अथवा तवातत्पक्षत्वे राजसंस्कारादि कृत्वा पश्चान्मां तत्र नयेत्याह कामं
वेति । तप्स्यते तप्यते चेत्यपि बोध्यम्  ॥  २।७५।१५  ॥   

  

समाचितं व्याप्तम् । निर्यातितं दत्तम् "निर्यातनं वैरशुद्धौ दाने
न्यासार्पणे मतम्"  ॥  २।७५।१६  ॥   

  

व्रणे प्राचीने सूचिना प्रतुद्येव संभर्त्सितः कैकेयीपक्षत्वधिया गर्हितो
विव्यथे पितृभ्रातृवियोगखिन्नेनाश्वासार्थमागतस्थले ऽपि
खेदहेतुवचनश्रवणादिति भावः  ॥  २।७५।१७  ॥   

  

असंज्ञ इति छेदः  ॥  २।७५।१८  ॥   

  

विलपमानामिदं ते राज्यकामस्येत्यादि भाषमाणाम्  ॥  २।७५।१९  ॥   

  

अजानन्तम् अत्रत्यवृत्तान्तमिति शेषः । राघवे तद्विषये मम हृदि पूर्वं
स्थितां विपुलां प्रीतिं जानास्येव इदानीं तु ततो ऽधिका पितृबुद्धेरपि
तत्रैवोपसंहारात्  ॥  २।७५।२०  ॥   

  

इममर्थं परबुद्धेरप्रत्यक्षत्वाच्छपथैः प्रत्यापयति कृतेति ।
सत्यसंधत्वादिगुणविशिष्ट आर्यो रामो यस्यानुमते संमते सति वनं गतस्तस्य
कृतशास्त्रनुगा गुरुशिक्षितश्रुतिस्मृतिमार्गगा बुद्धिर्मा भूत्  

इतो ऽधिकानर्थाभावादयं परमः शपथः अतः परं प्रपञ्चः सामान्येन शपथकरणमपि
विशेषतः स्वस्मिन्नपि पर्यवस्यतीति बोध्यम्  ॥  २।७५।२१  ॥   

  

प्रैष्यं प्रेष्यत्वं, प्रतिमेहतु अभिमुखं मूत्रादि करोतु  ॥  २।७५।२२  ॥   

  

यो भर्ता भृत्यं महत्कर्म कारयित्वा अनर्थकं भृतिरहितं करोति तस्य यो
ऽधर्मः सो ऽस्यास्त्वित्यन्वयः  ॥  २।७५।२३  ॥   

  

ततस्तस्मै आद्यादित्वाच्चतुर्थ्यर्थे तसिः । यस्यानुमते गतस्तस्यास्त्विति
शेषः  ॥  २।७५।२४  ॥   

  

बलिः करस्तद्रूपं षड्भागमुद्धृत्यादाय प्रजा अरक्षितुर्यो ऽधर्मः सो
ऽस्यास्तु  ॥  २।७५।२५  ॥   

  

सत्रे यागे । संश्रुत्य प्रतिज्ञाय । अपलपतां तपस्विभ्यो ऋत्विग्भ्यः  ॥ 
२।७५।२६ ॥   

  

सतां धर्ममपराङ्मुखतया युद्धम्  ॥  २।७५।२७  ॥   

  

सुसूक्ष्मार्थं शास्त्रं वेदः । धीमता आचार्येणेति शेषः ।
ब्रह्मोज्ज्ञत्वरूपं पापं प्राप्नोत्वित्यर्थः  ॥  २।७५।२८  ॥   

  

व्यूढौ विशालौ बाहू अंसौ च यस्य तं रामं राज्यस्थमत एवासीनं सिंहासने मा
द्राक्षीत् । तादृशरामदर्शनभाग्यरहितो भवतु ज्येष्ठानुवर्तनरहितो
भवत्वित्यर्थः, तावत्पर्यन्तं जीवनं मा भूदिति वा  ॥  २।७५।२९  ॥   

  

कृसरं तिलमुद्गतण्डुलात्मकम् । छागं छागमांसं वृथा श्राद्धादिनिमित्तं विना
अश्नात अशनजं पापं प्राप्नोतु  ॥  २।७५।३०  ॥   

  

गवामिति । अङ्गमिति शेषः । परिवदेतापवदेत् मित्रे मित्राय  ॥  २।७५।३१  ॥   

  

विश्वासादयं क्वापि न प्रकटयिष्यतीति विश्वासात् । मिथो रहसि "मिथो
ऽन्योन्यरहस्ययोः" । किंचित्परिवादं कस्यचित्सुरापानादिदोषम्  ॥  २।७५।३२
 ॥   

  

अकर्ता प्रत्युपकाराकर्ता अत एवाकृतज्ञः, अत एव त्यक्तः सज्जनैः ।
"त्यक्तात्मा" इति पाठे सज्जनैस्त्यक्त आत्मा स्वरूपं यस्येत्येवार्थः ।
उद्बन्धनादिना त्यक्तदेह इत्यर्थं तीर्थः । अत एव लोके विद्विष्टश्च भवतु
 ॥  २।७५।३३  ॥   

  

एको मृष्टमश्नातु, इतरेष्वभोजितेषु  ॥  २।७५।३४  ॥   

  

प्रमीयतां म्रियताम् । धर्म्यां क्रियामग्निहोत्रादिकाम् ।
म्रियतामित्यनुकर्षः  ॥  २।७५।३५  ॥   

  

दुःखित इत्यस्य भवत्विति शेषः । अप्राप्येत्यस्य म्रियतामिति शेषः  ॥ 
२।७५।३६ ॥   

  

राजस्त्रीत्यादौ यस्यार्य इत्याद्यनुषङ्गः  ॥  २।७५।३७  ॥   

  

लाक्षयेति । पतनायतासंपादकवस्तुविक्रयेणेत्यर्थः ।
भृत्यान्भरणीयान्पुत्रदारादीन्  ॥  २।७५।३८  ॥   

  

समुपोढे प्राप्ते  ॥  २।७५।३९  ॥   

  

चीरं जीर्णमलिनवस्त्रम् । ब्रह्महा भवत्विति शेषः । तादृशी निषिद्धाचरणा
प्रव्रज्या भवत्विति वा भावः  ॥  २।७५।४०,४१  ॥   

  

अपात्रवर्षी अपात्रे दाता  ॥  २।७५।४२  ॥   

  

दस्युभिर्विप्रलुप्यन्ताम्, त्यागभोगविहीनानि भवन्त्विति भावः  ॥  २।७५।४३
 ॥   

  

उभे संध्ये व्याप्येति शेषः  ॥  २।७५।४४,४५  ॥   

  

देवतानामिति । देवतादिशुश्रूषारहितस्य यत्पापं तत्पापं स
प्रतिपद्यतामित्यर्थः  ॥  २।७५।४६  ॥   

  

सतां कीर्त्याः सद्भिः क्रियमाणश्लाघायाः । भ्रश्यतु सा मा
भूत्तस्येत्यर्थः  ॥  २।७५।४७  ॥   

  

अनर्थे स्त्रीवशत्वाद्यनर्थे  ॥  २।७५।४८  ॥   

  

समायात्प्राप्नुयात्  ॥  २।७५।४९  ॥   

  

अर्थिनामाशामिति संबन्धः । आशंसमानानां स्तुवताम् ऊर्ध्वचक्षुषां
दातृमुखनिरीक्षकाणाम्  ॥  २।७५।५०  ॥   

  

मायया वञ्चनया राज्ञो भीत इति भयकारणं पिशुनत्वाद्येव  ॥  २।७५।५१  ॥   

  

ऋतुकालानुरोधिनीमृतुस्नानकालत्वात्स्वसंनिहिताम्  ॥  २।७५।५२  ॥   

  

विप्रलुप्तजातस्यान्नाद्यदानेन प्रनष्टसन्तानस्य स्त्रीद्वेषाद्वा
तथाभूतस्य, यद्वा विप्रलुप्ता विवर्जिता प्रजाता जातापत्या जाया येन तस्य
 ॥  २।७५।५३  ॥   

  

विहन्तु विघ्नयतु । बालवत्सां दोग्धुः शास्त्रोक्तदोहनाधिकं दोग्धुः  ॥ 
२।७५।५४ ॥   

  

परदारान्निषेधतां यत्पापं तत्पापं प्रतिपद्यताम् । मूढः भूयादिति शेषः  ॥ 
२।७५।५५  ॥   

  

एको यत्पापद्वयं तदेक एव लभतामित्यर्थः  ॥  २।७५।५६  ॥   

  

विप्रलम्भेन वञ्चनया योजयन् अप्रयच्छन्निति यावत्  ॥  २।७५।५७  ॥   

  

भक्त्या शिवविष्ण्वादिदेवताभक्त्या । मार्गं
तत्तदुपोद्बलकशैववैष्णवादिशास्त्रमाश्रित्यायमुत्कृष्टो ऽयं नेति
विवदमानेषु यत्पापं यच्च तयोर्विवादं पश्यतः शृण्वतः पापं तेन पापेन स
युज्येतेत्यर्थः । "तस्य पापेन" इति पाठे तेषां यत्पापं तेन यस्यानुमते
गतस्तस्य योगः संबन्धो भूयादित्यर्थः । भावे च युज्येतेति प्रयोगः । "अयं
परस्त्वयं नेति संरक्षाभिनिवेशिनः । यातुधाना भवन्त्येव पिशाचाश्च न संशयः
 ॥ " इति शिवपुराणोक्तेः । "यो ब्रह्मविष्णुरुद्राणां भेदं युक्तिनिवेशतः ।
साधयेदुदरव्याधियुक्तो भवति मानवः  ॥   

इति कर्मविपाकशास्त्रोक्तेश्च । अत्र विवदमानानां जयोपायं ज्ञात्वा तदकथयतः
पापमिति तीर्थव्याख्या । द्वयोः साम्यस्थापनपूर्वकं तेषां कलहशमनमकुर्वतः
कलहप्रियस्य यत्पापमिति कतकव्याख्या  ॥  २।७५।५८६०  ॥   

  

भूयो ऽभ्यधिकं दुःखं हि यदेवं कष्टैः शपथैः शपमानो मे प्राणानुपरुणत्सि
पीडयसे  ॥  २।७५।६१  ॥   

  

अथ विशुद्धभावं ज्ञात्वा ऽनुगृह्णाति दिष्ट्येति । आत्मान्तःकरणं लक्षणैः
शुभलक्षणैः सहितः सहलक्षणस्ते आत्मेत्यर्थः । हे वत्स हि यदि सत्यप्रतिज्ञा
भविष्यसि तदा सतां लोकानवाप्स्यसि । कैकेय्यग्रे कृतां रामानयनप्रतिज्ञां
सत्यां कुर्विति व्यङ्ग्यम्  ॥  २।७५।६२  ॥   

  

एवमनुगृह्य पुत्रोचितकृत्येनाश्वासयति इत्युक्त्वेति  ॥  २।७५।६३  ॥   

  

शोकसंरम्भाच्छोकाधिक्यात् तत एव मोहः लुलितं क्षुभितम्  ॥  २।७५।६४  ॥   

  

दीर्घं यथा भवति तथा रात्री रात्रिशेषः पाठान्तरे धर्ममुष्णं यथा भवति तथा
 ॥  २।७५।६५  ॥   

  

इति श्रीरामाभिरामे श्रीरामीये रामायणतिलके वाल्मीकीय आदिकाव्ये
ऽयोध्याकाण्डे पञ्चसप्ततितमः सर्गः  ॥  २।७५  ॥   

  

  


