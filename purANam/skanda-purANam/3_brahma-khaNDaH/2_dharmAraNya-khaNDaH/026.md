+++
title = "०२६"

+++
।। व्यास उवाच ।। ।।  
मार्कण्डेयोद्धाटितं वै स्वर्गद्वारमपावृतम् ।।  
तत्र ये देहसन्त्यागं कुर्वन्ति फलकाङ्क्षया ।। १ ।।  
लभन्ते तत्फलं ह्यन्ते विष्णोः सायुज्यमाप्नुयुः ।।  
अतः किं बहुनोक्तेन द्वारवत्यां सदा नरैः ।। २ ।।  
देहत्यागः प्रकर्तव्यो विष्णोर्लोकजिगीषया ।।  
अनाशके जले वाग्नौ ये च सन्ति नरोत्तमाः ।।  
सर्वपापविनिर्मुक्ता यान्ति विष्णोः पुरीं सदा ।। ३ ।।  
अन्योपि व्याधिरहितो गच्छेदनशनं तु यः ।।  
सर्वपाप विनिर्मुक्तो याति विष्णोः पुरीं नरः ।। ४ ।।  
शतवर्षसहस्राणां वसेदन्ते दिवि द्विजः ।।  
ब्राह्मणेभ्यः परं नास्ति पवित्रं पावनं भुवि ।। ५ ।।  
उपवासै स्तथा तुल्यं तपः कर्म्म न विद्यते ।।  
नास्ति वेदात्परं शास्त्रं नास्ति मातृसमो गुरु ।। ६ ।।  
न धर्मात्परमस्तीह तपो नानशनात्परम् ।।  
स्नात्वा यः कुरुते ऽत्रापि श्राद्धं पिण्डोदकक्रियाम् ।। ७ ।।  
तृप्यन्ति पितरस्तस्य यावद्ब्रह्मदिवानिशम् ।।  
तत्र तीर्थे नरः स्नात्वा केशवं यस्तु पूजयेत् ।।८ ।।  
स मुक्तपातकैः सर्वेर्विष्णुलोकमवाप्नुयात् ।।  
तीर्थानामुत्तमं तीर्थं यत्र सन्निहितो हरिः ।। ९ ।।  
हरते सकलं पापं तस्मिंस्तीर्थे स्थितस्य सः ।।  
मुक्तिदं मोक्षकामानां धनदं च धनार्थिनाम् ।।  
आयुर्दं सुखद चैव सर्वकामफलप्रदम् ।।3.2.26.१०।।  
किमन्येनात्र तीर्थेन यत्र देवो जनार्द्दनः ।।  
स्वयं वसति नित्यं हि सर्वेषामनुकम्पया ।। ११ ।।  
तत्र यद्दीयते किचिद्दानं श्रद्धासमन्वितम् ।।  
अक्षयं तद्भवेत्सर्वमिह लोके परत्र च ।। १२ ।।  
यज्ञैर्दानैस्तपो भिश्च यत्फलं प्राप्यते बुधैः ।।  
तदत्र स्नानमात्रेण शूद्रैरपि सुसेवकैः ।। १३ ।।  
तत्र श्राद्धं च यः कुर्यादेकादश्यामुपोषितः ।।  
स पितॄनुद्धरे त्सर्वान्नरकेभ्यो न संशयः ।। १४ ।।  
अक्षय्यां तृप्तिमाप्नोति परमात्मा जनार्द्दनः ।।  
दीयतेऽत्र यदुद्दिश्य तदक्षय्यमुदाहृतम् ।। १५ ।।  
इति श्रीस्कान्दे महापुराण एकाशीतिसाहस्र्यां संहितायां तृतीये ब्रह्मखण्डे पूर्वभागे धर्मारण्यमाहात्म्ये द्वारिकामाहात्म्यवर्णनन्नाम षड्विंशोऽध्यायः ।। २६ ।।।छ।।। ।।