+++
title = "०३५"

+++
॥ पुलस्त्य उवाच ॥ ॥  
ततो गच्छेन्नृपश्रेष्ठ तीर्थं पापप्रणाशनम् ॥  
मामुह्रदमिति ख्यातं तस्मिन्पर्वतरोधसि ॥ १ ॥  
तत्र स्नातो नरः सम्यक्छ्रद्धावान्सुसमाहितः ॥  
मुच्यते पातकैर्घोरैः पूर्वजन्मकृतैरपि ॥ २ ॥  
तस्य पश्चिमदिग्भागे लिङ्गमस्ति महीपते ॥  
सर्वकामप्रदं नृणां स्थापितं मुद्गलेन तु ॥ ३ ॥  
स्नात्वा मामुह्रदे पुण्ये यस्तल्लिङ्गं च पश्यति ॥  
शुक्लपक्षे चतुर्द्दश्यां फाल्गुने मासि मानवः ॥  
स प्राप्नोति परं श्रेयः सर्वतीर्थेषु दुर्लभम् ॥ ४ ॥  
यस्तत्र कुरुते श्राद्धं दक्षिणां मूर्तिमाश्रितः ॥  
पितरस्तस्य तृप्यन्ति यावदाभूतसम्प्लवम्॥ ५ ॥  
तत्र दानं प्रशंसन्ति नीवाराणां महर्षयः ॥  
शाकमूलादिभिः श्राद्धं पितॄणां तुष्टिदं नृप ॥ ६ ॥  
॥ ययातिरुवाच ॥ ॥  
मामुह्रदमिति विभो कथं नामाऽभवत्पुरा ॥  
मुद्गलस्याश्रमं ब्रूहि मम सर्वं विधानतः ॥ ७ ॥ ॥  
॥ पुलस्त्य उवाच ॥ ॥  
तत्रस्थस्य पुरा राजन्मुद्गलस्य महात्मनः ॥  
विमानं वरमादाय देवदूतः समागतः ॥ ८ ॥  
सोऽब्रवीद्देवराज्ञाहं प्रेषितो मुनिसत्तम ॥  
तवार्थायाऽऽरुहैनं त्वं विमानं गम्यतां दिवि॥ ९ ॥  
॥ मुद्गल उवाच ॥ ॥  
स्वर्गस्य ये गुणा दूत ये च दोषा प्रकीर्तिताः ॥।  
तान्मे वद करिष्येऽहं श्रुत्वा वै यत्क्षमं भवेत्॥ 7.3.35.१० ॥  
ब्रूहि तान्सकलान्दूत त्वागमिष्याम्यहं ततः ॥ ११ ॥  
॥ देवदूत उवाच॥ ॥  
अलमेतेन दर्पेण क्रियतां शक्रजल्पितम्॥  
पुण्यैः स्वकैर्द्विजश्रेष्ठ समागच्छेरिदं ततः ॥ १२ ॥  
॥ मुद्गल उवाच ॥ ॥  
अश्रुतैस्तैर्न गच्छेऽहमेतन्मे हृदि निश्चितम् ॥  
करिष्येऽहं तपो भूरि पूजयिष्ये महेश्वरम् ॥ १३ ॥  
॥ दूत उवाच ॥ ॥  
न शक्तः स्वर्गुणान्वक्तुमपि वर्षशतैरपि ॥  
सङ्क्षेपात्कथयिष्यामि यदि ते निश्चयः परः ॥ १४ ॥  
नन्दनादीनि रम्याणि तत्र देववनानि च ॥  
अनन्यसदृशा भोगाः सदा तृप्तिर्द्विजोत्तम ॥४५॥।  
बुभुक्षा नैव तृष्णा च निद्रालस्ये न च प्रभो ॥  
रम्भाद्यप्सरसो मुख्या गन्धर्वास्तुम्बरादयः ॥  
रमयन्ति नरं तत्र गीतैर्नृत्यैरनेकशः ॥ १६ ॥  
एवं च वसते तत्र जनः स्वर्गे तपोधन ॥  
यावत्पुण्यक्षयस्तावत्पश्चात्पातमवाप्नुयात् ॥१७॥  
एक एव मुने दोषः स्वर्लोके प्रतिभाति मे ॥  
स एव पतनाख्यस्तु स्वर्गिणां च भयावहः ॥ १८ ॥  
न पुण्यं लभते तत्र कर्तुं विप्र कथञ्चन ॥  
कर्मभूमिरियं ब्रह्मन्भोगभूमिस्तु सा स्मृता ॥ १९ ॥  
यदत्र क्रियते कर्म शुभं तत्रोप भुज्यते ॥  
तथा दृष्ट्वा विमानस्थान्भूरिधर्मादिसंयुतान्॥7.3.35.२०॥  
बहुतेजोन्वितान्स्वर्गे ह्यल्पपुण्यो द्विजोत्तम ॥  
पश्चात्तापजदुःखेन स्वर्गस्थो दुःखितः सदा ॥ २१ ॥  
न मया सुकृतं भूरि कृतं मर्त्त्ये कथञ्चन ॥ २२ ॥  
तथा च पतमानांश्च दृष्ट्वा चान्यान्सहस्रशः ॥  
आत्मनश्च महद्दुःखं जायते च तदद्भुतम्॥ २३ ॥  
एतत्ते सर्वमाख्यातं गुणदोषसमुद्भवम् ॥  
स्वर्गसञ्चेष्टितं ब्रह्मन्कुरुष्व यदभीप्सितम् ॥ २४ ॥  
॥ मुद्गल उवाच ॥ ॥  
पतनस्य भयं यत्र पुण्यहानिर्न वर्द्धनम्॥  
तेन स्वर्गेण मे दूत नैव कार्यं कथञ्चन॥ २५॥  
वाच्यस्त्वया ममादेशाद्देवराजः स्फुटं वचः॥  
क्षम्यतामपराधो मे न स्वर्गाय स्पृहा मम॥ २६॥  
तत्कर्माऽहं करिष्यामि येन नो पतनाद्भयम्।.  
साधयिष्यामि ताँल्लोकान्ये सदा पातवर्जिताः॥ २७॥ ॥  
॥ पुलस्त्य उवाच ॥ ॥  
एवमुक्त्वा नृपश्रेष्ठ मुद्गलः स्वर्गनिःस्पृहः ॥  
स्थितस्तत्रैव निरतः शिवध्यानपरायणः ॥ २८ ॥  
श्रुत्वा दूतोऽपि शक्रस्य तस्य वाक्यं सविस्तरम्॥  
कथयामास शक्रस्य तं भूयः सोऽभ्यभाषत ॥ २९ ॥  
देवदूताप्रमाणं च विमानं हि त्वया कृतम् ॥  
न कृतं केन चित्पूर्वं न करिष्यति कश्चन ॥ 7.3.35.३० ॥  
तस्मात्तत्र द्रुतं गत्वा बलादानय तं मुनिम् ॥  
आनयस्वान्यथा शापं तव दास्याम्यसंशयम् ॥ ३१ । ॥  
॥ पुलस्त्य उवाच ॥ ॥  
शक्रस्य वचनं श्रुत्वा देवदूते भयान्वितः ॥  
प्रस्थितः सत्वरं तत्र मुद्गलो यत्र तिष्ठति ॥ ३२ ॥  
मुद्गलोऽपि विमानस्थं पुनर्दृष्ट्वा समागतम् ॥  
मामुह्रदे प्रविश्याथ वारयामास तं तदा ॥ ३३ ॥  
स तस्य वचनेनैव स्तम्भितो लिखितो यथा ॥  
चलितुं नैव शक्नोति प्रभावात्तस्य सन्मुनेः ॥ ३४ ॥  
चिरकालगतं ज्ञात्वा दूतं तु त्रिदशाधिपः ॥  
स्वयं तत्राययौ कोपादारुह्यैरावणं गजम् ॥ ३५ ॥।  
अथ दृष्ट्वा तदा दूतं स्तम्भितं मुद्गलेन तु ॥  
वधार्थं तूद्यतस्तस्य स वज्रं भ्रामयंस्तदा ॥ ३६ ॥  
एतस्मिन्नेव काले तु उत्पातास्तत्र दारुणाः ॥  
अपसव्यं मृगाश्चक्रुः पशवः पक्षिणश्च ये ॥  
तान्दृष्ट्वा चिन्तयामास मुद्गलो विस्मयान्वितः ॥ ३७ ॥  
अथ दृष्ट्वाम्बरगतं वज्रोद्यतकरं हरिम् ॥  
स्तम्भयामास तं सद्यो दृष्टिपातेन मुद्गलः ॥ ३८ ॥  
तत्र शक्रः स्तुतिं चक्रे भग्नोत्साहो नृपोत्तम ॥  
मुञ्च मां ब्राह्मणश्रेष्ठ यास्यामि त्रिदशालयम् ॥ ३९ ॥  
स्वर्गे वा यदि वा मर्त्त्ये तिष्ठ त्वं स्वेच्छया द्विज ॥  
मया कृतः समुद्योगो हितार्थं ते मुने ह्ययम् ॥ 7.3.35.४० ॥  
वरं वरय भद्रं ते नित्यं यो मनसि स्थितः ॥  
तं ते सर्वं प्रदास्यामि यद्यपि स्यात्सुदुर्लभम् ॥ ४१ ॥  
॥ मुद्गल उवाच ॥ ॥  
एष एव वरः श्लाघ्यो यत्त्वं दृष्टः सुरेश्वर ॥  
दर्शनं ते सहस्राक्ष स्वप्नेष्वपि सुदुर्लभम् ॥ ४२ ॥  
अवश्यं यदि मे देयो वरो वृत्रनिषूदन ॥  
त्वत्प्रसादेन मे मोक्षो जायतां शीघ्रमेव हि ॥ ४३ ॥  
मा मु ह्रदं समागत्य दूतः प्रोक्तो मया यतः ॥  
ततो मामुह्रदमिति ख्यातिं यातु धरातले ॥ ४४ ॥  
तीर्थमेतत्सहस्राक्ष सर्व पापप्रणाशनम् ॥  
अत्र स्नात्वा दिवं यान्तु त्वत्प्रसादात्सुरेश्वर ॥ ४५ ॥  
पिण्डदानात्परां प्रीतिं लभन्तां पितरोऽत्र हि ॥ ४६ ॥  
॥ इन्द्र उवाच ॥ ॥  
मामुह्रदमिति ख्यातं तीर्थमेतद्भविष्यति ॥  
वरिष्ठं नात्र सन्देहो मत्प्रसादाद्विजोत्तम ॥ ४७ ॥  
अत्र ये फाल्गुने मासि पौर्णमास्यां समाहिताः ॥  
करिष्यन्ति पुनः स्नानं ते यास्यन्ति परां गतिम् ॥ ४८ ॥  
पिण्डदानाद्गयातुल्यं लप्स्यन्ते फलमुत्तमम् ॥  
पुण्यदानफलं चात्र सङ्ख्याहीनं द्विजोत्तम ॥ ४९ ॥  
॥ पुलस्त्य उवाच ॥ ॥  
एवमुक्त्वा ययौ स्वर्गं दूतमादाय वज्रभृत् ॥  
मुद्गलोऽपि परं ब्रह्म चिन्तयन्ह्यनिशं ततः ॥ 7.3.35.५० ॥  
शुक्लध्यानपरो भूत्वा मोक्षं प्राप्तस्ततोऽक्षयम् ॥ ५१ ॥  
अत्र गाथा पुरा गीता नारदेन महात्मना ॥  
बहुविप्रसमवाये पर्वतेस्मिन्महीपते ॥ ५२ ॥  
मामु ह्रदे नरः स्नात्वा दृष्ट्वा तं मुद्गलेश्वरम् ॥  
इह भुक्त्वाऽखिलान्कामानन्ते मुक्तिमवाप्स्यति ॥  
एतस्मात्कारणाद्राजन्मामुह्रदमिति स्मृतम् ॥ ५३ ॥  
तत्तीर्थं सर्वतीर्थानां प्रवरं लोकविश्रुतम् ॥  
तस्मात्सर्वप्रयत्नेन स्नानं तत्र समाचरेत् ॥ ५४ ॥  
मोक्षकामो विशेषेण य इच्छेत्परमं पदम् ॥  
चण्डिकाश्रममासाद्य किं पुनः परितप्यते ॥ ५५ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमेऽर्बुदखण्डे मामुह्रदोत्पत्तिवर्णनन्नाम पञ्चत्रिंशोऽध्यायः ॥ ३५ ॥