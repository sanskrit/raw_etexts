+++
title = "०३०"

+++
पुलस्त्य उवाच॥  
अग्नितीर्थं ततो गच्छेत्पावनं परमं नृणाम्॥  
तत्र वह्निः पुरा नष्टो लब्धश्च त्रिदशैरपि॥ १ ॥  
ययातिरुवाच॥  
किमर्थं भगवन्वह्निः पुरा नष्टो द्विजोत्तम॥  
कथं तत्रैव लब्धस्तु कौतुकं मे महामुने॥२॥  
पुलस्त्य उवाच॥  
पुरा वृष्टिनिरोधोऽभूद्यावद्द्वादशवत्सरान्॥  
संशयं परमं प्राप्तः सर्वो लोकः क्षुधार्दितः ॥ ३ ॥  
प्रायो मृतो मृतप्रायः शेषोऽभूद्धरणीतले ॥  
नष्टा अरण्यजा ग्राम्याः पशवः पक्षिणो मृगाः ॥ ४ ॥  
एवं कृच्छ्रमनुप्राप्ते मर्त्यलोके नराधिपः ॥  
विश्वामित्रो मुनिवरः सन्देहं परमं गतः ॥ ५ ॥  
अन्नौषधिरसाभावादस्थिशेषो व्यजायत ॥  
अन्यस्मिन्दिवसे प्राप्तः क्षुत्क्षामः पर्यटन्दिशः ॥ ६ ॥  
चण्डालनिलयं प्राप्तः क्षुत्तृषापीडितो भृशम् ॥  
तत्रापश्यन्मृतं श्वानं शुष्कं पार्थिवसत्तम ॥ ७ ॥  
तमादाय गृहं प्राप्तः प्रक्षाल्य सलिलेन तु ॥  
क्षुत्क्षामः पाचयामास ततस्तं पावकेऽजुहोत् ॥ ८ ॥  
अभक्ष्यभक्षणं ज्ञात्वा हव्यवाहस्ततो नृप ॥  
शक्रस्योपरि मन्युं स्वं चक्रेऽतीव महीपते ॥ ९ ॥  
नष्टौषधिरसे लोके युक्तमेतद्धि साम्प्रतम् ॥  
यादृगाप्तं हविस्तादृगग्निभक्षो विशिष्यते ॥ 7.3.30.१० ॥  
नाभक्ष्यं भक्षयिष्यामि त्यजिष्ये क्षितिमण्डलम् ॥  
येन शक्रादयो देवा यान्ति कष्टतरां दशाम्॥ ११ ॥  
एवं सञ्चिन्त्य मनसा सकोपो हव्यवाहनः ॥  
प्रणष्टः सकलं हित्वा मर्त्यलोकं चराचरम् ॥ १२ ॥  
प्रणष्टे सहसा वह्नावग्निष्टोमादिकाः क्रियाः ॥  
प्रणष्टास्तु जनाः सर्वे विशेषात्संशयं गताः ॥ १३ ॥  
ततो देवगणाः सर्वे सन्देहं परमं गताः ॥  
यज्ञभागविहीनत्वान्मन्त्रं चक्रुस्ततो मिथः ॥ १४ ॥  
त्यक्तस्तु वह्निना मर्त्यस्ततो नाशं गता नराः ॥  
शेषनाशाद्वयं सर्वे विनङ्क्ष्यामो न संशयः ॥ १५ ॥  
तस्मादन्वेष्यतां वह्निर्यत्र तिष्ठति साम्प्रतम् ॥  
यथा चरति मर्त्ये च तथा नीतिर्विधीयताम्॥ १६ ॥  
॥ पुलस्त्य उवाच ॥ ॥  
एवं ते निश्चयं कृत्वा सर्वे देवाः सवासवाः ॥  
अन्वैषयंस्तथाग्निं ते समन्तात्क्षितिमण्डले ॥ १७ ॥  
ततस्ते पुरतो दृष्ट्वा शुकं श्रान्ता दिवौकसः ॥  
पप्रच्छुः श्रद्धया वह्निर्यदि दृष्टः प्रकथ्यताम् ॥१८॥  
॥ शुक उवाच ॥ ॥  
योऽयं वंशो महानग्रे प्रदग्धो वह्निसङ्गतः ॥  
प्रणष्टो हव्यवाहोत्र मया दृष्टो महाद्युतिः ॥ १९ ॥  
शुकेनावेदितो वह्निः शप्त्वा तं मन्युना वृतः ॥  
गद्गदा भावि ते वाणी प्रोक्त्वेदं प्रस्थितो द्रुतम् ॥ 7.3.30.२० ॥  
प्रविवेश शमीगर्भमश्वत्थं तरुसत्तमम् ॥  
तत्रस्थो द्विपराज्ञा स कथितो विबुधान्प्रति ॥ २१ ॥  
स तं प्रोवाच ते जिह्वा विपरीता भविष्यति ॥  
ततो जलाशयं गत्वा पर्वतेऽर्बुदसञ्ज्ञके ॥ २२ ॥  
प्रविष्टो भगवान्वह्निर्यथा देवैर्न लक्ष्यते ॥  
तत्रोत्थेन दर्दुरेण तेषां प्रोक्तो हुताशनः ॥ २३ ॥  
अत्राऽसौ तिष्ठते वह्निर्निर्झरे पर्वतस्य च ॥  
दग्धाश्च जलजाः सर्वे सुतप्तेनैव वारिणा ॥ ॥ २४ ॥  
कृच्छ्रादहं विनिष्क्रान्तस्तस्मान्मृत्युमुखात्सुराः ॥  
तच्छ्रुत्वा यत्नमास्थाय प्रविष्टो हव्यवाहनः ॥ २५ ॥  
भविष्यसि विजिह्वस्त्वं शप्त्वा तं दर्दुरं नृपः ॥ २६ ॥  
ततो देवगणाः सर्वे निष्क्रान्ताः सलिलाश्रयात् ॥  
संवेष्ट्य तुष्टुवुः सर्वे स्तवैर्वेदोद्भवैर्नृप ॥ २७ ॥  
॥ देवा ऊचुः ॥ ॥  
त्वमग्ने सर्वभूतानामन्तश्चरसि पावक ॥  
त्वया हीनं जगत्सर्वं नाशं यास्यति सत्वरम् ॥ २८ ॥  
त्वं मुखं सर्वदेवानां त्वयि लोकाः प्रतिष्ठिताः ॥  
भूलोके च त्वया त्यक्ते वयं सर्वे सवासवाः ॥  
विनाशमेव यास्यामस्तस्मात्त्वं त्रातुमर्हसि ॥ २९ ॥  
त्वं ब्रह्मा त्वं महादेवस्त्वं विष्णुस्त्वं दिवाकरः ॥  
त्वं चन्द्रस्त्वं च धनदो मरुत्त्वं च सुरेश्वरः ॥7.3.30.३०॥  
इन्द्राद्या विबुधाः सर्वे त्वदायत्ता हुताशन ॥  
किमर्थं भगवन्मर्त्त्यं त्यक्त्वा त्वमत्र संस्थितः ॥  
किमर्थं भगवन्नस्माननागांस्त्यक्तुमिच्छसि ॥ ३१ ॥  
॥ पुलस्त्य उवाच ॥ ॥  
वेष्टितो भगवान्वह्निर्देवैः स्तुतिपरायणैः ॥  
तस्यैव निर्झरस्याथ तटस्थो वाक्यमब्रवीत् ॥ ३२ ॥  
॥ वह्निरुवाच ॥ ॥  
अभक्ष्यभक्षणे शक्रो मामिच्छति नियोजितुम् ॥  
तेनैव न करोत्येष वृष्टिं मर्त्त्ये सुरेश्वरः ॥ ३३ ॥  
अतोऽहं भूतलं त्यक्त्वा प्रविष्टो निर्झरे त्विह ॥  
प्रणष्टान्नरसे लोके न चाहं स्थातुमुत्सहे ॥ ३४ ॥  
॥ शक्र उवाच ॥ ॥  
शृणु यस्मान्मया रोधः कृतो वृष्टेर्हुताशन ॥  
देवापिर्नाम धर्मज्ञः क्षत्रियाणां यशस्करः ॥ ३५ ॥  
प्रतीपस्तत्सुतः साधुः सर्वशीलवतां वरः ॥  
देवापौ च गते स्वर्गं ज्येष्ठभ्रातरमग्रजम्॥  
सन्त्यक्त्वा जगृहे राज्यं शन्तनुस्तत्सुतोऽवरः ॥ ३६ ॥  
एतस्मात्कारणाद्राज्ये तस्य वृष्टिर्निराकृता ॥  
तवादेशात्करिष्यामि निवर्तस्व हुताशन ॥ ३७ ॥  
॥ पुलस्त्य उवाच ॥ ॥  
एवमुक्त्वा सहस्राक्षः पुष्करावर्तकान्घनान् ॥  
द्रुतमाज्ञापयामास वृष्ट्यर्थं जगतीतले॥ ३८॥  
अथ शक्रसमादिष्टा विद्युत्वन्तो बलाहकाः॥  
गम्भीरराविणः सर्वं भूतलं प्रचुरैर्जलैः॥  
पूरयामासुरत्युग्रा द्युतिमन्तो महीपते॥ ३९॥  
ततोऽगमत्परां तुष्टिं भगवान्हव्यवाहनः॥  
रोचयामास भूपृष्ठे वसतिं देवकारणात्॥ 7.3.30.४०॥  
देवा ऊचुः॥  
तवाऽऽदेशात्कृता वृष्टिरन्यत्कार्यं हुताशन ॥  
यत्ते प्रियं तदस्माकं सुशीघ्रं हि निवेदय ॥ ४१ ॥  
॥ अग्निरुवाच ॥ ॥  
एतज्जलाशयं पुण्यं मन्नाम्ना तीर्थमुत्तमम् ॥  
ख्यातिं यातु धरापृष्ठे युष्माकं हि प्रसादतः ॥ ४२ ॥  
॥ देवा ऊचुः ॥ ॥  
अग्नितीर्थमिदं लोके प्रख्यातिं सम्प्रयास्यति ॥  
अत्र स्नातो नरः सम्यगग्निलोकं प्रयास्यति ॥ ४३ ॥  
यस्तिलान्दास्यति नरस्तीर्थेऽस्मिन्सुसमाहितः ॥  
अग्निष्टोमस्य यज्ञस्य फलं तस्य भविष्यति ॥४४॥  
॥ पुलस्त्य उवाच ॥ ॥  
एवमुक्त्वा सुराः सर्वे स्वस्वस्थानं ययुस्ततः ॥  
वह्निश्च भगवान्राजन्यथापूर्वमवर्तत ॥ ४५ ॥  
यश्चैत्पठते नित्यं प्रातरुत्थाय चोत्तमम् ॥ अग्नितीर्थस्य माहात्म्यं मुच्यते सर्वपातकैः ॥ ४६ ॥  
अहोरात्रकृतात्पापात्स शृण्वन्नपि मुच्यते ॥ ४७ ॥  
इति श्रीस्कान्दे महापुराण एका शीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डेऽग्नितीर्थमाहात्म्यवर्णनन्नाम त्रिंशोऽध्यायः ॥ ३० ॥