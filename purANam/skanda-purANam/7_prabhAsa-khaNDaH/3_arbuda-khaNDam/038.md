+++
title = "०३८"

+++
॥ पुलस्त्य उवाच ॥ ॥  
कुण्डं तु शिवलिङ्गाख्यं ततो गच्छेन्महीपते ॥  
यत्र सा जाह्नवी गुप्ता तिष्ठते भूपसत्तम ॥ १ ॥  
तस्यां स्नातो नरः सम्यक्सर्वतीर्थफलं लभेत् ॥  
मुच्यते पातकात्कृत्स्नादाजन्ममरणान्तिकात् ॥ २ ॥  
॥ ययाति रुवाच ॥ ॥  
किमर्थं तत्र सा गुप्ता जाह्नवी तिष्ठते विभो ॥  
कस्मिन्काले समायाता परं कौतूहलं हि मे ॥ ३ ॥  
॥ पुलस्त्य उवाच ॥ ॥  
यदा प्रसादितो देवैर्भगवान्वृषभध्वजः ॥  
अर्बुदेऽस्मिन्सदा स्थेयमचलेन त्वया विभो ॥ ४॥  
तत्र संस्थापिते लिङ्गे स्वयं देवेन शम्भुना ॥  
यत्पातितं पुरा लिङ्गं वालखिल्यैर्महर्षिभिः ॥ ५ ॥  
अतिकोपसमायुक्तैः कस्मिंश्चित्कारणान्तरे ॥  
तदा देवेन प्रतिज्ञातं सर्वेषां त्रिदिवौकसाम् ॥ ६ ॥  
अचले तु मयात्रैव स्थातव्यं नात्र संशयः ॥  
ततः कालेन महता वसतस्तस्य तत्र च ॥ ७ ॥  
अचलेश्वररूपस्य गङ्गा चित्ते व्यजायत ॥  
कथं नित्यं तया सार्द्धं भविष्यति समागमः ॥ ८ ॥  
अथ जानाति नो गौरी मानिनी परमेश्वरी ॥  
तस्यैवं चिन्तयानस्य बहुशो नृपसत्तम ॥ ९ ॥  
उपायं सुमहद्ध्यात्वा जाह्नवीसङ्गसम्भवम् ॥  
तेनादिष्टा गणाः सर्वे नन्दिभृङ्गिपुरःसराः ॥ 7.3.38.१० ॥  
अभिप्रायोऽस्ति मे कश्चिज्जलाश्रयव्रतोद्भवः ॥  
क्रियतामुत्तमं कुण्डमस्मिन्पर्वतरोधसि ॥ ११ ॥  
तत्राहं जलमध्यस्थः स्थास्यामि जलतत्परः ॥  
तच्छ्रुत्वा त्वरितं चक्रुर्गणाः कुण्डमनेकशः ॥ १२ ॥  
स्वच्छोदकसमाकीर्णं सुतीर्थं सुसुखावहम् ॥  
ततो गौरीमनुज्ञाप्य जाह्नवीसङ्गलालसः ॥ १३ ॥  
व्रतव्याजेन देवेशो विवेश तदनन्तरम् ॥  
चिन्तयामास तत्रस्थो गङ्गां त्रैलोक्यपाविनीम् ॥ १४ ॥  
सा ध्याता तत्क्षणात्तत्र शिवेन सह सङ्गता ॥  
एवं स भगवांस्तत्र जाह्नवीं भजते सदा ॥ १५ ॥  
व्रतव्याजेन राजेन्द्र न तु गौरी व्यजानत ॥  
कस्यचित्त्वथ कालस्य नारदो भगवान्मुनिः ॥  
कैवल्यज्ञानसम्पन्नस्तत्रायातः परिभ्रमन् ॥ १६ ॥  
स तु दृष्ट्वा महादेवं जलस्थं व्रतधारिणम् ॥  
कामजैरिङ्गितैर्युक्तं तत्राऽसौ विस्मयान्वितः ॥ १७ ॥  
वक्त्रनेत्रविकारोऽयं किमस्य व्रतधारिणः ॥  
ईदृक्कामसमायुक्तस्ततो ध्यानस्थितो मुनिः ॥ १८ ॥  
अथाऽपश्यद्ध्यानदृष्ट्या गङ्गासक्तं महेश्वरम् ॥  
गौर्या भयेन सव्याजं ततो विस्मयमागतः ॥ १९ ॥  
तदा स कथयामास सर्वं हरविचेष्टितम् ॥ 7.3.38.२० ॥  
ततो देवी त्वरायुक्ता ययौ यत्र महेश्वरः ॥  
आताम्रनयना रोषाद्वेपमाना मुहुर्मुहुः ॥ २१ ॥  
तां दृष्ट्वा कोपसंयुक्तां समायातां महेश्वरीम् ॥  
उवाच जाह्नवी भीता ज्ञात्वा दिव्येन चक्षुषा ॥ २२ ॥  
आवयोः सङ्गमे देवी नारदेन निवेदिता ॥  
सेयं रुष्टा समायाति कुरुष्व यदनन्तरम् ॥ २३ ॥  
॥ श्रीमहादेव उवाच ॥ ॥  
कर्त्तव्यं जाह्नवि श्रेयः पुरो गत्वा नगात्मजाम् ॥  
अत्यर्थं मानिनी ह्येषा साम्ना च वशवर्तिनी ॥ २४ ॥  
तत्क्षणाज्जायते साध्वी तस्मात्सामपरा भव ॥  
नो चेच्छापं मया सार्धं तव दास्यत्यसंशयम् ॥ २५ ॥  
एवमुक्ता च रुद्रेण जाह्नवी नृपसत्तम ॥  
कुण्डान्निर्गत्य सा गङ्गा सम्मुखं प्रययौ तदा ॥ २६ ॥  
प्रत्युद्ययौ सलज्जा च कृताञ्जलिपुरःसरा ॥  
प्रणम्य शिरसा चेयं ततः प्राह स्वलङ्कृता ॥ २७ ॥  
पुराऽहं तव कान्तेन निपतन्ती नभस्तलात् ॥  
धृता देवि तवा प्येतद्विदितं नृपतेः कृते ॥ २८ ॥  
भगीरथाभिधानस्य ततः स्नेहो व्यवर्धत ॥  
आवयोस्तव भीत्या च नाभूत्क्वापि समागमः ॥ २९ ॥  
अधुना तव वाक्येन जानेऽहं न सुरेश्वरि ॥  
समाहूताऽस्मि रुद्रेण किं वा स्वच्छन्दतः शुभे ॥ 7.3.38.३० ॥  
त्रैलोक्यस्य प्रभुरयं तन्निष्क्रम्य कथञ्चन ॥  
तस्मादत्रैव सम्प्राप्ता सत्यमेतन्मयोदितम् ॥ ३१ ॥  
॥ पुलस्त्य उपाच ॥ ॥  
तस्यास्तद्वचनं श्रुत्वा ततो देवी प्रहर्षिता ॥  
प्रोवाच मधुरं वाक्यं सत्यमेतत्त्व योदितम्॥ ३२ ॥  
तस्माद्वरय भद्रं ते वरं मत्तो यथेप्सितम् ॥  
मुक्त्वैकं पतिधर्म्मत्वे मम कान्तं महेश्वरम्॥ ३३ ॥  
॥ गङ्गोवाच ॥ ॥  
अपि दौर्भाग्ययुक्ताऽहं भार्या जाताऽस्मि शूलिनः ॥  
तस्मादेकं दिनं देहि क्रीडनार्थमनेन तु ॥ ३४ ॥  
चैत्रशुक्लत्रयोदश्यामहोरात्रं सुरेश्वरि ॥  
शिवकुण्डं तथास्त्वेतन्मया यस्मात्समावृतम् ॥ ३५ ॥  
शिवगङ्गाभिधानं च तस्मात्कुण्डं धरातले ॥  
ख्यातिं यातु प्रसादेन तव पर्वतनन्दिनि ॥ ३६ ॥  
॥ पुलस्त्य उवाच ॥ ॥  
एवमस्त्विति सा देवी प्रोच्य गङ्गां महानदीम् ॥  
ततो विसर्जयामास तामालिङ्ग्य मुहुर्मुहुः ॥ ३७ ॥  
गतायामथ गङ्गायामधोवक्त्रं सुलज्जितम् ॥  
पाणौ गृह्य ययौ रुद्रं भ्रममाणा गृहं प्रति ॥३८॥  
एवमेतत्पुरावृत्तं तस्मिन्कुण्डे नराधिप ॥  
तस्मात्सर्वप्रयत्नेन चतुर्द्दश्यां समाहितः ॥ ३९ ॥  
शुक्लायां चैत्रमासे तु स्नानं तत्र समाचरेत् ॥  
सान्निध्याद्देवदेवस्य गङ्गायाश्च नृपोत्तम ॥ 7.3.38.४० ॥  
यत्र सङ्क्षयमायाति सर्वं तत्राशुभं कृतम् ॥  
तत्र यो वृषभं दद्याद्ब्राह्मणाय नृपोत्तम ॥  
तद्रोमसङ्ख्ययास्वर्गे स पुमान्वसति ध्रुवम् ॥४१॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डे शिवगङ्गाकुण्डोत्पत्तिमाहात्म्यवर्णनन्नामाष्टात्रिंशोऽध्यायः ॥ ३८ ॥ ॥