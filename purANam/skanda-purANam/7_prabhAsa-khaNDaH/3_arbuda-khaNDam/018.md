+++
title = "०१८"

+++
॥ ॥ पुलस्त्य उवाच ॥ ॥  
ततो गच्छेन्नृपश्रेष्ठ यमतीर्थमनुत्तमम् ॥  
मोचकं नरकेभ्यश्च प्राणिनां पापनाशनम् ॥ १ ॥  
पुरा चित्राङ्गदो नाम राजा परमलोभवान् ॥  
न तेन सुकृतं किञ्चित्कृतं पार्थिवसत्तम ॥ २ ॥  
अतीव निष्ठुरो दुष्टो देवब्राह्मणपीडकः ॥  
परदारहरो नित्यं परवित्तहरस्तथा ॥ ३ ॥  
सत्यशौचविहीनस्तु मायामत्सरसंयुतः ॥  
स कदाचिन्मृगयासक्त आरूढोऽर्बुदपर्वते ॥ ४ ॥  
अटनात्स परिश्रान्तः क्षुत्पिपासासमाकुलः ॥  
तेन तत्र ह्रदः प्राप्तः स्वच्छोदकप्रपूरितः ॥ ५८ ॥  
पद्मिनीभिः समाकीर्णो ग्राहनक्रझषाकुलः ॥  
नानापक्षिसमायुक्तो मनोहारी सुविस्तरः ॥ ६ ॥  
तृषार्तः सम्प्रविष्टः स तस्मिन्नेव जलाशये ॥  
ग्राहेण तत्क्षणाद्धृत्वा भक्षितो नृपसत्तम ॥ ७ ॥  
तस्यार्थे नरका रौद्रा निर्मिताश्च यमेन च ॥  
यमदूतैस्ततः क्षिप्तः स नीत्वा पापकृत्तमः ॥ ८ ॥  
तस्य स्पर्शेन ते सर्वे नरकस्था सुखं गताः ॥  
ते दूता धर्मराजाय वृत्तान्तं नरको द्भवम् ॥  
आचख्युर्विस्मयाविष्टा नरकस्थानां सुखोद्भवम् ॥ ९ ॥  
तदा वैवस्वतः प्राह भूमावस्त्यर्बुदाचलः ॥  
तत्र मेऽतिप्रियं तीर्थं यत्र तप्तं मया तपः ॥ 7.3.18.१० ॥  
तत्रासौ मृत्युमापन्नो भात्यदस्त्विह कारणम् ॥  
तैरुक्तं सत्यमेतद्धि मृतोऽसावर्बुदाचले ॥  
ग्राहेण स धृतस्तत्र मृत्युं प्राप्तो नृपाधमः ॥११॥ ॥  
॥ यम उवाच ॥ ॥  
मुच्यतामाशु तेनायं नानेयाश्चापरे जनाः ॥  
ये मृता मम तीर्थे वै सर्वपातकनाशने ॥ १२ ॥  
ततस्तैः किङ्करैर्मुक्तो यमवाक्यान्नृपोत्तम ॥  
त्रिविष्टपं मुदा प्राप्तः सेव्यमानोऽप्सरोगणैः॥ १३ ॥  
यस्तु भक्तिसमायुक्तः स्नानं तत्र समाचरेत् ॥  
स याति परमं स्थानं जरामरणवर्जितम् ॥ १४ ॥  
तस्मात्सर्वप्रयत्नेन स्नानं तत्र समाचरेत् ॥  
चैत्रशुक्लत्रयोदश्यां यत्र सिद्धिं गतो यमः ॥ १५ ॥  
तस्मिन्नेव नरः सम्यक्छ्राद्धकृत्यं समाचरेत् ॥  
आकल्पं पितरस्तस्य स्वर्गे तिष्ठन्ति पार्थिव ॥१६॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभास खण्डे तृतीयेऽर्बुदखण्डे यमतीर्थमाहात्म्यवर्णनन्नामाष्टादशोऽध्यायः ॥ १८ ॥