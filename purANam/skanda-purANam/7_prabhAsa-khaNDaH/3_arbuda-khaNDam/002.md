+++
title = "००२"

+++
॥ वसिष्ठ उवाच ॥ ॥  
आसीत्पूर्वं मुनिर्नाम्ना गौतमश्च महातपाः ॥  
अहिल्या दयिता तस्य धर्मपत्नी यशस्विनी ॥ १ ॥  
शिष्यानध्यापयामास स मुनिः शतशस्तदा ॥  
श्रुताध्ययनसम्पन्नान्विससर्ज ततो गृहान्॥ २ ॥  
तस्यान्योऽपि च यः शिष्यो गुरुभक्तिपरायणः ॥  
उत्तङ्को नाम मेधावी न्यवसत्तस्य मन्दिरे ॥ ३ ॥  
न तं विसर्जयामास जरयापि परिप्लुतम्॥  
उत्तङ्कोऽपि सुशिष्यत्वान्नो वेत्ति पलितं शिरः ॥ ४ ॥  
जातकार्यसमायुक्तो विद्यापारङ्गतोऽपि सः ॥  
केनचित्त्वथ कालेन काष्ठार्थं स बहिर्ययौ ॥ ५ ॥  
प्रभूतानि समादाय आश्रमं परमं गतः ॥  
अथासौ न्यक्षिपत्तत्र भूतले काष्ठसञ्चयम्॥ ६ ॥  
काष्ठलग्नां तदा श्वेतां जटामेकां ददर्श सः ॥  
स दृष्ट्वा दुःखमापन्नः कृपणं पर्यचिन्तयत् ॥७॥  
धिग्धिङ्मे जीवितं नष्टं कुतः कार्यरतस्य च ॥  
कलत्र सङ्ग्रहं नैव मया कृतमबुद्धिना॥८॥  
भविष्यति कुलच्छेदः शैथिल्यान्मम दुर्मतेः॥  
गुरुपत्न्या च सन्दृष्ट उत्तङ्को दुःखितस्तदा॥९॥  
तस्य दुःखं तथा क्षिप्रं गौतमाय निेवेदितम्॥  
गौतमेन तथेत्युक्त्वा मृदुवाण्या स भाषितः॥7.3.2.१०॥  
वत्स गच्छ गृहं त्वं च अग्निहोत्रादिकाः क्रियाः॥  
पालयस्व विधानेन पत्न्या सह न संशयः ॥ ११ ॥  
इत्युक्तो गुरुणा सोऽपि प्रत्युवाच गुरुं प्रति ॥  
दक्षिणां प्रार्थय स्वामिन्नहं दास्याम्यसंशयम् ॥ १२ ॥  
॥ गौतम उवाच ॥ ॥  
सेवा कृता त्वया वत्स महती मम सर्वदा ॥  
तेनैव परिपूर्णत्वं जातं मे नात्र संशयः ॥ १३ ॥ ॥  
॥ उत्तङ्क उवाच ॥ ॥  
किञ्चिद्ग्राह्यं त्वया स्वामिन्सन्तोषो जायते मम ॥  
त्वत्प्रसादान्मुनिश्रेष्ठ विद्यापारङ्गतोऽस्म्यहम् ॥ १४ ॥  
॥ गौतम उवाच ॥ ॥  
न ग्राह्यं च मया पुत्र सन्तुष्टः सेवयास्म्यहम् ॥  
नेच्छाम्यहं धनं त्वत्तः सुखं गच्छ गृहं प्रति ॥ १५ ॥  
इत्युक्तो गुरुणा सोऽपि मातरं चाभ्यभाषत ॥  
किञ्चिद्ग्राह्यं मया मातः सन्तोषो दीयतां मम ॥ १६ ॥  
॥ गुरुपत्न्युवाच ॥ ॥  
सौदासं गच्छ पुत्र त्वं ममाज्ञां कुरु सत्वरम् ॥  
मदयन्ती प्रिया तस्य धर्मपत्नी यशस्विनी ॥ १७ ॥  
कुण्डलेऽथानय क्षिप्रं मदयन्त्याश्च पुत्रक ॥  
नो चेच्छापं प्रदास्यामि पञ्चमेऽह्नि न आगतः ॥ १८ ॥  
इत्युक्तो गुरुपत्न्या स प्रस्थितः सत्वरं तदा ॥  
सौदासस्यगृहं प्राप व्याघ्रास्यं तं च दृष्टवान् ॥ १९ ॥  
दृष्ट्वा प्राह तदा विप्रं भक्षणार्थमुपस्थितम् ॥  
भक्षयिष्यामि वै विप्र त्वामहं नात्र संशयः ॥ 7.3.2.२० ॥  
॥ उत्तङ्क उवाच ॥ ॥  
अवश्यं भक्षय त्वं मामेकं शृणु नराधिप ॥  
देहि मे कुण्डले तात दत्त्वाऽहं गुरवे पुनः ॥  
आगमिष्यामि भक्षस्व मा त्वं कार्यविवर्जितम् ॥ २१ ॥  
॥ सौदास उवाच ॥ ॥  
गच्छ त्वं मन्दिरे दुर्गे यत्राऽऽस्ते दयिता मम ॥  
तां त्वमासाद्य यत्नेन जीवितव्यभयाद्द्विज ॥ २२ ॥  
याच्यतां मम वाक्येन सा ते दास्यति कुण्डले ॥  
त्वया च नान्यथा कार्यं यत्सत्यं द्विजसत्तम ॥ २३ ॥  
॥ वसिष्ठ उवाच ॥ ॥  
मदयन्त्याः समीपं तु गत्वोवाच द्विजोत्तमः ॥  
देहि मे कुण्डले देवि सौदासस्त्वां समादिशत् ॥२४॥  
॥ मदयन्त्युवाच ॥ ॥  
सन्देहोऽद्यापि मे विप्र कुण्डले द्विजसत्तम ॥  
अभिज्ञानं त्वमानीय नृपस्य द्विज दर्शय ॥ २५ ॥  
स गत्वा त्वरितं भूपमभिज्ञानमयाचत ॥ २६ ॥  
॥ सौदास उवाच ॥ ॥  
यैर्विना सुगतिर्नास्ति दुर्गतिं ये नयन्ति वै ॥  
गत्वैवं ब्रूहि तां साध्वीं मम वाक्यं द्विजोत्तम ॥  
प्रदास्यति ततो नूनं कुण्डले रत्नमण्डिते ॥ २७ ॥  
॥ वसिष्ठ उवाच ॥ ॥  
प्रत्यभिज्ञानमादाय गत्वा तस्यै न्यवेदयत् ॥ २८ ॥  
ततोऽसौ प्रददौ तस्मै गृह्ण मे कुण्डले द्विज ॥  
उवाच यत्नमास्थाय नीयतां द्विजसत्तम ॥ २९ ॥  
एते च वाञ्छते नित्यं तक्षको द्विज कुण्डले ॥  
स तथेति समादाय विस्मयोत्फुल्ललोचनः ॥  
कौतुकात्पुनरागत्य राजानं वाक्यमब्रवीत्॥7.3.2.३०॥  
अभिज्ञानान्मया भूप सम्प्राप्ते दीप्तकुण्डले ॥  
वाक्यार्थस्तु न विज्ञातस्ततोऽहं पुनरागतः ॥३१॥  
कौतुकाद्वद मे राजन्स्वकार्ये च यथास्थितम् ॥  
कैर्विना सुगतिर्नास्ति दुर्गतिं के नयन्ति च ॥ ३२ ॥  
॥ सौदास उवाच ॥ ॥  
आराधिता द्विजा विप्र भवन्ति सुगतिप्रदाः ॥  
असन्तुष्टा दुर्गतिदाः सद्यो मम यथा पुरा ॥३३ ॥  
एतावान्मम शापोऽयं वसिष्ठस्य महात्मनः।।  
तेनोक्तं त्वां यदा कश्चित्प्रश्नं विख्यापयिष्यति ॥ ३४ ॥  
तदा दोषविनिर्मुक्तो भविष्यसि न संशयः ॥  
त्वत्प्रसादाद्विनिर्मुक्तो ह्यहं शापाद्द्विजोत्तम ॥  
सात्त्विकं धाम चापन्नो गच्छ विप्र नमोऽस्तु ते ॥ ३५ ॥  
॥ वसिष्ठ उवाच॥ ॥  
उत्तङ्कस्तेन निर्मुक्तः सत्वरं पथमाश्रितः ॥  
गच्छंश्चातिक्षुधाविष्टो ऽपश्यद्बिल्वफलानि सः ॥ ३६ ॥  
ततः कृष्णाजिने बद्ध्वा कुण्डले न्यस्य भूतले ॥  
आरुरोह फलाकाङ्क्षी स मुनिः क्षुधयाऽन्वितः ॥ ३७ ॥  
एतस्मिन्नेव काले तु तक्षकः पन्नगोत्तमः ॥  
गृहीत्वा कुण्डले तूर्णमगमद्दक्षिणामुखः ॥ ३८ ॥  
अथोत्तङ्कः फलाहारी अवतीर्य धरातले ॥  
सर्वतोऽन्वेषयामास वेगेन महता वृतः ॥ ३९ ॥  
स दृष्ट्वा सम्मुखं प्राप्तं समीपं पन्नगोत्तमः ॥  
प्रविवेश बिलं रौद्रमन्धकारेण संवृतम् ॥ 7.3.2.४० ॥  
उत्तङ्कोऽपि बिलं प्राप्तः प्रविश्य तमसावृतम्॥  
दण्डकाष्ठं समादाय कुपितोह्यखनत्तदा ॥ ॥ ४१ ॥  
तं तथा दुःखितं दृष्ट्वा सक्लेशं गुरुकार्यतः ॥  
वज्रमारोपयामास दण्डान्ते पाकशासनः ॥४२॥  
ततो विदारयामास स शीघ्रं धरणीतलम् ॥  
प्रविष्टश्चैव पातालं कुण्डलार्थं परिभ्रमन् ॥४३॥  
सोऽपश्यद्वाजिनं तत्र सर्वश्वेतं गुणान्वितम्॥  
तेनोक्तः स्पृश मे गुह्यं ततः कार्यं भविष्यति ॥४४॥  
स चकार तथा शीघ्रं ततो धूमो व्यजायत ॥  
पातालं तेन सर्वत्र व्याप्तं भूधर वह्निना ॥ ४५ ॥  
ततश्च व्याकुलाः सर्वे पन्नगाः समुपाद्रवन्॥  
तक्षकं पुरतः कृत्वा सम्प्राप्ताः कुण्डलान्विताः ॥  
उत्तङ्काय ततो दत्त्वा प्रणिपत्य ययुर्गृहम्॥ ४६ ॥  
॥ वसिष्ठ उवाच ॥ ॥  
अथाश्वस्तमुवाचेदमहमग्निर्द्विजोत्तम ॥  
यस्त्वयाऽऽराधितः पूर्वमुपाध्यायनिदेशतः ॥ ४७ ॥  
ज्ञात्वा त्वां दुःखितं प्राप्तमिह प्राप्तः कृपापरः ॥  
सर्वथा त्वं च मे पृष्ठं भगवञ्छीघ्रमारुह ॥ ४८ ॥  
नयामि तत्र यत्रास्ते गुरुः सर्वगुणालयः ॥  
आरूढस्तस्य पृष्ठे स प्रतस्थे ह्याश्रमं प्रति ॥ ४९ ॥  
तत्क्षणात्समनुप्राप्तो गौतमस्य निवेशनम् ॥  
एतस्मिन्नेव काले तु अहिल्या कृतमण्डना ॥7.3.2.५०॥  
स्नाता चाभ्येत्य भर्तारं साध्वी वाक्यमुवाच ह ॥  
उत्तङ्कोऽद्य न सम्प्राप्तः शापं दास्याम्यहं ध्रुवम् ॥ ५१ ॥  
शिथिलो गुरुकृत्येषु स यदालक्षितो मया ॥  
तस्या वाक्यावसाने तु उत्तङ्कः पर्य्यदृश्यत ॥ ५२ ॥  
प्रसन्नवदनो हृष्टः कुण्डलाभ्यां समन्वितः ॥  
प्रणिपत्य स तां भक्त्या कुण्डले सन्न्यवेदयत् ॥ ५३ ॥  
सा दृष्ट्वा तत्क्षणात्साध्वी कर्णाभ्यां सन्न्यवेशयत्॥  
स्वगृहाय ततस्तूर्णमुत्तङ्कं विससर्ज ह ॥ ५४ ॥  
॥ वसिष्ठ उवाच ॥ ॥  
एवं स विवरो जातस्तक्षकोत्तङ्ककारणात् ॥  
यथा मे चिन्त्यते नित्यं धेन्वर्थं श्वभ्रपूरणे ॥ ५५ ॥  
तस्मात्त्वं पूरय क्षिप्रं नान्यः शक्तोऽत्र कर्मणि ॥  
शीघ्रं कुरु नगश्रेष्ठ मम कार्यमसंशयम् ॥ ५६ ॥  
इति श्रीस्कान्दे महापुराण एका शीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डे विवरोत्पत्तिवृत्तान्ते गौतमशिष्योत्तङ्कचरित्रवर्णनन्नाम द्वितीयोऽध्यायः ॥ २ ॥