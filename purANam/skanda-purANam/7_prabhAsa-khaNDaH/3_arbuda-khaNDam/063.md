+++
title = "०६३"

+++
॥ पुलस्त्य उवाच ॥ ॥  
एतत्ते सर्वमाख्यातं यन्मां त्वं परिपृच्छसि ॥  
अर्बुदस्य महाराज माहात्म्यं हि समासतः ॥ १ ॥  
विस्तरेण च सङ्ख्या स्यादपि वर्षशतैरपि ॥  
असङ्ख्यानीह तीर्थानि पुण्यान्यायतनानि च ॥  
पदेपदे गृहाण्येव निर्मितानि महर्षिभिः ॥ २ ॥  
न तत्तीर्थं न सा सिद्धिर्न स वृक्षो महीपते ॥  
न सा नदी न देवेशो यस्य तत्रास्ति न स्थितिः ॥ ३ ॥  
ये वसन्ति महाराज सुरम्येऽर्बुदपर्वते ॥  
नूनं ते पुण्यकर्माणो न वसन्ति त्रिविष्टपे ॥ ४ ॥  
किं तस्य जीवितेनार्थः किं धनैः किं जपैर्नृप ॥  
यो न पश्यति मन्दात्मा समन्तादर्बुदाचलम् ॥ ५ ॥  
अपि कीटपतङ्गा ये पशवः पक्षिणो मृगाः ॥  
स्वेदजाश्चाण्डजाश्चापि ह्युद्भिज्जाश्च जरायुजाः ॥ ६ ॥  
तस्मिन्मृता महाराज निष्कामाः कामतोऽपि वा ॥  
ते यान्ति शिवसायुज्यं जरा मरणवर्जितम् ॥ ७ ॥  
यश्चैतच्छुणुयान्नित्यं पुराणं श्रद्धयान्वितः ॥  
अर्बुदस्य महाराज स यात्राफलमश्नुते ॥ ८ ॥  
तस्मात्सर्वप्रयत्नेन यात्रां तत्र समाचरेत् ॥  
य इच्छेदात्मनः सिद्धिमिह लोके परत्र च ॥ ९ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डेऽर्बुदखण्डमाहात्म्यफलश्रुतिवर्णनन्नाम त्रिषष्टितमोऽध्यायः ॥ ६३ ॥