+++
title = "०३३"

+++
॥ पुलस्त्य उवाच ॥ ॥  
ततः पार्थेश्वरं गच्छेदेवं पातकनाशनम् ॥  
यं दृष्ट्वा मानवः सम्यङ्मुच्यते सर्वपातकैः ॥ १ ॥  
पार्थानाम्न्यभवत्साध्वी देवलस्य प्रिया सती ॥  
तया पूर्वं तपस्तप्तं तत्र स्थाने महीपते ॥ २ ॥  
सा पूर्वमभवद्वन्ध्या ऋषिपत्नी यशस्विनी ॥  
वैराग्यं परमं गत्वा ततश्चैवार्बुदं गता ॥ ३ ॥  
वायुभक्षा निराहारा समचित्ताऽऽसने स्थिता ॥  
ततो वर्षसहस्रान्ते भक्त्या तस्या महीपते ॥ ॥ ४ ॥  
उद्भिद्य धरणीपृष्ठं सहसा लिङ्गमुत्थितम् ॥  
एतस्मिन्नेव काले तु वागुवाचाशरीरिणी ॥ ५ ॥  
पूजयैतन्महाभागे शिवलिङ्गं सुपावनम् ॥  
त्वद्भक्त्या धरणीपृष्ठान्निःसृतं कामदं महत् ॥ ६ ॥  
यो यं काममभिध्यायन्पूजयिष्यति मानवः ॥  
अन्योपि तदभिप्रेतं प्राप्स्यते नात्र संशयः ॥ ॥ ७ ॥  
पार्थेश्वराख्यमेतद्धि लोके ख्यातिं गमिष्यति ॥  
एवमुक्त्वा ततो वाणी विरराम महीपते ॥८॥  
ततः सा विस्मयाविष्टा पूजयामास तत्तदा ॥  
ततः पुत्रशतं प्राप्तं दिव्यं वंशधरं तथा ॥ ९ ॥  
ततः प्रभृति तल्लिङ्गं विख्यातं धरणीतले ॥  
तत्रास्ति निर्मलं तोयं गिरिगह्वरनिःसृतम् ॥ 7.3.33.१० ॥  
तत्र स्नात्वा नरः सम्यग्यस्तं पश्यति भावतः ॥  
न स पश्यति संसारे दुःखं सन्तानसम्भवम् ॥ ११ ॥  
शुक्लपक्षे चतुर्द्दश्यां जागरं तस्य चाग्रतः ॥  
यः करोति निराहारः स पुत्रं लभते धुवम् ॥ १२ ॥  
पिण्डनिर्वापणं तत्र यः करोति समाहितः ॥  
तस्य पुत्रत्वमायाति पितरस्तत्प्रसादतः ॥ ॥ १३ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डे पार्थेश्वरमाहात्म्यवर्णनन्नाम त्रयस्त्रिंशोऽध्यायः ॥ ३३ ॥