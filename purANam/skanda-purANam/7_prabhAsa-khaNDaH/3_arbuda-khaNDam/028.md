+++
title = "०२८"

+++
॥ पुलस्त्य उवाच ॥ ॥  
ततो गच्छेन्नृपश्रेष्ठ सुपुण्यं मानुषं ह्रदम् ॥  
यत्र स्नातो नरः सम्यङ्मनुष्यो जायते सदा ॥ १ ॥  
न तिर्यक्त्वमवाप्नोति कृत्वाऽपि बहुपातकम् ॥  
तत्राश्चर्यमभूत्पूर्वं यत्तच्छृणु नराधिप ॥ २ ॥  
मृगयूथमनुप्राप्त व्याधव्याप्तं समन्ततः ॥  
ते मृगा भयसन्त्रस्ताः प्रविष्टा जलमध्यतः ॥ ३ ॥  
सद्यो मनुष्यतां प्राप्ताः पूर्वजातिस्मरास्तथा ॥  
एतस्मिन्नेव काले तु व्याधास्ते समुपागताः ॥ ४ ॥  
चापबाणधराः सर्वे यथा वै यमकिङ्कराः ॥  
पप्रच्छुश्च मृगान्भूप मानुषत्वमुपागतान् ॥ ५ ॥  
मृगयूथमनु प्राप्तमस्मिन्स्थाने जलाश्रये ॥  
केन मार्गेण तद्यातं वदध्वं सत्वरं हि नः ॥  
वयं सर्वे परिश्रान्ताः क्षुत्तृड्भ्यां च विशेषतः ॥ ६ ॥  
॥ मनुष्या ऊचुः ॥ ॥  
वयं ते हरिणाः सर्वे मानुष्यं भावमाश्रिताः ॥  
तीर्थस्यास्य प्रभावेण सत्यमेतदसंशयम् ॥ ७ ॥  
॥ पुलस्त्य उवाच ॥ ॥  
ततस्ते शबराः सर्वे त्यक्त्वा चापानि पार्थिव ॥  
कृत्वा स्नानं जले तस्मिन्सद्यः सिद्धिं गता नृप ॥ ८ ॥  
ततः शक्रस्तु तद्दृष्ट्वा तीर्थं पापहरं नृप ॥  
पूरयामास सर्वत्र पांसुभिर्नृपसत्तम ॥ ९ ॥  
अद्यापि मनुजास्तत्र बुधाष्टम्यां नराधिप ॥  
स्नानं ये प्रकरिष्यन्ति तिर्यक्त्वं न व्रजन्ति ते ॥ 7.3.28.१० ॥  
पितृमेधफलं कृत्स्नं श्राद्धदानादवाप्नुयुः ॥ ११ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डे मनुष्यतीर्थप्रभाव वर्णनन्नामाष्टाविंशोऽध्यायः ॥ २८ ॥