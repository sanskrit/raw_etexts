+++
title = "०१४"

+++
॥ पुलस्त्य उवाच ॥ ॥  
ततो गच्छेन्नृपश्रेष्ठ देवं सिद्धेश्वरं परम् ॥  
सिद्धिदं प्राणिनां सम्यक्सिद्धेन स्थापितं पुरा ॥ १ ॥  
तत्र विश्वावसुर्नाम सिद्धस्तेपे महातपः ॥  
बहुवर्षाणि संस्थाप्य शिवं भक्तिपरायणः ॥ २ ॥  
जितक्रोधो जितमदो जितसर्वेन्द्रियक्रियः ॥  
तावद्वर्षसहस्रान्ते भगवान्वृषभध्वजः ॥  
तुतोष नृपतेस्तस्य स्वयं दर्शनमाययौ ॥ ३ ॥  
अब्रवीत्तं महादेवो वरदोस्मीति पार्थिव॥ ४ ॥  
॥ श्रीभगवानुवाच ॥ ॥  
वरं वरय भद्रं ते यत्ते मनसि वर्त्तते ॥  
दास्यामि ते प्रसन्नोऽहं यद्यपि स्यात्सुदुर्लभम् ॥ ५ ॥ ॥  
॥ विश्वावसुरुवाच ॥ ॥  
एतल्लिङ्गं सुरश्रेष्ठ ध्यात्वा मनसि निश्चयम् ॥  
सर्वान्कामानवाप्नोतु प्रसादात्तव शङ्कर ॥ ६॥  
॥ पुलस्त्य उवाच ॥ ॥  
एवमस्त्विति स प्रोच्य तत्रैवान्तरधीयत ॥  
सिद्धेश्वरं ततो गत्वा सिद्धिं याति सहस्रशः ॥ ७ ॥  
प्रभावात्तस्य लिङ्गस्य कामानिष्टानवाप्नुयुः ॥  
ततो धर्मक्रियाः सर्वा गता नाशं धरातले ॥ ८ ॥  
न कश्चिद्यजते यज्ञैर्न दानानि प्रयच्छति ॥  
सिद्धेश्वरप्रसादेन सिद्धिं यान्ति नरा भुवि ॥ ९ ॥  
उच्छिन्नेषु च यज्ञेषु दानेषु नृपसत्तम ॥  
इन्द्राद्यास्त्रिदशाः सर्वे परं दुःखमुपागताः ॥ 7.3.14.१० ॥  
ज्ञात्वा यज्ञविघातं च तद्विघाताय वासवः ॥  
वज्रेणाच्छादयामास यथा सिद्धिर्न जायते ॥ ११ ॥  
तथापि सन्निधौ तस्य सिद्धेशस्य नृपोत्तम ॥  
कर्मणो जायते सिद्धिः पातकस्य परिक्षयः ॥ १२ ॥  
यस्तु माघचतुर्द्दश्यां सोमवारे नृपोत्तम ॥  
शुक्लायां वाथ कृष्णायां स्पृष्ट्वा सिद्धो भवेन्नरः ॥ १३ ॥  
अद्यापि जायते सिद्धिः सत्यमेतन्मयोदितम्॥  
तस्मात्सिद्धेश्वरं गत्वा नत्वा यास्यति सद्गतिम् ॥ १४ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डे सिद्धेश्वरमाहात्म्यवर्णनन्नाम चतुर्द्दशोऽध्यायः ॥ १४ ॥