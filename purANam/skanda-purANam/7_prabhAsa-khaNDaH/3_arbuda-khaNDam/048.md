+++
title = "०४८"

+++
॥ पुलस्त्य उवाच ॥ ॥  
कुलसन्तारणं गच्छेत्तत्र तीर्थमनुत्तमम् ॥  
यत्र स्नातो नरः सम्यक्कुलं तारयतेऽखिलम्॥ १ ॥  
दश पूर्वान्भविष्यांश्च तथात्मानं नृपोत्तम ॥  
उद्धरेच्छ्रद्धयायुक्तस्तत्र दानेन मानवः ॥ २ ॥  
आसीदप्रस्तुतो नाम राजा पूर्वं स पापकृत् ॥  
नापि दानं तथा ज्ञानं न ध्यानं न च सत्क्रिया ॥ ३ ॥  
तस्मिञ्छासति लोकानां नासीत्सौख्यं कदाचन ॥  
परदार रुचिर्नित्यं महादण्डपरश्च सः ॥ ४ ॥  
न्यायतोऽन्यायतो वापि करोति धनसङ्ग्रहम् ॥  
स घातयति लोकांश्च निर्दोषान्पापकृत्तमः ॥ ५ ॥  
ततो वार्धक्यमापन्नस्तथापि न शमं गतः ॥  
कस्यचित्त्वथ कालस्य पितृभिः प्रतिबोधितः ॥  
तं प्रसुप्तं समासाद्य नारकेयैः सुदुःखितैः ॥ ६॥  
॥ पितर ऊचुः ॥ ॥  
वयं शुद्धसमाचारा नित्यं धर्मपरायणाः ॥  
दानयज्ञतपःशीलाः स्वदारनिरतास्तथा ॥ ७ ॥  
स्वकर्मभिः कुलाङ्गार दिवं प्राप्ता यथार्हतः ॥  
कुपुत्रं त्वां समासाद्य नरकं समुपस्थिताः ॥  
तस्मादुद्धर नः सर्वान्कृत्वा किञ्चिच्छुभार्चनम् ॥ ८ ॥  
कर्मभिस्तव पापात्मन्वयं नरकमाश्रिताः ॥  
नरकं दश यास्यन्ति भविष्याश्च तथा भवान् ॥ ९ ॥  
एवमुक्त्वा च ते सर्वे पितरस्तु सुदुःखिताः ॥  
याताश्च नरकं भूयः प्रबुद्धः सोऽपि पार्थिवः ॥ 7.3.48.१० ॥  
ततो दुःखमनुप्राप्तः पितृवाक्यानि संस्मरन् ॥  
रुरोद प्रातरुत्थाय तं भार्या प्रत्यभाषत ॥ ११ ॥  
॥ इन्दुमत्युवाच ॥ ॥  
किमर्थं राजशार्दूल त्वं रोदिषि महास्वनम् ॥  
कथं ते कुशलं राज्ये शरीरे वा पुरेऽथवा ॥ १२ ॥ ॥  
॥ राजोवाच ॥ ॥  
मया दृष्टोऽद्य स्वप्नान्ते पिता ह्यथ पितामहः ॥  
अपश्यं दुःखितान्देवि ताभ्यामथाग्रजान्पितॄन् ॥ १३ ॥  
उपालब्धोऽस्मि तैः सर्वैस्तव कर्मभिरीदृशैः ॥  
दारुणे नरके प्राप्ता अधर्मादिविचेष्टितैः ॥ १४ ॥  
अथान्ये दश यास्यन्ति भविष्याश्च भवानपि ॥  
तस्मात्कृत्वा शुभं कर्म दुर्गतेश्चोद्धरस्व नः ॥ १५ ॥  
एवमुक्तः प्रबुद्धोऽहं पितृभिर्वरवर्णिनि ॥  
तेनाहं दुःखमापन्नस्तद्वाक्यं हृदि संस्मरन् ॥ १६ ॥ ॥  
॥ इन्दुमत्युवाच ॥ ॥  
सत्यमेतन्महाराज यदुक्तोऽसि पितामहैः ॥  
न त्वया सुकृतं कर्म संस्मरेऽहं कृतं पुरा ॥ १७ ॥  
यथा सुपुत्रमासाद्य तरन्ति पितरो नृप ॥  
कुपुत्रेण तथा यान्ति नरकं नात्र संशयः ॥ १८ ॥  
स त्वमाहूय विप्रेन्द्रान्धर्मशास्त्रविचक्षणान् ॥  
पृष्ट्वा तान्कुरु यच्छ्रेयः पितॄणामात्मना सह ॥ १९ ॥  
आनयामास राजाऽसौ ततो विप्राननेकशः ॥  
वेदवेदाङ्गतत्त्वज्ञान्धर्मशास्त्रविचक्षणान् ॥  
उवाच विनयोपेतो भार्यया सहितो हितान्॥ 7.3.48.२० ॥  
॥ राजोवाच ॥ ॥  
कर्मणा केन पितरो निरयस्था द्विजोत्तमाः ॥  
स्वर्गं यान्ति सुपुत्रेण तारिताः प्रोच्यतां स्फुटम् ॥ ॥ २१ ॥  
॥ ब्राह्मणा ऊचुः ॥ ॥  
पितृमेधेन राजेन्द्र कृतेन विधिपूर्वकम् ॥  
निरयस्था दिवं यान्ति यद्यपि स्युः सुपापिनः ॥ २२ ॥  
॥ राजोवाच ॥ ॥  
दीक्षयन्तु द्विजाः सर्वे तदर्थं मां धृतव्रतम् ॥  
यत्किञ्चिदत्र कर्त्तव्यं प्रोच्यतामखिलं हि तत् ॥ २३ ॥  
तथोक्तास्ते नृपेन्द्रेण ब्राह्मणाः सत्यवादिनः ॥  
समग्राः पार्थिवं प्रोचुर्यदुक्तं यज्ञकर्मणि ॥ २४ ॥  
दीक्षा ग्राह्या नृपश्रेष्ठ पुरश्चरणमादितः ॥  
कृत्वा कायविशुद्ध्यर्थं ततः श्रेयस्करी भवेत् ॥ २५ ॥  
स त्वं पापसमाचारो बाल्यात्प्रभृति पार्थिव ॥  
असङ्ख्यं पातकं तस्मात्तीर्थयात्रां समाचर ॥ २६ ॥  
सर्वतीर्थाभिषिक्तस्त्वं यदा स्यान्नृपसत्तम ॥  
प्रायश्चित्तेन योग्यः स्यास्ततो यज्ञस्य नान्यथा ॥ २७ ॥  
प्रभासादीनि तीर्थानि यानि सन्ति धरातले ॥  
गन्तव्यं तेषु सर्वेषु स्नानं कुरु समाहितः ॥ २८ ॥  
मनसा गच्छ दुर्गाणि ददद्दानमनुत्तमम् ॥  
नश्येत्तेनाशुभं किञ्चिदपि ब्रह्मवधोद्भवम् ॥  
यन्न याति नृणां राजंस्तीर्थस्नानादिना भुवि ॥ २९ ॥  
॥ पुलस्त्य उवाच ॥ ॥  
विप्राणां वचनं श्रुत्वा स राजा श्रद्धयाऽन्वितः ॥  
तीर्थयात्रापरो भूत्वा परिबभ्राम मेदिनीम्॥ ॥ 7.3.48.३० ॥  
नियतो नियताहारो ददद्दानानि भूरिशः ॥  
राज्ये पुत्रं प्रतिष्ठाप्य वसुं सत्यपराक्रमम् ॥ ३१ ॥  
कस्यचित्त्वथ कालस्य तीर्थयात्रानुषङ्गतः ॥  
यातोऽसौ नृपतिश्चैव ह्यर्बुदे निर्मलोदकम् ॥ ३२ ॥  
स स्नानमकरोत्तत्र श्रद्धापूतेन चेतसा ॥  
स्नातमात्रस्य तस्याथ तस्मिन्नेव जलाशये ॥ ॥ ३३ ॥  
विमुक्ताः पितरो रौद्रान्नरकात्सुप्रहर्षिताः ॥  
ततो दिव्यविमानस्था दिव्यमाल्याम्बरान्विताः ॥ ३४ ॥  
तमूचुस्तारिताः सर्वे वयं पुत्र त्वयाऽधुना ॥  
तीर्थस्यास्य प्रभावेण भविष्याश्च तथा दश ॥ ३५ ॥  
आत्मा च पार्थिवश्रेष्ठ स्नानाच्च जलतर्पणात् ॥  
यस्मात्कुलं त्वया पुत्र तीर्थेऽस्मिंस्तारितं ततः ॥ ३६ ॥  
कुलसन्तारणन्नाम तीर्थमेतद्भविष्यति ॥  
तस्मात्त्वमपि राजेन्द्र सहाऽस्माभिर्दिवं प्रति ॥  
आगच्छानेन देहेन तीर्थस्यास्य प्रभावतः ॥ ३७ ॥  
॥ पुलस्त्य उवाच ॥ ॥  
एवमुक्तः स राजेन्द्रो दिव्यकान्तिवपुस्तदा ॥  
तं विमानमथारुह्य गतः स्वर्गं च तैः सह ॥ ३८ ॥  
एष प्रभावो राजर्षे कुलसन्तारणस्य च ॥  
मया ते वर्णितः सम्यग्भूयः किं परिपृच्छसि ॥ ३९ ॥  
॥ ययातिरुवाच ॥ ॥  
स किम्प्रभावो राजा स तथा पापसमन्वितः ॥  
स्वदेहेन गतः स्वर्गमेतन्मे कौतुकं महत् ॥ 7.3.48.४० ॥  
॥ पुलस्त्य उवाच ॥ ॥  
राकासोमव्यतीपात समकाले नृपोत्तम ॥  
स स्नातो यत्र भूपालस्तन्महच्छ्रेयसे परम् ॥ ४१ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभास खण्डे तृतीयेऽर्बुदखण्डे कुलसन्तारणतीर्थमाहात्म्यवर्णनन्नामाष्टचत्वारिंशोऽध्यायः ॥ ४८ ॥