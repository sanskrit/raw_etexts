+++
title = "०५०"

+++
॥ पुलस्त्य उवाच ॥ ॥  
कोटितीर्थं ततो गच्छेत्सर्वपातकनाशनम् ॥  
तीर्थानां यत्र सञ्जाता कोटिः पार्थिव हेलया ॥१॥  
यदा स्यात्कलिकालस्तु रौद्रो राजन्महीतले ॥  
म्लेच्छभूता जनाः सर्वे तत्स्पर्शात्तीर्थविप्लवः ॥ २ ॥  
तिस्रः कोट्योऽर्धकोटिश्च तीर्थानां भूमिवासिनाम् ॥  
तेषां कोटिस्ततोऽवात्सीत्पर्वतेऽर्बुदसञ्ज्ञके ॥ ३ ॥  
पुष्करे च तथा कोटिः कुरुक्षेत्रे च पार्थिव ॥  
वाराणस्यामर्धकोटिः स्तुता देवैः सवासवैः ॥  
राजन्नेतानि रक्षन्ति सर्वे देवाः सवासवाः ॥ ४ ॥  
यदा यदा भयार्त्तानि म्लेच्छस्पर्शात्समन्ततः ॥  
स्थानेष्वेतेषु तिष्ठन्ति तीर्थान्युक्तेषु सत्वरम् ॥ ५ ॥  
कोटितीर्थानि त्रीण्येव तत्र जातानि भूतले ॥  
अर्ध कोटिसमेतानि सर्वपापहराणि च ॥ ६ ॥  
तस्मात्सर्वप्रयत्नेन स्नानं तत्र समाचरेत् ॥  
कृष्णपक्षे त्रयोदश्यां नभस्ये च विशेषतः ॥ ७ ॥  
तत्र स्नानादिकं सर्वं जपहोमादिकं च यत् ॥  
सर्वं कोटिगुणं राजंस्तत्प्रसादादसंशयम् ॥ ८ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डे कोटितीर्थप्रभाववर्णनन्नाम पञ्चाशत्तमोऽध्यायः ॥ ५० ॥