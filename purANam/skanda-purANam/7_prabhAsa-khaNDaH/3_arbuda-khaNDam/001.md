+++
title = "००१"

+++
॥ व्यास उवाच ॥ ॥  
ॐनमोनन्ताय सूक्ष्माय ज्ञानगम्याय वेधसे ॥  
शुद्धाय विश्वरूपाय देवदेवाय शम्भवे ॥ १ ॥  
॥ ऋषय ऊचुः ॥ ॥  
कथितो वंशविस्तारो भवता सोमसूर्ययोः ॥  
मन्वन्तराणि सर्वाणि सृष्टिश्चैव पृथग्विधा ॥ २ ॥  
अधुना श्रोतुमिच्छामस्तीर्थमाहात्म्यमुत्तमम् ॥  
कानि तीर्थानि पुण्यानि भूतलेऽस्मिन्महामते ॥ ३ ॥  
॥ सूत उवाच ॥ ॥  
नाना तीर्थानि लोकेऽस्मिन्येषां सङ्ख्या न विद्यते ॥  
तिस्रः कोट्योऽर्द्धकोटिश्च तेषां सङ्ख्या कृता पुरा ॥ ४ ॥  
क्षेत्राणि सरितश्चैव पर्वताश्च नदा स्तथा ॥  
ऋषीणां तपसो वीर्यान्माहात्म्यं परमं गताः ॥ ५ ॥  
तेषां मध्येऽर्बुदोनाम सर्वपापहरोऽनघः ॥  
अस्पृष्टः कलिदोषेण वसिष्ठस्य प्रभावतः ॥ ६ ॥  
पुनन्ति सर्वतीर्थानि स्नानदानादिकैर्यथा ॥  
अर्बुदो दर्शनादेव सर्वपापहरो नृणाम् ॥ ७ ॥  
॥ ऋषय ऊचुः ॥ ॥  
किं प्रमाणोऽर्बुदो नाम कस्मिन्देशे व्यवस्थितः ॥  
कथं वासिष्ठमाहात्म्यात्प्रथितो धरणीतले ॥ ८ ॥  
कानि तीर्थानि मुख्यानि ह्यर्बुदे सन्ति पर्वते ॥  
सर्वं विस्तरतो ब्रूहि परं कौतूहलं हि नः ॥ ९ ॥  
॥ सूत उवाच ॥ ॥  
अहं च सम्प्रवक्ष्यामि कथां पापप्रणाशिनीम् ॥  
अर्बुदस्य द्विजश्रेष्ठा माहात्म्यं च यथा श्रुतम् ॥ 7.3.1.१० ॥  
वसिष्ठो नाम देवर्षिः पितामहसमुद्भवः ॥  
स पूर्वं भूतलं प्राप्तस्तपस्तेपे सुदारुणम् ॥ ११ ॥  
नियतो नियताहारः सर्वभूतहिते रतः ॥  
वर्षास्वाकाशवासी च हेमन्ते सलिलाशयः ॥ १२ ॥  
पञ्चाग्निसाधको ग्रीष्मे जपहोमपरायणः ॥  
केनचित्त्वथ कालेन तस्य धेनुः पयस्विनी ॥  
नन्दिनीति सुविख्याता सा वै कामदुघा शुभा ॥ १३ ॥  
सा कदाचिद्धरापृष्ठे भ्रममाणा तृणाशया ॥  
पतिता दारुणे श्वभ्रे अगाधे तिमिरावृते ॥ १४ ॥  
एतस्मिन्नेव काले तु भगवांस्तीक्ष्णदीधितिः ॥  
अस्तं गतो न सम्प्राप्ता नन्दिनी मुनिसत्तमाः ॥ १५ ॥  
तस्याः क्षीरेण नित्यं स सायं प्रातर्द्विजो मुनिः ॥  
करोति होममग्नौ हि सुसमिद्धे जितव्रतः ॥ १६ ॥  
अथ चिन्तापरो विप्रः प्रायश्चित्तभयाद्ध्रुवम् ॥  
वीक्षाञ्चक्रे वने तस्मिन्समेषु विषमेषु च ॥ १७ ॥  
स तच्छ्वभ्रमथासाद्य भूम्भारावमथाशृणोत् ॥  
तां प्रोवाच मुनिश्रेष्ठः कथं त्वं पतिता शुभे ॥ १८ ॥  
अहं होमस्य चोद्वेगान्निःसृतस्त्वामवेक्षितुम्॥  
साऽब्रवीद्भक्षमाणाहं विप्रर्षे तृणवाञ्छया ॥ १९ ॥  
पतितात्र विभो त्राहि कृच्छ्रादस्मात्सुदुःसहात् ॥  
तस्यास्तद्वचनं श्रुत्वा स मुनिर्ध्यान मास्थितः ॥ 7.3.1.२० ॥  
सरस्वतीं समादध्यौ नदीं त्रैलोक्यपावनीम् ॥  
सा ध्याता मनसा तेन मुनिना तत्र तत्क्षणात् ॥ २१ ॥  
श्वभ्रं तत्पूरयामास समन्ताद्विमलैर्जलैः ॥  
परिपूर्णं ततः श्वभ्रे निष्क्रान्ता नन्दिनी तदा ॥ २२ ॥  
संहृष्टा मुनिना सार्द्धं ययावाश्रमसम्मुखम् ॥ २३ ॥  
स दृष्ट्वा श्वभ्रमध्यं तं गम्भीरं च महामुनिः ॥  
चिन्तयामास मेधावी श्वभ्रस्यैव प्रपूरणे ॥ २४ ॥  
तस्य चिन्तयतो विप्रा बुद्धिरेषोदपद्यत ॥  
आनीय पर्वतं मुक्त्वा श्वभ्रमेतत्प्रपूर्यते ॥  
तस्माद्गच्छाम्यहं शीघ्रं हिमवन्तं नगोत्तमम् ॥ २५ ॥  
स एव पर्वतं चात्र प्रेषयिष्यति भूधरः ॥  
येन स्यात्परिपूर्णं च श्वभ्रमेतन्महात्मना ॥ २६ ॥  
ततो जगाम स मुनिर्हिमवन्तं नगोत्तमम् ॥  
दृष्ट्वा वसिष्ठमायान्तं हिम वान्हृष्टमानसः ॥  
अर्घ्यपाद्यादिसंस्कारैः सम्पूज्य इदमब्रवीत् ॥ २७ ॥  
स्वागतं ते मुनिश्रेष्ठ सफलं मेऽद्य जीवितम् ॥  
यद्भवान्मे गृहे प्राप्तः पूज्यः सर्वदिवौकसाम् ॥ २८ ॥  
ब्रूहि कार्यं मुनिश्रेष्ठ अपि जीवितमात्मनः ॥  
नूनं तुभ्यं प्रदास्यामि नियोगो दीयतां मम ॥२९॥  
॥वसिष्ठ उवाच॥ ॥  
ममाश्रमस्य सान्निध्ये श्वभ्रमस्ति सुदारुणम् ॥  
अगाधं नन्दिनी तत्र पतिता धेनुरुत्तमा ॥ 7.3.1.३० ॥  
यत्नादाकर्षिता तस्माद्भूयः पतनजाद्भयात् ॥  
तवान्तिकमनुप्राप्तो नान्यो योग्यो महीपतिः ॥ ३१ ॥  
तस्मात्कञ्चिन्नगश्रेष्ठं तत्र प्रेषय भूधरम्॥  
येन तत्पूर्यते श्वभ्रं भृशं प्रेषय तादृशम् ॥ ३२ ॥  
॥ हिमवानुवाच ॥ ॥  
किम्प्रमाणं मुने श्वभ्रं विस्तारायामतो वद ॥  
तत्प्रमाणं नगं कञ्चित्प्रेषयामि विचिन्त्य च ॥ ३३ ॥  
॥ वसिष्ठ उवाच ॥ ॥  
द्विसहस्रं तु दैर्घ्येण विस्तरेण त्रिसहस्रकम्॥  
न सङ्ख्या विद्यतेऽधस्तात्तस्य पर्वतसत्तम ॥ ३४ ॥  
॥ हिमवानुवाच ॥ ॥  
कथं तेन प्रमाणेन सञ्जातो विवरो महान्॥  
अभूत्कौतूहलं तेन सर्वं विस्तरतो वद ॥ ३५ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभास खण्डे तृतीयेऽर्बुदखण्डे वसिष्ठाश्रमसमीपवर्ति विवरवृत्तान्तोपक्रमवर्णनन्नाम प्रथमोऽध्यायः ॥ १ ॥