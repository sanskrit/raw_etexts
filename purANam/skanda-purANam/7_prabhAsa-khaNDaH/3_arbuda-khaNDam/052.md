+++
title = "०५२"

+++
॥ पुलस्त्य उवाच ॥ ॥  
ततो गच्छेन्नृपश्रेष्ठ ईशानीशिखरं महत् ॥  
यत्र गौर्या तपस्तप्तं सुपुण्यं लोकविश्रुतम् ॥ १ ॥  
यस्य सन्दर्शनेनापि नरः पापात्प्रमुच्यते ॥  
लभते चातिसौभाग्यं सप्तजन्मान्तराणि च ॥ २ ॥  
॥ ययातिरुवाच ॥ ॥  
कस्मिन्काले तपस्तप्तं देव्या तत्र मुनीश्वर ॥  
किमर्थं च महत्त्वेतत्कौतुकं वक्तुमर्हसि ॥ ३ ॥  
॥ पुलस्त्य उवाच ॥ ॥  
शृणु राजन्कथां दिव्यामद्भुतां लोकविश्रुताम् ॥  
यस्याः संश्रवणादेव मुच्यते सर्वपातकैः ॥ ४ ॥  
पुरा गौर्या समासक्तं ज्ञात्वा देवाः सवासवाः ॥  
मन्त्रं चक्रुर्भयाविष्टा एकान्ते समुपाश्रिताः ॥ ९ ॥  
वीर्यं यदि त्रिनेत्रस्य क्षेत्रे गौर्याः पतिष्यति ॥  
अस्माकं पतनं नूनं जगतश्च भविष्यति ॥ ६ ॥  
सन्ततेस्तु विनाशाय ततो गच्छामहे वयम्॥ ७ ॥  
एवं सम्मन्त्र्य देवास्ते कैलासं पर्वतं गताः ॥  
ततस्तु नन्दिना सर्वे निषिद्धाः समयं विना ॥ ८ ॥  
॥ नन्द्युवाच ॥ ॥  
एकान्ते भगवान्रुद्रः सहगौर्या व्यवस्थितः ॥  
तस्माद्देवगणाः सर्वे गच्छध्वं निलयं स्वकम् ॥ ९ ॥  
अथ देवगणाः सर्वे वञ्चयित्वा च तं गणम्॥  
प्रैषयंस्तत्र वायुं च गुप्तमूचुर्वचस्त्विदम्॥ 7.3.52.१० ॥  
गत्वा वायो भवं ब्रूहि न कार्या सन्ततिस्त्वया ॥  
एवं देवगणा देव प्रार्थयन्ति भयातुराः ॥ ११ ॥  
ततो वायुर्द्रुतं गत्वा स्थितो यत्र महेश्वरः ॥  
उच्चैर्जगाद तद्वाक्यं यदुक्तं त्रिदशालयैः ॥ १२ ॥  
ततस्तु भगवाञ्छर्वो व्रीडया परया युतः ॥  
गौरीं त्यक्त्वा समुत्तस्थौ बाढमित्येव चाब्रवीत् ॥ १३ ॥  
ततो गौरी सुदुःखार्ता शशाप त्रिदशालयान् ॥ १४ ॥  
॥ गौर्युवाच ॥ ॥  
यस्मादहं कृता देवैः पुत्रहीना समागतैः ॥  
तस्मात्तेऽपि भविष्यन्ति सन्तानेन विवर्ज्जिताः ॥ १५ ॥  
यस्माद्वायो समायातः स्थानेऽस्मिञ्जनवर्जिते ॥  
तस्मात्कायविनिर्मुक्तस्त्वं भविष्यसि सर्वदा ॥ १६ ॥  
एवमुक्त्वा ततो दीर्घं भर्तुः कोपपरायणा ॥  
त्यक्त्वा पार्श्वं गता राजन्नर्बुदं नगसत्तमम्॥ १७ ॥  
सुतार्थं सा तपस्तेपे यतवाक्कायमानसा ॥  
ततो वर्षसहस्रान्ते देवदेवो महेश्वरः ॥९१८ ॥  
इन्द्राद्यैर्विबुधैः सार्द्धं तदन्तिकमुपागमत्॥  
अथ शक्रो विनीतात्मा देवीं ता प्रत्यभाषत ॥ १९ ॥  
एष देवः शिवः प्राप्तस्तव पार्श्वं स्वलज्जया ॥  
नायाति तत्प्रसादोऽस्य क्रियता महती भव ॥ 7.3.52.२० ॥  
॥ देव्युवाच ॥ ॥  
त्यक्ताऽहं तव वाक्येन पतिना समयान्विता ॥  
पुत्रं लब्ध्वा प्रयास्यामि तस्य पार्श्वे सुरेश्वर ॥ २१ ॥  
तस्यास्तं निश्चयं ज्ञात्वा स्वयं देवः समाययौ ॥  
अब्रवीत्प्रहसन्वाक्यं प्रसादः क्रियतामिति ॥ २२॥  
दृष्टिदानेन देवेशि भाषणेन वरानने ॥  
मया देवहितं कार्यं सर्वावस्थासु पार्वति ॥ २३ ॥  
अकाले तेन मुक्ताऽसि निवृत्तिः सुरते कृता ॥  
पुत्रार्थं ते समारम्भो यतश्चासीत्सुरेश्वरि ॥ २४ ॥  
तस्मात्ते भविता पुत्रो निजदेहसमुद्भवः ॥  
मत्प्रसादादसन्दिग्धं चतुर्थे दिवसे प्रिये ॥ २५ ॥  
निजाङ्गमलमादाय यादृग्रूपं सुरेश्वरि ॥  
करिष्यसि न सन्देहस्तादृगेव भविष्यति ॥ २६ ॥  
सद्यो देवगणानां च दैत्यानां च विशेषतः ॥  
तथा वै सर्वमर्त्त्यानां सिद्धिदो बहुरूपधृक् ॥ २७ ॥  
एवमुक्ता त्रिनेत्रेण परितुष्टा सुरेश्वरी ॥  
आलापं पतिना चक्रे सार्द्धं हर्षसमन्विता ॥ २८ ॥  
चतुर्थे दिवसे प्राप्ते ततः स्नात्वा शिवा नृप ॥  
तदोद्वर्त्तनजं लेपं गृहीत्वा कौतुकात्किल ॥  
चतुर्भुजं चकाराऽथ हरवाक्याद्विनायकम् ॥ २९ ॥  
ततः सजीवतां प्राप्य हरवाक्येन तं तदा ॥  
विशेषेण महाराज नायकोऽसौ कृतः क्षितौ ॥  
सर्वेषां चैव मर्त्यानां ततः ख्यातो बभूव ह ॥ 7.3.52.३० ॥  
विनायक इति श्रीमान्पूज्यस्त्रैलोक्यवासिनाम् ॥  
सर्वेषां देवमुख्यानां बभूव हि विनायकः ॥ ३१ ॥  
ततो देवगणाः सर्वे देवीप्रियहिते रताः ॥  
तस्मै ददुर्वरान्दिव्यान्प्रोचुर्देवीं च पार्थिव ॥ ३२ ॥ ॥  
॥ देवा ऊचुः ॥ ॥  
तवायं तनयो देवि सर्वेषां नः पुरःसरः ॥  
प्रथमं पूजिते चास्मिन्पूजा ग्राह्या ततः सुरैः ॥ ३३ ॥  
एतच्छृङ्गं गिरे रम्यं तव संसेवनाच्छुभे ॥  
सर्वपापहरं नृणां दर्शनाच्च भविष्यति ॥ ३४ ॥  
येऽत्र स्नानं करिष्यन्ति सुपुण्ये सलिलाश्रये ॥  
ते यांस्यन्ति परं स्थानं जरामरणवर्जितम् ॥ ३५ ॥  
माघमासे तृतीयायां शुक्लायां ये समाहिताः ॥  
 सप्तजन्मान्तराण्येव भविष्यन्ति सुखान्विताः ॥ ३६ ॥  
एवमुक्त्वा सुराः सर्वे स्वस्थानं तु ततो गताः ॥  
देवोऽपि सहितो देव्या कैलासं पर्वतं गतः ॥ ३७ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्ड ईशानीशिखरमाहात्म्यवर्णनन्नाम द्विपञ्चाशत्तमोऽध्यायः ॥ ५२ ॥