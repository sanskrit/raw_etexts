+++
title = "००७"

+++
पुलस्त्य उवाच ॥ ॥  
ततो गच्छेन्नृपश्रेष्ठ सुपुण्यमचलेश्वरम् ॥  
यं दृष्ट्वा सिद्धिमाप्नोति नरः श्रद्धासमन्वितः ॥ १ ॥  
तत्र कृष्णचतुर्दश्यां यः श्राद्धं कुरुते नरः ॥  
आश्विने फाल्गुने वापि स याति परमां गतिम् ॥ २ ॥  
यस्तु पूजयते भक्त्या दक्षिणां दिशमास्थितः ॥  
पुष्पैः पत्रैः फलैश्चैव सोऽश्वमेधफलं लभेत् ॥ ३ ॥  
पञ्चामृतेन यस्तत्र तर्पणं कुरु ते नरः ॥  
सोऽपि देवस्य सान्निध्यं शिवलोकमवाप्नुयात् ॥ ४ ॥  
प्रदक्षिणान्ते यस्तस्य प्रणामं कुरुते नरः ॥  
नश्यन्ति सर्वपापानि प्रदक्षिणपदेपदे ॥ ५ ॥  
तत्राश्चर्यमभूत्पूर्वं तत्त्वं शृणु महामते ॥  
मया पूर्वं श्रुतं स्वर्गे नारदाच्छक्रसन्निधौ ॥ ६ ॥  
तत्र पूर्वं शुको नीडं वृक्षे चैवाकरोद्द्विजः ॥  
गतागतेन नीडस्य कुरुते तं प्रदक्षिणाम्॥ ७ ॥  
न च भक्त्या महाराज पक्षियोनिसमुद्भवः ॥  
अथासौ मृत्युमापन्नः कालेन महता शुकः ॥ ८ ॥  
सञ्जातः पार्थिवे वंशे राजा वेणुरिति स्मृतः ॥  
जातिस्मरो महाराज सर्वशत्रुनिकृन्तनः ॥ ९ ॥  
स तं स्मृत्वा प्रभावं हि प्रदक्षिणासमुद्भवम् ॥  
अचलेश्वरमासाद्य प्रदक्षिणामथाकरोत् ॥ 7.3.7.१० ॥  
नक्तं दिनं महाराज नान्यत्किञ्चित्करोति सः ॥  
न तथा तपसे यत्नो न नैवेद्ये कथञ्चन ॥ ११ ॥  
न पुष्पे धूपदाने च प्रदक्षिणापरः सदा ॥  
केनचित्त्वथ कालेन मुनयोऽत्र समागताः ॥ १२ ॥  
नारदः शौनकश्चैव हारीतो देवलस्तथा ॥  
गालवः कपिलो नन्दः सुहोत्रः कश्यपो नृपः ॥ १३ ॥  
एते चान्ये च बहवो देवव्रतपरायणाः ॥  
केचित्स्नानं कारयन्ति तस्य लिङ्गस्य भक्तितः ॥ १४ ॥  
अन्ये च विविधां पूजां जपमन्ये समाहिताः ॥  
एके नृत्यन्ति राजेन्द्र गायन्ति च तथा परे ॥ १५ ॥  
बलिमन्ये प्रयच्छन्ति स्तुतिं कुर्वन्ति चापरे ॥  
अथाश्चर्यं परं दृष्ट्वा प्रदक्षिणापरं नृपम् ॥ १६ ॥  
परं कौतुकमापन्ना वाक्यमेतदथाब्रुवन् ॥  
प्रदक्षिणासमुद्भूतं कारणं ज्ञातुमिच्छवः ॥ १७ ॥ ॥  
॥ ऋषय ऊचुः ॥ ॥  
कस्मात्त्वं पार्थिवश्रेष्ठ प्रदक्षिणापरः सदा ॥  
देवस्यास्य विशेषेण सत्यं नो वक्तुमर्हसि ॥ १८ ॥  
न ददासि जलं लिङ्गे प्रभूतं सुमनोहरम् ॥  
पुष्पधूपादिकं वाथ स्तोत्राणि विविधानि च ॥ १९ ॥  
समर्थोऽसि तथान्येषां दानानां त्वं महीपते ॥  
एतन्नः कौतुकं सर्वं यथावद्वक्तुमर्हसि ॥ 7.3.7.२० ॥  
॥ वेणुरुवाच ॥ ॥  
यदहं सम्प्रवक्ष्यामि श्रूयतां द्विजसत्तमाः ॥  
पूर्वदेहान्तरे वृत्तं सर्वं सत्यं विशेषतः ॥ २१ ॥  
प्रासादेऽस्मिन्पुरा पक्षी शुकोऽहं स्थितवांस्तदा ॥  
कृतवांश्च तदा देवं प्रदक्षिणामहर्निशम् ॥२२॥  
कृपयाऽस्य प्रभावाच्च जातो जातिस्मरस्त्वहम् ॥  
अधुना परया भक्त्या यत्करोमि प्रदक्षिणाम् ॥ २३ ॥  
न जाने किं फलं मेऽद्य देवस्यास्य प्रसादतः ॥  
एतस्मात्कारणाच्चाहं नान्यत्किञ्चित्करोमि भोः ॥ २४ ॥ ॥  
॥ पुलस्त्य उवाच ॥ ॥  
वेणुवाक्यं ततः श्रुत्वा मुनयः शंसितव्रताः ॥  
विस्मयोत्फुल्लनयनाः साधुसाध्विति चाब्रुवन् ॥ २५ ॥  
ततः प्रदक्षिण पराः सर्वे तत्र महर्षयः ॥  
 बभूवुर्मुनयः सर्वे श्रद्धया परया युताः ॥ २६ ॥  
सोऽपि राजा महाभागो वेणुः शम्भोः प्रसादतः ॥  
शाश्वतं स्थानमापन्नो दुर्ल्लभं त्रिदशैरपि ॥ २७ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डेऽचलेश्वरप्रभाववर्णनन्नाम सप्तमोऽध्यायः ॥ ७ ॥