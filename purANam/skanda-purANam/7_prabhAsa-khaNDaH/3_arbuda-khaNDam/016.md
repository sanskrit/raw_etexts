+++
title = "०१६"

+++
॥ पुलस्त्य उवाच ॥ ॥  
ततो गच्छेन्नृपश्रेष्ठ तीर्थं पापप्रणाशनम्॥  
मणिकर्णिकसञ्ज्ञं तु सर्वलोकेषु विश्रुतम्॥१॥  
यत्र सिद्धिं गता राजन्वालखिल्या महर्षयः॥  
तैस्तत्र निर्मितं कुण्डं सुरम्यं गिरि गह्वरे ॥ २ ॥  
तेषां तत्रोपविष्टानां मुनीनां भावितात्मनाम् ॥  
महाश्चर्यमभूत्तत्र तत्त्वं शृणु नराधिप ॥ ३ ॥  
किरातवनिता काचिन्नाम्ना च मणिकर्णिका ॥  
अतिकृष्णा विरूपाक्षी कराला भीषणाकृतिः ॥ ४ ॥  
तृषार्त्ता तत्र सम्प्राप्ता मध्यन्दिनगते रवौ ॥  
ग्रस्ते च राहुणा सूर्ये प्रविष्टा सलिले तु सा ॥ ५ ॥  
एतस्मिन्नेव काले तु दिव्यरूपवपुर्धरा ॥  
मुनीनां पश्यतां चैव विनिष्क्रान्ता सुमध्यमा ॥ ६ ॥  
अथ तस्याः पतिः प्राप्तस्तदन्वेषणतत्परः ॥  
पप्रच्छ तां वरारोहां पत्न्या दुःखेन दुःखितः ॥ ७ ॥  
मम भार्यात्र सम्प्राप्ता यदि दृष्टा सुमध्यमे ॥  
शीघ्रं वद वरारोहे बालकोऽयं तदुद्भवः ॥ ८ ॥  
तृषार्त्तश्च क्षुधाविष्टो रुदते च मुहुर्मुहुः ॥  
दृष्टा चेत्कथ्यतां सुभ्रूर्विनाऽयं तां मरिष्यति ॥ ९ ॥  
॥ स्त्र्युवाच ॥ ॥  
साऽहं ते दयिता कान्त तीर्थस्यास्य प्रभावतः ॥  
दिव्यरूपमिदं प्राप्ता देवैरपि सुदुर्लभम् ॥ 7.3.16.१० ॥  
त्वं चापि सलिले ह्यस्मिन्कुरु स्नानं त्वरान्वितः ॥  
प्राप्स्यसि त्वं परं रूपं यथा प्राप्तं मयाऽनघ ॥ ११ ॥  
अथासौ सह पुत्रेण प्रविष्टस्तत्र निर्झरे ॥  
विमुक्ते भास्करे राजन्विरूपश्चाभवत्पुनः ॥ १२ ॥  
दुःखेन मृत्युमापन्नस्तस्मिन्नेव जलाशये ॥  
अथ सा भर्तृशोकाच्च मरणे कृतनिश्चया ॥ १३ ॥  
चितिं कृत्वा समं तेन ज्वालयामास पावकम् ॥  
अथ ते मुनयो दृष्ट्वा तथाशीलां शुभाङ्गनाम् ॥ १४ ॥  
कृपया परयाविष्टास्तामूचुर्विस्मयान्विताः ॥  
सर्वे तस्याश्च सन्दृष्ट्वा साहसं च नृपोत्तम ॥ १५ ॥  
॥ ऋषय ऊचुः ॥ ॥  
दिव्यरूपं त्वया प्राप्तं देवैरपि सुदुर्लभम् ॥  
कस्मादेनं सुपाप्मानमनुगच्छसि भामिनि ॥ १६ ॥  
॥ स्त्र्युवाच ॥ ॥  
पतिव्रताहं विप्रेन्द्राः सदा भर्तृपरायणा ॥  
किं रूपेण करिष्यामि विना पत्या निजेन च ॥ १७ ॥  
विरूपो वा सुरूपो वा दरिद्रो वा धनाधिपः ॥  
स्त्रीणामेकः पतिर्भर्त्ता गतिर्नान्या जगत्त्रये ॥ १८ ॥  
बालकोऽयं मुनिश्रेष्ठा भवच्छरणमागतः ॥  
अहं कान्तेन संयुक्ता प्रविशामि हुताशनम् ॥ १९ ॥  
॥ पुलस्त्य उवाच ॥ ॥  
अथ ते मुनयः सर्वे ज्ञात्वा तस्याः सुनिश्चयम् ॥  
कृपया परयाविष्टाः संवीक्ष्य च परस्परम् ॥ 7.3.16.२० ॥  
ततो जीवापयामासुस्तत्पतिं ते मुनीश्वराः ॥  
सद्रूपेण समायुक्तं दिव्य लक्षणलक्षितम् ॥ २१ ॥  
एतस्मिन्नेव कालं तु विमानं मनसेप्सितम् ॥  
देवकन्यासमाकीर्णं सद्यस्तत्र समागतम् ॥ २२ ॥  
अथ तौ दम्पती तेषां मुनीनां भावितात्मनाम् ॥  
पुरतः प्रणिपत्याथ प्रस्थितौ त्रिदिवं प्रति ॥ २३ ॥  
अथ तैर्मुनिभिः प्रोक्ता सा नारी मणिकर्णिका ॥  
वरं वरय कल्याणि सर्वे तुष्टा वयं तव ॥ २४ ॥  
पतिव्रतत्वेन तुष्टाः सत्येन च विशेषतः ॥  
नास्माकं दर्शनं व्यर्थं जायते च कथञ्चन ॥ २५ ॥  
॥ मणिकर्णिकोवाच ॥ ॥  
यदि मां मुनयस्तुष्टाः प्रयच्छथ वरं मुदा ॥  
यदत्रास्ति महालिङ्गं मन्नाम्ना तद्भविष्यति ॥ २६ ॥  
एतदेव ममाभीष्टं नान्यदस्ति प्रयोजनम्॥  
सर्वेषां च प्रसादेन स्वर्गं गच्छामि साम्प्रतम् ॥ २७ ॥  
॥ ऋषय ऊचुः ॥ ॥  
एवं भवतु ते ख्यातिस्तीर्थलिङ्गे वरानने ॥  
तव नामान्वितं जातं तीर्थं वै मणिकर्णिका ॥ २८ ॥  
॥ पुलस्त्य उवाच ॥ ॥  
भर्त्रा सह दिवं प्राप्ता पुत्रेणैव समन्विता ॥  
वालखिल्यास्तपोनिष्ठा विशेषात्तत्र संस्थिताः ॥ २९ ॥  
तत्र सूर्यग्रहे प्राप्ते स्नानदानादिकाः क्रियाः ॥  
यः करोति फलं तस्य कुरुक्षेत्र समं भवेत् ॥ 7.3.16.३० ॥  
यं यं काममभिध्याय स्नानं तत्र करोति यः ॥  
तं तं प्राप्नोति राजेन्द्र सम्यग्ध्यानसमन्वितः ॥ ३१ ॥  
तस्मात्सर्वप्रयत्नेन स्नानं तत्र समाचरेत् ॥  
तीर्थे दानं यथाशक्त्या देवर्षिपितृतर्पणम् ॥ ३२ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डे मणिकर्णिकेश्वरमाहात्म्यवर्णनन्नाम षोडशोऽध्यायः ॥ १६ ॥ ॥