+++
title = "००४"

+++
सूत उवाच ॥ ॥  
स कृत्वा स्वाश्रमं तत्र वसिष्ठो भगवान्मुनिः ॥  
तत्र शम्भोर्निवासाय तपस्तेपे सुदारुणम्॥ १ ॥  
स बभूव मुनिः सम्यक्फलाहारसमन्वितः ॥  
शीर्ण पर्णाशनः पश्चाद्द्वे शते समपद्यत ॥ २ ॥  
जलाहारः पञ्चशतवर्षाणि सम्बभूव ह ॥  
वर्षाणां वायुभक्षोऽभूत्ततो दशशतानि च ॥ ३ ॥  
पञ्चाग्निसाधको ग्रीष्मे हेमन्ते सलिलाशयः ॥  
वर्षास्वाकाशवासी च सहस्रं च ततोऽभवत् ॥ ४ ॥  
ततस्तुष्टो महादेवस्तस्यर्षेः सुमहात्मनः ॥  
भित्त्वा तं पर्वतं सद्यस्तत्पुरो लिङ्गमुत्थितम् ॥  
तं दृष्ट्वा विस्मयाविष्टो मुनिः स्तोत्रमुदैरयत्॥ ५ ॥  
नमः शिवाय शुद्धाय सर्वगायाऽमृताय च ॥  
कपर्द्दिने नमस्तुभ्यं नमस्तस्मै त्रिमूर्त्तये ॥ ६ ॥  
नमः स्थूलाय सूक्ष्माय व्यापकाय महात्मने ॥  
निषङ्गिणे नमस्तुभ्यं त्रिनेत्राय नमोनमः ॥ ७ ॥  
नमश्चन्द्रकलाधार नमो दिग्वसनाय च ॥  
पिनाकपाणये तुभ्यमष्टमूर्ते नमोनमः ॥ ८॥  
नमस्ते ज्ञानरूपाय ज्ञानगम्याय ते नमः ॥  
नमस्ते ज्ञानदेहाय सर्वज्ञानमयाय च ॥ ९ ॥  
काशीपते नमस्तुभ्यं गिरिशाय नमोनमः ॥  
जगत्कारणरूपाय महादेवाय ते नमः ॥ 7.3.4.१० ॥  
गौरीकान्त नम स्तुभ्यं नमस्तुभ्यं शिवात्मने ॥  
ब्रह्मविष्णुस्वरूपाय त्रिनेत्राय नमोनमः ॥ ११ ॥  
विश्वरूपाय शुद्धाय नमस्तुभ्यं महात्मने ॥  
नमो विश्वस्वरूपाय सर्वदेवमयाय च ॥ १२ ॥  
॥ सूत उवाच ॥ ॥  
एतस्मिन्नेव काले तु वागुवाचाशरीरिणी ॥  
परितुष्टोऽस्मि ते भद्रं वरं वरय सुव्रत ॥ १३ ॥  
इत्युक्त्वा पर्वतं भित्त्वा तत्पुरो लिङ्गमुत्थितम् ॥ १४ ॥  
॥ वसिष्ठ उवाच ॥ ॥  
लिङ्गेऽस्मिंस्तव सान्निध्यं सदा भवतु शङ्कर ॥  
मया पूर्वं प्रतिज्ञातं नगस्येह महात्मने ॥  
सत्यं कुरु वचो मे त्वं यदि तुष्टोऽसि शङ्कर ॥ १५ ॥  
॥ श्रीभगवानुवाच ॥ ॥  
अद्यप्रभृति लिङ्गेऽस्मिन्सान्निध्यं मे भविष्यति ॥  
त्वद्वाक्याद्ब्राह्मणश्रेष्ठ सर्वं सत्यं भविष्यति ॥ १६ ॥  
स्तोत्रेणानेन यो मर्त्यो मां स्तविष्यति भक्तितः ॥  
कृष्णपक्षे चतुर्दश्यामाश्विने मुनिसत्तम ॥ १७ ॥  
मत्प्रियार्थं तु शक्रेण प्रेषिता मुनिसत्तम ॥  
मन्दाकिनीति विख्याता नदी त्रैलोक्यपाविनी ॥ १८ ॥  
देवस्योत्तरदिग्भागे कुण्डं तिष्ठति नित्यशः ॥  
तस्यां स्नात्वा मुनिश्रेष्ठ लिङ्गं मे पश्यते तु यः ॥  
स याति परमं स्थानं जरामरणवर्जितम् ॥ १९ ॥  
अचलं भेदयित्वा तु यस्मान्मे लिङ्गमुद्गतम्॥  
अचलेश्वरनाम्नैव लोके ख्यातिं गमिष्यति ॥ 7.3.4.२० ॥  
अस्य लिङ्गस्य माहात्म्यान्न कदाचिच्चलिष्यति ॥  
सर्वथा म इदं लिङ्गं प्रलयान्ते न चाल्यते ॥ २१ ॥  
॥ सूत उवाच ॥  
एतावदुक्त्वा वचनं विरराम महेश्वरः ॥  
वसिष्ठोऽपि सुहृष्टात्मा गौतमाद्या मुनीश्वराः ॥ २२ ॥  
शक्रादयस्ततो देवास्तीर्थान्यायतनानि च ॥  
आनयामास ब्रह्मर्षिस्तपसा पर्वतोत्तमे ॥ २३ ॥  
ततस्तुष्टः सुरश्रेष्ठस्तत्र वासमथाकरोत्॥ २४ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डेऽचलेश्वरोत्पत्ति वर्णनन्नाम चतुर्थोऽध्यायः ॥ ४ ॥