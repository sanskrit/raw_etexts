+++
title = "०४०"

+++
॥ पुलस्त्य उवाच ॥ ॥  
ततः कामेश्वरं गच्छेत्तत्र कामप्रतिष्ठितम् ॥  
यस्मिन्दृष्टे सदा मर्त्यः सुरूपः सुप्रभो भवेत् ॥ १ ॥  
॥ ययातिरुवाच ॥ ॥  
त्वया प्रोक्तं पुरा शम्भुः कामबाण भयात्किल ॥  
वालखिल्याश्रमं प्राप्तो यत्र लिङ्गं पपात ह ॥ २ ॥  
स कथं पूजितस्तेन शम्भुर्मे कौतुकं महत् ॥  
वद सर्वं द्विजश्रेष्ठ कामेश्वरनिवेशनम् ॥ ३ ॥  
॥ पुलस्त्य उवाच ॥ ॥  
मुक्तलिङ्गेऽपि देवेशे न स्मरस्तं मुमोच ह ॥  
दर्शयन्नात्मनो बाणं तस्यासौ पृष्ठतः स्थितः ॥ ४ ॥  
ततो वाराणसीं प्राप्तस्तद्भयात्त्रिपुरान्तकः ॥  
तत्राऽपि च तथा दृष्ट्वा धृतचापं मनोभवम्॥५॥  
ततः प्रयागमापन्नः केदारं च ततः परम्॥  
नैमिषं भद्रकर्णं च जम्बूमार्गे त्रिपुष्करम् ॥६॥  
गोकर्णं च प्रभासं च पुण्यं च कृमिजाङ्गलम्॥  
गगाद्वारं गयाशीर्षं कालाभीष्टं वटेश्वरम् ॥७॥  
किं वा तेन बहूक्तेन तीर्थान्यायतनानि च ॥  
असङ्ख्यानि गतो देवः कामं च ददृशे तथा ॥ ८ ॥  
यत्रयत्र महादेवस्तद्भयान्नृप गच्छति ॥  
तत्रतत्र पुनः कामं प्रपश्यति धृतायुधम्॥ ९ ॥  
कस्यचित्त्वथकालस्य पुनः प्राप्तोऽर्बुदं प्रति ॥  
तत्रापश्यत्तथा काममाकर्णाकर्षितायुधम्॥  
आकुञ्चितैकपादं च स्थिरदृष्टिं नृपो त्तम ॥ 7.3.40.१० ॥  
अथाऽसौ भगवाञ्छान्तः प्रियादुःखसमन्वितः ॥  
क्रोधं चक्रे विशेषेण दृष्ट्वा तं पुरतः स्थितम्॥ ११ ॥  
तस्य कोपाभिभूतस्य तृतीयान्नयनान्नृप ॥  
निश्चक्राम महाज्वाला ययाऽसौ भस्मसात्कृतः ॥ १२ ॥  
सचापः सशरो राजंस्तस्मिन्पर्वतरोधसि ॥  
शङ्करो रोषपर्यन्तं गत्वा सौख्यमवाप्तवान्॥ १३ ॥  
कैलासं पर्वतश्रेष्ठं जगाम सुरपूजितः ॥  
दग्धे मनोभवे भार्या रतिरस्य पतिव्रता ॥  
व्यलपत्करुणं दीना पतिशोकपरि प्लुता ॥ १४ ॥  
ततो दारूणि चाहृत्य चितिं कृत्वा नराधिप ॥  
आरुरोहाग्निसन्दीप्तां चितिं सा पतिदुःखिता॥  
तावदाकाशगां वाणीं शुश्राव च यशस्विनी॥ १५॥  
वागुवाच॥  
मा पुत्रि साहसं कार्षीस्तपसा तिष्ठ सुन्दरि॥  
भूयः प्राप्स्यसि भर्त्तारं कामें तुष्टेन शम्भुना॥१६॥  
सा श्रुत्वा तां तदा वाणीं समुत्तस्थौ समुमध्यमा॥  
देवमाराधयामास दिवानक्तमतन्द्रिता॥  
व्रतैर्दानैर्जपैर्होमैरुपवासैस्तथा परैः॥१७॥  
ततो वर्ष सहस्रान्ते तुष्टस्तस्या महेश्वरः ॥  
अब्रवीद्वद कल्याणि वरं यन्मनसि स्थितम् ॥ १८ ॥  
॥ रतिरुवाच ॥ ॥  
यदि तुष्टोऽसि मे देव भगवँल्लोक भावनः ॥  
अक्षताङ्गः पुनः कामः कान्तो मे जायतां पतिः ॥ १९ ॥  
एवमुक्ते तया वाक्ये तत्क्षणात्समुपस्थितः ॥  
यथा सुप्तो महाराज तद्वद्रूपः स हर्षित ॥ 7.3.40.२० ॥  
इक्षुयष्टिमयं चापं पुष्पबाणसमन्वितम् ॥  
भृङ्गश्रेणिमय्या मौर्व्या शोभितं सुमनोहरम् ॥ २१ ॥  
ततो रतिसमायुक्तः प्रणिपत्य महेश्वरम्॥  
अनुज्ञातस्तु तेनैव स्वव्यापारेऽभ्यवर्त्तत ॥ २२ ॥  
स दृष्ट्वा शिवमाहात्म्यं श्रद्धां कृत्वा नृपोत्तम ॥  
शिवं संस्थापयामास पर्वतेऽर्बुदसञ्ज्ञिते ॥ २३ ॥  
यस्मिन्दृष्टे महाराज नारी वा यदि वा नरः ॥  
सप्तजन्मान्तराण्येव न दौर्भाग्यमवाप्नुयात् ॥ २४ ॥  
एवमेतन्मया ख्यातं यन्मां त्वं परिपृच्छसि ॥  
कामेश्वरस्य माहात्म्यं कामदाह सविस्तरम् ॥ २५ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डे कामेश्वरमाहात्म्यवर्णनन्नाम चत्वारिंशोऽध्यायः ॥ ४० ॥