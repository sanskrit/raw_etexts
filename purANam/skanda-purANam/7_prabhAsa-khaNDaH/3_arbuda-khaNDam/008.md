+++
title = "००८"

+++
॥ पुलस्त्य उवाच ॥ ॥  
ततो गच्छेन्नृपश्रेष्ठ भद्रकर्णं महाह्रदम् ॥  
त्रिनेत्राभाः शिला यत्र दृश्यन्तेऽद्यापि भूरिशः ॥१॥  
तस्यैव पश्चिमे भागे लिङ्गमस्ति पिनाकिनः ॥  
यं दृष्ट्वा मानवस्तत्र त्रिनेत्रसदृशो भवेत् ॥ २ ॥  
भद्रकर्णगणोनाम पुरासीच्छिववल्लभः ॥  
तेनात्र स्थापितं लिङ्गं ह्रदश्चैव विनिर्मितः ॥ ३ ॥  
केनचित्त्वथ कालेन सङ्ग्रामे दानवैः सह ॥  
युयुधे पुरतः शम्भोर्नानागणसमन्वितः ॥ ४ ॥  
नष्टे स्कन्दे हते सैन्ये वीरभद्रे पराजिते ॥  
गतास्ते भयसन्त्रस्ता महाकाले विनिर्जिते ॥ ५ ॥  
बलवान्नमुचिर्नाम दानवो बलवत्तरः ॥  
खड्गचर्मधरः शीघ्रं महेश्वरमुपाद्रवत् ॥ ६ ॥  
भद्रकर्णस्तु तं दृष्ट्वा दानवं तदनन्तरम् ॥  
पतन्तं सम्मुखस्तस्य तिष्ठतिष्ठेति चाब्रवीत् ॥ ७ ॥  
छित्त्वाऽसिमसिना तस्य चर्म चापि महाबलः ॥  
स्तनयोरन्तरे दैत्यं कोपाविष्टोऽहनन्नृप ॥ ८ ॥  
अथासौ निहतस्तेन प्रविश्य विपुलं तमः ॥  
निपपात महीपृष्ठे वायुभग्न इव द्रुमः ॥  
वधं प्राप्तस्तु दैत्योऽसौ नत्वा हरमसौ स्थितः ॥  
सत्ये स्थितं च तं दृष्ट्वा ततस्तुष्टो महेश्वरः ॥ 7.3.8.१० ॥  
॥ श्रीभगवानुवाच ॥ ॥  
तव वीर्येण सन्तुष्टो धर्मेण च विशेषतः ॥  
वरं वरय भद्रं ते नित्यं यो हृदये स्थितः ॥ ११ ॥  
॥ भद्रकर्णं उवाच ॥ ॥  
यन्मया स्थापितं लिङ्गमर्बुदे सुरसत्तम ॥  
अत्रास्तु तव सान्निध्यं ह्रदेऽस्मिंश्च स्थिरो भव ॥ १२ ॥  
॥ श्रीभगवानुवाच ॥ ॥  
माघमासे चतुर्द्दश्यां कृष्णपक्षे सदा मम ॥  
सान्निध्यं च विशेषेण ह्रदे लिङ्गे भविष्यति ॥ १३ ॥  
भद्रकर्णह्रदे स्नात्वा त्रिनेत्रं यः समाहितः ॥  
द्रक्ष्यते स तु मे स्थानं शाश्वतं यास्यति धुवम् ॥ १४ ॥  
तस्मात्सर्वत्र यत्नेन स्नानं तत्र समाचरेत् ॥  
पूजयित्वा च तल्लिङ्गं शिवलोकं स गच्छति ॥ १५ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डे भद्रकर्णह्रदत्रिनेत्रमाहात्म्यवर्णनन्नामाष्टमोऽध्यायः ॥ ८ ॥