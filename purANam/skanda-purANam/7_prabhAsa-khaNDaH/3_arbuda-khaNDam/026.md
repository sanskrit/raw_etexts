+++
title = "०२६"

+++
॥ पुलस्त्य उवाच ॥ ॥  
ततो गच्छेन्नृपश्रेष्ठ तीर्थं त्रैलोक्यविश्रुतम् ॥  
तस्मिन्कनखलन्नाम पर्वते पापनाशने ॥ १ ॥  
शृणु तत्राऽभवत्पूर्वं यदाश्चर्यं महीपते ॥  
पार्थिवः सुमतिर्नाम सम्प्राप्तोऽर्बुदपर्वते ॥२॥  
सूर्यग्रहे महीपाल तीर्थं कनखलं गतः ॥  
तेन विप्रार्थमानीतं सुवर्णं जात्यमेव हि ॥३॥  
प्रभूतं पतितं तोये प्रमादात्तस्य भूपतेः ॥  
न लब्धं तेन भूपाल अन्वेषणपरेण च ॥ ४ ॥  
ततः स्नात्वा गृहं प्राप्तः पश्चात्तापसमन्वितः ॥  
ततः कालेन महता स भूयस्तत्र चागतः ॥ ५ ॥  
स्नानार्थं भास्करे ग्रस्ते तं च देशमपश्यत ॥  
चिन्तयामास मेधावी ह्यस्मिन्देशे तदा मम ॥ ६ ॥  
सुवर्णं पतितं हस्तान्न च लब्धं कथञ्चन ॥ ७ ॥  
॥ पुलस्त्य उवाच ॥ ॥  
एवं चिन्तयतस्तस्य वागुवाचाशरीरिणी ॥  
नात्र नाशोऽस्ति राजेन्द्र इह लोके परत्र च ॥ ८ ॥  
अत्र कोटिगुणं जातं सुवर्णं यत्पुरातनम् ॥  
पश्चात्तापस्त्वया भूरि कृतो यद्द्रव्यनाशने ॥ ९ ॥  
तस्मात्सङ्ख्या च सञ्जाता तथैवाकल्पितस्य च ॥  
येऽत्र श्रद्धासमायुक्ताः सुवर्णैर्नृपसत्तम ॥  
यत्नाच्छ्राद्धं करिष्यन्ति सुवर्णं च विशेषतः ॥ 7.3.26.१० ॥  
ब्राह्मणेभ्यः प्रदास्यन्ति सङ्ख्या तस्य न विद्यते ॥  
अत्रान्वेषय देशे त्वं प्राप्स्यसे नाऽत्र संशयः ॥ ११ ॥  
स श्रुत्वा भारती तत्र ह्याकाशादुत्थितां नृप ॥  
अन्वेषमाणोऽस्मिन्देशे सुवर्णं तच्च लब्धवान् ॥ १२ ॥  
शुभ्रं कोटिगुणं प्राज्यं ततस्तुष्टिं समागतः ॥  
ज्ञात्वा तीर्थप्रभावं तं ब्राह्मणेभ्यः सहस्रशः ॥  
प्रददौ च दयायुक्त उद्दिश्य पितृदेवताः ॥ १३ ॥  
ततस्तस्य प्रभावेण स दानस्य महीपतिः ॥  
सञ्जातो धनदोनाम यक्षो नानाधनप्रदः ॥ १४ ॥  
तत्र यः कुरुते श्राद्धं ग्रहे सूर्यस्य भूमिप ॥  
आकल्पं पितरस्तस्य तृप्तिं यान्ति सुतर्पिताः ॥ १५ ॥  
स्नानेन ऋषयो देवास्तुष्टिं यान्ति महोरगाः ॥  
नाशः सञ्जायते सद्यः पापस्य पृथिवीपते ॥ १६ ॥  
तस्मात्सर्वप्रयत्नेन स्नानं तत्र समाचरेत् ॥  
यथाशक्त्या तथा दानं श्राद्धं च नृपसत्तम ॥ १७ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डे कनखलतीर्थमाहात्म्यवर्णनन्नाम षङ्विंशोऽध्यायः ॥ ॥ २६ ॥ ॥