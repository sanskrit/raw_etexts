+++
title = "०५७"

+++
॥ पुलस्त्य उवाच ॥ ॥  
अवियुक्तवनं गच्छेत्ततः पार्थिवसत्तम ॥  
यस्मिन्दृष्टे नरोभीष्टैर्न वियुज्येत कर्हिचित् ॥१॥  
तत्र पूर्वं शची राजन्प्रविष्टा दुःखसंयुता ॥  
नहुषेण हृते राज्ये देवेन्द्रस्य महात्मनः ॥ २ ॥  
तत्प्रभावात्पुनः प्राप्तो वियुक्तोऽपि शतक्रतुः ॥  
ततस्तस्य वरो दत्तो वनस्य हि तया नृप ॥ ३ ॥  
नरो वा यदि वा नारी वियुक्ताऽत्र वने शुभे ॥  
प्रियैर्निवास एकस्मिन्रात्रिमेकां वसिष्यति ॥ ४ ॥  
स तेन लभते सङ्गं भूय एव यथा मया ॥  
प्रियैः स लभते वासमेकरात्रं वसन्नृप ॥ ५ ॥  
फलदानं प्रशंसन्ति तत्र ब्राह्मणसत्तमाः ॥  
वन्ध्यानां च विशेषेण यतः पुत्रफलं लभेत् ॥ ६ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डेऽवियुक्तक्षेत्रमाहात्म्यवर्णनन्नाम सप्तपञ्चाशत्तमोऽध्यायः ॥ ५७ ॥