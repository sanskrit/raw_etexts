+++
title = "०५९"

+++
॥ पुलस्त्य उवाच ॥ ॥  
ततो महौजसं गच्छेत्तीर्थं पातकनाशनम् ॥  
यस्मिन्स्नातो नरो राजंस्तेजसा युज्यते ध्रुवम् ॥  
ब्रह्महत्याग्निना शक्रः पुरा दैन्यं परं गतः ॥ १ ॥  
निःश्रीकस्तेजसा हीनो दुर्गन्धेन समन्वितः ॥  
परित्यक्तः सुरैः सर्वैर्विषादं परमं गतः ॥ २ ॥  
ततः पप्रच्छ देवेन्द्रो द्विजश्रेष्ठं बृहस्पतिम् ॥  
भगवंस्तेजसो वृद्धिः कथं स्यान्मे यथा पुरा ॥ ३ ॥  
॥ बृहस्पतिरुवाच ॥ ॥  
तीर्थयात्रां सुरश्रेष्ठ कुरुष्व धरणीतले ॥  
तीर्थं विना ध्रुवं वृद्धिस्तेजसो न भविष्यति ॥४॥  
ततस्तीर्थान्यनेकानि भ्रान्त्वा शक्रो नराधिप ॥  
क्रमेणैवार्बुदं प्राप्तस्तत्र दृष्ट्वा जलाशयम् ॥  
स्नानं चक्रे ततः श्रान्तो महौजाः प्रत्यपद्यत ॥ ५ ॥  
दुर्गन्धेन विनिर्मुक्तस्ततो देवैः समावृतः ॥  
उवाच प्रहसन्वाक्यं शृणुध्वं सर्वदेवताः ॥ ६ ॥  
येऽत्र स्नानं करिष्यन्ति प्राप्ते शक्रोच्छ्रये सदा ॥  
आश्विने शुक्लपक्षान्ते ते यास्यन्ति परां गतिम् ॥  
सुश्रीकाश्च भविष्यन्ति सदा जन्मनिजन्मनि ॥ ७ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डे महौजसतीर्थप्रभाववर्णनन्नामैकोनषष्टितमोऽध्यायः ॥ ५९ ॥