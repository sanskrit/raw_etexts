+++
title = "०३२"

+++
पुलस्त्य उवाच ॥ ॥  
महाविनायकं गच्छेत्ततः पार्थिवसत्तम ॥  
यस्मिन्दृष्टे नृणां सद्यो निर्विघ्नत्वं प्रजायते ॥ १ ॥ ॥  
॥ ययातिरुवाच ॥ ॥  
कथं महत्त्वमगमत्पूर्वं तत्र विनायकः ॥  
कस्मिन्काले द्विजश्रेष्ठ सर्वं विस्तरतो वद ॥ २ ॥ ॥  
पुलस्त्य उवाच ॥ ॥  
पुरोद्वर्त्तनजं लेपं गृहीत्वा नृप पार्वती ॥  
विनोदार्थं चकाराथ बालकं सुकुमारकम् ॥ ३ ॥  
लेपाभावाच्छिरोहीनं शेषाङ्गावयवं नृप ॥  
यथोक्तं निर्मयित्वा तं स्कन्दं वाक्यमथाब्रवीत् ॥ ४ ॥  
लेपमानय भद्रं ते शिरोऽर्थं स्कन्द सत्वरम् ॥  
येनायं पुत्रको मे स्याद्भ्राता ते परदुर्जयः ॥ ५ ॥  
ततो गौरीसमादेशाल्लेपालब्धौ नृपोत्तम ॥  
मत्तं गजवरं दृष्ट्वा शिरस्तस्य समानयत् ॥ ६ ॥  
तस्मिन्नियोजयामास गात्रे लेपसमुद्भवे ॥  
महद्धीदं शिरो भावि पुत्र कस्मात्त्वयाऽऽहृतम् ॥ ७ ॥  
ब्रुवन्त्याश्चापि पार्वत्या मा मेति च मुहुर्मुहुः ॥  
न्यस्ते शिरसि तद्गात्रे दैवयोगान्नराधिप ॥ ८ ॥  
विशेषान्नायकत्वं च गात्रेभ्यः समजायत ॥  
बालकप्रतिमं कान्तं सर्वलक्षणलक्षितम् ॥ ९ ॥  
त्रिगम्भीरं चतुर्हस्तं सप्तरक्तं महीपते ॥  
षडुन्नतं पञ्चदीर्घं पश्चसूक्ष्मं सुसुन्दरम्॥ 7.3.32.१० ॥  
त्रिविस्तीर्णं महाराज दृष्ट्वा गौरी सुविस्मिता ॥  
सजीवं कारयामास स्वशक्त्या शक्तिरूपिणी ॥ ११ ॥  
स सजीवः कृतो देव्या समुत्तस्थौ च तत्क्षणात् ॥  
आदेशं याचयामास विनयानतकन्धरः ॥ १२ ॥  
तं दृष्ट्वा चाद्भुताकारं प्रोक्त्वा पुत्रं मुहुर्मुहुः ॥  
शम्भोः सकाशमनयत्प्रहृष्टेनान्तरात्मना ॥ १३ ॥  
ततोऽब्रवीत्सुतं देव ममैव गात्रलेपजम् ॥  
देहि देव वरानित्थं महत्त्वं येन गच्छति ॥ १४ ॥  
॥ श्रीभगवानुवाच ॥ ॥  
शरीरस्थं शिरो मुख्यं यस्मात्पर्वतनन्दिनि ॥  
महत्त्विदं शिरः प्रोक्तं त्वया स्कन्देन योजितम्॥ १५ ॥  
विशेषान्नायकत्वं च गात्रे चास्य यतः स्थितम्॥  
महाविनायको ह्येष तस्मान्नाम्ना भविष्यति ॥ १६॥  
गणानां चैव सर्वेषामाधिपत्यं नगात्मजे ॥  
अस्य दत्तं मया यस्माद्भविष्यति गणाधिपः ॥ १७ ॥  
सर्वकार्येषु ये मर्त्याः पूर्वमेनं गणाधिपम् ॥  
स्मरिष्यन्ति न वै तेषां कार्यहानिर्भविष्यति ॥ १८ ॥  
ततोऽस्य प्रददौ स्कन्दः प्रक्रीडार्थं कुठारकम् ॥  
तदेव चायुधं तस्य सुप्रियं हि सदाऽभवत् ॥ १९ ॥  
ततो गौरी ददौ भोज्यपात्रं मोदकपूरितम् ॥  
पुत्रस्नेहात्स तत्प्राप्य लास्यमेवं तदाऽकरोत् ॥ 7.3.32.२० ॥  
तस्य भक्ष्यस्य गन्धेन निष्क्रान्तो मूषको बिलात् ॥  
भक्षणाच्चामरो जातस्तस्य वाह्यो व्यजायत ॥ २१ ॥  
॥ पुलस्त्य उवाच ॥ ॥  
महाविनायको ह्येवं तत्र जातो मही पते ॥  
तस्मिन्दृष्टे च यत्पुण्यं तत्त्वमेकमनाः शृणु ॥ २२ ॥  
बाल्ये वयसि यत्पापं वार्द्धके यौवनेऽपि यत् ॥  
करोति मानवो राजंस्तस्मात्पापात्प्रमुच्यते ॥ २३ ॥  
माघमासे सिते पक्षे चतुर्थ्यां समुपोषितः ॥  
यस्तं पश्यति वाग्ग्मी स सर्वज्ञश्च प्रजायते ॥  
तस्याग्रे सुमहत्कुण्डं स्वच्छोदकपूरितम् ॥ २४ ॥  
तत्र स्नात्वा नरो भक्त्या यः पश्यति विनायकम्॥  
तस्यान्वयेऽपि सर्वज्ञा जायन्ते मानवा नृप ॥२५॥  
गणानां त्वेति मन्त्रेण कृत्वा वै त्रिः प्रदक्षिणम्॥  
यस्तं पश्यति राजेन्द्र दुरितं न स पश्यति ॥ २६ ॥  
तस्मात्सर्वप्रयत्नेन तं प्रपश्येद्विनायकम् ॥  
य इच्छेत्सकलान्कामानिह लोके परत्र च ॥ २७ ॥  
गृहस्थोऽपि च यो भक्त्या स्मरेत्कार्य उपस्थिते ॥  
अविघ्नं तस्य तत्सर्वं संसिद्धिमुपगच्छति ॥ २८ ॥  
प्रातरुत्थाय यो मर्त्यः स्मरेद्देवं विनायकम् ॥  
तस्य तद्दिनजातानि सिद्धिं कृत्यानि यान्ति हि ॥ २९ ॥  
विवाहे कलहे युद्धे प्रस्थाने कृषिकर्मणि ॥  
प्रवेशे च स्मरेद्यस्तु भक्तिपूर्वं विनायकम् ॥  
तस्य तद्वाञ्छितं सर्वं प्रसादात्तस्य सिद्ध्यति ॥ 7.3.32.३० ॥  
महाविनायकीं शान्तिं यः करोति समाहितः ॥  
न तं प्रेता ग्रहा रोगाः पीडयन्ति विनायकाः ॥३१॥  
॥ ययातिरुवाच ॥ ॥  
महावैनायिकीं शान्तिं वद मे मुनिसत्तम ॥  
के मन्त्राः किं विधानं च परं कौतूहलं हि मे ॥ ३२ ॥  
॥ पुलस्त्य उवाच ॥ ॥  
शुक्लपक्षे शुभे वारे नक्षत्रे दोषवर्जिते ॥  
श्रेष्ठचन्द्रबले शान्तिं गणेशस्य समाचरेत् ॥ ३३ ॥  
पूर्वोत्तरे समे देशे कृत्वा वेदिं च मण्डपम् ॥  
मध्ये चाष्टदलं पद्मं गृह्यसूत्रं प्रयोजयेत् ॥३४॥  
इन्द्रादिलोकपालांश्च दिक्षु सर्वासु भूपते ॥  
गणेशपूर्विकाश्चापि मातरश्च विशेषतः ॥ ३५ ॥  
गन्धपुष्पोपहारैश्च यथोक्तैर्बलिविस्तरैः ॥  
श्वेतवस्त्रयुगच्छन्नं कलशं जलपूरितम् ॥ ३६ ॥  
तस्यैव पूर्वदिग्भागे सहिरण्यं फलान्वितम् ॥ ३७ ॥  
गणानां त्वेति मन्त्रेण सहस्रं चाष्टसंयुतम् ॥  
जपेत्तत्र तथा चारून्पञ्चाङ्गान्नृपसत्तम ॥ ३५ ॥  
विनायकं समुद्दिश्य पुरः कुण्डे करात्मके ॥  
चतुरस्रे योनियुते मेखलाभिर्विभूषिते ॥ ३९ ॥  
मधुदूर्वाक्षतैहोमैर्ग्रहहोमादनन्तरम् ॥  
गणानां त्वेति मन्त्रेण दशसाहस्रिकस्तथा ॥ 7.3.32.४० ॥  
कार्यो वै पार्थिवश्रेष्ठ कार्यश्चोदङ्मुखैर्द्विजैः ॥  
चतुर्भिश्चतुरै राजन्पीतवस्त्रानुलेपनैः ॥ ४१ ॥  
पीताम्बरधरैश्चैव धृतहेमाङ्गुलीयकैः ॥  
ततो होमावसाने तु यजमानं नृपोत्तम ॥ ४२ ॥  
मृगचर्मोपरिस्थं च मन्त्रैरेभिर्विधानतः ॥  
स्नापयेत्प्राङ्मुखं शान्तं शुक्लवस्त्रावगुण्ठितम् ॥ ४३ ॥  
इमं मे गङ्गे यमुने पञ्चनद्यः सुपुष्करे ॥  
श्रीसूक्तसहितं विष्णोः पावमानं वृषाकपिम् ॥ ४४ ॥  
सम्यगुच्चार्य विघ्नानां ततो नाशं प्रपद्यते ॥  
ग्रहाः सौम्यत्वमायान्ति भूता नश्यन्ति तत्क्षणात् ॥४५॥  
आधयो व्याधयो रौद्रा दुष्टरोगा ज्वरादयः ॥  
प्रणश्यन्ति द्रुतं सर्वे तथोत्पाताः सुदारुणाः ॥ ४६ ॥  
एतत्ते सर्वमाख्यातं यन्मां त्वं परिपृच्छसि ॥  
विनायकस्य माहात्म्यं महत्त्वं शान्तिकं तथा ॥४७॥  
यश्च कीर्त्तयते सम्यक्चतुर्थ्यां सुसमाहितः ॥  
शृणोति वा नृपश्रेष्ठ तस्याऽविघ्नं सदा भवेत् ॥ ४८ ॥  
यंयं काममभिध्यायन्यजेच्चेदं समाहितः ॥  
तत्तदाप्नोति नूनं च गणनाथप्रसादतः ॥ ४९ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डे विनायकमाहात्म्यवर्णनं नाम द्वात्रिंशोऽध्यायः ॥ ३२ ॥ ॥