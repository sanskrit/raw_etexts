+++
title = "०२३"

+++
॥ पुलस्त्य उवाच ॥ ॥  
ततो गच्छेन्नृपश्रेष्ठ शुक्लतीर्थमनुत्तमम् ॥  
यत्ख्यातिमगमत्पूर्वं सकाशाद्दाशवर्गतः ॥ १ ॥  
पुराऽऽसीद्रजको नाम्ना शमिलाक्षो महीपते ॥  
नीलीमध्ये तु वस्त्राणि प्रक्षिप्तानि महीपते ॥ २ ॥  
अथासौ भयमापन्नो ज्ञात्वा वस्त्रविडम्बनम्॥  
देशान्तरं प्रस्थितोऽसौ स्वकुटुम्बसमावृतः ॥ ३ ॥  
अथ तस्य सुता राजन्दाशकन्यासखी शुभा ॥  
दुःखेन महताविष्टा दाश्यन्तिकमुपाद्रवत् ॥ ४ ॥  
तस्यै निवेदयामास भयं वस्त्रसमुद्भवम् ॥  
विदेशचलनं चैव बाष्पगद्गदया गिरा ॥ ५ ॥  
दाशकन्यापि दुःखेन तस्या दुःखसमन्विता ॥  
अब्रवीद्वाष्सङ्क्लिन्नां निश्वसन्ती मुहुर्मुहुः ॥ ६ ॥  
॥ दाशकन्योवाच ॥ ॥  
अस्त्युपायो महानत्र विदितो मम शोभने ॥  
ध्रुवं तेन कृतेनैव निर्भयं ते च ते पितुः ॥ ७ ॥  
अत्रास्ति निर्झरं सुभ्रूरर्बुदे वरवर्णिनि ॥  
तत्र मे भ्रातरश्चैव तथान्ये मत्स्यजीविनः ॥ ८ ॥  
यच्चान्यदपि तत्रैव क्षिप्यते सलिले शुभे ॥  
तत्सर्वं शुक्लतामेति पश्य मे वपुरीदृशम् ॥ ९ ॥  
सर्वेषामेव दाशानां तस्य तोयस्य मज्जनात् ॥  
तानि वस्त्राणि तत्रैव तातस्तव सुमध्यमे ॥  
जले प्रक्षालयेत्क्षिप्रं प्रयास्यन्ति सुशुक्लताम् ॥ 7.3.23.१० ॥  
त्वयाऽत्र न भयं कार्यं गत्वा तातं निवारय ॥  
प्रस्थितं परदेशाय नात्र कार्या विचारणा ॥ ११ ॥  
॥ पुलस्त्य उवाच ॥ ॥  
सा तस्या वचनं श्रुत्वा गत्वा सर्वं न्यवेदयत् ॥  
जनकाय सुता तूर्णं ततोऽसौ तुष्टिमाप्तवान्॥ १२ ॥  
प्रातरुत्थाय तूर्णं स निर्झरं तमुपाद्रवत्॥  
क्षिप्तमात्राणि राजेन्द्र तानि वस्त्राणि तेन वै ॥ ॥ १३ ॥  
तस्मिंस्तोयेतिशुक्लत्वं गतानि बहुलां ततः ॥  
कान्तिमापुश्च परमां तथा दृष्ट्वाम्बराणि च ॥ १४ ॥  
अथासौ विस्मयाविष्टस्तानि चादाय सत्वरः ॥  
राज्ञे निवेदयामास वृत्तान्तं च तदुद्भवम् ॥ १५ ॥  
ततो विस्मयमापन्नः स राजा तत्र निर्झरे ॥  
अन्यानि नीलीरक्तानि वस्त्राणि चाक्षिपज्जले ॥ १६ ॥  
सर्वाणि शुक्लतां यान्ति विशिष्टानि भवन्ति च ॥  
ज्ञात्वा ततः परं तीर्थं स्नानं चक्रे यथाविधि ॥ १७ ॥  
त्यक्त्वा राज्यं स तत्रैव तपस्तेपे महीपतिः ॥  
ततः सिद्धिं परां प्राप्तस्तीर्थस्यास्य प्रभावतः ॥ १८ ॥  
एकादश्यां नरस्तत्र यः श्राद्धं कुरुते नृप ॥  
स कुलानि समुद्धृत्य दश याति दिवं ततः ॥  
स्नानेनव विपापत्वं तत्क्षणादेव जायते ॥ १९ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डे शुक्लतीर्थमाहात्म्यवर्णनन्नाम त्रयोविंशोऽध्यायः ॥ २३ ॥