+++
title = "०३४"

+++
॥ पुलस्त्य उवाच ॥ ॥  
कृष्णतीर्थं ततो गच्छेत्कृष्णस्य दयितं सदा ॥  
यत्र सन्निहितो नित्यं स्वयं विष्णुर्महीपते ॥ ॥  
॥ ययातिरुवाच ॥ ॥  
कृष्णतीर्थं कथं तत्र जातं ब्राह्मणसत्तम ॥  
कस्मिन्काले मुने ब्रूहि सर्वं विस्तरतो मम ॥ ॥॥ २ ॥  
॥ पुलस्त्य उवाच ॥ ॥  
तस्मिन्नेकार्णवे घोरे नष्टे स्थावरजङ्गमे ॥  
चन्द्रार्कपवने नष्टे ज्योतिषि प्रलयं गते ॥ ३ ॥  
ततो युगसहस्रान्ते विबुद्धः कमलासनः ॥  
एकाकी चिन्तयामास कथं सृष्टिर्भवेदिति ॥ ४ ॥  
भ्रमंश्चापि चतुर्वक्त्रो यावत्पश्यति दूरतः ॥  
चतुर्भुजं विशालाक्षं पुरुषं पुरतः स्थितम् ॥ ५ ॥  
तं चोवाच चतुर्वक्त्रः कस्त्वं केन विनिर्मितः ॥  
किमर्थमिह सम्प्राप्तः सर्वं विस्तरतो वद ॥ ६ ॥  
तमुवाचाथ गोविन्दः प्रहसञ्छ्लक्ष्णया गिरा ॥ ७ ॥  
अहमाद्यः पुमानेको मया सृष्टो भवानपि ॥  
स्रष्टुमिच्छामि भूयोऽपि भूतग्रामं चतुर्विधम् ॥ ८॥  
॥ पुलस्त्य उवाच ॥ ॥  
तस्य तद्वचनं श्रुत्वा क्रुद्धो देवः पितामहः ॥  
अब्रवीत्परुषं वाक्यं भर्त्सयंश्च पुनःपुनः ॥ ९ ॥  
सृष्टस्त्वं हि मया मूढ प्रथमोऽहमसंशयम् ॥  
त्वादृशानां सहस्राणि करिष्येऽहमसंशयम् ॥ 7.3.34.१० ॥  
एवं विवदमानौ तौ मिथो राजन्महाद्युती ॥  
स्पर्धया रोषताम्राक्षौ युयुधाते परस्परम्॥ ११ ॥  
मुष्टिभिर्बाहुभिश्चैव नखैर्दन्तैर्विकर्षणैः ॥  
एवं वर्षसहस्रं तु तयोर्युद्धमवर्त्तत ॥ १२ ॥  
ततो वर्षसहस्रान्ते तयोर्मध्ये नृपोत्तम ॥  
प्रादुर्भूतं महालिङ्गं दिव्यं तेजोमयं शुभम् ॥ १३ ॥  
एतस्मिन्नेव काले तु वागुवाचाशरीरिणी ॥  
युद्धाद्ब्रह्मन्निवर्तस्व त्वं च विष्णो ममाज्ञया ॥ १४ ॥  
एतन्माहेश्वरं लिङ्गं योऽस्य चान्ते गमिष्यति ॥  
स ज्येष्ठः स विभुः कर्त्ता युवयोर्नात्र संशयः ॥ १५ ॥  
अधोभागं व्रजत्वेक एकश्चोर्द्ध्वं ममाज्ञया ॥  
तच्छ्रुत्वा सत्वरो ब्रह्मा व्योममार्गं समाश्रितः ॥ १६ ॥  
विदार्य वसुधां कृष्णोऽप्यधस्तात्सत्वरं गतः ॥  
स भित्त्वा सप्तपातालानधो यावत्प्रयाति च ॥  
तावत्कालाग्निरुद्रस्तु दृष्टस्तेन महात्मना ॥ १७ ॥  
गन्तुमिच्छंस्ततोऽधस्ताद्यावद्वेगं करोति सः ॥  
तावत्तस्यार्चिभिर्दग्धः कृष्णत्वं समपद्यत ॥ १८ ॥  
ततो मूर्छाभिसन्तप्तो दह्यमानोऽद्भुताग्निना ॥  
निवर्त्य सहसा विष्णुर्वैलक्ष्यं परमं गतः ॥ १९ ॥  
तथा लिङ्गं समासाद्य भक्त्या पूजा कृता ततः ॥  
वेदोक्तैः परमैः सूक्ष्मैः स्तुतिं चक्रे महीपते ॥ 7.3.34.२० ॥  
ब्रह्माऽपि व्योममार्गेण गतो हंसविमानतः ॥  
दिव्यं वर्षसहस्रं तु तस्यान्तं नाभ्यपद्यत ॥ २१ ॥  
ततो वर्षसहस्रान्ते केतकीं सोऽप्यपश्यत ॥  
आयान्तीं व्योममार्गेण तया पृष्टश्चतुर्मुखः ॥ २२ ॥  
क्व त्वया गम्यते ब्रह्मन्निरालम्बे महापथि ॥  
शून्ये तत्त्वं समाचक्ष्व परं कौतूहलं हि मे ॥ २३ ॥  
॥ ब्रह्मोवाच ॥ ॥  
मम स्पर्धा समुत्पन्ना विष्णुना सह शोभने ॥  
लिङ्गस्यास्य हि पर्यन्तं यो लभिष्यति चावयोः ॥ २४ ॥  
स ज्यायानितरो हीनो ह्येतदुक्तं पिनाकिना ॥  
प्रस्थितोऽहं ततश्चोर्द्ध्वमधोमार्गं गतो हरिः ॥ २५ ॥  
लब्ध्वा लिङ्गस्य पर्यन्तं यास्यामि क्षितिमण्डले ॥  
तस्य तद्वचनं श्रुत्वा तत्पुष्पमभ्यभाषत ॥ २६ ॥  
व्यर्थश्रमोऽसि लोकेश नान्तो लिङ्गस्य विद्यते ॥  
चतुर्युगसहस्राणां कोटिरेका पितामह ॥ २७ ॥  
लिङ्गमूर्ध्नः पतन्त्या मे कालो जातो महाद्युते ॥  
तथापि क्षिति पृष्ठं तु न प्राप्तास्मि कथञ्चन ॥ २८ ॥  
यावत्कालेन हंसस्ते योजनं सम्प्रगच्छति ॥  
तावत्कालेन गच्छामि योजनानामहं शतम् ॥ २९ ॥  
तस्मान्निवर्तनं युक्तं मम वाक्येन ते विभो ॥  
दर्शयित्वा च मां विष्णोर्ज्येष्ठत्वं व्रज साम्प्रतम् ॥ 7.3.34.३० ॥  
ततो हृष्टमना भूत्वा गृहीत्वा तां चतुर्मुखः ॥  
पुनर्वर्षसहस्रान्ते भूमिपृष्ठमुपागतः ॥  
दर्शयामास तां विष्णोरेषा लिङ्गस्य मूर्धतः ॥ ३१ ॥  
मयाऽऽनीता शुभा माला लब्धश्चान्तं चतुर्भुज ॥  
त्वया लब्धो न चासत्यं वद मे पुरुषोत्तम ॥ ३२ ॥  
॥ विष्णुरुवाच ॥ ॥  
अनन्तस्याप्रमेयस्य देवदेवस्य शूलिनः ॥  
नाहं शक्तः परं पारं गन्तुं ब्रह्मन्कथञ्चन ॥ ३३ ॥  
यदि त्वयाऽस्य पर्यन्तो लब्धो ब्रह्मन्कथञ्चन ॥  
तत्ते तुष्टिं गतो नूनं देवदेवो महेश्वरः ॥ ३४ ॥  
नान्यथा चास्य पर्यन्तो दृश्यते केन चित्क्वचित् ॥  
तस्माज्ज्येष्ठो भवाञ्छ्रेष्ठः कनिष्ठोऽहमसंशयम् ॥ ३५ ॥  
॥ पुलस्त्य उवाच ॥ ॥  
एतस्मिन्नेव काले तु भगवान्वृषभध्वजः ॥  
कोपं चक्रे महाराज ब्रह्माणं प्रति तत्क्षणात् ॥ ३६ ॥  
अथाह दर्शनं गत्वा धिग्धिग्व्यर्थप्रजल्पक ॥  
मिथ्या प्रजल्पमानेन किमिदं साहसं कृतम् ॥ ॥ ३७ ॥  
यस्मात्त्वया मृषा प्रोक्तं मम पर्यन्तदर्शनम् ॥  
तस्मात्त्वं सर्ववर्णानां पूजार्हो न भविष्यसि ॥ ३८ ॥  
ये च त्वां पूजयिष्यन्ति मानवा मोह संयुताः ॥  
ते कृच्छ्रं परमं प्राप्य नाशं यास्यन्ति कृत्स्नशः ॥ ३९ ॥  
केतक्या च तथा प्रोक्तं यस्मात्तस्मात्सुदुष्टया ॥  
अस्या हि स्पर्शनाल्लोकः श्वपाकत्वं प्रयास्यति ॥ 7.3.34.४० ॥  
एवं शापो तयोर्दत्त्वा देवः प्रोवाच केशवम् ॥  
प्रसन्नवदनो भूत्वा तदा तुष्टो महेश्वरः ॥ ४१ ॥  
॥ भगवानुवाच ॥ ॥  
वासुदेव महाबाहो तुष्टस्तेऽहं महामते॥  
सत्यसम्भाषणादेव वरं वरय सुव्रत ॥४२॥  
॥ श्रीवासुदेव उवाच॥ ॥  
एष एव वरः श्लाघ्यो यत्त्वं तुष्टो महेश्वरः ॥  
न चापुण्यवतां देव त्वं तुष्टिमधिगच्छसि ॥  
अवश्यं यदि मे देयो वरो देवेश्वर त्वया ॥४३॥  
लिङ्गमेतदनन्ताख्यं लघुतां नय मा चिरम्॥  
येन सृष्टिर्भवेल्लोके व्याप्तं विश्वमनेन तु ॥ ४४ ॥  
॥ पुलस्त्य उवाच ॥ ॥  
ततः सङ्क्षिप्य तल्लिङ्गं लघु कृत्वा महेश्वरः ॥  
अब्रवीत्केशवं भूयः शृणु वाक्यमिदं हरे ॥ ४५ ॥  
एतन्मेध्यतमे देशे लिङ्गं स्थापय मे हरे ॥  
पूजय त्वं विधानेन परं श्रेयः प्रपत्स्यसे ॥ ४६ ॥  
मम तेजोविनिर्दग्धः कृष्णत्वं हि यतो गतः ॥  
कृष्ण एव ततो नाम लोके ख्यातिं गमिष्यति ॥ ४७ ॥  
कृष्णकृष्णेति ते नाम प्रातरुत्थाय मानवः ॥  
कीर्तयिष्यति यो भक्त्या स याति परमां गतिम् ॥४८॥  
॥ पुलस्त्य उवाच ॥ ॥  
एवमुक्त्वा तमीशानस्तत्रैवान्तरधीयत ॥  
वासुदेवोऽपि तल्लिङ्गं गृहीत्वाऽर्बुदपर्वते ॥  
निर्झरे स्थापयामास सुपुण्ये विमलोदके ॥ ४९ ॥  
कृष्णतीर्थं ततो जातं नाम्ना हि धरणीतले ॥  
शृणु पार्थिवशार्दूल तत्र स्नातस्य यत्फलम् ॥ 7.3.34.५० ॥  
स्नात्वा कृष्णह्रदे पुण्ये तल्लिङ्गं पश्यते तु यः ॥  
सर्वतीर्थोद्भवं श्रेयः स मर्त्त्यो लभतेऽखिलम् ॥ ५१ ॥  
तथा च सर्वदानानां निष्कामः प्राप्नुयात्फलम् ॥  
सकामोऽपि फलं चेष्टं यद्यपि स्यात्सुदुर्ल्लभम् ॥ ५२ ॥  
तस्मात्सर्वप्रयत्नेन स्नानं तत्र समाचरेत् ॥  
य इच्छेच्छाश्वतं श्रेयो नात्र कार्या विचारणा ॥ ५३ ॥  
एकादश्यां महाराज निराहारो जितेन्द्रियः ॥  
यस्तत्र जागरं कृत्वा लिङ्गस्याग्रे सुभक्तितः ॥ ५४ ॥  
प्रभाते कुरुते श्राद्धं यस्तु श्रद्धासमन्वितः ॥  
पितृन्सन्तारयेत्सर्वान्पूर्वजैः सह धर्मवित् ॥ ५५ ॥  
तिलान्कृष्णान्नरस्तत्र ब्राह्मणेभ्यो ददाति यः ॥  
ब्रह्महत्यादिभिः पापैः स मर्त्त्यो मुच्यते ध्रुवम् ॥ ॥ ५६ ॥  
दर्शनादेव राजेन्द्र कृष्णतीर्थस्य मानवः ॥  
मुच्यते सर्वपापेभ्यो नात्र कार्या विचारणा ॥ ५७ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डे कृष्णतीर्थमाहात्म्यवर्णनन्नाम चतुस्त्रिंशोऽध्यायः ॥ ३४ ॥