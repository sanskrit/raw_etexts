+++
title = "०१०"

+++
॥ ययातिरुवाच ॥ ॥  
केदारं श्रूयते ब्रह्मन्पर्वते च हिमाचले ॥  
गङ्गा तस्माद्विनिष्क्रान्ता प्रविष्टा पूर्वसागरम् ॥ १ ॥  
तथा सरस्वती देवी चूतवृक्षाद्विनिर्गता ॥  
पश्चिमं सागरं प्राप्ता गृहीत्वा वडवानलम्॥ २ ॥  
कथमत्र समायातः केदारश्चात्र कौतुकम्॥  
सर्वं विस्तरतो ब्रूहि विचित्रं मम भूसुर ॥ ३ ॥  
॥ पुलस्त्य उवाच ॥ ॥  
सत्यमेतन्महाराज यन्नोऽत्र परिपृच्छसि ॥  
शृणुष्वावहितो भूत्वा यथा जातं श्रुतं तु वै ॥ ४ ॥  
गङ्गाद्यानि च तीर्थानि केदाराद्या दिवौकसः ॥  
मया सह पुरा देवाः शक्राद्या नृपसत्तमाः ॥ ५ ॥  
ब्रह्माणं प्रति राजेन्द्र गताः सर्वे महर्षयः॥  
सर्वे तत्र कथाश्चक्रुर्धर्म्या नाना पृथक्पृथक् ॥ ६ ॥  
समुदाये च देवानां सर्वतीर्थानि पार्थिव ॥  
क्षेत्राण्युप स्थितान्येव वनान्युपवनानि च ॥ ७ ॥  
ततः कथाप्रसङ्गेन इन्द्रः प्राह चतुर्मुखम् ॥  
कौतुकेन समायुक्तः पप्रच्छ नृपसत्तम ॥ ८ ॥ ॥  
॥ इन्द्र उवाच ॥ ॥  
भगवन्पुण्यमाहात्म्यं श्रोतुमिच्छामि साम्प्रतम् ॥  
प्रमाणं चैव सर्वेषां कृतादीनां पृथग्विधम् ॥ ९ ॥  
॥ ब्रह्मोवाच ॥ ॥  
लक्षं सप्तदश प्रोक्तं युगमानं सुराधिप ॥  
अष्टाविंशतिभिः सार्द्धं सहस्रैः कृतमुच्यते ॥ 7.3.10.१० ॥  
लक्षद्वादशभिः प्रोक्तं युगं त्रेताभिसञ्ज्ञितम् ॥  
षण्णवत्यधिकैश्चैव सहस्रैः परिमाणितम्॥ ११ ॥  
लक्षाण्यष्टौ चतुःषष्टिसहस्रैः परिकीर्तितम् ॥  
ततो वै द्वापरं नाम युगं देवप्रकीर्तितम् ॥ १२ ॥  
लक्षैश्चतुर्भिर्विख्यातो द्वात्रिंशद्भिः कलिस्तथा॥  
सहस्रैश्च सुरश्रेष्ठ युगमानमितीरितम्॥ १३॥  
चतुष्पदः कृते धर्मः शुक्लवर्णो जनार्दनः॥  
न दुर्भिक्षं न च व्याधिस्तस्मिन्भवति वै क्वचित् ॥ १४ ॥  
क्रियते च तदा धर्मो नाकाले मरणं नृणाम् ॥  
लाङ्गलेन विना सस्यं भूरिक्षीराश्च धेनवः ॥ १५ ॥  
कामः क्रोधो भयं लोभो मत्सरश्चाभ्यसूयता ॥  
तस्मिन्युगे सहस्राक्ष न भवन्ति कदाचन ॥ १६ ॥  
ततस्त्रेतायुगे जातस्त्रिपादो धर्म एव च ॥  
चिरायुषो नरास्तस्मिन्रक्तवर्णो जनार्दनः ॥ १७ ॥  
तस्मिन्यज्ञाः प्रवर्त्तन्ते प्राणिनामिष्टदायिनः ॥  
न कामादिप्रवृत्तिश्च तस्मिन्सञ्जायते नृणाम्॥ १८ ॥  
तपसा ब्रह्मचर्येण स्नानैर्दानैः पृथग्विधैः ॥  
तथा यज्ञैर्जपैर्होमैस्तत्र वृत्तिर्भवेन्नृणाम् ॥ १९ ॥  
ततस्तु द्वापरं नाम तृतीयं युग मुच्यते ॥  
द्विपदो धर्मः सञ्जातः पीतवर्णो जनार्द्दनः ॥ 7.3.10.२० ॥  
फलाकाङ्क्षाप्रवृत्तानि जपयज्ञतपांसि च ॥  
सत्यानृतान्वितो लोको द्वापरे सुरसत्तम ॥ २१ ॥  
तत्रान्योन्यं महीपाला युयुधुर्वसुधातले ॥  
सुपूताश्च दिवं यान्ति यज्ञैरिष्ट्वा जनार्दनम् ॥ २२ ॥  
ततः कलियुगं घोरं चतुर्थं तु प्रव र्त्तते ॥  
एकपादो भवेद्धर्मः सन्त्रस्तो नित्यपूजने ॥ २३ ॥  
कृष्णवर्णो भवेद्विष्णुः पापाधिक्यं प्रवर्तते ॥  
माया च मत्सरश्चैव कामः क्रोधस्तथा भयम् ॥ २४ ॥  
अर्थलुब्धास्तथा भूपा लोभमोहशतान्विताः ॥  
अल्पायुषो नरास्तत्र अल्पसस्या च मेदिनी ॥ २५ ॥  
अल्पक्षीरास्तथा गावः सत्यहीना द्विजातयः ॥  
तत्र मायाविनो लोका जैह्व्यौपस्थ्यपरायणाः ॥ २६ ॥  
सत्यहीनास्तथा पापा भविष्यन्ति कलौ युगे ॥  
तत्र षोडशमे वर्षे नराः पलितकुन्तलाः ॥ २७ ॥  
नार्यो द्वादशमे वर्षे भविष्यन्ति सुगर्भिताः ॥  
भविष्यति क्रमाद्वर्णसङ्करश्च सुराधिप ॥ २८ ॥  
एकाकारा भविष्यन्ति सर्ववर्णाश्रमाश्च वै ॥  
नाशं यास्यन्ति यज्ञाश्च कुलधर्मः सनातनः ॥ २९ ॥  
व्यर्थानि तत्र तीर्थानि म्लेच्छस्पृष्टानि सर्वशः ॥  
भविष्यन्ति सुरश्रेष्ठ प्रभावरहितानि च ॥ 7.3.10.३० ॥  
एतच्छ्रुत्वा ततो वाक्यं ब्रह्मणोऽव्यक्तजन्मनः ॥  
तत्र स्थितानि तीर्थानि ब्रह्माणमिदमब्रुवन् ॥ ॥ ३१ ॥  
॥ तीर्थान्यूचुः ॥ ॥  
कथं वयं भविष्यामः सम्प्राप्ते दारुणे कलौ ॥  
स्थानं नो ब्रूहि देवेश स्थातव्यं च सदैव हि ॥ ३२ ॥  
॥ ब्रह्मोवाच ॥ ॥  
अर्बुदः पर्वतश्रेष्ठः कलिस्तत्र न विद्यते ॥  
अतस्तत्र च गन्तव्यं तीर्थैरायतनैः सह ॥ ३३ ॥  
अपि कृत्वा महत्पापमर्बुदं प्रेक्षते तु यः ॥  
कलिदोषविनिर्मुक्तः स यास्यति परां गतिम् ॥३४॥  
॥ पुलस्त्य उवाच ॥ ॥  
एवमुक्त्वा चतुर्वक्त्रो ब्रह्मलोकं गतो नृप ॥  
ततः सर्वाणि तीर्थानि गतानि च कलौ युगे ॥ ३५ ॥  
भूमावर्बुदशैलेन्द्रे संस्थितानि कलेर्भयात् ॥  
गङ्गा सरस्वती चैव यमुना पुष्कराणि च ॥ ३६ ॥  
कुरुक्षेत्रं प्रभासं च ब्रह्मावर्तं तथैव च॥  
तिस्रःकोट्योऽर्द्धकोटिश्च यानि तीर्थानि भूतले ॥ ३७ ॥  
तेषां वासश्च सञ्जातः पर्वतेऽर्बुदसञ्ज्ञिके ॥  
एवं तत्र समापन्ना गङ्गा चैव सरस्वती ॥ ३८ ॥  
तत्र शान्ता नराः सम्यक्परं निर्वाणमाप्नुयुः ॥  
श्राद्धं कृत्वा महाराज स्वर्गे यान्ति च पूर्वजाः ॥ ३९ ॥  
शृणु तत्राभवत्पूर्वं यदाश्चर्यं महामते ॥  
ऋषिर्मङ्कणकोनाम सरस्वत्यास्तटे स्थितः ॥ 7.3.10.४० ॥  
तपस्तेपे सुधर्मात्मा कामक्रोधविवर्जितः ॥  
तस्यैवं वर्तमानस्य क्षुतमासीत्कदाचन ॥ ४१ ॥  
पित्तं प्रपतितं तत्र तच्च रक्तमयं बभौ ॥  
तद्दृष्ट्वाऽतीव हृष्टः स मङ्कणर्षिर्बभूव ह ॥ ४२ ॥  
सिद्धोऽहमिति विज्ञाय ततो नृत्यं चकार सः ॥  
तस्यैवं वर्तमानस्य जगत्स्थावरजङ्गमम् ॥ ४३ ॥  
तत्र सङ्क्षोभमापन्नं सागरा अपि चुक्षुभुः ॥  
गृहकृत्यानि सन्त्यज्य सर्वे विस्मयमा गताः ॥ ४४ ॥  
तस्यैवं नृत्यमानस्य सर्वे लोका नृपोत्तम ॥  
ननृतुः पार्थिवश्रेष्ठ प्रभावात्तस्य सन्मुनेः ॥ ४५ ॥  
ततो देवगणाः सर्वे गत्वा कामनिषूदनम् ॥  
यथाऽयं नृत्यते नैव तथा कुरु महेश्वर ॥४६॥  
अथ ब्राह्मणरूपेण शम्भुनोक्तो द्विजोत्तमः ॥  
त्वया ब्रह्मंस्तपस्तप्तमधुना नृत्यते कथम् ॥ ॥ ४७ ॥  
॥ मङ्कण उवाच ॥ ॥  
किं न पश्यसि हे ब्रह्मन्रक्तं पित्तं च मे स्थितम् ॥  
सञ्जातं सिद्धिमापन्नो रक्तं पित्तं यतो मम ॥ ४८ ॥  
एतस्मात्कारणाद्धर्षाद्द्विज नृत्यं करोम्यहम् ॥  
एवमुक्तस्ततस्तेन देवदेवो महेश्वरः ॥ ४९ ॥  
तर्जन्या ताडयामास स्वाङ्गुष्ठं नृपसत्तम ॥  
ततोङ्गुष्ठाद्विनिष्क्रान्तं भस्म वै बिसपाण्डुरम् ॥ 7.3.10.५० ॥  
ततो मङ्कणकं प्राह पश्य विप्र करान्मम ॥  
शुभ्रं भस्म विनिष्क्रान्तं पश्य मे द्विज कौतुकम् ॥ ५१ ॥ ॥  
॥ पुलस्त्य उवाच ॥ ॥  
तद्दृष्ट्वा विस्मितो विप्रो ज्ञात्वा तं वृषभध्वजम् ॥  
जानुभ्यामवनिं गत्वा वाक्यमेतदुवाच ह ॥५२॥  
॥ मङ्कण उवाच ॥ ॥  
नूनं भवान्महादेवः साक्षाद्दृष्टः प्रसीद मे ॥  
निश्चितं त्वं मया ज्ञात एतन्मे हृदि वर्तते ॥ ५३ ॥  
नान्यस्यायं प्रभावश्च त्वया यो मे प्रदर्शितः ॥  
मां समुद्धर देवेश कृपां कृत्वा महेश्वर ॥ ५४ ॥  
॥ श्रीमहादेव उवाच ॥ ॥  
सम्यग्ज्ञातोऽस्मि विप्रेन्द्र त्वयाऽहं नात्र संशयः ॥  
वरं वरय भद्रं ते नृत्याधिक्यं यतः कृतम् ॥ ५५ ॥  
॥ मङ्कण उवाच ॥ ॥  
येऽत्र स्नानं प्रकुर्वन्ति सरस्वत्यां समाहिताः ॥  
त्वत्प्रसादात्फलं तेषां राजसूयाश्वमेधयोः ॥ ५६ ॥  
॥ श्रीमहादेव उवाच ॥ ॥  
येऽत्र स्नानं करिष्यन्ति सरस्वत्यां समाहिताः ॥  
ते यास्यन्ति परं स्थानं जरामरणवर्जितम् ॥ ५७ ॥  
अत्र गङ्गासरस्वत्योः सङ्गमे लोकविश्रुते ॥  
श्राद्धं कुर्युर्द्विजश्रेष्ठ ते यास्यन्ति परां गतिम् ॥ ५८ ॥  
सुवर्णं येऽत्र दास्यन्ति यथाशक्त्या द्विजोत्तमे ॥  
सर्व पापविनिर्मुक्तास्ते यास्यन्ति परां गतिम् ॥ ५९ ॥  
 इत्युक्त्वान्तर्दधे राजन्देवदेवो महेश्वरः ॥ 7.3.10.६० ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डेऽर्बुदाचले कलियुगपभावात्सर्वतीर्थागमनवर्णनन्नाम दशमोऽध्यायः ॥ १० ॥