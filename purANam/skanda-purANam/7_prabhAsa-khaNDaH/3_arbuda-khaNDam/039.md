+++
title = "०३९"

+++
॥ ययातिरुवाच ॥ ॥  
यत्त्वया कीर्तितं ब्रह्मन्पूर्वं देवैः प्रसादितः ॥  
लिङ्गं संस्थापयामास स्थिररूपो महेश्वरः ॥ १ ॥  
कस्मात्तत्पातितं लिङ्गं वालखिल्यैर्महात्मभिः ॥  
कस्मात्तत्राचलो जातो देवदेवो महेश्वरः ॥ २ ॥  
एतन्मे कौतुकं सर्वं यथावद्वक्तुमर्हसि ॥  
तस्मिन्दृष्टे च किं पुण्यं नराणां तत्र जायते ॥ ३ ॥  
॥ पुलस्त्य उवाच ॥ ॥  
महेश्वरस्य माहात्म्यं शृणु पार्थिवसत्तम ॥  
अत्र ते कीर्तयिष्यामि पूर्ववृत्तं कथान्तरम् ॥ ४ ॥  
यदा पञ्चत्वमापन्ना सती सत्यपराक्रमा ॥  
अपमानेन दक्षस्य यज्ञे न च निमन्त्रिता ॥ ५ ॥  
तदा कामो द्रुतं गृह्य पुष्पचापं तमभ्यगात्॥  
कन्दर्प्पं सहसा दृष्ट्वा सन्धितेषुं सुदुर्जयम् ॥ ६ ॥  
आपतन्तं भयात्तस्य प्रणष्टस्त्रिपुरान्तकः ॥  
स तदा भ्रममाणश्च इतश्चेतश्च पार्थिव ॥ ७ ॥  
वालखिल्याश्रमं प्राप्तः पुण्यं सद्वृक्षशोभितम् ॥  
स तत्र भगवांस्तेषां दारैर्दृष्टः सुरूपवान्॥ ८ ॥  
दिग्वासाः सुप्रियालापस्ततस्ताः काममोहिताः ॥  
 त्यक्त्वा पुत्रगृहाद्यं च सर्वास्तत्पृष्ठसंस्थिताः ॥  
बभूवुश्चानिशं राजन्मां भजस्वेति चाब्रुवन् ॥ ९ ॥  
चक्रुरालिङ्गनं काश्चिच्चुम्बनं च तथापराः ॥  
अन्यास्तस्य हि लिङ्गं तत्स्पृशन्ति च मुहुर्मुहुः ॥ 7.3.39.१० ॥  
स चापि भगवाञ्छम्भुर्निष्कामः परमेश्वरः ॥  
जगद्व्याप्तिं समाश्रित्य सर्वप्राणिषु वर्तते ॥ ११ ॥  
स चापि भगवाच्छम्भुस्तासां सरति प्राङ्मुखः ॥  
भ्रान्तस्तत्राश्रमे तेषां दारान्कामेन पीडयन् ॥ १२ ॥  
अथ ते मुनयो दृष्ट्वा विकृतिं दारसम्भवाम् ॥  
अजानन्तो महादेवं रुष्टास्तस्य महात्मनः ॥ ॥ १३ ॥  
ददुः शापं सुसन्तप्ताः कलत्रार्थे परन्तप ॥  
पततां पततां लिङ्गमेतत्ते पापकृत्तम ॥ १४ ॥  
विडम्बयसि नो दारानजस्रं चास्य दर्शनात् ॥  
ततश्चैवापतल्लिङ्गं तत्क्षणात्तत्पुरद्विषः ॥ १५ ॥  
ब्रह्मवाक्येन राजर्षे चकम्पे वसुधा ततः ॥  
शीर्णानि गिरिशृङ्गाणि चुक्षुभुर्मकरालयाः ॥ ॥ १६ ॥  
ततो देवगणाः सर्वे भयत्रस्ता नराधिप ॥  
अकाले प्रलयं मत्वा त्रैलोक्ये पर्यवस्थितम् ॥ १७ ॥  
तत पितामहं जग्मु स्तस्मै सर्वं न्यवेदयन् ॥  
प्रलयस्येव चिह्नानि दृश्यन्ते परमेश्वर ॥ १८ ॥  
किं निमित्तं सुरश्रेष्ठ न जानीमो वयं प्रभो ॥  
तेषां तद्वचनं श्रुत्वा चिरं ध्यात्वा पितामहः ॥ १९ ॥  
अब्रवीत्पातितं लिङ्गं वालखिल्यैः पिनाकिनः ॥  
तेनैते दारुणोत्पाताः सञ्जाता भयसूचकाः ॥ 7.3.39.२० ॥  
तस्मान्मया समायुक्ताः सर्वे तत्र दिवौकसः ॥  
व्रजन्तु येन तल्लिङ्गं स्थाने संस्थापयेच्छिवः ॥२१॥  
यावन्नो जायते लोके प्रलयोऽ कालसम्भवः ॥  
एवं सम्मन्त्र्य ते सर्वे ततोऽर्बुदमुपाययुः ॥ २२ ॥  
वालखिल्याश्रमे यत्र तल्लिङ्गं निपपात ह ॥  
तुष्टुवुर्विविधैः सूक्तैर्वेदोक्तैर्विनयान्विताः ॥ २३ ॥  
॥ देवा ऊचुः ॥ ॥  
नमस्ते देवदेवेश भक्तानां चाभयङ्कर ॥  
नमस्ते सर्ववासाय सर्वयज्ञमयाय च ॥ २४ ॥  
सर्वेश्वराय देवाय परमज्योतिषे नमः ॥  
नमः स्फुटतर ज्ञानगम्याय वेधसे ॥ २५ ॥  
त्र्यम्बकाय च भीमाय पिनाकवरपाणये ॥  
त्वयि सर्वमिदं प्रोतं सूत्रे मणिगणा इव ॥ २६ ॥  
संसारे विबुधश्रेष्ठ जगत्स्थावरजङ्गमम् ॥  
न तदस्ति त्रिलोकेऽस्मिन्सुसूक्ष्ममपि शङ्कर ॥  
यत्त्वया न प्रभो व्याप्तं सृष्टिसंहारकारणात् ॥ २७ ॥  
पृथिव्यादीनि भूतानि त्वया सृष्टानि कामतः ॥  
यास्यन्ति तानि भूयोऽपि तव काये जगत्पते ॥ २८ ॥  
प्रसीद भगवंस्तस्माल्लिङ्गमेतत्सुरेश्वर ॥  
स्थाने स्थापय भद्रं ते यावन्न स्यात्प्रजाक्षयः ॥ २९ ॥  
॥ श्रीभगवानुवाच ॥ ॥  
निर्विकारस्य मल्लिङ्गं वालखिल्यैः प्रपातितम्॥  
कथं भूयः प्रगृह्णामि यावच्छुद्धिर्न जायते ॥ 7.3.39.३० ॥  
शक्तोऽहं वालखिल्यानां निग्रहं कर्त्तुमञ्जसा ॥  
किन्तु मे ब्राह्मणा मान्याः पूज्याश्च सुरसत्तमाः ॥ ३१ ॥  
अचलं लिङ्गमेतद्धि नोद्धर्त्तुं शक्यते विभो ॥  
एक एवात्र निर्दिष्ट उपायो नापरः स्मृतः ॥ ३२ ॥  
यदि मे त्वं पुरा लिङ्गं पूजयेथाः पितामह ॥  
ततो देवगणाः सर्वे ततो विप्रास्ततोऽपरे ॥ ३३ ॥  
ततो नौ शान्तिमागच्छेज्जगत्स्थावरजङ्गमम् ॥ ३४ ॥  
॥ पुलस्त्य उवाच ॥ ॥  
एवमुक्तः स भगवाञ्छङ्करेण नृपोत्तम ॥  
ततस्तं पूजयामास ब्रह्मा पूर्वं सुभक्तितः ॥ ३५ ॥  
ब्रह्मणोऽनन्तरं विष्णुस्ततः शक्र स्ततोऽपरे ॥  
वालखिल्यादयो विप्रा मन्त्रैश्च शतरुद्रियैः ॥ ३६ ॥  
ततस्ते दारुणोत्पाता उपशान्ताश्च तत्क्षणात् ॥  
अभवत्सुमुखो लोको वृत्तो गन्धवहो मृदुः ॥ ३७ ॥  
अथोवाच महादेवः सर्वांस्तांस्त्रिदशालयान्॥  
वृणुध्वं सुवरं सर्वे मत्तो यन्मनसीप्सितम् ॥ ३८ ॥  
॥ देवा ऊचुः ॥ ॥  
तव लिङ्गस्य संस्पर्शादपि पापकृतो नराः ॥  
स्वर्गं यास्यन्ति देवेश नाशं यास्यति किल्बिषम् ॥  
व्रतदानानि सर्वाणि तीर्थयात्रायुतानि च ॥ ३९ ॥  
तस्माद्वज्रेण देवेन्द्रस्तवैतल्लिङ्गमुत्तमम्॥  
छादयिष्यति सर्वत्र यदि त्वं मन्यसे प्रभो ॥ 7.3.39.४० ॥  
॥ श्रीभगवानुवाच ॥ ॥  
अभिप्रायो ममाप्येष वर्तते हृदि पद्मज ॥  
एवं करोतु देवेन्द्रः सर्वधर्मविवृद्धये ॥ ४१ ॥  
पुलस्त्य उवाच ॥ ॥  
ततः सञ्छादयामास वज्रेण त्रिदशाधिपः ॥  
तल्लिङ्गं सर्वमर्त्यानां यथाऽदृश्यं व्यजायत ॥ ४२ ॥  
अद्यापि वज्रसंस्पर्शात्तत्सान्निध्यं गतो नरः ॥  
आजन्ममरणात्पापान्मुच्यते नात्र संशयः ॥ ॥ ४३ ॥  
माहात्म्यं कीर्तितं यस्मात्तल्लिङ्गे शङ्करेण तु ॥  
वस्त्रेणाच्छादितं चैव शक्रेणैव धरातले ॥ ४४ ॥  
ततःप्रभृति लिङ्गस्य मर्त्त्ये पूजा व्यजायत ॥  
पुरासीच्छङ्करः पूज्यो यथान्ये त्रिदशालयाः ॥ ४५ ॥  
एवमेतत्पुरावृत्तमर्बुदे पर्वतोत्तमे ॥  
लिङ्गस्य पतनात्पूजां यन्मां त्वं परि पृच्छसि ॥ ४६ ॥  
फाल्गुनान्तचतुर्द्दश्यां नैवेद्यं नूतनैर्यवैः ॥  
यो ददात्यचलेशाय स भूयो नेह जायते ॥ ४७ ॥  
ब्राह्मणान्भोजयेद्यस्तु भक्त्या तस्मिन्नवैर्यवैः ॥  
यवसङ्ख्याप्रमाणानि युगानि दिवि मोदते ॥ ४८ ॥  
तत्र दानं प्रशंसन्ति सक्तूनां मुनिसत्तमाः ॥  
नूतनानां महाराज यतः प्रोक्तं पुरारिणा ॥ ४९ ॥  
किं दानैर्विविधैर्दत्तैः किं यज्ञैश्च सुविस्तरैः ॥  
किं तीर्थैर्विविधैहोमैस्तपोभिः किं च कष्टदैः ॥ 7.3.39.५० ॥  
फाल्गुनान्तचतुर्द्दश्यां सुमहेश्वरसन्निधौ ॥  
धर्माण्येतानि सर्वाणि कलां नार्हन्ति षोडशीम्॥ ५१ ॥  
शृणु राजन्पुरा वृत्तं तत्राश्चर्यं यदुत्तमम् ॥  
कश्चित्पापसमाचारः कुष्ठी क्षामतनुर्नरः ॥ ५२ ॥  
भिक्षार्थमागतस्तत्र लोकैरन्यैः समन्वितः ॥  
तेन भिक्षार्जितं तत्र सक्तूनां कुडवं नृप ॥ ५३ ॥  
ततो रोग परिक्लेशाद्भोजनं न चकार सः ॥  
दाघार्दितो जले तस्मिन्स्नातो भक्तिविवर्जितः ॥  
सक्तून्कृत्वोपधाने तान्स च सुप्तो निशागमे ॥ ५४ ॥  
ततो निद्राभिभूतस्य सारमेयो जहार च ॥  
भक्षयामास युक्तोऽन्यैः सारमेयैर्बुभुक्षितः ॥ ५५ ॥  
अथासौ विस्मयाद्राजन्पञ्चत्वं समुपस्थितः ॥  
ततो जातिस्मरो जातो विदर्भाधिपतेर्गृहे ॥ ५६ ॥  
भीमोनाम नृपश्रेष्ठ दमयन्तीपिता हि यः ॥  
तं प्रभावं हि विज्ञाय सक्तूनां तत्र पर्वते ॥ ५७ ॥  
फाल्गुनान्तचतुर्दश्यां वर्षे वर्षे जगाम सः ॥  
कृत्वा चैवोपवासं तु रात्रौ जागरणं तथा ॥ ५८ ॥  
अचलेश्वरसान्निध्ये ददौ सक्तूंस्ततो बहून् ॥  
सहिरण्यान्द्विजेन्द्राणां पशुपक्षिमृगेषु च ॥ ५९ ॥  
अथ ते मुनयः सर्वे गालवप्रमुखा नृप ॥  
पप्रच्छुः कौतुकाविष्टाः सक्तुदानकृते नृपम् ॥ 7.3.39.६० ॥  
॥ ऋषय ऊचुः ॥ ॥  
हस्त्वश्वरथदानानां शक्तिरस्ति तवाद्भुता ॥  
कस्मात्सक्तून्प्रमुक्त्वा त्वं नान्यद्दातुमिहेच्छसि ॥ ६१ ॥  
॥ पुलस्त्य उवाच ॥ ॥  
अथाऽसौ कथयामास पूर्वमेतत्समुद्भवम् ॥  
सक्तुदानस्य माहात्म्यं मुनीनां भावितात्मनाम् ॥ ६२ ॥  
पूर्वं भक्त्या विहीनस्य शुना वै सक्तवो हृताः ॥  
तत्प्रभावादियं प्राप्तिर्मम जाता द्विजोत्तमाः ॥ ६३ ॥  
साम्प्रतं भक्तिद त्तानां किं स्याज्जानामि नो फलम्॥  
एतस्मात्कारणाद्दानं सक्तूनां प्रकरोम्यहम् ॥  
तीर्थेऽस्मिन्भक्तिसंयुक्तः सत्येनात्मानमालभे ॥ ६४ ॥ ॥  
॥ पुलस्त्य उवाच ॥ ॥  
ततस्ते मुनयो हृष्टाः साधुसाध्विति चाब्रुवन्॥  
चक्रुश्चैवात्मशक्त्या ते सक्तूनां दानमुत्तमम् ॥ ६५॥  
एष प्रभावो राजर्षे सक्तुदानस्य कीर्त्तितः ॥  
महेश्वरस्य माहात्म्यं सत्यं चापि प्रकीर्त्तितम् ॥ ६६ ॥  
यश्चैतच्छृणुयाद्भक्त्या कथ्यमानं द्विजाननात् ॥  
अहोरात्र कृतात्पापान्मुच्यते नात्र संशयः ॥ ६७ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डे शिवलिङ्ग महेश्वरमाहात्म्यवर्णनम्पुरःसर सक्तुदानमाहात्म्यवर्णनन्नामैकोनचत्वारिंशोऽध्यायः ॥ ३९ ॥