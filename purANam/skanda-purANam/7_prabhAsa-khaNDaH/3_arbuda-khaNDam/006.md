+++
title = "००६"

+++
॥ पुलस्त्य उवाच ॥ ॥  
ततो गच्छेन्नृपश्रेष्ठ वसिष्ठं तपसां निधिम् ॥  
यं दृष्ट्वा मानवः सम्यक्कृतार्थत्वमवाप्नुयात् ॥ १ ॥  
तत्रास्ति जलसम्पूर्णं कुण्डं पापहरं नृणाम्॥  
तस्मिन्कुण्डे नृपश्रेष्ठ वसिष्ठेन महात्मना ॥ २ ॥  
गोमती च समानीता तपसा नृपसत्तम ॥  
तत्र स्नातो नरः सम्यक्पातकै र्विप्रमुच्यते ॥३॥  
ऋषिधान्येन यस्तत्र श्राद्धं नृप समाचरेत् ॥  
स पितृंस्तारयेत्सर्वान्पक्षयोरुभयोरपि ॥४॥  
अत्र गाथा पुरा गीता नारदेन महात्म ना ॥  
स्नात्वा पुण्योदके तत्र दृष्ट्वा तं मुनिसत्तमम् ॥ ५ ॥  
किं गयाश्राद्धदानेन किमन्यैर्मखविस्तरैः ॥  
वसिष्ठस्याश्रमं प्राप्य यः श्राद्धं कुरुते नरः ॥  
स पितॄंस्तारयेत्सर्वानात्मना नृपसत्तम ॥ ६ ॥  
तत्रैवारुन्धती साध्वी वसिष्ठस्य समीपतः ॥  
पूजनीया विशेषेण सर्वकामप्रदा नृणाम् ॥ ७ ॥  
बाल्ये वयसि यत्पापं वार्द्धके यौवनेऽपि वा ॥  
वसिष्ठदर्शनात्सद्यो नराणां याति सङ्क्षयम् ॥८॥  
दीपं प्रयच्छते यस्तु वसिष्ठाग्रे समाहितः ॥  
सुखसौभाग्यसंयुक्तस्तेजस्वी जायते नरः ॥ ९ ॥  
उपवासपरो यस्तु तत्रैका रजनीं नयेत् ॥  
स याति परमं स्थानं यत्र सप्तर्षयोऽमलाः ॥ 7.3.6.१० ॥  
त्रिरात्रिं कुरुते यस्तु वसिष्ठाग्रे समाहितः ॥  
स याति च महर्लोकं जरामरणवर्जितः ॥ ११ ॥  
यस्तु मासोपवासं च वसिष्ठाग्रे करोति च ॥  
सोऽपि मुक्तिमवाप्नोति न याति स भवार्णवम्॥ १२॥  
श्रावणस्य सिते पक्षे पौर्णमास्यां समाहितः॥  
ऋषिं तर्पयते यस्तु ब्रह्मलोकं स गच्छति॥१३॥  
वसिष्ठस्याग्रतो यस्तु गायत्र्यष्टशतं जपेत्॥  
आजन्ममरणात्पापात्सद्यो मुच्येत मानवः॥ १४॥  
वामदेवं यजेत्तत्र यदि श्रद्धासमन्वितः॥  
अग्निष्टोमफलं राजन्सद्यः प्राप्नोति मानवः ॥ १५ ॥  
तस्मात्सर्वप्रयत्नेन द्रष्टव्योऽसौ महामुनिः ॥  
शुचिभिः श्रद्धया युक्तास्ते यास्यन्ति परं पदम् ॥ १६ ॥  
तस्मात्सर्वात्मना राजन्वामदेवं च पूजयेत्॥ १७ ॥  
इति श्रीस्कान्दे महापुराण एकाशीति साहस्र्यां संहितायां सप्तमे प्रभासखण्डे तृतीयेऽर्बुदखण्डे वसिष्ठाश्रममाहात्म्यवर्णनन्नाम षष्ठोऽध्यायः ॥ ६ ॥