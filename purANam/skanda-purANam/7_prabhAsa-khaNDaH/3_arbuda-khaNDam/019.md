+++
title = "०१९"

+++
॥ पुलस्त्य उवाच ॥ ॥  
ततो गच्छेन्नृपश्रेष्ठ तीर्थं पापप्रणाशनम् ॥  
वाराहस्य हरेरिष्टं सदा वाससुखप्रदम् ॥ १ ॥  
वाराहेणावतारेण पृथ्वी तत्र समुद्धृता ॥  
हरिणोक्ता स्थिरा तिष्ठ न भेतव्यं कदाचन ॥ २ ॥  
अहं चेतो गमिष्यामि वैकुण्ठे च पुनः शुभे ॥  
वरं वरय कल्याणि यद्यदिष्टं सुदुर्लभम् ॥ ३ ॥  
॥ पृथिव्युवाच ॥ ॥  
यदि देयो वरो मह्यं शङ्खचक्रगदाधर ॥  
अनेन वपुषा तिष्ठ ह्यस्मिंस्तीर्थे सदा हरे ॥ ४ ॥  
॥ हरिरुवाच ॥ ॥  
अनेन वपुषा देवि पर्वतेऽर्बुदसञ्ज्ञके ॥  
अहं स्थास्यामि ते वाक्यात्सदा लोक हिते रतः ॥ ५ ॥  
ममाग्रे यो ह्रदः पुण्यः सुनिर्मलजलान्वितः ॥  
माघमासे सिते पक्ष एकादश्यां समाहितः ॥ ६ ॥  
तत्र स्नात्वा नरो भक्त्या मुच्यते ब्रह्महत्यया ॥  
तत्र श्राद्धं करिष्यन्ति मनुष्याः श्रद्धयान्विताः ॥ ७ ॥  
पितॄणां जायते तृप्तिर्यावदाभूतसम्प्लवम् ॥  
तस्मात्सर्वप्रयत्नेन स्नानं तत्र समाचरेत् ॥ ८ ॥  
॥ पुलस्त्य उवाच ॥ ॥  
इत्युक्त्वान्तर्दधे राजन्गोविन्दो गरुडध्वजः ॥  
तस्मिन्दिने नृपश्रेष्ठ स्नात्वा व्रतं समाचरेत् ॥९॥  
तर्पणं पिण्डदानं च यः कुर्याद्भक्तितत्परः ॥  
स याति विष्णुसालोक्यं पूर्वजैः सह पार्थिव ॥ 7.3.19.१० ॥  
तत्र दानं प्रशंसन्ति गत्वा ब्राह्मणसत्तमे ॥  
अस्मिंस्तीर्थे नृपश्रेष्ठ गोदानं च करोति यः ॥ ११ ॥  
रोमसङ्ख्यानि वर्षाणि स्वर्गे तिष्ठति मानवः ॥  
तस्मात्सर्वात्मना राजन्गोदानं च समाचरेत् ॥ १२ ॥  
एकादश्यां विशेषेण कर्त्तव्यं स्नानमुत्तमम् ॥  
दानं कुर्याद्यथाशक्त्या स याति परमां गतिम् ॥ १३ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डे वाराहतीर्थमाहात्म्यवर्णनन्नामैकोनविंशोध्यायः ॥ १९ ॥