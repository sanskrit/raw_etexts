+++
title = "०३१"

+++
॥ पुलस्त्य उवाच ॥ ॥  
रक्तानुबन्धं वै गच्छेत्तीर्थं त्रैलोक्यविश्रुतम् ॥  
यत्र स्नातो नरः सम्यङ्मुच्यते ब्रह्महत्यया ॥ १ ॥  
पुराऽऽसीत्पार्थिवोनाम इन्द्रसेनो महीपतिः ॥  
तस्याऽऽसीत्सुप्रिया भार्या सुनन्दानाम भामिनी ॥  
पतिव्रता पतिप्राणा सदा पत्युः प्रिये स्थिता ॥ २ ॥  
कस्यचित्त्वथ कालस्य स राजा सपरिग्रहः ॥  
परदेशं गतो हन्तुं शत्रुसङ्घं दुरासदम् ॥ ३ ॥  
तं निहत्य धनं भूरि गृहीत्वा प्रस्थितो गृहम् ॥  
ततोऽग्रे प्रेषयामास स दूतं कृत्रिमं नृप ॥ ४ ॥  
सुनन्दां ब्रूहि गत्वा त्वमिन्द्रसेनो हतो रणे ॥  
तदाकारस्ततो लक्ष्यः पातिव्रत्ये ममाज्ञया ॥ ५ ॥  
यदि सा निश्चयं गच्छेन्मरणं प्रति भामिनी ॥  
तदा रक्ष्या प्रयत्नेन वाच्यं हास्यं ममोद्भवम् ॥ ६ ॥  
एवमुक्तो गतो दूतस्तत्क्षणान्नृपसत्तम ॥  
तस्यै निवेददामास यदुक्तं तेन भूभुजा ॥ ७ ॥  
अथ तस्य वचः श्रुत्वा सुनन्दा चारुहासिनी ॥  
गतप्राणा नृपश्रेष्ठ पतिप्राणा महासती ॥ ८ ॥  
यस्मिन्काले मृता सा तु सुनन्दा शीलमण्डना ॥  
तस्मिन्काले नृपः सोऽपि तत्पापेन समाश्रितः ॥ ९ ॥  
अथापश्यद्द्वितीयां स च्छायां गात्रस्य चोपरि ॥  
तथा गुरुतरं कायं सालस्यं समपद्यत ॥ 7.3.31.१० ॥  
तेजोहीनं सुदुर्गन्धि विवर्णं नृपसत्तम ॥  
अथ प्राप्तो गृहं राजा श्रुत्वा भार्यासमुद्भवम् ॥ ११ ॥  
विनाशं दुःखशोकार्तः करुणं पर्यदेवयत्॥  
स ज्ञात्वा पापमात्मानं स्त्रीहत्यासुविदूषितम्॥ १२ ॥  
ब्राह्मणानां समादेशात्तथा यात्रापरोऽभवत् ॥  
कृत्वौर्द्ध्वदैहिकं तस्या लघुमात्र परिग्रहः ॥  
वाराणस्यां गतः पूर्वं तत्र दानं ददौ बहु ॥१३॥  
कपालमोचने तीर्थे सर्वपापप्रणाशने ॥  
त्रिनेत्रो यत्र निर्मुक्तः पुरा वै ब्रह्महत्यया ॥१४॥  
तस्य च्छाया द्वितीया सा न नष्टा तत्र भूपते ॥  
ततः कनखलं प्राप्तः सुपुण्यं शुद्धिदं नृणाम् ॥ १५ ॥  
तथैव पुष्करारण्यं तस्मादमरकण्टकम् ॥  
कुरुक्षेत्रं ततो राजन्प्राप्तोऽसौ नृपसत्तमः ॥ १६ ॥  
प्रभासं सोमतीर्थं च ततस्तु कृमिजाङ्गले ॥  
एकहंसं ततो राजन्पुण्यपारिप्लवं ततः ॥ १७ ॥  
रुद्रकोटिं विरूपाक्षं ततः पञ्चनदं नृप ॥  
एवमादीनि तीर्थानि पुण्यान्यायतनानि च ॥  
परिभ्रमन्महीपाल परिश्रान्तो नराधिपः ॥ १८ ॥  
ततो वर्षसहस्रान्ते सम्प्राप्तोऽर्बुदपर्वते ॥  
तत्रापश्यन्नरपतिस्तीर्थान्यायतनानि च ॥ १९ ॥  
तपस्विसङ्घान्विविधान्ब्राह्मणान्वेदपारगान् ॥  
ददौ दानानि बहुशो ब्राह्मणेभ्यो यदृच्छया ॥ 7.3.31.२० ॥  
प्राप्तो रक्तानुबन्धं च तीर्थं तत्रैव पर्वते ॥  
तत्र स्नातो विनिष्क्रान्तो यावत्पश्यति भूमिपः ॥ २१ ॥  
तावन्न दृश्यते च्छाया द्वितीया स्त्रीवधोद्भवा ॥  
लघुत्वं सर्वगात्राणि सम्प्राप्तानि महीपते ॥ २२ ॥  
विगन्धता प्रणष्टा च तेजोवृद्धिः पराभवत् ॥  
ततो हृष्टमना भूत्वा दत्त्वा दानानि भूरिशः ॥  
स्तूयमानश्चतुर्दिक्षु बन्दिभिः प्रस्थितो गृहम् ॥ २३ ॥  
ततो रक्तानुबन्धस्य सोमातिक्रमणं नृप ॥  
यावत्करोति राजेन्द्र तावदस्य पुनस्तथा ॥२४॥  
सा च्छाया दृश्यते देहे द्वितीया नृपसत्तम ॥  
स एव गन्धो गात्रेषु तेजोहानिश्च सा नृप ॥ २५ ॥  
ततो दुःखाभिसन्तप्तो गतस्तत्रैव तत्क्षणात् ॥  
रक्तबन्धमनुप्राप्तो विपाप्मा सोऽभवत्पुनः ॥ २६ ॥  
स ज्ञात्वा तीर्थमाहात्म्यं परं पार्थिवसत्तमः ॥  
तत्र दारूणि चाहृत्य चितां कृत्वा ततो नृप ॥  
दानं दत्त्वा द्विजाग्रेभ्यः प्रविष्टो हव्यवाहनम् ॥ २७ ॥  
ततो विमानमारुह्य परित्यज्य कलेवरम् ॥  
दिव्यमाल्याम्बरधरः शिवलोकमुपागमत् ॥ २८ ॥  
शिवलोकमनुप्राप्ते तस्मिन्पार्थिवसत्तमे ॥  
देवर्षयस्तदा वाक्यमिदमाहुः सुविस्मयात् ॥ २९ ॥  
तीर्थेभ्यस्तु परं तीर्थमिदं वै पावनं परम् ॥  
इन्द्रसेनो ह्यतः पापात्तीर्थसङ्गाद्व्यमुच्यत ॥ 7.3.31.३० ॥  
ततः प्रभृति तत्तीर्थं ख्यातं च धरणीतले ॥  
रक्तानां प्राणिनां यस्मादनुबन्धं करोति यत् ॥ ३१ ॥  
रक्तानुबन्धमित्येव तस्मात्तत्कीर्त्त्यते क्षितौ ॥  
तत्र सन्तर्प्य वै देवान्यः श्राद्धं कुरुते नृप ॥ ३२ ॥  
तत्र सङ्क्रमणे भानोर्यः स्नानं कुरुते नरः ॥  
श्रद्धया परया युक्तो मुच्यते ब्रह्महत्यया ॥ ३३ ॥  
पितृक्षेत्रे गयायां च श्राद्धं यः कुरुते नरः ॥  
गयाश्राद्धसमं प्राहुः फलं तस्य महर्षयः ॥ ३४ ॥  
चन्द्रसूर्योपरागे वा गोदानं नृपसत्तम ॥  
यः करोति नरस्तत्र स कुलान्सप्त तारयेत् ॥ ३५ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डे रक्तानुबन्धमाहात्म्यवर्णनन्नामैकत्रिंशोऽध्यायः ॥ ॥ ३१ ॥