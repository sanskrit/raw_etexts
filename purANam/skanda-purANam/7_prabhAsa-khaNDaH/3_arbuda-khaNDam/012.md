+++
title = "०१२"

+++
॥ पुलस्त्य उवाच ॥ ॥  
ततो गच्छेन्नृपश्रेष्ठ रूपतीर्थमनुत्तमम् ॥  
सर्वपापहरं नॄणां रूपसौभण्यदायकम्॥ १ ॥  
तत्र पूर्वं वपुर्नाम्ना लोके ख्याता वराप्सराः ॥  
सिद्धिं गता महाराज यथा पूर्वं निगद्यते ॥ २ ॥  
पुराऽऽसीत्काचिदाभीरी विरूपा विकृतानना ॥  
लम्बोदरी च कुग्रीवा स्थूलदन्तशिरोरुहा ॥ ३ ॥  
एकदा फलमादातुं भ्रममाणाऽर्बुदाचले ॥  
माघशुक्लतृतीयायां पतिता गिरिनिर्झरे ॥ ४ ॥  
दिव्यमाल्याम्बरधरा दिव्यैरङ्गैः समन्विता ॥  
पद्मनेत्रा सुकेशान्ता सर्वलक्षणलक्षिता ॥ ५ ॥  
सा सञ्जाता महाराज तीर्थस्यास्य प्रभावतः ॥  
एतस्मिन्नेव काले तु शक्रस्तत्र समागतः ॥ ६ ॥  
क्रीडार्थं पर्वतश्रेष्ठे तां ददर्श शुभेक्षणाम् ॥  
ततः कामशरैर्विद्धस्तामुवाच सुमध्यमाम् ॥ ७ ॥  
॥ इन्द्र उवाच ॥ ॥  
का त्वं वद वरारोहे किमर्थं त्वमिहागता ॥  
देवी वा नागकन्या वा सिद्धा विद्याधरी तु वा ॥ ८ ॥  
मनो मेऽपहृतं सुभ्रूस्त्वया च पद्मनेत्रया ॥  
शक्रोऽहं सर्वदेवेशो भज मां चारुहासिनि ॥ ९ ॥  
॥ नार्युवाच ॥ ॥  
आभीरी त्रिदशाधीश तथाहं बहुभर्तृका ॥  
फलार्थं तु समायाता पतिता गिरिनिर्झरे ॥ 7.3.12.१० ॥  
स्नात्वा रूपमिदं प्राप्ता सुरूपं च शुभं मया ॥  
दुर्ल्लभस्त्वं हि देवानां किं पुनर्मर्त्यजन्मनाम् ॥ ११ ॥  
वशगास्ते सुराः सर्वे मयि किं क्रियते स्पृहा ॥  
भज मां त्रिदशाधीश यथाकामं सुराधिप ॥ १२ ॥  
॥ पुलस्त्य उवाच ॥ ॥  
एवमुक्तस्तया शक्रः कामयामास तां तदा ॥  
निवृत्तमदनो भूत्वा तामुवाच सुमध्यमाम् ॥ १३ ॥  
॥ इन्द्र उवाच ॥ ॥  
वरं वरय कल्याणि यत्ते मनसि वर्त्तते ॥  
विनयात्तव तुष्टोऽहं दास्यामि वरमुत्तमम् ॥ १४ ॥  
॥ नार्युवाच ॥ ॥  
माघशुक्लतृतीयायां नरो वा वनिता तथा ॥  
स्नानं यः कुरुते भक्त्या प्रीताः स्युः सर्वदेवताः ॥ १५ ॥  
सुरूपं जायतां तेषां दुर्ल्लभं त्रिदशैरपि ॥  
मां नय त्वं सहस्राक्ष सुरावासं सुराधिप ॥१६॥  
॥ पुलस्त्य उवाच ॥ ॥  
एवमस्त्विति तामुक्त्वा गृहीत्वा तां सुराधिपः ॥  
विमाने च तया सार्द्धं जगाम त्रिदिवं प्रति ॥ १७ ॥  
वपुः प्राप्तं तया यस्मात्तस्मात्पा र्थिवसत्तम ॥  
नाम्ना वपुरिति ख्याता सा बभूव वराप्सराः ॥ १८ ॥  
माघशुक्लतृतीयायां देवास्तस्मिञ्जलाशये ॥  
स्नानं सर्वे प्रकुर्वन्ति प्रभाते भक्तिसंयुताः ॥१९॥  
तत्रान्या देवकन्याश्च सिद्धयक्षाङ्गनास्तथा ॥  
यस्तत्र कुरुते स्नानं तस्मिन्काले नराधिप ॥7.3.12.२०॥  
रूपं च लभते तादृग्यादृग्लब्धं तया पुरा ॥  
सर्वे तत्र भविष्यन्ति सिद्धविद्याधरोरगाः ॥ २१ ॥  
तस्यैव पूर्वदिग्भागे बिलमस्ति सुशोभनम् ॥  
यत्रागत्य प्रकुर्वन्ति स्नानं पातालकन्यकाः। ॥२२॥  
तत्र स्नात्वा गृहीत्वापो बिले तस्मिन्व्रजन्ति ताः ॥  
तत्र वैनायके पीठे महत्पाषाणजं जलम्॥२३॥  
तेनोदकेन संयुक्तः सिद्धो भवति मानवः ॥  
गृहीत्वा तज्जलं यस्तु यत्र यत्राभिगच्छति ॥ २४ ॥  
स्वर्गे वा भूतले वापि न केनापि प्रधृष्यते ॥  
तत्रास्ति विवरद्वारे तिलकोनाम पादपः ॥ २५ ॥  
तस्य पुष्पैः फलैश्चैव सर्वं कार्यं प्रसिद्ध्यति ॥  
भक्षणाद्धारणाद्वापि सिद्धो भवति मानवः ॥२६॥  
तस्मिन्बिले तु पाषाणाः समन्ताच्छङ्खसन्निभाः ॥  
तेनोदकेन संस्पृष्टा भवन्ति च हिरण्मयाः ॥ २७ ॥  
वन्ध्या नारी जलं तत्र या पिबेत्तिलकान्वितम् ॥  
अपि वर्षशताब्दा च सद्यो गर्भवती भवेत्॥ ॥ २८ ॥  
व्याधिग्रस्तोऽपि यो मर्त्त्यः स्नानं तत्र समाचरेत् ॥  
नीरोगो जायते सद्यो ग्रहग्रस्तो विमुच्यते ॥ २९ ॥  
भूतप्रेतपिशाचानां दोषः सद्यः प्रणश्यति ॥  
तेनोदकेन संस्पृष्टे सर्वं नश्यति दुष्कृतम् ॥ 7.3.12.३० ॥  
अपि कीटपतङ्गा ये पिशाचाः पक्षिणो मृगाः ॥  
तेनोदकेन ये स्पृष्टाः सद्यो यास्यन्ति सद्गतिम् ॥ ३१ ॥  
॥ ययातिरुवाच ॥ ॥  
अप्यद्भुतमिदं ब्रह्मन्माहात्म्यं भवता मम ॥  
कथितं रूपतीर्थस्य न भूतं न भविष्यति ॥ ॥ ३२ ॥  
किमत्र कारणं ब्रह्मन्सर्वेभ्योऽप्यधिकं स्मृतम् ॥  
सर्वं विस्तरतो ब्रूहि परं कौतूहलं हि मे ॥ ३३ ॥  
॥ पुलस्त्य उवाच ॥ ॥  
तत्र पूर्वं तपस्तप्तमदित्या नृपसत्तम ॥  
इन्द्रे राज्यपरिभ्रष्टे बलौ त्रैलोक्यनायके ॥  
अवतीर्णश्चतुर्बाहुरदित्यां नृपसत्तम ॥ ३४ ॥  
तस्मिञ्जाते महाविष्णावदित्या चासुरान्तके ॥  
गुप्तया विवरद्वारे भयाद्दानवसम्भवात् ॥ ३५ ॥  
जातमात्रो हरिस्तस्मिन्स्थापितो निर्झरे तया ॥  
तस्मात्पवित्रतां प्राप्तं तीर्थं नॄणामभीष्टदम् ॥ ३६ ॥  
न चान्यत्कारणं राजन्सत्यमेतन्मयोदितम् ॥  
माघशुक्लतृतीयायां तत्र जातस्त्रिविक्रमः ॥ ३७ ॥  
तिलकः सर्व वृक्षाग्र्यः पुत्रवत्परिपालितः ॥  
अदित्या सेवितो नित्यं स्वहस्तेन जलैः शुभैः ॥ ३८ ॥  
एतत्ते सर्वमाख्यातं तीर्थमाहात्म्यमुत्तमम् ॥  
तस्मात्सर्वप्रयत्नेन स्नानं तत्र समाचरेत् ॥  
सर्वकामप्रदं नॄणामिह लोके परत्र च ॥ ३९ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डे रूपतीर्थमाहात्म्यवर्णनन्नाम द्वादशोऽध्यायः ॥ १२ ॥