+++
title = "०६०"

+++
॥ पुलस्त्य उवाच ॥ ॥  
ततो गच्छेन्नृपश्रेष्ठ जम्बूतीर्थमनुत्तमम् ॥  
तत्र स्नातो नरः सम्यगिष्टं फलमवाप्नुयात्। ॥  
जम्बूद्वीपसमुत्थानां तीर्थानां नृपसत्तम ॥ १ ॥  
आसीत्पुरा निमिर्नाम क्षत्रियः सूर्यवंशजः ॥  
वयसः परिणामे स पर्वतं चार्बुदं गतः ॥ २ ॥  
प्रायोपवेशनं कृत्वा स्थितस्तत्र समाहितः ॥  
अथाजग्मुर्मुनिगणास्तस्य पार्श्वे सहस्रशः ॥ ३ ॥  
चक्रुर्धर्मकथां पुण्यां राजर्षीणां महात्मनाम् ॥  
देवर्षीणां पुराणानां तथान्येषां महात्मनाम् ॥ ४ ॥  
ततः कश्चित्कथान्ते च लोमशो नाम सन्मुनिः ॥  
कीर्त्तयामास माहात्म्यं सर्वतीर्थसमुद्भवम् ॥ ५ ॥  
तच्छ्रुत्वा पार्थिवो राजन्निमिः परमदुर्मनाः ॥  
बभूव न कृतं पूर्वं यतस्तीर्थावगाहनम् ॥ ६ ॥  
ततः प्रोवाच तं विप्रमस्त्युपायो द्विजोत्तम ॥  
कश्चिद्येन च सर्वेषां तीर्थानां लभ्यते फलम् ॥ ७ ॥ ॥  
॥ लोमश उवाच ॥ ॥  
दया मे नृप सञ्जाता त्वां दृष्ट्वा दुःखितं भृशम् ॥  
तीर्थयात्राकृते यस्मात्करिष्येऽहं तव प्रियम् ॥ ८ ॥  
अत्रैव चानयिष्यामि जम्बूद्वीपोद्भवानि च ॥  
सर्वतीर्थानि राजेन्द्र मन्त्रशक्त्या न संशयः ॥ ९ ॥  
स्नानं कुरु महाराज ह्येकीभूतेषु तत्र च ॥  
अस्मिञ्जलाशये पुण्ये सत्यमेतद्ब्रवीम्यहम् ॥ 7.3.60.१० ॥  
एवमुक्त्वा स विप्रर्षिर्ध्यानं चक्रे समाहितः ॥  
ततस्तीर्थानि सर्वाणि तत्रायातानि तत्क्षणात् ॥ ११ ॥  
प्रत्ययार्थं च राजर्षे जम्बूवृक्षो व्यजायत ॥  
तत्र स्नानं नृपश्चक्रे सर्वतीर्थमये ध्रुवे ॥ १२ ॥  
सदेहश्च गतः स्वर्गे तीर्थस्नानादनन्तरम् ॥  
ततः प्रभृति तत्तीर्थं जम्बूतीर्थमनुस्मृतम् ॥ १३ ॥  
कन्यागते रवौ तत्र यः श्राद्धं कुरुते नरः ॥  
गयाशीर्षसमं तस्य पुण्यमाहुर्महर्षयः ॥ १४ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डे जम्बूतीर्थप्रभाववर्णनन्नाम षष्टितमोऽध्यायः ॥ ६० ॥