+++
title = "०१३"

+++
॥ पुलस्त्य उवाच ॥ ॥  
ततो गच्छेन्नृपश्रेष्ठ तीर्थं त्रैलोक्यविश्रुतम् ॥  
अम्बरीषस्य राजर्षेरैशान्यां पापनाशनम् ॥ १ ॥  
यत्र स्वयं हृषीकेशः काले च कलिसञ्ज्ञके ॥  
तस्य वाक्यादृतस्तीर्थे स्वयं हि परितिष्ठति ॥ २ ॥  
पुरासीत्पृथिवीपालो ह्यम्बरीषो युगे कृते ॥  
हरिमाराधयामास तपस्तेपे सुदुष्करम् ॥ ३ ॥  
तस्मिंस्तीर्थे स राजेन्द्रो मितभक्षो जितेन्द्रियः ॥  
सहस्रमेकं वर्षाणां तत आसीत्फलाशनः ॥ ४ ॥  
सहस्रे द्वे ततो राजञ्छीर्णपर्णाशनोऽभवत्॥  
सहस्रे द्वे ततो भूयो जलाहारो बभूव ह ॥ ५ ॥  
सहस्रत्रितयं राजन्वायुभक्षो बभूव ह ॥  
चिन्तयन्पुण्डरीकाक्षं मानसे श्रद्धयान्वितः ॥ ६ ॥  
दश वर्षसहस्रान्ते ततश्च नृपसत्तम ॥  
तुतोष भगवान्विष्णुस्तस्यासौ दर्शनं ददौ ॥ ७ ॥  
कृत्वा देवपते रूपमारुह्यैरावतं गजम् ॥  
अब्रवीद्वरदोऽस्मीति अम्बरीषं नराधिपम् ॥ ८ ॥  
॥ इन्द्र उवाच ॥ ॥  
वरं वरय भद्रं ते राजन्यन्मनसीप्सितम् ॥  
त्वां दृष्ट्वा भक्तिसंयुक्तमागतोऽहमसंशयम् ॥ ९ ॥ ॥  
॥ अम्बरीष उवाच ॥ ॥  
मुक्तिं दातुमशक्तोसि त्वं च वृत्रनिषूदन ॥  
तव प्रसादाद्देवेश त्रैलोक्यं मम वर्त्तते ॥  
स्वागतं गच्छ देवेश न वरो रोचते मम ॥ 7.3.13.१० ॥  
सर्वथा दास्यते मह्यं वरं तुष्टश्चतुर्भुजः ॥  
तदाहं प्रतिगृह्णामि गच्छ देव नमोस्तु ते ॥ ११ ॥  
॥ इन्द्र उवाच ॥ ॥  
वरं वरय राजर्षे यत्ते मनसि वर्त्तते ॥  
ब्रह्मविष्णुत्रिनेत्राणामहमीशो नृपोतम ॥ १२ ॥  
अन्येषां चैव देवानां त्रैलोक्यस्याप्यहं विभुः ॥  
वरं वरय तस्मात्त्वं प्रसादान्मे सुदुर्ल्लभम् ॥ १३ ॥  
प्रसन्ने मयि राजेन्द्र प्रसन्नाः सर्वदेवताः ॥  
कुरु मे वचनं राजन्गृह्यतां वरमुत्तमम् ॥ १४ ॥  
॥ अम्बरीष उवाच ॥ ॥  
राजा त्वं सर्वदेवानां त्रैलोक्यस्य तथेश्वरः ॥  
सप्तद्वीपवती राजा अहं वृत्रनिषूदन ॥ १५ ॥  
हषीकेशस्य सद्भक्तं विद्धि मां तात निश्चयम् ॥  
आगतश्च हृषीकेशो वरं दास्यत्यसंशयम् ॥ १६ ॥  
॥ इन्द्र उवाच ॥ ॥  
ददतो मम भूपाल न गृह्णासि वरं यदि ॥  
वज्रं त्वां प्रेरयिष्यामि वधाय कृतनिश्चयः ॥ १७ ॥  
एवमुक्त्वा सहस्राक्षः सृक्किणी परिलेलिहन् ॥  
कुलिशं भ्रामयामास गृहीत्वा दक्षिणे करे ॥ १८ ॥  
तस्येवं भ्राम्यमाणस्य महोत्पाता बभूविरे ॥  
ततः पर्वतशृङ्गाणि विशीर्णानि समन्ततः ॥ १९ ॥  
आवृतं गगन मेघैर्विधुन्वानैर्महीं तदा ॥  
न किञ्चिद्दृश्यते तत्र सर्वं सन्तमसावृतम् ॥ 7.3.13.२० ॥  
एतस्मिन्नेव काले तु स राजा हरिवत्सलः ॥  
निमील्य लोचने स्वीये समाधिस्थो बभूव ह ॥ २१ ॥  
ततस्तुष्टो जगन्नाथ साक्षात्प्रत्यक्षतां गतः ॥  
ऐरावतः स गरुडस्तत्क्षणात्समजायत ॥ २२ ॥  
तमुवाच हृषीकेशो मेघगम्भीरया गिरा ॥  
ध्यानस्थितं नृपश्रेष्ठं शङ्ख चक्रगदाधरः ॥ २३ ॥ ॥  
श्रीभगवानुवाच ॥ ॥  
परितुष्टोऽस्मि ते वत्सानन्यभक्त जनेश्वर ॥  
वरं वरय भद्रं ते यद्यपि स्यात्सुदुर्लभम् ॥ २४ ॥ ॥  
॥ अम्बरीष उवाच ॥ ॥  
यदि प्रसन्नो भगवन्यदि देयो वरो मम ॥  
संसाराब्धेस्तारणाय वरदो भव मे हरे ॥ २५ ॥  
॥ पुलस्त्य उवाच ॥ ॥  
अथाह भगवान्विष्णुरम्बरीषं जनाधिपम् ॥  
ज्ञानयोगं सुविस्तीर्णं संसारक्षयकारणम् ॥ २६ ॥  
यस्मिञ्जाते नरः सद्यः संसारान्मुच्यते नृप ॥  
श्रुत्वा स नृपतिः सम्यक्प्रणम्योवाच केशवम् ॥ २७ ॥  
॥ अम्बरीष उवाच ॥ ॥  
भगवन्यस्त्वया प्रोक्तो योगोऽयं मम विस्तरात् ॥  
दुर्ज्ञेयः स नृणां देव विशेषाच्च कलौ युगे ॥ २८ ॥  
अपि चेत्सुप्रसन्नोऽसि क्रियायोगं ब्रवीहि मे ॥  
लोकानां तारणार्थाय शङ्खचक्रगदाधर ॥ २९ ॥  
॥ पुलस्त्य उवाच ॥ ॥  
ततस्तस्मै नरेन्द्राय क्रियायोगं जनार्द्दनः ॥  
यथायोग्यं नृपश्रेष्ठ कथयामास केशवः ॥ 7.3.13.३० ॥  
तं श्रुत्वा तुष्टहृदयोंऽबरीषो वाक्यमब्रवीत् ॥ ३१ ॥  
॥ अम्बरीष उवाच ॥ ॥  
यदि तुष्टोऽसि भगवन्रूपेणानेन माधव ॥  
ममाश्रमे त्वं देवेश सदा सन्निहितो भव ॥ ३२ ॥  
यतस्त्वत्प्रतिमामेकामर्चयामि विधानतः ॥  
पूजयिष्यन्ति लोकास्त्वां शङ्खचक्रगदाधरम् ॥ ३३ ॥  
॥ पुलस्त्य उवाच ॥ ॥  
तथोक्तो माधवेनासौ चकार हरिमन्दिरम् ॥  
प्रतिमां पूजयामास गन्धपुष्पानुलेपनैः ॥ ३४ ॥  
ततः कालेन महता भगवान्विष्णुमन्दिरे ॥  
तेनैव वपुषा प्राप्तः सपुत्रः सहबान्धवः ॥ ३५ ॥  
अद्यापि भगवान्विष्णुः सत्यवाक्येन भूपतेः ॥  
सदा सन्निहितो विष्णुस्तस्मिन्नवसरे कलौ ॥ ३६ ॥  
तदारभ्य महाराज क्रियायोगो धरातले ॥  
प्रवृत्तः प्रतिमाकारः काले च कलिसञ्ज्ञके ॥ ३७ ॥  
यस्तं पूजयते भक्त्या हृषीकेशे नृपार्बुदे ॥  
स याति विष्णुसालोक्यं प्रसादाच्च हरेर्नृप ॥ ३८ ॥  
एकादश्यां महाराज जागरं यः सदा नृप ॥  
करिष्यति निराहारो हृषीकेशाग्रतः स्थितः ॥  
स यास्यति परं स्थानं दुर्ल्लभं त्रिदशैरपि ॥ ॥ ३९ ॥  
यत्पुण्यं कपिलादाने कार्तिक्यां ज्येष्ठपुष्करे ॥  
तत्फलं लभते मर्त्त्यो हृषीकेशस्य दर्शनात् ॥ 7.3.13.४० ॥  
शुक्ले वा यदि वा कृष्णे सम्प्राप्ते हरिवासरे ॥  
यः पश्यति हृषीकेशमश्वमेधफलं लभेत् ॥ ४१ ॥  
तस्मात्सर्वप्रयत्नेन पूजयेत्तु विधानतः ॥  
यस्तत्र चतुरो मासन्सम्यग्व्रतपरायणः ॥  
अभ्यर्चयेद्धृषीकेशं न स भूयोऽभिजायते ॥ ४२ ॥  
एकः सर्वाणि तीर्थानि करोति नृपसत्तम ॥  
पश्यत्यन्यो हृषीकेशं चातुर्मास्यं समाहितः ॥ ॥ ४३ ॥  
 एको दानानि सर्वाणि ब्राह्मणेभ्यः प्रयच्छति ॥  
पश्यत्यन्यो हृषीकेशं चातुर्मास्यं समाहितः ॥ ४४ ॥  
एकः कन्यासहस्रं तु प्रदद्याच्च यथाविधि ॥  
पश्यत्यन्यो हृषीकेशं चातुर्मास्यं समाहितः ॥ ४५ ॥  
सूर्यग्रहे कुरुक्षेत्रे दद्याद्दानमनुत्तमम् ॥  
पश्यत्यन्यो हृषीकेशं चातुर्मास्यं समाहितः ॥ ४६ ॥  
अग्निष्टोमादिभिर्यज्ञैर्यजत्येकः सदक्षिणैः॥  
पश्यत्यन्यो हृषीकेशं चातुर्मास्यं समाहितः ॥ ४७ ॥  
एको हिमालयं गत्वा त्यजति स्व कलेवरम् ॥  
पश्यत्यन्यो हषीकेशं चातुर्मास्यं समाहितः ॥।४८॥।  
एकस्तु भृगुपातेन त्यजेद्देहं सुतीर्थके ॥  
पश्यत्यन्यो हृषीकेशं चातुर्मास्यं समाहितः ॥ ४९ ॥  
एकः प्रायोपवेशेन प्राणांस्त्यजति मानवः ॥  
पश्यत्यन्यो हृषीकेशं चातुर्मास्यं समाहितः ॥ 7.3.13.५० ॥  
ब्रह्मज्ञानं वदत्येकः श्रुत्वा ज्ञानवि शारदः ॥  
पश्यत्यन्यो हृषीकेशं चातुर्मास्यं समाहितः ॥ ५१ ॥  
गयाश्राद्धं करोत्येकः पितृपक्षे नृपोत्तम ॥  
पश्यत्यन्यो हृषीकेशं चातुर्मास्यं समाहितः ॥ ५२ ॥  
चान्द्रायणसहस्रं च करोत्येकः समाहितः ॥  
पश्यत्यन्यो हृषीकेशं चातुमास्यं समाहितः ॥ ५३ ॥  
व्रतं तपः सहस्राब्दमेकः सम्यक्चरेन्नरः ॥  
पश्यत्यन्यो हृषीकेशं चातुर्मास्यं समाहितः ॥ ५४ ॥  
एकस्तु चतुरो वेदान्सम्यक्पठति ब्राह्मणः ॥  
पश्यत्यन्यो हृषीकेशं चातुर्मास्यं समाहितः ॥ ५५ ॥  
बहुना किमिहोक्तेन शृणु सङ्क्षेपतो नृप ॥  
एकतस्तु भवेत्सर्वमेकतो हरिदर्शनम् ॥ ५६ ॥  
तस्मात्सर्वप्रयत्नेन स्थातव्यं हरिसन्निधौ ॥  
अम्बरीषस्य राजर्षेः स्थानके पापनाशने ॥ ५७ ॥  
एकतस्तु हृषीकेश एकतः कर्णिकेश्वरः ॥  
तयोर्मर्त्या मृता ये च मानवा नृपसत्तम ॥ ५८ ॥  
अपि कृत्वा महत्पापं गच्छन्ति हरिसन्निधौ ॥  
हृषीकेशं समालोक्य सद्यो मुक्तिमवाप्नुयात् ॥ ५९ ॥  
पुष्पमेकं हृषीकेशे यश्चारोपयते नृप ॥  
सुखसौभाग्यसंयुक्त इह लोके परत्र च ॥ 7.3.13.६० ॥  
हृषीकेशस्य यो भक्त्या करिष्यत्यनुलेपनम् ॥  
स यास्यति परं स्थानं जरामरणवर्जितम् ॥ ६१ ॥  
सम्मार्जनं च तस्याग्रे यः करोति समाहितः ॥  
यावत्यो रेणवस्तत्र तावद्वर्षशतानि सः ॥  
मोदते विष्णुलोकस्थो नात्र कार्या विचारणा ॥ ६२ ॥  
कार्तिके शुक्लपक्षे च एकादश्यां नृपोत्तम ॥  
दीपमारोपयेद्यश्च हृषीकेशाग्रतो नृप ॥ ६३ ॥  
यथायथा प्रकाशेत पापं जन्मान्तरार्जितम् ॥  
तथातथा व्रजेन्नाशं तस्य कायादशेषतः ॥ ६४ ॥  
पञ्चामृतेन यः पूजां हृषीकेशे करिष्यति ॥  
दध्ना क्षीरेण वा यस्तु न स भूयोऽभिजायते ॥ ६५ ॥  
तस्मात्सर्वप्रयत्नेन हृषीकेशं समर्चयेत् ॥  
संसारबन्धतो राजन्मुक्तिमाप्नोति मानवः ॥ ६६ ॥  
हृषीकेशे विशेषेण कर्त्तव्यं पूजनं सदा ॥ ६७ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे तृतीयेऽर्बुदखण्डे हृषीकेशमाहात्म्य वर्णनन्नाम त्रयोदशोऽध्यायः ॥ १३ ॥