+++
title = "००६"

+++
॥ ईश्वर उवाच ॥ ॥  
अधुना सम्प्रवक्ष्यामि मङ्गलात्पश्चिमे व्रजेत् ॥  
तत्र सिद्धेश्वरं पश्येत्सर्वसिद्धिप्रदायकम् ॥ १ ॥  
तत्रैव चक्रतीर्थं तु तीर्थकोटिफलप्रदम् ॥  
लोकेश्वरं स्वयम्भूतं पूर्वमिन्द्रेश्वरेति च ॥ २ ॥  
दृष्ट्वा तं विधिवद्देवि ततो यक्षवनं व्रजेत् ॥  
मङ्गलात्पश्चिमे भागे यत्र देवी स्वयं स्थिता ॥ ३ ॥  
यक्षेश्वरी महाभागा वाञ्छितार्थप्रदायिनी ॥  
तां सम्पूज्य विधानेन ततो वस्त्रापथं पुनः ॥ ४ ॥  
गिरिं रैवतकं गत्वा कुर्याद्यात्राविधानतः ॥  
मृगीकुण्डादितीर्थानि सन्ति तत्रैव कोटिशः ॥ ५ ॥  
यद्भुक्तिशिखरे देवि सीमालिङ्गं हि तत्स्मृतम् ॥  
दशकोटिस्तु तीर्थानि तत्र सन्ति वरान ने ॥ ६ ॥  
यत्र वै यादवाः सिद्धाः कलौ ये बुद्धिरूपिणः ॥  
शतसहस्रार्बुदं च लिङ्गं तत्रैव तिष्ठति ॥ ७ ॥  
गजेन्द्रस्य पदं तत्र तत्रैव रसकूपिकाः ॥  
सप्त कुण्डानि तत्रैव रैवते पर्वतोत्तमे ॥ ८ ॥  
अम्बिका च स्थिता देवी प्रद्युम्नः साम्ब एव च ॥  
लिङ्गाकारे पर्वते तु तत्र तीर्थानि कोटिशः ॥ ९ ॥  
मृगीकुण्डं च तत्रैव कालमेघस्तथैव च ॥  
क्षेत्रपालस्वरूपेण महोदधि स्वयं स्थितः ॥  
दामोदरश्च तत्रैव भवो ब्रह्माडनायकः ॥ 7.2.6.१० ॥ ॥  
॥ पार्वत्युवाच ॥ ॥  
श्रुतानि तव तीर्थानि देवेश वदतस्तव ॥  
गङ्गा सरस्वती पुण्या यमुना च महानदी ॥ ११ ॥  
गोदावरी गोमती च नदी तापी च नर्मदा ॥  
सरयूः स्वर्णरेखा च तमसा पापनाशिनी ॥ १२ ॥  
नद्यः समुद्रसंयोगाः सर्वाः पुण्याः श्रुता मया ॥  
मोक्षारण्यानि दिव्यानि। दिव्यक्षेत्राणि यानि च ॥ १३ ॥  
नगर्यो मुक्तिदायिन्यस्ताः श्रुतास्त्वत्प्रसादतः ॥  
ब्रह्मविष्णुशिवादीनां सूर्येन्दुवरुणस्य च ॥ १४ ॥  
देवताना मृषीणां च सन्ति स्थानान्यनेकशः ॥  
परं देव त्वया पुण्यं प्रभासं कथितं मम ॥ १५ ॥  
तस्माद्यच्चाधिकं प्रोक्तं क्षेत्रं वस्त्रापथं त्वया ॥  
शृण्वन्त्या च मया पूर्वं न पृष्टं कारणं तदा ॥ १६ ॥  
इदानीं च श्रुतं सर्वं स्वस्थाहं कारणं वद ॥  
प्रभावं प्रथमं ब्रूहि क्षेत्रस्य च भवस्य च ॥ १७ ॥  
कस्मिन्देशे च तत्तीर्थं शिवः केनात्र संस्थितः ॥  
स्वयम्भूर्भगवान्रुद्रः कथं तत्र स्थितः स्वयम् ॥  
प्रभो मे महदाश्चर्यं वर्तते तद्वदाधुना ॥ १८ ॥  
॥ ईश्वर उवाच ॥ ॥  
वस्त्रापथस्य क्षेत्रस्य प्रभावं प्रथमं शृणु ॥  
पश्चाद्भवस्य माहात्म्यं शृणु त्वं च वरानने ॥ १९ ॥  
कान्यकुब्जे महाक्षेत्रे राजा भोजेति विश्रुतः ॥  
पुरा पुण्ययुगे धर्म्यः प्रजा धर्मेण शासति ॥ 7.2.6.२० ॥  
विशालाक्षो दीर्घबाहुर्विद्वान्वाग्ग्मी प्रियंवदः ॥  
सर्वलक्षणसम्पूर्णो बह्वाश्चर्यविलोककः ॥ २१ ॥  
वनात्कदाचिदभ्येत्य वनपालोब्रवीदिदम् ॥  
आश्चर्यं भ्रमता देव वने दृष्टं मयाधुना ॥ २२ ॥  
गिरौ विषमभूभागे वहुवृक्षसमाकुले ॥  
मृगयूथगता नारी मया दृष्टा मृगानना ॥ २३ ॥  
मृगवत्प्लवते बाला सदा तत्रैव दृश्यते ॥  
इति श्रुत्वा वचो राजा तुष्टस्तस्मै धनं ददौ ॥ २४ ॥  
चतुरं तुरगं दिव्यं वाससी स्वर्णभूषणम्॥  
इदानीमेव यास्यामि सेनाध्यक्ष त्वया सह ॥२५॥  
अश्वानां दशसाहस्रं वागुराणां त्वनेकधा ॥  
पत्तयो यान्तु सर्वत्र वेष्टयन्तु गिरिंवरम् ॥२६॥  
न हन्तव्यो मृगः कश्चिद्रक्षणीया हि सा मृगी ॥  
स्त्रीवेषधारिणी नारी मृगी भवति भूतले ॥२७॥  
क्व यास्यति वराकी सा मद्बलैः परिपीडिता ॥  
शस्त्रास्त्रवर्जितं सैन्यं वनपालपदानुगम् ॥२८॥  
अहोरात्रेण सम्प्राप्तं बहुव्याधजनाग्रतः ॥  
अश्वाधिरूढो बलवान्भोजराजो ययौ स्वयम् ॥ २९ ॥  
निःशब्दपदसञ्चारः सञ्ज्ञासङ्केतभाषकः ॥  
गिरिं संवेष्टयामास वागुराभिः स्वयं नृपः ॥ 7.2.6.३० ॥  
वनपालेन सहितो मृगयूथं ददर्श सः ॥  
सा मृगी मृगमध्यस्था नारीदेहा मुखे मृगी ॥  
मृगवच्चेष्टते बाला धावते च मृगैः सह ॥ ३१ ॥  
अश्वगन्धान्समाघ्राय सन्त्रस्ता मृगयूथपाः ॥  
क्षुब्धा भ्रान्ताः क्षणे तस्मिन्सर्वे यान्ति दिशो दश ॥ ३२ ॥  
मृगवक्त्रा तु या नारी मृगैः कतिपयैः सह ॥  
प्लवमाना निपतिता वागुरायां विचेतना ॥ ३३ ॥  
बलाध्यक्षेण विधृता मृगैः सह शनैर्नृपः ॥  
ददर्श महदाश्चर्यं भोजराजो जनैर्वृतः ॥ ३४ ॥  
ततः कोलाहलो जातः परमानन्दिनिस्वनः ॥  
मृगैः सह समानिन्ये कान्यकुब्जं मृगीं नृपः ॥ ३५ ॥  
दिव्यवस्त्रसमाच्छन्ना दिव्याभरणभूषिता ॥  
नरयानस्थिता नारी प्रविवेश मृगैर्वृता ॥ ३६ ॥  
वादित्रैर्ब्रह्मघोषैश्च नीयते नृपमन्दिरम् ॥  
जनैर्जानपदैर्मार्गे दृश्यते नृपमन्दिरे ॥ ३७ ॥  
नीयमाना नागरैश्च महदाश्चर्यभाषकैः ॥  
पुण्ये मुहूर्त्ते सम्प्राप्ते सा मृगी नृपमन्दिरम् ॥ ३८ ॥  
प्रतीहारेण राजेन्द्र वचसा वारितो जनः ॥  
गतः सेनापतिः सैन्यं गृहीत्वा स्वनिकेतनम् ॥ ३९ ॥  
राजापि स्वगृहं प्राप्य स्नात्वा सम्पूज्य देवताः ॥  
तां मृगीं स्नापयामास दिव्यगन्धानुलेपनाम्॥ 7.2.6.४० ॥  
कुङ्कुमेन विलिप्ताङ्गीं दिव्यवस्त्रावगुण्ठिताम् ॥  
यथोचितं यथास्थानं दिव्याभरणभूषिताम् ॥ ४१ ॥  
एकान्ते निर्जने राजा बभाषे चारुलोचनाम् ॥  
का त्वं कस्य सुता केन कारणेन मृगैः सह ॥ ४२ ॥  
स्त्रीणां शरीरं ते कस्मान्मृगीणां वदनं कुतः ॥  
इति सर्वं समाचक्ष्व परं कौतूहलं हि मे ॥ ४३ ॥  
एवं सा प्रोच्यमानापि न बभाषे कथञ्चन ॥  
मूकवन्न विजानाति न च भुङ्क्ते सुलोचना ॥ ४४ ॥  
न भुङ्क्ते पृथिवीपालो न राज्यं बहु मन्यते ॥  
न दारैर्विद्यते कार्यं नाश्वैर्न च गजै रथैः ॥ ४५ ॥  
तदेव राज्यं ते दारास्ते गजास्तद्धनं बहु ॥  
प्रमदामदसंरक्तं यत्र सङ्क्रीडते मनः ॥ ४६ ॥  
आहूयाह प्रतीहारं तया सम्मोहितो नृपः ॥  
पुरोधसं गुरुं विप्रानाचार्याञ्छीघ्रमानय ॥ ४७ ॥  
दैवज्ञानथ मन्त्रज्ञान्भिषजस्तान्त्रिकांस्तथा ॥  
इति सन्नोदितो राज्ञा प्रतीहारो ययौ स्वयम् ॥ ४८ ॥  
आजगाम स वेगेन समानीय द्विजोत्तमान्॥  
राज्ञे विज्ञापयामास देव विप्राः समागताः ॥ ४९ ॥  
प्रवेशय गुरुं द्वाःस्थं सम्प्राप्तान्मद्धिते रतान् ॥  
इति सन्नोदितो राज्ञा तथा चक्रे स बुद्धिमान्॥ 7.2.6.५० ॥  
अभ्युत्थाय नृपः पूर्वं नमस्कृत्य प्रपूज्य च ॥  
आसनेषूपविष्टांस्तान्बभाषे कार्यतत्परः ॥ ५१ ॥  
इदमाश्चर्यमेवैकं कथं शक्यं निवेदितुम् ॥  
जानीत हि स्वयं सर्वे लोकतः शास्त्रतोऽपि वा ॥ ५२ ॥  
कथमेषा समुत्पन्ना कस्येदं कर्मणः फलम् ॥  
अस्यां केन प्रकारेण वचनं मानुषं भवेत् ॥ ५३ ॥  
स्वयं मनुष्यवदना कथमेषा भविष्यति ॥  
सावधानैर्द्विजैर्भूयः सर्वं सञ्चिन्त्य चोच्यताम् ॥ ५४ ॥  
॥ विप्रा ऊचुः ॥ ॥  
देव सारस्वतो नाम कुरुक्षेत्रे द्विजोत्तमः ॥  
ऊर्द्ध्वरेताः सरस्वत्यां तपस्तेपे जितेन्द्रियः ॥ ५५ ॥  
कथयिष्यति सर्वं ते तेनादिष्टा मृगी स्वयम् ॥  
इति श्रुत्वा वचो राजा ययौ सारस्वतं द्विजम् ॥ ५६ ॥  
सरस्वतीजले स्नातं प्रभासे ध्यानतत्परम् ॥  
दृष्ट्वा प्रदक्षिणीकृत्य साष्टाङ्गं तं प्रणम्य च ॥  
उपविष्टो नृपो भूमौ प्राञ्जलिः सञ्जितेन्द्रियः ॥ ५७ ॥  
मनुष्यपदसञ्चारं श्रुत्वा ज्ञात्वा च कारणम् ॥  
सारस्वतो बभाषेऽथ तं नृपं भक्तितत्परम् ॥ ५८ ॥  
॥ सारस्वत उवाच ॥ ॥  
भोजराज शुभं तेस्तु ज्ञातं तत्कारणं मया ॥  
मृगानना त्वया नारी समानीता वनात्किल ॥ ५९ ॥  
महदाश्चर्यमेवैतत्तव चेतसि वर्त्तते ॥  
आदिष्टा तु मया बाला सर्वं ते कथयिष्यति ॥ 7.2.6.६० ॥  
जानाम्यहं महाराज चरित्रं जन्म यादृशम् ॥  
आश्चर्यं सम्भवेल्लोके कथ्यमानं तया स्वयम् ॥ ६१ ॥  
इत्यादिश्य गतो वेगाद्रथेनादित्यवर्चसा ॥  
अहोरात्रद्वयेनैव सम्प्राप्तो नृप मन्दिरम् ॥ ६२ ॥  
प्रविश्य च मृगीं दृष्ट्वा यत्रास्ते मृगलोचना ॥  
तया सारस्वतो ज्ञातो धर्मज्ञः सर्वविद्द्विजः ॥ ६३ ॥  
॥ मृग्युवाच ॥ ॥  
एष सर्वं हि जानाति कारणं यच्च यादृशम् ॥  
वर्त्तमानं भविष्यं च भूतं यद्भुवनत्रये ॥ ६४ ॥  
एतेन मरणं ज्ञातं मदीयं पूर्वजन्मनि ॥  
वस्त्रापथे महाक्षेत्रे तपस्तप्तं भवालये ॥ ६५ ॥  
विधूय कलुषं सर्वं ज्ञानमुत्पाद्य यत्नतः ॥  
जरामरणनिर्मुक्तः प्रत्यक्षं दृष्टवान्भवम् ॥ ६६ ॥  
अस्य तुष्टो भवो देवो ज्ञातं तीर्थस्य कारणम् ॥  
आदिष्टया मया वाच्यं भवेज्जन्मनि कारणम् ॥ ६७ ॥  
इति चिन्तापरा यावत्तावद्विप्रः समागतः ॥  
तस्मै प्रणामपरमा मूर्च्छिता निपपात सा ॥ ६८ ॥  
अथ सारस्वतो ज्ञानाज्ज्ञातवान्कारणं च तत् ॥  
आनयन्तु द्विजा वेगात्कलशं तोयसम्भृतम् ॥ ॥ ६९ ॥  
सवौंषधीः पल्लवांश्च दूर्वाः पुष्पाणि चाक्षतान्॥  
धूपं च चन्दनं चैव गोमयं मधुसर्पिषी ॥ 7.2.6.७० ॥  
इत्यादिष्टैर्द्विजैर्वेगात्समानीतं नृपाज्ञया ॥  
उपलिप्य च भूभागं स्वस्तिकं सन्निवेश्य च ॥ ७१ ॥  
तत्राग्निकार्यं कृत्वाऽथ वेदान्कुम्भे निधाय सः ॥  
इन्द्रं तस्मिंश्च विन्यस्य दिक्पालांश्च यथाक्रमम् ॥  
हुत्वाग्निं स चरुं कृत्वा ग्रहपूजामकारयत् ॥ ७२ ॥  
तोयं सुवर्णपात्रस्थं कृत्वा कुम्भान्स्वयं गुरुः ॥  
अभिषेकं ततश्चक्रे मुहूर्ते सार्वकामिके ॥ ७३ ॥  
अभिषिक्ता तु सा तेन पूता स्नानार्थवारिणा ॥  
जाता सचेतना बाला सर्वं पश्यति चक्षुषा ॥ ७४ ॥  
शृणोति सर्वं जानाति चरित्रं पूर्वजन्मनः ॥  
बदरीफलमात्रं तु पुरोडाशं ददौ गुरुः ॥ ७५ ॥  
तयोपभुक्तं यत्नेन ततश्चक्रे स मार्ज्जनम् ॥  
मानुषे वचने कर्णे ददौ ज्ञानं गुरुस्ततः ॥ ७६ ॥  
गुरवे दक्षिणां दत्त्वा ततः सा च मृगानना ॥  
भोजराजाय सर्व च चरित्रं पूर्वजन्मनः ॥ ॥ ७७ ॥  
वक्तुं प्रचक्रमे बाल्याद्यद्वृत्तं पूर्वजन्मनि ॥  
नमस्कृत्य गुरुं पूर्वं ब्राह्मणान्क्षत्रियांस्तथा ॥ ७८ ॥  
॥ मृग्युवाच ॥ ॥  
न विषादस्त्वया कार्यो राजञ्च्छ्रुत्वा मयोदितम् ॥  
इतस्त्वं सप्तमे स्थाने कलिङ्गाधिपतेः सुतः ॥ ७९ ॥  
मृते पितरि बालस्त्वं स्वभिषिक्तः स्वमन्त्रिभिः ॥  
अहं हि वङ्गराजस्य सञ्जाता दुहिता किल ॥ 7.2.6.८० ॥  
परिणीता त्वया देव पित्रा दत्ता स्वयं नृप ॥  
त्वयाऽहं पट्टमहिषी कृता योषिद्वरा यतः ॥ ८१ ॥  
युवा जातः क्रमेणैव हिंस्रः क्रूरो बभूव ह ॥  
न वेदशास्त्रकुशलो दयाधर्मविवर्जितः ॥ ८२ ॥  
लुब्धो मानी महाक्रोधी सत्याचार बहिष्कृतः ॥  
न देवं न गुरुं विप्रान्नो जानाति दुराशयः ॥ ८३ ॥  
विरक्ता हि प्रजास्तस्य ब्राह्मणोच्छेदकारकः ॥  
समासन्नैर्नृपैस्तस्य देशः सर्वो विलुम्पितः ॥  
सैन्यं सर्वं समादाय युद्धायोपजगाम सः ॥ ८४ ॥  
सहैवाहं गता देव युद्धं जातं नृपैः सह ॥  
हारितं सैनिकैस्तस्य गता नष्टा दिशो दश ॥ ८५ ॥  
त्यक्त्वा धर्मं निजं राजा पलायनपरोऽभवत् ॥  
गच्छमानस्तु नृपतिः शत्रुभिः परिपीडितः ॥ ८६ ॥  
तवास्मिवादी दुष्टात्मा हतो लोकविरोधकः ॥  
देहं तस्य गृहीत्वाग्नौ प्रविष्टाहं नृपोत्तम ॥ ८७ ॥  
मृतस्यैवं गतिर्नास्ति नरके स विपच्यते ॥  
मृतं कान्तं समादाय भार्याग्नौ प्रविशेद्यदि ॥ ८८ ॥  
सा तारयति पापिष्ठं यावदाभूतसम्प्लवम् ॥  
इह पापक्षयं कृत्वा पश्चात्स्वर्गे महीयते ॥ ८९ ॥  
अतस्त्वं ब्राह्मणो जातो देशे मालवके नृप ॥  
तस्यैव तत्र भार्याहं सम्भूता ब्राह्मणी नृप ॥ 7.2.6.९० ॥  
धनधान्यसमृद्धोऽभूत्तथा जीवधनाधिकः ॥  
मृतः पिता मृता माता स च भ्रातृविवर्जितः ॥ ९१ ॥  
धनधान्यसमृद्धोऽपि लुब्धो भ्रमति भूतले ॥  
अतीव कोपनो विप्रो वेदपाठविवर्जितः ॥ ९२ ॥  
स्नानसन्ध्यादिहीनश्च मायावी याचते जनम् ॥  
भक्तिं करोमि परमां स च क्रुध्यति मां प्रति ॥ ९३ ॥  
सन्तानं तस्य वै नास्ति धनरक्षापरो हि सः ॥  
न ददाति न चाश्नाति न जुहोति स रक्षति ॥ ९४ ॥  
न तर्पणं तिलैर्विप्रो विदधात्यतिलो भतः ॥  
कार्त्तिकेऽपि च सम्प्राप्ते विष्णुपूजाविवर्जितः ॥ ९५ ॥  
दीपं ददाति नो विप्रो मासमेकं निरन्तरम् ॥  
न भुङ्क्ते शाकपत्रं स एकाहारो निरन्तरम् ॥ ९६ ॥  
मासे नभस्ये सम्प्राप्ते प्राप्ते कृष्णे नृपोत्तम ॥  
न करोति गृहे श्राद्धं स्नानतर्पणवर्जितः ॥ ९७ ॥  
न जानाति दिनं पित्र्यं पक्षमेकं निरन्तरम् ॥  
अन्यत्र भुङ्क्ते विप्रोऽसौ क्षयाहेऽपि समागते ॥ ९८ ॥  
मकरस्थेऽपि सङ्क्रान्तौ कृशरान्नं ददाति न ॥  
तिलान्सुवर्णं तारं वा वस्त्रं वा फलमेव च ॥  
शाकपत्रं स पुष्पं वा न ददाति तथेन्धनम् ॥ ९९ ॥  
गवां गवाह्निकं नैव कथं मुक्तिर्भविष्यति ॥  
न याति विष्णुशरणं सम्प्राप्ते दक्षिणायने ॥ 7.2.6.१०० ॥  
धेनुं ददाति नो विप्रो ग्रहणे चन्द्रसूर्ययोः ॥ १०१ ॥  
एकापि दत्ता सुपयस्विनी सा सवस्त्रघण्टाभरणोपपन्ना ॥  
वत्सेन युक्ता हि ददाति दात्रे मुक्तिं कुलस्यास्य करोति वृद्धिम्॥ १०२ ॥  
यावन्ति रोमाणि भवन्ति तस्यास्तावन्ति वर्षाणि महीयते सः ॥  
ब्रह्मालये सिद्ध गणैर्वृतोऽसौ सन्तिष्ठते सूर्यसमानतेजाः ॥ १०३ ॥  
देवालयं नो विदधाति वापीं कूपं तडागं न करोति कुण्डम् ॥  
पुण्यं विवाहं सुजनोपकारं नासौ सतां वा द्विजमन्दिरं च ॥ १०४ ॥  
धनं सदा भूमिगतं करोति धर्मं न जानाति कुलस्य चासौ ॥  
अहं हि तस्यानुगता भवामि कथं हि कान्तं परिवं चयामि ॥ १०५ ॥  
एवं हि वर्त्तमानः स कालधर्ममुपेयिवान् ॥  
धनलोभान्मया देव मरणं परिवर्जितम् ॥१०६॥  
पश्यन्त्या गोत्रिभिः सर्वं गृहीतं धनसञ्चयम् ॥  
कालेन महता देव मृताऽहं द्विजमन्दिरे ॥ १०७ ॥  
श्वेतसर्पः समभवद्देशे तस्मिन्नरोत्तम ॥  
तत्रैवाहं ब्राह्मणस्य सञ्जाता तनया नृप ॥ १०८ ॥  
वर्षेष्टमे तु सम्प्राप्ते परिणीता द्विजन्मना ॥  
तस्मिन्नेव गृहे सर्पो मदीये वसते नृप ॥ १०९ ॥  
भार्या ममेति सन्दष्टो रात्रौ भर्त्ता महा हिना ॥  
मृतोऽपि ब्राह्मणैः सर्पो लगुडैर्विनिपातितः ॥ 7.2.6.११० ॥  
वैधव्यं मम दत्त्वा तु द्विजसर्पौ मृतावुभौ ॥  
पित्रा मात्रा महाशोकं कृत्वा मे मुण्डितं शिरः ॥ १११ ॥  
वसाना श्वेतवस्त्रं च विष्णुभक्तिपरायणा ॥  
मासोपवासनिरता यानि तीर्थान्यनेकशः ॥ ११२ ॥  
सर्पस्तु मकरो जातो गोदावर्यां शिवालये ॥  
देवं भीमेश्वरं द्रष्टुं गताऽहं स्वजनैः सह ॥ ११३ ॥  
यावत्स्नातुं प्रविष्टाऽहं वृता सर्वजनैर्नृप ॥  
मकरेण तदा दृष्टा भार्येयं मम वल्लभा ॥  
गृहीता मकरेणाहं नेतुमन्तर्जले नृप ॥ ११४ ॥  
हाहाकारः समभवज्जनः क्षुब्धः समन्ततः ॥  
कुन्ताघातेन केनासौ मकरस्तु निपातितः ॥ ११५ ॥  
झषवक्त्रः स्थिता चाहं मृता कृष्टा जनैर्बहिः ॥  
अग्निं दत्त्वा जले क्षिप्त्वा भस्म लोका गृहान्गताः ॥ ११६ ॥  
स्त्रीवधाल्लुब्ध्वको जातो झषस्तीर्थप्रभावतः ॥  
मानुषीं योनिमापन्नस्तस्मिन्नेव महावने ॥११७॥  
अग्नेर्जलाच्च सर्पाच्च गजात्सिंहादवृषादपि ॥  
झषाद्विस्फोटकान्मृत्युर्येषां ते नरके गताः ॥ ११८ ॥  
आत्महा भ्रूणहा स्त्रीहा ब्रह्मघ्नः कूटसाक्ष्यदः ॥  
कन्याविक्रयकर्ता च मिथ्या ब्रतधरस्तु यः ॥ ॥ ११९ ॥  
विक्रीणाति क्रतुं यस्तु मद्यपः स्याद्द्विजस्तु यः ॥  
राजद्रोही स्वर्णचौरो ब्रह्मवृत्तिविलोपकः ॥ 7.2.6.१२० ॥  
गोघ्नस्तु निक्षेपहरो ग्रामसीमाहरस्तु यः ॥  
सर्वे ते नरकं यान्ति या च स्त्री पतिवञ्चका ॥ १२१ ॥  
झषमृत्युप्रभावेन जाता क्रौञ्ची वने नृप ॥  
गोदावरीवने व्याधो भ्रमते मृगमार्गकः ॥ १२२ ॥  
वने क्रौञ्चः सकामो मां मुदा कामयितुमुद्यतः ॥  
दृष्टाहं भ्रमता तेन व्याधेनाकृष्य कार्मुकम् ॥ १२३ ॥  
हतः क्रौञ्चो मृतो राज न्नष्टा स्थानादहं ततः ॥  
गोदावरीवने तस्मिन्नेवंरूपं ददर्श तम् ॥ १२४ ॥  
ऋषिर्व्याधं शशापाथ दृष्ट्वा कर्म विगर्हितम् ॥  
कामधर्ममकुर्वाणं प्रिया सम्भाषतत्परम् ॥  
क्रौञ्चं त्वमवधीर्यस्मात्तस्मात्सिंहो भविष्यसि ॥ १२५ ॥  
ऋषिस्तेन विनीतेन स्थित्वा सन्तोषितो नृप ॥  
ऋषिर्वदति तस्याग्रे न मे मिथ्या वचो भवेत् ॥ १२६ ॥  
सिंहस्थस्य प्रसादं ते करिष्ये मुक्तिहेतवे ॥  
सुराष्ट्रदेशे भविता सिंहो रैवतके गिरौ ॥ १२७ ॥  
वस्त्रापथे महा क्षेत्रे मुक्तिस्ते विहिता ध्रुवा ॥  
इत्युक्त्वा स ऋषिर्देव गतो भीमेश्वरं प्रति ॥  
दुर्वचःश्रवणाद्व्याधः क्रमात्पञ्चत्वमाययौ ॥ १२८ ॥  
क्रौञ्ची क्रौञ्चवियोगेन गता सा च वनान्तरे ॥  
मृता दैववशाज्जाता मृगी रैवतके गिरौ ॥ १२९ ॥  
मृगयूथगता नित्यं मोदते मदविह्वला ॥  
व्याधः सिंहः समभवद्गिरेस्तस्य महावने ॥ 7.2.6.१३० ॥  
कामार्ता भ्रमता दृष्टा मृगी सिंहेन यत्नतः ॥  
तत्र सम्भ्रमते नित्यं सिंहश्चापि मृगी वने ॥ १३१ ॥  
सिंहोऽपि दैवयोगेन ममेयमिति मन्यते ॥  
परं हिंस्रस्वभावेन तामादातुं प्रचक्रमे ॥ १३२ ॥  
चलत्वं मृगजातीनां विहितं वेधसा स्वयम् ॥  
पुनर्गता मृगी यूथं क्रीडते चारुलोचना ॥ १३३ ॥  
भवस्य पश्चिमे भागे तत्र रैवतके गिरौ ॥  
अनुयातः शनैः सोऽथ मृगेन्द्रो मृगयूथपः ॥  
उत्पपात ततः सिंहो सङ्घस्य मूर्द्धनि ॥ १३४ ॥  
सिंहस्य न मृगैः कार्यं हरिणीं प्रति पश्यतः ॥  
यत्र सा हरिणी याति ययौ सिंहस्तथैव ताम् ॥ १३५ ॥  
यदा वेगं मृगी चक्रे सिंहः कुद्धस्तदा वने ॥  
सिंहोऽपि वेगवाञ्जातो मृगीवेगाधिकोऽभवत् । १३६ ॥  
यदा सिंहेन सङ्क्रान्ता ददौ झम्पां मृगी तु सा ॥  
भवस्याग्रे नदीतोये पतिता जलमूर्द्धनि ॥ १३७ ॥  
लम्बते तु शरीरं मे वेणौ प्रोतं शिरो मम ॥  
सिंहः सहैव पतितो मृतः पयसि मध्यतः ॥ १३८ ॥  
स्वर्णरेषाजले देव विशीर्णं मम तद्वपुः ॥  
न तु वक्त्रं निपतितं त्वक्सारशिरसि स्थितम् ॥ १३९ ॥  
एतच्चरित्रं यत्सर्वं दृष्टं सारस्वतेन वै ॥  
तत्तीर्थस्य प्रभावेन सिंहस्त्वं समजायथाः ॥ 7.2.6.१४० ॥  
इदं हि सप्तमं जन्म सर्वपापक्षयोदयम् ॥  
कान्यकुब्जे महादेशे राजा भोजेतिविश्रुतः ॥ १४१ ॥  
अहं हि हरिणीगर्भे जाता मानुषरूपिणी ॥  
जातं वक्त्रं मृगीणां मे यस्मान्न पतितं जले ॥ १४२ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे द्वितीये वस्त्रापथक्षेत्रमाहात्म्ये भवमाहात्म्ये मृगाननाभोजवृत्तान्तवर्णने सारस्वतमहर्षिसंस्कृतपुरोडाशप्राशनसमुप लब्धस्पष्टवाक्प्रसर मृगाननाकथितोभयप्राक्सप्तजन्मवृत्तान्तवर्णनन्नाम षष्ठोऽध्यायः ॥ ६ ॥