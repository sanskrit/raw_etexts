+++
title = "०११"

+++
॥ ईश्वर उवाच ॥ ॥  
सारस्वतस्य विप्रस्य श्रुत्वा भोजनृपो वचः ॥  
विवर्णवदनो भूत्वा प्रगृह्याङ्घ्री वचोऽब्रवीत् ॥ १ ॥  
मुने नैवं त्वया वाच्यं गन्तव्यं निश्चितं मया ॥  
नराणां पुण्यदा यात्रा कथयस्व कथं भवेत् ॥ २ ॥  
किं ग्राह्यं किं च मोक्तव्यं किं देयं किं न दीयते ॥  
तीर्थोपवासः स्नानं च सन्ध्यास्नानविधिक्रमः ॥  
पूजा निद्रा जपो रात्रौ सर्वं सङ्क्षेपतो वद ॥ ३ ॥  
॥ सारस्वत उवाच ॥ ॥  
सुराष्ट्रदेशे गन्तव्यं गिरौ रैवतके यदि ॥  
नृप यात्राविधिं वक्ष्ये त्वमेकाग्रमनाः शृणु ॥ ॥ ४ ॥  
बृहस्पतिबलं गृह्य सूर्यं सन्तर्प्य चोत्तमम् ॥  
वामतः पृष्ठतः सर्वं वृत्वा संशोध्य वासरम् ॥ ५ ॥  
चन्द्रलग्नं ग्रहाज्ज्ञात्वा बलिष्ठाज्जन्मराशितः॥  
शकुनं च शुभं लब्ध्वा प्रस्थातव्यं नृपैर्नृप ॥ ६ ॥  
तीर्थे सदैव गन्तव्यं सर्वे मासाश्च शोभनाः ॥  
तिथयश्चोत्तमाः सर्वाः स्नानदानार्चनादिषु ॥ ७ ॥  
अष्टम्यां च चतुर्दश्यां मासान्ते पूर्णिमादिने ॥  
सङ्क्रान्तौ ग्रहणे काला एते प्रोक्ता भवार्चने ॥८॥  
कैलासं पर्वतं त्यक्त्वा देवीं देवांश्च सङ्गतान्॥  
वैशाखे पञ्चदश्यां तु भूमिं भित्त्वा भवोऽभवत् ॥ ९ ॥  
तस्मिन्नेव दिने देवी स्वर्णरेखा नदी तलात् ॥  
पन्थानं वासुकिं प्राप्य सर्वपापप्रणाशनी ॥ 7.2.11.१० ॥ ।  
ऐरावतपदाक्रान्त उज्जयन्तो महागिरिः ॥  
सुस्राव तोयं बहुधा गजपादोद्भवं शुचि ॥ ११ ॥  
देवा ब्रह्मादयः सर्वे गङ्गाद्याः सरितस्तथा ॥  
वस्त्रापथे महाक्षेत्रे भवभावेन सङ्गताः ॥ १२ ॥  
वस्त्रापथस्य क्षेत्रस्य प्रमाणं शृणु भूपते ॥  
हरस्य त्यजतो भूमौ पतितं वस्त्रभूषणम् ॥ १३ ॥  
तावन्मात्रं स्मृतं क्षेत्रं देवैर्वस्त्रापथं कृतम् ॥  
उत्तरेण नदी भद्रा पूर्वस्यां योजनद्वयम् ॥ १४ ॥  
दक्षिणेन बलेः स्थानमुज्जयन्तो नदीमनु ॥  
अपरस्यां परं नद्यो सङ्गमं वामनात्पुरात् ॥ १५ ॥  
एतद्वस्त्रापथं क्षेत्रं भुक्तिमुक्तिप्रदायकम् ॥  
क्षेत्रस्य विस्तरो ज्ञेयो योजनानां चतुष्टयम् ॥ १६ ॥  
वैशाखपञ्चदश्यां तु भवो भावेन भूपते ॥  
पूज्यते शिवलोके तु स्थीयते ब्रह्मवासरम् ॥ १७ ॥  
अतो वसन्ते सम्प्राप्ते प्रयाणं कुरु भूपते ॥  
निगृह्य नियमान्भूत्वा शुचिः स्नातो जितेन्द्रियः ॥ १८ ॥  
गजवाजिरथांस्त्यक्ता पदाभ्यां याति यो नरः ॥  
पुष्पकेण विमानेन स याति शिवमन्दिरम् ॥ १९ ॥  
एकभक्तेन नक्तेन तथैवायाचितेन च ॥  
भिक्षाहारेण तोयेन फलाहारेण वा यदि ॥ 7.2.11.२० ॥  
उपवासेन कृच्छ्रेण शाकाहारेण याति यः ॥  
स याति सुन्दरीवृन्दैर्वीज्यमानो गणैर्दिवि ॥ २१ ॥  
मलस्नानं विना मार्गे पादाभ्यङ्गविवर्जितः ॥  
मलधारी क्षीणतनुर्यष्टिहस्तो जितेन्द्रियः ॥ २२ ॥  
शीतातपजलक्लिष्टः शिवस्मरणतत्परः ॥  
यदि याति नरो याति स भित्त्वा सूर्यमण्डलम् ॥ २३ ॥  
नरकस्थानपि पितॄन्मातृतः पितृतो नृप ॥  
अक्षयं सप्त सप्तैव नयेदेवं शिवालये ॥ २४ ॥  
लुण्ठन्भूमौ यदा याति मृगचर्मावगुण्ठितः ॥  
दण्डप्रमाणभूमेर्वा सङ्ख्यां कुर्वन्नरो यदि ॥ २५ ॥  
अरण्ये निर्जले स्थाने जलान्तःपरिपीडितः ॥  
शरण्यं शङ्करं कृत्वा मनो निश्चलमात्मनः ॥ २६ ॥  
सप्तद्वीपवतीं पृथ्वीं समुद्रवसनां नृप ॥  
स लब्ध्वा बहुभिर्यज्ञैर्यज्ञे दत्त्वा च मेदिनीम् ॥ २७ ॥  
सप्तभौमविमानस्थो दिव्यदेहो हराकृतिः ॥  
निरीक्ष्य मेदिनीं मन्दं कृत मङ्गलमण्डनम् ॥ २८ ॥  
मृगनेत्राभुजस्पर्शलग्नपीनपयोधरः ॥  
गीतवाद्यविनोदेन सत्यलोकं व्रजेन्नरः ॥ २९ ॥  
विधाय भुजवेगं वा पादौ बद्ध्वा शनैः शनैः ॥  
मौनेन मानुषो मायां त्यक्त्वा याति शिवालये ॥ 7.2.11.३० ॥  
ब्रह्मघ्नो वा सुरापो वा स्तेयी वा गुरुतल्पगः ॥  
कृतघ्नो मुच्यते पापैर्मृतो मुक्तिमवाप्नुयात् ॥ ३१ ॥  
मातरं पितरं देशं भ्रातरं स्वजनबान्धवान् ॥  
ग्रामं भूमिं गृहं त्यक्त्वा कृत्वा चेन्द्रियसंयमम् ॥ ३२ ॥  
गृहीत्वा शिवसंस्कारं नरो भ्राम्यति भूतले ॥  
द्रष्टुं तीर्थान्यनेकानि पुण्यान्यायतनानि च ॥ ३३ ॥  
कस्मिंस्तीर्थे शुभे स्थाने छित्त्वा संसारबन्धनम् ॥  
अभयां दक्षिणां दत्त्वा शिवशिवेति भाषकः ॥ ३४ ॥  
एकान्ते निर्जने स्थाने शिवस्मरणतत्परः ॥  
यदि तिष्ठति तं यान्ति नमस्कर्तुं नराधिप ॥ ३५ ॥  
आयान्ति देवताः सर्वे चिह्नं तस्य निरीक्षितुम् ॥  
विमानवृन्दैर्नेतव्यः कदासौ पुरुषोत्तमः ॥ ३६ ॥  
यदा तु पञ्चत्वमुपैति काले कलेवरं स्कन्धकृतं नरैश्च ॥  
निरीक्ष्यमाणः सुरसुन्दरीभिः स नीयमानो मदविह्वलाभिः ॥ ३७ ॥  
सुरेन्द्रसूर्याग्निधनेशरुद्रैः सम्पूज्यमानः शिवरूपधारी ॥  
सुरादिलोकान्प्रविमुच्य वेगाच्छिवालये तिष्ठति रुद्रभक्तः ॥ ३८ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे द्वितीये वस्त्रापथक्षेत्र माहात्म्ये वस्त्रापथयात्राविधानवर्णनन्नामैकादशोऽध्यायः ॥ ११ ॥