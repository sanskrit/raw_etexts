+++
title = "००१"

+++
॥ ईश्वर उवाच ॥ ॥  
अथ ते सम्प्रवक्ष्यामि क्षेत्रगर्भं महोदयम् ॥  
तद्वस्त्रापथमाहात्म्यं यत्र रैवतको गिरिः ॥ १ ॥  
दामोदरं रैवतके भवं वस्त्रापथे तथा ॥  
एतद्रैवतकं क्षेत्रं वस्त्रापथमिति स्मृतम् ॥ २ ॥  
सुवर्णरेवा यत्रस्था नदी पातकनाशनी ॥  
यत्र साक्षात्स्थितः कृष्णो दामोदर इति स्मृतः ॥ ३ ॥  
यत्र स्थितं मृगीकुण्डं महापातकनाशनम् ॥  
सकृच्छ्राद्धे कृते यत्र कल्पकोटिसहस्रकम् ॥  
पितॄणां जायते तृप्तिरपुनर्भवकाङ्क्षिणी ॥ ४ ॥  
॥ देव्युवाच ॥ ॥  
भगवन्विस्तराद्ब्रूहि दामोदरमहोदयम् ॥  
क्षेत्रगर्भस्य माहात्म्यं कर्णिकारूपसंस्थितम् ॥ ५ ॥  
॥ ईश्वर उवाच ॥ ॥  
शृणु देवि प्रवक्ष्यामि दामोदरहरिं प्रति ॥  
इतिहासं पुराख्यातमृषिभिः कल्पवासिभिः ॥ ६ ॥  
गङ्गातीरे शुभे रम्ये पुण्ये जनपदाकुले ॥  
ऋषिभिः सेविते नित्यं स्वर्गमार्गप्रदे ध्रुवम् ॥ ७ ॥  
तत्र ज्ञानविदो विप्रा यजन्ति विविधैर्मखैः ॥  
ऋषयः साङ्ख्ययोगेन दानेनैवेतरे जनाः ॥ ८ ॥  
ब्राह्मणाः क्षत्रिया वैश्याः शूद्रा स्वर्गमभीप्सवः ॥  
सेवन्ते तज्जलं दिव्यं देवानामपि दुर्लभम् ॥ ९ ॥  
तत्र राजा गजोनाम बली सर्वजनाधिपः ॥  
गङ्गाजलाभिषेकार्थं त्यक्वा राज्यं जगाम ह ॥ 7.2.1.१० ॥  
भार्या तस्य सती साध्वी पुत्रिणी रूपसंयुता ॥  
साऽप्ययात्सह तेनैव भर्त्रा वै भर्तृवत्सला ॥ ११ ॥  
सङ्गता नाम नाम्ना च दक्षा दाक्षायणी यथा ॥  
एवं निवसतोस्तत्र वर्षाणामयुतं गतम् ॥ १२ ॥  
आजगाम ऋषिस्तत्र भद्रोनाम महायशाः ॥  
सहितो बहुभिर्विप्रैर्जपहोमपरायणैः ॥ १३ ॥  
त्यक्त्वा संसारमार्गं तु स्वर्गमार्गजिगीषवः ॥  
गङ्गानिषेवणं कृत्वा स्फोटयित्वाऽऽत्मजं मलम् ॥ १४ ॥  
जलं दत्त्वा तु भूतेभ्यः पूजयित्वा जनार्द्दनम्॥  
यावद्यान्ति नदीतीर ऋषयो भद्रकादयः ॥  
तावत्पश्यन्ति राजानं गजं वरगजोपमम् ॥१५॥  
तेनैव दृष्टा मुनयो राज्ञा निहतकल्मषाः ॥  
सप्तर्षयो यथा स्वर्गे सुरराजेन धीमता ॥१६॥  
तमृषिं स च सम्प्रेक्ष्य पदानि दश पञ्च च ॥  
आगच्छन्त्वत्र पूजार्हा भवतो मम मन्दिरम्॥ १७ ॥  
पश्यन्तु सङ्गतां सर्वे मम भार्यां यशस्विनीम् ॥  
तस्याः पूजां समादाय यो मार्गो मनसि स्थितः ॥ १८ ॥  
तं गच्छध्वं महाभागाः पुण्याः पुण्यमभीप्सवः ॥  
एवमुक्तास्तु ते राज्ञा ऋषयः कौतुकान्विताः ॥  
आजग्मुर्मन्दिरं शुभ्रं पुरन्दरपुरोपमम् ॥ १९ ॥  
आसनानि विचित्राणि दत्त्वा तेषां मनस्विनी ॥  
सङ्गता राजराजेन सार्द्धमग्रे व्यवस्थिता ॥7.2.1.२०॥  
कृत्वा करपुटं राजा ऋषीणां पुण्यकर्मणाम् ॥  
बभाषे वचनं राजा भद्रो भद्रं सुसङ्गतम्॥२१॥  
वसुधा वसुसम्पूर्णा मण्डिता नगरी पुरी ॥  
पर्वतैश्च समुद्रैश्च सरिद्भिश्च सरोवरैः ॥२२॥  
ग्रामैश्चतुष्पथैर्घोरैर्गोकुलैराकुलीकृता ॥  
नररत्नैरश्वरत्नैर्गजरत्नैस्तु सङ्कुला ॥ २३ ॥  
दुस्त्यजा भोगभोक्तृणां परं ज्ञानमजानताम् ॥  
संसारेऽत्र महाघोरे पुनरावृत्तिकारिणि ॥ २४ ॥  
पतन्ति पुरुषा भद्र पत्राणीव पुनःपुनः ॥  
कृतेन येन विप्रेन्द्र स्वर्गं प्राप्नोति निर्मलम् ॥  
दानेन तपसा चैव तत्त्वमा चक्ष्व सुव्रत ॥ २५ ॥  
॥ भद्र उवाच ॥ ॥  
तीर्थानि तोयपूर्णानि देवाः पाषाणमृन्मयाः ॥  
आत्मस्थं ये न पश्यन्ति ते न पश्यन्ति तत्परम् ॥ २६ ॥  
सन्ति तीर्थान्यनेकानि पुण्यान्यायतनानि च ॥  
पुण्यतोया पवित्रश्च सरितः सागरास्तथा ॥  
बहुपुण्यप्रदा पृथ्वी स्थानेस्थाने पदेपदे ॥ २७ ॥  
यद्यस्ति तव राजेन्द्र ज्ञानं ज्ञानवतां वर ॥  
विष्णुं जिष्णुं हृषीकेशं शङ्खिनं गदिनं तथा ॥ २८ ॥  
चतुर्भुजं महाबाहुं प्रभासे दैत्यसूदनम् ॥  
वाराहं वामनं चैव नारसिंहं बलार्जुनम् ॥ २९ ॥  
रामं रामं च रामं च पुरुषोत्तममेव च ॥  
पुण्डरीकेक्षणं चैव गदापाणिं तथैव च ॥ 7.2.1.३० ॥  
राघवं शक्रदमनं गोविन्दं बहुपुण्यदम् ॥  
जयं च भूधरं चैव देवदेवं जनार्द्दनम् ॥ ३१ ॥  
सुरोत्तमं श्रीधरं च हरिं योगीश्वरं तथा ॥  
कपिलेशं भूतनाथं श्वेतद्वीपपतिं हरिम् ॥ ३२ ॥  
बदर्याश्रमवासौ च नरनारायणौ तथा ॥  
पद्मनाभं सुनाभं च हयग्रीवं विशां पते ॥ ३३ ॥  
द्विजनाथं धरानाथं खड्गपाणिं तथैव च ॥  
दामोदरं जलावासं सर्वपापहरं हरिम् ॥३४॥  
एतान्येव हि स्थानानि देवदेवस्य चक्रिणः ॥  
गच्छते यत्र तत्रैव मुच्यते सर्वपातकैः ॥ ३५ ॥  
गङ्गा च यमुना चैव तथा देवी सरस्वती ॥  
दृषद्वती गोमती च तापी कावेरिणी तथा ॥ ३६ ॥ । ।  
नर्मदा शर्मदा चैव नदी गोदावरी तथा ॥  
शतद्रुश्च तथा विन्ध्या पयोष्णी वरदा तथा ॥ ३७ ॥  
चर्मण्वती च सरयूर्गण्डकी चण्डपापहा ॥  
चन्द्रभागा विपाशा च शोणश्चैव पुनःपुनः ॥ ३८ ॥  
एताश्चान्याश्च बहवो हिमवत्प्रभवाः शुभाः ॥  
तासु स्नातो नरः स्वर्गं याति पातकवर्जितः ॥ ३९ ॥  
वनानि नन्दनादीनि पर्वता मन्दरादयः ॥  
नामोच्चारेण येषां हि पापं याति रसातले ॥7.2.1.४० ॥  
॥ गज उवाच ॥ ॥  
भद्रं हि भाषितं भद्र आख्यानममृतोपमम् ॥  
पृच्छामि सर्वधर्मज्ञ त्वामहं किञ्चिदेव हि ॥ ४१ ॥  
यस्मिन्मासे दिने यस्मिंस्तीर्थे यस्मिन्क्रमान्नरैः ॥  
अक्षयं सेव्यते स्वर्गस्तन्ममाचक्ष्व सुव्रत ॥ ४२ ॥  
स्नानं दानं जपो होमः स्वाध्यायो देवतार्चनम् ॥  
अक्षयो येन वै स्वर्गस्तन्मे गदितुमर्हसि ॥ ४३ ॥  
॥ भद्र उवाच ॥ ॥  
श्रूयतां राजशार्दूल कथां कथयतो मम ॥  
यां श्रुत्वा मुच्यते पापान्नरो नरवरोत्तम ॥ ४४ ॥  
ऋषीणां कथितं पूर्वं नारदेन महात्मना ॥ ४५ ॥  
एवं पृष्टश्च तैः सर्वैर्नारदो मुनिसत्तमः ॥  
कथयामास संहृष्टो मेघदुदुभिनिस्वनैः ॥ ४६ ॥  
रम्ये हिमवतः पृष्ठे समवाये मया श्रुतम्॥  
तदहं तव वक्ष्यामि श्रोतुकामं नरर्षभ ॥ ४७ ॥  
तीर्थान्येव हि सर्वाणि पुनरावर्त्तकानि तु ॥  
अक्षयाँल्लभते लोकांस्तत्तीर्थं कथयामि ते ॥ ४८ ॥  
मार्गशीर्षे कान्यकुब्ज उषित्वा राजसत्तम ॥  
न शोचति नरो नारी स्वर्गं याति परावरम् ॥४९॥  
पौषस्य पौर्णमासी या यदि सा क्रियतेऽर्बुदे ॥  
वर्षाणामर्बुदं स्वर्गे मोदते पितृभिः सह ॥7.2.1.५०॥  
माघ्यां यदि गयाश्राद्धं पितॄणां यच्छते नरः ॥  
त्रयाणामपि देवानां चतुर्थः स प्रजायते ॥५१॥  
फाल्गुन्यां हिमवत्पृष्ठे वसन्नेकां निशां नरः ॥  
स याति परमं स्थानं यत्र देवो जनार्द्दनः ॥ ५२ ॥  
चैत्र्यां श्राद्धं प्रभासे तु ये कुर्वन्ति मनीषिणः ॥  
न ते मर्त्त्या भवन्तीह कुलजैः सह सत्तमाः ॥ ५३ ॥  
चतुर्भुजे तु वैशाख्यां ये कुर्वन्ति जलप्रिये ॥  
तथावन्त्यां नरः कश्चित्स याति परमां गतिम् ॥ ५४ ॥  
ज्यैष्ठ्यां ज्येष्ठर्क्षयुक्तायां श्राद्धं च त्रितकूपके ॥  
कुर्युर्युगानि ते त्रीणि वसन्ति नाकसद्मनि ॥ ५५ ॥  
यो व्रजेशवने नद्यां दिनानि नव पञ्च च ॥  
तिष्ठते च नरः स्वर्गं वैकुण्ठमभिगच्छति ॥ ५६ ॥  
श्रावणस्य तु मासस्य पूर्णायां पूर्वसागरे ॥  
स्नानं दानं जपं श्राद्धं नरः कुर्वन्न शोचति ॥ ५७ ॥  
तथा भाद्रपदे क्षेत्रे प्रभासे शशिभूषणम् ॥  
पूजयित्वा नरो लिङ्गं देवलिङ्गी भवेत्ततः ॥ ५८ ॥  
आश्विने चन्द्रभागायां श्राद्धं स्नानं करोति यः ॥  
स्थानं युगसहस्राणां कृतं तेन त्रिविष्टपे ॥ ५९ ॥  
अष्टाक्षरैश्चतुर्बाहुं ध्यायन्ति मुनिसत्तमाः ॥  
बहुनाऽत्र किमुक्तेन गजाहं प्रवदामि ते ॥ 7.2.1.६० ॥