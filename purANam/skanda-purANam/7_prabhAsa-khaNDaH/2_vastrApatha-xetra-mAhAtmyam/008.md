+++
title = "००८"

+++
॥ भोजराज उवाच ॥ ॥  
प्रभो सारस्वत मया श्रुतं माहात्म्यमुत्तमम् ॥  
वस्त्रापथस्य क्षेत्रस्य गिरे रैवतकस्य च ॥ १ ॥  
विशेषेण स्वर्णरेखाभवस्य च जलस्य च ॥  
इदानीं श्रोतुमिच्छामि तीर्थोत्पत्तिं वदस्व मे॥ २ ॥  
ब्रह्मविष्णुशिवादीनां मध्ये कोऽयं व्यवस्थितः ॥  
केयं नदी स्वर्णरेखा सर्वपातकनाशिनी ॥ ३ ॥  
कस्माद्ब्रह्मादया देवा अस्मिंस्तीर्थे समागताः ॥  
कथं नारायणो देवः स्वयमेव समागतः ॥ ४ ॥  
हेमालयं परित्यज्य भवानी गिरिमूर्द्धनि ॥  
संस्थिता स्कन्दमादाय देवैरिन्द्रादिभिः सह ॥ ५ ॥  
॥ सारस्वत उवाच ॥ ॥  
शृणु सर्वं महाराज कथयिष्ये सविस्तरम् ॥  
येन वै कथ्यमानेन सर्वपापक्षयो भवेत् ॥ ६ ॥  
पुरा ब्रह्मदिनस्यान्ते जगदेतच्चराचरम् ॥  
संहृत्य भगवान्रुद्रो ब्रह्मविष्णुपुरस्कृतः ॥ ७ ॥  
तां च ते सकलां रात्रिमेकमूर्त्तिभवास्त्रयः ॥  
तिष्ठन्ति रात्रि पर्यन्ते पुनर्भिन्ना भवन्ति ते ॥ ८ ॥  
ब्रह्मविष्णुशिवा देवा रजःसत्त्वतमोमयाः ॥  
सृष्टिं करोति भगवान्ब्रह्मा पालयते हरिः ॥ ९ ॥  
सर्वं संहरते रुद्रो जगत्कालप्रमाणतः ॥  
तेनादौ भगवान्सृष्टो दक्षो नाम प्रजापतिः ॥ 7.2.8.१० ॥  
सर्वे सङ्क्षेपतः कृत्वा ब्रह्माण्डं सचरा चरम् ॥  
भिन्ना देवास्त्रयो जाताः सत्यलोकव्यवस्थिताः ॥ ११ ॥  
त्रयो भुवं समासाद्य कौतुकाविष्टचेतसः ॥  
कैलासं ते गिरिवरं समारूढाः सुरेर्वृताः ॥ १२ ॥  
अहं ज्येष्ठो अहं ज्येष्ठो वादोऽभूद्ब्रह्मरुद्रयोः ॥  
तदा क्रुद्धो महादेवो ब्रह्माणं हन्तुमुद्यतः ॥ १३ ॥  
विष्णुना वारितो ब्रह्मा न ते वादस्तु युज्यते ॥  
तत्त्वं नाहं यदा नेदं ब्रह्माण्डं सचराचरम् ॥ १४ ॥  
एक एव तदा देवो जले शेते महेश्वरः ॥  
जागर्ति च यदा देवः स्वेच्छया कौतुकात्ततः ॥ १५ ॥  
अनेन त्वं कृतः पूर्वमहं पश्चात्त्वया कृतः ॥  
ब्रह्माण्डं कूर्मरूपेण धृतमस्य प्रसादतः ॥ १६ ॥  
अनुप्रविष्टा ब्रह्माण्डं प्रसादाच्छं करस्य च ॥  
सृष्टिस्त्वया कृता सर्वा मयि रक्षा व्यवस्थिता ॥ १७ ॥  
उदासीनवदासीनः संसारात्सारमीक्षते ॥  
एक एव शिवो देवः सर्वव्यापी महेश्वरः ॥ १८ ॥  
पितामहत्वं सञ्जातं प्रसादाच्छङ्करस्य ते ॥  
प्रसादयामास हरं श्रुत्वा ब्रह्मा वचो हरेः ॥ १९ ॥  
अनादिनिधनो देवो बहुशीर्षो महाभुजः ॥  
इत्यादिवेदवचनैस्ततस्तुष्टो महेश्वरः ॥  
प्राह ब्रह्मन्वरं यत्ते वृणीष्व मनसि स्थितम् ॥ 7.2.8.२० ॥  
इति श्रीस्कान्दे महापुराण एकाशीति साहस्र्यां संहितायां सप्तमे प्रभासखण्डे द्वितीये वस्त्रापथक्षेत्रमाहात्म्ये ब्रह्मरुद्रविवादे विष्णुवचनेन ब्रह्मकृतरुद्रप्रसादनवर्णनन्नामाष्टमोऽध्यायः ॥८॥