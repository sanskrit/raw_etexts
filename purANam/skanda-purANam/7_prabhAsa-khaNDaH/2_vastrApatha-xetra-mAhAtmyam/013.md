+++
title = "०१३"

+++
॥ सारस्वत उवाच ॥ ॥  
छित्त्वा शुभाशुभं कर्म मुक्तिमिच्छेच्छिवां ततः ॥  
इदं न शक्यते कर्त्तुं शुभं कार्यं तदा नरैः ॥ १ ॥  
उत्थायोत्थाय स्नातव्यं पूज्यौ हरिहरौ स्वयम् ॥  
सत्यं वाच्यं हितं कार्यं दानं देयं स्वशक्तितः ॥ २ ॥  
परापवादभीरुत्वं परदारान्विवर्जयेत् ॥  
सुवर्णभूमिहरणब्रह्मदेवस्ववर्जनम् ॥ ३ ॥  
ब्राह्मणस्त्रीनरेन्द्राणां बालवृद्धतपस्विनाम् ॥  
पितृमातृगुरूणां च नाप्रियं मनसा वदेत् ॥ ४ ॥  
देशकालपरिज्ञानं पात्रापात्रविवेचनम् ॥  
छाया नृणां न वक्तव्या तक्राग्नीन्धनकाञ्जिकम् ॥५॥  
औषधं शाकमर्थिभ्यो दातव्यं गृह मेधिभिः ॥  
एकादशीपञ्चदशीचतुर्दश्यष्टमीषु च ॥ ६ ॥  
अमावास्याव्यतीपातसङ्क्रान्तिग्रहणेषु च ॥  
वैधृते पितृमात्रोश्च क्षयाहदिवसेषु च ॥ ७ ॥  
युगादिमन्वादिदिने गृहे कार्यो महोत्सवः ॥  
तीर्थे वा गमनं कार्यं गृहाच्छतगुणं यतः ॥ ८ ॥  
इद्रियाणां जयः कार्यो मद्यं द्यूतं विवर्जयेत् ॥  
विवादं गमनं युद्धं गृही यत्नेन वर्जयेत् ॥ ९ ॥  
स्नानं दानं जपो होमो देवपूजा द्विजार्चनम् ॥  
अक्षयं जायते सर्वं विधिवच्चेद्भवेत्कृतम् ॥ 7.2.13.१० ॥  
एकापि गौः प्रदातव्या वस्त्रालङ्कारभूषणा ॥  
दोग्ध्री सवत्सा तरुणी द्विजमुख्याय कल्पिता ॥ ११ ॥  
सम्प्राप्य भारतं खण्डं मानुषं जन्म चोत्तमम् ॥  
धन्यो ददाति यो धेनुं स नरः सूर्यमण्डलम्॥  
भित्त्वा याति विमानेन गम्यमानो गवादिभिः ॥१२॥  
सप्त जन्मानि पापानि कृत्वा पापीह चाधमः॥  
एको ददाति यो धेनुं मुच्यते सर्वपातकैः ॥ १३ ॥  
यदा स नीयते बद्धो यममार्गेण किङ्करैः ॥  
तदा नन्दा समागत्य स्वं पुत्रमिव पश्यति ॥ १४ ॥  
विजित्य हुङ्कृतेनैव तान्दूतान्दूरतः स्थितान् ॥  
गोप्रदं तं समादाय प्रयाति शिवमन्दिरम् ॥१५॥  
वृषो धर्म हति प्रोक्तो येन मुक्तः स मुच्यते ॥  
गोषु मध्ये पितॄन्सर्वान्हरमुद्दिश्य वा हरिम् ॥१६॥  
सूर्यब्रह्मपुरे वासो जायते ब्रह्मवासरे ॥  
दृढं ककुद्मिनं सन्तं युवानं भारसाधनम् ॥१७॥  
हलक्षमं बलीवर्दं दत्त्वा विप्राय पर्वसु ॥  
तमारुह्य नरो याति गोलोकं शिवसन्निधौ ॥ १८ ॥  
अश्वं सास्तरणं दत्त्वा खलीनेन च संयुतम् ॥  
अश्वराजबलात्स्वर्गे मोदते ब्राह्मवासरम् ॥ १९ ॥  
गजदानाद्गजेन्द्रेण नीयते नन्दनं वनम् ॥  
पृथिव्यां सागरान्तायामेष राजा भविष्यति ॥7.2.13.२०॥  
गृहं सोपस्करं दत्त्वा विप्राय गृहमेधिने ॥  
लभते नन्दने दिव्यं विमानं सार्वकामिकम् ॥ २१ ॥  
द्रव्यं पृथिव्यां परमं सुवर्णं हृष्यन्ति देवा यदि दीयते ततः ॥  
सूर्योपि तस्मै रुचिरं विमानं ददाति तावद्भ्रमतेऽत्र यावत् ॥२२॥  
रौप्यं पितॄणामतिवल्लभं तद्दत्त्वा नरो निर्मलतामुपैति ॥  
सोमस्य लोकं लभते स तावद्भुवे निवद्धा ऋषयो हि यावत् ॥ २३ ॥  
श्रीखण्डकर्पूरसमाकुलानि ताम्बूलरत्नादिफलानि दत्त्वा ॥  
पुष्पाणि वस्त्राणि सुखेन याति साकं शशाङ्कं दिवि देववृन्दैः ॥ ॥ २४ ॥  
तक्रोदकतैलघृतदुग्धेक्षुरसमधूनि यो दद्यात् ॥  
खर्जूरखण्डद्राक्षावातामाञ्जीरकैः साकम् ॥ २५ ॥  
दर्भाक्षतमृद्गोमयदूर्वायज्ञोपवीतानि ॥  
तिलचर्मसूर्यपिटकं दत्त्वा ख्यातश्चिरं स्वर्गे ॥ २६ ॥  
आत्माहाराच्चतुर्भागं सिद्धान्नाद्यदि दीयते ॥  
हन्तकारः स तं दत्त्वा ध्रुवं याति ध्रुवालये ॥ ॥ २७ ॥  
आत्माहारप्रमाणेन प्रत्यहं गोषु दीयते ॥  
गवाह्निकं तासु दत्त्वा नरो याति सुरालयम् ॥ २८ ॥  
कण्डनीपेषणीचुल्लीमार्जनीभिश्च यत्कृतम् ॥  
पापं गृही क्षालयति ददद्भिक्षां दिनं प्रति ॥ २९ ॥  
ग्रासमात्रा भवेद्भिक्षा सा नित्यं यत्र दीयते ॥  
तद्गृहं गृहमन्यच्च स्मशानमिव दृश्यते ॥ 7.2.13.३० ॥  
कुम्भान्सोदकसिद्धान्नांश्छत्रोपानत्कमण्डलुम् ॥  
अङ्गुलीयकवासांसि दत्त्वा याति नरो दिवि ॥ ३१ ॥  
श्रान्तस्य यानं तृषितस्य पानमन्नं क्षुधार्त्तस्य नरो नरेन्द्र ॥  
दत्त्वा विमानेन सुराङ्गनाभिः संस्तूयमानस्त्रिदिवं स याति ॥ ३२ ॥  
भोजनं सततं देयं यथाशक्त्या घृत प्लुतम् ॥  
तन्मया हि यतः प्राणा अतः पुष्यन्ति प्राणिनः ॥ ३३ ॥  
क्षुत्पीडा महती लोके ह्यन्नं तद्भेषजं स्मृतम् ॥  
तेन सा शान्तिमायाति ततोन्नं देयमुत्तमम् ॥ ३४ ॥  
अन्नं वस्त्रं फलं तोयं तक्रं शाकं घृतं मधु ॥  
पत्रं पुष्पं तथोपानत्कन्थां यष्टिं कमण्डलुम् ॥ ३५ ॥  
छत्रपात्रे व्रतं विद्या अक्षमाला सुरार्चनम् ॥  
कन्या कुशोपवीतानि बीजौषधगृहाणि च ॥ ३६ ॥  
सस्यं क्षेत्रं यज्ञपात्रं योगपट्टं च पादुके ॥  
कृष्णाजिनं बुद्धिदानं धर्मादेशकथानकम् ॥ ३७ ॥  
अथैतत्सन्ततं देयं तेन श्रेयो महद्भवेत् ॥  
सर्वपापक्षयं कृत्वा दाता याति शिवालयम् ॥ ३८ ॥  
श्राद्धे गृहस्था भोक्तव्याः कुलीना वेदपारगाः ॥  
अक्रोधनाः स्नानशीलाः स्वदेशाचारतत्पराः ॥ ३९ ॥  
आमन्त्र्य पूर्वदिवसे निरीहा अपि ये द्विजाः ॥  
अलोलुपा व्याधिहीना न तु ये ग्रामयाजिनः ॥ 7.2.13.४० ॥  
तेषां पुरः प्रदातव्यं पिण्डदानं विधानतः ॥  
श्राद्धं श्रद्धाविहीनेन कृतमप्यकृतं भवेत् ॥ ४१ ॥  
तस्माच्छ्रद्धान्वितैः श्राद्धं कर्त्तव्यं क्रोधवर्जितैः ॥  
वानप्रस्थो ब्रह्मचारी पथिकस्तीर्थसेवकः ॥ ४२ ॥  
अतिथिर्वैश्वदेवान्ते स पूज्यः श्राद्धकर्मणि ॥  
सर्वदा यतयः पूज्याः स्वशक्त्या गृहमेधिभिः ॥ ४३ ॥  
यात्राविधिमथो वक्ष्ये सेतिहासं नृपोत्तम ॥ ४४ ॥  
इति श्रीस्कान्दे महापुराण एकाशीति साहस्र्यां संहितायां सप्तमे प्रभासखण्डे द्वितीये वस्त्रापथक्षेत्रमाहात्म्ये तीर्थयात्राविधिवर्णने श्राद्धदानादिमाहात्म्यवर्णनन्नाम त्रयोदशोऽध्यायः ॥ ॥ १३ ॥