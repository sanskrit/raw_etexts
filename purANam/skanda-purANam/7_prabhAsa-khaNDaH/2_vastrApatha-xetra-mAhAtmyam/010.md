+++
title = "०१०"

+++
॥ पार्वत्युवाच ॥ ॥  
अहो तीर्थस्य माहात्म्यं गिरे रैवतकस्य च ॥  
भवस्य देवदेवस्य तथा वस्त्रापथस्य च ॥ १ ॥  
गङ्गा सरस्वती चैव गोमती नर्मदा नदी ॥  
स्वर्णरेखाजले सर्वास्तथा ब्रह्मा सवासवः ॥ २ ॥  
 ब्रह्मेन्द्र विष्णुमुख्यानां देवानां शङ्करस्य च ॥  
वासो विरचितस्तत्र यावद्ब्रह्मदिनं भवेत् ॥ ३ ॥  
क्षेत्रतीर्थप्रभावं च प्रसादात्तव शङ्कर ॥  
श्रुतं सविस्तरं सर्वमिदं त्वदुदितं मया ॥ ४ ॥  
महेश्वर प्रभो ब्रूहि किं चकार जनेश्वरः ॥  
भोजराजो मृगीं प्राप्य स च सारस्वतो मुनिः ॥ ५ ॥ ॥  
॥ ईश्वर उवाच ॥ ॥  
तासु सर्वासु नारीषु रूपौदार्यगुणाधिका ॥  
नित्यं प्रमुदिता शान्ता नित्यं मङ्गलकारिका ॥ ६ ॥  
माता स्वसा सखी पुत्री स्त्रीषु सम्बन्धवर्धनी ॥  
पिता भ्राता गुरुः पुत्रः पुरुषेषु तथा कृतः ॥ ७ ॥  
एवं गुणवतीं भार्यां प्राप्य हृष्टो जनेश्वरः ॥  
सारस्वतं मुनिं स्तुत्वा राजा वचनमब्रवीत् ॥ ८ ॥  
॥ राजोवाच ॥ ॥  
ब्रह्मा विष्णुर्हरः सूर्य इन्द्रोऽग्निर्मरुतां गणः ॥  
ब्रह्मचर्येण तपसा त्वया सन्तोषिताः प्रभो ॥ ९ ॥  
दैवतं परमं मे त्वं पिता माता गुरुः प्रभुः ॥  
येन जन्मान्तरं सर्वं प्रत्यक्षं कथितं मम ॥ 7.2.10.१० ॥  
सुराष्ट्रदेशो विख्यातो गिरी रैवतको महान् ॥  
भवः स्वयम्भूर्भगवान्क्षेत्रे वस्त्रापथे श्रुतः ॥ ११ ॥  
उज्जयन्तगिरेर्मूर्ध्नि गौरीस्कन्दगणेश्वराः ॥  
भावयन्तो भवं सर्वे संस्थिता ब्रह्मवासरम् ॥ १२ ॥  
वामनो नगरं स्थाप्य शिवं सिद्धेश्वरं प्रति ॥  
जित्वा दैत्यं बलिं बद्ध्वा स्वयं रैवतके स्थितः ॥ १३ ॥  
इत्येतत्सर्वमाश्चर्यं जीवद्भिर्यदि दृश्यते ॥  
तीर्थयात्राविधानेन भवो वस्त्रापथे हरिः ॥ १४ ॥  
त्यक्त्वा राज्यं प्रियान्पुत्रान्पत्त्यश्वरथकुञ्जरान् ॥  
पुत्रं राज्ये प्रतिष्ठाप्य गन्तव्यं निश्चितं मया ॥ १५ ॥  
त्वत्प्रसादाच्छ्रुतं सर्वं गम्यते यदि दृश्यते ॥  
तीर्थयात्राविधानेन भवो वस्त्रापथे हरिः ॥ १६ ॥  
सूर्यलोकं सोमलोकमिन्द्रलोकं हरेः पुरम् ॥  
ब्रह्मलोकमतिक्रम्य यास्येऽहं शिवमन्दिरम् ॥ १७ ॥  
श्रुत्वा हि वाक्यं विविधं नरेन्द्रात्प्रहृष्टरोमा स मुनिर्बभूव ॥  
जिज्ञासमानो हि नृपस्य सर्वं निवारयामास मुनिर्नरेन्द्रम् ॥ १८ ॥  
॥ सारस्वत उवाच ॥ ॥  
गृहेऽपि देवा हरविष्णुमुख्या जलानि दर्भा नृपते तिलाश्च ॥  
अनेकदेशान्तरदर्शनार्थं मनो निवार्यं नृपते त्वयेति ॥ १९ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे द्वितीये वस्त्रापथक्षेत्रमाहात्म्ये वस्त्रापथ क्षेत्रयात्रोत्सुकस्य भोजभूपस्य सारस्वतमुनिकृतोपदेशवर्णनन्नाम दशमोऽध्यायः ॥ १० ॥