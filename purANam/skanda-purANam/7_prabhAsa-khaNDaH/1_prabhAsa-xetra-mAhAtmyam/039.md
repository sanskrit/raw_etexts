+++
title = "०३९"

+++
॥ ईश्वर उवाच ॥ ॥  
अथ सम्पूज्य विधिना देवदेवं कपर्द्दिनम् ॥  
ततो गच्छेन्महादेवि लिगं केदारसंस्थितम् ॥ १ ॥  
तस्यैवाग्नेयभागस्थं भीमेश्वरसमीपगम्॥  
स्वयम्भूतं महादेवि कल्पलिङ्गं मम प्रियम् ॥ २ ॥  
मया सम्पूजितं देवि वृद्धिलिङ्ग महाप्रभम्॥  
निराहारस्तु यस्तत्र करोत्येकं प्रजागरम् ॥ ३ ॥  
चतुर्दश्यां विशेषेण तस्य लोकाः सनातनाः ॥  
रुद्रेश्वरेति देवस्य त्वासीन्नाम पुरा युगे ॥ ४ ॥  
तिष्येस्मिंस्तु पुनः प्राप्ते म्लेच्छस्पर्शभयातुरः ॥  
अस्मिँल्लिङ्गे लयं यातः केदारश्चाब्धिसन्निधौ ॥ ५ ॥  
तेन केदारनामेति तस्य ख्यातं धरातले ॥  
माघे मासि यताहारः स्नात्वा तु लवणोदधौ ॥६॥  
पद्मके तु महाकुण्डे मध्येस्य लवणाम्भसः ॥  
रुद्रेशाद्दक्षिणे भागे धनुषां दशके स्थिते ॥ ७ ॥  
स्नात्वा विधानतो देवि रुद्रेशं चार्चयिष्यति ॥  
सम्यक्केदारया त्रायाः फलं तस्य भविष्यति ॥ ८ ॥  
ब्रह्महत्यादिपापानां पूजनान्नाशनं महत् ॥  
अथ तस्यैव देवस्य इतिहासं पुरातनम् ॥ ९ ॥  
सर्वकामप्रदं नृणां कथ्यते ते सुरप्रिये ॥  
आसीद्राजा पुरा देवि शशबिन्दुरिति श्रुतः ॥ 7.1.39.१० ॥  
सार्वभौमो महीपालो विपक्षगणसूदनः ॥  
कलिद्वापरयोः सन्धौ सभूतः पृथिवीपतिः ॥ ११ ॥  
तस्य भार्याऽभवत्साध्वी प्राणेभ्योऽपि गरीयसी ॥  
न देवी न च गन्धर्वी नासुरी न च पन्नगी ॥ १२ ॥  
तादृग्रूपा वरारोहे यथाऽस्य शुभलोचना॥  
तस्य हेममयं पद्मं शतपत्रं मनोरमम्॥१३॥  
खेचरं वेगि नित्यं च तस्य राज्ञो महात्मनः॥  
स तेन पर्यटँल्लोकान्सर्वान्देवि स्वकामतः॥१४॥  
एकदा फाल्गुने मासि शुक्लपक्षे वरानने ॥  
चतुर्द्दश्यां तु सम्प्राप्तः प्रभासक्षेत्रमुत्तमम्॥१५॥  
अथापश्यदृषीन्सर्वाञ्छ्रीसोमेशपुरःस्थितान् ॥  
रात्रौ जागरणार्थाय जपहोमपरायणान्॥ १६ ॥  
स दृष्ट्वा सोमनाथं तु प्रणिपत्य विधानतः ॥  
पूजयामास सर्वां स्तान्यथार्हं भक्तिसंयुतः ॥ १७ ॥  
ततः केदारमासाद्य संस्नाप्य विधिवत्प्रिये ॥  
पूजयित्वा विचित्राभिः पुष्पमालाभिरीश्वरम् ॥ १८ ॥  
नैवेद्यैर्विविधैर्वस्त्रैर्भूषणैश्च मनोहरैः ॥  
ततोऽत्र कारयामास जागरं सुसमाहितः ॥ १९ ॥  
ततस्ते मुनयः सर्वे कुतूहलसमन्विताः ॥  
च्यवनो याज्ञवल्क्यश्च शाण्डिल्यः शाकटायनः ॥ 7.1.39.२० ॥  
रैभ्योऽथ जैमिनिः क्रौञ्चो नारदः पर्वतः शिलः ॥  
मार्कण्डं पुरतः कृत्वा जग्मुस्तस्य समीपतः ॥ २१ ॥  
चक्रुः कथाः सुविचित्रा इतिहासानि भूरिशः ॥  
 कीर्त्तयन्तः स्थितास्तत्र पप्रच्छू राजसत्तमम् ॥ २२ ॥  
॥ ऋषय ऊचुः ॥ ॥  
कस्मात्सोमेश्वरं देवं परित्यज्य नराधिप ॥  
केदारस्य पुरोऽकार्षीर्जागरं तद्ब्रवीहि नः ॥  
नूनं वेत्सि फलं चास्य लिङ्गस्य त्वं महोदयम् ॥ २३ ॥ ॥  
॥ राजोवाच ॥ ॥  
शृण्वन्तु ब्राह्मणाः सर्वे अन्यदेहोद्भवं मम ॥  
पुराऽहं शूद्रजातीय आसं ब्राह्मणपूजकः ॥ २४ ॥  
सौराष्ट्रविषये शुभ्रे धनधान्यसमाकुले ॥  
अथ कालान्तरे तत्र अनावृष्टिरभूद्द्विजाः ॥ २५ ॥  
ततोऽहं क्षुधयाविष्टः प्रभासं क्षेत्रमास्थितः ॥  
अथापश्यं सरः शुभ्रं हरिणीमूलसंस्थितम् ॥ २६ ॥  
तच्च रामसरोनाम पद्मिनीषण्डमण्डितम् ॥  
क्षीरोदाम्बुधिसङ्काशं दृष्ट्वा स्नातः क्लमान्वितः ॥ २७ ॥  
सन्तर्प्य च पितॄन्देवान्पीत्वा स्वच्छमथोदकम् ॥  
ततोऽहं भार्यया प्रोक्तो गृहाणेमान्सरोरुहान् ॥ २८ ॥  
एतत्समीपतो रम्यं दृश्यते स्थानमुत्तमम् ॥  
विक्रीणीमोऽत्र गत्वा तु येन स्याद्भोजनं विभो ॥ २९ ॥  
अथावतीर्य सलिलं गृहीतानि मया द्विजाः ॥  
कमलानि सुभू रीणि प्रस्थितश्च पुरं प्रति ॥ 7.1.39.३० ॥  
तत्र गत्वा च रथ्यासु चत्वरेषु त्रिकेषु च ॥  
प्रफुल्लकमलान्येव क्रेतुं वै मुनिसत्तमाः ॥ ३१ ॥  
न कश्चित्प्रति गृह्णाति अस्तं प्राप्तो दिवाकरः ॥  
प्रासादं कञ्चिदासाद्य सुप्तोहं सह भार्यया ॥३२॥  
तत्र सुप्तस्य मे बुद्धिः श्रुत्वा गीतध्वनिं तदा ॥  
समुत्पन्ना सभा र्यस्य क्षुधार्तस्य विशेषतः ॥  
नूनं जागरणं ह्येतत्कस्मिंश्चिद्विबुधालये ॥ ३३ ॥  
सरोरुहाणि चादाय व्रजाम्यत्र सुरालये ॥  
यदि कश्चित्प्रगृह्णाति प्राणयात्रा ततो भवेत् ॥ ३४ ॥  
अथोत्थाय समायातो ह्यत्राहं मुनिपुङ्गवाः ॥  
अपश्यं लिङ्गमेतत्तु पूजितं कुसुमैः शुभैः ॥ ३५ ॥  
रुद्रेश्वराभिधमिदं वृद्धलिङ्गं स्वयम्भुवम् ॥  
वेश्यानङ्गवतीनाम्नी शिवरात्रिपरायणा ॥ ३६ ॥  
जागर्त्ति पुरतस्तस्य गीतनृत्योत्सवादिना ॥  
ततः कश्चिन्मया दृष्टः किमेतद्रात्रिजागरम् ॥३७॥  
केयं स्त्री दृश्यतेऽत्यर्थं गीतनृत्योत्सवे रता ॥  
सोऽब्रवीच्छिवधर्मोक्ता शिवरात्रिः सुधर्मदा ॥३८॥  
तां चानङ्गवतीनाम्नी वेश्येयं धर्मसंयुता ॥  
जागर्त्ति परमं श्रेयः शिवरात्रिव्रतं शुभम्॥ ३९ ॥  
शिवरात्रिव्रतं ह्येतद्यः सम्यक्कुरुते नरः ॥  
न स दुःखमवाप्नोति न दारि द्र्यं न बन्धनम्॥ 7.1.39.४० ॥  
दुष्टं चारिष्टयोगं वा न रोगं न भयं क्वचित् ॥  
सुखसौभाग्यसम्पन्नो जायते सत्कुले नरः ॥ ४१ ॥  
तेजस्वी च यशस्वी च सर्वकल्याणभाजनम् ॥  
भवेदस्य प्रसादेन एवमाहुर्मनीषिणः ॥ ४२ ॥  
॥ राजोवाच ॥ ॥  
अथ मे बुद्धिरुत्पन्ना तद्व्रतं प्रति निश्चला ॥  
चिन्तितं मनसा ह्येतन्मयाब्राह्मणसत्तमाः ॥ ४३ ॥  
अन्नाभावान्ममोत्पन्न उपवासो बलाद्यतः ॥  
तदहं पद्मके तीर्थेस्नात्वा च लवणाम्भसि ॥ ४४ ॥  
एतैः सरोरुहैर्देवं पूजयामि महेश्वरम्॥  
ततो मया सभार्येण रुद्रेशः सम्प्रपूजितः ॥ ४५ ॥  
पद्मैश्च भक्तियुक्तेन सभार्येण विशेषतः ॥  
जाग्रत्स्थितस्तु देवाग्रे तां रात्रिं सह भार्यया ॥ ४६ ॥  
ततः प्रभातसमय उदिते सूर्यमण्डले ॥  
सा वेश्या मामुवाचेदं कलधौतपलत्रयम् ॥ ४७ ॥  
गृहाणमूल्यं पद्मानां न गृहीतं मया हि तत् ॥  
सात्त्विकं भावमास्थाय सभार्येण द्विजोत्तमाः ॥ ४८ ॥  
ततो भिक्षां समाहृत्य प्राणयात्रा मया कृता ॥  
कालेन महता प्राप्तः कालधर्मं मुनीश्वराः ॥ ४९ ॥  
इयं मे दयिता साध्वी प्राणेभ्योऽपि गरीयसी ॥  
मम देहं समादाय प्रविष्टा हव्यवाहनम्॥ ॥ 7.1.39.५० ॥  
तत्प्रभावादहं जातः सर्वभौमो महीपतिः ॥  
जातिस्मरः सभार्यस्तु सत्यमेतद्द्विजोत्तमाः ॥ ५१ ॥  
एतस्मात्कारणादस्य भक्तिर्लिङ्गस्य चोपरि ॥  
मम नित्यं सभार्यस्य सत्यमेतद्ब्रवीमि वः ॥ ५२ ॥  
मया क्रियाविहीनेन भक्तिबाह्येन सत्तमाः ॥  
व्रतमेतत्समाचीर्णं तस्येदं सुमहत्फ लम्॥ ५३ ॥  
अधुना भक्तियुक्तस्य यथोपकरणान्मम ॥  
भविष्ये यत्फलं किञ्चिन्नो वेद्मि च मुनीश्वराः ॥  
येन सोमेशमुत्सृज्य अत्राहं भक्ति तत्परः ॥ ५४ ॥  
॥ ईश्वर उवाच ॥ ॥  
एवं श्रुत्वा तु ते विप्रा विस्मयोत्फुल्ललोचनाः ॥  
साधुसाध्विति जल्पन्तो राजानं सम्प्रशंसिरे ॥ ५५ ॥  
पूजयामासुरनिशं लिङ्गं तत्र स्वयम्भुवम् ॥  
ततोऽसौ पार्थिवश्रेष्ठो लिङ्गस्यास्यप्रसादतः ॥  
संसिद्धिं परमां प्राप्तो दुर्ल्लभां त्रिदशैरपि ॥ ५६ ॥  
सा च वेश्या भगवती शिवरात्रिप्रभावतः ॥  
तस्य लिङ्गस्य माहात्म्याद्रम्भानामाप्सराऽभवत् ॥ ५७ ॥  
तस्मात्सर्वप्रयत्नेन तल्लिङ्गं पूजयेद्बुधः ॥  
धर्मकामार्थमोक्षं च यो वाञ्छत्यखिलप्रदम् ॥ ५८ ॥  
इति श्रीस्कान्दे महापुराण एकाशीतिसाहस्र्यां सहितायां सप्तमे प्रभासखण्डे प्रथमे प्रभास क्षेत्रमाहात्म्ये केदारेश्वर (रुद्रेश्वर)लिङ्गमाहात्म्यवर्णनं नामैकोनचत्वारिंशोऽध्यायः॥३९॥