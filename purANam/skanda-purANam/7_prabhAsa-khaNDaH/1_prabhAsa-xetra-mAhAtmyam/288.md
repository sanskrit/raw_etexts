+++
title = "२८८"

+++
॥ ईश्वर उवाच ॥ ॥  
ततो गच्छेन्महादेवि बालादित्यमिति श्रुतम् ॥  
अगत्स्यस्थानतः पूर्वे गव्यूतिद्वितयेन तु॥ १ ॥  
स्थानं सपाटिकानाम तस्यदक्षिणतः स्थितम् ॥  
गव्यूतिमात्रं देवेशि बालार्क इति विश्रुतम् ॥ २ ॥  
यत्र चाराधिता विद्या विश्वामित्रेण धीमता ॥  
संस्थाप्य लिङ्गत्रितयं प्रतिष्ठाप्य तथा रविम् ॥ ३ ॥  
विद्यायाः साधनं चक्रे सिद्धिं सूर्यादवाप्तवान् ।  
बालादित्येति तेनासौ ततः ख्यातिमगात्प्रभुः ॥ ४ ॥  
तं दृष्ट्वा मानवो देवि भास्करपापतस्करम्॥  
न दारिद्र्यमवाप्नोति यावज्जीवति मानवः ॥ ५ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये बालार्कमाहात्म्यवर्णनन्नामाष्टाशीत्युत्तरद्विशततमोऽध्यायः ॥ २८८ ॥ ॥