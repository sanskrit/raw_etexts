+++
title = "२९४"

+++
॥ ईश्वर उवाच ॥  
ततो गच्छेन्महादेवि कौबेरात्पूर्वसंस्थितम् ॥  
गव्यूतिपञ्चके देवि पुष्करन्नाम नामतः ॥  
यत्र सिद्धो महादेवि कैवर्तो मत्स्यघातकः ॥ १ ॥  
॥ देव्युवाच ॥ ॥  
सविस्तरं मम ब्रूहि कथं स सिद्धिमाप वै ॥  
कथयस्व प्रसादेन देवदेव महेश्वर ॥ २ ॥  
॥ ॥ ईश्वर उवाच ॥ ॥  
शृणु त्वं यत्पुरावृत्तं देवि स्वारोचिषेन्तरे ॥  
आसीत्कश्चिद्दुराचारः कैवर्तो मत्स्यघातकः ॥ ३ ॥  
स कदाचिच्चरन्पापः पुष्करे तु जगाम वै ॥  
ददर्श शाङ्करं वेश्म लतापादपसङ्कुलम् ॥ ४ ॥  
स माघमासे शीतार्त्तः क्लिन्नजालसमन्वितः ॥  
प्रासादमारुरोहार्त्तः सूर्यतापजिघृक्षया ॥ ५ ॥  
ततः स क्लिन्नजालं तच्छोषणाय रवेः करैः ॥  
प्रासादध्वजदण्डाग्रे सम्प्रसारितवांस्तदा ॥ ६ ॥  
ततः प्रासादतो देवि जाड्यात्सम्पतितः क्रमात् ॥  
स मृतः सहसा देवि तस्मिन्क्षेत्रे शिवस्य च ॥ ७ ॥  
जालं तस्य प्रभूतेन जीर्णकालेन यत्तदा ॥  
ध्वजा बद्धा यतो जालैः प्रासादे सा शुभेऽभवत् ॥ ८ ॥  
ततोऽसौ ध्वजमाहात्म्याज्जातोऽवन्यां नराधिपः ॥  
ऋतध्वजेति विख्यातः सौराष्ट्रविषये सुधीः ॥  
स हि स्फूर्जद्ध्वजाग्रेण रथेन पर्यटन्महीम् ॥ ९ ॥  
कामभोगाभिभूतात्मा राज्यं चक्रे प्रतापवान् ॥  
ततोऽसौ भवने शम्भोर्ददौ शोभासमन्विताम् ॥  
ध्वजां शुभ्रां विचित्रां च नान्यत्किञ्चिदपि प्रभुः ॥ 7.1.294.१० ॥  
ततो जातिस्मरो राजा प्रभासक्षेत्रमागतः॥  
तत्रायतनं ध्वजाजालसमन्वितम्॥११॥  
अजोगन्धस्य देवस्य पूर्वमाराधितस्य च ॥  
प्रासादं कारयामास शिवोपकरणानि च॥१२॥  
नित्यं पूजयते भक्त्या तल्लिङ्गं पापनाशनम् ॥  
दशवर्षसहस्राणि राज्यं चक्रे महामनाः ॥ १३ ॥  
तल्लिङ्गस्य प्रभावेन ततः कालाद्दिवं गतः ॥  
तस्मात्तत्र प्रयत्नेन गत्वा लिङ्गं प्रपूजयेत् ॥ १४ ॥  
स्नात्वा पश्चिमतः कुण्डे पुष्करे पापतस्करे ॥  
यत्र ब्रह्माऽयजत्पूर्वं यज्ञैर्विपुलदक्षिणैः ॥ १५ ॥  
समाहूय च तीर्थानि पुष्करात्तत्र भामिनि ॥  
तस्मिन्कुण्डे तु विन्यस्य अजोगन्ध समीपतः ॥  
प्रतिष्ठाप्य महालिङ्गमजोगन्धेति नामतः ॥ १६ ॥  
त्रिपुष्करे महादेवि कुण्डे पातकनाशने ॥  
सौवर्णं कमलं तत्र दद्याद्ब्राह्मणपुङ्गवे ॥ १७ ॥  
देवं सम्पूज्य विधिवद्गन्धपुष्पाक्षतादिभिः ॥  
मुच्यते पातकैः सर्वैः सप्तजन्मार्जितैरपि ॥ १८ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये पुष्कर माहात्म्येऽजोगन्धेश्वरमाहात्म्यवर्णनन्नाम चतुर्णवत्युत्तरद्विशततमोऽध्यायः ॥ २९४ ॥