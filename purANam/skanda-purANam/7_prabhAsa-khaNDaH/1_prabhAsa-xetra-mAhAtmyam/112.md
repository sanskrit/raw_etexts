+++
title = "११२"

+++
॥ ईश्वर उवाच ॥ ॥  
ततो गच्छेन्महादेवि लक्ष्मणेश्वरमुत्तमम् ॥  
रामेशात्पूर्वदिग्भागे धनुस्त्रिंशकसंस्थितम् ॥ १ ॥  
स्थापितं लक्ष्मणेनैव तत्र यात्रागतेन वै ॥  
महापापहरं देवि तल्लिङ्गं सुरपूजितम् ॥ २ ॥  
यस्तं पूजयते भक्त्या नृत्यगीतादिवादनैः ॥  
होमजाप्यैः समाधिस्थः स याति परमां गतिम् ॥ ३ ॥  
अन्नोदकं हिरण्यं च तत्र देयं द्विजातये ॥  
सम्पूज्य देवदेवेशं गन्धपुष्पादिभिः क्रमात् ॥ ॥ ४ ॥  
माघे कृष्णचतुर्दश्यां विशेषस्तत्र पूजने ॥  
स्नानं दानं जपस्तत्र भवेदक्षयकारकम् ॥ ५ ॥  
इति श्रीस्कान्दे महापुराण एकाशीति साहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये रामेश्वरक्षेत्रमाहात्म्ये लक्ष्मणेश्वरमाहात्म्यवर्णनन्नाम द्वादशोत्तरशततमो ऽध्यायः ॥ ११२ ॥