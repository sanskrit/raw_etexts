+++
title = "०८५"

+++
॥ देव्युवाच ॥ ॥  
तत्र सन्निहिता प्रोक्ता या त्वया वृषभध्वज ॥  
कथं देव समायाता कुरुक्षेत्रान्महानदी ॥  
किं प्रभावा तु सा प्रोक्ता फलं स्नानादिकेन किम् ॥ ॥ १ ॥  
॥ ईश्वर उवाच ॥ ॥  
शृणु देवि प्रवक्ष्यामि यत्र सन्निहिता शुभा ॥  
पापघ्नी सर्वजन्तूनां दर्शनात्स्पर्शनादपि ॥ २ ॥  
आदिनारायणाद्देवि पश्चिमे धनुषां त्रये ॥  
संस्थिता सा महादेवी सरिद्रूपा महानदी ॥ ३ ॥  
कथयामि समासेन तदुत्पत्तिं शृणु प्रिये ॥  
जरासन्धभयाद्देवि विष्णुः परिजनैः सह ॥ ४ ॥  
गृहीत्वा यादवान्सर्वान्बालवृद्धवणिग्जनान् ॥  
स शून्यां मथुरां कृत्वा प्रभासं समुपागतः ॥ ५ ॥  
समुद्रं प्रार्थयामास स्थानं संवासहेतवे ॥  
एतस्मिन्नेव काले तु देवदेवो दिवाकरः ॥ ६ ॥  
सङ्ग्रस्तो राहुणा देवि पर्वकाले ह्युपस्थिते ॥  
तं दृष्ट्वा यादवाः सर्वे विषादं परमं गताः ॥ ७ ॥  
अप्राप्ताः सन्निहित्यायां तानुवाच जनार्द्दनः ॥  
मा विषादं यदुश्रेष्ठा व्रजध्वं मयि संस्थिते ॥ ८ ॥  
दृश्यतां मत्प्रभावोऽद्य धर्मा र्थमिह भूतले ॥  
आनयिष्याम्यहं सम्यक्पुण्यं सान्निहितं सरः ॥ ९ ॥  
एवमुक्त्वा स भगवान्समाधिस्थो बभूव ह ॥  
एवं सन्ध्यायतस्तस्य विष्णोरमिततेजसः ॥ 7.1.85.१० ॥  
प्रादुर्भूता ततस्तस्य वारिधाराऽग्रतः शुभा ॥  
बिभेद्य धरणीपृष्ठं स्नानार्थं चासुरद्विषः ॥ ११ ॥  
तत स्ते यादवाः सर्वे रामसाम्बपुरोगमाः ॥  
चक्रुः स्नानं महादेवि राहुग्रस्ते दिवाकरे ॥ १२ ॥  
प्राप्तपुण्या बभूवुस्ते सन्निहित्यासमुद्भवम् ॥  
कुरुक्षेत्रस्य यात्रायाः प्राप्य सम्यक्फलं हि ते ॥ १३ ॥  
एवं तत्समनुप्राप्तं पुण्यं सान्निहितं सरः ॥  
तत्र स्नात्वा महादेवि राहुग्रस्ते दिवाकरे ॥  
अग्निष्टोमस्य यज्ञस्य फलं प्राप्नोत्यशेषतः ॥ १४ ॥  
यस्तत्र भोजयेद्विप्रं षड्रसं विधिपूर्वकम् ॥  
एकेन भोजितेनैव कोटिर्भवति भोजिता ॥ १५ ॥  
यस्तत्र कारयेद्धोमं सन्निहित्यासमीपतः ॥  
एकैकाहुतिदानेन कोटिहोमफलं लभेत् ॥ १६ ॥  
मन्त्रजाप्यं तु कुरुते तत्र स्थाने स्थितो यदि ॥  
एकैकमन्त्रजाप्येन कोटिजाप्यफलं लभेत् ॥ १७ ॥  
सुवर्णदानं दातव्यं तत्र यात्राफलेप्सुभिः ॥  
स्नात्वा सम्पूजनीयश्च आदिदेवो जनार्द्दनः ॥ १८ ॥  
इति वै कथितं सम्यक्फलं सान्निहितं तव ॥  
श्रुतं पापहरं नृणां सम्यक्छ्रद्धावतां प्रिये ॥ १९ ॥।  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये सन्निहित्यामाहात्म्यवर्णनन्नाम पञ्चाशीतितमोऽध्यायः ॥ ८५ ॥