+++
title = "१९९"

+++
॥ ईश्वर उवाच ॥ ॥  
ततो गच्छेन्महादेवि तस्य दक्षिणतः स्थितम् ॥  
सरस्वत्यास्तटे रम्ये देवं तत्र कृतस्मरम् ॥ १ ॥  
स्वयम्भूतं महादेवि सर्वपापप्रणाशनम् ॥  
तस्योत्पत्तिं प्रवक्ष्यामि यथा जातं महीतले ॥ २ ॥  
पुरा कामो मया दग्धो यदा तत्र वरानने ॥  
तदा रतिः समागम्य विललाप सुदुःखिता ॥ ३ ॥  
तां तु शोकातुरां दृष्ट्वा तत्राहं करुणान्वितः ॥  
अवोचं मा रुदिष्वेति तव भर्ता पुनः शुभे ॥  
समुत्थास्यति कालेन मत्प्रसादान्न संशयः ॥ ४ ॥  
॥ देव्युवाच ॥ ॥  
किमर्थं स पुरा दग्धः कामदेवस्त्वया विभो ॥  
कथमाप पुनर्जन्म विस्तरात्कथयस्व मे ॥ ५ ॥  
॥ ईश्वर उवाच ॥ ॥  
दक्षः प्रजापतिः पूर्वं बभूव त्वत्पिता प्रिये ॥  
शतं सुतानां जज्ञेऽस्य गौरीणां दीर्घचक्षुषाम् ॥ ६ ॥  
ददौ त्वां प्रथमं मह्यं सतीनामेति कीर्तिताम् ॥  
ददौ दश च धर्माय श्रद्धा मेधा धृतिः क्षमा ॥ ७ ॥  
अनसूया शुचिर्लज्जा स्मृतिः शक्तिः श्रुतिस्तथा ॥  
द्वे भार्ये कामदेवाय रतिः प्रीतिस्तथैव च ॥ ८ ॥  
एकां स्वाहां ददौ वह्नेः पितॄणां च ततः स्वधाम् ॥  
सप्तविंशच्छशाङ्काय अश्विन्याद्याः प्रकीर्तिताः ॥ ९ ॥  
तवापि विदिता देवि रेवत्यन्तास्तथा जने ॥  
कश्यपाय ददौ देवि स तु कन्यास्त्रयोदश ॥ 7.1.199.१० ॥  
अदितिश्च दितिश्चैव विनता कद्रुरेव च ॥  
सिंहिका सुप्रभा चैव उलूकी या वरानने ॥ ११ ॥  
अनुविद्धा सिता चैव ईर्ष्या हिंसा तथा परा ॥  
माया निष्कृतिसंयुक्ता दक्षः पूर्वं महामतिः ॥ १२ ॥  
गौरी च सुप्रभा चैव वार्त्ता साध्वी सुमालिका ॥  
वरुणाय ददौ पञ्च तदाऽसौ पर्वतात्मजे ॥ १३ ॥  
भद्रा च मदिरा चैव विद्या धन्या धना शुभा ॥  
ददौ पञ्च कुबेराय पत्न्यर्थं पर्वतात्मजे ॥ १४ ॥  
जया च विजया चैव मधुस्पन्दा इरावती ॥  
सुप्रिया जनका कान्ता सुभद्रा धार्मिका शुभा ॥ १५ ॥  
रुद्राणां प्रददौ कन्या दशानां धर्मवित्तदा ॥  
प्रभावती सुभद्रा च विमला निर्मलाऽनृता ॥ १६ ॥  
तीव्रा दक्षारुणा विद्या धारपाला च वर्चसा ॥  
आदित्यानां ददौ दक्षः कन्याद्वादशकं प्रिये ॥ १७ ॥  
योगनिद्राभिभूतस्य संसर्पा सरमा गुहा ॥  
माला चम्पा तथा ज्योत्स्ना स विश्वेभ्यश्च एव च ॥ १८ ॥  
अश्विभ्यां द्वे तथा कन्ये सुवेषा भूषणा शुभा ॥  
एका कन्या तथा वायोर्दत्ता एताः प्रकीर्तिताः ॥ १९ ॥  
सावित्रीं ब्रह्मणे प्रादाल्लक्ष्मीं विष्णोर्महात्मनः ॥  
कस्यचित्त्वथ कालस्य स ईजे दक्षिणावता ॥ 7.1.199.२० ॥  
यज्ञेन पर्वतसुते हिमवन्ते महागिरौ ॥  
यज्ञवाटो ह्यभूत्तस्य सर्वकामसमृद्धिमान् ॥ २१ ॥  
तस्मिन्यज्ञे समायाता आदित्या वसव स्तथा ॥  
विश्वेदेवाश्च मरुतो लोकपालाश्च सर्वशः ॥ २२ ॥  
ब्रह्मा विष्णुः सहस्राक्षो वारुणो यम एव च ॥  
धनदश्च कुमारश्च तथा नद्यश्च सागराः ॥ ॥ २३ ॥  
वाप्यः कूपास्तथा चैव तडागाः पल्वलानि च ॥  
सुपर्णश्चाथ ये नागाः सर्वे मूर्ता व्यवस्थिताः ॥ २४ ॥  
दानवाप्सरसश्चैव यक्षाः किन्नरगुह्यकाः ॥  
सानुगास्ते सभार्याश्च वेदवेदाङ्गपारगाः ॥ २५ ॥  
महर्षयो महाभागास्तथा देवर्षयश्च ये ॥  
ते भार्यासहितास्तत्र वसन्ति च वरानने ॥२६॥  
कपालमालाभरणश्चिताभस्म बिभर्ति यः ॥  
अपवित्रतया शम्भुर्नाहूतस्तु तथाविधः ॥ २७ ॥  
यतस्ततः समायाताः कैलासे पर्वतोत्तमे ॥  
अश्विन्याद्या भगिन्यस्तास्त्वां प्रतीदं वचोऽबुवन् ॥ २८ ॥  
किं तुष्टेव च कल्याणि तिष्ठसि त्वं सुमध्यमे ॥  
वयं च प्रस्थिताः सर्वाः पितुर्यज्ञे सभर्तृकाः॥२९॥  
वयमाकारितास्तेन सुताः सर्वा यशस्विनि ॥  
न त्वामाहूतवान्दक्षस्त्रपते शङ्कराद्यतः॥7.1.199.३०॥  
तासां वचनमाकर्ण्य सती प्राह क्रुधान्विता॥  
हा धिग्दक्ष दुराचार किं वदिष्ये महेश्वरम् ॥३१॥  
कथं सन्दर्शये वक्त्रमित्युक्त्वाऽऽत्मानमात्मना ॥  
विससर्ज तपोयोगात्सस्मारान्यन्न किञ्चन ॥३२॥  
अथ दृष्ट्वा महादेवः सतीं प्राणैर्विना स्थिताम् ॥  
अवमानात्तथाऽऽत्मानं त्यक्त्वा मत्वा कपालिनम् ॥३३॥  
गणान्सम्प्रेषयामास यज्ञविध्वंसनाय च ॥  
ते गताश्च गणा रौद्राः शतशोऽथ सहस्रशः ॥ ३४ ॥  
विकृता विकृताकारा असङ्ख्याता महाबलाः ॥  
रुद्रेण प्रेरितान्दृष्ट्वा वीरभद्रपुरोगमान् ॥३५॥  
ततो देवगणाः सर्वे वसवः सह भास्करैः ॥  
विश्वेदेवाश्च साध्याश्च धनुर्हस्ता महाबलाः ॥ ३६ ॥  
युद्धाय च विनिष्क्रान्ता मुञ्चन्तः सायकाञ्छितान् ॥  
ते समेत्य ततोऽन्योन्यं प्रमथा विबुधैः सह ॥ ३७ ॥  
मुमुचुः शरवर्षाणि वारिधारां यथा घनाः ॥  
तेषां हस्ती गणेनाथ शूलेन हृदि भेदितः ॥ ३८ ॥  
स तु तेन प्रहारेण विसञ्ज्ञो निषसाद ह ॥  
अथ मुष्ट्या हतः कुम्भे नाग ऐरावणस्तदा ॥ ३९ ॥  
सहसा स हतस्तेन वारणो भैरवान्रवान्॥  
विनदञ्जवमास्थाय यज्ञवाटमुपाद्रवत् ॥ 7.1.199.४० ॥  
विश्वेदेवा निरुच्छ्वासाः कृता रौद्रैर्महाशरैः ॥  
चकर्ष स धनुष्येण वसुमान्बलवतरः ॥ ॥ ४१ ॥  
निस्तेजसस्तदादित्याः कृतास्तेन रणाजिरे ॥  
एतस्मिन्नन्तरे देवाः कृतास्तेन पराङ्मुखाः ॥ ४२ ॥  
ततस्ते शरणं जग्मुर्विष्णुं तत्र च संस्थितम् ॥  
ततः कोपसमाविष्टो विष्णुर्देवान्सवासवान् ॥ ४३ ॥  
दृष्ट्वा विद्रावितान्सर्वान्मुमोचाशु सुदर्शनम् ॥  
तमापतन्तं वेगेन विष्णोश्चक्रं सुदर्शनम् ॥ ४४ ॥  
प्रसार्य वक्त्रं सहसा उदरस्थं चकार ह ॥  
तस्मिंश्चक्रे तदा ग्रस्ते अमोघे पर्वतात्मजे ॥ ४५ ॥  
चुकोप भगवान्विष्णुः शार्ङ्गहस्तो ऽभ्यधावत ॥  
स हत्वा दशभिस्तीक्ष्णैर्नन्दिं भृङ्गिं शतेन च ॥ ४६ ॥  
महाकालं सहस्रेण ह्ययुतेन गणाधिपम् ॥  
बाणानामयुतैर्भित्त्वा वीरभद्रमुपाद्रवत् ॥ ४७ ॥  
तं हत्वा गदया विष्णुर्विह्वलं रुधिरोक्षितम् ॥  
गृहीत्वा पादयोर्भूमौ निजघानातिरोषितः ॥ ४८ ॥  
हन्यमानस्य तस्याथ भूमौ चक्रं सुदर्शनम्॥  
रुधिरोद्गारसंयुक्तं प्रहारमकरोन्न तु ॥४९॥  
रुद्रलब्धवरो देवि वीरभद्रो गणेश्वरः ॥  
यन्न पञ्चत्वमापन्नो गदया पीडितोऽपि सः ॥ 7.1.199.५० ॥  
पतितं वीक्ष्य तं सर्वे विष्णुतेजोबलार्दिताः ॥  
विद्रुताः सर्वतो याता यत्र देवो महेश्वरः ॥ ५१ ॥  
तस्मै सर्वं तथा वृत्तं समाचख्युः पराभवम् ॥  
विक्रमं वीरभद्रस्य ततः क्रुद्धो महेश्वरः ॥ ५२ ॥  
प्रगृह्य सहसा शूलं प्रस्थितः स्वगणैः सह ॥  
यज्ञवाटं तु दक्षस्य पराभवभवं ततः ॥  
विक्रमन्वीरभद्रेण यत्र विष्णुः स्वयं स्थितः ॥५३॥  
तमायान्तं समालोक्य कोपयुक्तं महेश्वरम् ॥  
सङ्ग्रामे सोऽजयं मत्वा तत्रैवान्तरधीयत ॥५४॥  
मरुद्भिः सार्धमिन्द्रोऽपि वसुभिः सह किन्नरैः ॥  
शिवः क्रोधपरीतात्मा ततश्चादर्शनं गतः ॥५५॥  
केवलं ब्राह्मणास्तत्र स्थिताः सदसि भामिनि ॥  
ते दृष्ट्वा शङ्करं प्राप्तं कोपसंरक्तलोचनम् ॥ ५६ ॥  
होमं चक्रुस्ततो भीता रुद्रमन्त्रैः समन्ततः ॥  
अन्ये त्राससमायुक्ताः पलायन्ते दिशो दश ॥ ५७ ॥  
अथागत्य महादेवो दृष्ट्वा तान्ब्राह्मणोत्तमान् ॥  
अपश्यमानो विबुधांस्तत्र यज्ञं जघान सः ॥ ५८ ॥  
स च मृगवपुर्भूत्वा प्रणष्टः शिवभीतितः ॥  
पृष्ठतस्तु धनुष्पाणिर्जगाम भगवाञ्छिवः ॥  
अद्यापि दृश्यते व्योम्नि तारारूपो महेश्वरि ॥ ५९ ॥  
 इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये दक्षयज्ञविध्वंसनोनाम नवनवत्युत्तरशततमोऽध्यायः ॥ १९९ ॥