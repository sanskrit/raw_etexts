+++
title = "३०१"

+++
॥ ईश्वर उवाच ॥ ॥  
ततो गच्छेन्महादेवि सिद्धेश्वरमनुत्तमम् ॥  
तस्यैव पूर्वदिग्भागे नातिदूरे व्यवस्थितम् ॥ १ ॥  
यदा देवैः समेत्याशु शिवलिङ्गं प्रतिष्ठितम् ॥  
सङ्गालेश्वर नामाढ्यं सर्वपापहरं शुभम् ॥ २ ॥  
तदा सिद्धगणाः सर्वे समाराध्य वृषध्वजम् ॥  
स्थापयाञ्चक्रिरे लिङ्गं सर्वसिद्धिप्रदायकम् ॥ ३ ॥  
तत्सिद्धेश्वर नामाढ्यं महापातकनाशनम् ॥  
तुष्टुवुर्विविधैः स्तोत्रैस्तदा सिद्धगणाः शिवम् ॥ ४ ॥  
ततस्तुष्टो महादेवो याच्यतां वरमुत्तमम् ॥  
नमस्कृत्य ततः सर्वे प्रोचुश्च शशिशेखरम् ॥ ५ ॥  
इहागत्य नरो यस्तु स्नात्वा च विधिपूर्वकम् ॥  
अर्चयेत्सिद्धनाथं च जपेच्च शतरुद्रियम् ॥ ६ ॥  
अघोरं वा जपेन्मन्त्रं गायत्र्यं च महेश्वरम् ॥  
षण्मासाभ्यन्तरेणैव जपेच्च मुनिसत्तमाः ॥  
अणिमादिगुणैश्वर्यं संसिद्धिं प्राप्नुयाद्ध्रुवम् ॥७ ॥  
॥ ईश्वर उवाच ॥ ॥  
एवं भविष्यतीत्युक्त्वा ह्यन्तर्धानं गतो हरः ॥  
सिद्धेश्वरं तु सम्पूज्य ह्यघोरं च जपेन्नरः ॥ ८ ॥  
आश्वयुक्कृष्णपक्षे तु चतुर्दश्यां महानिशि ॥  
धैर्यमालम्ब्य निर्भीकः स सिद्धिं प्राप्नुयान्नरः ॥ ९ ॥  
इत्येतत्कथितं देवि माहात्म्यं पापनाशनम् ॥  
सिद्धेश्वरस्य देवस्य सर्वकामफलप्रदम् ॥ 7.1.301.१० ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्य सिद्धेश्वरमाहात्म्यवर्णनन्नामैकोत्तरत्रिशत तमोऽध्यायः ॥ ३०१ ॥