+++
title = "२७३"

+++
॥ ईश्वर उवाच ॥ ॥  
ततो गच्छेन्महादेवि शण्डतीर्थमनुत्तमम् ॥  
सर्वपापोपशमनं सर्वकामफलप्रदम् ॥ १ ॥  
तस्योत्पत्तिं प्रवक्ष्यामि शृणुष्वैकमनाः प्रिये ॥  
पुरा पञ्चशिरा आसीद्ब्रह्मा लोकपितामहः ॥ २ ॥  
शिरस्तस्य मया छिन्नं कस्मिंश्चित्कारणान्तरे ॥  
तत्र गन्धवती जाता ब्रह्मणः सा च शोणितैः ॥ ३ ॥  
तत्रोद्गता महातालास्तेन तालवनं स्मृतम् ॥  
अथ करतले लग्नं कपालं ब्रह्मणो मम ॥ ४ ॥  
शरीरं कृष्णतां यातं मम चैव वृषस्य च ॥  
अथ तीर्थान्यनेकानि गतोहं पापशङ्कया ॥ ५ ॥  
न क्वचिद्व्रजते पापं ततः प्रभासमागतः ॥  
क्षेत्रे तत्र मया दृष्टा प्राची देवी सरस्वती ॥ ६ ॥  
तत्र मे वृषभः स्नातुं प्रविष्टो जलमध्यतः ॥  
तत्क्षणाच्छ्वेतता प्राप्तो मुक्तोहमपि हत्यया ॥ ७ ॥  
करमध्ये च मे लग्नं कपालं पतितं तदा ॥  
कपालमोचनश्चासौ लिङ्गरूपी स्थितोऽभवत् ॥ ८ ॥  
तत्रापि यो ददेच्छ्राद्धं प्राचीदेव्यास्तु सन्निधौ ॥  
मातृकं पैतृकं चैव तृप्तं कुलशतं तथा ॥ ९ ॥  
भवेच्च तस्य तृप्तिस्तु यावत्कल्पास्तु सप्ततिः ॥  
मास आश्वयुजे देवि कृष्णपक्षे चतुर्दशी ॥  
तत्र दद्यात्तु यः श्राद्धं दक्षिणामूर्तिमाश्रितः ॥ 7.1.273.१० ॥  
यथावित्तोपचारेण सुपात्रे च यथाविधि ॥  
यावद्युगसहस्रं तु तृप्ताः स्युस्ते पितामहाः ॥ ११ ॥  
अन्नसुवर्णदानं च दधिकम्बलमेव च ॥  
तत्र देयं विधानेन सर्वपापोपशुद्धये ॥ १२ ॥  
कृष्णरूपी वृषो देवि यदा श्वेतत्वमागतः ॥  
शण्डतीर्थमितिख्यातं तेन त्रैलोक्यपूजितम् ॥ १३ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभास खण्डे प्रथमे प्रभासक्षेत्रमाहात्म्ये शण्डतीर्थमाहात्म्यवर्णनन्नाम त्रिसप्तत्युत्तरद्विशततमोऽध्यायः ॥ २७३ ॥ ॥ छ ॥