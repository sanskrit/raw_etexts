+++
title = "१०६"

+++
॥ देव्युवाच ॥ ॥  
एवमद्वैतभावेन यद्ब्रह्म परिकीर्तितम् ॥  
तस्य पूजा विधानं मे कथयस्व यथार्थतः ॥ १ ॥  
क्षेत्रे प्राभासिके देव बालरूपी पितामहः ॥  
स कथं पूज्यते लोकैः परब्रह्मस्वरूपवान् ॥ २ ॥  
के मन्त्राः किं विधानं तद्बाह्मणास्तत्र कीदृशाः ॥  
तत्र स्थितानां विप्राणां कथं क्षेत्रफलं भवेत् ॥ ३ ॥  
कतिप्रकारास्ते विप्रास्तत्र क्षेत्रनिवासिनः ॥  
किमाचारा महादेव किंशीलाः किम्परायणाः ॥ ४ ॥  
एतद्विस्तरतो ब्रूहि ब्राह्मणानां महोदयम् ॥ ५ ॥  
॥ ईश्वर उवाच ॥ ॥  
साधुसाधु महादेवि सम्यक्प्रश्नविशारदे ॥  
शृणुष्वैकमना भूत्वा माहात्म्यं विप्रदैवतम् ॥ ६ ॥  
यच्छ्रुत्वा मानवो देवि मुच्यते सर्वपातकैः ॥  
ये केचित्सागरान्तायां पृथिव्यां कीर्तिता द्विजाः ॥ ७ ॥  
तद्रूपं मम देवेशि प्रत्यक्षं धरणीतले ॥ प्रत्यक्षं ब्राह्मणा देवाः परोक्षं दिवि देवताः ॥ ८ ॥  
ब्राह्मणा मत्प्रिया नित्यं ब्राह्मणा मामकी तनुः ॥  
यस्तानर्चयते भक्त्या स मामर्चयते सदा ॥ ९ ॥  
यस्तांस्तोषयते भक्त्या स च मां परितोषयेत् ॥7.1.106.१॥।  
ये ब्राह्मणाः सोऽहमसंशयं प्रिये तेष्वर्चितेष्वर्चितोऽहं भवेयम् ॥  
तेष्वेव तुष्टेष्वहमेव तुष्टो वैरं च तैर्यस्य ममापि वैरम् ॥ ११ ॥  
यश्चन्दनैः सागरुगन्धमाल्यै रभ्यर्चयेच्छैलमयीं ममार्चाम्॥  
असौ न मामर्चयतेर्चयन्वै विप्रार्चनादर्चित एव चाहम् ॥ १२ ॥  
यावन्तः पृथिवीमध्ये चीर्णवेदव्रता द्विजाः ॥  
अचीर्णव्रतवेदा वा तेऽपि पूज्या द्विजाः प्रिये ॥ १३ ॥  
न ब्राह्मणान्परीक्षेत श्राद्धे क्षेत्रनिवासिनः ॥  
सुमहान्परिवादोऽस्य ब्राह्मणानां परीक्षणे ॥ १४ ॥  
काणाः खञ्जाश्च कृष्णाश्च दरिद्रा व्याधितास्तथा ॥  
सर्वे श्राद्धे नियोक्तव्या मिश्रिता वेदपारगैः ॥ १५ ॥  
ब्राह्मणा जातितः पूज्या वेदाभ्यासात्ततः परम् ॥  
ततोर्थं हव्यकव्येषु न निन्द्या ब्राह्मणाः क्वचित् ॥ १६ ॥  
काणान्कुण्टांश्च कुब्जाश्च दरिद्रान्व्याधितानपि॥  
नावमन्येद्द्विजान्प्राज्ञो मम रूपं यतः स्मृतम् ॥ १७ ॥  
बहवो हि न जानन्ति नरा ज्ञानबहिष्कृताः ॥  
यथाहं द्विजरूपेण चरामि पृथिवीमिमाम् ॥ १८ ॥  
मद्रूपान्घ्नन्ति ये विप्रान्विकर्म कारयन्ति च ॥  
अप्रेषणे प्रेषयन्ति दासत्वं कारयन्ति च ॥ १९ ॥  
मृतांस्तान्करपत्रेण यमदूता महाबलाः ॥  
निकृन्तन्ति यथा काष्ठं सूत्रमार्गेण शिल्पिनः ॥ 7.1.106.२० ॥  
ये चैवाश्लक्ष्णया वाचा तर्जयन्ति नराधमाः ॥  
वदन्ति परुषं क्रोधात्पादेन निहनन्ति च ॥ २१ ॥  
मृतांस्तान्यमलोका हि निहत्य धरणीतले ॥  
क्रूरपादेन चाक्रम्य क्रोधसंरक्तलोचनाः ॥ २२ ॥  
अग्निवर्णैश्च सन्दंशैर्जिह्वामुद्धरते यमः ॥  
ये नु विप्रान्निरीक्षन्ते पापाः पापेन चक्षुषा ॥ २२ ॥  
अब्रह्मण्यास्तु ते बाह्या नित्यं ब्रह्मद्विषो नराः ॥  
तेषां घोरा महाकाया वज्रतुण्डा भयानकाः ॥  
उद्धरन्ति मुहूर्तेन चक्षुः काका यमाज्ञया ॥ २४ ॥  
यस्ताडयति विप्रं वै क्षते कुर्याद्धि शोणितम् ॥  
अस्थिभङ्गं च वा कुर्यात्प्राणैर्वापि वियोजयेत् ॥२५॥  
ब्रह्मघ्नः स तु विज्ञेयो न तस्मै निष्कृतिः स्मृता ॥  
पञ्चाशत्कोटिसङ्ख्येषु नरकेष्वनुपूर्वशः ॥ २६ ॥  
स बहूनि सहस्राणि वर्षाणि पच्यते भृशम्॥  
तस्माद्विप्रो वरारोहे नमस्कार्यो नृभिः सदा॥ २७ ॥  
अन्नपानप्रदानैस्तु पूज्या हि सततं द्विजाः ॥  
सर्वेषां चैव दानानां विप्राः सर्वेऽधिकारिणः ॥ २८ ॥  
नान्यः समर्थो देवेशि गृह्णन्यात्यधमां गतिम् ॥  
तपसा पावितो देवि ब्राह्मणो धृतकिल्विषः ॥ २९ ॥  
न सीदेत्प्रतिगृह्णानः पृथिवीमनुसागराम्॥  
नास्ति किञ्चिन्महादेवि दुष्कृतं ब्राह्मणस्य तु ॥ 7.1.106.३० ॥  
यस्तु स्थितः सदाऽध्यात्मे नित्यं सद्भावभावितः ॥  
ब्राह्मणो हि महद्भूतं जन्मना सह जायते ॥ ३१ ॥  
लोके लोकेश्वराश्चापि सर्वे ब्राह्मणपूजकाः ॥  
ततस्तान्नावमन्येत यदीच्छेज्जीवितं चिरम् ॥ ३२ ॥  
ब्राह्मणाः कुपिता हन्युर्भस्मीकुर्युः स्वतेजसा ॥  
लोकानन्यान्सृजेयुश्च लोकपालांस्तथाऽपरान् ॥ ३३ ॥  
अपेयः सागरो यैश्च कृतः कोपान्महात्मभिः ॥  
येषां कोपाग्निरद्यापि दण्डके नोपशाम्यति ॥३४॥  
एते स्वर्गस्य नेतारो देवदेवाः सनातनाः॥  
एभिश्चापि कृतः पन्था देवयानः स उच्यते ॥ ३५ ॥  
ते पूज्यास्ते नमस्कार्यास्तेषु सर्वं प्रतिष्ठितम् ॥  
ते वै लोकानिमान्सर्वान्पारयन्ति परस्परम्॥३६॥  
गूढस्वाध्यायतपसो ब्राह्मणाः शंसितव्रताः ॥  
विद्यास्नाता व्रतस्नाता अनपाश्रित्य जीविनः॥३७॥  
आशीविषा इव क्रुद्धा उपचर्या हि ब्राह्मणाः॥  
तपसा दीप्यमानास्ते दहेयुः सागरानपि॥३८॥  
ब्राह्मणेषु च तुष्टुषु तुष्यन्ते सर्वदेवताः॥  
ते गतिः सर्वभूतानामध्यात्मगतिचिन्तकाः॥३९॥  
आदिमध्यावसानानां ज्ञानानां छिन्नसंशयाः॥  
परापरविशेषज्ञा नेतारः परमां गतिम् ॥  
अवध्या ब्राह्मणास्तस्मात्पापेष्वपि रताः सदा ॥ 7.1.106.४० ॥  
यश्च सर्वमिदं हन्याद्ब्राह्मणं चापि तत्समम् ॥  
सोऽग्निः सोऽर्को महातेजा विषं भवति कोपितः ॥ ४१ ॥  
भूतानामग्रभुग्विप्रो वर्णश्रेष्ठः पिता गुरुः ॥  
न स्कन्दते न व्यथते न विनश्यति कर्हिचित्॥४२॥  
वरिष्ठमग्निहोत्राद्धि ब्राह्मणस्य मुखे हुतम्॥  
विप्राणां वपुराश्रित्य सर्वास्तिष्ठन्ति देवताः॥४३॥  
अतः पूज्यास्तु ते विप्रा अलाभे प्रतिमादयः ॥ ४४ ॥  
अविद्यो वा सविद्यो वा ब्राह्मणो मम दैवतम् ॥  
प्रणीतश्चाप्रणीतश्च यथाग्निर्दैवतं महत् ॥ ४५ ॥  
स्मशानेष्वपि तेजस्वी पावको नैव दुष्यति ॥  
हव्यकव्यव्यपेतोऽपि ब्राह्मणो नैव दुष्यति ॥ ४६ ॥  
महापातकवर्ज्यं हि पूज्यो विप्रो वरानने ॥  
सर्वथा ब्राह्मणाः पूज्याः सर्वथा दैवतं महत् ॥  
तस्मात्सर्वप्रयत्नेन रक्षेदापद्गतं द्विजम् ॥ ४७ ॥  
एवं विप्रा महादेवि पूज्याः सर्वत्र मानवैः ॥  
किं पुनः सञ्जितात्मानो विशेषात्क्षेत्रवासिनः ॥ ४८ ॥  
अथ क्षेत्रस्थितानां च चतुराश्रमवासिनाम् ॥  
विप्राणां वृत्तितो भेदं प्रवक्ष्याम्यानुपूर्व्यशः ॥ ४९ ॥  
क्षेत्रस्य सन्न्यासविधिं ये जानन्ति द्विजातयः ॥  
वृत्तिभेदं क्रमाच्चैव ते क्षेत्रफलभागिनः ॥ 7.1.106.५० ॥  
यथा क्षेत्रे निवसता वर्तितव्यं द्विजातिना ॥  
प्राजापत्यादिभेदेन तच्छृणु त्वं वरानने ॥ ५१ ॥  
प्राजापत्या महीपालाः कपोता ग्रन्थिकास्तथा ॥  
कुटिकाश्चाथ वैतालाः पद्महंसा वरानने ॥ ५२ ॥  
धृतराष्ट्रा बकाः कङ्का गोपालाश्चैव भामिनि ॥  
त्रुटिका मठराश्चैव गुटिका दण्डिकाः परे ॥ ५३ ॥  
क्षेत्रस्थानामिमे भेदा वृत्तिं तेषां शृणुष्व च ॥ ५४ ॥  
अहिंसा गुरुशुश्रूषा स्वाध्यायः शौचसंयमः ॥  
सत्यमस्तेयमेतद्धि प्राजापत्यं व्रतं स्मृतम् ॥ ५५ ॥  
क्षयपुष्ट्यर्थविद्वेषकर्मभिः शान्तिकादिभिः ॥  
पालयन्ति महीं यस्मान्महीपालास्ततः स्मृताः ॥ ५६ ॥  
पतिता ये कणा भूमौ संहरन्ति कपोतवत् ॥  
उद्धृत्याजीवनं येषां कपोतास्ते तु साधकाः ॥ ५७ ॥  
गृहं कृत्वा तु सद्ग्रन्थाः सहसैव त्यजन्ति ये ॥  
कुटिका साधकास्ते वै शिवाराधनतत्पराः ॥ ५८ ॥  
तीर्थासक्ताः सपत्नीका यथालब्धोपजीविनः ॥  
महासाहसयुक्तास्ते वैतालाख्यास्तु साधकाः ॥ ५९ ॥  
संयताः कामनासक्ता राज्यकामार्थसाधकाः ॥  
पद्मास्ते साधकाः ख्याता भिक्षाचर्यारताः सदा ॥ 7.1.106.६० ॥  
ज्ञानयोगसमायुक्ता द्वैताचाररताश्च ये ॥  
हंसास्ते साधकाः ख्याताः स्वयमुत्पन्नसंविदः ॥ ६१ ॥  
ब्रह्मचर्येण सत्त्वेन तथाऽलुब्धतयापि वा ॥  
जितं जगद्धारयन्तो धृतराष्ट्रा मतास्तु ये ॥ ६२ ॥  
गूढाश्चरन्ति ये ज्ञानं व्रतं धर्ममथापि वा ॥  
स्वार्थैकागतनिष्ठास्तु बकास्ते साधका मताः॥ ॥ ६३ ॥  
जलाश्रयं समाश्रित्य स्थिता उत्कृष्टसिद्धये ॥  
बिसशृङ्गाटकाहारास्ते कङ्काः साधकाः स्मृताः ॥ ६४ ॥  
गोभिः सार्द्धं व्रजन्त्यत्र गोष्ठे च निवसन्ति ये ॥  
पञ्चगव्यरसा ये वै गोपालास्ते तु साधकाः ॥ ६५ ॥  
कृच्छ्रचान्द्रायणैश्चैव क्षपयन्ति स्वकं वपुः ॥  
त्रुटिमात्राशनास्ते तु त्रुटिकाः साधका मताः ॥ ६६ ॥  
कृत्वा कुशमयीं पत्नीं मठे ये गृहमेधिनः ॥  
भैक्षवृत्तिरताः शुद्धा मठरास्ते तु साधकाः ॥ ६७ ॥  
ग्रासमात्रसमानाभिर्गुटिकाभिरथाष्टभिः ॥  
कन्दमूलफलोत्थाभिर्गुटिकास्ते द्विजातयः ॥ ६८ ॥  
स्वदेहदण्डनैर्युक्ता रात्रौ वीरासने स्थिताः ॥  
दण्डिनस्ते समाख्याताः सर्वमेतत्तवोदितम् ॥ ६९ ॥  
सामान्योऽपि विशेषश्च वृत्तिनो गृहिणोऽपि वा ॥  
तेषां भेदो मया ख्याताः सम्यक्क्षेत्रनिवासिनाम् ॥ 7.1.106.७० ॥  
एवमादिधर्मयुक्ताः प्रभासक्षेत्रवासिनः ॥  
तैः पूज्यो भगवान्देवो बालरूपी पितामहः ॥ ७१ ॥  
महापातकिनो ये तु ये तु विप्रैर्बहिष्कृताः ॥  
न च ते संस्पृशेयुर्वै ब्रह्माणं बालरूपिणम् ॥। ७२ ॥  
ब्रह्मचारी सदा दान्तो जितक्रोधो जितेन्द्रियः ॥  
एवं ते ब्राह्मणाः ख्याताः क्षेत्रमध्यनिवासिनः ॥ ७३ ॥  
तैः पूज्यो भगवान्देवो बालरूपी पितामहः ॥  
ये वेदाध्ययने युक्तास्तैः प्रपूज्यः पितामहः ॥ ॥ ७४ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये मध्ययात्रायां ब्राह्मणप्रशंसा वर्णनन्नाम षडुत्तरशततमोऽध्यायः ॥ १०६ ॥