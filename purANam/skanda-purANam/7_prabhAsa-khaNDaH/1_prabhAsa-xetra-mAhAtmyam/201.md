+++
title = "२०१"

+++
॥ ईश्वर उवाच ॥ ॥  
तस्मिन्स्थाने महादेवि स्मशानं कालभैरवम् ॥  
ब्रह्मकुण्डं वरारोहे यावद्देवः कृतस्मरः॥१॥  
तत्र ये प्राणिनो दग्धा मृताः कालविपर्ययात् ॥  
ते सर्वे मुक्तिमायान्ति महापातकिनोऽपि वा ॥२॥  
कृतस्मरान्महादेवि यावन्मङ्कीश्वरः स्थितः ॥  
महास्मशानं तद्देवि अपुनर्भवदायकम् ॥३॥  
तस्मिन्स्थाने वहेद्यत्र विषुवं प्राणिनां प्रिये ॥  
तत्रोषरं स्मृतं क्षेत्रं तन्मे प्रियतरं सदा ॥४॥  
कल्पान्तेऽपि न मुञ्चामि अविमुक्तात्प्रियं मम॥ ५ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये कालभैरवस्मशानमाहात्म्यवर्णनं नामैकोत्तरद्विशततमोऽध्यायः ॥ २०१ ॥