+++
title = "०८९"

+++
॥ ईश्वर उवाच ॥ ॥  
ततो गच्छेद्वरारोहे कपालीश्वरमुत्तमम् ॥  
रुद्रं तृतीयं पापघ्नं नीलरुद्रस्यपूर्वतः ॥ १ ॥  
बुधेश्वरात्पश्चिमतो धनुषां सप्तके स्थितम् ॥  
छिन्नं मया पुरा देवि ब्रह्मणः पञ्चमं शिरः ॥ २ ॥  
तत्कपालं करे लग्नं प्रभासक्षेत्रमागतः ॥  
ततो वर्षसहस्रं तु संस्थितः क्षेत्रमध्यतः ॥ ३ ॥  
कपालधारी दिग्वासाः कपाली तेन च स्मृतः ॥  
तन्मया पूजितं लिङ्गं वर्षाणामयुतं प्रिये ॥ ४ ॥  
कपालिरूपमास्थाय कपालीशस्ततः स्मृतः ॥  
सर्वपापहरो नृणां दर्शनात्स्पर्शनादपि ॥ ५ ॥  
मया तत्र नियुक्ता वै रक्षार्थं शूलपाणयः ॥  
गणाः सहस्रशो देवि पापिनां दुष्टचेतसाम् ॥ ६ ॥  
तस्मात्सर्वप्रयत्नेन सम्यक्छ्रद्धासमन्वितः ॥  
पूजयेत्तं महादेवं कपालिनमनामयम् ॥ ७ ॥  
हिरण्यं तत्र दातव्यं ब्राह्मणे वेदपारगे ॥  
पूजयित्वा विधानेन सम्यक्तत्पुरुषाणुना ॥ ८ ॥  
जन्मप्रभृति यत्पापं प्राणिभिः समुपार्जितम् ॥  
षडशीतिमुखे दृष्ट्वा तल्लिङ्गं तु व्यपोहति ॥ ९ ॥  
इति सङ्क्षेपतः प्रोक्तं माहात्म्यं पापनाशनम् ॥  
कपालिरुद्रदेवस्य तृतीयस्य वरानने ॥ 7.1.89.१० ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्य एकादशरुद्रमाहात्म्ये कपा लीश्वरमाहात्म्यवर्णनन्नामैकोननवतितमोऽध्यायः ॥ ८९ ॥