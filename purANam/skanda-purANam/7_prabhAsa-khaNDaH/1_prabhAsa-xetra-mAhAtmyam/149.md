+++
title = "१४९"

+++
॥ ईश्वर उवाच ॥ ॥  
ततो गच्छेन्महादेवि भैरवेश्वरमुत्तमम् ॥  
ब्रह्मकुण्डस्य ईशाने स्थितं पापप्रणाशनम् ॥  
चतुर्वक्त्रं महादेवं संस्थितं तीर्थरक्षणे ॥ १ ॥  
तत्र स्नात्वा महाकुण्डे यस्तं पूजयते नरः ॥  
पञ्चोपचारविधिना भक्तियुक्तो यतेन्द्रियः ॥ २ ॥  
कुलानि यान्यतीतानि भविष्याणि च यानि वै ॥  
तारयेत्स नरो देवि नात्र कार्या विचारणा ॥ ३ ॥  
न चात्र सम्भवस्तस्य विनाशो नैव जायते ॥  
विमानैश्चरते नित्यं दिवाकरसमप्रभैः ॥ ४ ॥  
स्त्रीसहस्रैर्वृतो नित्यं क्रीडते देवव द्दिवि ॥ ५ ॥  
एतल्लिङ्गं महादेवि चतुर्वक्त्रं महाप्रभम् ॥  
दृष्ट्वापि तद्विमुच्येत सर्वपापैस्तु मानवः ॥६॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये भैरवेश्वरमाहात्म्यवर्णनन्नामैकोनपञ्चाशदुत्तरशततमोऽध्यायः ॥ १४९ ॥ ॥ छ ॥ ॥