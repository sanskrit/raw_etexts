+++
title = "१२०"

+++
॥ ईश्वर उवाच ॥ ॥  
ततो गच्छेन्महादेवि गोपीश्वरमनुत्तमम् ॥  
बलातिबलदैत्यघ्न्या उत्तरे धनुषां त्रये ॥ १ ॥  
संस्थितं पापशमनं गोपीभिः सम्प्रतिष्ठितम् ॥  
समाराध्य महादेवं पुत्रहेतोर्महेश्वरम् ॥  
सर्वकामप्रदं नॄणां पूजितं सन्ततिप्रदम् ॥ २ ॥  
चैत्रशुक्लतृतीयायां यस्तं पूजयते नरः ॥  
गन्ध पुष्पोपहारैश्च स प्राप्नोतीप्सितं फलम् ॥ ३ ॥  
एवं सङ्क्षेपतः प्रोक्तं माहात्म्यं पापनाशनम् ॥  
गोपीश्वरस्य देवस्य प्रभासक्षेत्रवासिनः ॥ ४ ॥  
इति श्री स्कान्दे महापुराण एकाशीतिसाहस्र्यां सहितायां सप्तमे प्रभासखण्डे प्रथमे प्रभासक्षेत्रमाहात्म्ये बलातिबलदैत्यघ्नीमाहात्म्ये गोपीश्वर माहात्म्यवर्णनन्नाम विंशत्युत्तरशततमोऽध्यायः ॥ १२० ॥