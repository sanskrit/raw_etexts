+++
title = "३३९"

+++
॥ ईश्वर उवाच ॥ ॥  
ततो गच्छेन्महादेवि कूपं त्रैलोक्यविश्रुतम् ॥  
देविकायास्तटे रम्ये हुङ्कारेणैव पूर्यते ॥ १ ॥  
ततोऽधस्तात्पुनर्याति सलिलं तत्र भामिनि ॥  
तण्डीनाम पुरा प्रोक्तो देविकातटमास्थितः ॥ २ ॥  
तपस्तेपे महादेवि शिवभक्तिपरायणः ॥  
तस्यैवं तप्यमानस्य तस्मिन्देशे वरानने ॥ ३ ॥  
आजगाम मृगो वृद्धस्तं देशमन्ध दृक्प्रिये ॥  
स पपात महागर्ते अगाधे जलवर्जिते ॥ ४ ॥  
तं दृष्ट्वा कृपयाविष्टः स मुनिर्मौनमास्थितः ॥  
हुङ्कारं कुरुते तत्र भूयोभूयश्च भामिनि ॥ ५ ॥  
अथ हुङ्कारशब्देन तस्य गर्तः प्रपूरितः ॥  
ततो मृगो विनिष्क्रान्तः कृच्छ्रेण सलिलात्प्रिये ॥ ६ ॥  
मानुषं रूपमाश्रित्य तमृषिं पर्यपृच्छत ॥  
विस्मयं परमं गत्वा काम्यदं कर्मणः फलम् ॥ ७ ॥  
मृगत्वे पतितश्चात्र नरो भूत्वा विनिर्गतः ॥  
सोऽब्रवीत्तस्य माहात्म्यं सलिलस्य द्विजोत्तमः ॥ ८ ॥  
अतोऽहं नरतां प्राप्तो नान्यदस्तीह कारणम् ॥  
ततस्तत्सलिलं भूयः प्रविष्टं धरणीतले ॥ ९ ॥  
ततो हुङ्कृतवान्भूयः स ऋषिः कौतुकान्वितः ॥  
आपूरितः पुनः कूपः सलिलेन पुरा यथा ॥ 7.1.339.१० ॥  
ततः स कृतवान्स्नानं तथा च पितृतर्पणम्॥  
मत्वा तीर्थवरं तत्र ततः प्राप्तः परां गतिम् ॥ ११ ॥  
अद्यापि हुङ्कृते तस्मिन्सलिलौघः प्रवर्तते ॥  
तत्र गत्वा नरो भक्त्या अपि पापरतोऽपि यः ॥ १२ ॥  
न मानुष्यं पुनर्जन्म प्राप्नोति जगतीतले ॥  
तत्र स्नात्वा शुचिर्भूत्वा यः श्राद्धं कुरुते नरः ॥ १३ ॥  
मुच्यते सर्वपापेभ्यः पितृलोके महीयते ॥  
कुलानि तारयेत्सप्त अतीताऽनागतानि च ॥ १४ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये देविकामाहात्म्ये हुङ्कारकूपमाहात्म्यवर्णनन्नामैकोनचत्वारिंशदुत्तरत्रिशततमोऽध्यायः ॥ ॥ ३३९ ॥ ॥ छ ॥