+++
title = "३३४"

+++
॥ ईश्वर उवाच ॥ ॥  
भगवन्देवदेवेश संसारार्णवतारक ॥ पृच्छामि त्वामहं भक्त्या किञ्चित्कौतूहलात्पुनः ॥ १ ॥  
यत्त्वया कथितं देव तलस्वामिमहोदयम् ॥  
किं तत्र कारणं देव तलो येन निपातितः ॥ २ ॥  
कोऽसौ तलः समाख्यातः किंवीर्यः किम्परायणः ॥  
कस्मात्स्थानात्समुत्पन्नः कथं जातश्च मे वद ॥ ३ ॥  
॥ ईश्वर उवाच ॥ ॥  
शृणु देवि प्रवक्ष्यामि रहस्यं पापनाशनम् ॥  
यन्न कस्यचिदाख्यातं तत्ते वक्ष्याम्य शेषतः ॥ ४ ॥  
देवा अपि न जानन्ति तलसोत्पत्तिकारणम् ॥  
पूर्वं कृतयुगे देवि गोविन्देति प्रकीर्तितः ॥ ५ ॥  
त्रेतायां वामनः स्वामी स्तुतिस्वामी तृतीयके ॥  
कलौ युगे महादेवि तलस्वामी प्रकीर्तितः ॥ ६ ॥  
तथा तप्तोदकस्वामी तस्य नामान्तरं प्रिये ॥  
अधुना सम्प्रवक्ष्यामि तलोत्पत्तिं तव प्रिये ॥ ७ ॥  
आसीन्महेन्द्रनामा च दानवो रौद्ररूपधृक् ॥  
कोटिवर्षाणि तेनैव तपस्तप्तं पुरा प्रिये ॥ ८ ॥  
स तपोबलमाविष्टो जिग्ये देवान्सवासवान् ॥  
जित्वा देवांस्ततः सर्वांस्ततः काले समागतः ॥ ९ ॥  
युद्धं स प्रार्थयामास मया सार्द्धं सुभीषणम् ॥  
ततोऽभवन्महायुद्धं ब्रह्माण्डक्षयकारकम् ॥ 7.1.334.१० ॥  
ततः कोपान्महायुद्धे मम देहाद्वरानने ॥  
ज्वाला तत्र समुत्पन्ना तन्मध्ये स तलोऽभवत् ॥ ११ ॥  
तेन दृष्टो महेन्द्रोऽसौ गर्जन्गिरिगुहाश्रयः ॥ १२ ॥  
कथं गर्जसि हे मूढ युद्धं कुरु मया सह ॥  
इत्युक्ते तत्र देवेशि तेन युद्धमवर्तत ॥ १३ ॥  
तत्र प्रवर्त्तिते युद्धे तलमाहेन्द्रयोस्तयोः ॥ १४ ॥  
रुद्रवीर्यस्य युक्तेन तलेनोदारकर्मणा ॥  
मल्लयुद्धेन बलिना महेन्द्रो विनिपातितः ॥ १५ ॥  
ततस्तं पतितं दृष्ट्वा विस्मयं स तलो गतः ॥  
गतप्राणं तदा ज्ञात्वा हर्षान्नृत्यमथाकरोत् ॥ १६ ॥  
तस्मिन्सन्नृत्यमाने तु सर्वे स्थावरजङ्गमम् ॥  
चकम्पे तु वरारोहे प्रभावात्तस्य वीर्यतः ॥ १७ ॥  
ततो भारभराकान्ता धरणी तलपीडिता ॥  
अतीवभयसन्त्रस्ताः सदेवासुरमानुषाः ॥ १८ ॥  
क्षुभिता गिरयः सर्वे विद्रुताश्च महार्णवाः॥  
तरवो निधनं जग्मुर्नद्यो वाहांश्च तत्यजुः॥१९॥  
गतप्रभावाः सूर्याद्या ज्योतींषि न विरेजिरे॥  
त्रैलोक्यं व्याकुलीभूतं तलनृत्यप्रभावतः ॥ 7.1.334.२० ॥  
ततो देवगणाः सर्वे शरणं रुद्रमाययुः ॥  
वृत्तं यथावत्कथितं ततो रुद्र उवाच तान् ॥२१॥  
अवध्यो मे तलो देवाः पुत्रत्वे हि प्रतिष्ठितः ॥  
एवमुक्त्वा हृषीकेशं प्रभासक्षेत्रवासिनम् ॥ २२ ॥  
स्तुतिस्वामीतिनामानं स्थितं दुर्वाससः पुरः ॥  
प्रभासक्षेत्रसामीप्ये पूर्वभागे प्रतिष्ठितम् ॥ २३ ॥  
तप्तोदकुण्डसामीप्ये तत्र गच्छत भोः सुराः ॥  
कल्पेकल्पे तु तेनैव विध्यतेऽसौ हि दानवः ॥ २४ ॥  
एवमुक्ते तदा देवाः प्रभासं क्षेत्रमागताः ॥  
तत्र ते विबुधा जग्मुर्यत्र तप्तोदकाधिपः ॥ २५ ॥  
दृष्ट्वा नारायणं तत्र देवाः श्रद्धासमन्विताः ॥  
तुष्टुवुः परया भक्त्या देवदेवं जनार्द्दनम्॥ २६ ॥  
वैकुण्ठ त्राहि नो देवांस्तलेनोच्चाटिता वयम् ॥  
महेन्द्रक्रोधसम्भूतरुद्रतेजोद्भवेन वै ॥ २७ ॥  
अस्माभी रुद्रसामीप्ये कार्यं सर्वं निवेदितम् ॥  
ततः प्रस्थापिताः सर्वे रुद्रेण परमेष्ठिना ॥  
तव पार्श्वे महादेव नस्त्वं देव गतिर्भव ॥ २८ ॥  
इति श्रुत्वा वचस्तेषां देवदेवो जनार्द्दनः ॥  
दानवस्यवधार्थाय देवानां रक्षणाय च ॥  
चक्रे यत्नं महाबाहुः प्रभासक्षेत्रवल्लभः ॥ २९ ॥  
समाहूय तदा दैत्यं प्रभासक्षेत्रमध्यतः ॥  
युद्धं चक्रे ततो देवि विश्वप्रलयकारकम् ॥7.1.334.३० ॥  
ततस्तु देवाः सर्वे च स्वसैन्यपरिवारिताः ॥  
चक्रुर्युद्धं च दैत्येन सुमहल्लोमहर्षणम् ॥ ३१ ॥  
ततः पर्वतसङ्काशं दृष्ट्वा दैत्यं महाबलम् ॥  
उवाच चपलापाङ्गो गरुडकृतवाहनः ॥ ३२ ॥  
अहो दैत्य महाबाहो मल्लयुद्धं ददस्व मे ॥  
त्वद्बाहुयुगलं दृष्ट्वा न युद्धे वाञ्छितं मम ॥ ३३ ॥  
नारायणवचः श्रुत्वा करमुद्यम्य दानवः ॥  
अभ्यधावत्तदा दैत्यः कालान्तकसमप्रभः ॥ ३४ ॥  
ततः प्रवर्तितं युद्धमन्योन्यं जयकाङ्क्षिणोः ॥  
जङ्घाभ्यां पादबन्धेन बाहुभ्यां बाहुबन्धनम् ॥ ३५ ॥  
कण्ठेन बन्धयन्कण्ठमुदरेणोदरं तथा ॥ एतस्मिन्नन्तरे देवाः सभयाः सम्बभूविरे ॥ ३६ ॥  
ततः पीडासमाक्रान्तो विष्णुः संस्मरते हरम् ॥  
तत्क्षणादागतो रुद्रः किं करोमि महाबलः ॥ ३७ ॥ ॥  
॥ विष्णुरुवाच ॥ ॥  
श्रान्तोऽहं देवदेवेश मल्लयुद्धेन शङ्कर ॥  
तप्तोदकं कुरुष्वेह श्रमनाशाय साम्प्रतम् ॥ ३८ ॥  
ततस्तलं हनिष्यामि क्षण मात्रेण भैरवम् ॥ ३९ ॥  
॥ ईश्वर उवाच ॥ ॥  
आदौ कृतयुगे कृष्ण उमया यत्कृतं पुरा ॥  
ऋषीणां श्रमनाशार्थं तप्तोदं तत्र निर्मितम् ॥ 7.1.334.४० ॥  
तद्दैत्यपापमाहात्म्यात्पुनः शीतलतां गतम् ॥  
पुनस्तदुष्णतां नीतं ततः कल्पान्तसंस्थितौ ॥ ४१ ॥  
एवमुक्त्वा तदा देवं वीक्षाञ्चक्रे महेश्वरः ॥  
तृतीय लोचनेनैव ज्वालामालोपशोभिना ॥ ४२ ॥  
तेन ज्वालासमूहेन व्याप्तं कुण्डं चतुर्दिशम् ॥  
तप्तोदकुण्डमभवत्तेन ख्यातं धरातले ॥ ४३ ॥  
ततो नारायणेनेह क्षालितं गात्रसुत्तमम्॥  
क्षालनात्तस्य देवस्य श्रमो नाशमुपागमत् ॥ ४४ ॥  
ततस्तुष्टमना देवस्तीर्थानां दशकोटिकाः ॥  
स स्मृत्वा तत्र विधिवत्क्षिप्त्वा स्नात्वा वरानने ॥ ४५ ॥  
ततश्चक्रे महायुद्धं तलेनातिभयङ्करम् ॥  
जघान स तलं दैत्यं मुष्टिघातेन मस्तके ॥ ४६ ॥  
तस्मिन्प्रवृत्ते तुमुले तु युद्धे चकम्पिरे भूभिसमेतलोकाः ॥  
वित्रस्तदेवा न दिशो विरेजुर्महान्धकारावृतमूर्छितं जगत् ॥ ४७ ॥  
नष्टाश्च सिद्धा जगतोऽस्य शान्तिं करोतु वै पापविनाशनो हरिः ॥  
त्राहीति देवेशि महर्षिसङ्घा भूतानि भीतानि तथा वदन्ति ॥४८॥  
ततो वै मल्लयुद्धेन पातितो भुवि दानवः॥  
कण्ठमाक्रम्य पादेन खङ्गेन परिपीडितः ॥ ४९ ॥  
हास्यं चकार दैत्योऽथ विष्णुनाऽऽक्रान्तकन्धरः ॥  
तमाह पुण्डरीकाक्ष किमेतद्धास्यकारणम् ॥7.1.334.५०॥  
वृद्धौ हर्षमवाप्नोति क्षये भवति दुःखितः ॥  
इत्येषा लौकिकी गाथा तत्ते दैत्य विपर्ययः ॥५१॥  
इत्युक्तस्तु तदा दैत्यः प्रत्युवाच जनार्द्दनम् ॥  
अग्निष्टोमादिभिर्यज्ञैवेदाभ्यासैरनेकधा ॥ ५२ ॥  
नित्योपवासनियमैः स्नानदानैर्जपादिभिः ॥  
निर्मलैर्योगयुक्तैश्च प्राप्यते यत्परं पदम् ॥ ५३ ॥  
तन्मया दुष्टभावेन प्राप्तं विष्णोः परं पदम् ॥  
इत्युक्ते भगवान्विष्णुर्वरदानपरोऽभवत् ॥ ५४ ॥  
उवाच परमं वाक्यं तलं दैत्याधिनायकम् ॥  
वरं वरय दैत्येन्द्र यत्ते मनसि संस्थितम् ॥ ५५ ॥  
इति विष्णोर्वचः श्रुत्वा प्रार्थयामास दानवः ॥  
ममाख्या वर्त्तते लोके तथा कुरु महीधर ॥ ५६ ॥  
मार्गमासे तु शुक्लायामेकादश्यां समाहितः ॥  
यस्त्वां पश्यति भावेन तस्य पापं विनश्यतु ॥ ५७ ॥  
एवं भविष्यतीत्युक्त्वा देवो हर्षमुपागतः ॥  
नानादुन्दुभयो नेदुः पुष्पवर्षं पपात च ॥ ५८ ॥  
विष्णोर्मूर्ध्नि महाभागे लोकाः स्वस्था बभूविरे ॥  
ततो देवगणाः सर्वे नृत्यन्ति च मुदान्विताः ॥  
वदन्ति हर्षसंयुक्ता नारायणपरायणाः ॥ ५९ ॥  
एतत्तीर्थं महातीर्थं सर्वपापप्रणाशनम् ॥  
श्रमापनोदनं विष्णोर्ब्रह्महत्यादिशोधनम् ॥7.1.334.६०॥  
स्थितो नारायणस्तत्र भैरवस्तत्र शङ्करः ॥  
क्षेत्रपालस्वरूपेण कालमेघेति विश्रुतः ॥ ६१ ॥  
तस्य यात्राविधिं वक्ष्ये गत्वा तत्र शुचिर्नरः ॥  
स्मरेद्विष्णुं महादेवि तलस्वामीति यः श्रुतः ॥ ६२ ॥  
स्तुयाद्विष्णुं महादेवि इदं विष्णुऋचा प्रिये ॥  
सहस्रशीर्षामन्त्रेण तर्पणादि प्रकारयेत् ॥ ६३ ॥  
एवं स्नात्वा विधानेन दत्त्वा चार्घ्यं जनार्द्दने ॥  
सम्पूज्य गन्धपुष्पैश्च वस्त्रैः पुष्पानुलेपनैः ॥ ६४ ॥  
मधुनेक्षुरसेनैव कुङ्कुमेन विलेपयेत् ॥  
कर्पूरोशीरमिश्रेण मृगनाभियुतेन च ॥ ६५ ॥  
वस्त्रैः संवेष्टयेत्पश्चाद्दद्यान्नैवेद्यमुत्तमम् ॥  
धर्मश्रवणसंयुक्तं कार्यं जागरणं ततः ॥ ६६ ॥  
वृषभस्तत्र दातव्यः सुवर्णं वस्त्रयुग्मकम् ॥ ।  
विप्राय वेदयुक्ताय श्रोत्रियाय प्रदापयेत् ॥ ६७ ॥  
उपवासं ततः कुर्यात्तस्मिन्नहनि भामिनि ॥  
रुक्मिणीं च प्रपश्येत नमस्कृत्य जनार्द्दनम् ॥ ६८ ॥  
एवं कृत्वा नरो भक्त्या लभते जन्मजं फलम् ॥  
सर्वेषामेव यज्ञानां दानानां लभते फलम् ॥ ६९ ॥  
तथा च सर्वतीर्थानां व्रतानां लभते फलम् ॥  
उद्धरेत्तु पितुर्वर्गं मातृवर्गं तथैव च ॥ 7.1.334.७० ॥  
जन्मप्रभृतिपापानां कृतानां नाशनं भवेत् ॥  
न दुःखं च न दारिद्र्यं दुर्भगत्वं न जायते ॥ ७१ ॥  
सप्त जन्मान्तरं यावत्तलस्वामिप्रदर्शनात् ॥  
सुवर्णानां सहस्रेण ब्राह्मणे वेदपारगे ॥  
दत्तेन यत्फलं देवि तत्कुण्डे स्नानतो लभेत् ॥ ७२ ॥  
एवं तलस्वामिचरित्रमुत्तमं श्रुतं पुरा सिद्धमहर्षिसङ्घैः ॥  
श्रुत्वा प्रभावं तलदेवसन्निधौ प्राप्नोति सर्वं मनसा यदीप्सितम् ॥ ७३ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये तलस्वामिमाहात्म्यवर्णनन्नाम चतुस्त्रिंशदुत्तरत्रिशततमो ऽध्यायः ॥ ३३४ ॥