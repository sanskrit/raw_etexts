+++
title = "१९६"

+++
॥ ईश्वर उवाच ॥ ॥  
ततो गच्छेन्महादेवि प्रभासं जलसंस्थितम् ॥  
वृद्धप्रभासाद्दक्षिणतो नातिदूरे व्यवस्थितम् ॥ १ ॥  
तस्यैव देवि देवस्य शृणु माहात्म्यमुत्तमम् ॥ २ ॥  
जामदग्न्येन रामेण यदा क्षत्त्रवधः कृतः ॥  
तदाऽस्य परमा जाता घृणा मनसि भामिनि ॥ ३ ॥  
ततस्त्वाराधयामास महादेवं सुरेश्वरम्॥  
उग्रं तपः समास्थाय बहून्वर्ष गणान्प्रिये ॥ ४ ॥  
ततस्तुष्टो महादेवस्तस्य प्रत्यक्षतां गतः ॥  
अब्रवीद्वरदस्तेऽहं वरं वरय सुव्रत ॥ ५ ॥  
॥ राम उवाच ॥ ॥  
यदि तुष्टोऽसि मे देव यदि देयो वरो मम ॥  
दर्शयस्व स्वकं लिङ्गं यज्ञे वज्रेण छादितम् ॥ ६ ॥  
घृणा मे महती जाता हत्वेमान्क्षत्रियान्बहून् ॥  
दर्शनात्तव लिङ्गस्य येन मे नश्यते घृणा ॥ ७ ॥  
तथा मे पातकं सर्वं प्रसादात्तव शङ्कर ॥ ८ ॥  
॥ शङ्कर उवाच ॥ ॥  
मम लिङ्गं सहस्राक्ष उत्थितं तु पुनःपुनः ॥  
वज्रेणाच्छादयत्येव भयेन महता वृतः ॥ ९ ॥  
न तेऽहं दर्शनं यास्ये लिङ्गरूपी कदाचन ॥ 7.1.196.१० ॥  
यन्मां वदसि घृणया वृतोऽहं पातकेन तु ॥  
तत्तेऽहं नाशयिष्यामि स्पर्शनात्तु द्विजोत्तम ॥ ११ ॥  
अस्मिञ्जलाश्रये पुण्ये जलमध्ये महामते ॥  
उत्थास्यति महालिङ्गं तस्य त्वं दर्शनं कुरु ॥ ॥ १२ ॥  
गमिष्यति घृणा सर्वा निष्पापस्त्वं भविष्यसि ॥  
उक्त्वैवमुदतिष्ठच्च जलमध्याद्वरानने ॥ १३ ॥  
जलप्रभासनामास्य ततो जातं धरातले ॥  
तस्यालं स्पर्शनाद्देवि शिवलोकं व्रजेन्नरः ॥ १४ ॥  
एकं भोजयते योऽत्र ब्राह्मणं शंसितव्रतम् ॥  
भोजितोऽहं भवेत्तेन सपत्नीको न संशयः ॥ १५ ॥  
एषा जलप्रभासस्य सम्भूतिस्ते मयोदिता ॥  
श्रुता पापोपशमनी सर्वकामफलप्रदा ॥ १६ ॥  
इति श्रीस्कान्दे महापुराण एकाशीति साहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये जलप्रभासमाहात्म्यवर्णनन्नाम षण्णवत्युत्तरशततमोऽध्यायः ॥ १९६ ॥