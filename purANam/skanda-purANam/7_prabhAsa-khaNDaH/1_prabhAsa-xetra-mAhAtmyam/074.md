+++
title = "०७४"

+++
॥ ईश्वर उवाच ॥ ॥  
ततो गच्छेन्महादेवि शाकल्येश्वरमुत्तमम् ॥  
दैत्यसूदनवायव्ये धनुषां त्रिंशता स्थितम् ॥ १ ॥  
शाकल्येन महादेवि पूजितं सर्वकामदम्॥  
शाकल्योनाम राजर्षिर्यत्र तप्त्वा महत्तपः ॥२॥  
समाराध्य महादेवं प्रत्यक्षीकृतवान्भवम् ॥  
लिङ्गेऽवतारयामास प्रसन्नं तं महेश्वरम् ॥ ३ ॥  
तस्मिन्दृष्टे वरारोहे सप्तजन्मकृतं नृणाम् ॥  
पापं प्रणश्यते शीघ्रं तमः सूर्योदये यथा ॥ ४ ॥  
तत्राष्टम्यां चतुर्द्दश्यां स्नापयेत्पयसा शिवम् ॥  
पूजयेच्च विधानेन गन्धपुष्पादिभिः क्रमात् ॥ ५ ॥  
हिरण्यं तत्र दातव्यं सम्यग्यात्राफलेप्सुभिः ॥  
चत्वारि तस्य नामानि कथ्यमानानि मे शृणु ॥ ६ ॥  
आदौ कृतयुगे देवि कीर्तितो भैरवेश्वरः ॥  
ततः सावर्णिमनुना सम्यगाराधितः प्रिये ॥ ७ ॥  
सावर्णिकेश्वरं नाम त्रेतायां तस्य सञ्ज्ञितम् ॥  
ततस्तु द्वापरे देवि गालवेन महात्मना ॥  
सम्यगाराधितस्तत्र लिङ्गरूपीवृषध्वजः ॥ ८ ॥  
तृतीयं तस्य देवस्य गालवेश्वरसञ्ज्ञितम् ॥  
कलौ युगे तु सम्प्राप्ते शाकल्योनाम वै मुनिः ॥ ९ ॥  
यत्र सिद्धिमनुप्राप्त ऐश्वर्यं चाणिमादिकम्॥  
शाकल्येश्वरनामेति ततः ख्यातं तुरीयकम् ॥ 7.1.74.१० ॥  
एवं चातुर्युगं नाम तस्य लिङ्गस्य कीर्तितम् ॥  
पापघ्नं पुण्यदं नॄणां कीर्त्तितं सर्वकामदम् ॥ ११ ॥  
तस्यैव देवदेवस्य क्षेत्रोत्पत्तिं शृणु प्रिये ॥ १२ ॥  
अष्टादशधनुर्देवि समन्तात्परिमण्डलम् ॥  
महापापहरं देवि तत्र क्षेत्रनिवासिनाम्॥ १३ ॥  
कृमिकीटपतङ्गानां तिरश्चामपि मोक्षदम् ॥  
यत्र कूपादितोयेषु जलं सारस्वतं स्मृतम् ॥ १४ ॥  
यत्र तत्र नरः स्नात्वा स्वर्गलोके महीयते ॥  
अश्वमेधसहस्रस्य वाजपेयशतस्य च ॥ १५ ॥  
तत्फलं समवाप्नोति तस्य लिङ्गस्य दर्शनात् ॥  
सोमपर्वणि सम्प्राप्ते यस्तत्र शुचिरात्मवान् ॥ १६ ॥  
अघोरं च जपेत्सम्यगाज्यहोमसमन्वितम् ॥  
तल्लिङ्गस्य समीपस्थो यावन्मासावधिः प्रिये ॥ १७ ॥  
महापातकयुक्तोऽपि युक्तो वाऽप्युपपातकैः ॥  
स सर्वां लभते सिद्धिमुत्तमां वरवर्णिनि ॥ १८ ॥  
कामिकं तत्स्मृतं लिङ्गं सर्वकामफलप्रदम् ॥  
अघोर वक्त्रं देवस्य तत्रस्थं भैरवं महत्॥ १९ ॥  
भैरवेश्वरनामेति पूर्वं ख्यातमभूद्भुवि ॥  
अस्मिन्युगे तु सम्प्राप्ते शाकल्येश्वरनामकम् ॥7.1.74.२०।।  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये शाकल्येश्वरमाहात्म्यवर्णनन्नाम चतुःसप्ततितमोऽध्यायः ॥ ॥ ७४ ॥ ॥ ध ॥