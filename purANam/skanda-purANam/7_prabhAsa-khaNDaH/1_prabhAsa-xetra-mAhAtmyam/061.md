+++
title = "०६१"

+++
॥ ईश्वर उवाच ॥ ॥  
ततो गच्छेन्महादेवीं क्षेत्रदूतीं तु वैष्णवीम् ॥  
श्रीदैत्यसूदनाद्देवि पूर्वभागे व्यवस्थिताम् ॥१॥  
योगेश्वर्यास्तथैशान्यां धनुषां सप्तके स्थिताम् ॥  
महादौर्भाग्यदग्धानां स्थितां भेषजरूपिणीम् ॥ २॥  
चाक्षुषस्यान्तरे देवि यदा दैत्या बलोत्कटाः ॥  
हन्यमाना विष्णुनाऽथ दक्षिणां दिशमाविशन् ॥ ३ ॥  
तत्र वर्षशतं साग्रं दैत्याश्चक्रुर्महाहवम् ॥  
विष्णुना सह देवेशि दिव्यास्त्रैश्च पृथग्विधैः ॥ ४ ॥  
दुःखवध्यांस्ततो ज्ञात्वा विष्णुः कमललोचनः ॥  
सस्मार भैरवीं शक्तिं महामायां महाप्रभाम् ॥५॥  
सा स्मृता क्षणमात्रेण विष्णुना प्रभविष्णुना॥  
तत्रागता महादेवी आनन्दस्फुरितेक्षणा ॥ ६ ॥  
विशाले तु कृते देव्या लोचने विष्णुदर्शनात् ॥  
विशालाक्षी ततो जाता तत्रस्था दैत्यनाशिनी ॥७॥  
अस्मिन्कल्पेसमाख्याता ललितोमा वरानने ॥  
उमाद्वयं समाख्यातं सोमेशे दैत्यसूदने ॥ ८ ॥  
पूर्वं सोमेश्वरे पश्येत्पश्चाच्छ्रीदैत्यसूदने ॥  
उमा द्वयं पूजयित्वा तीर्थयात्राफलं लभेत् ॥९॥  
माघे मासि तृतीयायां विधिना योऽर्चयेत्तु ताम्॥  
न सन्ततिविहीनः स्यात्तस्यकोट्यन्वये नरः ॥7.1.61.१०॥  
यो नित्यमीक्षते तत्र भक्त्या परमया युतः ॥  
आरोग्यसुखसौभाग्यसंयुक्तोऽसौ भवेच्चिरम् ॥ ११ ॥  
इति सङ्क्षेपतः प्रोक्तं माहात्म्यं ललितोद्भवम्॥  
श्रुतं यत्पापनाशाय जायते धर्मवृद्धये ॥ १२ ॥  
इति श्रीस्कान्दे महापुराण एकाशीतिसाहस्र्यां सहितायां सप्तमे प्रभासखण्डे प्रथमे प्रभास क्षेत्रमाहात्म्ये ललितोमाविशालाक्षी माहात्म्यवर्णनन्नामैकषष्टितमोऽध्यायः ॥ ६१ ॥