+++
title = "१८७"

+++
॥ ईश्वर उवाच ॥ ॥  
ततो गच्छेन्महादेवि सर्वकामफलप्रदम् ॥  
प्रभासपञ्चकं पुण्यमाद्यं तत्र व्यवस्थितम् ॥ १ ॥  
तस्यैव पश्चिमे भागे प्रभास इति चोच्यते ॥  
वृद्धप्रभासश्च ततो दक्षिणे नातिदूरतः ॥ २ ॥  
जल प्रभासश्च ततो दक्षिणेन वरानने ॥  
कृतस्मरप्रभासश्च श्मशानं यत्र भैरवम् ॥ ३ ॥  
एवं पञ्चप्रभासान्यः पश्येद्भक्तया समन्वितः ॥  
स याति परमं स्थानं जरामरणवर्जितम् ॥ ४ ॥  
न निवर्तति यत्प्राप्य दुष्प्राप्यं त्रिदशैरपि ॥  
प्रभासं प्रथमं तीर्थं त्रिषु लोकेषु विश्रुतम् ॥ ५ ॥  
देवानामपि दुष्प्राप्यं महापातकनाशनम् ॥  
प्रभासे त्वेकरात्रेण अमावास्यां कृतोदकः ॥ ६ ॥  
मुच्यते पातकैः सर्वैः शिवलोकं स गच्छति ॥  
सप्तजन्मकृतं पापं गङ्गासागरसङ्गमे ॥ ७ ॥  
जन्मनां च सहस्रेण यत्पापं कुरुते नरः ॥  
स्नानादेवास्य नश्येत सागरे लवणाम्भसि ॥ ८ ॥  
चतुर्दश्याममावास्यां पञ्चदश्यां विशेषतः ॥  
अहोरात्रोषितो भूत्वा ब्राह्मणान्भोज्य शक्तितः ॥ ९ ॥  
दत्त्वा गां काञ्चनं तेभ्यः शिवः प्रीतो भवत्विति ॥  
एवं कृत्वा नरो देवि कुलानां तारयेच्छतम् ॥ 7.1.187.१० ॥  
॥ देव्युवाच ॥ ॥  
प्रभासपञ्चकं ह्येतद्यत्त्वया परिकीर्तितम् ॥  
कथमत्र समुद्भूतमेतन्मे कौतुकं महत् ॥ ११ ॥  
एक एव श्रुतोऽस्माभिः प्रभासस्तीर्थवासितः ॥  
प्रभासाः पञ्च देवेश यत्त्वया परिकीर्तिताः ॥ १२ ॥  
एतन्मे संशयं सर्वं यथावद्वक्तुमर्हसि ॥ ॥ १३ ॥  
॥ ईश्वर उवाच ॥ ॥  
शृणु देवि प्रवक्ष्यामि कथां पापप्रणाशनीम् ॥  
यां श्रुत्वा मानवो भक्त्या प्राप्नोति परमां गतिम् ॥ १४ ॥  
पुरा महेश्वरो देवश्चचार वसुधामिमाम् ॥  
दिव्यरूपधरः कान्तो दिग्वासाः स यदृच्छया ॥ १५ ॥  
एवं च रममाणस्तु ऋषीणामाश्रमं महत् ॥  
जगाम कौतुकाविष्टो भिक्षार्थं दारुके वने ॥ १६ ॥  
भ्रममाणस्य तस्याथ दृष्ट्वा रूपमनुत्तमम् ॥  
ता नार्यः कामसन्तप्ता बभूवुर्व्यथितेन्द्रियाः ॥ १७ ॥  
सानुरागास्ततः सर्वा अनुगच्छन्ति तं सदा ॥  
समालिङ्गन्ति ताः काश्चित्काश्च वीक्षन्ति रागतः ॥ १८ ॥  
प्रार्थयन्ति तथा चान्याः परित्यज्य गृहान्स्वकान् ॥ १९ ॥  
एवं तासां स्वरूपं ते दृष्ट्वा सर्वे महर्षयः ॥  
कोपेन महता युक्ताः शेपुस्तं वृषभध्वजम् ॥ ॥ 7.1.187.२० ॥  
यस्मात्त्वं नग्नतामेत्य आश्रमेऽस्मिन्ममागतः ॥  
मोहयानः स्त्रियोऽस्माकं लज्जां नैवं करोषि च ॥  
तस्मात्ते पतताल्लिङ्गं सद्य एव वृषध्वज ॥ २१ ॥  
ततस्तत्पतितं लिङ्गं तत्क्षणाच्छङ्करस्य च ॥  
तस्मिन्प्रपतिते भूमौ प्राकम्पत वसुन्धरा ॥ २२ ॥  
क्षुभिताः सागराः सर्वे मर्यादा विजहुस्तदा ॥  
शीर्णानि गिरिशृङ्गाणि त्रस्ताः सर्वे दिवौकसः ॥ २३ ॥  
ततो देवाः सगन्धर्वाः समहोरगकिन्नराः ॥  
ऊचुः पितामहं गत्वा किमेतत्कारणं विभो ॥ २४ ॥  
सागराः क्षुभिता येन प्लावयन्ति वसुन्धराम् ॥  
शीर्यन्ते गिरिशृङ्गाणि कम्पते च वसुन्धरा ॥ २५ ॥  
चिह्नानि लोकनाशाय दृश्यन्ते दारुणानि च ॥  
तेषां तद्वचन श्रुत्वा ब्रह्मलोके पितामहः ॥ २६ ॥  
ध्यात्वा तु सुचिरं कालं वाक्यमेतदुवाच ह ॥  
शिवलिङ्गं निपतितं पृथिव्यां सुरसत्तमाः ॥ २७ ॥  
शापेन ऋषिमुख्यानां भार्गवाणां महात्मनाम् ॥  
तस्मिन्निपतिते भूमौ त्रैलोक्यं सचराचरम् ॥ २८ ॥  
एतदवस्थतां प्राप्तं तस्मात्तत्रैव गम्यताम् ॥  
विष्णुना सह गीर्वाणास्तथा नीतिर्विधीयताम् ॥ २९ ॥  
ततः क्षीरोदधिं जग्मुर्ब्रह्माद्यास्त्रिदिवौकसः ॥  
यत्र शेते चतुर्बाहुर्योगनिद्रां च सङ्गतः ॥ 7.1.187.३० ॥  
तस्मै सर्वं समाचख्युस्तेनैव सहितास्ततः ॥  
जग्मुर्यत्र महादेवो लिङ्गेन रहितो विभुः ॥ ३१ ॥  
ऊचुः समाहिताः सर्वे प्रणिपत्य दिवौकसः ॥३२॥  
लिङ्गमुत्क्षिप्यतामेतद्यत्क्षितौ पतितं विभो ॥  
एते महार्णवाः सर्वे प्लावयन्ति वसुन्धराम् ॥३३॥  
॥ भगवानुवाच ॥ ॥  
ऋषिभिः पातितं ह्येतन्मम लिङ्गं सुरेश्वराः ॥  
न तु शक्यो मया कर्तुं बाधस्तेषां महात्मनाम् ॥३४॥  
शापो हि भार्गवेन्द्राणामतो मे श्रूयतां वचः ॥  
पूजयध्वं सुराः सर्वे ब्रह्मविष्णुपुरस्सराः ॥३५॥  
लिङ्गमेतत्ततः सर्वे सर्वं लिप्सथ सत्तमाः ॥  
प्रकृतिं सागराः सर्वे यास्यन्ति गिरयस्तथा ॥ ३६ ॥  
एतत्पुण्यतमे क्षेत्रे धृत्वा सर्वे समाहिताः ॥  
अथोद्धृत्य सुराः सर्वे प्रभासं क्षेत्रमागताः ॥३७॥  
तत्रैव निदधुः सर्वे ततः पूजां प्रचक्रिरे ॥  
ब्रह्मणा पूजितं लिङ्गं विष्णुना प्रभविष्णुना ॥ ३८ ॥  
शक्रेणाथ कुबेरेण यमेन वरुणेन च ॥  
ऊचुश्चैव ततो देवा लिङ्गं सम्पूज्य भक्तितः ॥ ३९ ॥  
अद्यप्रभृति रुद्रस्य लिङ्गं सम्पूज्य भक्तितः ॥  
भविष्यामो न सन्देहस्तथा पितृगणाश्च ये ॥ 7.1.187.४० ॥  
य एनं पूजयिष्यन्ति भक्तियुक्ताश्च मानवाः ॥  
यास्यन्ति ते सुरावासं सशरीरा नरोत्तमाः ॥ ४१ ॥  
अत्रैव प्रथमं लिगं यतोस्माऽभिः प्रतिष्ठितम् ॥  
प्रभासं नाम चास्यापि प्रभासेति भविष्यति ॥ ४२ ॥  
एवमुक्त्वा गताः सर्वे त्रिदिवं सुरसत्तमाः ॥  
तं दृष्ट्वा त्रिदिवं यान्ति भूयांसः प्राणिनो भुवि ॥ ४३ ॥  
ततस्त्रिविष्टपं व्याप्तं बहुभिः प्राणिभिः प्रिये ॥  
तद्दृष्ट्वा त्रिदिवं व्याप्तं सहस्राक्षः सुदुःखितः ॥ ४४ ॥  
ज्ञात्वा लिङ्गप्रभावं तु ततश्चागत्य भूतलम् ॥  
वज्रेणाच्छादयामास समन्तात्स वरानने ॥ ४५ ॥  
ततः प्रभृति नो देवि स्वर्गं गच्छन्ति मानवाः ॥  
इति सङ्क्षेपतः प्रोक्तः प्रभासस्य महोदयः ॥  
सर्वपापोपशमनः सर्वकामफलं प्रदः ॥४६॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमेप्रभासक्षेत्रमाहात्म्ये प्रभासपञ्चकमाहात्म्यवर्णनन्नाम सप्ताशीत्युत्तरशततमोऽध्यायः ॥ १८७ ॥