+++
title = "०४२"

+++
॥ ईश्वर उवाच ॥ ॥  
ततो गच्छेन्महादेवि चण्डीशं देवमुत्तमम् ॥  
सोमेशादीशदिग्भागे धनुषां सप्तके स्थितम् ॥ १ ॥  
दण्डपाणेस्तु भवनाद्दक्षिणे नातिदूरगम् ॥  
चण्ड्या प्रतिष्ठितं पूर्वं चण्डेनाराधितं ततः ॥ २ ॥  
गणेन मम देवेशि तत्कृत्वा दुष्करं तपः ॥  
तेन चण्डेश्वरं लिङ्गं प्रख्यातं धरणीतले ॥ ३ ॥  
स्नापयेत्पयसा पूर्वं दध्ना घृतयुतेन च ॥  
मधुनेक्षुरसेनैव कुङ्कुमेन विलेपयेत् ॥ ४ ॥  
कर्पूरोशीरमिश्रेण मृगनाभिरसेन च ॥  
चन्दनेन सुगन्धेन पुष्पैः सम्पूजयेत्ततः ॥ ५ ॥  
दग्ध्वा धूपं पुरो देवि ततो देवस्य चागुरुम् ॥  
वस्त्रैः सम्पूजयेत्पश्चादात्मवित्तानुसारतः ॥ ६ ॥  
नैवेद्यं परमान्नं च दत्त्वा दीपसम न्वितम् ॥  
ततो दद्याद्द्विजातिभ्यो यथाशक्त्या तु दक्षिणाम्॥ ७ ॥  
दक्षिणां दिशमास्थाय यत्किञ्चित्तत्र दीयते॥  
चण्डीशस्य वरारोहे तत्सर्वं चाक्षयं भवेत् ॥ ८ ॥  
यः श्राद्धं कुरुते तत्र चण्डीशस्य तु दक्षिणे ॥  
आकल्पं तृप्तिमायान्ति पितरस्तस्य भामिनि ॥ ९ ॥  
अयने चोत्तरे प्राप्ते यः कुर्याद्घृत कम्बलम् ॥  
न स भूयोऽत्र संसारे जन्म प्राप्नोति दारुणम्॥ 7.1.42.१० ॥  
एवं कृत्वा नरो भक्त्या यात्रां देवस्य शूलिनः ॥  
निर्माल्यातिक्रमोद्भूतैरज्ञानाद्भक्षणोद्भवैः ॥  
पापैः प्रमुच्यते जन्तुस्तथाऽन्यैः कर्मसम्भवैः ॥ ११ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमेप्रभासक्षेत्रमाहात्म्ये चण्डीशमाहात्म्यवर्णनन्नामद्विचत्वारिंशोऽध्यायः ॥ ४२ ॥