+++
title = "०९७"

+++
॥ ईश्वर उवाच ॥ ॥  
ततो गच्छेन्महादेवि योगेश्वरमिति श्रुतम् ॥  
कामेशाद्वायवे भागे धनुषां सप्तके स्थितम् ॥ १ ॥  
लिङ्गं महाप्रभावं हि दर्शनात्पापनाशनम्॥  
पूर्वे युगे तु सङ्ख्यातं गणेश्वरमिति श्रुतम्॥ २ ॥  
पुरा मम गणा देवि असङ्ख्याता महावलाः ॥  
क्षेत्रं माहेश्वरं ज्ञात्वा प्रभासं समुपागमन् ॥ ३ ॥  
तत्रस्थाश्च तपो घोरं तेपुस्ते योगमाश्रिताः ॥  
दिव्याब्दानां सहस्रं तु ततस्तुष्टो महेश्वरः ॥ ४ ॥  
सालोक्यां च ददौ मुक्तिं तेषां योगबलेन ३ ॥  
यस्मा त्षडङ्गयोगेन तेषां तुष्टो वृषध्वजः ॥  
तेन योगेश्वरं नाम लिङ्गं योगफलप्रदम् ॥ ५ ॥  
यस्तमर्चयते भक्त्या सम्यक्पूजाविधानतः ॥  
स योगसिद्धिमाप्नोति मोदते दिवि देववत् ॥ ६ ॥  
यो दद्यात्काञ्चनं मेरुं कृत्स्नां चैव वसुन्धराम् ॥  
योगेशं पूजयेद्यस्तु स तयोरधिकः स्मृतः ॥ ७ ॥  
वृषभस्तत्र दातव्यः सम्पूर्णफलहेतवे ॥  
एवमेकादश प्रोक्ता रुद्राः प्राभासमाश्रिताः ॥  
नित्यं पूज्याश्च वन्द्याश्च क्षेत्रस्य फलमीप्सुभिः ॥ ८ ॥  
य एतां चैव शृणुयाद्रुद्रैकादशसंहिताम् ॥  
तस्य क्षेत्रफलं सर्वं प्रभासान्तरवासिनः ॥ ९ ॥  
यश्चैतान्नैव जानाति रुद्रान्प्राभासमाश्रितान् ॥  
स क्षेत्रमध्यसंस्थोऽपि नास्त्येव स पशुः स्मृतः ॥ 7.1.97.१० ॥  
एतेषां चैव रुद्राणां सर्वान्वाप्येकमेव वा ॥  
सोमेश्वरं पूजयित्वा जपेद्वै शतरुद्रियम् ॥  
सर्वेषां लभते पुण्यं रुद्राणां नात्र संशयः ॥ ११ ॥  
इदं रहस्यं सङ्ख्यातं माहात्म्यं तव भामिनि ॥  
रुद्राणां पापशमनं श्रुतं पुण्यविवर्द्धनम् ॥ १२ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये योगेश्वरमाहात्म्यवर्णनन्नाम सप्तनवतितमोऽध्यायः ॥ ॥ ९७ ॥