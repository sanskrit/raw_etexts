+++
title = "३६१"

+++
॥ ईश्वर उवाच ॥ ॥  
ततो गच्छेन्महादेवि मण्डूकेश्वरमित्यपि ॥  
माण्डूक्यायननाम्ना वै लिङ्गं तत्र प्रतिष्ठितम् ॥ १ ॥  
तत्र कोटिह्रदो देवि तथा कोटीश्वरः शिवः ॥  
तत्र मातृगणश्चैव स्थितः कामफलप्रदः ॥ २ ॥  
स्नात्वा कोटि ह्रदे तीर्थे तल्लिङ्गं यः प्रपूजयेत् ॥  
मातॄस्तत्रैव सम्पूज्य दुःखशोकाद्विमुच्यते ॥ ३ ॥  
तस्मात्पूर्वेण देवेशि योजनैकेन निर्मलम् ॥  
त्रितकूपेति विख्यातं सर्वपातकनाशनम् ॥  
सर्वेषां देवि तीर्थानां यत्तत्रैव व्यवस्थितिः ॥ ४ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये कोटिह्रद मण्डूकेश्वरमाहात्म्य वर्णनं नामैकषष्ट्युत्तरत्रिशततमोऽध्यायः ॥ ३६१ ॥