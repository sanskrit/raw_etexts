+++
title = "२६०"

+++
॥ ईश्वर उवाच ॥ ॥  
ततो गच्छेन्महादेवि देवं सिद्धेश्वरं परम् ॥  
तस्यैव पश्चिमे भागे सिद्धैः संस्थापितं पुरा ॥१ ॥  
सिद्धा नाम सुराः पूर्वं तत्रागत्य वरानने ॥  
लिङ्गं संस्थापयामासुः सिद्ध्यर्थं सर्ववस्तुषु ॥ २॥  
ततस्तुष्टो महादेवि तेषां दृष्ट्वा तपो महत् ॥  
अणिमादिकमैश्वर्यं तेषां सर्वं ददौ शिवः ॥ ३ ॥  
अब्रवीदत्र मे नित्यं सानिध्यं च भविष्यति ॥ ४ ॥  
चैत्रे शुक्लचतुर्द्दश्यां योऽत्र मां पूजयिष्यति ॥  
स यास्यति परं स्थानं प्रसादान्मम पुण्यकृत् ॥ ५ ॥  
एवमुक्त्वाऽथ भगवाञ्जगामादर्शनं ततः ॥  
सिद्धाश्चैव तदाऽऽगत्य पूजयन्ति महेश्वरम् ॥ ६ ॥  
यस्तमाराधयेद्भक्त्या संसिद्धिं लभतेऽद्भुताम्॥  
ईप्सितां च सुरश्रेष्ठे तस्मात्तं पूजयेत्सदा ॥ ७ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये सिद्धेश्वरमाहात्म्यवर्णनन्नाम षष्ट्युत्तरद्विशततमोऽध्यायः ॥ २६० ॥