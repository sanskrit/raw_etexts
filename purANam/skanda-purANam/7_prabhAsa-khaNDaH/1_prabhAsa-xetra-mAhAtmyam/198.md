+++
title = "१९८"

+++
॥ ईश्वर उवाच ॥ ॥  
ततो गच्छेन्महादेवि महाप्रभासमुत्तमम् ॥  
जलप्रभासतो याम्ये यममार्गविघातकम् ॥ १ ॥  
शृणु तस्यैव माहात्म्यं यथा जातं धरातले ॥ ॥ २ ॥  
पूर्वं त्रेतायुगे देवि स्पर्शलिङ्गं तु तत्स्मृतम् ॥  
दिव्यं तेजोमयं नृणां स्पर्शनान्मुक्तिदायकम् ॥ ३ ॥  
अथ काले च कस्मिंश्चिद्वज्रिणाच्छादितं प्रिये ॥  
इन्द्रेणागत्य वसुधां भयाक्रान्तेन सुन्दरि ॥ ४ ॥  
उष्मा तदुद्भवो देवि निर्गच्छन्नवरोधितः ॥  
दशकोटिप्रविस्तीर्णं ज्वालाग्रं लिङ्गरूपधृक् ॥ ५ ॥  
प्रभासक्षेत्रमास्थाय भित्त्वाऽऽविर्भावमास्थितम् ॥  
वज्रेण रुन्धिते देवि भित्त्वा चैव वसुन्धराम् ॥ ६ ॥  
धूमसङ्घैः समेतं तु व्यापयामास तज्जगत् ॥  
ततस्त्रैलोक्यमखिलं ज्वालाभिर्व्याकुलीकृतम् ॥ ७ ॥  
ततः सुरगणाः सर्व ऋषयो वेदपारगाः ॥  
अस्तुवन्विविधैः सूक्तैर्वेदोक्तैः शशिशेखरम् ॥ ८ ॥  
संहरस्व सुरश्रेष्ठ तेजः स्वदहनात्मकम् ॥ त्रै  
लोक्यं व्याकुलीभूतमेवं सर्वं चराचरम् ॥  
न यावत्प्रलयं याति तावद्रक्ष सुरेश्वर ॥ ९ ॥  
॥ ईश्वर उवाच ॥ ॥  
एवमाभाषमाणेषु त्रिदिवेषु सुरेश्वरि ॥  
तत्तेजः पञ्चधाविष्टं व्याप्याशेषं जगत्त्रयम् ॥ ॥ 7.1.198.१० ॥  
पञ्चप्रभासरूपेण भित्त्वा तत्र वसुन्धराम्॥  
येन मार्गेण निष्क्रान्तं तन्मार्गे च महन्महः ॥ ११ ॥  
तत्र तैः स्थापितं द्वारं सुप्रदेशेऽश्मजं प्रिये ॥  
पिहितेऽथ च रन्ध्रेऽस्मिन्धूमो नाशमुपेयिवान् ॥ १२ ॥  
स्वस्थाश्चैवाभवँल्लोकास्तेजस्तत्रैव संस्थितम् ॥  
एवं मया प्रेरितास्ते लिङ्गं तत्र समादधुः ॥ १३ ॥  
तन्महस्तत्र देवेशि विश्राममकरोत्तदा ॥  
ततो महाप्रभासेति कीर्त्यते देवदानवैः ॥ १४ ॥  
यस्तं पूजयते भक्त्या लिङ्गं पुष्पैः पृथग्विधैः ॥  
स याति परमं स्थानं जरामरणवर्जितम् ॥ १५ ॥  
दृष्टेन तेन देवेशि मुच्यते पातकैर्नरः ॥  
लभते वाञ्छितान्कामान्मनसा चेप्सितान्प्रिये ॥ १६ ॥  
हिरण्यं तत्र दातव्यं ब्राह्मणे शंसितव्रते ॥  
गोदानं विधिवत्तत्र देयं चैव द्विजन्मने ॥ १७ ॥  
एवं कृत्वा महादेवि लभते जन्मनः फलम् ॥  
राजसूयाश्वमेधानां प्राप्नुयात्फलमूर्जितम् ॥ १८ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये पञ्चमप्रभासक्षेत्रमाहात्म्यवर्णनन्नामाष्टानवत्युत्तरशततमोऽध्यायः ॥ १९८ ॥