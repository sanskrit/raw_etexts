+++
title = "२१५"

+++
॥ ईश्वर उवाच ॥ ॥  
ततो गच्छेन्महादेवि कुमारेश्वरमुत्तमम् ॥  
मार्कण्डेश्वरतो देवि दक्षिणे नातिदूरतः ॥  
धनुर्विंशतिभिस्तत्र स्थितं स्वामिप्रतिष्ठितम् ॥ १ ॥  
ततः कृत्वा तपो घोरं कार्त्तिकेयेन भाभिनि ॥  
परदारापहारोत्थपापानां नाशहेतवे ॥ २ ॥  
लिङ्गं स्थापितवांस्तत्र स मुक्तः किल्विषात्ततः ॥  
वैराग्याद्यौवनं त्यक्त्वा कौमारं पुनराददे ॥ ३ ॥  
पितॄन्हत्वा सुमाली च तमाराधितवान्पुरा ॥  
सोऽपि मुक्तोऽभवद्देवि पापात्पितृवधोद्भवात् ॥ ४ ॥  
कुमारेश्वरनामैतत्पूजितं वै सुरासुरैः ॥  
तस्याग्रतः कुमारस्य कूपस्तिष्ठति भामिनि ॥ ५ ॥  
तत्र स्नात्वा पूजयेद्यः शूलिनं स्वामिपूजितम् ॥  
स मुक्तः पातकैः सर्वैर्गच्छेत्स्वामिपुरं महत् ॥ ६ ॥  
शातकौम्भमयं यस्तु ताम्रचूडं द्विजातये ॥  
दद्यात्स्वामिनमुद्दिश्य स तु यात्राफलं लभेत् ॥ ७ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभास क्षेत्रमाहात्म्ये कुमारेश्वरमाहात्म्यवर्णनन्नाम पञ्चदशोत्तरद्विशततमोऽध्यायः ॥ २१५ ॥ ॥