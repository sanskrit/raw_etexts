+++
title = "०३०"

+++
॥ देव्युवाच ॥ ॥  
स्नात्वा तत्राग्नितीर्थेषु कं देवं पूर्वमर्च्चयेत् ॥  
निर्विघ्ना जायते येन यात्रा नृणां सुरेश्वर ॥  
तन्मे यात्राविधानं तु यथावद्वक्तुमर्हसि ॥ १ ॥  
॥ ईश्वर उवाच ॥ ॥  
एवं स्नात्वा विधानेन दत्त्वार्घ्यं च महोदधौ ॥  
सम्पूज्य गन्धपुष्पैश्च वस्त्रैः पुष्पावलेपनैः ॥ २ ॥  
हिरण्मयं यथाशक्त्या प्रक्षिपेत्तत्र कङ्कणम् ॥  
ततः पितॄंस्तर्पयित्वा गच्छेद्देवं कपर्दिनम् ॥ ३ ॥  
पुष्पैर्धूपैस्तथा गन्धैर्वस्त्रैः सम्पूज्य भक्तितः ॥  
गणानां त्वेति मन्त्रेण अर्घ्यं चास्मै निवेदयेत् ॥ ४ ॥  
शूद्राणामथ देवेशि मन्त्रश्चाष्टाक्षरः स्मृतः ॥  
तत्र सोमेश्वरं गच्छेद्देवं पापहरं परम् ॥ ५ ॥  
स्नापयित्वा विधानेन जपेच्च शतरुद्रियम् ॥  
तथा रुद्रान्सपञ्चाङ्गास्तथान्या रुद्रसंहिताः ॥ ६ ॥  
स्नापयेत्पयसा चैव दध्ना घृतयुतेन च ॥  
मधुनेक्षुरसेनैव कुङ्कुमेन विलेपयेत् ॥ ७ ॥  
कर्पूरोशीरमिश्रेण मृगनाभियुतेन च ॥  
चन्दनेन सुगन्धेन पूज्यं सम्पूजयेत्ततः ॥ ८ ॥  
धूपैर्बहुविधैर्देवं धूपयित्वा यथाविधि ॥  
वस्त्रैः संवेष्टयेत्पश्चाद्दद्यान्नैवेद्यमुत्तमम् ॥ ९ ॥  
आरार्तिकं ततः कृत्वा नृत्यं कुर्याद्यथेच्छया ।।  
अष्टाङ्गं प्रणिपत्यैवं गीतवाद्यादिकं ततः ॥ 7.1.30.१० ॥  
धर्मश्रवणसंयुक्तं कार्यं प्रेक्षणकं विभोः ॥  
ततो दद्याद्द्विजातिभ्यस्तपस्विभ्यश्च शक्तितः ॥ ११ ॥  
दीनान्धकृपणेभ्यश्च दानं कार्पटिकेषु च ॥  
वृषभस्तत्र दातव्यः प्रवृत्ते क्रूरकर्मणि ॥  
उपवासं ततः कुर्यात्तस्मिन्नहनि भामिनि ॥ १२ ॥  
यस्मिन्नहनि पश्येत देवं सोमेश्वरं नरः ॥  
सा तिथिर्वर्षमेकं तु उपोष्या भक्तितत्परैः ॥ १३ ॥  
एवं कृत्वा नरो भक्त्या लभते जन्मनः फलम् ॥  
तथा च सर्वतीर्थानां सकलं लभते फलम् ॥ ॥१४॥  
उद्धरेत्पितृवर्गं च मातृवर्गं च भामिनि ॥  
बाल्ये वयसि यत्पापं वार्धक्ये यौवनेऽपि वा ॥ १५ ॥  
क्षालयेच्चैव तत्सर्वं दृष्ट्वा सोमेश्वरं नरः ॥  
न दुःखितो न दारिद्रो दुर्भगो वा न जायते ॥ १६ ॥  
सप्तजन्मान्तरेणैव दृष्टे सोमेश्वरे विभौ ॥  
धनधान्यसमायुक्ते स्फीते सञ्जायते कुले ॥ १७ ॥  
भक्तिर्भवति भूयोऽपि सोमनाथं प्रति प्रभुम् ॥  
क्षीरेण स्नपनं पूर्वं ततो धारासमुद्भवम् ॥ १८ ॥  
प्रथमे प्रथमे यामे महास्ना नमतः परम् ॥  
मध्याह्ने देवदेवस्य ये प्रपश्यन्ति मानवाः ॥  
सन्ध्यामारार्तिकं भूयो न जायन्ते च मानुषाः ॥ १९ ॥  
मत्वा कलियुगं रौद्रं बहुपापं वरानने ॥  
नान्येन तरते दुर्गां कर्मणा दुर्गतिं नरः ॥ 7.1.30.२० ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्र माहात्म्ये सोमेश्वरमाहात्म्ये सोमेश्वरपूजामाहात्म्यवर्णनन्नाम त्रिंशोध्यायः ॥ ३० ॥