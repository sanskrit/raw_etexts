+++
title = "१३४"

+++
॥ ईश्वर उवाच ॥ ॥  
ततो गच्छेन्महादेवि पुष्करावर्तकां नदीम् ॥  
ब्रह्मकुण्डादुत्तरतो नातिदूरे व्यवस्थिताम् ॥ १ ॥  
पुरा यज्ञे वर्तमाने सोमस्य तु महात्मनः ॥  
ब्रह्मा सुरगणैः सार्धं प्रभासं क्षेत्रमागतः ॥२॥  
सोमनाथप्रतिष्ठार्थमृक्षराजनिमन्त्रितः ॥  
प्रतिज्ञातं पुरा तेन ब्रह्मणा लोककारिणा ॥ ३ ॥  
यावत्स्थास्याम्यहं मर्त्ये कस्मिंश्चित्कारणान्तरे ॥  
तावत्सन्ध्यात्रयं वन्द्यं नित्यमेव त्रिपुष्करे ॥ ४ ॥  
एतस्मिन्नेव काले तु लग्नकाल उपस्थिते ॥  
आदिष्टं शोभनं कालं ब्राह्मणैर्दैवचिन्तकैः ॥ ५ ॥  
ततस्तं प्रस्थितं ज्ञात्वा पुष्करे तु पितामहम् ॥  
सन्ध्यार्थं रात्रिनाथो वै वाक्यमेतदुवाच ह ॥ ६ ॥।  
दैवज्ञैः कलितः काल एष एव शुभोदयः ॥  
यथा कालात्ययो न स्यात्तथा नीतिर्विधीयताम् ॥ ७ ॥  
तं ज्ञात्वा साम्प्रतं कालं ब्रह्मा लोकपितामहः ॥  
मनसा चिन्तयामास पुष्कराणि समाहितः ॥ ८ ॥  
तानि वै स्मृतमात्राणि ब्रह्मणा वरवर्णिनि ॥  
प्रादुर्भूतानि तत्रैव नद्यास्तीरे सुशोभने ॥ ९ ॥  
आवर्तास्तत्र सञ्जाता ज्येष्ठमध्यकनीयसः ॥  
अथ नामाकरोत्तस्या ब्रह्मा लोकपितामहः ॥ 7.1.134.१० ॥  
पुष्करावर्तका नाम्ना अद्यप्रभृति शोभना ॥  
नदी प्रयास्यते लोके ख्यातिं मम प्रसादतः ॥ ११ ॥  
अत्र स्नात्वा नरो भक्त्या तर्पयिष्यति यः पितॄन् ॥  
त्रिपुष्करसमं पुण्यं लप्स्यते स तथेप्सितम् ॥ १२ ॥  
श्रावणे शुक्लपक्षस्य तृतीयायां नरोत्तमः ॥  
यः पितॄंस्तर्पयेत्तत्र तृप्तिः कल्पायुतं भवेत् ॥ १३ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये पुष्करावर्तकानदीमाहात्म्यवर्णनन्नाम चतुस्त्रिंशदुत्तरशततमोऽध्यायः ॥ १३४॥