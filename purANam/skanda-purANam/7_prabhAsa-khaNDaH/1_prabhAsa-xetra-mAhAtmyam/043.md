+++
title = "०४३"

+++
॥ ईश्वर उवाच ॥ ॥  
ततो गच्छेद्वरारोहे लिङ्गं सूर्यप्रतिष्ठितम् ॥  
सोमेशात्पश्चिमे भागे धनुषां सप्तके स्थितम्॥  
आदित्येश्वरनामानं सर्वपातकनाशनम् ॥ १ ॥  
त्रेतायुगे महादेवि समुद्रेण महात्मना ॥  
रत्नैः सम्पूजितं लिङ्गं वर्षाणामयुतं प्रिये ॥ २ ॥  
तेन रत्नेश्वरन्नाम साम्प्रतं प्रथितं क्षितौ ॥  
पञ्चामृतेन संस्नाप्य पञ्चरत्नैः प्रपूजयेत् ॥३॥  
ततो राजोपचारेण पूजयेद्विधिवन्नरः ॥  
एवं कृते महादेवि मेरुदानफलं लभेत् ॥४॥  
सर्वेषां चैव यज्ञानां दानानां नात्र संशयः ॥५॥  
तीर्थानां चापि सर्वेषां यच्चान्यत्सुकृतं भुवि ॥  
उद्धरेत्पितृवर्गं च मातृवर्गं च मानवः ॥ ६ ॥  
बाल्ये वयसि यत्पापं वार्द्धके यौवनेऽपि वा ॥  
क्षालयेच्चैव तत्सर्वं दृष्ट्वा रत्नेश्वरं नरः ॥ ७ ॥  
धेनुदानं प्रशंसन्ति तस्मिन्स्थाने महर्षयः ॥  
धेनुदस्तारयेन्नूनं दश पूर्वान्दशापरान् ॥ ८ ॥  
देवस्य दक्षिणे भागे यो जपेच्छतरुद्रियम् ॥  
सम्पूज्य विधिवल्लिङ्गं न स भूयः प्रजायते ॥९॥  
एवं सङ्क्षेपतः प्रोक्तमादित्येशमहोदयम् ॥  
श्रुत्वाऽवधार्य यत्नेन मुच्यते कर्मबन्धनैः ॥ 7.1.43.१० ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्य आदित्येश्वरमाहात्म्यवर्णनन्नाम त्रिचत्वारिंशोऽध्यायः ॥ ४३ ॥