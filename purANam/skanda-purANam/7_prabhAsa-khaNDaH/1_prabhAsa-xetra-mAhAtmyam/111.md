+++
title = "१११"

+++
॥ ईश्वर उवाच ॥ ॥  
ततो गच्छेन्महादेवि पुष्करारण्यमुत्तमम् ॥  
तस्मादीशानकोणस्थं धनुषां षष्टिभिः स्थितम् ॥ १ ॥  
तत्र कुण्डं महादेवि ह्यष्टपुष्करसञ्ज्ञितम् ॥  
सर्व पापहरं देवि दुष्प्राप्यमकृतात्मभिः ॥ २ ॥  
तत्र कुण्डसमीपे तु पुरा रामेशधीमता ।।  
स्थापितं तन्महालिङ्गं रामेश्वर इति स्मृतम् ॥ ३ ॥  
तस्य पूजनमात्रेण मुच्यते ब्रह्महत्यया ॥ ४ ॥  
॥ श्रीदेव्युवाच ॥ ॥  
भगवन्विस्तराद्ब्रूहि रामेश्वरसमुद्भवम् ॥  
कथं तत्रागमद्रामः ससीतश्च सलक्ष्मणः ॥ ५ ॥  
कथं प्रतिष्ठितं लिङ्गं पुष्करे पापतस्करे ॥  
एतद्विस्तरतो ब्रूहि फलं माहात्म्यसंयुतम् ॥ ६ ॥  
॥ ईश्वर उवाच ॥ ॥  
चतुर्विंशयुगे रामो वसिष्ठेन पुरोधसा ॥  
पुरा रावणनाशार्थं जज्ञे दशरथात्मजः ॥ ७ ॥  
ततः कालान्तरे देवि ऋषिशापान्महातपाः ॥  
ययौ दाशरथी रामः ससीतः सहलक्ष्मणः ॥ ८ ॥  
वनवासाय निष्क्रान्तो दिव्यैर्ब्रह्मर्षिभिर्वृतः ॥  
ततो यात्राप्रसङ्गेन प्रभासं क्षेत्रमागतः ॥ ९ ॥  
तं देशं तु समासाद्य सुश्रान्तो निषसाद ह ॥  
अस्तं गते ततः सूर्ये पर्णान्यास्तीर्य भूतले ॥ 7.1.111.१० ॥  
सुष्वापाथ निशाशेषे ददृशे पितरं स्वकम् ॥  
स्वप्ने दशरथं देवि सौम्यरूपं महाप्रभम् ॥ ११ ॥  
प्रातरुत्थाय तत्सर्वं ब्राह्मणेभ्यो न्यवेदयत् ॥  
यथा दशरथः स्वप्ने दृष्टस्तेन महात्मना ॥ १२ ॥  
॥ ब्राह्मणा ऊचुः ॥ ॥  
वृद्धिकामाश्च पितरो वरदास्तव राघव ॥  
दर्शनं हि प्रयच्छन्ति स्वप्नान्ते हि स्ववंशजे ॥ १३ ॥  
एतत्तीर्थं महापुण्यं सुगुप्तं शार्ङ्गधन्वनः ॥  
पुष्करेति समाख्यातं श्राद्धमत्र प्रदीयताम् ॥ १४ ॥  
नूनं दशरथो राजा तीर्थे चास्मिन्समीहते ॥  
त्वया दत्तं शुभं पिण्डं ततः स दर्शनं गतः ॥ १५ ॥  
॥ ईश्वर उवाच ॥ ॥  
तेषां तद्वचनं श्रुत्वा रामो राजीवलोचनः ॥  
निमन्त्रयामास तदा श्राद्धार्हान्ब्राह्मणाञ्छुभान् ॥ १६ ॥  
अब्रवील्लक्ष्मणं पार्श्वे स्थितं विनतकन्धरम् ॥  
फलार्थं व्रज सौमित्रे श्राद्धार्थं त्वरयाऽन्वितः ॥ १७ ॥  
स तथेति प्रतिज्ञाय जगाम रघुनन्दनः ॥  
आनयामास शीघ्रं स फलानि विविधानि च ॥ १८ ॥  
बिल्वानि च कपित्थानि तिन्दुकानि च भूरिशः ॥  
बदराणि करीराणि करमर्दानि च प्रिये ॥ १९ ॥  
चिर्भटानि परूषाणि मातुलिङ्गानि वै तथा ॥  
नालिकेराणि शुभ्राणि इङ्गुदीसम्भवानि च ॥ 7.1.111.२० ॥  
अथैतानि पपाचाशु सीता जनकनन्दिनी ॥  
ततस्तु कुतपे काले स्नात्वा वल्कलभृच्छुचिः ॥ २१ ॥  
ब्राह्मणानानयामास श्राद्धार्हान्द्विजसत्तमान् ॥  
गालवो देवलो रैभ्यो यवक्रीतोऽथ पर्वतः ॥ २२ ॥  
भरद्वाजो वसिष्ठश्च जावालिर्गौतमो भृगुः ॥  
एते चान्ये च बहवो ब्राह्मणा वेदपारगाः ॥ २३ ॥  
श्राद्धार्थं तस्य सम्प्राप्ता रामस्याक्लिष्टकर्मणः ॥  
एतस्मिन्नेव काले तु रामः सीतामभाषत ॥ २४ ॥  
एहि वैदेहि विप्राणां देहि पादावनेजनम् ॥  
एतच्छ्रुत्वाऽथ सा सीता प्रविष्टा वृक्षमध्यतः ॥ २५ ॥  
गुल्मैराच्छाद्य चात्मानं रामस्यादर्शने स्थिता ॥  
मुहुर्मुहुर्यदा रामः सीतासीतामभाषत ॥ २६ ॥  
ज्ञात्वा तां लक्ष्मणो नष्टां कोपाविष्टं च राघवम् ॥  
स्वयमेव तदा चक्रे ब्राह्मणार्ह प्रतिक्रियाम् ॥ ॥ २७ ॥  
अथ भुक्तेषु विप्रेषु कृत पिण्डप्रदानके ॥  
आगता जानकी सीता यत्र रामो व्यवस्थितः ॥ २८ ॥  
तां दृष्ट्वा परुषैर्वाक्यैर्भर्त्सयामास राघवः ॥  
धिग्धिक्पापे द्विजांस्त्यक्त्वा पितृकृत्यमहोदयम् ॥  
क्व गताऽसि च मां हित्वा श्राद्धकाले ह्युपस्थिते ॥ २९ ॥  
॥ ईश्वर उवाच ॥ ॥  
तस्य तद्वचनं श्रुत्वा भयभीता च जानकी ॥ 7.1.111.३० ॥  
कृताञ्जलिपुटा भूत्वा वेपमाना ह्यभाषत ॥  
मा कोपं कुरु कल्याण मा मां निर्भर्त्सय प्रभो ॥ ३१ ॥  
शृणु यस्माद्विभोऽन्यत्र गता त्यक्त्वा तवान्तिकम् ॥  
दृष्टस्तत्र पिता मेऽद्य तथा चैव पितामहः ॥ ३२ ॥  
तस्य पूर्वतरश्चापि तथा मातामहादयः ॥  
अङ्गेषु ब्राह्मणेन्द्राणामाक्रान्तास्ते पृथक्पृथक् ॥ ३३ ॥  
ततो लज्जा समभवत्तत्र मे रघुनन्दन ॥  
पित्रा तत्र महाबाहो मनोज्ञानि शुभानि च ॥ ३४ ॥  
भक्ष्याणि भक्षितान्येव यानि वै गुणवन्ति च ॥  
स कथं सुकषायाणि क्षाराणि कटुकानि च ॥  
भक्षयिष्यति राजेन्द्र ततो मे दुःखमाविशत्॥ ३६ ॥  
एतस्मात्कारणान्नष्टा लज्जयाऽहं रघूद्वह ॥  
दृष्ट्वा श्वशुरवर्गं स्वं तस्मात्कोपं परित्यज ॥ ३६ ॥  
तस्यास्तद्वचनं श्रुत्वा विस्मितो राघवोऽभवत् ॥  
विशेषेण ददौ तस्मिञ्छ्राद्धं तीर्थे तु पुष्करे ॥ ३७ ॥  
तत्र पुष्करसान्निध्ये दक्षिणे धनुषां त्रये ॥  
लिङ्गं प्रतिष्ठयामास रामेश्वरमिति श्रुतम् ॥ ३५ ॥  
यस्तं पूजयते भक्त्या गन्धपुष्पादिभिः क्रमात् ॥  
स प्राप्नोति परं स्थानं य्रत्र देवो जनार्दनः ॥ ३९ ॥  
किमत्र बहुनोक्तेन द्वादश्यां यत्प्रदापयेत् ॥  
न तत्र परिसङ्ख्यानं त्रिषु लोकेषु विद्यते ॥ 7.1.111.४० ॥  
शुक्राङ्गारकसंयुक्ता चतुर्थी या भवेत्क्वचित् ॥  
षष्ठी वात्र वरारोहे तत्र श्राद्धे महत्फलम् ॥ ४१ ॥  
यावद्द्वादशवर्षाणि पितरश्च पितामहाः ॥  
तर्पिता नान्यमिच्छन्ति पुष्करे स्वकुलोद्भवे ॥ ४२ ॥  
तत्र यो वाजिनं दद्यात्सम्यग्भक्तिसमन्वितः ॥  
अश्वमेधस्य यज्ञस्य फलं प्राप्नोति मानवः ॥ ४३ ॥  
इति ते कथितं सम्यङ्माहात्म्यं पापनाशनम् ॥  
रामेश्वरस्य देवस्य पुष्करस्य च भामिनि ॥ ४४ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये पुष्करमाहात्म्ये रामेश्वरक्षेत्रमाहात्म्यवर्णनन्नामैकादशोत्तरशततमोऽध्यायः ॥ १११ ॥ ॥