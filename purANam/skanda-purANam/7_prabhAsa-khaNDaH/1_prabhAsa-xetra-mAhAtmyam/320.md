+++
title = "३२०"

+++
॥ ईश्वर उवाच ॥ ॥  
तस्माच्च पूर्वदिग्भागे किञ्चिदाग्नेयसंस्थितम् ॥  
लिङ्गद्वयं महापुण्यं विश्वकर्मप्रतिष्ठितम् ॥ १ ॥  
यदा वै नगरं कर्तुं त्वष्टा तत्र समागतः ॥  
प्रतिष्ठाप्य महादेवं नगरं कृतवांस्ततः ॥ २ ॥  
कृत्वा च नगरं रम्यं लिङ्गस्यास्य प्रभावतः ॥  
पुनः प्रतिष्ठितं र्लिगं तेन वै विश्वकर्मणा ॥ ३ ॥  
कर्मादौ कर्मणश्चान्ते यात्रोद्वाहगृहादिके ॥  
लिङ्गद्वयं पूजयित्वा सिद्धिमाप्नोति तत्क्षणात् ॥ ४ ॥  
तस्मात्सर्वप्रयत्नेन गन्धामृतरसोदकैः ॥  
नैवेद्यै विविधैर्देवि लिङ्गयुग्मं प्रपूजयेत् ॥ ५ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्य उन्नतस्थानमाहात्म्ये लिङ्गद्वयमाहात्म्यवर्णनन्नाम विंशोत्तरत्रिशततमोऽध्यायः ॥ ३२० ॥