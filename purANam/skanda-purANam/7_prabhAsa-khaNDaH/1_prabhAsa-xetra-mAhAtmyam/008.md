+++
title = "००८"

+++
॥ देव्युवाच ॥ ॥  
पुनः कथय देवेश माहात्म्यं लोकशङ्कर ॥  
श्रीसोमेश्वरदेवस्य सर्वपातकनाशनम्॥  
ब्रह्मविष्ण्वीशदैवत्यं तथात्र त्रितयं वद ॥ ॥। १ ॥  
॥ ईश्वर उवाच ॥ ॥  
शृणुष्वैकमना भूत्वा मम गोप्यं पुरातनम् ॥  
तस्मिँल्लिङ्गे च यद्वृत्तमाश्चर्यं परमं महत् ॥ २ ॥  
षष्टिकोटि सहस्राणि ऋषीणामूर्द्ध्वरेतसाम् ॥  
तस्मिँल्लिङ्गे प्रविष्टानि ते घृताहुतिरिवानले ॥ ३ ॥  
सिद्धिर्वृद्धिस्तथा तुष्टिर्ऋद्धिः पुष्टिस्तु पञ्चमी ॥  
कीर्तिः शान्तिस्तथा लक्ष्मीस्तस्मिंल्लिङ्गे समुत्थिता ॥ ४ ॥  
सप्तकोट्यस्तु मन्त्राणां सिद्धीनां चैव सम्भवः ॥  
दिव्ययोगरसाश्चान्ये दिव्यौषधिरसायनाः ॥ ५ ॥  
गारुडं भूततन्त्रं च खेचर्यो व्यन्तरीस्तथा ॥  
ते सर्वे सह योगेन तस्माल्लिङ्गात्समुत्थिताः ॥ ६ ॥  
अन्याश्चैव तु याः काश्चित्सिद्धयोऽष्टौ प्रकीर्तिताः ॥  
ताः सर्वाः सह लिङ्गेन तस्मात्स्थानात्समुत्थिताः ॥ ७ ॥  
अन्यद्देवि प्रवक्ष्यामि अत्र सिद्धिं गतास्तु ये ॥  
ममांशसम्भवाः प्राप्ता अस्मिँल्लिङ्गे लयं गताः ॥ ९ ॥  
तेषां च विक्रमान्सर्वान्प्रवक्ष्याम्यनुपूर्वशः ॥  
पुराक्रमा ग्रहा मुण्डा गुडकाश्च सहेतुकाः ॥ ९ ॥  
विमला दण्डिकाश्चैव सप्तैते कुत्सिकाः स्मृताः ॥  
अस्मिंल्लिङ्गे पुरा सिद्धा योगात्पाशुपतान्मम ॥ 7.1.8.१० ॥  
रुद्रो विप्रस्तथा दानश्चन्द्रो मन्थोऽवलोककः ॥  
सूर्यावलोकश्चेति गार्गेयाः सप्त कीर्त्तिताः ॥ ११ ॥  
सोमेश्वरे च ते सिद्धाः प्रभासे वरवर्णिनि ॥  
मूकमन्यः शिवश्चैव प्रकाशः कपिलस्तथा ॥ १२ ॥  
सत्कुलः कर्णिकारश्च पौरुषेयाः प्रकीर्त्तिताः ॥  
सोमेश्वरे पुरा सिद्धाः प्रभासे पापनाशने ॥ १३ ॥  
युगेयुगे पुरा सिद्धास्तस्मिँल्लिङ्गे प्रिये मम ॥  
एते चान्ये च ये विप्रा भविष्यन्ति कलौ युगे ॥ १४ ॥  
तत्र सिद्धिं गमिष्यन्ति दुर्ल्लभां त्रिदशैरपि ॥  
एतत्ते सर्वमाख्यातं तल्लिङ्गं सिद्धिदं परम् ॥ १९ ॥  
दुर्ल्लभं सर्वमर्त्त्यानां प्रभासे तु व्यवस्थितम् ॥  
न च कश्चिद्विजानाति अशुभैः कर्मभिर्वृतः ॥ १६ ॥  
ग्रहदोषास्तु ये केचिद्भूतदोषास्तथा परे ॥  
डाकिनीप्रेतवेताला राक्षसा ग्रहपूतनाः ॥ १७ ॥  
पिशाचा यातुधानाश्च मातरो जातहारिकाः ॥  
बालग्रहास्तथा चान्ये बुद्धाश्चैव तु ये ग्रहाः ॥ १८ ॥  
ज्वरभूत ग्रहाश्चान्ये ह्यतिसारभगन्दराः ॥  
अश्मरी मूत्रकृच्छ्रं च रोगाश्चान्ये सहस्रशः ॥ १९ ॥  
दुर्नामकास्तथा चान्ये कुष्ठरोगास्तथा परे ॥  
क्षयरोगास्तथा चान्ये वातगुल्मास्तथैव च ॥  
अन्ये चैव तु ये केचिद्व्याधयस्तु प्रकीर्त्तिताः ॥ 7.1.8.२० ॥  
सोमेश्वरं समासाद्य तस्य लिङ्गस्य दर्शनात् ॥  
सर्व एव विनश्यन्ति वह्नौ क्षिप्तमिवेन्धनम् ॥ २१ ॥  
उपसर्गाश्च () चान्ये सर्पघोणपवृश्चिकाः ॥  
सर्वे तत्र विनश्यन्ति श्रीसोमेश्वरदर्शनात् ॥ २२ ॥  
योऽसौ सोमेश्वरो नाम्ना पश्चिमो भैरवः स्मृतः ॥  
कालाग्निरुद्रनाथेति पर्यायैर्नामभिः श्रुतः ॥ २३ ॥  
तस्मिंस्तिष्ठामि देवेशि भक्तानुग्रहकारकः ॥  
सर्वं च दुष्कृतं नृणां भक्षयामि न संशयः ॥ २४ ॥  
योऽसौ प्राणः शरीरस्थो देहिनां देहसञ्चरः ॥  
ब्रह्माण्डमेतद्यस्यान्तरेको यश्चाप्यनेकधा ॥ २५ ॥  
वेदाः सर्वेऽपि यं देवं प्रशंसन्ति महर्षयः ॥  
परस्य ब्रह्मणो रूपं यस्य द्वारेण लभ्यते ॥ २६ ॥  
सोऽयं देवि महादेवः प्रभासे संव्यवस्थितः ॥  
यथा गुप्तं गृहे रत्नं न कश्चिद्विन्दते नरः ॥ २७ ॥  
प्रभासे तु स्थितं तद्वद्रत्नभूतं गृहे मम ॥  
तच्च लिङ्गं पुरा कल्पे सप्तपातालभेदकम् ॥ २८ ॥  
कथितं कोटि सूर्यस्य प्रलयानलसन्निभम् ॥  
तेनकालाग्निरुद्रेति प्रोक्तं सोमेश्वरः पुरा ॥ २९ ॥  
इति देवि समासेन कथितं तव पार्वति ॥  
सोमेश्वरस्य माहात्म्यं सर्वपातकनाशनम् ॥ 7.1.8.३० ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासमाहात्म्ये श्रीसोमेश्वरैश्वर्यवर्णनं नामाष्टमोऽध्यायः ॥ ८ ॥