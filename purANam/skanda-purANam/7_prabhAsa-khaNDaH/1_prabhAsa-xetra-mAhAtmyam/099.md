+++
title = "०९९"

+++
॥ ईश्वर उवाच ॥ ॥  
ततो गच्छेन्महादेवि यत्र चक्रधरः स्थितः ॥  
दण्डपाणिश्च देवेशि यत्रैकस्थानसंस्थितः ॥ १ ॥  
चन्द्रेशात्पूर्वदिग्भागे । सोमेशादुत्तरेस्थितः) ॥  
धनुषां पञ्चसंस्थाने गन्धर्वेशात्समीपतः ॥ २ ॥  
उमाया नैर्ऋते भागे ब्रह्मदेवर्षिसंस्थितः ॥  
तस्योत्पत्तिं प्रवक्ष्यामि सर्वपातकनाशिनीम्॥३॥  
पौण्ड्रको वासुदेवस्तु वाराणस्यां पुराऽभवत्॥  
तेन श्रुतं पुराणं तु पठ्यमानं द्विजातिभिः॥४॥  
कल्पादौ द्वापरान्ते तु क्षत्रियाणां निवेशने ॥  
अवतारं महाबाहुवासुदेवः करिष्यति ॥ ५ ॥  
स तु मूढमतिर्मेने अहं विष्णुरिति प्रिये ॥  
चिह्नानि धारयामास चक्रादीनि वरानने ॥ ६ ॥  
स दूतं प्रेषयामास द्वारकायां महोदरम् ॥  
स गत्वा प्राह विष्णुं वै चक्रादीनि परित्यज ॥ ७ ॥  
इत्याह पौण्ड्रको राजा नचेद्वधमवा प्स्यसि ॥  
ततश्च भगवान्विष्णुः प्राहास्य रुचिरं वचः ॥ ८ ॥  
वाच्यः स पौण्ड्रको राजा त्वया हन्त वचो मम ॥  
गृहीतचक्र एवाहं काशीमागम्य ते पुरीम् ॥ ९ ॥  
सन्त्यक्ष्यामि ततश्चक्रं गदां चेमामसंशयम् ॥  
तद्ग्राह्यं भवता चक्रमन्यद्वा यत्तवेप्सितम् ॥ 7.1.99.१० ॥  
इत्युक्तेऽथ गते दूते संस्मृत्याऽभ्या गतं हरिः ॥  
गरुत्मन्तं समारुह्य त्वरितस्तत्पुरं ययौ ॥ ११ ॥  
मित्रस्नेहात्ततस्तस्य काशिराजः सहानुगः ॥  
सर्वसैन्यपरीवारस्ततः पौण्ड्रमुपाययौ ॥ १२ ॥  
ततो बलेन महता काशिराजबलेन च ॥  
पौण्ड्रको वासुदेवोऽसौ केशवाभिमुखो ययौ ॥ १३॥  
तं ददर्श हरिर्दूराद्दुर्वारे स्यन्दने स्थितम् ॥  
चक्रहस्तं गदाशार्ङ्गसंयुतं गरुडध्वजम् ॥ १४ ॥  
तं दृष्ट्वा भावगम्भीरं जहास गरुडध्वजः ॥  
उवाच पौण्ड्रकं मूढमात्मचिह्नोपलक्षितम् ॥ १५ ॥  
पौण्ड्रकोक्तं त्वया यत्तु दूतवक्त्रेण मां प्रति ॥  
समुत्सृजेति चिह्नानि तच्च सर्वं त्यजाम्यहम् ॥ १६ ॥  
चक्रमेतत्समुत्सृष्टं गदेयं च विस र्जिता ॥  
गरुत्मानेष ते गत्वा समारोहतु वै ध्वजम् ॥ १७ ॥  
इत्युच्चार्य विमुक्तेन चक्रेणासौ निपातितः ॥  
रथश्च गदया भग्नो गजाश्चा श्वाश्च चूर्णिताः ॥ १८ ॥  
ततो हाहाकृते लोके काशिनाथो महाबली ॥  
युयुधे वासुदेवेन मित्रदुःखेन दुःखितः ॥ १९ ॥  
ततः शार्ङ्गविनिर्मुक्तैश्छित्त्वा तस्य शरैः शिरः ॥  
काशीपुर्यां स चिक्षेप कुर्वँल्लोकस्य विस्मयम् ॥ 7.1.99.२० ॥  
हत्वा तु पौण्ड्रकं शौरिः काशिराजं च सानु गम् ॥  
पुनर्द्वारवतीं प्राप्तो मृगयाया गतो यथा ॥ २१ ॥  
ततः काशिपतेः पुत्रः पितुर्दुःखेन दुःखितः ॥  
शङ्करं तोषयामास स च तस्मै वरं ददौ ॥ २२ ॥  
स वव्रे भगवन्कृत्या पितुर्हन्तुर्वधाय मे ॥  
समुत्तिष्ठतु कृष्णस्य त्वत्प्रसादात्सुरेश्वर ॥ २३ ॥  
एवं भविष्यतीत्युक्ते दक्षिणाग्नेस्तु मध्यतः ॥  
महाकृत्या समुत्तस्थौ प्रस्थिता द्वारकां प्रति ॥ २४ ॥  
ज्वालामालाकरालां तां यादवा भयविह्वलाः ॥  
दृष्ट्वा जनार्द्दनं सर्वे शरणार्थमुपागताः ॥ २५ ॥  
ततः सुदर्शनं तस्या मुमोच गरुडध्वजः ॥  
वधाय सा ततो भग्ना चक्रतेजोऽभिपीडिता ॥ २६ ॥  
कृत्यामनुजगामाशु विष्णोश्चक्रं सुदर्शनम् ॥  
कृत्या वाराणसीं प्राप्ता तस्याश्चक्रं तु पृष्ठतः ॥ २७ ॥  
ततः सा भयसन्त्रस्ता शङ्करं शरणं गता ॥  
सोमनाथं जगन्नाथं नान्यः शक्तो हि रक्षितुम् ॥ २८ ॥  
ततश्चक्रं वरैर्बाणैस्ताडयामास शङ्करः ॥  
तच्च द्वारवतीं प्राप्तं शिवसायकमिश्रितम् ॥ २९ ॥  
तद्दृष्ट्वा शिवनामाङ्कैस्ताडितं भगवान्हरिः ॥  
चक्रं शरैस्ततः कुद्धो गृहीत्वा च करेण तत् ॥  
जगाम तत्र यत्रास्ते सोमेशः कालभैरवः ॥ 7.1.99.३०  
स गत्वा रोष ताम्राक्षश्चक्रोद्यतकरः स्थितः ॥  
कृत्यां हन्तुं मतिं चक्रे कालभैरवनिर्मिताम् ॥ ३१ ॥  
दृष्टो देवैस्ततः सर्वैदण्डपाणिगणेन च ॥  
देवानां प्रेक्षतां तत्र दण्डपाणिर्महागणः ॥  
चक्रोद्यतकरं दृष्ट्वा विष्णुं प्राहाब्जलोचनम् ॥ ३२ ॥  
॥ दण्डपाणिरुवाच ॥ ॥  
मा क्रोधं कुरु देवेश कृत्यां प्रति जगत्प्रभो ॥ ३३ ॥  
अमोघं युधि ते चक्रं कृत्या चापि च शाङ्करी ॥  
एवं चक्र विनिर्मुक्ते भवेत्कोधो हरे यदि ॥  
भविष्यति महद्दुःखं लोकानां सङ्क्षयो हि वा ॥ ३४ ॥  
न मोक्तव्यमतश्चक्र शृणु भूयो वचश्च नः ॥  
अत्र स्थाने नियुक्तोऽहं शङ्करेण पुरा हरे ॥ ३५॥  
पापिनां रक्षणार्थं वै विघ्नार्थं दुष्टचेतसाम्॥  
तस्मात्त्वं मम सान्निध्ये तिष्ठ चक्रधरो हरे ॥३६ ॥  
अत्र चक्रधरं देवं पूजयिष्यन्ति मानवाः ॥  
धूपमाल्योपहारैश्च नैवेद्यैर्विवि धैरपि ॥ ३७ ॥  
॥ विष्णुरुवाच ॥ ॥  
एष एव निवृत्तोहं तव वाक्याङ्कुशेन वै ॥  
अत्र चक्रोद्यतकरः स्थास्ये तव समीपतः ॥ ३८ ॥  
एवं हि स्थितोदेवस्तत्र चक्रधरः प्रिये ॥  
दण्डपाणिश्च भगवान्मम रूपी गणेश्वरः ॥ ३९ ॥  
यस्तौ पूजयते भक्त्या दण्डपाणिहरी क्रमात् ॥  
स पाप कञ्चुकैर्मुक्तो गच्छेच्छिवपुरं नरः ॥ 7.1.99.४० ॥  
माघे मासि चतुर्द्दश्यां कृष्णाष्टम्यां विशेषतः ॥  
गन्धधूपोपहारैर्यः पूजयेद्दण्डनायकम् ॥  
तस्य क्षेत्रे निवसतो न विघ्नं जायते क्वचित् ॥ ४१ ॥  
एकादश्यां जिताहारो योऽर्चयेच्चक्रपाणिनम् ॥  
स मुक्तः पातकैः सर्वैर्याति विष्णोः सलोकताम् ॥ ४२ ॥  
इति सङ्क्षेपतः प्रोक्तं माहात्म्यं चक्रपाणिनः ॥  
दण्डपाणिगणस्यापि श्रुतं पापौघनाशनम् ॥ ४३ ॥  
इति श्रीस्कान्दे महापुराण एकाशीति साहस्र्यां सहितायां सप्तमे प्रभासखण्डे प्रथमे प्रभासक्षेत्रमाहात्म्ये मध्ययात्रायां दण्डपाणिचक्रधरमाहात्म्यवर्णनन्नामेकोनशततमोऽध्यायः ॥९९॥ ॥ छ ॥ ॥ ॥