+++
title = "२२५"

+++
॥ ईश्वर उवाच ॥ ॥  
ततोगच्छेन्महादेवि देवं चाऽनरकेश्वरम्॥  
तस्मादुत्तरदिग्भागे सर्वपातकनाशनम् ॥  
तन्माहात्म्यं प्रवक्ष्यामि शृणु ह्येकमनाः प्रिये ॥ १॥  
मथुरानाम विख्याता नगरी धरणीतले॥  
तत्र विप्रोऽभवत्पूर्वं देवशर्मेति विश्रुतः ॥  
अगस्त्यगोत्रो विद्वान्वै स तु दारिद्र्यपीडितः ॥ २ ॥  
अथापरोऽभवत्तत्र तादृग्रूपवयोऽन्वितः ॥  
तन्नाम गोत्रो देवेशि ब्राह्मणो वेदपारगः ॥ ३ ॥  
अथ प्राह यमो दूतं रौद्रमूर्धशिरोरुहम् ॥  
गच्छ भो मथुरां शीघ्रं देवशर्माणमानय ॥ ४ ॥  
अथागत्य ततो दूतो गृहीत्वा तत्र वै गतः ॥  
तं दृष्ट्वाथ यमो नत्वा प्राह दूतं क्रुधान्वितः ॥ ५ ॥  
नायमानेतुमादिष्टो देवशर्मां मया तव ॥  
अन्योस्ति देवशर्मा यस्त मानय गतायुषम् ॥  
एनं विप्रं च दीर्घायुं नय तत्राविलम्बितम् ॥ ६ ॥  
॥ ईश्वर उवाच ॥ ॥  
अथाब्रवीद्ब्राह्मणो वै नाहं यास्ये गृहं विभो ॥  
दारिद्र्येणातिनिर्विण्णो यावज्जीवं सुरेश्वर ॥  
इहैव क्षपयिष्यामि शेषमायुस्तवान्तिके ॥ ७ ॥  
॥ यम उवाच ॥ ॥  
अकाले नात्र चायाति कश्चिद्ब्राह्मणसत्तम ॥  
मुहूर्तमपि नो जीवेत्पूर्णकालेन वै भुवि ॥ ८ ॥  
अत एव हि मे नाम धर्मराजेति विश्रुतम् ॥ ९ ॥  
न मे सुहृन्न मे द्वेष्यः कश्चिदस्ति धरातले ॥  
विद्धः शरशतेनापि नाऽकाले म्रियते यतः ॥ 7.1.225.१० ॥  
कुशाग्रेणापि विद्धः सन्काले पूर्णे न जीवति ॥  
तस्माद्गच्छ द्विजश्रेष्ठ यावद्गात्रं न दह्यते ॥ ११ ॥  
अथाब्रवीद्ब्राह्मणोऽसौ यदि प्रेषयसे प्रभो ॥  
प्रश्नमेकं मया पृष्टो यथावद्वक्तुमर्हसि ॥ १२ ॥  
न वृथा जायते देव साधूनां दर्शनं क्वचित् ॥  
युष्माकं च विशेषेण तस्मादेतद्ब्रवीम्यहम् ॥ १३ ॥  
एते ये नरका रौद्रा दृश्यन्ते च सुदारुणाः ॥  
कर्मणा केन कं गच्छेन्मानवो नरकं यम ॥ १४ ॥  
कति सङ्ख्याः स्युरेते च नरकाः किम्प्रमाणतः ॥  
एतत्सर्वं सुरश्रेष्ठ यथावद्वक्तुमर्हसि ॥ १५ ॥  
॥ यम उवाच ॥ ॥  
शृणु देव प्रवक्ष्यामि यावन्तो नरकाः स्थिताः ॥  
कर्मणा येन गच्छेत मानवो द्विजसत्तम ॥  
एकविंशत्समाख्याता नरका मम मन्दिरे ॥ १६ ॥  
यानेतान्प्रेक्षसे विप्र यन्त्र मध्ये व्यवस्थितान् ॥  
पीड्यमानान्किङ्करैर्मे कृतघ्नान्पा पसंयुतान् ॥ १७ ॥  
लोहास्यवायसा येषां नेत्रोद्धारं प्रकुर्वते ॥  
एतैर्निरीक्षितान्येव कलत्राणि दुरात्मभिः ॥ १८ ॥  
परेषां द्विजशार्दूल सरागैः पापि भिः सदा ॥  
कुम्भीपाकगतानेतानथ पश्यसि पापिनः ॥ १९ ॥  
कूटसाक्ष्यरता ह्येते कटुवाङ्निरतास्तथा ॥  
एते लोहमयास्तम्भान्सन्तप्तान्पावकप्र भान् ॥ 7.1.225.२० ॥  
आलिङ्गन्ति दुरात्मानः परदाररतास्तु ये ॥  
एते वैतरणीमध्ये पूयशोणितसङ्कुले ॥ २१ ॥  
ये तिष्ठन्ति द्विजश्रेष्ठ सर्वे विश्वासघातकाः ॥  
असिपत्रवने घोरे भिद्यन्ते ये तु खण्डशः ॥  
ते नष्टाः स्वामिनं त्यक्त्वा सङ्ग्रामे समुपस्थिते ॥ २२ ॥  
अङ्गारराशीन्वै दीप्तान्ये गाहन्ते नराधमाः ॥  
स्वामिद्रोहरता ह्येते तथा हेतुप्रवादकाः ॥ २३ ॥  
लोहशङ्कुभिराकीर्णमाक्रमन्ति नराधमाः ॥  
क्रन्दमाना द्विजश्रेष्ठ उपानद्दानवर्जिताः ॥ २४ ॥  
अधोमुखा निबद्धा ये वृक्षाग्रे पावकोपरि ॥  
ब्रह्महत्यान्विताः सर्व एते चैव नराधमाः ॥ २५ ॥  
मशकैर्मत्कुणैः काकैर्ये भक्ष्यन्ते विहङ्गमैः ॥  
व्रतभङ्गरता ह्येते व्रतिना चैव हिंसकाः ॥ २६ ॥  
कुठारकण्ठिता ह्येते भूयः सन्ति तथाविधाः ॥  
गोहन्तारो दुरात्मानो देवब्राह्मणानिन्दका ॥ २७ ॥  
ये भक्ष्यन्ते शृगालैश्च वृकैर्लोहमयैर्मुखैः ॥  
परस्वानां च हर्तारः परस्त्रीणां च हर्तृकाः ॥  
आत्ममांसानि ये पापा भक्षयन्ति बुभुक्षिताः ॥ ॥ २८ ॥  
न दत्तमन्नमेतैस्तु कदाचिद्वै द्विजोत्तम ॥  
रुधिरं ये पिबन्त्येते वसापूयपरिप्लुतम् ॥  
ब्राह्मणानां विनाशाय गवामेते सदा स्थिताः ॥ ॥ २९ ॥  
कूटशाल्मलिबद्धाश्च तीक्ष्णकण्टकपीडिताः ॥  
छिद्रान्वेषणसंयुक्ताः परेषां नित्यसंस्थिताः ॥ 7.1.225.३० ॥  
क्रकचेन तु छिद्यन्ते य इमे द्विजसत्तम ॥  
अभक्ष्यनिरता ह्येते स्वधर्मस्य विदूषकाः ॥ ३१ ॥  
कन्याविक्रयकर्त्तारः कन्यानां जीवभञ्जकाः ॥  
पुरीषमध्यगा ह्येते पच्यन्ते मम किङ्करैः ॥ ३२ ॥  
सन्देशैर्दारुणैर्जिह्वा येषामुत्पाट्यते मुहुः ॥  
वाग्लोपनिरता ह्येते मृषावादपरायणाः ॥ ३३ ॥  
ये शीतेन प्रबाध्यन्ते वेप माना मुहुर्मुहुः ॥  
देवस्वानां च हर्तारो ब्राह्मणानां विशेषतः ॥ ३४ ॥  
तेषां शिरसि निक्षिप्तो भूरिभारो द्विजोत्तम ॥  
अतोऽमी ब्राह्मणश्रेष्ठ पूत्का रयन्ति भैरवम् ॥ ३५ ॥  
॥ यम उवाच ॥ ॥  
एवमेतत्समाख्यातं तव सर्वं द्विजोत्तम ॥  
नरकाणां स्वरूपं तु कर्मणां वै यथाक्रमम् ॥ ३६ ॥  
गच्छ शीघ्रं महाभाग यावत्कायो न दह्यते ॥ ३७ ॥  
॥ ब्राह्मण उवाच ॥ ॥  
कथय त्वं सुरश्रेष्ठ मम सर्वं समाहितः ॥  
न गच्छेत्कर्मणा येन नरकं मानवः क्वचित् ॥ ३८ ॥  
सतां सप्तपदं मैत्रमित्याहुर्बुद्धिकोविदाः ॥  
मित्रतां च पुरस्कृत्य समासाद्वक्तुमर्हसि ॥ ३९ ॥  
॥ यम उवाच ॥ ॥  
प्रभासं क्षेत्रमासाद्या नरकेश्वरमुत्तमम् ॥  
यः पश्यति नरो भक्त्या नरकं स न पश्यति ॥ 7.1.225.४० ॥  
स्थापितं यन्मया लिङ्गं शिवभक्त्या युतेन च ॥  
एतद्गुह्यं मया प्रोक्तं तव प्रीत्यै द्विजोत्तम ॥ ४१ ॥  
गोपनीयं प्रयत्नेन मम वाक्यादसंशयम् ॥  
एवमुक्तस्तदा विप्रः स्वयमेवावनिं ययौ ॥ ४२ ॥  
लब्ध्वा कलेवरं सोऽथ विस्मयं परमं गतः ॥  
तत्स्मृत्वा वचनं सर्वं धर्मराजस्य धीमतः ॥ ४३ ॥  
गत्वा तत्र स नित्यं वै पूजयामास तं प्रभुम् ॥  
यावज्जीवं वरारोहे ततः सिद्धिं परां गतः ॥ ४४ ॥  
तस्मात्सर्वप्रयत्नेन भक्त्या तमवलोकयन् ॥  
अपि पातकयुक्तोऽपि न याति नरके नरः ॥ ४५ ॥  
आश्वयुक्कृष्णपक्षे तु चतुर्दश्यां विधानतः ॥  
यस्तत्र कुरुते श्राद्धं सोऽश्वमेधफलं लभेत् ॥ ४६ ॥  
कृष्णाजिनं तत्र देयं ब्राह्मणे वेदपारगे ॥  
यावत्तिलानां सङ्ख्यानं तावत्स्वर्गे महीयते ॥ ४७ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्र माहात्म्ये ऽनरकेश्वरमाहात्म्यवर्णनन्नाम पञ्चविंशत्युत्तरद्विशततमोऽध्यायः ॥ २२५ ॥ ॥ छ ॥