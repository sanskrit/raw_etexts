+++
title = "१०७"

+++
॥ ईश्वर उवाच ॥ ॥  
अथ पूजाविधानं ते कथयामि समासतः ॥  
भक्तिभेदान्पृथक्तस्य ब्रह्मणो बालरूपिणः ॥ १ ॥  
रथयात्राविधानं तु स्तोत्रमंत्रविधिक्रमम् ॥  
विविधा भक्तिरुद्दिष्टा मनोवाक्कायसंभवा ॥ ॥ २ ॥  
लौकिकी वैदिकी चापि भवेदाध्यात्मिकी तथा ॥  
ध्यानधारणया या तु वेदानां स्मरणेन च ॥  
ब्रह्मप्रीतिकरी चैषा मानसी भक्तिरुच्यते ॥ ३ ॥  
मंत्रवेदनमस्कारैरग्निश्राद्धविधानकैः ॥  
जाप्यैश्चारण्यकैश्चैव वाचिकी भक्तिरुच्यते ॥ ४ ॥  
व्रतोपवासनियमैश्चितेंद्रियनिरोधिभिः ॥  
कृच्छ्र सांतपनैश्चान्यैस्तथा चांद्रायणादिभिः ॥ ५ ॥  
ब्रह्मोक्तैश्चोपवासैश्च तथान्यैश्च शुभव्रतैः ॥  
कायिकी भक्तिराख्याता त्रिविधा तु द्विजन्मनाम् ॥ ६ ॥  
गोघृतक्षीरदधिभिर्मध्विक्षुसुकुशोदकैः ॥  
गंधमाल्यैश्च विविधैर्वस्तुभिश्चोपपादिभिः ॥ ७ ॥  
घृतगुग्गुलधूपैश्च कृष्णागुरुसुगंधिभिः ॥  
भूषणै हैमरत्नाद्यैश्चित्राभिः स्रग्भिरेव च ॥ ८ ॥  
न्यासैः परिसरैः स्तोत्रैः पताकाभिस्तथोत्सवैः ॥  
नृत्यवादित्रगीतैश्च सर्ववस्तूपहारकैः ॥ ९ ॥  
भक्ष्यभोज्यान्न पानैश्च या पूजा क्रियते नरैः ॥  
पितामहं समुद्दिश्य सा भक्तिर्लौकिकी मता ॥ 7.1.107.१० ॥  
वेदमंत्रहविर्भागैः क्रिया या वैदिकी स्मृता ॥ ११ ॥  
दर्शे च पौर्णमास्यां च कर्त्तव्यं चाग्निहोत्रजम् ॥  
प्राशनं दक्षिणादानं पुरोडाश इति क्रिया ॥ १२ ॥  
इष्टिर्धृतिः सोमपानं याज्ञियं कर्म सर्वशः ॥  
ऋग्यजुः सामजाप्यानि संहिताध्ययनानि च ॥  
क्रियते ब्रह्माणमुद्दिश्य सा भक्तिर्वेदिकोच्यते ॥ १३ ॥  
प्राणायामपरो नित्यं ध्यानवान्विजितेंद्रियः ॥  
भैक्ष्यभक्षी व्रती चापि सर्वप्रत्याहृतेंद्रियः ॥ १४ ॥  
धारणं हृदये कृत्वा ध्यायमानः प्रजेश्वरम् ॥  
हृत्पद्मकर्णिकासीनं रक्तवर्णं सुलोचनम् ॥१५॥  
पश्यन्नुद्द्योतितमुखं ब्रह्माणं सुकटीतटम्॥  
रक्तवर्णं चतुर्बाहुं वरदाभयहस्तकम्॥  
एवं यश्चिंतयेद्देवं ब्रह्मभक्तः स उच्यते ॥ १६ ॥  
विधिं च शृणु मे देवि यः स्मृतः क्षेत्रवासिनाम् ॥ १७ ॥  
निर्ममा निरहंकारा निःसंगा निष्परिग्रहाः॥  
चतुर्वर्गेपि निःस्नेहाः समलोष्टाश्मकांचनाः ॥१८॥  
भूतानां कर्मभिर्नित्यं त्रिविधैरभयप्रदाः ॥  
प्राणायामपरा नित्यं परध्यानपरायणाः ॥ १९ ॥  
जापिनः शुचयो नित्यं यतिधर्मक्रियापराः ॥  
सांख्ययोगविधिज्ञा ये धर्मविच्छिन्नसंशयाः ॥ 7.1.107.२० ॥  
ब्रह्मपूजारता नित्यं ते विप्राः क्षेत्रवासिनः ॥  
तैर्यथा पूजनीयो वै बालरूपी पितामहः ॥ २१ ॥  
तथाहं कीर्त्तयिष्यामि शृणुष्वैकमनाः प्रिये ॥  
स्नात्वा तु विमले तीर्थे शुक्लांबरधरः शुचिः॥  
पूजोपहारसंयुक्तस्ततो ब्रह्माणमर्चयेत् ॥ २२ ॥  
पूर्वं संस्नाप्य विधिना पंचामृतरसोदकैः ॥  
गोमूत्रं गोमयं क्षीरं दधि सर्पिः कुशोदकम् ॥ २३ ॥  
गायत्र्या गृह्य गोमूत्रं गंधद्वारेति गोमयम् ॥  
आप्यायस्वेति च क्षीरं दधिक्राव्णेति वै दधि ॥ २४ ॥  
तेजोऽसि शुक्रमित्याज्यं देवस्य त्वा कुशोदकम् ॥  
आपोहिष्ठेति मंत्रेण पंचगव्येन स्नापयेत् ॥ २५ ॥  
कपिलापंचगव्येन कुशवारियुतेन च ॥  
स्नापयेन्मंत्रपूतेन ब्रह्मस्नानं हि तत्स्मृतम् ॥ २६ ॥  
वर्षकोटिसहस्रैस्तु यत्पापं समुपार्जितम् ॥  
सुरज्येष्ठं तु संस्नाप्य दहेत्सर्वं न संशयः ॥ २७ ॥  
एवं संस्नाप्य विधिना ब्रह्माणं बालरूपिणम् ॥  
कर्पूरागरुतोयेन ततः संस्नापयेद्द्विजः ॥ २८ ॥  
एवं कृत्वार्च्चयेद्देवं गायत्रीन्यासयोगतः ॥  
मूर्ध्नः पादतलं यावत्प्रणवं विन्यसेद्बुधः ॥ २९ ॥  
तकारं विन्यसेन्मूर्ध्नि सकारं मुखमण्डले ॥  
विकारं कंठदेशे तु तुकारं चांगसंधिषु ॥ 7.1.107.३० ॥  
वकारं हृदि मध्ये तु रेकारं पार्श्वयोर्द्वयोः ॥  
णिकारं दक्षिणे कुक्षौ यकारं वामसंज्ञिते ॥ ३१ ॥  
भकारं कटिनाभिस्थं गोकारं पार्श्वयोर्द्वयोः ॥  
देकारं जानुनोर्न्यस्य वकारं पादपद्मयोः ॥ ३२ ॥  
स्यकारमंगुष्ठयोर्न्यस्य धीकारमुरसि न्यसेत् ॥  
मकारं जानुमूले तु हि कारं गुह्यमाश्रितम् ॥ ३३ ॥  
धिकारं हृदये न्यस्य योकारं चाधरोष्ठके ॥  
योकारं च तथैवान्यमुत्तरोष्ठे न्यसेत्सुधीः ॥ ३४ ॥  
नकारं नासिकाग्रे तु प्रकारं नेत्रमाश्रितम् ॥  
चोकारं च भ्रुवोर्मध्ये दकारं प्राणमाश्रितम् ॥ ३५ ॥  
यात्कारं च ललाटांते विन्यसेद्वै सुरेश्वरि ॥  
न्यासं कृत्वाऽऽत्मनो देहे देवे कुर्यात्तथा प्रिये ॥ ३६ ॥  
सर्वोपहारसंपन्नं कृत्वा सम्यङ्निरीक्षयेत् ॥  
कुंकुमागरुकर्पूरचंदनेन विमिश्रितम् ॥ ३७ ॥  
गंधतोयैरुपस्कृत्य गायत्र्या प्रणवेन च ॥  
प्रोक्षयेत्सर्वद्रव्याणि पश्चादर्चनमारभेत् ॥ ३८ ॥  
दिव्यै पुष्पैः सुगंधैश्च मालतीकमलादिभिः ॥  
अशोकैः शतपत्रैश्च बकुलैः पूजयेत्क्रमात् ॥ ३९ ॥  
कृष्णागरुसुधूपेन घृतदीपैस्तथोत्तमैः ॥  
ततः प्रदापयेत्तत्र नैवेद्यं विविधं क्रमात् ॥ 7.1.107.४० ॥  
खण्डलड्डुकश्रीवेष्टकांसाराशोकपल्लवैः ॥  
स्वस्तिकोल्लिपिकादुग्धा तिलवेष्टकिलाटिकाम् ॥ ४१ ॥  
फलानि चैव पक्वानि मूलमंत्रेण दापयेत् ॥  
ऋग्वेदं च यजुर्वेदं सामवेदं च पूजयेत् ॥ ४२ ॥  
ज्ञानं वैराग्यमैश्वर्यं धर्मं संपूजयेद्बुधः ॥  
ईशानादिक्रमाद्देवि दिशासु विदिशासु च ॥ ४३ ॥  
चतुर्द्दशविद्यास्थानानि ब्रह्मणोऽग्रे प्रपूजयेत् ॥  
हृदयानि ततो न्यस्य देवस्य पुरतः क्रमात् ॥ ४४ ॥  
आपोहिष्ठेति ऋगियं हृदयं परिकीर्त्तितम् ॥  
ऋतं सत्यं शिखा प्रोक्ता उदुत्यं नेत्रमादिशेत् ॥ ४५ ॥  
चित्रं देवानामित्येवं सर्वलोकेषु विश्रुतम् ॥  
ब्रह्मंस्ते छादयामीति कवचं समुदाहृतम् ॥ ४६ ॥  
भूर्भुवः स्वरितीरेश पूजनं परिकीर्तितम् ॥  
गायत्र्या पूजयेद्देवमोंकारेणाभिमंत्रितम्॥ ४७॥  
प्रणवेनापरान्सर्वानृग्वेदादीन्प्रपूजयेत् ॥  
गायत्री परमो मंत्रो वेदमाता विभावरी ॥ ४८ ॥  
गायत्र्यक्षरतत्त्वैस्तु ब्रह्माणं यस्तु पूजयेत् ॥  
उपोष्य पंचदश्यां तु स याति परमं पदम् ॥ ४९ ॥  
संसारसागरं घोरमुत्तितीर्षुर्द्विजो यदि ॥  
प्रभासे कार्त्तिके मासि ब्रह्माणं पूजयेत्सदा ॥ 7.1.107.५० ॥  
यस्य दर्शनमात्रेण अश्वमेध फलं लभेत् ॥  
कस्तं न पूजयेद्विद्वान्प्रभासे बालरूपिणम् ॥ ५१ ॥  
यस्यैकदिवसप्रांते सदेवासुरमानवाः ॥  
विलयं यांति देवेशि कस्तं न प्रतिपूजयेत् ॥ ५२ ॥  
पिता यः सर्वदेवानां भूतानां च पितामहः ॥  
यस्मादेष स तैः पूज्यो ब्राह्मणैः क्षेत्रवासिभिः ॥ ५३ ॥  
रुद्ररूपी विश्वरूपी स एव भुवनेश्वरः ॥  
पौर्णमास्यामुपोषित्वा ब्रह्माणं जगतां पतिम् ॥  
अर्चयेद्यो विधानेन सोऽश्वमेधफलं लभेत् ॥ ५४ ॥  
कार्त्तिके मासि देवस्य रथयात्रा प्रकीर्त्तिता ॥  
यां कृत्वा मानवो भक्त्या याति ब्रह्मसलोकताम् ॥ ५५ ॥  
कार्त्तिके मासि देवेशि पौर्णमास्यां चतुर्मुखम् ॥  
मार्गेण चर्मणा सार्द्धं सावित्र्या च परंतपः ॥ ५६ ॥  
भ्रामयेन्नगरं सर्वं नानावाद्यैः समन्वितम् ॥  
स्थापयेद्भ्रामयित्वा तु सकलं नगरं नृपः ॥ ५७ ॥  
ब्राह्मणान्भोजयित्वाग्रे शांडिलेयं प्रपूज्य च ॥  
आरोपयेद्रथे देवं पुण्यवादित्रनिःस्वनैः ॥ ५८ ॥  
रथाग्रे शांडिलीपुत्रं पूजयित्वा विधानतः ॥  
ब्राह्मणान्वाचयित्वा च कृत्वा पुण्याहमंगलम् ॥ ५९ ॥  
देवमारोपयित्वा तु रथे कुर्यात्प्रजागरम् ॥  
नानाविधैः प्रेक्षणकैर्ब्रह्मशेषैश्च पुष्कलैः ॥ 7.1.107.६० ॥  
नारोढव्यं रथे देवि शूद्रेण शुभमिच्छता ॥  
नाधर्मेण विशेषेण मुक्त्वैकं भोजकं प्रिये ॥ ६१ ॥  
ब्रह्मणो दक्षिणे पार्श्वे सावित्रीं स्थापयेत्प्रिये ॥  
भोजकं वामपार्श्वे तु पुरतः पंकजं न्यसेत् ॥ ६२ ॥  
एवं तूर्यनिनादैश्च शंखशब्दैश्च पुष्कलैः ॥  
भ्रामयित्वा रथं देवि पुरं सर्वं च दक्षिणम् ॥  
स्वस्थाने स्थापयेद्भूयः कृत्वा नीराजनं बुधः ॥ ६३ ॥  
य एवं कुरुते यात्रां भक्त्या यश्चापि पश्यति ॥  
रथं वाऽऽकर्षयेद्यस्तु स गच्छेद्ब्रह्मणः पदम् ॥ ६४ ॥  
यो दीपं धारयेत्तत्र ब्रह्मणो रथपृष्ठगः ॥  
पदेपदेऽश्वमेधस्य स फलं विंदते महत् ॥ ६५ ॥  
यो न कारयते राजा रथयात्रां तु ब्रह्मणः ॥  
स पच्यते महादेवि रौरवे कालमक्षयम् ॥ ६६ ॥  
तस्मात्सर्वप्रयत्नेन राष्ट्रस्य क्षेममिच्छता ॥  
रथयात्रां विशेषेण स्वयं राजा प्रवर्त्तयेत् ॥ ६७ ॥  
प्रतिपद्ब्राह्मणांश्चापि भोजयेद्वि धिवत्सुधीः ॥  
वासोभिरहतैश्चापि गन्धमाल्यानुलेपनैः ॥ ६८ ॥  
कार्त्तिके मास्यमावास्यां यस्तु दीपप्रदीपनम् ॥  
शालायां ब्रह्मणः कुर्यात्स गच्छेत्परमं पदम् ॥ ६९ ॥  
उत्सवेषु च सर्वेषु सर्वकाले विशेषतः ॥  
पूजयेयुरिमं विप्रा ब्रह्माणं जगतां गुरुम् ॥ 7.1.107.७०॥  
यथाकृत्यप्रयोगेण सम्यक्छ्रद्धा समन्विताः ॥  
पूज्यो दिव्योपचारेण यथावित्तानुसारतः ॥ ७१ ॥  
एवं ते कथितं देवि पूजामाहात्म्यमुत्तमम् ॥  
प्रभासक्षेत्रमाहात्म्यं ब्रह्मणः बालरूपिणः ॥ ७२ ॥  
तस्याहं कथयिष्यामि नाम्नामष्टोत्तरं शतम् ॥  
प्रदत्त्वा च पठित्वा च यज्ञायुतफलं लभेत् ॥ ७३ ॥  
 गायत्र्या लक्षजाप्येन सम्यग्जप्तेन यत्फलम् ॥  
तत्फलं समवाप्नोति स्तोत्रस्यास्य उदीरणात् ॥ ७४ ॥  
इदं स्तोत्रवरं दिव्यं रहस्यं पापनाशनम् ॥  
न देयं दुष्टबुद्धीनां निन्दकानां तथैव च ॥ ७५ ॥  
ब्राह्मणाय प्रदातव्यं श्रोत्रियाय महात्मने ॥  
विष्णुना हि पुरा पृष्टं ब्रह्मणः स्तोत्रमुत्त्मम् ॥ ७६ ॥  
केषुकेषु च स्थानेषु देवदेव पितामह ॥  
संचिन्त्यस्तन्ममाचक्ष्व त्वं हि सर्वविदुत्तम ॥ ७७ ॥  
॥ ब्रह्मोवाच ॥ ॥  
पुष्करेऽहं सुरश्रेष्ठो गयायां प्रपितामहः।।  
कान्यकुब्जे वेदगर्भो भृगुक्षेत्रे चतुर्मुखः ॥ ७८ ॥  
कौबेर्यां सृष्टिकर्ता च नन्दिपुर्यां बृहस्पतिः ॥  
प्रभासे बालरूपी च वाराणस्यां सुरप्रियः ॥७९॥  
द्वारावत्यां चक्रदेवो वैदिशे भुवनाधिपः ॥  
पौंड्रके पुण्डरीकाक्षः पीताक्षो हस्तिनापुरे ॥ 7.1.107.८० ॥  
जयंत्यां विजयश्चासौ जयन्तः पुरुषोत्तमे ॥  
वाडेषु पद्महस्तोऽहं तमोलिप्ते तमोनुदः ॥ ८१ ॥  
आहिच्छत्र्यां जनानंदः काञ्चीपुर्यां जनप्रियः ॥  
कर्णाटस्य पुरे ब्रह्मा ऋषिकुण्डे मुनिस्तथा ॥ ८२ ॥  
श्रीकण्ठे श्रीनिवासश्च कामरूपे शुभंकरः ॥  
उच्छ्रियाणे देवकर्त्ता स्रष्टा जालंधरे तथा ॥ ८३ ॥  
मल्लिकाख्ये तथा विष्णुर्महेन्द्रे भार्गवस्तथा ॥  
गोनर्दः स्थविराकारे ह्युज्जयिन्यां पितामहः ॥ ८४ ॥  
कौशांब्यां तु महादेवो ह्ययोध्यायां तु राघवः ॥  
विरंचिश्चित्रकूटे तु वाराहो विन्ध्यपर्वते ॥ ८५ ॥  
गंगाद्वारे सुरश्रेष्ठो हिमवन्ते तु शंकरः ॥  
देहिकायां स्रुचाहस्तः पद्महस्तस्तथाऽर्बुदे ॥८६ ॥  
वृन्दावने पद्मनेत्रः कुश हस्तश्च नैमिषे ॥  
गोपक्षेत्रे च गोविन्दः सुरेन्द्रो यमुनातटे ॥ ८७ ॥  
भागीरथ्यां पद्मतनुर्जनानन्दो जनस्थले ॥  
कौंकणे च स मध्वक्षः काम्पिल्ये कनकप्रभः ॥ ८८ ॥  
खेटके चान्नदाता च शंभुश्चैव क्रतुस्थले ॥  
लंकायां चैव पौलस्त्यः काश्मीरे हंसवाहनः ॥ ८९ ॥  
वसिष्ठश्चार्बुदे चैव नारदश्चोत्पलावने ॥  
मेधके श्रुतिदाता च प्रयागे यजुषां पतिः ॥ 7.1.107.९० ॥  
शिवलिंगे सामवेदो मर्कटे च मधुप्रियः ॥  
नारायणश्च गोमन्ते विदर्भायां द्विज प्रियः ॥ ९१ ॥  
अंकुलके ब्रह्मगर्भो ब्रह्मवाहे सुतप्रियः ॥  
इन्द्रप्रस्थे दुराधर्षश्चंपायां सुरमर्दनः ॥ ९२ ॥  
विरजायां महारूपः सुरूपो राष्ट्रवर्धने ॥  
कदंबके जनाध्यक्षो देवाध्यक्षः समस्थले ॥ ९३ ॥  
गंगाधरो रुद्रपीठे सुपीठे जलदः स्मृतः ॥  
त्र्यंबके त्रिपुरारिश्च श्रीशैले च त्रिलोचनः ॥ ९४ ॥  
महादेवः प्लक्षपुरे कपाले वेधनाशनः ॥  
शृङ्गवेरपुरे शौरिर्निमिषे चक्रधारकः ॥ ९५ ॥  
नन्दिपुर्यां विरूपाक्षो गौतमः प्लक्षपादपे ॥  
माल्यवान्हस्तिनाथे तु द्विजेन्द्रो वाचिके तथा ॥ ९६ ॥  
इन्द्रपुर्यां दिवानाथो भूतिकायां पुरंदरः ॥  
हंसबाहुश्च चन्द्रायां चंपायां गरुडप्रियः ॥ ९७ ॥  
महोदये महायक्षः सुयज्ञः पूतके वने ॥  
सिद्धेश्वरे शुक्लवर्णो विभायां पद्मबोधकः ॥ ९८ ॥  
देवदारुवने लिंगी उदकेथ उमापतिः ॥  
विनायको मातृस्थाने अलकायां धनाधिपः ॥ ९९ ॥  
त्रिकूटे चैव गोविंदः पाताले वासुकिस्तथा ॥  
कोविदारे युगाध्यक्षः स्त्रीराज्ये च सुरप्रियः ॥ 7.1.107.१०० ॥  
पूर्णगिर्यां सुभोगश्च शाल्मल्यां तक्षकस्तथा ॥  
अमरे पापहा चैव अंबिकायां सुदर्शनः ॥ १०१ ॥  
नरवाप्यां महावीरः कान्तारे दुर्गनाशनः ॥  
पद्मवत्यां पद्मगृहो गगने मृगलाञ्छनः ॥ १०२ ॥  
अष्टोत्तरं नामशतं यत्रैतत्परिपठ्यते ॥  
तत्रैव मम सांनिध्यं त्रिसंध्यं मधुसूदन ॥ १०३ ॥  
तेषामपि यस्त्वेकं पश्येद्वै बालरूपिणम् ॥  
सर्वेषां लभते पुण्यं पूर्वोक्तानां च वेधसाम् ॥१०४॥  
एतैर्यो नामभिः कृष्ण प्रभासे स्तौति मां सदा ॥  
स्थानं मे विजयं लब्ध्वा मोदते शाश्वतीः समाः ॥ १०५ ॥  
मानसं वाचिकं चैव कायिकं चैव दुष्कृतम् ॥  
तत्सर्वं नाशमायाति मम स्तोत्राऽनु कीर्तनात् ॥ १०६ ॥  
पुष्पोपहौरर्धूपैश्च ब्राह्मणानां च तर्पणैः ॥  
ध्यानेन च स्थिरेणाशु प्राप्यते यत्फलं नरैः ॥  
तत्फलं समवाप्नोति मम स्तोत्रानु कीर्तनात् ॥ १०७ ॥  
ब्रह्महत्यादिपापानि इह लोके कृतान्यपि ॥  
अकामतः कामतो वा तानि नश्यंति तत्क्षणात् ॥ १०८ ॥  
इदं स्तोत्रं ममाभीष्टं शृणुयाद्वा पठेच्च वा ॥  
स मुक्तः पातकैः सर्वैः प्राप्नुयान्महदीप्सितम् ॥ १०९ ॥  
अन्यद्रहस्यं ते वच्मि शृणु कृष्ण यथार्थतः ॥ 7.1.107.११० ॥  
आग्नेयं तु यदा ऋक्षं कार्तिक्यां भवति क्वचित् ॥  
महती सा तिथिर्ज्ञेया प्रभासे मम वल्लभा ॥ १११ ॥  
प्राजापत्यं यदा ऋक्षं तिथौ तस्यां भवेद्यदि ॥  
सा महाकार्तिकी पुण्या देवानामपि दुर्लभा ॥ ११२ ॥  
मंदे वार्के गुरौ वाऽपि कार्तिकी कृत्तिकायुता ॥  
तत्राश्वमेधिकं पुण्यं दृष्ट्वा वै बालरूपिणम् ॥ ॥ ११३ ॥  
विशाखासु यदा सूर्यः कृत्तिकासु च चन्द्रमाः ॥  
स योगः पद्मको नाम प्रभासे दुर्लभो हरे ॥ ११४ ॥  
तस्मिन्योगे नरो दृष्ट्वा प्रभासे बालरूपिणम् ॥  
पापकोटियुतो वाऽपि यमलोकं न पश्यति ॥ ११५ ॥  
॥ ईश्वर उवाच ॥ ॥  
इत्येवं कथितं स्तोत्रं ब्रह्मणा हरये पुनः ॥  
मया तव समाख्यातं माहात्म्यं ब्रह्मदैवतम् ॥११६ ॥  
सर्वपापहरं नृणां श्रुतं सर्वार्थसाधकम् ॥  
भूमिदानं च दातव्यं तत्र यात्राफलेप्सुभिः ॥ ॥ ११७ ॥  
कमंडलुः श्वेतवस्त्रं महादानानि षोडश ॥  
तत्रैव देवि देयानि ब्रह्मणे बालरूपिणे ॥११८॥  
महापर्वणि संप्राप्ते कुर्युः पारायणं द्विजाः ॥  
सर्वे ते ब्राह्मणा देवि क्षेत्रमध्यनिवासिनः ॥ ११९ ॥  
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभास क्षेत्रमाहात्म्ये बालरूपिब्रह्मणो माहात्म्यवर्णनंनाम सप्तोत्तरशततमोऽध्यायः ॥ १०७ ॥