+++
title = "३२७"

+++
॥ ईश्वर उवाच ॥ ॥  
ततो महोदयं गच्छेत्तस्मादीशानसंस्थितम् ॥ १ ॥  
विधिना तत्र यः स्नाति तर्पयेत्पितृदेवताः ॥  
प्रतिग्रहकृताद्दोषान्न भयं तस्य विद्यते ॥ २ ॥  
महोदयं महानन्ददायकं च द्विजन्मनाम् ॥  
प्रतिग्रहप्रसक्तानां विषयासक्तचेतसाम् ॥  
तेषामपि ददेन्मुक्तिं तेन ख्यातं महोदयम् ॥ ३ ॥  
तस्य वै रक्षणार्थाय महाकालस्य चोत्तरे ॥  
नियुक्ताश्च महादेवि मातरस्तत्र संस्थिताः ॥  
तस्मिन्स्नात्वा नरः पूर्वं मातॄस्ताश्च प्रपूजयेत् ॥ ४ ॥  
एवं देवि मया ख्यातं महोदयमहोदयम् ॥  
सर्वपापहरं नृणामभिषेकाच्च मुक्तिदम् ॥ ५ ॥  
अर्धक्रोशे च तत्तीर्थं समंतात्परिमंडलम् ॥  
एतन्मध्यं महासारं सदैव मुनिवल्लभम् ॥ ६ ॥  
इति श्रीस्कांदे महापुराण एकाशीतिसाहस्र्यां संहितायां सप्तमे प्रभासखंडे प्रथमे प्रभासक्षेत्रमाहात्म्ये महोदयमाहात्म्यवर्णनंनाम सप्त विंशत्युत्तरत्रिशततमोऽध्यायः ॥ ३२७ ॥