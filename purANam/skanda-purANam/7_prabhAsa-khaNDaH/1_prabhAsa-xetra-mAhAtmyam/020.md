+++
title = "०२०"

+++
॥ ईश्वर उवाच ॥ ॥  
अथ दैत्यावताराणां क्रमो हि कथ्यते पुनः ॥  
हिरण्यकशिपू राजा वर्षाणामर्बुदं बभौ ॥ १ ॥  
तथा शत सहस्राणि यानि कानि द्विसप्ततिम् ॥  
अशीतिं च सहस्राणि त्रैलोक्यस्येश्वरोऽभवत्॥२॥  
सौत्येऽहन्यतिरात्रस्य कश्यपस्याश्वमेधिके ॥३॥  
उपक्षिप्ता सनं यत्तु होतुरर्थे हिरण्मयम् ॥  
निषसाद स गर्तो(?)ऽत्र हिरण्यकशिपुस्ततः ॥ ४ ॥  
शतवर्षसहस्राणां तपश्चक्रे सुदुश्चरम् ॥  
दशवर्षसहस्राणि दित्या गर्भे स्थितः पुरा ॥ ५ ॥  
हिणयकशिपोर्दैत्यैः श्लोको गीतः पुरातनः ॥  
राजा हिरण्यकशिपुर्यां यामाशां निरीक्षते ॥ ६ ॥  
तस्यां तस्यां दिशि सुरा नमश्चक्रुः सहर्षिभिः १।  
पर्याये तस्य राजाभूद्बलिर्वर्षार्बुदं पुनः ॥ ७ ॥  
षष्टिं चैव सहस्राणि त्रिंशच्च नियुतानि च ॥  
बले राज्याधिकारस्तु याव त्कालं बभूव ह ॥ ८ ॥  
प्रह्लादो निगृहीतोऽभूत्तावत्कालं तथा सुरैः १।  
इन्द्रादयस्ते विख्याता असुराञ्जघ्नुरोजसा ॥ ९ ॥  
दैत्यसंस्थमिदं सर्वमा सीद्दशयुगं किल ॥  
असपत्नं ततः सर्वमष्टादशयुगं पुनः ॥ 7.1.20.१० ॥  
त्रैलोक्यमिदमव्यग्रं महेन्द्रेण तु पालितम् ॥  
त्रेतायुगे तु दशमे कार्त्तवीर्यो महाबलः ॥ ११ ॥  
 पञ्चाशीतिसहस्राणि वर्षाणां वै नराधिपः ॥  
स सप्तरत्नवान्सम्राट् चक्रवर्ती बभूव ह ॥ १२ ॥  
द्वीपेषु सप्तसु स वै खड्गी चर्मी शरासनी ॥  
रथी राजा सानुचरो योगाच्चौरानपश्यत ॥ १३ ॥  
प्रणष्टद्रव्यता यस्य स्मरणान्न भवेन्नृणाम् ॥  
चतुर्युगे त्वतिक्रान्ते मनौ ह्येकादशे प्रभौ ॥ १४ ॥  
अर्द्धावशिष्टे तस्मिंस्तु द्वापरे सम्प्रवर्तिते ॥  
मानवस्य नरिष्यन्तो ह्यासीत्पुत्रो मदः किल ॥। ॥ १५ ॥  
नवमस्तस्य दायादस्तृणबिन्दुरिति स्मृतः ॥  
त्रेतायुगमुखे राजा तृतीये सम्बभूव ह ॥ १६ ॥  
तस्य कन्या त्विलविला रूपे णाप्रतिमाऽभवत् ॥  
पुलस्त्याय स राजर्षिस्तां कन्यां प्रत्यपादयत् ॥ १७ ॥  
ऋषिरैलविलो यस्यां विश्रवाः समपद्यत ॥  
तस्य पत्न्यश्च तिस्रस्तु पौलस्त्यकुलमण्डनाः ॥ १८ ॥  
बृहस्पतेः शुभा कन्या नाम्ना वै वेदवर्णिनी ॥  
पुष्पोत्कटा च वीका च उभे माल्यवतः सुते ॥ १९ ॥  
केकसी मालिनः कन्या तस्यां देवि शृणु प्रजाः ॥  
ज्येष्ठं वैश्रवणं तस्य सुषुवे वरवर्णिनी ॥ 7.1.20.२० ॥  
अष्टदं(?) हरिच्छ्मश्रुं शङ्कुकर्णं विलोहितम् ॥  
श्वपादं ह्रस्वबाहुं च पिङ्गलं शुचिभूषणम् ॥ २१ ॥  
त्रिपादं तु महाकायं स्थूलशीर्षं महाहनुम् ॥  
एवंविधं सुतं दृष्ट्वा विरूपं रूपतस्तदा ॥ २२॥  
तदा दृष्ट्वाब्रवीत्तं तु कुबेरोऽयमिति स्वयम्॥  
कुत्सायां क्वितिशब्दोयं शरीरं वेरमुच्यते ॥ २३ ॥  
कुबेरः कुशरीरत्वान्नाम्ना तेन च सोङ्कितः ॥  
तस्य भार्य्याऽभवद्वृद्धिः पुत्रस्तु नलकूबरः ॥ २४ ॥  
कैकस्यजनयत्पुत्रं रावणं राक्षसाधिपम् ॥  
शङ्कुकर्णं दशग्रीवं पिगलं रक्तमूर्द्धजम्॥ २५ ॥  
वसुपादं विंशद्भुजं महाकायं महाबलम् ॥  
कालाञ्जननिभं चैव दंष्ट्रिणं रक्तलोचनम् ॥ २६ ॥  
राक्षसेनौजसा युक्तं रूपेण च बलेन च ॥  
निसर्गाद्दारुणः क्रूरो रावणाद्रावणः स्मृतः ॥२७॥  
हिरण्यकशिपुस्त्वासीत्स राजा पूर्वजन्मनि ॥  
चतुर्युगानि राजा तु तथा दश स राक्षसः ॥२८॥  
पञ्च कोटीस्तु वर्षाणां सङ्ख्यताः सङ्ख्याया प्रिये ॥  
नियुतान्येकषष्टिं च सङ्ख्यावद्भिरुदाहृतम् ॥ २९ ॥  
षष्टिं चैव सहस्राणि वर्षाणां स हि रावणः ॥  
देवतानामृषीणां च घोरं कृत्वा प्रजागरम् ॥ 7.1.20.३० ॥  
त्रेतायुगे चतुर्विंशे रावणस्तपसः क्षयात् ॥  
रामं दाशरथिं प्राप्य सगणः क्षयमेयिवान् ॥ ३१ ॥  
योऽसौ देवि दशग्रीवः सम्बभूवारिमर्द्दनः ॥  
दमघोषस्य राजर्षेः पुत्रो विख्यातपौरुषः ॥३२॥  
श्रुतश्रवायां चैद्यस्तु शिशुपालो बभूव ह ॥  
रावणं कुम्भकर्णं च कन्यां शूर्पणखां तथा ॥३३॥  
विभीषणं चतुर्थं च कैकस्यजनयत्सुतान् ॥  
मनोहरः प्रहस्तश्च महापार्श्वः खरस्तथा ॥३४॥  
पुष्पोत्कटायास्ते पुत्राः कन्या कुम्भीनसी तथा ॥  
त्रिशिरा दूषणश्चैव विद्युज्जिह्वश्च राक्षसः॥  
कन्यैका श्यामिका नाम वीकायाः प्रसवः स्मृतः॥३५॥  
इत्येते क्रूरकर्माणः पौलस्त्या राक्षसा नव ॥  
विभीषणो विशुद्धात्मा दशमः परिकीर्तितः ॥३६॥  
पुलहस्य मृगाः पुत्राः सर्वे व्यालाश्च दंष्ट्रिणः ॥  
भूताः पिशाचाः सर्पाश्च शूकरा हस्तिनस्तथा ॥ ॥३७॥  
अनपत्यः क्रतुस्त्वस्मिन्स्मृतो वैवस्वतेन्तरे ॥  
अत्रेः पत्न्यो दशैवासन्सुन्दर्यश्च पतिव्रताः ॥३८॥  
भद्राश्वस्य घृताच्यन्ता जज्ञिरे दश चाप्सराः ॥३९॥  
भद्रा शूद्रा च मद्रा च नलदा जलदा तथा ॥  
उर्णा पूर्णा च देवेशि या च गोपुच्छला स्मृता॥7.1.20.४०॥  
तथा तामरसा नाम दशमी रक्तकोटिका ॥  
एतासां च महादेवि ख्यातो भर्त्ता प्रभाकरः ॥ ४१ ॥  
स्वर्भानुना हते सूर्ये पतितेस्मिन्दिवो महीम् ॥  
तमोऽभिभूते लोकेस्मिन्प्रभा येन प्रवर्त्तिता ॥! ॥ ४२ ॥  
स्वस्ति तेस्त्विति चैवोक्तः पतन्निह दिवाकरः ॥  
ब्रह्मर्षेर्वचनात्तस्य न पपात यतः प्रभुः ॥ ४३ ॥  
ततः प्रभाकरेत्युक्तः प्रभुरेवं महर्षिभिः ॥  
भद्रायां जनयामाम् सोमं पुत्रं यशस्विनम् ॥ ४४ ॥  
त्विषिमान्धर्मपुत्रस्तु सोमो देवो वरस्तु सः ॥  
शीतरश्मिः समुत्पन्नः कृत्तिकासु निशाचरः॥ ।४५॥  
पिता सोमस्य वै देवि जज्ञेऽत्रिर्भगवानृषिः ॥  
तत्रात्रिः सर्वलोकेशं भृत्वा स्वे नयने स्थितः ॥ ४६ ॥  
कर्मणा मनसा वाचा शुभान्येव समा चरत् ॥  
काष्ठकुड्यशिलाभूत ऊर्द्ध्वबाहुर्महाद्युतिः ॥४७॥  
सुदुस्तरं नाम तपस्तेन तप्तं महत्पुरा ॥  
त्रीणि वर्षसहस्राणि दिव्यानि सुरसुन्दरि ॥ ४८ ॥  
तस्योर्द्ध्वरेतसस्तत्र स्थितस्यानिमिषस्य ह ॥  
सोमत्वं वपुरापेदे महाबुद्धेस्तु वै शुभे ॥ ४९ ॥  
ऊर्द्ध्वमाचक्रमे तस्य सोमसम्भावितात्मनः ॥  
नेत्राभ्यां सोमः सुस्राव दशधा द्योतयन्दिशः ॥ 7.1.20.५० ॥  
तद्गर्भं विधिना दृष्टा दिशोदश दधुस्तदा ॥  
समेत्य धारयामासुर्न च धर्तुमशक्नुवन् ॥ ॥ ५१ ॥  
स ताभ्यः सहसैवेह दिग्भ्यो गर्भश्च शाश्वतः ॥ पपात भावयँल्लोकाञ्छीतांशुः सर्वभावनः ॥ ५२ ॥  
यदा न धारणे शक्तास्तस्य गर्भस्य ताः स्त्रियः ॥  
ततस्ताभ्यः स शीतांशुर्निपपात वसुन्धराम् ॥ ५३ ॥  
पतितं सोममालोक्य ब्रह्मा लोकपितामहः॥  
रथमारोपयामास लोकानां हितका म्यया ॥ ५४ ॥  
स तदैव मया देवि धर्मार्थं सत्यसङ्गरः ॥  
युक्तो वाजिसहस्रेण सितेन सुरसुन्दरि ॥ ५५ ॥  
तस्मिन्निपतिते देवि पुत्रेत्रेः परमात्म नि ॥  
तुष्टुवुर्ब्रह्मणः पुत्रा मानसाः सप्त ये श्रुताः ॥ ५६ ॥  
तथैवाङ्गिरसः सर्वे भृगोश्चैवात्मजास्तथा ॥  
ऋग्भिस्तु सामभिश्चैव तथैवाङ्गिरसैरपि ॥ ॥ ५७ ॥  
तस्य संस्तूयमानस्य तेजः सोमस्य भास्वतः ॥  
आप्यायमानं लोकांस्त्रीन्भासयामास सर्वशः ॥ ५८ ॥  
स तेन रथमुख्येन सागरान्तां वसुन्धराम् ॥  
त्रिःसप्तकृत्वोतियशाश्चकाराभिप्रदक्षिणम् ॥ ५९ ॥  
तस्य यच्चापि तत्तेजः पृथिवीमन्वपद्यत ॥  
ओषध्यस्ताः समुत्पन्नास्ते जसाऽज्वलयन्पुनः ॥ 7.1.20.६० ॥  
ताभिर्धिनोत्ययं लोकं प्रजाश्चैव चतुर्विधाः ॥  
ओषध्यः फलपाकान्ताः कणाः सप्तदश स्मृताः ॥ ६१ ॥  
व्रीहयश्च यवाश्चैव गोधूमा अणवस्तिलाः ॥ ६२ ॥  
प्रियङ्गुः कोविदारश्च कोरदूषाः सतीनकाः ॥  
माषा मुद्गा मसूराश्च निष्पावाः सकुलत्थकाः ॥ ॥ ६३ ॥  
आढक्यश्चणकाश्चैव कणाः सप्तदश स्मृताः ॥  
इत्येता ओषधीनां च ग्राम्याणां जातयः स्मृताः ॥ ६४ ॥  
ओषध्यो यज्ञियाश्चैव ग्राम्या रण्याश्चतुर्द्दश ॥  
व्रीहयश्च यवाश्चैव गोधूमास्त्वणवस्तिलाः ॥ ६५ ॥  
प्रियङ्गुषष्ठा इत्येते सप्तमास्तु कुलत्थकाः ॥  
श्यामाकास्त्वथ नीवारा जर्तिलाः सगवेधुकाः ॥ ६६ ॥  
ऊरुविन्दा मर्कटकास्तथा वेणुयवाश्च ये ॥  
ग्राम्यारण्यास्तथा ह्येता ओषध्यस्तु चतुर्दश ॥ ६७ ॥  
तृणगुल्मलता वीरुद्वल्लीगुच्छादि कोटिशः ॥  
एतेषामधिपश्चन्द्रो धारयत्यखिलं जगत् ॥ ६८ ॥  
ज्योत्स्नाभिर्भगवान्सोमो जगतो हितकाम्यया ॥  
ततस्तस्मै ददौ राज्यं ब्रह्मा ब्रह्मविदां वरः ॥ ६९ ॥  
बीजौषधीनां विप्राणां मन्त्राणां च वरानने ॥  
सोऽभिषिक्तो महातेजा राजा राज्ये निशाकरः ॥ 7.1.20.७० ॥  
त्रीँल्लोकान्भावयामास स्वभासा भास्वतां वरः॥  
तं सिनी च कुहूश्चैव द्युतिःपुष्टिः प्रभा वसुः॥७१॥  
कीर्तिर्धृतिश्च लक्ष्मीश्च नव देव्यः सिषेविरे॥  
सप्तविंशतिरिन्दोस्तु दाक्षायण्यो महाव्रताः॥७२॥  
ददौ प्राचेतसो दक्षो नक्षत्राणीति या विदुः॥  
स तत्प्राप्य मह्द्राज्यं सोमः सोमवतां वरः ॥ ७३ ॥  
समाजह्रे राजसूयं सहस्रशतदक्षिणम् ॥  
हिरण्यगर्भश्चोद्गाता ब्रह्मा ब्रह्मत्वमेयिवान् ॥ ७४ ॥  
सदस्यस्तस्य भगवान्हरिर्नारायणः प्रभुः ॥  
सनत्कुमारप्रमुखैराद्यैर्ब्रह्मर्षिभिर्वृतः ॥ ७५ ॥  
दक्षिणामददात्सोमस्त्रीँल्लोकांस्तु वरानने ॥  
तेभ्यो ब्रह्मर्षिमुख्येभ्यः सदस्येभ्यश्च वै शुभे ॥ ॥ ७६ ॥  
प्राप्यावभृथमव्यग्रः सर्वदेवर्षिपूजितः ॥  
अतिराजति राजेन्द्रो दशधा भावयन्दिशः ॥ ७७ ॥  
तेन तत्प्राप दुष्प्राप्यमैश्वर्य्यमकृता त्मभिः ॥  
स एवं वर्त्तते चन्द्रश्चात्रेय इति विश्रुतः ॥ ७८ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये चन्द्रोत्पत्तिवर्णनन्नाम विंशोऽध्यायः ॥ २० ॥