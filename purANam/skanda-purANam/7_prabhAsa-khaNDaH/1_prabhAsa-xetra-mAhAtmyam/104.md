+++
title = "१०४"

+++
॥ ईश्वर उवाच ॥ ॥  
ततो गच्छेन्महादेवि कोटीश्वरमनुत्तमम् ॥  
तस्मादुत्तरतो देवि कोटीशमिति विश्रुतम् ॥ १ ॥  
पापघ्नं सर्वजन्तूनां पशुपाशविमोक्षदम् ॥  
पुरा पाशुपता देवि कपालेश्वरसन्निधौ ॥ २ ॥  
तपः कुर्वन्ति विपुलं भस्मोद्धूलितविग्रहाः ॥  
जटामुकुटसंयुक्ता मुञ्जमेखलधारिणः ॥ ३ ॥  
शान्ताः सर्वे जितक्रोधा ब्राह्मणाः शिवयोगिनः ॥  
तपः कुर्वन्ति तत्रस्था व्याप्य क्षेत्रं चतुर्द्दिशम् ॥ ४ ॥  
कोटिसङ्ख्या महादेवि मन्त्रजाप्यपरायणाः ॥  
सम्यक्संस्थाप्य ते लिङ्गं कपालेशसमीपगम् ॥ ५ ॥  
ततस्ते पूजयाञ्चक्रुस्तल्लिङ्गं भक्तिसंयुताः ॥  
ततस्तुष्टो महादेवो मुक्तिं तेषां ददौ हरः ॥ ६ ॥  
ऋषयः कोटिसङ्ख्यातास्तस्मिन्सिद्धा यतः प्रिये ॥  
तेन कोटीश्वरं लिङ्गं नाम्ना ख्यातं धरातले ॥ ७ ॥  
यस्तं पूजयते भक्त्या कोटीश्वरमनामयम् ॥  
स कोटिमन्त्रजाप्यस्य फलं प्राप्स्यति मानवः ॥ ८ ॥  
हिरण्यं तत्र दातव्यं ब्राह्मणे वेदपारगे ॥  
कोटिहोमफलं तस्य सम्यग्यात्राफलं भवेत् ॥ ९ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये कोटीश्वरमाहात्म्यवर्णनन्नाम चतुरधिक शततमोऽध्यायः ॥ १०४ ॥