+++
title = "२८३"

+++
॥ ईश्वर उवाच ॥ ॥  
तं दृष्ट्वा घोरवदनं मदं देवः शतक्रतुः ॥  
आयान्तं भक्षयिष्यन्तं व्यात्ताननमिवान्तकम् ॥ १ ॥  
भयात्स्तम्भितरूपेण लेलिहानं मुहुर्मुहुः ॥  
प्रणतोऽब्रवीन्महादेवि च्यवनं भयपीडितः ॥ २ ॥  
सोमार्हावश्विनावेतावद्यप्रभृति भार्गव ॥  
भविष्यतः सर्वमेतद्वचः सत्यं ब्रवीमि ते ॥ ३ ॥  
मा ते मिथ्या समारम्भो भवत्वथ तपोधन ॥  
जानामि चाहं विप्रर्षे न मिथ्या त्वं करिष्यसि ॥ ४ ॥  
सोमार्हावश्विनावेतौ यथैवाद्य त्वया कृतौ ॥  
भूय एव तु ते वीर्यं प्रकाशेदिति भार्गव ॥ ५ ॥  
सुकन्यायाः पितुश्चास्य लोके कीर्तिर्भवेदिति ॥  
अतो मयैतद्विहितं तद्वीर्यस्य प्रकाशनम् ॥  
तस्मात्प्रसादं कुरु मे भवत्वेतद्यथेच्छसि ॥ ६ ॥  
एवमुक्तस्य शक्रेण च्यवनस्य महात्मनः ॥  
मन्युर्व्युपारमच्छीघ्रं मानश्चैव सुरेशितुः ॥ ७ ॥  
मदं च व्यभजद्देवि पाने स्त्रीषु च वीर्यवान् ॥  
अक्षेषु मृगयायां च पूर्वं सृष्टं पुनःपुनः ॥  
तथा मदं विनिक्षिप्य शक्रं सन्तर्प्य चेन्दुना ॥ ८ ॥  
अश्विभ्यां सहितान्सर्वान्याजयित्वा च तं नृपम् ॥  
विख्याप्य वीर्यं सर्वेषु लोकेषु वरवर्णिनि ॥ ९ ॥  
सुकन्यया महारण्ये क्षेत्रेऽस्मिन्विजहार सः ॥  
तस्यैतद्देवि संयुक्तं च्यवनेश्वरनामभृत् ॥ 7.1.283.१० ॥  
लिङ्गं महापापहरं च्यव नेन प्रतिष्ठितम् ॥  
पूजयेत्तं विधानेन सोऽश्वमेधफलं लभेत् ॥११॥  
तस्माच्चन्द्रमसस्तीर्थमृषयः पर्युपासते ॥  
वैखानसाख्या ऋषयो वालखिल्यास्तथैव च ॥ १२ ॥  
अत्राश्विने मासि नरः पौर्णमास्यां विशेषतः ॥  
श्राद्धं कुर्याद्विधानेन ब्राह्मणान्भोजयेत्पृथक् ॥  
कोटितीर्थफलं तस्य भवेन्नैऽवात्र संशयः ॥ १३ ॥  
य इमां शृणुयाद्देवि कथां पातकनाशिनीम् ॥  
समस्तजन्मसम्भूतात्पापान्मुक्तो भवेन्नरः ॥ १४ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये च्यवनेश्वरमाहात्म्यवर्णनन्नाम त्र्यशीत्युत्तरद्विशततमोऽध्यायः ॥२८३ ॥ ॥