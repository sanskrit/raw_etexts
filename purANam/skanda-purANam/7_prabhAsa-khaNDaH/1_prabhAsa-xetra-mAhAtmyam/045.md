+++
title = "०४५"

+++
॥ ईश्वर उवाच ॥ ॥  
ततो गच्छेन्महादेवि अङ्गारेश्वरमुत्तमम् ॥  
स्थापितं भूमिपुत्रेण सोमेशादीश गोचरे ॥ १ ॥  
त्रिपुरं दग्धुकामस्य पुरा मम वरानने ॥  
क्रोधादश्रु विनिष्क्रान्तं लोचनत्रितयेन तु ॥२॥  
तच्च भूमौ निपतितं ततो भूभिसुतोऽभवत् ॥  
स प्रभासं ततो गत्वा बाल्यात्प्रभृति शङ्करम् ॥ ३ ॥  
तपसाऽऽराधयामास बहून्वर्षगणान्प्रिये ॥  
तस्य तुष्टो महादेवः सुप्रीतात्मा वरं ददौ ॥ ४ ॥  
सोऽब्रवीद्यदि मे देव तुष्टोसि वृषभध्वज ॥  
ग्रहत्वं देहि सर्वेश न चान्यं वरमुत्सहे ॥ ५ ॥  
स तथेति प्रतिज्ञाय पुनस्तं वाक्यमब्रवीत् ॥  
इहागत्य नरो यो मां पूजयिष्यति भक्तितः ॥ ६ ॥  
न भविष्यति वै पीडा तावकी तस्य कुत्रचित् ॥  
पुष्पाणि रक्तवर्णानि मध्वाज्याक्तानि भूरिशः ॥ ७ ॥  
होमयिष्यति यो भक्त्या लक्षमेकं तदग्रतः ॥  
पञ्चोपचारविधिना त्वां तु सम्पूज्य यत्नतः ॥ ८ ॥  
तस्य जन्मावधिर्नैव तव पीडा भविष्यति ॥।  
तथा विद्रुमदानेन लप्स्यते फलमीप्सितम् ॥ ९ ॥  
एवमुक्त्वा स भगवानत्रैवान्तरधीयन ॥  
भौमोऽपि ग्रहमध्यस्थो विमानेन विराजते ॥7.1.45.१०॥  
एवं सङ्क्षेपतः प्रोक्तं भौममाहात्म्यमुत्तमम्॥  
श्रुतं हरति पापानि तथारोग्यं प्रयच्छति ॥ ११ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्येंऽगारेश्वरमाहात्म्यवर्णनन्नाम पञ्चचत्वारिंशोध्यायः ॥ ४५ ॥