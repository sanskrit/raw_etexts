+++
title = "११७"

+++
॥ ईश्वर उवाच ॥ ॥  
ततो गच्छेन्महादेवि भूतनाथेश्वरं हरम्॥  
कुण्डेश्वर्या ईशभागे धनुषां विंशकेऽन्तरे ॥ १ ॥  
कल्पलिङ्गं महादेवि ह्यनादिनिधनं स्थितम् ॥  
पूर्वं त्रेतायुगे देवि वीरभद्रेश्वरीति च ॥ २ ॥  
प्रख्यातं भुवि देवेशि कलौ भूतेश्वरं स्मृतम् ॥  
पुरा द्वापरसन्धौ च तत्र भूतानि कोटिशः ॥३॥  
संसिद्धिं परमां जग्मुस्तल्लिङ्गस्य प्रभावतः ॥  
तेन भूतेश्वरं नाम प्रख्यातं धरणीतले॥ ॥ ४ ॥  
तत्र कृष्णचतुर्द्दश्यां रात्रौ सम्पूज्य शङ्करम् ॥  
दक्षिणां दिशमाश्रित्य अघोरं पूजयेत्तु यः ॥ ५ ॥  
दृढं जितेन्द्रियो भूत्वा निर्भयो ध्यानसंयु तः ॥  
तस्यैव जायते सिद्धिर्या काचिद्भूतले स्थिता ॥ ६ ॥  
तिलहेमप्रदानं च पिण्डदानं च तत्र वै ॥  
पितॄनुद्दिश्य दद्याद्वै तेषां प्रेतत्वमुक्तये ॥ ॥ ७ ॥  
इति निगदितमेतद्भूतनाथेश्वरस्य प्रचुरकलिमलानां नाशनं पुण्यहेतुः ॥  
पठति च पुरुषो वा यः शृणोतीह भक्त्या सुरवरमहिमानं मुच्यते पातकौघैः ॥ ८ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये कुण्डेश्वरी माहात्म्ये भूतनाथेश्वरमाहात्म्यवर्णनन्नाम सप्तदशोत्तरशततमोऽध्यायः ॥ ११७ ॥