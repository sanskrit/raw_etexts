+++
title = "१७१"

+++
॥ ईश्वर उवाच ॥ ॥  
ततो गच्छेन्महादेवि देवीमेकल्लवीरिकाम् ॥  
एकल्लवीरायाम्ये तु नातिदूरे व्यवस्थिताम् ॥ १ ॥  
पूर्वं दशरथो योऽसौ सूर्यवंशविभूषणः ॥  
प्रभासं क्षेत्रमासाद्य तपश्चक्रे सुदुश्चरम् ॥ २ ॥  
लिङ्गं तत्र प्रतिष्ठाप्य तोषयामास शाङ्करम् ॥  
स देवं प्रार्थयामास पुत्रं चैवामितौजसम् ॥ ॥ ३ ॥  
ददौ तस्य तदा पुत्रं देवं त्रैलोक्यपूजितम् ॥  
रामेति नाम यस्यासीत्त्रैलोक्ये प्रथितं यशः ॥ ४ ॥  
यस्याद्यापीह गायन्ति भूर्भुवःस्वर्नि वासिनः ॥  
देवदैत्यासुराः सर्वे वाल्मीक्याद्या महर्षयः ॥ ५ ॥  
तल्लिङ्गस्य प्रभावेन प्राप्तं राज्ञा महद्यशः ॥  
कार्तिक्यां कार्तिके मासि विधिना यस्तमर्चयेत् ॥  
दीपपूजोपहारेण यशस्वी सोऽपि जायते ॥ ६ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये दशरथेश्वरमाहात्म्यवर्णनन्नामैकसप्तत्युत्तरशततमोऽध्यायः ॥ १७१ ॥