+++
title = "२५९"

+++
॥ ईश्वर उवाच ॥ ॥  
ततो गच्छेन्महादेवि पर्णादित्यं सुरेश्वरम् ॥  
प्राचीसरस्वतीकूले तटे चोत्तरतः स्थितम्॥ १ ॥  
पुरा त्रेतायुगे देवि पर्णादोनाम वै द्विजः ॥  
प्रभासं क्षेत्रमासाद्य तपस्तेपे सुदारुणम् ॥  
आराधयामास रविं भक्त्या परमया युतः ॥ २ ॥  
तर्पयित्वा ततः सूर्यं धूपमाल्यविलेपनैः ॥  
वेदोक्तैः स्तवनैः सूक्तैर्दिवारात्रं समाहितः ॥ ३ ॥  
एवं च ध्यायतस्तस्य कालेन महता ततः ॥  
तुतोष भगवान्सूर्यो वाक्यमेतदुवाच ह ॥ ४ ॥  
परितुष्टोऽस्मि विप्रेन्द्र तपसानेन सुव्रत ॥  
वरं वरय भद्रं ते नित्यं यन्मनसेप्सितम्॥ ५ ॥  
॥ ब्राह्मण उवाच ॥ ॥  
एष एव वरः कामो यत्तुष्टो भगवान्स्वयम् ॥  
दर्शनं तव देवेश स्वप्नेष्वपि च दुर्ल्लभम्॥ ६ ॥  
अवश्यं यदि दातव्यो वरो मम दिवाकर ॥  
अत्र सन्निहतो देव सदा त्वं भव भास्कर ॥ ७ ॥  
तव प्रसादात्ते यान्तु तव लोकं दिवा कर ॥  
एवं भविष्यतीत्युक्त्वा ह्यन्तर्धानं गतो रविः ॥ ८ ॥  
पर्णादोऽपि स्थितस्तत्र तस्याराधनतत्परः ॥  
तत्र भाद्रपदे मासे षष्ठ्यां स्नानं समाचरेत् ॥  
पर्णादित्यं ततः पश्येन्न स दुःखमवाप्नुयात् ॥ ९ ॥  
गोशतस्य प्रयागे तु सम्यग्दत्तस्य यत्फलम् ॥  
तत्फलं लभते मर्त्यः पर्णादित्यस्य दर्शनात् ॥ 7.1.259.१० ॥  
ये सेवन्ते महाकुष्ठं पाङ्गुल्यं च विवर्चिकाः ॥  
पर्णादित्यं न जानन्ति नूनं ते मन्दबुद्धयः ॥ ११ ॥  
इति श्रीस्कान्दे महपुराण एकाशीति साहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये पर्णादित्यमाहात्म्यवर्णनन्नामैकोनषष्ट्युत्तरद्विशततमोऽध्यायः ॥२५९॥