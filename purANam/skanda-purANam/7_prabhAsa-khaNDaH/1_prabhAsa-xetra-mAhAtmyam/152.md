+++
title = "१५२"

+++
॥ ॥ ईश्वर उवाच ॥ ॥  
तृतीयो भैरवः प्रोक्तश्चतुर्थं भैरवं शृणु ॥  
ब्रह्मेशात्पश्चिमे भागे धनुषां त्रितये स्थितम् ॥ १ ॥  
सर्वपापप्रशमनं सर्व कामप्रदं नृणाम् ॥  
नारदेश्वरनामानं स्थापितं नारदेन वै ॥ २ ॥  
ब्रह्मलोके स्थितः पूर्वं नारदो भगवानृषिः ॥  
तत्र दृष्ट्वा महावीणां दिव्यां तन्त्र्ययुतै र्युताम् ॥ ३ ॥  
सरस्वत्या विनिर्मुक्तां ब्रह्मलोके महाप्रभाम् ॥  
तेनासौ कौतुकाविष्टो वादयामास तां तदा ॥ ४ ॥  
तन्त्रीभ्यो वाद्यमानाभ्यो ब्राह्मणाः पतिता भुवि ॥  
सप्त स्वरास्ते विख्याता मूर्च्छिताः षड्जकादयः ॥ ५ ॥  
तान्दृष्ट्वा विस्मयाविष्टो मुक्त्वा वीणां प्रयत्नतः ॥  
पप्रच्छ देवं ब्रह्माणं किमिदं कौतुकं विभो ॥ ६ ॥  
वाद्यमानासु तन्त्रीषु पतिता ब्राह्मणा भुवि ॥  
क एते ब्राह्मणा देव किं मृता इव शेरते ॥ ७ ॥  
॥ ब्रह्मोवाच ॥ ॥  
एते स्वरा महाभाग मूर्च्छिताः पतिता भुवि ॥  
अज्ञानवादनेनैव पापं जातं तवाधुना ॥ ८ ॥  
सप्तब्राह्मणविध्वंसपातकं ते समा गतम् ॥  
तस्माच्छीघ्रं व्रज मुने प्रभासं क्षेत्रमुत्तमम् ॥ ९ ॥  
समाराधय देवेशं सर्वपापविशुद्धये ॥  
इत्युक्तो नारदस्तत्र सन्तप्य च मुहुर्मुहुः ॥ 7.1.152.१० ॥  
कृत्वा विषादं बहुशः प्रभासं क्षेत्रमागतः ॥  
तत्रैव ब्रह्मकुण्डं तु समासाद्य प्रयत्नतः ॥ ११ ॥  
भैरवं पूजयामास दिव्याब्दानां शतं प्रिये ॥  
ततो निष्कल्मषो भूत्वा गीतज्ञश्चाभवत्तथा ॥ १२ ॥  
ततः प्रभृति तल्लिङ्गं नारदेश्वरभैरवम् ॥  
ख्यातं लोके महादेवि सर्वपातकनाशनम् ॥ १३ ॥  
अज्ञानाद्वादयेद्यस्तु वीणां चैव तथा स्वरान् ॥  
स तत्पातकशुद्ध्यर्थं तत्र गच्छेन्महेश्वरि ॥ १४ ॥  
माघे मासि जिताहारस्त्रिकालं योऽर्चयेत्ततः ॥  
नारदेशं भैरवं स स्वर्गरामामनोहरः ॥ १५ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्र माहात्म्ये ब्रह्मकुण्डमाहात्म्ये नारदेश्वरभैरवमाहात्म्यवर्णनन्नाम द्विपञ्चाशदुत्तरशततमोऽध्यायः ॥ १५२ ॥ ॥ छ ॥