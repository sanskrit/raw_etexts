+++
title = "०३६"

+++
॥ देव्युवाच ॥  
यदेतद्भवता प्रोक्तं प्राची सर्वत्र दुर्ल्लभा ॥  
विशेषेण कुरुक्षेत्रे प्रभासे पुष्करे तथा ॥ १ ॥  
कथं प्रभासमासाद्य संस्थिता पापनाशिनी ॥  
माहात्म्यमखिलं तस्याः प्राच्याः पातकनाशनम् ॥  
कथयस्व महेशान यद्यहं ते प्रिया विभो ॥ २ ॥  
॥ ईश्वर उवाच ॥ ॥  
साधु प्रोक्तं त्वया भद्रे प्राची सर्वत्र दुर्लभा ॥  
कुरुक्षेत्रे पुष्करे च तस्मात्प्राभासिकेऽधिका ॥ ३ ॥  
प्रभासे तु महादेवी प्राचीं पापप्रणाशिनीम् ॥  
नापुण्यो वेद देवेशि कर्मनिर्मूलनक्षमाम् ॥ ४ ॥  
ये पिबन्ति नराः पुण्यां प्राचीं देवीं सरस्वतीम् ॥  
न ते मनुष्या विज्ञेयाः सत्यंसत्यं वरानने ॥ ५ ॥  
धन्यास्ते मुनयस्ते च पुण्यास्ते च तपस्विनः ॥  
ये च सारस्वतं तोयं पिबन्त्यहरहः सदा ॥ ६ ॥  
देवास्ते न मनुष्यास्ते नदीस्तिस्र पिबन्ति ये ॥  
चन्द्रभागां च गङ्गां च तथा देवीं सस्स्वतीम् ॥ ७ ॥  
भुक्त्वा वा यदि वाऽभुक्त्वा दिवा वा यदि वा निशि ॥  
न कालनियमस्तत्र यत्र प्राची सरस्वती ॥ ८ ॥  
प्राचीं सरस्वतीं ये तु पिबन्ति सततं मृगाः ॥  
तेऽपि स्वर्गं गमिष्यन्ति यज्ञैर्द्विजवरा यथा ॥ ९ ॥  
सर्वकामप्रपूर्त्यर्थं नृणां तत्क्षेत्रमुत्तमम् ॥  
चिन्तामणिसमा देवी यत्र प्राची सरस्वती ॥ 7.1.36.१० ॥  
यथा कामदुघा गावः सर्वकामफलप्रदाः ॥  
तथा स्वर्गापवर्गाभ्यां प्राची देवी सरस्वती ॥ ११ ॥  
अष्टाशीतिसहस्राणि मुनीनामूर्ध्वरेतसाम् ॥  
यत्र स्थितानि सन्न्यासं तस्मात्किमधिकं स्मृतम् ॥ १२ ॥  
यत्र मङ्कणकः सिद्धः प्राचीने नियतात्मवान् ॥  
ब्रह्महत्याव्रतं चीर्णं मया यत्र वरानने ॥ १३ ॥  
वृषतीर्थे महापुण्ये प्राचीकूलसमाश्रिते ॥  
निवृत्ते भारते युद्धे तस्मिंस्तीर्थे किरीटिना ॥  
प्रायश्चित्तं पुरा चीर्णं विष्णुना प्रेरितात्मना ॥१४॥  
त्रैलोक्ये सर्वतीर्थानां तत्तीर्थं प्रवरं स्मृतम् ॥  
पापघ्नं पुण्यजननं प्राणिनां पुण्यकीर्त्तिद ॥ १५ ॥  
॥ सूत उवाच ॥ ॥  
आहैवमुक्ते सा देवी शङ्करं लोक शङ्करम्॥  
प्रायश्चित्तं कथं प्राप्तः पार्थः परपुरञ्जयः ॥  
ज्ञातिक्षयोद्भवं पापं कथं नाशमगात्प्रभो ॥१६॥  
एवमुक्तः पुनः प्राह विश्वेशो नीललोहितः ॥  
प्रायश्चित्तस्य सम्प्राप्तः कारणं तद्यथा स्थितम् ॥१७॥  
॥ ईश्वर उवाच ॥ ॥  
शृणुष्वावहिता भद्रे कथां पातकनाशिनीम् ॥  
यां श्रुत्वा मानवो भक्त्या पवित्रात्मा प्रजायते ॥१८॥  
योऽसौ देवि समाख्यातः किरीटी श्वेतवाहनः॥  
स जित्वा कौरवान्सर्वान्संहृत्य हयकुञ्जरान् ॥ १९ ॥  
पश्चात्सुयोधनं हत्वा भीमेन प्रययौ गृहान्॥  
नारायणेन सहितो नरोऽसौ प्रस्थितो रणात्॥ 7.1.36.२० ॥  
द्रष्टुं धर्मसुतं दृष्टः प्रणतः प्राञ्जलिः स्थितः॥  
स विज्ञाय तदाऽऽयान्तौ नरनारायणावुभौ ॥ २१ ॥  
राजा युधिष्ठिरः प्राह द्वारस्थान्द्वारपालकान् ॥  
भवद्भिरेतावायान्तौ निषेध्यौ द्वारसंस्थितौ ॥ २२ ॥  
नर नारायणौ क्रूरौ पापपङ्कानुलेपिनौ ॥  
एवमेतदिति प्रोक्तौ तौ तदा द्वारमागतौ ॥ २३ ॥  
भवन्तौ नेच्छति द्रष्टुं राजा दुर्नयकारिणौ ॥  
तत्रस्थः पृष्टवान्भूयः प्रतीहारं नरः स्वयम् ॥ २४ ॥  
आवां किं कारणं राजा नेक्षते वशवर्तिनौ ॥  
प्रोवाच प्रणतो राजा ततो द्वाःस्थं पुरःस्थितम् ॥ २५ ॥  
नारायणेन सहितं नरं नरकनिर्भयम् ॥  
दुर्योधनेन सहिता बान्धवास्ते यतो हताः ॥  
पितृतुल्याश्च राजानस्तेन वै पापभाजनम् ॥ २६ ॥  
एवमुक्ते तु तेनाथ मुखमालोकितं हरेः ॥  
तेन प्रोक्तमिदं तथ्यं यत्ते राज्ञा प्रभाषितम् ॥ २७ ॥  
एवमुक्ते नरः प्राह पुनरेव जनार्द्दनम् ॥  
कथयस्व कथं पापात्कृष्ण शुद्ध्यामहे वयम् ॥ २८ ॥  
तीर्थस्नानेन मे शुद्धिर्यथा स्यात्तद्वद स्फुटम् ॥  
तच्च गङ्गादिकं कृष्ण यथाऽस्याघस्य नाशनम् ॥ २९ ॥ ॥  
॥ कृष्ण उवाच ॥ ॥  
मा गयां गच्छ कौन्तेय मा गङ्गां मा च पुष्करम् ॥  
तत्र गच्छ कुरुश्रेष्ठ यत्र प्राची सरस्वती ॥ 7.1.36.३० ॥  
ब्रह्मघ्नाश्च सुरा पाश्च ये चान्ये पापकारिणः ॥  
तत्र स्नात्वा विमुच्यन्ते यत्र प्राची सरस्वती ॥ ३१ ॥  
नारायणेन प्रोक्तोऽसौ नरस्तद्वचनाद्द्रुतम् ॥  
सहितस्तेन सम्प्राप्तः प्राचीनं तीर्थमुत्तमम् ॥ ३२ ॥  
त्रिरात्रोपोषितः स्नातस्त्रिकालं नियतात्मवान् ॥  
तेन तस्माद्विनिर्मुक्तः पातकात्पूर्वसञ्चितात् ॥ ३३ ॥।  
विज्ञाय शुद्धमेनं तु राजा धर्मसुतो द्रुतम् ॥  
भ्रातृभिः सहितः प्राप्तस्तं द्रष्टुं नरपुङ्गवम् ॥ ३४ ॥  
ततस्तं प्रणतं दृष्ट्वा धर्मपुत्रः पुरःस्थितम् ॥  
आलिलिङ्ग प्रहृष्टात्मा पृष्टवांश्चाप्यनामयम् ॥ ३५ ॥  
भीमादिभिर्भ्रातृभिश्च तदा गुरुगणैर्वृतः ॥  
आलिङ्गितः प्रहृष्टैस्तु नरो गुणगणैर्वृतः ॥ ३६ ॥  
एतद्धि तन्महातीर्थं प्राचीनेति च शब्दितम् ॥  
स्नानक्रमेण मर्त्त्यानामन्येषामपि पावकम् ॥ ३७ ॥  
त्रिरात्रोपोषितः स्नातस्तीर्थेऽस्मिन्ब्रह्महाऽपि यः ॥  
विमुक्तः पातकात्तस्मान्मोदते दिवि रुद्रवत् ॥ ३८ ॥  
प्राचीने देव्यहं नित्यं वसामि सहितस्त्वया ॥  
प्रभासे तु महाक्षेत्रे विशेषात्तत्र भामिनि ॥ ॥ ३९ ॥  
सरस्वत्युत्तरे तीरे यस्त्यजेदात्मनस्तनुम् ॥  
प्राचीने तु वरारोहे न चेहागच्छते पुनः ॥ 7.1.36.४० ॥  
आप्लुतो वाजिमेधस्य फलं प्राप्स्यति पुष्कलम् ॥  
नियमैश्चोपवासैश्च शोषयेद्देहमात्मनः ॥ ४१ ॥  
जलाहारा वायुभक्षाः पर्णाहाराश्च तापसाः ॥  
यथा स्थण्डिलगा नित्यं ये चान्यनियमाः पृथक् ॥ ४२ ॥  
एवं मङ्क्याश्रमे येषां वसतां मृत्युरागतः ॥  
न ते मनुष्या देवास्ते सत्यमेतद्ब्रवीमि ते ॥ ४३ ॥  
अस्मिंस्तीर्थे तु यो दद्यात्त्रुटिमात्रं तु काञ्चनम्॥  
श्रद्धया द्विजमुख्याय मेरुतुल्यं फलं लभेत् ॥ ४४ ॥  
अस्मिंस्तीर्थे तु ये श्राद्धं करिष्यन्ति च मानवाः ॥  
एकविंशत्कुलोपेताः स्वर्गं यास्यन्ति ते ध्रुवम् ॥ ४५ ॥  
पितॄणां वल्लभे तीर्थे पिण्डेनैकेन तर्प्पिताः ॥  
ब्रह्मलोकं गमिष्यन्ति गयाश्राद्धकृतो यथा ॥ ॥ ४६ ॥  
कृष्णपक्षे चतुर्द्दश्यां स्नानं च विहितं सदा ॥  
पिण्याकैङ्गुदकेनापि पिण्डं तत्र ददाति यः ॥  
पितॄणामक्षया तृप्तिः पितृलोकं स गच्छति ॥ ४७ ॥  
भूयश्चान्नं प्रयच्छन्ति मोक्षमार्गं व्रजन्ति ते ॥ ४८ ॥  
दधि दद्याद्योऽपि तत्र ब्राह्मणाय मनोरमम् ॥  
सोऽग्निलोकं समासाद्य भुङ्क्ते भोगान्सुशोभनान्॥ ४९ ॥  
ऊर्णां प्रावरणं योऽपि भक्त्या दद्याद्द्विजोत्तमे ॥  
सोऽपि याति परां सिद्धिं मर्त्यैरन्यैः सुदुर्ल्लभाम् ॥ 7.1.36.५० ॥  
ये चात्र मलनाशाय विशेयुर्मानवा जलम्॥  
गोप्रदानसमं तेषां सुखेन फलमादिशेत् ॥ ५१ ॥  
भावेन यो नरस्तत्र कश्चित्स्नानं समाचरेत् ॥  
सर्वपापविनिर्मुक्तो ब्रह्मलोके महीयते ॥ ५२ ॥  
तर्पणात्पिण्डदानाच्च नरकेष्वपि संस्थिताः ॥  
स्वर्गं प्रयान्ति पितरः सुपुत्रेण हि तारिताः ॥ ५३ ॥  
प्राचीं सरस्वतीं प्राप्य याति तीर्थं हिमालयम्॥  
स करस्थं समुत्सृज्य कूर्परेण समालिहेत् ॥ ५४ ॥  
यंयं काममभिध्याय तस्मिन्प्राणान्परित्यजेत् ॥  
तन्तं सकलमाप्नोति तीर्थमाहात्म्ययोगतः ॥ ५५ ॥  
अन्यद्देवि पुरा गीतं गाङ्गेयेन युधिष्ठिरे ॥  
सत्यमेव हि गङ्गायां वयं जाता युधिष्ठिर ॥ ५६ ॥  
याः काश्चित्सरितो लोके तासां पुण्या सरस्वती ॥ ९७ ॥  
सरस्वती सर्वनदीषु पुण्या सरस्वती लोकसुखावहा सदा ॥  
सरस्वतीं प्राप्य सुदुःखिता नराः सदा न शोचन्ति परत्र चेह च ॥५८ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये प्राचीसरस्वतीमाहात्म्यवर्णनन्नाम षट्त्रिंशोऽध्यायः ॥ ३६ ॥