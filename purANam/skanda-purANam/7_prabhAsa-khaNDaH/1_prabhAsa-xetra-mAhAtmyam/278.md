+++
title = "२७८"

+++
॥ईश्वर उवाच॥॥  
ततो गच्छेन्महादेवि शूलस्थानमिति श्रुतम्॥  
देविकायास्तटे रम्ये भास्करं वारितस्करम् ॥ १ ॥  
यत्रातपत्तपो घोरं वाल्मीकिर्मुनिपुङ्गवः ॥  
वाल्मीकिनामा विप्रर्षिर्यत्र सिद्धो महामुनिः ॥ २ ॥  
यत्र सप्तर्षयो मुष्टास्तेनैव मुनिना प्रिये ॥  
तस्यैव पश्चिमे भागे मरीचिप्रमुखा द्विजाः ॥ ३ ॥  
॥ देव्युवाच ॥ ॥  
कथं तु सिद्धो वाल्मीकिः कथं चौर्येऽकरोन्मनः ॥  
कथं सप्तर्षयो मुष्टा एतन्मे वद शङ्कर ॥ ४ ॥  
॥ ईश्वर उवाच॥ ॥  
आसीत्पूर्वं द्विजो देवि नाम्ना ख्यातः शमीमुखः ॥  
गार्हस्थ्ये वर्तमानस्य तस्य पुत्रो व्यजायत ॥  
वैशाख इति नाम्नाऽसौ रौद्रकर्मा व्यजायत ॥ ५ ॥  
मुक्त्वैकां गुरुशुश्रूषां नान्यत्किञ्चिदसौ द्विजः ॥  
अकरोच्छोभनं कर्म दिवाप्रभृति नित्यशः ॥ ६ ॥  
अथ कालेन महता पितरौ तस्य तौ प्रिये ॥  
वार्द्धक्यभावमापन्नौ भर्तव्यौ तस्य विह्वलौ ॥ ७ ॥  
स नित्यं पदवीं गत्वा मुष्ट्वा लोकान्स्वशक्तितः ॥  
द्रव्यमादाय पितरौ भार्यां चापि पुपोष च ॥ ८ ॥  
कस्यचित्त्वथ कालस्य तेन मार्गेण गच्छतः ॥  
सप्तर्षींश्च तदापश्यत्तीर्थयात्रापरायणान् ॥ ९ ॥  
तान्दृष्ट्वा यष्टिमुद्यम्य भर्त्सयन्प रुषाक्षरैः ॥  
वाक्यैरुवाच तान्सर्वांस्तिष्ठध्वमिति भूरिशः ॥ 7.1.278.१० ॥  
अथ ते मुनयः शान्ताः समलोष्टाश्मकाञ्चनाः ॥  
समाः शत्रौ च मित्रे च रोषरागविवर्जिताः ॥ ११ ॥  
अस्माकं दर्शनं चास्य सम्भाष्यमृषिभिः सह ॥  
सञ्जातं निष्फलं मा स्यादित्युवाचाङ्गिरा वचः ॥ १२ ॥ ॥  
॥ अङ्गिरा उवाच ॥ ॥  
भोभोस्तस्कर मे वाक्यं शृणुष्वावहितः क्षणात् ॥  
आत्मनस्तु हितार्थाय सत्यं चैव वदाम्यहम् ॥  
तव कः पोष्यवर्गोऽस्ति तच्च सर्वं वदस्व मे ॥ १३ ॥  
॥ तस्कर उवाच ॥ ॥  
स्यातां मे पितरौ वृद्धौ भार्यैकाऽपत्यवर्ज्जिता ॥  
एका दासी ह्यहं षष्ठो नान्यदस्त्यधिकं मुने ॥ १४ ॥  
॥ अङ्गिरा उवाच ॥ ॥  
गत्वा पृच्छस्व तान्सर्वान्पुष्टान्पापार्जितैर्धनैः॥  
अहं करोमि पापानि सर्वे यूयं तु भक्षकाः ॥१५॥  
तत्पापं भविता कस्य कथयन्त्विति मे लघु ॥  
तथैव गत्वा पप्रच्छ पितरौ तावथोचतुः ॥१६॥  
॥ मातापितरावूचतुः॥ ॥  
एकः पापानि कुरुते फलं भुङ्क्ते महा जनः ॥  
भोक्तारो विप्रमुच्यन्ते कर्ता दोषेण लिप्यते ॥१७॥  
यः करोत्यशुभं कर्म कुटुम्बार्थं तु मन्दधीः॥  
आत्मा न वल्लभस्तस्य नूनं पुंसः सुपापिनः ॥ १८ ॥  
॥ ईश्वर उवाच ॥ ॥  
तयोः स वचनं श्रुत्वा पुनर्भीतमनास्तदा ॥  
तयोस्तु सन्नतिं कृत्वा पितरौ पुनरब्रवीत्॥ १९ ॥  
युवाभ्यां हितमेवाहं यत्करोम्यशुभं क्वचित् ॥  
तस्यांशं भुज्यते किञ्चिद्युवाभ्यां वा न वोच्यताम् ॥7.1.278.२०॥  
॥ पितरावूचतुः ॥ ॥  
पूर्वे वयसि पुत्र त्वमावाभ्यां पाल्य एव हि ॥  
उत्तरे तु वयं पाल्याः सम्यक्पुत्र त्वया पुनः ॥ २१ ॥  
इतरेतरधर्मोऽयं निर्दिष्टः पद्मयोनिना ॥  
आवाभ्यां यत्कृतं कर्म युष्मदर्थं शुभाशुभम् ॥  
भोक्ष्यामो वयमेवेह तत्सर्वं नात्र संशयः ॥ ।२२ ॥  
अथ त्वमपि यद्वत्स प्रकरोषि शुभाशुभम् ॥  
भोक्ष्यसे सकलं तद्वत्स्वयं नान्यः परत्र च ॥२३॥  
अवश्यं स्वयमश्नाति कृतं कर्म शुभाशुभम्।  
तस्मान्नरेण कर्तव्यं शुभं कर्म विपश्चिता ॥ २४ ॥  
चौर्यं वाथ कृषिं वाथ कुसीदं वाथ पुत्रक ॥  
वाणिज्यमथवा प्रेष्यं कृत्वाऽस्माकं च भोजनम् ॥  
अहर्निशं त्वया देयं न दोषोऽस्मासु पुत्रक ॥ २५ ॥  
ताभ्यां तद्वचनं श्रुत्वा ततो भार्यामभाषत ।  
तदेव वाक्यं साऽवोचद्यत्प्रोक्तं गुरुभिः पुरा ॥  
ततो वैराग्यमापन्नो वैशाखो मुनिसत्तमः ॥ २६ ॥  
गर्हयन्नेवमात्मानं भूयोभूयः सुदुःखितः ॥  
धिङ्मां दुष्कृतकर्माणं पापकर्मरतं सदा ॥ २७ ॥  
विवेकेन परित्यक्तं सत्सङ्गेन विवर्जितम् ॥  
यः करोति नरः पापं न सेवयति पण्डितान् ॥  
न चात्मा वल्लभस्तस्य एतन्मे वर्तते हृदि ॥ २८ ॥  
एवं विकल्पहृदयो गत्वा स ऋषिसन्निधौ ॥  
उवाच श्लक्ष्णया वाचा गम्यतामिति सादरम् ॥ ॥ २९ ॥  
वृसी प्रगृह्यतामेषा तथैव च कमण्डलुः ॥  
वल्कलानि च चीराणि मृगचर्माण्यशेषतः ॥ 7.1.278.३० ॥  
क्षम्यतामपराधो मे दीनस्य कृपणस्य च ॥  
सत्सङ्गेन वियुक्तस्य मूर्खस्य मुनिसत्तमाः ॥ ३१ ॥  
अद्यप्रभृति निवृत्तः कर्मणोऽस्याहमेव च ॥  
रौद्रस्य सुनृशंसस्य साधुभिर्गर्हितस्य च ॥  
तस्मात्कथयतास्माकं निवृत्तिं चास्य कर्मणः॥३२॥  
येन युष्मत्प्रसादेन पापान्मोक्षमहं व्रजे॥  
उपवासोऽथ मन्त्रो वा नियमो वाथ संयमः॥३३॥  
॥ ऋषय ऊचुः॥ ॥  
साधु पृष्टं त्वया वत्स तत्त्वमेकमनाः शृणु॥  
सङ्गृह्य कीर्तयिष्यामस्त्वयाऽऽख्येयं न कस्यचित्॥३४॥  
तेन जप्तेन पापत्मन्मोक्षं प्राप्स्यसि निश्चितम्॥  
झाटघोटस्त्वया कीर्त्त्यो मन्त्रोऽयं चतुरक्षरः॥३५॥  
सर्वपापहरो नृणां स्वर्गमोक्षफलप्रदः॥  
स तदैवं हि तैः प्रोक्तो वैशाखो मुनिपुङ्गवैः ॥  
तस्थौ जाप्यपरो नित्यं गतास्ते मुनिपुङ्गवाः ॥ ३६ ॥  
तस्यैवं जपतो देवि देविकायास्तटे शुभे ॥  
अनिशं गुरु भक्तस्य समाधिः समपद्यत ॥ ३७ ॥  
क्षुत्पिपासा तदा नष्टा शुद्धिमायात्कलेवरम् ॥ ३८ ॥  
मन्त्रे तीर्थे द्विजे देवे दैवज्ञे भेषजे गुरौ ॥  
यादृशी भाव ना यस्य सिद्धिर्भवति तादृशी ॥ ३९ ॥  
निर्मलोऽयं स्वभावेन परमात्मा यथा हितः ॥  
उपाधिसङ्गमासाद्य विकारं स्फटिको यथा॥ 7.1.278.४० ॥  
यथा च भ्रमरी वन्ध्या लब्ध्वा जीवमणुं क्वचित् ॥  
स्वस्थाने स्थाप्य तं ध्यायेद्भ्रमरी ध्यानसंयुता ॥ ४१ ॥  
स तु तद्ध्यानसंवृद्धो जीवो भवति तादृशः ॥  
अन्ययोन्युद्भवो वापि तथा निदर्शनं सताम्॥४२॥  
आदिष्टो गुरुणा यश्च विकल्पं यदि गच्छति॥  
नासौ सिद्धिमवाप्नोति मन्दभाग्यो यथा निधिम्॥ !॥ ४३ ॥  
एवं वर्षसहस्राणि समतीतानि भूरिशः॥  
तस्य जाप्यपरस्यैव अमृतत्वं गतस्य च ॥ ४४ ॥  
ततः कालक्रमेणैव वल्मीकेन स वेष्टितः ॥  
येनासौ सर्वतो व्याप्तो न च तं स बुबोध वै ॥ ४५ ॥  
कस्यचित्त्वथकालस्य मुनयस्ते समागताः ॥  
तं प्रदेशं तु सम्प्रेक्ष्य सहाय्यमितरेतरम्॥  
ऊचुः परस्परं सर्वे दत्त्वा चैव करैः करम् ॥४६॥  
॥ ऋषय ऊचुः ॥ ॥  
अत्रासौ तस्करः प्राप्तो वैशाखो दारुणाकृतिः ॥  
येन सर्वे वयं मुष्टा अस्मि न्स्थाने समागताः ॥ ४७ ॥  
एवं सञ्जल्पमानास्ते शुश्रुवुः शब्दमुत्तमम् ॥  
वल्मीकमध्यतो व्यक्तं ततस्ते कौतुकान्विताः ॥ ४८ ॥  
अखनंस्तत्र वल्मीकं कुशीभिः पर्वतोपमम् ॥ ४९ ॥  
अथ ते ददृशुस्तत्र विशाखं मुनिसत्तमाः ॥  
जपन्तमसकृन्मत्रं तमेव चतुरक्षरम् ॥ 7.1.278.५० ॥  
तं समाधिगतं ज्ञात्वा भेषजैर्योगसम्मतैः ॥  
ममर्दुः सर्वतो विप्रास्तत्र सुप्ततनौ भृशम् ॥ ५१ ॥  
ततोऽब्रवीदृष्रीन्सर्वान्स्वमर्थं गृह्यतां द्विजाः ॥  
युष्मदीयं गृहीतं यत्पा पेनाकृतबुद्धिना ॥ ५२ ॥  
गम्यतां तीर्थयात्रायां सर्वे मुक्ता मया द्विजाः ॥  
वाच्यौ मे पितरौ गत्वा तथा भार्या द्विजोत्तमाः ॥ ५३ ॥  
सर्व सङ्गपरित्यक्तो विशाखः समपद्यत ॥  
दर्शनं काङ्क्षते नैव भवद्भिस्तु यथा पुरा ॥ ५४ ॥  
॥ ऋषय ऊचुः ॥ ॥  
बहुवर्षाण्यतीतानि तवात्र वसतो मुने ॥  
सर्वे ते निधनं प्राप्ता ये चान्ये ते कुटुम्बिनः ॥ ५५ ॥  
वयं चिरात्समायाताः स्थानेऽस्मिन्मुनिसत्तमाः ॥  
स त्वं सिद्धिमनुप्राप्तो मन्त्रादस्मादसंशयम् ॥ ५६ ॥  
यस्मात्त्वं मन्त्रमेकाग्रो ध्यायन्वल्मीकमाश्रितः ॥  
तस्माद्वाल्मीकिनामा त्वं भविष्यसि महीतले ॥ ५७ ॥  
स्वच्छन्दा भारती देवी जिह्वाग्रे ते भविष्यति ॥  
कृत्वा रामायणं काव्यं ततो मोक्षं गमिष्यसि॥ ५८ ॥  
विशाख उवाच ॥  
गृह्यतां द्विजशार्दूलाः प्रसन्ना गुरुदक्षिणाम्॥  
येनाहमनृणो भूत्वा करोमि सुमहत्तपः ॥ ५९ ॥  
॥ ऋषय ऊचुः ॥ ॥  
एषा नो दक्षिणा विप्र यस्त्वं सिद्धिमुपागतः ॥  
सर्वकामसमृद्धात्मा कृतकृत्या वयं मुने ॥ 7.1.278.६० ॥  
वरं वरय भूयस्त्वं यस्ते मनसि वर्तते ॥ ६१ ॥  
॥ वाल्मीकिरुवाच ॥ ॥  
भवन्तो यदि तुष्टा मे यदि देयो वरो मम ॥  
कथ्यतां तर्हि मे शीघ्रं को देवो ह्यत्र संस्थितः ॥  
देविकायास्तटे रम्ये सर्वकामफलप्रदः ॥ ६२ ॥  
॥ ऋषय ऊचुः ॥ ॥  
शृणुष्वैकमना विप्र यो देवश्चात्र संस्थितः ॥  
पश्य निम्बमिमं विप्र बहुशाखाप्रविस्तरम् ॥ ६३ ॥  
अस्य मूले स्थितः सूर्य्यः कल्पादौ ब्रह्मणोंऽशजः ॥  
तमाराधय यत्तेसावस्य स्थानस्य देवता ॥ ६४ ॥  
सूर्यक्षेत्रं समाख्यातमिदं गव्यूतिमात्रकम् ॥  
अत्र स्थाने स्थिता येपि तेषां स्वर्गो ध्रुवं भवेत् ॥ ६५ ॥  
अद्यप्रभृति विप्रेन्द्र मूलस्थानमिति श्रुतम् ॥  
स्थानं सूर्यस्य विप्रेन्द्र कार्या चात्र त्वया स्थितिः ॥ ॥ ६६ ॥  
अद्यप्रभृति विप्रेन्द्र तीर्थमेतन्महीतले ॥  
गमिष्यति परां ख्यातिं देविकातटमाश्रितम् ॥ ६७ ॥  
वयं मुष्टा यतो विप्र मूलस्थाने पुरा स्थिताः ॥  
मूलस्थानेति वै नाम लोके ख्यातिं गमिष्यति ॥ ६८ ॥  
अत्र ये मानवा भक्त्या स्नानं सूर्यस्य सङ्गमे ॥  
उत्तरे तु करिष्यन्ति ते यास्यन्ति त्रिविष्टपम् ॥ ६९ ॥  
तर्पणं तिलमिश्रेण जलेन द्विजसत्तमाः ॥  
गयाश्राद्धसमा तुष्टिः पितॄणां च भविष्यति ॥ 7.1.278.७० ॥  
अत्र ये मानवा भक्त्या श्राद्धं दास्यन्ति सत्तमाः ॥  
शाकमूलफलैर्वापि सम्यक्छ्रद्धासमन्विताः ॥ ७१ ॥  
तेषां यास्यन्ति पितरो मोक्षं नैवात्र संशयः ॥ ७२ ।  
अपि कीटपतङ्गा ये पक्षिणः पशवो मृगाः ॥  
तृषार्ता जलसंस्पर्शाद्यास्यन्ति परमां गतिम् ॥ ७३ ॥  
वयमेव सदात्रस्थाः श्रावणे मासि सत्तम ॥  
पौर्णमास्यां भविष्यामस्तव स्नेहादसंशयम् ॥ ७४ ॥  
तस्मिन्नहनि यस्तोयैः पितॄन्सन्तर्पयिष्यति ॥  
तस्याष्टादशकुष्ठानि क्षयं यास्यन्ति तत्क्षणात् ॥ ७५ ॥  
कपालोदुम्बराख्येन्द्रमण्डलाख्यविचर्चिकाः ॥  
ऋष्यचर्मैककिटिभसिध्मालसविपादिकाः ॥ ७६ ॥  
दद्रुसिता रुचिस्फोटं पुण्डरीकं सकाकणम् ॥  
पामा चर्मदलं चेति कुष्ठान्यष्टादशैव तु ॥ ७७ ॥  
गमिष्यन्ति न सन्देह इत्युक्त्वान्तर्दधुश्च ते ॥  
ऋषिः सिषेवे च रविं चक्रे रामायणं ततः ॥ ७८ ॥  
तस्मात्पश्येच्च तं देवं सर्वयज्ञफलप्रदम् ॥  
शृणुयाच्च कथां चैनां सर्वपातकनाशिनीम् ॥ ७९ ॥  
इति श्रीस्कान्दे महापुराण एकाशीतिसाहस्र्यां सहितायां सप्तमे प्रभासखण्डे प्रथमे प्रभासक्षेत्रमाहात्म्ये देविकामाहात्म्यमूलस्थानमाहात्म्यवर्णनन्नामाष्टसप्तत्युत्तर द्विशततमोऽध्यायः ॥२७८॥