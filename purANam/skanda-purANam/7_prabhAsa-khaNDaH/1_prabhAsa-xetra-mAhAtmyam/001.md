+++
title = "००१"

+++
॥ व्यास उवाच ॥ ॥  
यश्चाद्यः पुरुषः पुराण इति यः संस्तूयते सर्वतः सोमेशः सुरसंयुतः क्षितितले यैर्वीक्षितो हीक्षणैः॥  
ते तीर्त्वा विततान्तरं भवभयं भूत्याऽभिसम्भूषिताः स्वर्गं यानवरैःप्रयान्ति सुकृतैर्यज्ञै यथा यज्विनः ॥ १ ॥  
प्रसरद्बिन्दुनादाय शुद्धामृतमयात्मने ॥  
षड्त्रिंशत्तत्त्वदेहाय नमश्चिन्मात्रमूर्तये ॥ २ ॥  
अमृतेनोदरस्थेन म्रियन्ते सर्वदेवताः ॥  
कण्ठस्थित विषेणापि यो जीवति स पातुः वः ॥ ३ ॥  
सत्रान्ते सूतमनघं नैमिषेया महर्षयः॥  
पुराणसंहितां पुण्यां पप्रच्छू रोमहर्षणम्॥ ४ ॥  
त्वया सूत महा बुद्धे भगवान्ब्रह्मवित्तमः ॥  
इतिहासपुराणार्थे व्यासः सम्यगुपासितः ॥ ५ ॥  
तस्य ते सर्वरोमाणि वचसा हर्षितानि यत् ॥  
द्वैपायनस्यानुभावात्ततोऽभू रोमहर्षणः ॥ ६ ॥  
भवन्तमेव प्रथमं व्याजहार स्वयं प्रभुः ॥  
मुनीनां संहितां वक्तुं व्यासः पौराणिकीं कथाम् ॥ ७ ॥  
त्वं हि स्वायम्भुवे यज्ञे सुत्याहे वितते हरिः ॥  
सम्भूतः संहितां वक्तुं स्वांशेन पुरुषोत्तमः ॥ ८ ॥  
तस्माद्भवन्तं पृच्छामः पुराणे स्कन्दकीर्तिते ॥  
प्रभासक्षेत्रमाहात्म्ये ब्राह्मी यात्रा श्रुता पुरा ॥ ९ ॥  
अधुना वैष्णवीं रौद्रीं यात्रां सर्वार्थसंयुताम् ॥  
वक्तुमर्हसि चास्माकं पुराणार्थविशारद ॥ 7.1.1.१० ॥  
मुनीना वचनं श्रुत्वा सूतः पौराणिकोत्तमः ॥  
प्रणम्य शिरसा प्राह व्यासं सत्यवतीसुतम् ॥ ११ ॥  
॥ रोमहर्षण उवाच ॥ ॥  
श्रीवत्साङ्कं जगद्योनिं हरिमोङ्काररूपिणम् ॥  
अप्रमेयं गुरुं देवं निर्मलं निर्मलाश्रयम् ॥ १२ ॥  
हंसं शुचिषदं व्योम व्यापकं सर्वदं शिवम् ॥  
उदासीनं निरायासं निष्प्रपञ्चं निरञ्जनम् ॥ १३ ॥  
शून्यं बिन्दुस्वरूपं तु ध्येयं ध्यानविवर्जितम् ॥  
अस्ति नास्तीति यं प्राहुः सुदूरे चान्तिके च यत् ॥ १४ ॥  
मनोग्राह्यं परं धाम पुरुषाख्यं जगन्मयम् ॥  
हृत्पङ्कजसमासीनं तेजोरूपं निरिन्द्रियम् ॥ १५ ॥  
एवंविधं नमस्कृत्य परमात्मानमीश्वरम् ॥  
कथां वदिष्ये द्विविधां द्विशरीरां तथैव तु ॥ १६ ॥  
दिव्यभाषासमोपेतां वेदाधिष्ठानसंयुताम् ॥  
पञ्चसन्धिसमायुक्तां षडलङ्कारभूषिताम् ॥ १७ ॥  
सप्तसाधनसंयुक्तां रसाष्टगुणरञ्जिताम् ॥  
गुणैर्नवभिराकीर्णां दशदोषविवर्जिताम् ॥ १८ ॥  
विभाषाभूषितां तद्वदेकायत्तां मनोहराम् ॥  
पञ्चकारणसंयुक्तां चतुष्करणसम्मताम् ॥१९ ॥  
Comments on Prabhaasa  
पुनश्च द्विविधां तद्वज्ज्ञानसन्दोहदायिनीम् ॥  
व्यासेन कथितां पुण्यां शृणुध्वं पापनाशिनीम् ॥ 7.1.1.२० ॥  
यां श्रुत्वा पापकर्मापि गच्छेद्धि परमां गतिम् ॥  
दुःखत्रयविनिर्मुक्तः सर्वातङ्कविवर्जितः ॥ २१ ॥  
न नास्तिके कथां पुण्यामिमां ब्रूयात्कदाचन ॥  
श्रद्दधानाय शान्ताय कीर्तनीया द्विजातये ॥२२ ॥  
निषेकादिः श्मशानान्तो मन्त्रैर्यस्योदितो विधिः ॥  
तस्य शास्त्रेऽधिकारोऽस्ति ज्ञेयो नान्यस्य कस्यचित्॥ २३ ॥  
चतुःपक्षावदातस्य विशुद्धिर्ब्राह्मणस्य च ॥  
सद्वृत्तस्याधिकारोऽस्ति शास्त्रेऽस्मिन्वेदसम्मते ॥ २४ ॥  
यथा सुराणां प्रवरो देवदेवो महेश्वरः ॥  
नदीनां च यथा गङ्गा वर्णानां ब्राह्मणो यथा ॥ २५ ॥  
अक्षराणां तु सर्वेषामोङ्कारः प्रथमो यथा ॥  
पूज्यानां तु यथा माता गुरूणां च यथा पिता ॥  
तथैव सर्वशास्त्राणां प्रधानं स्कन्दकीर्तितम् ॥ २६ ॥  
पुरा कैलासशिखरे ब्रह्मादीनां च सन्निधौ ॥  
स्कान्दं पुराणं कथितं पार्वत्यग्रे पिनाकिना ॥ ॥ २७ ॥  
पार्वत्या षण्मुखस्याग्रे तेन नन्दिगणाय वै ॥  
नन्दिना तु कुमाराय तेन व्यासाय धीमते ॥ २८ ॥  
व्यासेन मे समाख्यातं भवद्भ्योऽहं प्रकीर्तये ॥ २९ ॥  
यूयं सद्भावसंयुक्ता यतः सर्वे महर्षयः ॥  
तेन मे भाषितुं श्रद्धा भवतां स्कन्दसंहिताम् ॥ 7.1.1.३० ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये प्रश्नाध्यायवर्णनं नाम प्रथमोऽध्यायः ॥ १ ॥