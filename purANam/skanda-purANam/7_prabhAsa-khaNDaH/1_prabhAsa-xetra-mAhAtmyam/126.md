+++
title = "१२६"

+++
॥ ईश्वर उवाच ॥ ॥  
ततो गच्छेन्महादेवि शाण्डिल्येश्वरमुत्तमम् ॥  
ब्रह्मणः पश्चिमे भागे धनुषां षोडशान्तरे ॥ १ ॥  
महाप्रभावं लिङ्गं तद्दर्शनात्पापनाशनम् ॥ २ ॥  
शाण्डिल्योनाम ब्रह्मर्षिः सारथिर्ब्रह्मणः स्मृतः ॥  
तपस्वी स महातेजा ज्ञाननिष्ठो जितेन्द्रियः ॥ ३ ॥  
स प्रभासं समासाद्य तपस्तेपे सुदारुणम् ॥  
प्रतिष्ठाप्य महालिङ्गं सोमेशादुत्तरे स्थितम् ॥ ४ ॥  
स स्वयं पूजयामास दिव्याब्दानां शतं प्रिये ॥  
ततोऽभिलषितं प्राप्य कृतकृत्यो बभूव ह ॥ ५ ॥  
नन्दीश्वरप्रसादेन अणिमादिगुणैर्युतः ॥  
तं दृष्ट्वा तु नरः सद्यो विपापः सम्प्रजायते ॥ ६ ॥  
बाल्ये वयसि यत्पापं वार्धक्ये यौवनेऽपि वा ॥  
अज्ञानाज्ज्ञानतो वाऽपि यः करोति नरः प्रिये ॥  
तत्सर्वं नाशमायाति शाण्डिल्येश्वरदर्शनात् ॥ ७ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभास क्षेत्रमाहात्म्ये शाण्डिल्येश्वरमाहात्म्यवर्णनन्नाम षड्विंशत्युत्तरशततमोऽध्यायः ॥ १२६ ॥