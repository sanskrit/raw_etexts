+++
title = "३०३"

+++
॥ ईश्वर उवाच ॥ ॥  
ततो गच्छेन्महादेवि उत्तरे देवमुत्तमम् ॥  
यस्तमाराधयेद्देवं महापातकनाशनम् ॥ ॥ १ ॥  
तस्यैव पश्चिमे भागे धनुषां त्रितये स्थितम् ॥  
शेषादिप्रमुखैर्नागैर्महता तपसा युतैः ॥  
समाराध्य महादेवं स्थापितं लिङ्गमुत्तमम् ॥ २ ॥  
यस्तमाराधयेद्देवं सर्पैराराधितं पुरा ॥  
न विषं क्रमते देहे तस्य जन्मावधि प्रिये ॥ ३ ॥  
सर्पास्तस्य प्रसीदन्ति न कुन्थन्ति कदाचन ॥  
तस्मात्सर्वं प्रयत्नेन तल्लिङ्गं पूजयेन्नरः ॥ ४ ॥  
तत्र लिङ्गान्यनेकानि ऋषिभिः स्थापितानि तु ॥  
गङ्गातीरे महापुण्ये पश्चिमे वरवर्णिनि ॥ ५ ॥  
तानि दृष्ट्वा पूजयित्वा सर्वपापैः प्रमुच्यते ॥  
अश्वमेधसहस्रस्य फलं प्राप्नोति मानवः ॥ ६ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये सङ्गालेश्वरमाहात्म्य उत्तरेश्वरमाहात्म्यवर्णनन्नाम त्र्युत्तरत्रिशततमोऽध्यायः ॥ ३०३ ॥