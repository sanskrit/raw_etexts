+++
title = "२९८"

+++
ईश्वर उवाच ॥ ॥  
ऋषितोयापश्चिमे तु तत्र गव्यूतिमात्रतः ॥  
सङ्गालेश्वरनामास्ति सर्वपातकनाशनः ॥ १ ॥  
गुप्तस्तत्र प्रयागश्च देवो वै माधवस्तथा ॥  
जाह्नवी यमुना चैव देवी तत्र सरस्वती ॥ २ ॥  
अन्यानि तत्र तीर्थानि बहूनि च वरानने ॥  
स्नात्वा दृष्ट्वा पूजयित्वा मुक्तः स्यात्सर्वकिल्बिषैः ॥ ३ ॥  
॥ पार्वत्युवाच ॥ ॥  
कथय त्वं महेशान सर्वदेवनमस्कृत ॥  
तीर्थराजः प्रयागस्तु कथं विष्णुः सनातनः ॥ ४ ॥  
कथं गङ्गा च यमुना तथा देवी सरस्वती ॥  
अन्यान्यपि बहून्येव तीर्थानि वृषभध्वज ॥ ५ ॥  
समायातानि तत्रैव सङ्गालेश्वरसन्निधौ ॥  
सङ्गालेशेति किं नाम ह्येतन्मे वद कौतुकम् ॥ ६ ॥  
॥ ईश्वर उवाच ॥ ॥  
पुरा वै लिङ्गपतने सर्वदेवसमागमे ॥  
सार्धत्रितयकोटीनि पुण्यानि सुरसुन्दरि ॥ ७ ॥  
तीर्थानि तीर्थराजोऽयं प्रयागः समुपस्थितः ॥  
आत्मानं गोपयामास तीर्थकोटिभिरावृतम् ॥ ८ ॥  
ततस्तत्र समायाता ब्रह्मविष्णुपुरोगमाः ॥  
विबुधास्तीर्थराजं तं ददृशुर्दिव्यचक्षुषा ॥ ९ ॥  
तीर्थकोटिभिराकीर्णं पवित्रं पापनाशनम् ॥  
लिङ्गस्य पतनं श्रुत्वा महादुःखेन संवृताः ॥ 7.1.298.१० ॥  
स्थिताः सर्वे तदा देवि ब्रह्माद्याः सुरसत्तमाः ॥ ११ ॥  
एतस्मिन्नेव काले तु देवो रुद्रः सनातनः ॥  
निरानन्दः समायातो वाक्यमेतदुवाच ह ॥ १२ ॥  
शृणुध्वं वचनं देवा ब्रह्मविष्णुपुरोगमाः ॥  
ऋषिशापान्निपतितं मम लिङ्गमनुत्तमम् ॥  
तस्माल्लिङ्गं पूजयत सर्व कामार्थसिद्धये ॥१३ ॥  
एवमुक्त्वा महादेवो देशे तस्मिन्स्थितः प्रिये ॥  
ब्राह्मं च वैष्णवं रौद्रं तत्र कुण्डत्रयं स्मृतम् ॥ १४ ॥  
चतुर्थं त्रिसङ्गमाख्यं नदीनां यत्र सङ्गमः ॥  
गङ्गायाश्च सरस्वत्याः सूर्यपुत्र्यास्तथैव च ॥ १५ ॥  
कोटिरेका च तीर्थानां ब्रह्मकुण्डे व्यवस्थिता ॥  
तथा च वैष्णवे कुण्डे कोटिरेका प्रकीर्तिता ॥ १६ ॥  
सार्धकोटिस्तु सम्प्रोक्ता शिवकुण्डे प्रकीर्तिता ॥  
पश्चिमे ब्रह्मकुण्डं च पूर्वे वै वैष्णवं स्मृतम् ॥ १७ ॥  
मध्यभागे स्थितं यच्च रुद्रकुण्डं प्रकीर्तितम् ॥  
कुण्डमध्याद्विनिर्गत्य यत्र गङ्गा वरानने ॥ १८ ॥  
सूर्यपुत्र्या समेता च तत्त्रिसङ्गम उच्यते ॥  
अनयोरन्तरे सूक्ष्मे तत्र गुप्ता सरस्वती ॥ १९ ॥  
एषु सन्निहितो नित्यं प्रयागस्तीर्थनायकः ॥  
अत्रागत्य नरो यस्तु माघमासे वरानने ॥ 7.1.298.२० ॥  
स्नायात्प्रभातसमये मकरस्थे रवौ प्रिये ॥  
किञ्चिदभ्युदिते सूर्ये शृणु तस्य च यत्फलम् ॥ २१ ॥  
आद्येनैकेन स्नानेन पापं यन्मनसा कृतम्॥  
व्यपोहति नरः सम्यक्छ्रद्धायुक्तो जितेन्द्रियः ॥ २२ ॥  
वाचिकं तु द्वितीयेन कायिकं तु तृतीयकात् ॥  
संसर्गजं चतुर्थेन रहस्यं पञ्चमेन तु ॥ २३ ॥  
उपपातकानि षष्ठेन स्नानेनैव व्यपोहति॥२४॥  
अभिषेकेण कुण्डानां सप्तकृत्वो वरानने॥  
महान्ति चैव पापानि क्षाल्यन्ते पुरुषैः सदा॥२५॥  
यः स्नाति सकलं मासं प्रयागे गुप्तसञ्ज्ञके ॥  
ब्रह्मादिभिर्न तद्वक्तुं शक्यते कल्पकोटिभिः ॥ २६ ॥  
यानि कानि च तीर्थानि प्रभासे सन्ति भामिनि ॥  
तेभ्योऽतिवल्लभं तीर्थं सर्वपापप्रणाशनम् ॥ २७ ॥  
एषां संरक्षणार्थाय मया वै तत्र मातरः ॥  
पूजनीयाः प्रयत्नेन नैवेद्यैर्विविधैः शुभैः ॥ २८ ॥  
कृष्णपक्षे चतुर्दश्यां श्रद्धायुक्तेन चेतसा ॥  
तासामनुचरा देवि भूतप्रेताश्च कोटिशः ॥ २९ ॥  
तेषां भयविनाशाय ता मातॄश्च प्रपूजयेत् ॥  
अस्मिंस्तीर्थे नरः स्नात्वा ब्रह्महत्यां व्यपोहति ॥7.1.298.३०॥  
यः कश्चित्कुरुते श्राद्धं पितॄनुद्दिश्य भक्तितः ॥  
उद्धरेच्च पितुर्वर्गं मातुर्वर्गं नरोत्तमः ॥३१॥  
वृषभस्तत्र दातव्यः सम्यग्यात्राफलेप्सुभिः ॥  
एवं यः कुरुते यात्रां तस्य फलमनन्तकम् ॥ ३२ ॥  
एवं गुप्तप्रयागस्य माहात्म्यं कथितं तव ॥  
श्रुत्वाभिनन्द्य पुरुषः प्राप्नुयाच्छङ्करालयम् ॥ ३३ ॥  
 इति श्रीस्कान्देमहापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये गुप्तप्रया गमाहात्म्यवर्णनन्नामाष्टनवत्युत्तरद्विशततमोऽध्यायः ॥ २९८ ॥