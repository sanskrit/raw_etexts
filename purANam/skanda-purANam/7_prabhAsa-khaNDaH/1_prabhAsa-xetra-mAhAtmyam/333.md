+++
title = "३३३"

+++
॥ ईश्वर उवाच ॥ ॥  
बलभद्राच्च पूर्वेण स्थिता चासीत्सरिद्वरा ॥  
दुर्वासेश्वरनामेति बललिङ्गं प्रतिष्ठितम् ॥ १ ॥  
सर्वपापप्रशमनं दृष्टं सर्वसुखावहम्॥  
स्नात्वा चास्य त्वमावास्यां पिण्डदानं ददाति यः ॥ २ ॥  
कल्पकोटिशतं साग्रं पितॄणां तृप्तिमावहेत् ॥  
दुर्वासेश्वरनामानं तत्र पूज्य विधानतः ॥ ३ ॥  
कोटियज्ञफलं प्राप्य सर्वान्कामा नवाप्नुयात्॥  
तत्र लिङ्गान्यनेकानि ऋषिभिः स्थापितानि तु ॥ ४ ॥  
दृष्ट्वा स्पृष्ट्वा पूजयित्वा मुक्तः स्यात्सर्वकिल्बिषैः ॥  
इत्येतत्कथितं देवि क्षेत्राद्यं तं यथाक्रमम् ॥ ५ ॥  
भद्रायाः पश्चिमात्पूर्वं यथानुक्रममादितः ॥  
श्रुतं पापोपशमनं कोटियज्ञफलप्रदम् ॥ ६ ॥  
अथ क्षेत्रस्य परिधिस्थानं मधुमतीति च ॥  
तस्मान्नैर्ऋत्यदिग्भागे स्थानं खण्डघटेति च ॥ ७ ॥  
तत्र पिङ्गेश्वरो देवः समुद्रतटसन्निधौ ॥  
कूपानां सप्तकं तत्र पितॄणां यत्र पाणयः ॥  
दृश्यन्तेऽद्यापि देवेशि यत्र पर्वणिपर्वणि ॥ ८ ॥  
तत्र श्राद्धं नरः कृत्वा गयाकोटिगुणं फलम् ॥  
लभते नाऽत्र सन्देहः सोमामा यदि जायते ॥ ९ ॥  
तत्रैव नातिदूरे तु भद्रायाः सङ्गमः स्मृतः ॥  
पश्चिमात्सङ्गमात्पूर्वः सङ्गमः समुदाहृतः ॥ 7.1.333.१० ॥  
यत्पुण्यं लभते देवि पूर्व पश्चिमसङ्गमे ॥  
गङ्गासागरयोस्तत्र तद्भद्रासङ्गमे लभेत् ॥ ११ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभास खण्डे प्रथमे प्रभासक्षेत्रमाहात्म्ये तप्तोदकस्वामिमाहात्म्ये मधुमत्यां पिङ्गेश्वरभद्रामाहात्म्यवर्णनन्नाम त्रयस्त्रिंशदुत्तरत्रिशततमोऽध्यायः ॥ ३३३ ॥ ॥