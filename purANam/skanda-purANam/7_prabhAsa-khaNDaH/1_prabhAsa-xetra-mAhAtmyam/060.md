+++
title = "०६०"

+++
॥ ईश्वर उवाच ॥ ॥  
प्रभासक्षेत्रदूतीनां त्रितयं वरवर्णिनि ॥  
अथ ते सम्प्रवक्ष्यामि शृणु ह्येकमनाः प्रिये ॥ १ ॥  
प्रथमा मङ्गला देवी विशालाक्षी द्वितीयिका ॥  
तथा चत्वरदेवी तु तृतीया परिकीर्तिता ॥ २ ॥  
यथानुक्रमतः पूज्याः शक्तयस्ता वरानने ॥  
प्रभासक्षेत्रयात्रायाः फलप्रेप्सुर्नरो यदि ॥ ३ ॥  
॥ देव्युवाच ॥ ॥  
कस्मिन्स्थाने स्थिता देव दूत्यस्ताः क्षेत्ररक्षिकाः ॥  
कस्य ताः कथमाराध्याः कथं पूज्या जगत्पते ॥४॥ ॥  
॥ ईश्वर उवाच ॥ ॥  
ब्राह्मी तु मङ्गला प्रोक्ता विशालाक्षी तु वैष्णवी ॥  
रौद्रीशक्तिः समाख्याता देवी सा चत्वरप्रिया ॥ ५ ॥  
मङ्गला प्रथमं पूज्या अजादेव्युत्तरे स्थिता ॥  
राह्वीशाद्दक्षिणेभागे नातिदूरे वरानने ॥ ६ ॥  
सोमेश्वरप्रतिष्ठाप्य प्रारब्धे यज्ञकर्मणि ॥  
सोमेन तत्र देवानामागता सा दिदृक्षया ॥ ७ ॥  
ब्रह्मादीनां च सा यस्मान्माङ्गल्यं कृतवत्युमे ॥  
तस्मात्सा मङ्गला प्रोक्ता सर्वमाङ्गल्यदायिनी ॥ ८ ॥  
तृतीयायां तु या नारी नरो वा पूजयिष्यति ॥  
तस्याऽमङ्गल्यदुःखानि नाशं यास्यन्ति कृत्स्नशः ॥ ९ ॥  
दम्पतीभोजनं तत्र फलदानं सकञ्चुकम् ॥  
प्रशस्तं पृषदाज्यस्य प्राशनं पापनाशनम् ॥ 7.1.60.१० ॥  
इति सङ्क्षेपतः प्रोक्तं महाभाग्यं महोदयम् ॥  
मङ्गलायाश्च माहात्म्यं सर्वपातकनाशनम् ॥ ११ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये मङ्गलामाहात्म्यवर्णनन्नाम षष्टितमोऽध्यायः ॥ ६० ॥