+++
title = "२२४"

+++
॥ ईश्वर उवाच ॥ ॥  
ततो गच्छेन्महादेवि लिङ्गमिन्द्रप्रतिष्ठितम् ॥  
पापमोचननामाढ्यं दक्षिणे पुरुषोत्तमात्॥ १ ॥  
वृत्रं हत्वा पुरा शक्रो ब्रह्महत्यासमन्वितः ॥  
अब्रवीत्स ऋषीन्दिव्यान्कथमेषा गमिष्यति ॥ २ ॥  
ब्रह्महत्या हि दुष्प्रेक्ष्या विवर्णजननी मम ॥  
दुर्गन्धचारिणी चैव सर्वतेजोविनाशिनी ॥ ३ ॥  
अथोचुस्तं सुरगणा नारदाद्या महर्षयः ॥  
प्रभासं गच्छ देवेश क्षेत्रं पापहरं हि तत् ॥ ४ ॥  
तत्राराध्य महादेवं मोक्ष्यसे ब्रह्महत्यया ॥  
स तथेति प्रतिज्ञाय गतस्तत्र वरानने ॥ ५ ॥  
लिङ्गं संस्थापयामास देवदेवस्य शूलिनः ॥  
तस्य पूजारतो नित्यं धूपगन्धानुलेपनैः ॥ ६ ॥  
ततोऽस्य गात्रदौर्गन्ध्यं नाशमाश्वभ्यगच्छत ॥  
विवर्णत्वं गतं सर्वं वपुश्चाभूत्तथोत्तमम्॥ ७ ॥  
अथ हृष्टमना भूत्वा वाक्यमेतदुवाच ह ॥  
तत्रागत्य नरो भक्त्या यश्चैनं पूजयिष्यति ॥ ८ ॥  
ब्रह्महत्यादिकं पापं नाशं तस्य प्रयास्यति ॥  
एवमुक्त्वा सहस्राक्षः प्रहृष्टस्त्रिदिवं ययौ ॥ ९ ॥  
ब्रह्महत्याविनिर्मुक्तः पूज्यमानो दिवौकसैः ॥  
गोदानं तत्र दातव्यं ब्राह्मणे वेदपारगे ॥  
ब्रह्महत्यापनोदार्थं तत्र श्राद्धं समाचरेत् ॥ 7.1.224.१० ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्य इन्द्रेश्वरमाहात्म्यवर्णनन्नाम चतुर्विंशत्युत्तरद्विशततमोऽध्यायः ॥ २२४ ॥