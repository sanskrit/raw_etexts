+++
title = "१४६"

+++
। ईश्वर उवाच ॥ ॥  
ततो गच्छेन्महादेवि धर्मराजप्रतिष्ठितम् ॥  
यमेश्वरं महादेवं तस्यै वोत्तरतः स्थितम् ॥ १ ॥  
यदा शप्तो धर्मराजश्छायया वरवर्णिनि ॥  
तदा तस्यापतत्पादः स च दुःखान्वितोऽभवत् ॥ २ ॥  
ततः प्राभासिके क्षेत्रे तपस्तेपे महातपाः ॥  
स्थापयामास लिङ्गं तु तत्र देवस्य शूलिनः ॥ ३ ॥  
तस्य तुष्टो महादेवस्ततः प्रत्यक्षतां गतः ॥  
अब्रवीद्धर्म भद्रं ते वरं वरय चेप्सितम् ॥ ४ ॥  
तदाऽब्रवीद्धर्मराजः पादः प्रपतितो मम ॥  
प्रसादात्तव देवेश जायतां पुनरेव हि ॥ ५ ॥  
एतल्लिङ्गं सुरश्रेष्ठ यन्मया निर्मितं तव ॥  
एतद्ये भक्तिसंयुक्ताः पश्यन्ति प्राणिनो भुवि ॥ ६ ॥  
तेषां तव प्रसादेन भूयात्पापविमोक्षणम् ॥ ७ ॥  
एवं भविष्यतीत्युक्ता ह्यन्तर्धानं गतो हरः ॥  
यमोऽपि लब्धपादस्तु पुनरेव दिवं ययौ ॥ ८ ॥  
तस्मिन्दृष्टे सुरश्रेष्ठ यमलोकसमुद्भवम् ॥  
न भयं विद्यते नृणामपि दुष्कृतकारिणाम् ॥ ॥ ९ ॥  
भ्रातृद्वितीयासंयोगे स्नात्वा पुष्करिणीजले ॥  
यमेश्वरसमीपस्थो यमेशमवलोकयेत् ॥ 7.1.146.१० ॥  
तिलपात्रं प्रदातव्यं दीपं गाः काञ्चना दिकम् ॥  
यमदेवं समुद्दिश्य मुच्यते सर्वपातकैः ॥ ११ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये यमेश्वरमाहात्म्यवर्णनन्नाम षट्चत्वारिंशदुत्तरशततमोऽध्यायः ॥ १४६ ॥ ॥ छ ॥