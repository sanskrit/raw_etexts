+++
title = "००६"

+++
॥ देव्युवाच ॥ ॥  
अत्यद्भुतं महादेव माहात्म्यं कथितं मम ॥  
अपूर्वं देवदेवेश कदाचिन्न श्रुतं मया ॥ १ ॥  
ब्रह्माण्डे यानि लिङ्गानि कीर्तितानि त्वया मम ॥  
तेषां प्रभावेनाधिक्यं सोमेशे तत्कथं वद ॥ २ ॥  
किं प्रभावो महादेव क्षेत्रस्य च सुरेश्वर ॥  
तन्मे ब्रूहि सुरेशान याथातथ्यं ममाग्रतः ॥३॥  
॥ ईश्वर उवाच ॥ ॥  
अतः परं प्रवक्ष्यामि रहस्यं परमं तव ॥  
प्रभासक्षेत्रमाहात्म्यं सोमेशस्य वरानने ॥४॥  
तीर्थानां परमं तीर्थं व्रतानां परमं व्रतम् ॥  
जाप्यानां परमं जाप्यं ध्यानानां ध्यानमुत्तमम्॥५॥  
योगानां परमो योगो रहस्यं परमं महत् ॥  
तत्तेहं सम्प्रवक्ष्यामि शृणु ह्येकमना प्रिये॥६॥  
सोमेशं परमं स्थानं पञ्चवक्त्रसमन्वितम् ॥  
एतल्लिङ्गं न मुञ्चामि सत्यंसत्यं मयोदितम् ॥७॥  
यच्च तत्परमं देवि ध्रुवमक्षयमव्ययम् ॥  
सोमेशं तद्विजानीहि मा विकल्पमना भव॥८॥  
निर्भयं निर्मलं नित्यं निरपेक्षं निराश्रयम् ॥  
निरञ्जनं निष्प्रपञ्चं निःसङ्गं निरुपद्रवम्। ॥ ९ ॥  
तल्लिङ्गमिति जानीहि प्रभासे संव्यवस्थितम् ॥  
अपवर्गमविज्ञेयं मनोरम्यमनामयम् ॥ 7.1.6.१० ॥  
नित्यं च कारणं देवं मखघ्नं सर्वतोमुखम् ॥  
शिवं सर्वात्मकं सूक्ष्ममनाद्यं यच्च दैवतम् ॥ ११ ॥  
आत्मोपलब्धिविज्ञेयं चित्तचिन्ताविवर्जितम् ॥  
गमागमविनिर्मुक्तं बहिरन्तश्च केवलम् ॥ १२ ॥  
आत्मोपलब्धिविषयं स्तुतिगोचरवर्जितम् ॥  
निष्कलं विमलात्मानं प्रकटं ज्ञानदीपकम् ॥१३॥  
तल्लिङ्गमिति जानीहि प्रभासे सुरसुन्दरि ॥  
निरावकाशरहितं शब्दं शब्दान्तगोचरम् ॥ १४ ॥  
निष्कलं विमलं देवं देवदेवं सुरात्मकम् ॥  
हेतुप्रमाणरहितं कल्पनाभाववर्जितम् ॥१५॥  
चित्तावलोकविषयं बहिरन्तरसंस्थितम् ॥  
प्रभासे तं विजानीहि प्रणवं लिङ्गरूपिणम् ॥ १६ ॥  
अनिष्पन्दं महात्मानं निरानन्दावलोकनम् ॥  
लोकावलोकमार्गस्थं विशुद्धज्ञानकेवलम्॥१७॥  
विद्याविशेषमार्गस्थमनेकाकारसञ्ज्ञितम् ॥  
स्वभावभावनाग्राह्यं भावातीतमलक्षणम् ॥१८॥  
वाक्प्रपञ्चादिरहितं निष्प्रपञ्चात्मकं शिवम्॥  
ज्ञानज्ञेयावलोकस्थं हेत्वाभासविवर्जितम्॥१९॥  
अनाहतं शब्दगतं शब्दादिगणसम्भवम् ॥  
एवं सोमेश्वरं विद्धि प्रभासे लिङ्गरूपिणम् ॥ 7.1.6.२० ॥  
शब्दब्रह्मगतं शान्तं स शब्दान्तगमास्पदम् ॥  
सर्वातिरिक्त विषयं सर्वध्यानपदे स्थितम् ॥ २१ ॥  
अनादिमच्युतं दिव्यं प्रमाणातीत गोचरम् ॥  
अधश्चोर्ध्वं गतं नित्यं जीवाख्यं देहसंस्थितम् ॥ २२ ॥  
हृदादिद्वादशान्तस्थं प्राणापानोदयास्तगम् ॥  
अग्राह्यमिन्द्रियात्मानं निष्कलङ्कात्मकं विभुम् ॥२३॥  
स्वरादिव्यञ्जनातीतं वर्णादिपरिवर्जितम् ॥  
वाचामवाच्यविषयमहङ्कारार्द्धरूपिणम् ॥२४॥  
अप्रतर्क्यमनुच्चार्यं कलनाकालवर्जितम् ॥  
निःशब्दं निश्चलं सौम्यं देहातीतं परात्परम् ॥२५॥  
भूतावग्रहरहितं भावाभावविवर्जितम् ॥  
अविज्ञेयं परं सूक्ष्मं पञ्चपञ्चादिसम्भवम् ॥ २६ ॥  
अप्रमेयमनन्ताख्यमक्षयं कामरूपिणम् ॥  
प्रभवं सर्वभूतानां बीजाङ्कुरसमुद्भवम् ॥ २७ ॥  
व्यापकं सर्वकामाख्यमक्षरं परमं महत् ॥  
स्थूलसूक्ष्मविभागस्थं व्यक्ताव्यक्तं सनातनम् ॥ २८ ॥  
कल्पकल्पान्तरहितमनादिनिधनं महत् ॥  
महाभूतं महाकायं शिवं निर्वाणभैरवम् ॥ २९ ॥  
एवं सदाशिवं विद्धि प्रभासे लिङ्गरूपिणम् ॥  
योगक्रिया विनिर्मुक्तं मृत्युञ्जयमनादिमत् ॥ 7.1.6.३० ॥  
सर्वोपसर्गरहितं सर्वतोव्यापकं शिवम् ॥  
अव्यक्तं परतो नित्यं केवलं द्वैतवर्जितम् ॥ ३१ ॥  
अनन्यतेजसाक्रान्तं प्रभासक्षेत्रवासिनम्॥  
भूरिस्वयम्प्रभप्रख्यं सर्वतेजोऽधिकं हरम्॥३२॥  
शरण्यन्देवमीशानमोङ्कारं शिवरूपिणम्॥  
देवदेवं महादेवं पञ्चवक्त्रं वृषध्वजम्॥३३॥  
निर्मलं मानसातीतं भावग्राह्यमनूपमम्॥  
सदा शान्तं विरूपाक्षं शूलहस्तं जटाधरम्॥३४॥  
हृत्पद्मकोशमध्यस्थं शून्यरूपं निरञ्जनम् ॥  
एवं सदाशिवं विद्धि प्रभासे लिङ्गरूपिणम् ॥ ३५ ॥  
योऽसौ परात्परो देवो हंसाख्यः परिकीर्तितः ॥  
नादाख्यः सुव्रते देवि सोऽस्मिन्स्थाने स्थितः स्वयम् ॥ ३६ ॥  
एतदादिस्वरूपं च मया योगबलेन तु ॥  
विज्ञातं देवि गदितं दिव्यमात्मानमात्मना ॥ ३७ ॥  
ऋग्वेदस्थस्तु पूर्वाह्णे मध्याह्ने यजुषि स्थितः ॥  
अपराह्णे तु सामस्थो ह्यथर्वस्थो निशागमे ॥ ३८ ॥  
वेदाहमेतं पुरुषं महान्तमादित्यवर्णं तमसः परस्तात् ॥  
तमेव विदित्वा न भवेत्तु मृत्युर्नान्यः पन्था विद्यते वै जनानाम् ॥ ३९ ॥  
इतीरितस्ते तु महाप्रभावः सोमेशलिङ्गस्य कृतैकदेशः ॥  
वृतं न चाब्दैर्बहुभिः सहस्रैर्वक्तुं च केनापि मुखैर्न शक्यम् ॥7.1.6.४०॥।  
ब्राह्मणः क्षत्रियो वैश्यः शूद्रोऽपीदं पठेद्यदि ॥  
निर्मुक्तः सर्वपापेभ्यः सर्वान्कामानवाप्नुयात् ॥४१॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये श्रीसोमेश्वरमहिमवर्णनं नाम षष्ठोऽध्यायः॥६॥