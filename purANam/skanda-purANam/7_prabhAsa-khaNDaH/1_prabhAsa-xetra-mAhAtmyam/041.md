+++
title = "०४१"

+++
॥ ईश्वर उवाच ॥ ॥  
तस्यैव पूर्वदिग्भागे सरस्वत्या प्रतिष्ठितम् ॥  
लिङ्गं महाप्रभावं तु सोमेशादग्निगोचरे ॥ १ ॥  
भैरवेश्वररूपस्तु वाडवः कुम्भसंस्थितः ॥  
यत्र देव्या समानीतः सागरस्य समीपतः ॥ २ ॥  
विश्रामार्थं क्षणं मुक्त्वा देव्या लिङ्गं प्रतिष्ठितम् ॥  
समभ्यर्च्य विधानेन गृहीत्वा वडवानलम्॥  
समुद्रमध्ये चिक्षेप देवानां हितकाम्यया ॥ ३ ॥  
ततो हृष्टतरा देवाः शङ्खदुन्दुभिनिःस्वनैः ॥  
पूरयन्तोंऽबरं देवीमीडिरे पुष्पवृष्टिभिः ॥ ४ ॥  
देवमातेति ते नाम कृत्वोचुस्तां तदा सुराः ॥  
कृत्वा तु भैरवं कार्यमसाध्यं देवदानवैः ॥ ५ ॥  
प्रतिष्ठितवती चात्र यस्माल्लिङ्गं महोदयम् ॥  
त्वं सर्वसरितां श्रेष्ठा सर्वपातकनाशिनी ॥  
तस्माद्भैरवनामेति लिङ्गं ख्यातिं गमिष्यति ॥ ६ ॥  
इत्युक्ता तु तदा देवी भैरवेश्वरनैर्ऋते ॥  
सागरस्य स्थिता रम्ये तत्र मूर्त्तिमती सती ॥ ७ ॥  
पूजयेत्तां विधानेन तं तथा भैरवेश्वरम् ॥  
महानवम्यां यत्नेन कृत्वा स्नानं विधानतः ॥  
सरस्वतीं पूजयित्वा वाग्दोषान्मुच्यतेऽखिलात् ॥ ८ ॥  
तस्या लिङ्गं तु सम्पूज्य संस्नाप्य पयसा पृथक् ॥  
अघोरेणैव विधिवत्सम्यग्यात्राफलं लभेत् ॥ ९ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये भैरवेश्वरमाहात्म्यवर्णनन्नामैकचत्वारिंशोऽध्यायः ॥ ४१ ॥ ॥ ॥