+++
title = "०२४"

+++
॥ देव्युवाच ॥ ॥  
कस्मिन्काले जगन्नाथ तत्र लिङ्गं प्रतिष्ठितम् ॥  
कथमाराधनं चक्रे कृतार्थो रोहिणीपतिः ॥ १ ॥  
॥ ईश्वर उवाच ॥ ॥  
त्रेतायुगे च दशमे मनोर्वैवस्वतस्य हि ॥  
सञ्जातो रोहिणीनाथो युक्तो दुर्वाससा प्रिये ॥ २ ॥  
तस्मिन्काले तदा तत्र गते वर्षसहस्रके ॥  
ततः कृत्वा तपश्चायं प्रत्यक्षीकृतशङ्करः ॥ ३ ॥  
लिङ्गं प्रतिष्ठयामास ब्रह्मणा लोककर्तॄणा ॥  
पुनर्वर्षसहस्रं तु पूजयामास शङ्करम्॥ ४ ॥  
ततः सम्पूज्य विधिना निजकार्यार्थसिद्धये ॥  
स्तुतिं चक्रे निशानाथः प्रत्यक्षीकृतशङ्करः ॥ ५ ॥  
॥ चन्द्र उवाच ॥  
नास्ति शर्वसमो देवो नास्ति शर्वसमा गतिः ॥  
नास्ति शर्वसमो देवो नास्ति शर्वसमा गतिः ॥ ६ ॥  
यं पठन्ति सदा साङ्ख्याश्चितयन्ति च योगिनः ॥  
परं प्रधानं पुरुषं तस्मै ज्ञेयात्मने नमः ॥ ७ ॥  
उत्पत्तौ च विनाशे च कारणं यं विदुर्बुधाः ॥  
देवासुरमनुष्याणां तस्मै ज्ञानात्मने नमः ॥ ८ ॥  
यमव्ययमनाद्यन्तं यं नित्यं शाश्वतं ध्रुवम् ॥  
निष्कलं परमं ब्रह्म तस्मै योगात्मने नमः ॥ ९ ॥  
यः पवित्रं पवित्राणामादिदेवो महेश्वरः ॥  
पुनाति दर्शनादेव तस्मै तीर्थात्मने नमः ॥ 7.1.24.१० ॥  
यतः प्रवर्त्तते सर्वं यस्मिन्सर्वं विलीयते ॥  
पालयेद्यो जगत्सर्वं तस्मै सर्वात्मने नमः ॥ ११ ॥  
अनिष्टोमादिभिर्यज्ञैर्यं यजन्ति द्विजातयः ॥  
सम्पूर्णदक्षिणैरेव तस्मै यज्ञात्मने नमः ॥ १२ ॥  
॥ ईश्वर उवाच ॥ ॥  
एवं स संस्तुते यावद्दिवारात्रौ निशाकरः ॥  
अब्रवीद्भगवान्प्रीतः प्रहसन्निव शङ्करः ॥ १३ ॥  
॥ शङ्कर उवाच ॥ ॥  
परितुष्टोऽस्मि ते वत्स स्तोत्रेणानेन शीतगो ॥  
वरं वरय भद्रं ते भूयो यत्ते मनोगतम् ॥ १४ ॥  
॥ चन्द्र उवाच ॥ ॥  
यदि देयो वरोऽस्माकं यदि तुष्टोऽसि मे प्रभो ॥  
सान्निध्यं कुरु देवेश लिङ्गेऽस्मिन्सर्वदा विभो ॥१५॥  
ये त्वां पश्यन्ति चात्रस्थं भक्त्या परमया युताः ॥  
तेषां तु परमा सिद्धिस्त्वत्प्रसादात्सुरेश्वर ॥ ॥ १६ ॥  
॥ शम्भुरुवाच ॥ ॥  
अग्रे तु मम सान्निध्यमस्मिँल्लिङ्गे महाप्रभो ॥  
विशेषतोऽधुना चन्द्र तव भक्त्या निरन्तरम् ॥ १७ ॥  
स्थातव्यमद्यप्रभृति क्षेत्रेऽस्मिन्नुमया सह ॥  
यस्मात्त्वया प्रभा लब्धा क्षेत्रेऽस्मिन्मत्प्रसादतः ॥  
तस्मात्प्रभासमित्येवं नामास्य प्रभविष्यति ॥ १८ ॥  
यस्मात्प्रतिष्ठितं लिङ्गं त्वया सोम शुभं मम ॥  
सोमनाथेति मे नाम तस्मात्ख्यातिं गमिष्यति ॥ १९ ॥  
यन्ममाग्रेतनं नामख्यातं ब्रह्मावसानिकम्॥  
सोमनाथेति च पुनस्तदेव प्रचरिष्यति॥  
द्रक्ष्यन्ति हि नरा ये मामत्रस्थं भक्तितत्पराः ॥ 7.1.24.२० ॥  
शृणु तेषां फलं वत्स भविष्यति निशाकर ॥  
न तेषां जायते व्याधिर्न दारिद्र्यं न दुर्गतिः ॥  
न चेष्टेन वियोगश्च मम चन्द्र प्रभावतः ॥ २१ ॥  
यात्रां कुर्वन्ति ये भक्त्या मम दर्शनकाङ्क्षिणः ॥  
पदे पदेश्वमेधस्य तेषां फलमुदाहृतम्॥ २२ ॥  
किं कृतैर्बहुभिर्यज्ञैरुपवासैर्निशाकर ॥  
सकृत्पश्यन्ति मां येऽत्र ते सर्वे लेभिरे फलम् ॥। २३ ॥  
एकमासोपवासं तु कुरुते भक्तितत्परः ॥  
यावद्वर्षसहस्रं तु एकः पश्यन्ति मामिह ॥ २४ ॥  
द्वाभ्यामपि फलं तुल्यं नास्ति काचिद्विचारणा ॥ २५ ॥  
एको भवेद्ब्रह्मचारी यावज्जीवं निशाकर ॥  
सकृत्पश्यति मामत्र समं ताभ्यां फलं स्मृतम् ॥ २६ ॥  
एको दानानि सर्वाणि प्रयच्छति द्विजातये ॥  
एकः पश्यति मामत्र समं ताभ्यां फलं स्मृतम् ॥ २७ ॥  
एको व्रतानि सर्वाणि कुरुते मृगलाञ्छन ॥  
अन्यः पश्यति मामत्र समं ताभ्यां फलं स्मृतम्॥ २८॥  
एकस्तीर्थानि कुरुते जपजाप्यानि भूरिशः ॥  
अन्यः पश्यति मामत्र फलं ताभ्यां समं स्मृतम् ॥ २९ ॥  
एको ज्ञानादियोगेन मुमुक्षुर्जायते ध्रुवम्॥  
अन्यः पश्यति मामत्र फलं ताभ्यां समं स्मृतम्॥7.1.24.३॥।  
एकस्तु भृगुपातेन याति मृत्युं निशाकर॥  
अन्यः पश्यति मामत्र समं ताभ्यां फलं स्मृतम् ॥ ३१ ॥  
एकः स्नाति सदा माघं प्रयागे नरसत्तमः ॥  
अन्यः पश्यति मामत्र फलं ताभ्यां समं स्मृतम् ३२ ॥  
एकः पिण्डप्रदानं च पितृतीर्थे समाचरेत् ॥  
अन्यः पश्यति मामत्र फलं ताभ्यां समं स्मृतम् ॥ ३३ ॥  
गोसहस्रप्रदो ह्येको ब्राह्मणे वेदपारगे॥  
एकः पश्यति मामत्र फलं ताभ्यां समं स्मृतम् ॥ ३४ ॥  
पञ्चाग्निं साधयेदेको ग्रीष्मकाले सुदारुणे ॥  
एकः पश्यति मामत्र फलं ताभ्यां समं स्मृतम् ॥ ३५ ॥  
स्नातः सोमग्रहे चन्द्र सोमवारे च भक्तितः ॥  
यो मां पश्यति सर्वेषामेतेषां लभते फलम् ॥ ३६ ॥  
सरस्वती समुद्रश्च सोमः सोमग्रहस्तथा ॥  
दर्शनं सोमनाथस्य सकाराः पञ्च दुर्ल्लभाः ॥ ३७ ॥  
नैरन्तर्येण षण्मासान्विधिना यः प्रपूजयेत् ॥  
पुण्यं तदेव सफलं लभते विषुवार्चनात् ॥ ३८ ॥  
एतदेव तु विज्ञेयं ग्रहणे चोत्तरायणे ॥  
सङ्क्रान्तिदिनच्छिद्रेषु षडशीतिमुखेषु च ॥ ३९ ॥  
मासैश्चतुर्भिर्यत्पुण्यं विधिनाऽऽपूज्य शङ्करम् ॥  
कार्त्तिक्यां स लभेत्पुण्यं चैत्र्यां तद्द्विगुणं स्मृतम् ॥  
पुण्यमेतत्तु फाल्गुन्यामाषाढ्यामेवमेव तु ॥ 7.1.24.४० ॥  
एको दद्याद्गवां लक्षं दोग्ध्रीणां वेदपारगे ॥  
एको ममार्चयेल्लिङ्गं तस्य पुण्यं ततोऽधिकम् ॥ ४१ ॥  
मासेमासे च योऽश्नीयाद्यावज्जीवं सुरेश्वरि ॥  
यश्चार्च्चयेत्सकृल्लिङ्गं सममेतन्न संशयः ॥ ४२ ॥  
तपःशीलगुणोपेते पात्रे वेदस्य पारगे ॥  
सुवर्णकोटिं यद्दत्त्वा तत्फलं कुसुमेन तु ॥ ४३ ॥  
अर्कपुष्पेऽपि चैकस्मिञ्छिवाय विनिवेदिते ॥  
दश दत्त्वा सुवर्णानि यत्फलं तदवाप्नुयात् ॥ ४४ ॥  
अर्कपुष्पसहस्रेभ्यः करवीरं विशिष्यते ॥  
करवीर सहस्रेभ्यो द्रोणपुष्पं विशिष्यते ॥ ४५ ॥  
द्रोणपुष्पसहस्रेभ्यो ह्यपामार्गं विशिष्यते ॥  
अपामार्गसहस्रेभ्यः कुशपुष्पं विशिष्यते ॥  
कुशपुष्प सहस्रेभ्यः शमीपुष्पं विशिष्यते ॥ ४६ ॥  
शमीपुष्पं बृहत्याश्च कुसुमं तुल्यमुच्यते ॥  
करवीरसमा ज्ञेया जातीविजयपाटलाः ॥ ४७ ॥  
श्वेतमन्दार कुसुमं सितम्पद्मसमं भवेत् ॥  
नागचम्पकपुन्नागधत्तूरकुसुमं स्मृतम् ॥ ४८ ॥  
केतकीजातिमुक्तं च कन्दयूथीमदन्तिकाः ॥  
शिरीषसर्जजम्बूककुसुमानि विवर्ज्जयेत् ॥ ४९ ॥  
आकुलीकुसुमं पत्रं करञ्जेन्द्रसमुद्भवम् ॥  
बिभीतकानि पुष्पाणि कुसुमानि विवर्ज्जयेत् ॥ 7.1.24.५० ॥  
कनकानि कदम्बानि रात्रौ देयानि शङ्करे ॥  
देवशेषाणि पुष्पाणि दिवा रात्रौ च मल्लिका ॥ ५१ ॥  
प्रहरं तिष्ठते मल्ली करवीरमहर्निशम् ॥  
कीटकेशापविद्धानि रात्रौ पर्युषितानि च ॥ ५२ ॥  
स्वयं पतितपुष्पाणि त्यजेदुपहतानि च ॥  
तुलसी शतपत्रं च गन्धारी दमनस्तथा ॥ ५३ ॥  
सर्वासां पत्रजातीनां श्रेष्ठो मरुबकः स्मृतः ॥  
एतैः पुष्पविशेषैस्तु पूज्यः सोमेश्वरः सदा ॥ ५४ ॥  
यात्रायाः फलमाप्नोति स्वर्गलोके महीयते॥  
एतावदुक्त्वा वचनं तत्रैवान्तरधीयत ॥ ५५ ॥  
चन्द्रमा यक्ष्मणा मुक्तः स्वस्थाननिरतोऽभवत् ॥  
आहूय विश्वकर्माणं प्रासादं पर्यकल्पयत् ॥  
शुद्धस्फटिकसङ्काशं गोक्षीरधवलोज्ज्वलम् ॥ ५६ ॥  
प्रासादं मेरुनामानं हेमप्राकारतोरणम् ॥  
चतुर्दशान्ये परितः प्रासादाः परिकल्पिताः ॥  
तेषां नामानि वक्ष्यामि प्रत्येकं तानि मे शृणु ॥ ५७ ॥  
केसरी सर्वतोभद्रो नदनो नन्दिशालकः ॥  
नन्दीशो मन्दरश्चैव श्रीवृक्षो ह्यमृतोद्भवः ॥ ५८ ॥  
हिमवान्हेमकूटश्च कैलासः पृथिवीजयः ॥  
इन्द्रनीलो महानीलो भूधरो रत्नकूटकः ॥ ५९ ॥  
वैडूर्यः पद्मरागश्च वज्रको मुकुटोज्ज्वलः ॥  
ऐरावतो राजहंसो गरुडो वृषभस्तथा ॥ 7.1.24.६० ॥  
मेरुः प्रासादराजा च देवानामालयो हि सः ॥  
आदौ पञ्चाण्डको ज्ञेयः केसरीनामतः स्थितः ॥ ६१ ॥  
चतुर्थांशा च तद्वृद्धिर्यावन्मेरुः प्रकीर्तितः ॥ ६२ ॥  
एवं पृथक्कारयित्वा प्रासादांश्च चतुर्दश ॥  
ब्रह्मादीनां देवतानां समीपस्थानवासिनाम् ॥ ६३ ॥  
दश चान्यान्भूधरादीन्वृषभान्तान्वरानने ॥  
आदौ कपर्द्दिनं कृत्वा प्रासादान्पर्यकल्पयत् ॥ ६४ ॥  
मेरुः प्रासादराजो वै स तु सोमेश्वरे कृतः ॥  
त्रेतायुगे तु दशमे मनोवैर्वस्वतस्य च ॥ ६५ ॥  
कारयित्वा मण्डपांश्च प्रतिष्ठाप्य यथाविधि ॥  
नदानां तु शतं कृत्वा वापीकूप सहस्रकम् ॥ ६६ ॥  
गृहाणां तु सहस्राणि दीनानाथाश्रयाणि च ॥  
कारयित्वा विधानेन विप्रेभ्यः प्रददौ पृथक् ॥ ६७ ॥  
निवेश्य नगरं सोमः श्रीसोमेश्वरसन्निधौ ॥  
स्वकर्मणां प्रचारार्थमथाभ्यर्थयत द्विजान् ॥ ६८ ॥  
सोमोऽस्मि भवतां राजा प्रसादात्परमेष्ठिनः ॥  
तथापि विनयेनैव भक्त्यां विज्ञापयामि वः ॥ ६९ ॥  
धनं हिरण्यरत्नादि धान्यं व्रीहियवादिकम् ॥  
गोमहिष्यादिपशवो वस्त्राणि विविधानि च ॥ ॥ 7.1.24.७० ॥  
कदलीनालिकेराणि ताम्बूलीपूगमालिनः ॥  
मनोऽभिरामचरमा आरामाः परितः स्थिताः ॥ ७१ ॥  
जम्बूद्वीपाधिपाः सर्वे भवतामत्रवासि नाम्॥  
आदेशं च करिष्यन्ति शिरस्याधाय शोभनम् ॥७२॥  
द्वीपान्तरादागतैश्च कर्पूरागुरुचन्दनैः ॥  
अन्यैश्च विविधैर्द्रव्यैः सम्पूर्णा भवतां गृहाः ॥७३॥  
पण्यानां शतसङ्ख्यानां व्यवहारनिदर्शिनः ॥  
ब्रह्मोत्तराणि तन्वन्ति वणिजो लाभकाङ्क्षिणः ॥ ७४ ॥  
भवत्सु भृत्यभावेन वर्त्तमाना हितैषिणः ॥  
ते चान्ये च तथा पौरा नावसीदन्ति कर्हिचित् ॥ ७५ ॥  
एवं सम्पूर्णविभवैर्भवद्भिः श्रेयसे मम ॥  
क्रतुक्रिया वितन्यन्तां विधिवद्भूरिदक्षिणाः ॥ ७६ ॥  
ब्रह्मादीनि च सर्वाणि प्रवर्तन्तामहर्निशम् ॥  
दीनान्धकृपणादीनां क्रियतामार्तिनाशनम् ॥ ७७ ॥  
अभ्यागतानामौचित्यादातिथ्यं च विधीयताम्॥  
तीर्थयात्राप्रसङ्गेन समेतानां महात्मनाम् ॥ ७८ ॥  
ब्रह्मर्षीणामाश्रमेषु दीयतामाश्रयाः सदा ॥  
मयात्र स्थापितं लिङ्गं सर्वकालं दृढव्रताः ॥ ७९ ॥  
पवित्रैरुपचारैश्च पूजयन्तु द्विजोत्तमाः ॥  
अष्टौ प्रमाणपुरुषाः पौराणां कार्यदर्शिनः ॥ 7.1.24.८० ॥  
व्यवहारानवेक्षध्वं स्मृत्याचारविशारदाः ॥  
व्यवस्थां मत्कृतामेतां भवन्तोऽत्र द्विजोत्तमाः ॥ ८१॥  
धारयन्तु महात्मानो दिग्गजा इव मेदिनीम् ॥  
एवं प्रभुत्वमास्थाय स्थानेऽस्मिञ्छिवशालिनि ॥८२॥  
श्रुतिस्मृतिपुराणोक्तान्धर्मानाचरत द्विजाः ॥  
निशम्य सोमस्य वचो विनीतमिति ते द्विजाः ॥ ८३ ॥  
उवाच कौशिकस्तेषु गोत्राणां प्रथमो द्विजः ॥  
साधूपदिष्टमस्माकं द्विजराजेन सर्वथा ॥८४॥  
सर्वमेतत्करिष्यामः किन्तु किञ्चिन्निशामय ॥  
नियोगतः पूजयतां शिवनिर्माल्यसेविनाम् ॥ ॥ ८५ ॥  
पातित्यं जायतेऽस्माकं श्रुतिस्मृतिविगर्हितम् ॥  
श्रुतिस्मृती हि रुद्रस्य यस्मादाज्ञाद्वयं महत् ॥ ८६ ॥  
कस्तदुल्लङ्घयेन्मूढः प्राणैः कण्ठग तैरपि ॥ ८७ ॥  
अष्टमूर्तेः पुनर्मूर्त्तावग्नौ देवमुखे मखान् ॥  
कुर्वाणाः श्रुतिमार्गेण प्रीणयामोऽखिलं जगत् ॥ ८८ ॥  
जगद्भगवतो रूपं व्यक्तमेत त्पुरद्विषः ॥  
मिथो विभिन्नमित्येतदभिन्नं पुनरीश्वरात् ॥ ८९ ॥  
अग्नौ प्रास्ताहुतिः सम्यगादित्यमुपतिष्ठते ॥  
आदित्याज्जायते वृष्टिर्वृष्टेरन्नं ततः प्रजाः ॥ 7.1.24.९० ॥  
श्रुतिस्मृतिपुराणादिसदभ्यासप्रसङ्गिनाम् ॥  
तत्तदर्थेषु पुण्यार्थं प्रवृत्ताखिलकर्मणाम् ॥ ९१ ॥  
अस्माकमवकाशोऽपि विरलो लिङ्ग पूजने ॥  
रुद्रजाप्यैर्महायज्ञैर्यजानाश्चैवमीश्वरम् ॥ ९२ ॥  
यथाक्षणं यथाकालं लिङ्गं वेदमुपास्महे ॥  
यत्तु तेऽभिमतं सोम श्रीसोमेश्वरपूजनम् ॥  
तच्च सम्पादयिष्यामः सविशेषं महामते ॥ ९३ ॥  
येन त्वदीप्सितं सिध्येत्तमुपायं निशामय ॥  
गौरीशङ्करसंवादं श्रुत्वा भगवतो मुखात् ॥ ९४ ॥  
नारदः प्राह नः पूर्वं कथयामस्तमेव ते ॥  
ब्रह्मदेवद्विषः पूर्वं शतशो दैत्यदानवाः ॥  
तपोभिरुग्रैर्विविधैः शङ्करं प्रतिपेदिरे ॥ ९५ ॥  
तेषामत्युग्रतपसामनन्यासक्तचेतसाम् ॥  
प्रसादमीश्वरश्चक्रे कारुण्यामृतसागरः ॥ ९६ ॥  
स हि त्रिभुवनस्वामी देवदेवो महेश्वरः ॥  
अपेक्षते वरं दातुं भक्तिमेवानपायिनीम् ॥ ९७ ॥  
ददौ स भुवनैश्वर्य्यप्रायानभिमतान्वरान् ॥  
तेषां भक्त्यैव सन्तुष्टो देवब्रह्मद्विषामपि ॥ ९८ ॥  
ब्रह्मणा विष्णुना चापि यस्यान्तो नाधिगम्यते ॥  
तस्यातर्क्यप्रभावस्य को नु वेदाशयं प्रभोः ॥ ९९ ॥  
दुर्वृत्तेभ्योऽपि दैत्येभ्यस्तपोभिर्वरदायिनम् ॥  
पप्रच्छ स्वच्छ्हृदया पार्वती परमेश्वरम् ॥ 7.1.24.१०० ॥  
॥ पार्वत्युवाच ॥ ॥  
भगवन्प्रसादं ते प्राप्य धृष्यन्तो भुवनत्रयम् ॥  
उपद्रवन्तीन्द्रमुखान्देवान्सङ्क्षोभयन्ति च ॥ १०१ ॥  
वरं ददासि किं तेषां तादृशानां दुरात्मनाम् ॥  
जगतः स्वस्तये येषां न मनागपि चेष्टितम् ॥ १०२॥  
त्वया दत्तवरानेतान्दिव्यान्भोगोपभोगिनः ॥  
अवधीर्य तवैश्वर्यं कथं विष्णुर्निहन्ति च ॥ १०३ ॥  
हतानां च पुनस्तेषां का गतिः स्याद्वद प्रभो ॥ १०४ ॥  
॥ ईश्वर उवाच ॥ ॥  
सात्त्विका राजसाश्चैव तामसाश्चेति वै त्रिधा ॥  
भवन्ति लोकास्तेष्वेते तमःप्राया दुरासदाः ॥ १०५ ॥  
सुरैः सह स्पर्धमानास्तपोभिरपि तामसैः ॥  
मां भजन्ते मुहुर्मोहाज्जगदुत्सादनोद्यताः ॥ १०६ ॥  
वरं ददामि यत्तेषां भक्तिस्तत्र तु कारणम् ॥  
अहं हि भक्त्या सुग्राह्यो नात्र कार्या विचारणा ॥ ॥१०७॥  
तपोनुरूपानासाद्य वरांस्ते पापकारिणः ॥  
विष्णुना यन्निहन्यते तच्च देवि निबोध मे॥१०८॥  
अहं हरिश्च यद्भिन्नौ गुणभागोऽत्र कारणम् ॥  
परमार्थादभिन्नौ च रहस्यं परमं ह्यदः॥१०९॥  
आराध्याराधकादिश्च भेदः सामान्य एव नौ॥  
तथा ह्यहमिमां गङ्गां विष्णोः पादाग्रनिःसृताम्॥7.1.24.११॥।  
वहामि शिरसा भक्त्या त्वदीक्षाशङ्कितोऽपि सन् ॥  
अपि विष्णुस्त्रिभुवनं परित्रातुं व्यवस्थया ॥१११॥  
मामुपास्य चिरं लेभे चक्रं दुष्टनिबर्हणम्॥  
त्वां च तस्य महामायामप्रमेयात्मनो हरेः ॥ ११२॥  
आराधयामि तद्भक्त्या त्रिजगजन्मकारणम् ॥  
शिरस्याधाय चान्यां मे शक्तिरूपां तथा हरिः ॥११३॥  
अजोऽपि जन्मान्यासाद्य लोकरक्षां करोति वै ॥  
हन्तुं हिरण्यकशिपुं नरसिंहवपुश्च सः ॥११४॥  
जगज्जिघांसुः शमितो मया शरभ रूपिणा ॥  
मां च बाणपरित्राणे त्रिशूलोद्यमकारिणम् ॥ ११५ ॥  
मानुष्येऽप्यवतारेऽसौ स्तम्भयित्वा स लीलया ॥  
प्रभावं महिमानं च वर्द्धयन्मामकं हरिः ॥  
वरिवस्यति मां नित्यमन्तरात्मापि मे विभुः ॥ ११६ ॥  
अथाहं परमात्मानमेनमाद्यन्तवर्जितम् ॥  
ध्यानयोगैः समाधौ च भावयामि निरन्तरम् ॥ ११७ ॥  
तदेवं नावयोर्भेदो विद्यते पारमार्थिकः ॥  
भेदं च तारतम्यं च मूढा एव वितन्वते ॥ ११९ ॥  
वैष्णवं रूपमास्थाय दुर्वृत्तान्हन्मि तानहम् ॥  
गतिं च तेषामधुना महेश्वरि निशामय ॥ ११९ ॥  
मयि भक्त्यवसाने तु हरेः सन्दर्शनेन च ॥  
क्रोधदर्पाभिभूतत्वान्न मुक्तिं प्राप्नुवन्ति ते ॥ 7.1.24.१२० ॥  
आवयोस्तु प्रभावेन ते पुनर्द्धौतकल्मषाः ॥  
ब्रह्मर्षीणां कुले जन्म सम्प्राप्ता मुक्तिहेतुकम् ॥ १२१ ॥  
ब्रह्मचारिव्रता दूर्ध्वं योगं पाशुपतं श्रिताः ॥  
प्राचीनकर्मसंस्कारात्ते पुनर्मामुपासते ॥ १२२ ॥  
भक्तियोगेन चास्थाय व्रतं पाशुपतादिकम् ॥  
श्मशानवासिनो नग्ना अपरे चैकवाससः ॥ १२३ ॥  
भिक्षाभुजो भूतिभृतो मल्लिङ्गान्यर्च्चयन्ति ते ॥  
तथा मदेकाग्रधियो मद्ध्यानैकदृढव्रताः ॥ १२४ ॥  
ये त्वामपि नमस्यन्ति जगतां मम चेश्वरीम्॥  
देहावसानयोगेन मुक्तिं तेषां ददाम्यहम् ॥ १२५ ॥  
सारूप्यसालोक्यमयीं मय्यावेशितचेतसाम् ॥  
सायुज्यमुक्तये नायं योगः पाशुपतो यतः ॥  
स्मृत्याचारेण मुनिभिः स सद्भिस्तेन गर्हितः ॥ १२६ ॥  
॥ द्विजा ऊचुः ॥ ॥  
तीर्थयात्राप्रसङ्गेन तानि होपगतान्द्विजान् ॥  
स्वमानमुपनेष्यामो भक्त्यावर्ज्जितमानसान् ॥ १२७ ॥  
शुचिभिक्षान्नकौपीनकमण्डल्वादिसत्कृताः ॥  
अनन्यकार्य्याः सततमिहागत्य तपस्विनः ॥ १२८ ॥  
भवत्प्रदत्तैर्विविधैरुपहारैरतन्द्रिताः ॥  
तत्त्वतस्तत्त्वसङ्ख्यास्ते शिवधर्मैकतत्पराः ॥ १२९ ॥  
श्रीसोमेश्वरमभ्यर्च्य तव श्रेयोऽभिवर्द्धकाः ॥  
मुक्तिमन्ते गमिष्यन्ति देवस्यातिसुदुर्ल्लभाम्॥ 7.1.24.१३० ॥  
ततोऽन्येऽथ ततोऽप्यन्ये ततश्चान्ये तपोधना ॥  
परीक्षितास्तु तेऽस्माभिर्भवितारो निशापते ॥ १३१ ॥  
॥ द्विजा ऊचुः ॥ ॥  
इत्याह भगवान्देव्या पृष्टः स च त्रिलोचनः ॥  
तत्रैव नारदः सर्वं संवादं शिवयेरितम्(?)॥ १३२ ॥  
श्रुत्वा नः कथयामास कथां गोष्ठीषु पृच्छताम्॥  
तव चास्माभिरधुना सर्वमेतदुदीरितम् ॥ १३३ ॥  
एवमुक्तस्तु तैः प्रीतः सोमः स्वभवनं ययौ ॥  
तदाज्ञया च तत्सर्वं यथोक्तं तेऽपि कुर्वते ॥ १३४ ॥  
॥ देव्युवाच ॥ ॥  
एवं प्रभावो देवेशः सोमेशः पापनाशनः ॥  
केनोपायेन तुष्येत व्रतेन नियमेन वा ॥ १३५ ॥  
॥ ईश्वर उवाच ॥ ॥  
कथयामि स्फुटं धर्म्मं मानुषाणां हिताय वै ॥  
स येन तुष्यते देवः शृणु त्वं सुरसुन्दरि ॥ १३६ ॥  
नित्योपवासनक्तानि व्रतानि विविधानि च ॥  
तीर्थे दानानि सर्वाणि पात्रे दत्तान्यशेषतः ॥ १३७ ॥  
तपश्च तप्तं तेनैव स्नातं तेनैव पुष्करे ॥  
केदारे तु जलं तेन गत्वा पीतं तु निश्चितम् ॥ १३८ ॥  
तेन दृष्टं वरारोहे ज्योतिर्लिङ्गं महाप्रभम् ॥  
सोमवारव्रतं दिव्यं येन चीर्णं तु संश्रये ॥ १३९ ॥  
किमन्यैर्बहुभिर्दानैर्दत्तैः पात्रेषु सुन्दरि ॥ 7.1.24.१४० ॥  
पूजितं येन भावेन सोमवारदिनाष्ट कम् ॥  
तेन सर्वं कृतं देवि चीर्णं तत्र महाव्रतम् ॥ १४१ ॥  
इतिहासमिमं पूर्वं कथयामि तव प्रिये ॥  
यथावृत्तं महादेवि सोमवारव्रतं प्रति ॥ १४२ ॥  
॥ ईश्वर उवाच ॥ ॥  
कैलासस्य महेशानि उत्तरे च व्यवस्थिता॥  
निषधोपरि विस्तीर्णा पुरी नाम स्वयम्प्रभा ॥ ॥ १४३ ॥  
नानारत्नसुशोभाढ्या नानागन्धर्वसङ्कुला ॥  
सर्वावयवसम्पूर्णा शक्रस्येवामरावती ॥ १४४ ॥  
घनवाहननामा च गन्धर्वस्तत्र तिष्ठति ॥  
भुङ्क्ते तत्र महाभोगान्देवैरपि सुदुर्लभान् ॥ १४५ ॥  
नवयौवनसंयुक्ता भार्या तस्य मनोहरा ॥  
प्रौढवाक्या सुशीला च पीनोन्नतपयोधरा ॥ १४६ ॥  
तया सार्द्धं तु सम्भोगान्भुङ्क्ते गन्धर्वनायकः ॥  
उत्पन्ना तस्य कालेन पुत्री पुत्राष्टकोपरि ॥ १४७ ॥  
सर्वावयवसम्पन्ना सर्वविज्ञानवेदिनी ॥  
गन्धर्वसेना विख्याता नाम्ना सा परमेश्वरि ॥ १४८ ॥  
कन्यानां तु सहस्रेषु प्रवरा रूपशालिनी ॥  
कौतूहलेन सा पित्रा प्रोक्ता क्रीडस्व भामिनि ॥ १४९ ॥  
उद्याने रमणीयेऽत्र नानाद्रुमलताकुले ॥  
वृक्षैरनेकैः सङ्कीर्णे फलपुष्पसमन्विते ॥ 7.1.24.१५० ॥  
एवं सा रमते नित्यं कन्यापरिवृता सदा ॥  
एवं दृष्ट्वा क्रीडमाना माता भर्तारमब्रवीत् ॥१५१ ॥  
जीवितं निष्फलं स्वामिन्मम ते सह बान्धवैः ॥  
यस्येदृशी गृहे कन्या तिष्ठते भर्तृवर्ज्जिता ॥ १५२ ॥  
इत्युक्तः स तु गन्धर्वो भार्यां वचनमब्रवीत् ॥  
अन्वेषयामि भर्त्तारं पुत्र्यर्थे तु मनोहरम् ॥ १५३ ॥  
इत्युक्त्वाऽऽह्वाप यामास पुत्रीं तां घनवाहनः ॥  
आहूता पितृमातृभ्यां त्वरिताऽऽगत्य सुन्दरि ॥ १५४ ॥  
अनुक्रमेण सर्वेषां पतिता पादयोः शुभा ॥  
आदेशं देहि मे तात कि नु कार्यं मयाऽऽधुना ॥ १५५ ॥  
उक्तं च घनवाहेन हर्षितेन वचस्ततः ॥  
हे पुत्रि तव यः कश्चिद्वरः सम्प्रति रोचते ॥  
दिव्यं द्रक्ष्ये त्वत्सदृशं गन्धर्वाणां शिरोमणिम् ॥ १५६ ॥  
इत्युक्ता क्रोधताम्राक्षी पितरं वाक्यमब्रवीत् ॥  
मम रूपस्य कोट्यंशे किं कोप्यस्ति जगत्त्रये ॥  
तच्छ्रुत्वा चाद्भुतं वाक्यं पिता माता च मोहितौ॥ १५७ ॥  
सर्वे विषादमापन्ना बान्धवाश्च परे जनाः ॥  
अशोभनमिदं वाक्यं कन्यया यत्प्रभाषितम् ॥  
इत्युक्त्वा तु गताः सर्वे जननीजनबान्धवाः ॥ १५८ ॥  
सा तत्रैव महोद्याने रमते सखिसंयुता ॥  
हिण्डोलके समारूढा वसन्ते मासि भामिनि॥ ॥ १५९ ॥  
तावद्दिव्यविमानस्थः शिखण्डी गणनायकः ॥  
गच्छन्खे ददृशे कन्यां रूपौदार्य्यसमाकुलाम् ॥ 7.1.24.१६० ॥  
गीतवाद्येन नृत्येन रमतीं दुदुभिस्वनैः ॥  
स माध्याह्निकसन्ध्यायामवतीर्य विमानतः ॥ १६१ ॥  
क्रीडमानोऽप्सरोभिस्तु तत्रोद्याने स्थितस्ततः ॥  
शुश्राव वाक्यं कन्याया गन्धर्वदुहितुस्तदा ॥ १६२ ॥  
न कोऽपि सदृशो लोके मम रूपेण दृश्यते ॥  
देवो वा दानवो वापि कोट्यंशे मम रूपतः ॥ १६३ ॥  
इति वाक्यं ततः श्रुत्वा गणः क्रोधसमन्वितः ॥  
शशाप तां सुचार्वङ्गीं साहङ्कारां गणेश्वरः ॥ १६४ ॥  
॥ गण उवाच ॥ ॥  
मां दृष्ट्वा यद्विशालाक्षि रूपसौभाग्यगर्विता ॥  
समाक्षिपसि गन्धर्वान्देवाद्यांश्चैव गर्विता ॥ १६५ ॥  
तस्मात्ते गर्वसंयुक्ते कुष्ठमङ्गे भविष्यति ॥  
श्रुत्वा शापं ततः कन्या भयभीता तपस्विनी ॥ १६६ ॥  
साष्टाङ्गं प्रणिपत्याथानुग्रहार्थमयाचत ॥  
भगवन्मम दीनायाः शापस्यानुग्रहं प्रभो ॥  
प्रयच्छ त्वं महा भाग नैवं कर्त्री पुनः क्वचित् ॥ १६७ ॥  
इत्युक्तस्तव कारुण्याच्छिखण्डी गणनायकः ॥  
अनुग्रहं ददौ तस्या गन्धर्वदुहितुस्तदा ॥ १६८ ॥। ॥  
॥ शिखण्ड्युवाच ॥ ॥  
जातिरूपेण संयुक्तो विद्याहङ्कारसम्पदा ॥  
यो येन गर्वितः प्राणी स तं प्राप्य विनश्यति ॥ १६९ ॥  
तस्माद्गर्वो नैव कार्यो गर्वस्यैतत्फलं स्मृतम् ॥  
शृणुष्वानुग्रहं बाले श्रुत्वा चैवावधारय ॥ 7.1.24.१७०॥  
हिमवद्वनमध्यस्थो गोशृङ्ग ऋषिपुङ्गवः ॥  
करिष्यत्युपकारं स एवमुक्त्वा गतः प्रिये ॥ १७१ ॥  
तावत्सन्ध्या समायाता तत्क्षणाद्भुवनान्तरे ॥ १७२ ॥  
ततो गन्धर्व्वतनया भग्नोत्साहा नतानना ॥  
परित्यज्य वनं रम्यमागता पितुरन्तिके ॥ १७३ ॥  
कथयामास तत्सर्वं कारणं कुष्ठसम्भवम् ॥  
तच्छ्रुत्वा शोकसन्तप्तौ पितरौ विगतप्रभौ ॥ १७४ ॥  
हिमवन्तं गिरिं प्राप्तौ त्वरितौ सुतया सह ॥  
गोशृङ्गस्य ऋषेस्तत्र ददृशाते तथाश्रमम् ॥ १७५ ॥  
तत्र मध्यस्थितं दृष्ट्वा गोशृङ्गमृषिपुङ्गवम् ॥  
प्रणम्य दण्डवद्भूमौ स्तुत्वा स्तोत्रैरनेकधा ॥ १७६ ॥  
उपविष्टोग्रतस्तस्य प्रणिपत्य पुनःपुनः ॥  
प्रोवाच वचनं तत्र पूर्ववृत्तं यथाऽभवत् ॥ १७७ ॥  
कथिते चैव वृत्तान्ते पुनः पप्रच्छ कारणम्॥  
पृष्टे तु कारणे तत्र गन्धर्वः प्रोक्तवांस्तदा ॥ १७८ ॥  
॥ गन्धर्व उवाच ॥ ॥  
दुहितुर्मे शरीरं तु व्याधिकुष्ठेनपीडितम् ॥  
येनोपशमनं याति तत्त्वं कर्त्तुमिहार्हसि ॥ १७९ ॥  
प्रसादं कुरु विप्रर्षे मम दीनस्य साम्प्रतम् ॥  
यथा कुष्ठं शमं याति मम पुत्र्यास्तु कारणम् ॥ ॥ 7.1.24.१८० ॥ ॥  
गोशृङ्ग उवाच ॥ ॥  
भारते तु महातेजास्तिष्ठत्युदधिसन्निधौ ॥  
देवः सोमेश्वरोनाम सर्वदेवनमस्कृतः ॥ १८१ ॥  
क्षणं कृत्वा हि सम्पूज्य एकाहारेण मानवैः ॥  
सर्वव्याधिविनाशाय सर्वकार्यार्थसिद्धये ॥ १८२ ॥  
सोमवारव्रतेनेशं समाराधय शङ्करम् ॥  
एवं कृते व्याधिनाशस्तव पुत्र्या भविष्यति ॥ १८३ ॥  
॥ ईश्वर उवाच ॥ ॥  
इति तद्वचनं श्रुत्वा महर्षेर्भावितात्मनः ॥  
तत्र गन्तुं मनश्चक्रे सोमेशाराधनं प्रति ॥ १८४ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये श्रीसोमेश्वर वर्णने सोमवारव्रतमाहात्म्यवर्णनन्नाम चतुर्विंशोऽध्यायः ॥ २४ ॥