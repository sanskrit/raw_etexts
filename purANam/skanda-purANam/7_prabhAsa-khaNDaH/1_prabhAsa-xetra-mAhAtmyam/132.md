+++
title = "१३२"

+++
॥ ईश्वर उवाच ॥ ॥  
ततो गच्छेन्महादेवि वैष्णवीं शक्तिमुत्तमाम् ॥  
सोमेशादीशदिग्भागे नातिदूरे व्यवस्थिताम् ॥ १ ॥  
सिद्धलक्ष्मीति विख्याता ह्यत्र पीठाधिदेवता ॥ २ ॥  
ब्रह्माण्डे प्रथमं पीठं यत्प्रभासं व्यवस्थितम् ॥  
तत्र देवि महापीठे योगिन्यो भूचराः खगाः ॥  
भैरवेण समे तास्तु क्रीडन्ते स्वेच्छया प्रिये ॥ ३॥  
जालन्धरं महापीठं कामरूपं तथैव च ॥  
श्रीमद्रुद्रनृसिंहं च चतुर्थं पीठमुत्तमम् ॥ ४ ॥  
रत्नवीर्यं महापीठं काश्मीरं पीठमेव च ॥  
एतानि देवि पीठानि यो वेत्ति स च मन्त्रवित् ॥ ५ ॥  
सर्वेषां चैव पीठानामाधारं पीठमुत्तमम् ॥  
सौराष्ट्रे तु महादेवि नाम्ना ख्यातं महोदयम् ॥  
कामरूपधरं ज्ञानं यत्राद्यापि प्रवर्तते ॥ ६ ॥  
तत्र पीठे स्थिता देवी महालक्ष्मीति विश्रुता ॥  
सर्वपापप्रशमनी सर्वकार्यशुभप्रदा ॥ ७ ॥  
श्रीपञ्चम्यां नरो यस्तु पूजयेत्तां विधानतः ॥  
गन्धपुष्पादिभिर्भक्त्या तस्यालक्ष्मीभयं कुतः ॥ ८ ॥  
उत्तरां दिशमास्थाय महाल क्ष्म्यास्तु सन्निधौ॥  
यो जपेन्मन्त्रराज्ञीं तां सिद्धलक्ष्मीति विश्रुताम् ॥ ९ ॥  
लक्षजाप्यविधानेन दीक्षास्नानादिपूर्वकम् ॥  
दशांशहोमसंयुक्तं त्रिमधु- श्रीफलेसुभिः ॥ 7.1.132.१० ॥  
एवं प्रत्यक्षतां याति तस्य लक्ष्मीर्न संशयः ॥  
ददाति वाञ्छितां सिद्धिमिह लोके परत्र च ॥ ११ ॥  
तृतीयायामथा ष्टम्यां चतुर्दश्यां विधानतः ॥  
यस्तां पूजयते भक्त्या तस्य सिद्धिः करे स्थिता ॥ १२ ॥  
इति श्रीस्कान्दे महापुराण एकाशीतिसाहस्र्यां सहितायां सप्तमे प्रभासखण्डे प्रथमे प्रभासक्षेत्रमाहात्म्ये सिद्धलक्ष्मीमाहात्म्यवर्णनन्नाम द्वात्रिंशदुत्तरशततमोऽध्यायः ॥ १३२ ॥