+++
title = "०८४"

+++
॥ ईश्वर उवाच ॥ ॥  
ततो गच्छेन्महादेवि आदिनारायणं हरिम् ॥  
तस्याश्च पूर्वदिग्भागे सर्वपातकनाशनम् ॥ १ ॥  
पादुकासनसंयुक्तं सर्वदैत्यान्तकारिणम् ॥  
आदौ कृतयुगे देवि दैत्योऽभून्मेघवाहनः ॥ २ ॥  
महाबलो महाकायो योजनायुतविस्तरः ॥  
अजेयः सर्वदेवानां त्रैलोक्यक्षयकारकः ॥  
ब्रह्मणा तस्य तुष्टेन वरो दत्तो वरानने ॥ ३ ॥  
यदा पादुकया विष्णुस्त्वां हनिष्यति संयुगे ॥  
तदैव मृत्युर्भविता नान्यथा मरणं तव ॥ ४ ॥  
इति लब्धवरो दैत्यः सन्तापयति भूतलम् ॥  
युगानां कोटिमेकां तु सदेवासुरमानुषम् ॥ ५ ॥  
सन्तप्य बहुधा देवि दक्षिणो दधिमागतः ॥  
तत्र विध्वंसयामास ऋषीणामाश्रमाणि वै ॥ ६ ॥  
ततस्त ऋषयः सर्वे विध्वस्ताश्रममण्डलाः ॥  
शरणं चैव सम्प्राप्ता देवदेवं तु केशवम् ॥  
अजेयं तं तु सञ्ज्ञात्वा तुष्टुवुर्गरुडध्वजम् ॥ ७ ॥  
॥ ऋषय ऊचुः ॥  
नमः परमकल्याणकल्याणायात्मयोगिने ॥  
जनार्द्दनाय देवाय श्रीधराय च वेधसे ॥ ८ ॥  
नमः कमलकिञ्जल्कसुवर्णमुकुटाय च ॥  
केशवायातिसूक्ष्माय बृहन्मूर्ते नमोनमः ॥ ९ ॥  
महात्मने वरेण्याय नमः पङ्कजनाभये ॥  
नमोऽस्तु मायाहरये हरये हरिवेधसे ॥ 7.1.84.१० ॥  
हिरण्यगर्भगर्भाय जगतः कारणात्मने ॥  
अच्युताय नमो नित्यमनन्ताय नमोनमः ॥ ११ ॥  
नमो मायापटच्छन्न जगद्धात्रे महात्मने ॥  
संसारसागरोत्तार ज्ञानपोतप्रदायिने ॥  
अकुण्ठमतये धात्रे सर्गस्थित्यन्त कर्मणे ॥ १२ ॥  
यथा हि वासुदेवेति प्रोक्ते नश्यति पातकम् ॥  
तथा विलयमभ्येतु दैत्योऽयं मेघवाहनः ॥ १३ ॥  
यथा विष्णुः स्वभक्तेषु पापमाप्नोति संस्थितम्॥  
तथा विनाशमायातु दैत्योऽयं पापकर्मकृत् ॥ १४ ॥  
स्मृतमात्रो यथा विष्णुः सर्वं पापं व्यपोहति ॥  
तथा प्रणाशमभ्येतु दैत्योऽयं मेघवाहनः ॥ १५ ॥  
भवन्तु भद्राणि समस्तदोषाः प्रयान्तु नाशं जगतोऽखिलस्य ॥  
अभेद्यभक्त्या परमेश्वरेशे स्मृते जगद्धातरि वासुदेवे ॥ १६ ॥  
ये भूतले ये दिवि येऽन्तरिक्षे रसातले प्राणिगणाश्च केचित् ॥  
भवन्तु ते सिद्धियुता नरोत्तमाः स्मृते जगद्धातरि वासुदेवे ॥ १७ ॥  
ये प्राणिनः कुत्रचिदत्र सन्ति ब्रह्माण्डमध्ये परतश्च केचित् ॥  
तेषां तु सिद्धिः परमास्त्वनिन्द्या स्तुते जगद्धातरि वासुदेवे ॥ १८ ॥  
॥ ईश्वर उवाच ॥ ]।  
इति स्तुतस्तदा देवि आदिनारायणो हरिः ॥  
ज्ञात्वा स भावि कार्यं तत्समारुह्य च पादुकाम् ॥ १९ ॥  
बभूव तेषां प्रत्यक्ष ऋषीणां पापनाशनः ॥  
उवाच प्रणतान्सर्वान्किं वा कार्यं हृदि स्थितम् ॥ 7.1.84.२० ॥  
कथ्यतां तत्करिष्यामि युष्मत्स्तोत्रेण तर्पितः ॥ २१ ॥  
इत्युक्ता ऋषयः सर्वे कृताञ्जलिपुटाः स्थिताः ॥  
आदिदेवं हरिं प्रोचुः सर्वे नतशिरोधराः ॥ २२ ॥  
॥ ऋषय ऊचुः ॥ ॥  
जानासि सर्वं त्वं देव न चास्त्यविदितं तव ॥  
इमं दैत्यं महादेव संहरस्व महाबलम्॥  
यथेदं सकलं विश्वं निरातङ्कं भवेत्प्रभो ॥ २३ ॥  
इत्युक्तस्तैस्तदा विष्णुर्दैत्यमाहूय संयुगे ॥  
ताडयामास तं दैत्यं हृदि पादुकया शुभे॥२४॥  
स हतः पतितो दैत्यो विगतासुर्महोदधौ॥  
हत्वा दैत्यवरं देवस्तत्र स्थाने स्थितोऽभवत्॥  
पादुकासनसंस्थस्तु तत्राद्यापि वरानने ॥ २५ ॥  
यस्तं पूजयते भक्त्या एकादश्यां नरोत्तमः ॥  
सोश्ववमेधफलं प्राप्य मोदते दिवि देववत् ॥ २६ ॥  
गोलक्षं ब्राह्मणे दत्त्वा यत्फलं प्राप्नुयान्नरः ॥  
तदादिदेवे गोविन्दे दृष्टे भक्त्या फलं लभेत् ॥ २७ ॥  
कलौ कृतयुगं तेषां क्लेशस्तेषां सुखाधिकः ॥  
आदिनारायणो देवो येषां हृदयसंस्थितः ॥ २८॥  
एकादश्यां रविदिने स्नात्वा सन्निहिता जले ॥  
आदिनारायणं पूज्य मुच्यते भवबन्धनात् ॥२९॥  
इति ते कथितं देवि माहात्म्यं विष्णुदैवतम् ॥  
श्रुतं पापहरं नृणां दारिद्यौघविनाशनम् ॥ 7.1.84.३० ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्य आदिनारायणमाहात्म्यवर्णनन्नाम चतुरशीतितमोध्यायः ॥ ८४ ॥