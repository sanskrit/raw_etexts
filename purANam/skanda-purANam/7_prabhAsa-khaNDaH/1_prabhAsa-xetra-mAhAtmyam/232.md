+++
title = "२३२"

+++
॥ ईश्वर उवाच ॥ ॥  
ततो गच्छेन्महादेवि कूपं त्रैलोक्यपूजितम् ॥  
पश्चिमे तस्य तीर्थस्य पाण्डवानां महात्मनाम् ॥ १ ॥  
यदाऽरण्यमनुप्राप्ताः पाण्डवाः पृथिवीतले ॥  
भ्रममाणा महादेवि प्रभासं क्षेत्रमागताः ॥ २ ॥  
ततस्ते न्यवसंस्तत्र किञ्चित्कालं समाहिताः ॥  
गत्वा क्षेत्रं महापुण्यं ततः कृष्णाऽब्रवीदिदम् ॥ ३ ॥  
ब्राह्मणानां सहस्राणि भुञ्जते भवतां गृहे ॥  
दूरे जलाश्रयश्चैव न तावन्तश्च किङ्कराः ॥ ४ ॥  
तस्माज्जलाश्रयः कार्यं आश्रमस्य समीपतः ॥  
यत्र स्नानं करिष्यामि युष्माकं सम्प्रसादतः ॥ ५ ॥  
ततस्तु पाण्डवाः सर्वे सहितास्ते वरानने ॥  
अखनंस्तत्र ते कूपं द्रौपदीवाक्यप्रेरिताः ॥ ६ ॥  
अथाजगाम तत्रैव भगवान्देवकीसुतः ॥  
श्रुत्वा समागतान्पार्थान्द्वारावत्याः सबान्धवः ॥ ७ ॥  
प्रद्युम्नेन च साम्बेन गदेन निषधेन च ॥  
युयुधानेन रामेण चारुदेष्णेन धीमता ॥ ८ ॥  
अन्यैः परिवृतः शूरैर्यादवैर्युद्ध दुर्मदैः ॥  
ते समेत्य यथान्यायं समस्ता यदुपुङ्गवाः ॥ ९ ॥  
ततः कथावसाने च कस्मिंश्चित्कारणान्तरे ॥  
वासुदेवः पाण्डुसुतमिदं वचनमब्रवीत् ॥ ॥ 7.1.232.१० ॥  
युधिष्ठिर महाबाहो किं ते कामकरोम्यहम् ॥  
राज्यं धान्यं धनं चापि अथवा रिपुनाशनम् ॥ ११ ॥  
॥ युधिष्ठिर उवाच ॥ ॥  
शक्तस्त्वं यादवश्रेष्ठ सर्वकर्मस्वसंशयः ॥  
प्रतिज्ञातं त्वया पूर्वं वर्षैर्द्वादशभिः प्रियम्॥ १२ ॥  
तन्नास्ति त्रिषु लोकेषु यन्न सिद्ध्यति भूतले ॥  
त्वयि तुष्टे जगन्नाथ सर्वदेवनमस्कृते ॥ १३ ॥  
अवश्यं यदि तुष्टोऽसि मम सर्वजगत्पते ॥  
अत्र सान्निध्यमागच्छ कूपे नित्यं जनार्दन ॥ १४ ॥  
अत्रागत्य नरो यस्तु भक्त्या स्नानं समाचरेत् ॥  
स यातु वैष्णवं स्थानं प्रसादात्तव केशव ॥ १५ ॥  
॥ ईश्वर उवाच ॥ ॥  
एवं भविष्यतीत्युक्त्वा तदाऽमन्त्र्य युधिष्ठिरम् ॥  
प्रययौ द्वारकां कृष्णः सर्वलोकनमस्कृतः ॥ १६ ॥  
तस्मिञ्छ्राद्धं नरः कृत्वा वाजिमेधफलं लभेत् ॥  
प्रसादाद्देवदेवस्य विष्णोरमिततेजसः ॥ १७ ॥  
तदर्धं तर्पणेनैव स्नानात्पादमवाप्नुयात् ॥  
तस्मात्सर्वप्रयत्नेन तत्र श्राद्धं समाचरेत् ॥ १८ ॥  
ज्येष्ठस्य पौर्णमास्यां यः स्नानं श्राद्धं करिष्यति ॥  
सावित्रीं चैव सम्पूज्य स यास्यति परमं पदम् ॥ १९ ॥  
गोदानं तत्र देयं तु सम्यग्यात्राफलेप्सुभिः ॥7.1.232.२०॥  
इति श्रीस्कान्दे महा पुराण एकाशीतिसाहस्र्यां सहितायां सप्तमे प्रभासखण्डे प्रथमे प्रभासक्षेत्रमाहात्म्ये पाण्डवकूपमाहात्म्यवर्णनन्नाम द्वात्रिंशदुत्तरद्विशततमोऽध्यायः ॥ ॥ २३२ ॥ ॥ छ ॥