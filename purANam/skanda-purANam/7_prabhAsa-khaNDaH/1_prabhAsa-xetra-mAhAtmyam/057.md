+++
title = "०५७"

+++
॥ ईश्वर उवाच ॥ ॥  
पञ्चैवं सिद्धलिङ्गानि कथितानि तव प्रिये ॥  
यश्चैनं वेद सङ्केतं क्षेत्रवासी स उच्यते ॥ १ ॥  
अथ शक्तित्रयाणां ते रौद्रीणां वच्मि विस्तरम् ॥  
इच्छा क्रियाज्ञानशक्त्यस्तिस्रस्ताः परिकीर्त्तिताः ॥ २ ॥  
पुनस्तासां पूजनायानुक्रमं क्रमतः शृणु ॥  
चतुर्दश तथा पञ्च पूर्वमुक्तानि यानि तु ॥ ३ ॥॥  
चत्वारि त्रीणि चैकं वा यथाशक्त्याभिपूज्य च ॥  
लिङ्गानि तानि सम्पूज्य शक्तीस्तिस्रस्ततोऽर्चयेत् ॥ ४ ॥  
सोमेशादीशदिग्भागे वरारोहेति या स्मृता ॥  
अमा कला सा सोमस्य उमा पश्चात्प्रकीर्त्तिता ॥५॥  
इच्छाशक्तिस्तु सा ज्ञेयाप्रभासक्षेत्रसंस्थिता ॥  
तत्र देवि हितार्थाय सर्वेषां प्राणिनां भुवि ॥ ६ ॥  
तस्या माहात्म्यमखिलं कथयामि तवाधुना ॥  
पुरा सोमेन त्यक्ताभिर्भार्याभिस्तु वरानने ॥ ७ ॥  
षड्विंशद्भिस्तपस्तप्तं क्षेत्रे प्राभासिके शुभे ॥  
गौरी साऽऽराध्यमानाथ दिव्यवर्षगणान्बहून् ॥ ८ ॥  
तासां प्रत्यक्षतां प्राप्ता पार्वती परमेश्वरी ॥  
उवाच वरदा ब्रूत यद्वो मनसि संस्थितम् ॥ ९ ॥  
अथ ताश्चाब्रुवन्देवि यदि तुष्टासि पार्वति ॥  
सौभाग्यं देहि नो भूरि लावण्यं परमं तथा ॥ 7.1.57.१० ॥  
त्यक्ताः सर्वा वयं देवि निर्दोषाः स्वामिना शुभे ॥  
दौर्भाग्यदोषसन्दग्धा दौर्भाग्येण तु पीडिताः ॥ ११ ॥  
॥ गौर्युवाच ॥ ॥  
अद्यप्रभृति सर्वा वः समं द्रक्ष्यति रात्रिपः ॥  
प्रसादान्मम चार्वङ्ग्यो नैतन्मिथ्या भविष्यति ॥ १२ ॥  
वरदा चेति मन्नाम वरदानाद्भविष्यति ॥  
इहागत्य तु या नारी पूजयिष्यति मां शुभाम् ॥ १३ ॥  
न दौर्भाग्यं कुले तस्याः क्वचित्प्राप्स्यन्ति योषितः ॥  
माघमासे तृतीयायामुपवासपरायणा ॥ १४ ॥  
या मां द्रक्ष्यति सुश्रोणी मत्तुल्या सा भवि ष्यति ॥  
दम्पती षोडशैवात्र परिधाप्य प्रयत्नतः ॥ १५ ॥  
फलानि भक्ष्यभोज्यं च पक्वान्नानि च षोडश ॥  
या प्रदास्यति वै नारी सा तूमैव भविष्यति ॥ १६ ॥  
एतद्गौरीव्रतन्नाम तृतीयायां तु कारयेत् ॥  
अप्रसूता च या नारी या नारी दुर्भगा भवेत् ॥ १७ ॥  
पुमानसकृदप्यैवं कृत्वा प्राप्स्यत्यभीप्सितम् ॥  
एवमुक्त्वा स्थिता तत्र सा देवी चारुलोचना ॥ १८ ॥  
पश्यते रात्रिनाथश्च सर्वास्ता रोहिणीं यथा ॥  
अन्यापि दुःखसन्दग्धा दौर्भाग्येण तु पीडिता ॥ १९ ॥  
अपूजयदुमां देवीं सुभगा साऽभवत्ततः ॥  
इति सङ्क्षेपतः प्रोक्तं माहात्म्यं शक्तिसम्भवम् ॥ 7.1.57.२० ॥  
सोमेश्वरे वरारोहा नामेति कथितं तव ॥  
सर्वपापक्षयकरं सर्वदारिद्र्यनाशनम् ॥ २१ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये वरारोहामाहात्म्यवर्णनन्नाम सप्तपञ्चाशोऽध्यायः ॥ ५७ ॥