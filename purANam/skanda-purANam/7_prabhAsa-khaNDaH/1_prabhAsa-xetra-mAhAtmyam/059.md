+++
title = "०५९"

+++
॥ ईश्वर उवाच ॥ ॥  
अथ वच्मि तृतीयां ते ज्ञानशक्तिं शिवात्मिकाम् ॥  
प्रभासक्षेत्रमध्यस्थां दारिद्र्यौघविनाशिनीम् ॥ १ ॥  
अजेति नाम्नीं तां देवीं राह्वीशाद्दक्षिणे स्थिताम् ॥  
मम वक्त्राद्विनिष्क्रान्ता षष्ठाद्वै विष्णुपूजितात् ॥ २ ॥  
॥ देव्युवाच ॥ ॥  
पञ्चवक्त्राणि देवेश प्रसिद्धानि तव प्रभौ ॥  
षष्ठं यद्वदनं देव तस्य किं नाम संस्मृतम् ॥  
समुत्पन्ना कथं तस्मादजादेवीति या श्रुता ॥ ३ ॥  
॥ ईश्वर उवाच ॥ ॥  
साधु पृष्टं त्वया देवि यद्गोप्यं स्वसुतेष्वपि ॥  
तत्तेऽहं सम्प्रवक्ष्यामि अप्रसिद्धागमोदितम् ॥ ४ ॥  
वक्त्राणि मम देवेशि सप्तासन्पूर्वमेव हि ॥  
सद्योजातादिपञ्चैव षष्ठं स्मृतमजेति च ॥ ५ ॥  
सप्तमं पिचुनामेति सप्तैवं वदनानि मे ॥  
तेभ्योऽजं ब्रह्मणे दत्तं पिचुवक्त्रं तु विष्णवे ॥ ६ ॥  
तस्मादहं महादेवि पञ्चवक्त्रोऽधुनाऽभवम् ॥  
अजस्तु ब्रह्मा सञ्जज्ञे पिचुर्विष्णुरजायत ॥ ७ ॥  
अजवक्त्रान्महादेवि अजा जाता महाप्रभा ॥  
अन्धासुररणे घोरे मम क्रोधेन भामिनि ॥ ८ ॥  
खड्गचर्मधरादेवी सुरूपा सिंहवाहिनी ॥  
मर्द्दयन्ती महादैत्यान्देवीकोटिसमन्विता ॥ ९ ॥  
तस्या भयेन ये दैत्या विद्रुता दक्षिणार्णवम् ॥  
पृष्ठतोऽनुययौ तान्वै सा देवी सिंहवाहिनी ॥ 7.1.59.१० ॥  
इतस्ततस्ते धावन्तो मार्यमाणाश्च तद्गणैः ॥  
प्रभास क्षेत्रसम्प्राप्ता नश्यमाना महार्णवम् ॥ ११ ॥  
केचित्तत्र हता दैत्याः केचित्पातालमाययुः ॥  
निःशेषान्निहतान्दृष्ट्वा सा देवी सिंहवाहिनी ॥ १२ ॥  
क्षेत्रं पवित्रमाज्ञाय तत्र स्थाने स्थिता शुभा ॥  
सोमेशादीशकोणस्था सौरीशादुत्तरे स्थिता ॥ १३ ॥  
यस्तां तत्र स्थितां पश्येद्योषिद्वाथ नरोऽपि वा ॥  
स भूयात्सत्त्वसौभाग्यैः सप्तजन्मानि संयुतः ॥१४॥  
गीतवाद्यादिकं नृत्यं यस्तत्र कुरुते नरः ॥  
तस्यान्वये न दौर्भाग्यं भूयात्तस्याः प्रसादतः॥ ॥१५॥  
घृतेन दीपकं तत्र या नारी सम्प्रयच्छति॥  
रक्तवर्त्या महादेवि यावन्तस्तत्र तन्तवः ॥  
तावज्जन्मान्तराण्येव सा सौभाग्यमवाप्नुयात्॥१६॥  
यश्चैतत्तु पठेन्नित्यं तृतीयायां विशेषतः ॥  
शृणुयाद्वाऽपि यो भक्त्या स कामानखिलाल्लँभेत् ॥ १७ ॥  
इति सङ्क्षेपतः प्रोक्तो रुद्रशक्तित्रयक्रमः ॥ १८॥  
एताः शक्तीः पूजयित्वा सोमेशं पूजयेत्ततः ॥  
सम्यग्यात्राफलापेक्षी एकां वा वरदामथ ॥ १९ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्येऽजादेवीमाहात्म्यवर्णनन्नामैकोनषष्टितमोऽध्यायः ॥ ५९ ॥