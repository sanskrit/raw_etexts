+++
title = "२३७"

+++
॥ ईश्वर उवाच ॥ ॥  
ततो गच्छेन्महादेवि यादवस्थलमुत्तमम् ॥  
यादवा यत्र नष्टा वै षट्पञ्चाशच्च कोटयः ॥ १ ॥  
यत्र वज्रेश्वरो देवो वज्रेणाराधितः सदा ॥  
यत्राभूद्दिव्यदृष्टीनामृषीणामाश्रमं कुलम् ॥ २ ॥  
॥ देव्युवाच ॥ ॥  
कथं विनष्टा भगवन्नन्धका वृष्णिभिः सह ॥  
पश्यतो वासुदेवस्य भोजाश्चैव महारथाः ॥ ३ ॥  
केन शप्तास्तु ते वीरा नष्टा वृष्ण्यन्धकादयः ॥  
भोजाश्चैव महादेव विस्तरेण वदस्व मे ॥ ४ ॥  
॥ ईश्वर उवाच ॥ ॥  
षट्त्रिंशे च कलौ वर्षे सम्प्राप्तेऽन्धकवृष्णयः ॥  
अन्योन्यं मुशलैस्ते हि निजघ्नुः कालनोदिताः ॥ ५ ॥  
विश्वामित्रं च कण्वं च नारदं च यशस्विनम् ॥  
सारणप्रमुखान्भोजान्ददृशुर्द्वारकां गतान् ॥ ६ ॥  
ते वै साम्बं समानिन्युर्भूषयित्वा स्त्रियं यथा ॥  
अब्रुवन्नुपसङ्गम्य देवदण्डनिपीडिताः ॥ ७ ॥  
इयं स्त्री पुत्रकामस्य बभ्रोरमिततेजसः ॥  
ऋषयः साधु जानीत किमियं जनयिष्यति ॥ ८ ॥  
इत्युक्तास्ते तदा देवि विप्रलम्भप्रधर्षिताः ॥  
प्रत्यब्रुवंस्तान्मुनयस्तच्छृणुष्व यथातथम् ॥ ९ ॥  
॥ ऋषय ऊचुः ॥ ॥  
वृष्ण्यन्धकविनाशाय मुशलं घोरमायसम्॥  
वासुदेवस्य दायादः साम्बोऽयं जनयिष्यति ॥ 7.1.237.१० ॥  
येन यूयं सुदुर्वृत्ता नृशंसा जातमन्यवः ॥  
उच्छेत्तारः कुलं सर्वमृते रामाज्जनार्द्दनात् ॥ ११ ॥  
त्यक्त्वा यास्यति वः श्रीमान्त्यक्त्वा भूमिं हलायुधः ॥  
जरा कृष्णं महाभागं शयानं तु निवेत्स्यति ॥ १२ ॥  
इत्यब्रुवंस्ततो देवि प्रलब्धास्ते दुरात्मभिः ॥  
मुनयः क्रोधरक्ताक्षाः समीक्ष्याथ परस्परम् ॥ १३ ॥  
तथोक्ता मुनयस्ते तु ततः केशवमभ्ययुः ॥  
अथावदत्तदा वृष्णीञ्छ्रुत्वैवं मधुसूदनः ॥ १४ ॥  
अभिज्ञो मतिमांस्तस्य भवितव्यं तथेति तत् ॥  
एवमुक्त्वा हृषीकेशः प्रविवेश पुनर्गृहान् ॥ १५ ॥  
कृतान्तमन्यथाकर्त्तुं नैच्छत्स जगतः प्रभुः ॥  
श्वोभूते सततः साम्बो मुसलं तदसूत वै ॥१६॥  
येन वृण्ष्यन्धककुले पुरुषा भस्मसात्कृताः॥  
वृष्ण्यन्धकविनाशाय किङ्करप्रतिमं महत् ॥ १७ ॥ (किङ्कर – यमकिङ्कर)  
असूत शापजं घोरं तच्च राज्ञे न्यवेदयत् ॥  
विषण्णोऽथ ततो राजा सूक्ष्मं चूर्णमकारयत् ॥ १८ ॥  
प्राक्षिपत्सागरे तत्र पुरुषो राजशासितः ॥  
अथोवाच स्वनगरे वचनादाहुकस्य हि ॥ १९ ॥  
जनार्द्दनस्य रामस्य बभ्रोश्चैव महात्मनः ॥  
अद्यप्रभृति सर्वेषां वृष्णन्धकगृहेष्विह ॥  
सुरासवो न कर्त्तव्यः सर्वैर्विषयवासिभिः ॥ 7.1.237.२॥।  
यश्च वो विदितं कुर्यादेवं कश्चित्क्वचिन्नरः ॥  
स जीवञ्छूलमारोहेत्स्वयं कृत्वा सबान्धवः ॥ २१ ॥  
ततो राजभयात्सर्वे नियमं तत्र चक्रिरे ॥  
नराः शासनमाज्ञाय रामस्याक्लिष्टकर्मणः ॥ २२ ॥  
एवं प्रयतमानानां वृष्णीनामन्धकैः सह ॥  
कालो गृहाणि सर्वाणि परिचक्राम नित्यशः ॥ २३ ॥  
करालो विकटो मुण्डः पुरुषः कृष्णपिङ्गलः ॥  
सम्मार्जनी महाकेतुर्जपापुष्पावतंसकः ॥ २४ ॥  
कृकलासवाहनश्च रत्तिकाकर्णभूषणः ॥  
गृहाण्यवेक्ष्य वृष्णीनां नादृश्यत पुनः क्वचित् ॥ २५ ॥  
तस्य चासन्महेष्वासाः शरैः शतसहस्रशः ॥  
न चाशक्यत वेद्धुं स सर्वभूताप्ययं सदा ॥ २६ ॥  
उत्पेदिरे महावाता दारुणा हि दिने दिने ॥  
वृष्ण्यन्धकविनाशाय बहवो लोमहर्षणाः ॥ २७ ॥  
विवृद्ध्य मूषिका रथ्यावितुन्नमणिकास्तथा ॥  
केशान्ददंशुः सुप्तानां नृणां युवतयो निशि ॥ २८ ॥  
चीचीकूचीत्यवाशन्त सारिका वृष्णिवेश्मसु ॥  
नोपशाम्यति शब्दश्च स दिवारात्रमेव वा ॥ २९ ॥  
अन्वकुर्वन्नुलूकाश्च वायसान्वृष्णिवेश्मसु ॥  
अजाः शिवानां च रुतमन्वकुर्वत भामिनि ॥ 7.1.237.३० ॥  
पाण्डुरारक्तपादाश्च विहगाः कालप्रेरिताः ॥  
वृष्ण्यन्धकगृहेष्वेवं कपोता व्यचरंस्तदा ॥ ३१ ॥  
व्यजायन्त खरा गोषु करभाश्चाश्वतरीषु च ॥  
शुनीष्वपि बिडालाश्च मूषका नकुलीषु च ॥ ३२ ॥  
तापत्रयान्त पापानि कुर्वन्तो वृष्णयस्तथा ॥  
अद्विषन्ब्राह्मणांश्चापि पितॄन्देवांस्तथैव च ॥३३॥  
गुरूंश्चाप्यवमन्यन्ते न तु रामजनार्दनौ ॥  
भार्याः पतीन्व्युच्चरन्ति पत्नीश्च पुरुषास्तथा ॥ ३४ ॥  
विभावसुः प्रज्वलितो वामं विपरिवर्त्तते ॥  
नीललोहितमाञ्जिष्ठा विसृजंश्चार्चिषः पृथक् ॥ ३५ ॥  
उदयास्तमने नित्यं पर्यस्तः स्याद्दिवाकरः ॥  
व्यदृश्यत सकृत्पुम्भिः कबन्धैः परिवारितः ॥ ३६ ॥  
महानसेषु सिद्धान्ते संस्कृतेऽन्ने तु भामिनि ॥  
उत्तार्यमाणे कृमयो दृश्यन्ते च वरानने ॥ ३७ ॥  
पुण्याहे वाच्यमाने च पठत्सु च महात्मसु ॥  
अभिधावन्ति श्रूयन्ते न चादृश्यत कश्चन ॥ ३८ ॥  
परस्परस्य नक्षत्रं हन्यमानं पुनःपुनः ॥  
ग्रहैरपश्यन्सर्वैस्ते नात्मनस्तु कथञ्चन ॥ ३९ ॥  
न हुतं पाचयत्यग्निर्वृष्ण्यन्धकपुरस्कृतम् ॥  
समन्तात्प्रत्यवाशन्त रासभा दारुणस्वनाः ॥ 7.1.237.४० ॥  
एवं पश्यन्हृषीकेशः सम्प्राप्तान्कालपर्ययान् ॥  
त्रयोदशीं ह्यमावास्यां तां दृष्ट्वा प्राब्रवीदिदम्॥ ४१ ॥  
त्रयोदशी पञ्चदशी कृतेयं राहुणा पुनः ॥  
तदा च भारते युद्धे प्राप्ता चाद्य क्षयाय नः ॥ ४२ ॥  
धिग्धिगित्येवकालं तं परिचिन्त्य जनार्दनः ॥  
मेने प्राप्तं स षट्त्रिंशं वर्षं केशिनिषूदनः ॥  
पुत्रशोकाभिसन्तप्ता गान्धारी यदुवाच ह ॥ ४३ ॥  
एवं पश्यन्हृषीकेशस्तदिदं समुपस्थितम्॥  
इदं च समनुप्राप्तमब्रवीद्यद्युधिष्ठिरः ॥ ४४ ॥  
पुरा व्यूढेष्वनीकेषु दृष्ट्वोत्पातान्सुदारुणान्॥  
पुण्यग्रन्थस्य श्रवणाच्छान्तिहोमाद्विशोधनात् ॥४५॥  
पूततीर्थाभिषेकाञ्च्च नान्यच्छ्रेयो भवेदिति ॥  
इत्युक्त्वा वासुदेवस्तच्चिकीर्षन्सत्यमेव च ॥  
आज्ञापयामास तदा तीर्थयात्रामरिन्दमः ॥ ४६ ॥  
अघोषयन्त पुरुषास्तत्र केशवशासनात् ॥  
तीर्थयात्रा प्रभासे वै कार्येति वरवर्णिनि ॥ ४७ ॥  
अथारिष्टानि वक्ष्यामि पुरीं द्वारवतीं प्रति ॥  
काली स्त्री पाण्डुरैर्दन्तैः प्रविश्य नगरीं निशि ॥ ४८ ॥  
स्त्रियः स्वप्नेषु मुष्णन्ती द्वारकां प्रति धावति ॥  
अग्निहोत्रनिकेतं च सुमेध्येषु च वेश्मसु ॥ ४९ ॥  
वृष्ण्यन्धकांश्च खादन्ती स्वप्ने दृष्टा भयानका ॥  
कुर्वन्ती भीषणं नादं कुर्कुटश्वानसंयुता ॥ 7.1.237.५० ॥  
तथा सहस्रशो रौद्राश्चतुर्बाहव एव च ॥  
स्त्रीणां गर्भेष्वजायन्त राक्षसा गुह्यकास्तथा ॥ ॥ ५१ ॥  
अलङ्काराश्च च्छत्राणि ध्वजाश्च कवचानि च ॥  
ह्रियमाणानि दृश्यन्ते रक्षोभिस्तु भयानकैः ॥ ५२॥  
यच्चाग्निदत्तं कृष्णस्य वज्रनाभमयस्मयम् ॥  
दिवमाचक्रमे चक्रं वृष्णीनां पश्यतां तदा ॥ ५३ ॥  
युक्तं रथं दिव्यमादित्यवर्णं भयावहं पश्यतो दारुकस्य ॥  
ते सागरस्योपरिष्टाद्वर्तमानान्मनोजवांश्चतुरो वाजिमुख्यान् ॥ ५४ ॥  
तालः सुपर्णश्च महाध्वजौ तौ सुपूजितौ रामजनार्दनाभ्याम् ॥  
उच्चैर्जगुः स्वप्सरसो दिवानिशं वाचं चोचुर्गम्यतां तीर्थयात्राम् ॥ ५५ ॥  
ततो जिगमिषन्तस्ते वृष्ण्यन्धकमहारथाः ॥  
सान्तःपुरास्तीर्थयात्रामीहन्ते स्म नरर्षभाः ॥५६॥  
ततो मांसपरा हृष्टाः पेयं वेश्मसु वृष्णयः ॥  
बहु नानाविधं चक्रुर्मांसानि विविधानि च ॥ ५७ ॥  
तथा सीधुषु बद्धेषु निर्ययुर्नगराद्बहिः ॥  
यानैरश्वैर्गजैश्चैव श्रीमन्तस्तिग्मतेजसः ॥ ५८ ॥  
ततः प्रभासे न्यवसन्यथोद्देशं यथागृहम् ॥  
प्रभूतभक्ष्यपेयास्ते सदारा यादवास्तदा ॥ ५९ ॥  
निर्विष्टांस्तान्निशम्याथ समुद्रान्ते स योगवित् ॥  
जगामामन्त्र्य तान्वीरानुद्धवोर्थविशारदः ॥ 7.1.237.६० ॥  
प्रस्थितं तं महात्मानमभिवाद्य कृताञ्जलिम्॥  
जानन्विनाशं भोजानां नैच्छद्वारयितुं हरिः ॥ ६१ ॥  
ततः कालपरीतास्ते वृष्ण्यन्धकमहारथाः ॥  
अपश्यन्नुद्धवं यान्तं तेजसाऽऽदीप्य रोदसी ॥ ६२ ॥  
ब्राह्मणार्थेषु यत्क्लृप्तमन्नं तेषां वरानने ॥  
तद्वाहनेभ्यः प्रददुः सुरागन्धरसान्वितम्॥६३॥  
ततस्तूर्यशताकीर्णं नटनर्त्तकसङ्कुलम्॥  
प्रावर्त्तत महापानं प्रभासे तिग्मतेजसाम्॥ ६४॥  
कृष्णस्य सन्निधौ रामः सहितः कृतवर्मणा ॥  
अपिबद्युयुधानश्च गदो बभ्रुस्तथैव च ॥६५॥  
ततः परिषदो मध्ये युयुधानो मदोत्कटः ॥  
अब्रवीत्कृतवर्माणमवहस्यावमन्य च ॥ ६६ ॥  
कः क्षत्रियो मन्यमानः सुप्तान्हन्यान्मृतानिव ॥  
न तन्मृष्यत हार्दिक्यस्त्वया तत्साधु यत्कृतम् ॥ ६७ ॥  
इत्युक्ते युयुधानेन पूजयामास तद्वचः ॥  
प्रद्युम्नो रथिनां श्रेष्ठो हार्दिक्यमथ भर्त्सयन् ॥ ६८ ॥  
ततः पुनरपि क्रुद्धः कृतवर्मा तमब्रवीत् ॥  
निर्विशन्निव सावज्ञं तदा सव्येन पाणिना ॥ ६९ ॥  
भूरिश्रवाश्छिन्नबाहुर्युद्धे प्रायोगतस्त्वया ॥  
व्याधेनेव नृशंसेन कथं वैरेण घातितः ॥ 7.1.237.७० ॥  
इति तस्य वचः श्रुत्वा केशवः परवीरहा ॥  
तिर्यक्सरोषया दृष्ट्या वीक्षाञ्चक्रे समः पुमान् ॥ ७१ ॥  
मणिं स्यमन्तकं चैव यः स सत्राजितोऽभवत् ॥  
स कथं स्मारयामास सात्यकिर्मधुसूदनम् ॥ ७२ ॥  
तच्छ्रुत्वा केशवस्याङ्कमगमद्रुदती सती ॥  
सत्यभामा प्रक्षुभिता कोपयन्ती जनार्द्दनम् ॥ ७३ ॥  
तत उत्थाय स क्रोधात्सात्यकिर्वाक्यमब्रवीत् ॥  
पञ्चानां द्रौपदेयानां धृष्टद्युम्नशिखण्डिनः ॥ ७४ ॥  
एष गच्छामि पदवीं सत्ये तव पथे सदा ॥  
सौप्तिके निहता ये च सुप्तास्तेन दुरात्मना ॥ ७५ ॥  
द्रोणपुत्रसहायेन पापेन कृतवर्मणा ॥  
समाप्तं चायुरस्याद्य यशश्चापि सुमध्यमे ॥ ७६ ॥  
इतीदमुक्त्वा खङ्गेन केशवस्य समीपतः ॥  
अभिहत्य शिरः क्रुद्धश्चिच्छेद कृतवर्मणः ॥ ७७ ॥  
तथान्यानपि निघ्नन्तं युयुधानं समन्ततः ॥  
अन्वधावद्धृषीकेशो विनिवारयिषुस्तथा ॥ ७८ ॥  
एकीभूतास्ततस्तस्य कालपर्यायप्रेरिताः ॥  
भोजान्धका महाराजं शैनेयं पर्यवारयन् ॥ ७९ ॥  
तान्दृष्ट्वाऽऽपततस्तूर्णमभिक्रुद्धाञ्जनार्द्दनः ॥  
न चुक्रोध महातेजा जानन्कालस्य पर्ययम् ॥ 7.1.237.८० ॥  
ते च पानमदाविष्टाश्चोदिताश्चैव मन्युना ॥  
युयुधानमथाजघ्नुरुच्छिष्टै र्भोजनैस्तथा ॥ ८१ ॥  
हन्यमाने तु शैनेये कुद्धो रुक्मिणिनन्दनः ॥  
तदन्तरमथाधावन्मोक्षयिष्यञ्छिनेः सुतम् ॥ ८२ ॥  
स भोजैः सह संयुक्तः सात्यकिश्चान्धकैः सह ॥  
बहुत्वात्तु हतौ वीरावुभौ कृष्णस्य पश्यतः ॥ ८३ ॥  
हतं दृष्ट्वा तु शैनेयं पुत्रं च यदुनन्दनः ॥  
एरकाणां तदा मुष्टिं कोपाज्जग्राह केशवः ॥ ८४ ॥  
तदभून्मुशलं घोरं वज्रकल्पमयस्मयम् ॥  
जघान तेन कृष्णोपि ये तस्य प्रमुखे स्थिताः ॥ ८९ ॥  
ततोंऽधकाश्च भोजाश्च शिनयो वृष्णयस्तदा ॥  
न्यघ्नन्नन्योन्यमाक्रन्दैर्मुशलैः कालप्रेरिताः ॥ ८६ ॥  
यश्चैकामेरकां कश्चिज्जग्राह रुषितो नरः ॥  
वज्रभूता च सा देवि ह्यदृश्यत तदा प्रिये ॥ ८७ ॥  
तृणं च मुशलीभूतमण्वपि तत्र दृश्यते ॥  
ब्रह्मदण्डकृतं सर्वमिति तद्विद्धि भामिनि ॥ ८८ ॥  
आविध्याविध्य देवेशि प्रहरन्ति स्म सायकान्॥  
तद्वज्रभूतं मुशलमपश्यन्त तदा दृढम् ॥ ८९ ॥  
अवधीत्पितरं पुत्रः पिता पुत्रं च भामिनि ॥  
मत्तास्ते पर्यटन्ति स्म योधमानाः परस्परम् ॥ 7.1.237.९० ॥  
पतङ्गा इव चाग्नौ तु न्यपतन्यदुपुङ्गवाः ॥  
नासीत्पलायने बुद्धिर्वध्यमानस्य कस्यचित् ॥ ९१ ॥  
तं तु पश्यन्महाबाहुर्जानन्कालस्यपर्ययम् ॥  
मुशलं समवष्टभ्य तस्थौ स मधुसूदनः ॥ ९२ ॥  
साम्बं च निहतं दृष्ट्वा चारुदेष्णं च माधवः ॥  
प्रद्युम्नमनिरुद्धं च ततश्चुक्रोध भामिनि ॥ ९३ ॥  
यादवान्क्ष्माशयानांश्च भृशं कोपसमन्वितः ॥  
स निःशेषं तदा चक्रे शार्ङ्गचक्रगदाधरः ॥ ९४ ॥  
एवं तत्र महादेवि अभवद्यादव स्थलम् ॥  
गव्यूतिमात्रं तद्देवि यादवानां चिताः स्मृताः ॥ ९५ ॥  
तेषां किलास्थिनिचयैः स्थलरूपं बभूव तत् ॥  
भस्मपुञ्जनिभाकारं तेनाभूद्यादव स्थलम् ॥ ९६ ॥  
दिव्यरत्नसमायुक्तं मणिमाणिक्यपूरितम् ॥  
यादवानां किरीटैश्च दिव्यगन्धैः सुपूरितम्॥ ९७ ॥  
तेषां रक्षानिमित्तं हि गङ्गा गणपतिस्तथा ॥  
यादवानां तु सर्वेषां जीवितो वज्र एव हि ॥ ९८ ॥  
वयसोन्ते ततः सोऽपि प्रभासं क्षेत्रमागतः ॥  
निषिच्य स्वसुतं राज्ये नाम्ना ख्यातं महद्बलम् ॥ ९९ ॥  
तेनापि स्थापितं लिङ्गं यादवेन्द्रेण धीमता ॥  
वज्रेश्वरमिति ख्यातं तत्स्थितं यादवस्थले ॥7.1.237.१००॥  
तत्रैव सुचिरं कालं तपस्तप्तं सुपुष्कलम् ॥  
नारदस्योपदेशेन प्रभासे पापनाशने ॥ १०१ ॥  
प्राप्तवान्परमां सिद्धिं स राजा यादवोत्तमः ॥  
तत्रैव यो नरः सम्यक्स्नात्वा जाम्बवती जले ॥ १०२ ॥  
वज्रेश्वरं तु सम्पूज्य ब्राह्मणांस्तत्र भोजयेत् ॥  
यादवस्थलसामीप्ये गोसहस्रफलं लभेत् ॥ १०३ ॥  
षट्कोणं तत्र दातव्यमङ्गुल्या यादवस्थले ॥  
यात्राफलमवाप्नोति सम्यक्छ्रद्धासमन्वितः ॥ १०४ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमेप्रभासक्षेत्रमाहात्म्ये यादवस्थलोत्पत्तौ वज्रेश्वरमाहात्म्यवर्णनन्नाम सप्तत्रिंशदुत्तरद्विशततमोऽध्यायः ॥ २३७ ॥