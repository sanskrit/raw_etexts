+++
title = "३३६"

+++
॥ ईश्वर उवाच ॥ ॥  
ततो गच्छेन्महादेवि गोष्पदं तीर्थमुत्तमम् ॥  
यत्र श्राद्धं नरः कृत्वा गयासप्तगुणं फलम्॥  
लभते नात्र सन्देहो यदि श्रद्धा दृढा भवेत् ॥ १ ॥  
यत्र श्राद्धं पृथुः कृत्वा पितरं पापयोनितः ॥ उद्दधार महादेवि वेनन्नाम महाप्रभुम् ॥ ॥ २ ॥  
॥ देव्युवाच ॥ ॥  
कस्मिन्स्थाने स्थितं तीर्थमुत्पत्तिस्तस्य कीदृशी ॥  
कथं स वेनराजो वा उद्धृतः पापयोनितः ॥ ३ ॥  
गयासप्तगुणं पुण्यं कथं तत्र प्रजायते ॥  
श्राद्धस्य किं विधानं तु के मन्त्रास्तत्र के द्विजाः ॥  
एतन्मे कौतुकं देव यथावद्वक्तुमर्हसि ॥ ४ ॥  
॥ ईश्वर उवाच ॥ ॥  
इदं रहस्यं देवेशि यत्त्वया परिपृच्छितम्॥  
अप्रकाश्यमिदं तीर्थमस्मिन्पापयुगे प्रिये ॥ ५ ॥  
तथापि सम्प्रवक्ष्यामि तव स्नेहात्सुरेश्वरि ॥  
न पापिन इदं ब्रूयान्नैव तर्करताय वै ॥ ६ ॥  
न नास्तिकाय देवेशि न सुवर्णेतराय च ॥  
अस्ति देवि महासिद्धा पुण्या न्यङ्कुमती नदी ॥ ७ ॥  
मर्यादार्थं मयाऽऽनीता क्षेत्रस्यास्य महेश्वरि॥  
संस्थिता पापशमनी पर्णादित्याच्च दक्षिणे॥ ८ ॥  
नारायणगृहात्सौम्ये नातिदूरे व्यवस्थिता॥  
तस्या मध्ये महादेवि तीर्थं त्रैलोक्यविश्रुतम् ॥ ९ ॥  
गोष्पदं नाम विख्यातं कोटिपापहरं नृणाम्॥  
गोष्पदस्य समीपे तु नातिदूरे व्यवस्थितः ॥ 7.1.336.१० ॥  
अनन्तो नाम नागेन्द्रः स्वयम्भूतो धरातले ॥  
तस्य तीर्थस्य रक्षार्थं विष्णुना सन्नियोजितः ॥ ११ ॥  
काङ्क्षन्ति पितरः पुत्रान्नरकादतिभीरवः ॥  
गन्ता यो गोष्पदे पुत्रः स नस्त्राता भविष्यति ॥  
गोष्पदे च सुतं दृष्ट्वा पितॄणामुत्सवो भवेत् ॥ १२ ॥  
पद्भ्यामपि जलं स्पृष्ट्वा अस्मभ्यं किं न दास्यति ॥  
अपि स्यात्स कुलेऽस्माकं यो नो दद्याज्जलाञ्जलिम् ॥  
प्रभासक्षेत्रमासाद्य गोष्पदे तीर्थ उत्तमे ॥ १३ ॥  
अपि स्यात्स कुलेऽस्माकं खड्गमांसेन यः सकृत् ॥  
श्राद्धं कुर्यात्प्रयत्नेन कालशाकेन वा पुनः ॥ १४ ॥  
अपि स्यात्स कुलेऽस्माकं गोष्पदे दत्तदीपकः ॥  
आकल्पकालिका दीप्तिस्तेनाऽस्माकं भविष्यति ॥ १५ ॥  
गोष्पदे चान्नशता यः पितरस्तेन पुत्रिणः ॥  
दिनमेकमपि स्थित्वा पुनात्यासप्तमं कुलम् ॥ ॥ १६ ॥  
पिण्डं दद्याच्च पित्रादेरात्मनोऽपि स्वयं नरः ॥  
पिण्याकेङ्गुदकेनापि तेन मुच्येद्वरानने ॥ १७ ॥  
ब्रह्मज्ञानेन किं योगैर्गोग्रहे मरणेन किम् ॥  
किं कुरुक्षेत्रवासेन गोष्पदे यदि गच्छति ॥ १८ ॥  
सकृत्तीर्थाभिगमनं सकृत्पिण्डप्रपातनम् ॥  
दुर्ल्लभं किं पुनर्नित्यमस्मिंस्तीर्थे व्यवस्थितम्॥ १९ ॥  
अर्द्धकोशं तु तत्तीर्थं तदर्द्धार्द्धं तु दुर्ल्लभम् ॥  
तन्मध्ये श्राद्धकृत्पुण्यं गयासप्तगुणं लभेत् ॥ 7.1.336.२० ॥  
श्राद्धकृद्गोष्पदे यस्तु पितॄणामनृणो हि सः ॥  
पदमध्ये विशेषेण कुलानां शतमुद्धरेत् ॥ २१ ॥  
गृहाच्चलितमात्रस्य गोष्पदे गमनं प्रति ॥  
स्वर्गारोहणसोपानं पितॄणां तु पदेपदे ॥ २२ ॥  
पायसेनैव मधुना सक्तुना पिष्टकेन च ॥  
चरुणा तन्दुलाद्यैर्वा पिण्डदानं विधीयते ॥ २३ ॥  
गोप्रचारे तु यः पिण्डा ञ्छमीपत्रप्रमाणतः ॥  
कन्दमूलफलाद्यैर्वा दत्त्वा स्वर्गं नयेत्पितॄन् ॥ २४ ॥  
गोष्पदे पिण्डदानेन यत्फलं लभते नरः ॥  
न तच्छक्यं मया वक्तुं कल्पकोटिशतैरपि ॥ २५ ॥  
अथातः सम्प्रवक्ष्यामि सम्यग्यात्राविधिं शुभम् ॥  
यात्राविधानं च तथा सम्यक्छ्रद्धान्विता शृणु ॥ ॥ २६ ॥  
यदि तीर्थं नरो गच्छेद्गयाश्राद्धफलेप्सया ॥  
तथाविधविधानेन यात्रा कुर्याद्विचक्षणः ॥ २७ ॥  
ब्रह्मचारी शुचिर्भूत्वा हस्तपादेषु संयतः ॥  
श्रद्धावानास्तिको भावी गच्छेत्तीर्थं ततः सुधीः ॥ २८ ॥  
न नास्तिकस्य संसर्गं तस्मिंस्तीर्थे नरश्चरेत् ॥  
सर्वोपस्करसंयुक्तः श्राद्धार्ह द्रव्यसंयुतः ॥  
गच्छेत्तीर्थं साधुसङ्गी गयां मनसि मानयन् ॥ २९ ॥  
एवं यस्तु द्विजो गच्छेत्प्रतिग्रहविवर्जितः ॥  
पदेपदेऽश्वमेधस्य फलं प्राप्नोत्य संशयम्॥ 7.1.336.३० ॥  
तत्र स्नात्वा न्यङ्कुमत्यां सिद्धये पितृमुक्तये ॥  
स्नात्वाथ तर्प्पणं कुर्याद्देवादीनां यथाविधि ॥ ३१ ॥  
ब्रह्मादिस्तम्बपर्यन्ता देवर्षि मनुमानवाः ॥  
तृप्यन्तु पितरः सर्वे मातृमातामहादयः ॥ ३२ ॥  
एवं सन्तर्प्य विधिना कृत्वा होमादिकं नरः ॥  
श्राद्धं सपिण्डकं कुर्यात्स्वतन्त्रोक्तविधानतः ॥ ३३ ॥  
आमन्त्र्य ब्राह्मणांस्तत्र शास्त्रजान्दोषवर्जितान् ॥  
एवं कृतोपचारस्तु इमं मन्त्रमुदीरयेत् ॥ ३४ ॥  
कव्यवाडनलः सोमो यमश्चैवार्यमा तथा ॥  
अग्निष्वात्ता बर्हिषदः सोमपाः पितृदेवताः ॥  
आगच्छन्तु महाभागा युष्माभी रक्षिता स्त्विह ॥ ३५ ॥  
मदीयाः पितरो ये च कुले जाताः सनाभयः ॥  
तेषां पिण्डप्रदाताऽहमागतोऽस्मिन्पितामहाः ॥ ३६ ॥  
एवमुक्त्वा महादेवि इमं मन्त्रमुदीरयेत् ॥ ३७ ॥  
पिता पितामहश्चैव तथैव प्रपितामहः ॥  
माता पितामही चैव तथैव प्रपितामही ॥ ३८ ॥  
मातामहः प्रमाता च तथा वृद्धप्रमातृकः ॥  
तेषां पिण्डो मया दत्तो ह्यक्षय्यमुपतिष्ठताम् ॥ ३९ ॥  
ॐ नमो भानवे भर्त्रेऽब्जभौमसोमरू पिणे ॥  
एवं नत्वाऽर्चयित्वा तु इमां स्तुतिमथो पठेत् ॥ 7.1.336.४० ॥  
तत्र गोष्पदसामीप्ये चरुणा सुशृतेन च ॥  
पितॄणामनाथानां च मन्त्रैः पिण्डांश्च निर्वपेत् ॥ ४१ ॥  
अस्मत्कुले मृता ये च गतिर्येषां न विद्यते ॥  
रौरवे चान्धतामिस्रे कालसूत्रे च ये गताः ॥  
तेषामुद्धरणार्थाय इमं पिण्डं ददाम्यहम् ॥ ॥ ४२ ॥  
अनेकयातनासंस्थाः प्रेतलोकेषु ये गताः ॥  
तेषामुद्धरणार्थाय इमं पिण्डं ददाम्यहम् ॥ ४३ ॥  
पशुयोनिगता ये च ये च कीटसरी सृपाः ॥  
अथवा वृक्षयोनिस्थास्तेभ्यः पिण्डं ददाम्यहम् ॥४४॥  
असङ्ख्या यातनासंस्था ये नीता यमशासकैः॥  
तेषामुद्धरणार्थाय इमं पिण्डं ददाम्यहम् ॥ ४५ ॥  
येऽबान्धवा बान्धवा ये येऽन्यजन्मनि बान्धवाः ॥  
ते सर्वे तृप्तिमायान्तु पिण्डेनानेन सर्वदा ॥ ४६ ॥  
ये केचित्प्रेतरूपेण वर्त्तन्ते पितरो मम ॥  
ते सर्वे तृप्तिमायान्तु पिण्डेनानेन सर्वदा ॥ ४७ ॥  
दिव्यान्तरिक्षभूमिस्थपितरो बान्धवादयः ॥  
मृताश्चासंस्कृता ये च तेषां पिण्डोस्तु मुक्तये ॥ ॥ ४८ ॥  
पितृवंशे मृता ये च मातृवंशे तथैव च ॥  
गुरुश्वशुरबन्धूनां ये चान्ये बान्धवा मृताः ॥ ४९ ॥  
ये मे कुले लुप्तपिण्डाः पुत्रदारविवर्जिताः ॥  
क्रियालोपगता ये च जात्यन्धाः पङ्गवस्तथा ॥ 7.1.336.५० ॥  
विरूपा आमगर्भा येऽज्ञाता ज्ञाताः कुले मम ॥  
तेषां पिण्डो मया दत्तो ह्यक्षय्यमुपतिष्ठताम्॥ ॥५१॥  
प्रेतत्वात्पितरो मुक्ता भवन्तु मम शाश्वतम् ॥  
यत्किञ्चिन्मधुसमिश्रं गोक्षीरं घृतपायसम् ॥५२॥  
अक्षय्यमुपतिष्ठेत्त्वत्त्वस्मिंस्तीर्थे तु गोष्पदे॥  
स्वाध्यायं श्रावयेत्तत्र पुराणान्यखिलान्यपि ॥ ५३ ॥  
ब्रह्मविष्ण्वर्करुद्राणां स्तवानि विविधानि च॥  
ऐन्द्राणि सोमसूक्तानि पावमानीश्च शक्तितः ॥ ॥ ५४ ॥  
बृहद्रथन्तरं तद्वज्ज्येष्ठसाम सरौरवम्॥  
तथैव शान्तिकाध्यायं मधुब्राह्मणमेव च ॥५५॥  
मण्डलं ब्राह्मणं तत्र प्रीतकारि च यत्पुनः ॥  
विप्राणामात्मनश्चैव तत्सर्वं समुदीरयेत्॥५६॥  
एवं न्यङ्कुमतीमध्ये गोष्पदे तीर्थ उत्तमे ॥  
दत्त्वा पिण्डांश्च विधिवत्पुनर्मन्त्रमिमं पठेत् ॥ ५७ ॥  
साक्षिणः सन्तु मे देवा ब्रह्माद्या ऋषिपुङ्गवाः ॥  
मयेदं तीर्थमासाद्य पितॄणां निष्कृतिः कृता ॥५८॥  
आगतोऽस्मि इदं तीर्थं पितृकार्ये सुरोत्तमाः ॥  
भवन्तु साक्षिणः सर्वे मुक्तश्चाहमृणत्रयात्॥ ५९ ॥  
एवं प्रदक्षिणीकृत्य गोष्पदं तीर्थमुत्तमम् ॥  
विप्रेभ्यो दक्षिणां दत्त्वा नद्यां पिण्डान्विसर्जयेत् ॥ 7.1.336.६० ॥  
गोदानं तत्र देयं तु तद्वत्कृष्णाजिनं प्रिये ॥  
अष्टकासु च वृद्धौ च गयायां मृतवासरे ॥ ६१ ॥  
अत्र मातुः पृथक्छ्राद्धमन्यत्र पतिना सह ॥  
वृद्धिश्राद्धे तु मात्रादि गयायां पितृपूर्वकम्॥ ६२ ॥  
गयावदत्रैव पुनः श्राद्धं कार्यं नरोत्तमैः ॥  
तस्माद्गुप्तगया प्रोक्ता इयं सा विष्णुना स्वयम् ॥ ६३ ॥  
गन्धदानेन गन्धाप्तिः सौभाग्यं पुष्पदानतः ॥  
धूपदानेन राज्याप्तिर्दीप्तिर्दीपप्रदानतः ॥ ६४ ॥  
ध्वजदानात्पापहानिर्यात्राकृद्ब्रह्मलोकभाक् ॥  
श्राद्धपिण्डप्रदो लोके विष्णुर्नेष्यति वै पितॄन्॥ ६५ ॥  
एकं यो भोजयेत्तत्र ब्राह्मणं शंसितव्रतम्॥  
गोप्रचारे महातीर्थे कोटिर्भवतिभोजिता ॥ ६६ ॥  
इति सङ्क्षेपतः प्रोक्तस्तत्र श्राद्धविधिस्तव ॥  
अथ ते कथयिष्यामि इतिहासं पुरातनम् ॥ ६७ ॥  
वेनस्य राज्ञश्चरितं पृथोश्चैव महात्मनः ॥  
यथा तत्राभवन्मुक्तिस्तस्य चाण्डालयोनितः ॥  
तत्सर्वं शृणु देवेशि सम्यक्छ्रद्धासमान्विता ॥ ६८ ॥  
पिशुनाय न पापाय नाशिष्यायाहिताय च ॥  
कथनीयमिदं पुण्यं नाव्रताय कथञ्चन ॥ ६९ ॥  
स्वर्ग्यं यशस्यमायुष्यं धन्यं वेदेन सम्मितम् ॥  
रहस्यमृषिभिः प्रोक्तं शृणुयाद्योऽनसूयकः ॥ 7.1.336.७० ॥  
यश्चैनं श्रावयेन्मर्त्यः पृथो र्वैन्यस्य सम्भवम् ॥  
ब्राह्मणेभ्यो नमस्कृत्वा न स शोचेत्कृताऽकृते ॥७१॥  
गोप्ता धर्मस्य राजाऽसौ बभौ चात्रिसमप्रभः ॥  
अत्रिवंशसमुत्पन्नो ह्यङ्गो नाम प्रजापतिः ॥ ७२ ॥  
तस्य पुत्रोऽभवेद्वेनो नात्यर्थं धार्मिकस्तथा ॥  
जातो मृत्युसुतायां वै सुनीथायां प्रजापतिः॥७३ ॥  
समातामह दोषेण तेन कालात्मकाननः ॥  
स धर्मं पृष्ठतः कृत्वा पापबुद्धिरजायत ॥ ७४ ॥  
स्थितिमुत्थापयामास धर्मोपेतां सनातनीम् ॥  
वेदशास्त्राण्यतिक्रम्य ह्यधर्म निरतोऽभवत् ॥ ७५ ॥  
निःस्वाध्यायवषट्काराः प्रजास्तस्मिन्प्रशासति ॥  
डिण्डिमं घोषयामास स राजा विषये स्वके ॥ ७६ ॥  
न दातव्यं न यष्टव्यं मयि राज्यं प्रशासति ॥  
आसीत्प्रतिज्ञा क्रूरेयं विनाशे प्रत्युपस्थिते ॥ ७७॥  
अहमीड्यश्च पूज्यश्च सर्वयज्ञैर्द्विजोत्तमैः ॥  
मयि यज्ञा विधातव्या मयि होतव्यमित्यपि ॥७८॥  
तमतिक्रान्तमर्यादं प्रजापीडनतत्परम् ॥  
ऊचुर्महर्षयः क्रुद्धा मरीचिप्रमुखास्तदा ॥७९॥  
माऽधर्मं वेन कार्षीस्त्वं नैष धर्मः सनातनः ॥  
अत्रेर्वंशे प्रसूतोऽसि प्रजापतिरसंशयम् ॥ 7.1.336.८० ॥  
पालयिष्ये प्रजाश्चेति पूर्वं ते समयः कृतः ॥  
तांस्तथावादिनः सर्वान्ब्रह्मर्षीनब्रवीत्तदा ॥ ८१ ॥  
वेनः प्रहस्य दुर्बुद्धिरिदं वचनकोविदः ॥  
स्रष्टा धर्मस्य कश्चान्यः श्रोतव्यं कस्य वा मया ॥ ८२ ॥  
वीर्यश्रुततपःसत्यैर्मयान्यः कः समो भुवि ॥  
मदात्मानो न नूनं मां यूयं जानीथ तत्त्वतः ॥ ८३ ॥  
प्रभवं सर्वलोकानां धर्माणां च विशेषतः॥  
इत्थं देहेन पृथिवीं भावेन यजनेन च ॥ ८४ ॥  
सृजेयं च ग्रसेयं च नात्र कार्या विचारणा ॥  
यदा न शक्यते स्तम्भान्मत्तश्चैव विमोहितः ॥ ८५ ॥  
अनुनेतुं नृपो वेनस्तत्र क्रुद्धा महर्षयः ॥  
आथर्वणेन मन्त्रेण हत्वा तं ते महाबलम् ॥ ८६ ॥  
ततोऽस्य वामबाहुं ते ममन्थुर्भृशकोपिताः ॥  
तस्माच्च मथ्यमानाद्वै जज्ञे पूर्वमिति श्रुतिः ॥ ८७ ॥  
ह्रस्वोऽतिमात्रः पुरुषः कृष्णश्चापि तदा प्रिये ॥  
स भीतः प्राञ्जलिश्चैव तस्थिवान्सम्मुखे प्रिये ॥ ८८ ॥  
तमात्तं विह्वलं दृष्ट्वा निषीदेत्यब्रुवन्किल ॥  
निषादो वंशकर्ता वै तेनाभूत्पृथुविक्रमः ॥ ८९ ॥  
धीवरानसृजच्चापि वेनपापसमुद्भवान् ॥  
ये चान्ये विन्ध्यनिलयास्तथा वै तुम्बराः खसाः ॥ 7.1.336.९० ॥  
अधर्मे रुचयश्चापि वर्द्धिता वेनपापजाः ॥  
पुनर्महर्षयस्तेथ पाणिं वेनस्य दक्षिणम् ॥९१॥  
अरणीमिव संरब्धा ममन्थुर्जात मन्यवः ॥  
पृथुस्तस्मात्समुत्पन्नः कराज्ज्वलनसन्निभः ॥ ९२ ॥  
पृथोः करतलाच्चापि यस्माजातस्ततः पृथुः ॥  
दीप्यमानश्च वपुषा साक्षादग्निरिव ज्वलन् ॥ ९३ ॥  
धनुराजगवं गृह्य शरांश्चाशीविषोपमान् ॥  
खङ्गं च रक्षन्रक्षार्थं कवचं च महाप्रभम् ॥ ९४ ॥  
तस्मिञ्जातेऽथ भूतानि सम्प्रहृष्टानि सर्वशः ॥  
सम्बभूवुर्महादेवि वेनश्च त्रिदिवं गतः ॥ ९५ ॥  
ततो नद्यः समुद्राश्च रत्नान्यादाय सर्वशः ॥  
अभिषेकाय ते सर्वे राजानमुपतस्थिरे ॥ ॥ ९६ ॥  
पितामहश्च भगवानृषिभिश्च सहामरैः ॥  
स्थावराणि च भूतानि जङ्गमानि च सर्वशः ॥ ९७ ॥  
समागम्य तदा वैन्यमभ्यषिञ्चन्नराधि पम् ॥  
सोऽभिषिक्तो महातेजा देवैरङ्गिरसादिभिः ॥ ९८ ॥  
अधिराज्ये महाभागः पृथुर्वैन्यः प्रतापवान् ॥  
पित्रा न रञ्जिताश्चास्य प्रजा वैन्येन रञ्जिताः ॥ ९९ ॥  
ततो राजेति नामास्य अनुरागादजायत ॥  
आपः स्तस्तम्भिरे चास्य समुद्रमभियास्यतः ॥ 7.1.336.१०० ॥  
पर्वताश्चापि शीर्यन्ते ध्वजसङ्गोऽपि नाऽभवत् ॥  
अकृष्टपच्या पृथिवी सिध्यन्त्यन्नानि चिन्तया ॥  
सर्वकामदुघा गावः पुटकेपुटके मधु ॥ १०१ ॥  
तस्मिन्नेव तदा काले पुन र्जज्ञेऽथ मागधः ॥  
सामगेषु च गायत्सु स्रुग्भाण्डाद्वैश्वदेविकात् ॥ १०२ ॥  
सामगेषु समुत्पन्नस्तस्मान्मगध उच्यते ॥  
ऐन्द्रेण हविषा चापि हविः पृक्तं बृहस्पतिः ॥ १०३ ॥  
यदा जुहाव चेन्द्राय ततस्ततो व्यजायत ॥  
प्रमादस्तत्र सञ्जज्ञे प्रायश्चित्तं च कर्मसु ॥ १०४ ॥  
शेषहव्येन यत्पृक्तमभिभूतं गुरोर्हविः ॥  
अधरोत्तरस्वारेण जज्ञे तद्वर्णवैकृतम् ॥१०५॥  
यज्ञस्तस्यां समभवद्ब्राह्मण्यां क्षत्रयोनितः ॥  
ततः पूर्वेण साधर्म्यात्तुल्यधर्माः प्रकीर्त्तिताः॥ ॥ १०६ ॥  
मध्यमो ह्येष तत्त्वस्य धर्मः क्षत्रोपजीवनम् ॥  
रथनागाश्वचरितं जघन्यं च चिकित्सितम् ॥ १०७ ॥  
पृथोः कथार्थं तौ तत्र समा हूतौ महर्षिभिः ॥  
तावूचुर्मुनयः सर्वे स्तूयतामिति पार्थिवः ॥ १०८ ॥  
कर्मभिश्चानुरूपो हि यतोयं पृथिवीपतिः ॥  
तानूचतुस्तदा सर्वानृषींश्च सूतमागधौ ॥ १०९ ॥  
आवां देवानृषींश्चैव प्रीणयाव स्वकर्मभिः ॥  
न चास्य विद्वो वै कर्म न तथा लक्षणं यश ॥ 7.1.336.११० ॥  
स्तोत्रं येनास्य सङ्कुर्वो राज्ञस्तेजस्विनो द्विजाः ॥  
ऋषिभिस्तौ नियुक्तौ तु भविष्यैः स्तूयतामिति ॥१११॥  
यानि कर्माणि कृतवान्पृथुः पश्चान्महाबलः ॥  
तानि गीतानि बद्धानि स्तुवद्भिः सूतमागधैः ॥ ११२ ॥  
ततः श्रुतार्थः सुप्रीतः पृथुः प्रादात्प्रजेश्वरः ॥  
अनूपदेशं सूताय मागधान्मागधाय च ॥ १ १३॥  
तदादि पृथिवीपालाः स्तूयन्ते सूतमागधैः ॥  
आशीर्वादैः प्रशंस्यन्ते सूतमागधबन्दिभिः ॥ ११४ ॥  
तं दृष्ट्वा परमं प्रीताः प्रजा ऊचुर्महर्षयः ॥  
एष वो वृत्तिदो वैन्यो विहितोऽथ नराधिपः ॥ ११५ ॥  
ततो वैन्यं महाभागं प्रजाः समभिदुद्रुवुः ॥  
त्वं नो वृत्तिविधातेति महर्षिवचनात्तथा ॥ ॥ ११६ ॥  
सोऽभीहितः प्रजाभिस्तु प्रजाहितचिकीर्षया ॥  
धनुर्गृहीत्वा बाणांश्च वसुधामार्दयद्बली ॥ ११७ ॥  
ततो वैन्यभयत्रस्ता गौर्भूत्वा प्राद्रवन्मही ॥  
तां धेनुं पृथुरादाय द्रवन्तीमन्वधावत ॥ ११८ ॥  
सा लोकान्ब्रह्मलोकादीन्गत्वा वैन्यभयात्तदा ॥  
ददर्श चाग्रतो वैन्यं कार्मुकोद्यतपाणिनम् ॥ ११९ ॥  
ज्वलद्भिर्विशिखैस्तीक्ष्णैर्दीप्ततेजःसमन्वितैः ॥  
महायोगं महात्मानं दुर्द्धर्षममरैरपि ॥ 7.1.336.१२० ॥  
अलभन्ती तु सा त्राणं वैन्यमेवाभ्यपद्यत ॥  
कृताञ्जलिपुटा देवी पूज्या लोकैस्त्रिभिस्सदा ॥१२१॥  
उवाच चैनं नाधर्म्यं स्त्रीवधं परिपश्यसि ॥  
कथं धारयिता चासि प्रजा राजन्मया विना ॥ १२२ ॥  
मयि लोकाः स्थिता राजन्मयेदं धार्यते जगत् ॥  
मदृते तु विनश्येयुः प्रजाः पार्थिव विद्धि तत् ॥ १२३ ॥  
स मां नार्हसि हन्तुं वै श्रेयश्चेत्त्वं चिकीर्षसि ॥  
प्रजानां पृथिवीपाल शृणुष्वेदं वचो मम ॥१२४॥  
उपायतः समारब्धाः सर्वे सिध्यन्त्युपक्रमाः ॥  
हत्वा मां त्वं न शक्तो वै प्रजाः पालयितुं नृप ॥ १२५ ॥  
अनुकूला भविष्यामि त्यज कोपं महाद्युते ॥  
अवध्याश्च स्त्रियः प्राहुस्तिर्यग्योनिगता अपि ॥ ॥१२६॥  
एकस्मिन्निधनं प्राप्ते पापिष्ठे क्रूरकर्मणि ॥  
बहूनां भवति क्षेमस्तत्र पुण्यप्रदो वधः ॥  
सत्येवं पृथिवीपाल धर्म्मं मा त्यक्तुमर्हसि ॥१२७॥  
एवंविधं तु तद्वाक्यं श्रुत्वा राजा महाबलः ॥  
क्रोधं निगृह्य धर्मात्मा वसुधामिदमब्रवीत् ॥ १२८ ॥  
एकस्यार्थे च यो हन्यादात्मनो वा परस्य वा ॥  
एकं वापि बहून्वापि कामतश्चास्ति पातकम् ॥ १२९ ॥  
यस्मिंस्तु निधनं प्राप्ता एधन्ते बहवः सुखम् ॥  
तस्मिन्हते च भूयो हि पातकं नास्ति तस्य वै ॥ 7.1.336.१३० ॥  
सोऽहं प्रजानिमित्तं त्वां हनिष्यामि वसुन्धरे ॥  
यदि मे वचनं नाद्य करिष्यसि जगद्धितम् ॥ १३१ ॥  
त्वां निहत्याद्य बाणेन मच्छासनपराङ्मुखीम्॥  
आत्मानं पृथुकृत्वेह प्रजा धारयितास्म्यहम् ॥१३२॥  
सा त्वं वचनमास्थाय मम धर्मभृतांवरे॥  
सञ्जीवय प्रजा नित्यं शक्ता ह्यसि न संशयः ॥ १३३ ॥  
दुहितृत्वं हि मे गच्छ एवमेतन्महच्छरम् ॥  
नियच्छे त्वद्वधार्थं च प्रयुक्तं घोरदर्शनम् ॥  
प्रत्युवाच ततो वैन्यमेवमुक्ता महासती ॥ १३४ ॥  
सर्वमेतदहं राजन्विधास्यामि न संशयः ॥  
वत्सं तु मम संयुक्ष्व क्षरेयं येन वत्सला ॥ १३५ ॥  
समां च कुरु सर्वत्र मां त्वं सर्वभृतां वर ॥  
यथा विस्यन्दमानाहं क्षीरं सर्वत्र भावये ॥१३६॥  
॥ ईश्वर उवाच ॥ ॥  
तत उत्सारयामास शिलाजालानि सर्वशः॥  
धनुष्कोट्या ततो वैन्यस्तेन शैला विवर्द्धिताः ॥१३७॥  
मन्वतरेष्वतीतेषु चैवमासीद्वसुन्धरा ॥  
स्वभावेनाभवत्तस्याः समानि विषमाणि च ॥१३८॥  
न हि पूर्वनिसर्गे वै विषमं पृथिवीतलम्॥  
प्रविभागः पुराणां च ग्रामाणां चाथ विद्यते ॥ १३९ ॥  
न सस्यानि न गोरक्षं न कृषिर्न वणिक्पथः ॥ 7.1.336.१४० ॥  
चाक्षुषस्यान्तरे पूर्वमासीदेतत्पुरा किल ॥  
वैवस्वतेऽन्तरे चास्मिन्सर्वस्यैतस्य सम्भवः ॥  
समत्वं यत्रयत्रासीद्भूमेः कस्मिंश्चिदेव हि॥१४१॥  
तत्रतत्र प्रजास्ता वै निवसन्ति स्म सर्वदा ॥  
आहारः फलमूलं तु प्रजानामभवत्किल ॥ १४२ ॥  
कृच्छ्रेणैव तदा तासामित्येवमनुशुश्रुम ॥  
वैन्यात्प्रभृतिलोकेऽस्मिन्सर्वस्यैतस्य सम्भवः ॥१४३॥  
सङ्कल्पयित्वा वत्सं तु चाक्षुषं मनुमीश्वरम् ॥  
पृथुर्दुदोह सस्यानि स्वहस्ते पृथिवीं ततः ॥१४४॥  
सस्यानि तेन दुग्धा वै वेन्येनेयं वसुन्धरा ॥  
मनुं वै चाक्षुषं कृत्वा वत्सं पात्रे च भूमये ॥ १४५ ॥  
तेनान्नेन तदा ता वै वर्त्तयन्ते सदा प्रजाः ॥  
ऋषिभिः श्रूयते चापि पुनर्दुग्धा वसुन्धरा ॥१४६॥  
वत्सः सोमस्ततस्तेषां दोग्धा चापि बृहस्पतिः ॥  
पात्रमासन्हि च्छन्दांसि गायत्र्यादीनि सर्वशः ॥ १४७ ॥  
क्षीरमासीत्तदा तेषां तपो ब्रह्म च शाश्वतम्॥  
पुनस्ततो देवगणैः पुरन्दरपुरोगमैः ॥ १४८ ॥  
सौवर्णं पात्रमादाय दुग्धेयं श्रूयते मही ॥  
वत्सस्तु मघवा चासीद्दोग्धा च सविताऽभवत् ॥ १४९ ॥  
क्षीरमूर्जामधु प्रोक्तं वर्तन्ते तेन देवताः ॥  
पितृभिः श्रूयते चापि पुनर्दुग्धा वसुन्धरा ॥ ॥ 7.1.336.१५० ॥  
राजतं पात्रमादाय स्वधा त्वक्षय्यतृप्तये ॥  
वैवस्वतो यमस्त्वासीत्तेषां वत्सः प्रतापवान् ॥ १५१ ॥  
अन्तकश्चाभवद्दोग्धा पितृणां भगवा न्प्रभुः ॥  
असुरैः श्रूयते चापि पुनर्दुग्धा वसुन्धरा ॥ १५२ ॥  
आयसं पात्रमादाय बलमाधाय सर्वशः ॥  
विरोचनस्तु प्राह्लादिस्तेषां वत्सः प्रतापवान् ॥ १५३ ॥  
ऋत्विग्द्विमूर्द्धा दैत्यानां दोग्धा तु दितिनन्दनः ॥  
मायाक्षीरं दुदोहासौ दैत्यानां तृप्तिकारकम् ॥ १५४ ॥  
तेनैते माययाऽद्यापि सर्वे मायाविदोऽसुराः ॥  
वर्त्तयन्ति महावीर्यास्तदेतेषां परं बलम्॥ १५५ ॥  
नागैश्च श्रूयते दुग्धा वत्सं कृत्वा तु तक्षकम् ॥  
अलाबुपात्रमादाय विषं क्षीरं तदा महत् ॥ १५६ ॥  
तेषां वै वासुकिर्दोग्धा काद्रवेयो महायशाः ॥  
नागानां वै महादेवि सर्पाणां चैव सर्वशः ॥१५७॥  
तेन वै वर्त्तयन्त्युग्रा महाकाया विषोल्बणाः ॥  
तदाहारास्तदाचारास्तद्वीर्यास्तदपाश्रयाः ॥ १५८ ॥  
आमपात्रे पुनर्दुग्धा त्वन्तर्द्धानमियं मही ॥  
वत्सं वैश्रवणं कृत्वा यक्षपुण्यजनैस्तथा ॥ १५९ ॥  
दोग्धा रजतनागस्तु चिन्तामणिचरस्तु यः ॥  
यक्षाधिपो महातेजा वशी ज्ञानी महातपाः ॥ 7.1.336.१६० ॥  
तेन ते वर्त्तयं तीति यक्षा वसुभिरूर्जितैः ॥  
राक्षसैश्च पिशाचैश्च पुनर्दुग्धा वसुन्धरा ॥ १६१ ॥  
ब्रह्मोपेन्द्रस्तु दोग्धा वै तेषामासीत्कुबेरतः ॥  
वत्सः सुमाली बलवान्क्षीरं रुधिरमेव च ॥१६२॥  
कपालपात्रे निर्दुग्धा त्वन्तर्द्धानं तु राक्षसैः ॥  
तेन क्षीरेण रक्षांसि वर्त्तयन्तीह सर्वशः ॥१६३॥  
पद्मपत्रेषु वै दुग्धा गन्धर्वाप्सरसां गणैः ॥  
वत्सं चैत्ररथं कृत्वा शुचिगन्धान्मही तदा ॥ १६४ ॥  
तेषां वत्सो रुचिस्त्वासीद्दोग्धा पुत्रो मुनेः शुभः ॥  
शैलैस्तु श्रूयते देवि पुनर्दुग्धा वसुन्धरा ॥ १६५ ॥  
तदौषधीर्मूर्तिमती रत्नानि विविधानि च ॥  
वत्सस्तु हिमवांस्तेषां दोग्धा मेरुर्महागिरिः ॥ १६६ ॥  
पात्रं शिलामयं ह्यासीत्तेन शैलाः प्रतिष्ठिताः ॥  
श्रूयते वृक्षवीरुद्भिः पुनर्दुग्धा वसुन्धरा ॥ १६७ ॥  
पालाशं पात्रमादाय च्छिन्नदग्धप्ररोहणम् ॥  
दोग्धा तु पुष्पितः शालः प्लक्षो वत्सो यशस्विनि ॥  
सर्वकामदुघा दोग्धा पृथिवी भूतभाविनी ॥ १६८ ॥  
सैषा धात्री विधात्री च धरणी च वसुन्धरा ॥  
दुग्धा हितार्थं लोकानां पृथुना इति नः श्रुतम् ॥ १६९ ॥  
चराचरस्य लोकस्य प्रतिष्ठा योनिरेव च ॥  
आसीदियं समुद्रान्ता मेदिनीति परिश्रुता॥7.1.336.१७०॥  
मधुकैटभयोः पूर्वं मेदोमांसपरिप्लुता ॥  
वसुन्धारयते यस्माद्वसुधा तेन कीर्तिता ॥ १७१ ॥  
ततोऽभ्युपगमाद्राज्ञः पृथोर्वैन्यस्य धीमतः ॥  
दुहितृत्वमनुप्राप्ता पृथिवीत्युच्यते ततः ॥ १७२ ॥  
प्रथिता प्रविभक्ता च शोभिता च वसुन्धरा ॥  
दुग्धा हि यत्नतो राज्ञा पत्तनाकरमालिनी ॥ १७३ ॥  
एवं प्रभावो राजासीद्वैन्यः स नृपसत्तमः ॥  
ततः स रञ्जयामास धर्मेण पृथिवीं तदा ॥ १७४ ॥  
ततो राजेति शब्दोऽथ पृथिव्यां रञ्जनादभूत् ॥  
स राज्यं प्राप्य वैन्यस्तु चिन्तयामास पार्थिवः ॥ १७५ ॥  
पिता मम ह्यधर्मिष्ठो यज्ञाद्युच्छित्तिकारकः॥  
कस्मिन्स्थाने गतश्चासौ ज्ञेयं स्थानं कथं मया ॥ १७६ ॥  
कथं तस्य क्रिया कार्या हतस्य ब्राह्मणैः किल ॥  
कथं गतिर्भवेत्तस्य यज्ञदानक्रियाबलात् ॥ १७७ ॥  
इत्येव चिन्तया तस्य नारदोभ्याजगाम ह ॥  
तस्यैवमासनं दत्त्वा प्रणिपत्य च पृष्टवान् ॥ १७८ ॥  
भगवन्सर्वलोकस्य जानासि त्वं शुभाशुभम् ॥  
पिता मम दुराचारो देवब्राह्मणनिन्दकः ॥ १७९ ॥  
स्वकर्मणा हतो विप्रैः परलोकमवाप्तवान् ॥  
कस्मिंस्थाने गतस्तातः श्वभ्रं वा स्वर्गमेव च ॥ 7.1.336.१८० ॥  
ततोऽब्रवीन्नारदस्तु ज्ञात्वा दिव्येन चक्षुषा ॥  
शृणु राजन्महाबाहो यत्र तिष्ठति ते पिता ॥ १८१ ॥  
अत्र देशो मरुर्नाम जलवृक्षविवर्जितः ॥  
तत्र देशे महारौद्रे जनकस्ते नरोत्तम ॥ १८२ ॥  
म्लेच्छमध्ये समुत्पन्नो यक्ष्मी कुष्ठसमन्वितः ॥  
उच्छिष्टभोजी म्लेच्छानां कृमिभिः संयुतो व्रणैः ॥ ॥ १८३ ॥  
तच्छ्रुत्वा वचनं तस्य नारदस्य महात्मनः ॥  
हाहाकारं ततः कृत्वा मूर्छितो निपपात ह ॥१८४ ॥  
चिन्तयामास दुःखार्तः कथं कार्यं मया भवेत् ॥  
इत्येवं चिन्तयानस्य मतिर्जाता महात्मनः ॥  
पुत्रः स कथ्यते लोके पितरं त्रायते तु यः ॥ १८५ ॥  
स कथं तु मया तातः पापान्मुक्तो भविष्यति ॥  
एवं सञ्चिन्त्य स ततो नारदं पर्यपृच्छत ॥ १८६ ॥  
भगवन्कथितं सर्वं पितुर्मम विचेष्टितम् ॥  
केन तस्य भवेन्मुक्तिः कर्मणा द्विजसत्तम ॥  
व्रतैर्दानैस्तपोभिर्वा तीर्थानां यात्रया वद ॥ १७७ ॥  
॥ नारद उवाच ॥ ॥  
गच्छ राजन्प्रधानानि तीर्थानि मनुजेश्वर ॥  
पितरं तेषु चानीय तस्माद्राजन्मरुस्थलात् ॥ १८८ ॥  
यत्र देवाः सप्रभावास्तीर्थानि विमलानि च ॥  
तत्र गच्छ महाराज तीर्थयात्रां कुरु प्रभो ॥ १८९ ॥  
एवं ह्यवितथं विद्धि मोक्षस्ते भविता पितुः ॥  
तच्छ्रुत्वा वचनं राजा नारदस्य महात्मनः ॥  
सचिवे भारमाधाय स्वराजस्य जगाम ह ॥ 7.1.336.१९० ॥  
स गत्वा मरुभूमिं तु म्लेच्छमध्ये ददर्श ह ॥  
कुष्ठरोगेण महता क्षयेण च समावृतम् ॥ १९१ ॥  
गव्यूतिमात्रं तत्रैव शून्यं मानुषवर्जितम् ॥  
एवं दृष्ट्वा स राजा तु सन्तप्तो वाक्यमब्रवीत् ॥ १९२ ॥  
हे म्लेच्छ रोगिपुरुषं स्वगृहं च नयाम्यहम् ॥  
तत्राहमेनं निरुजं करोमि यदि मन्यथ ॥ १९३ ॥  
ज्ञात्वेति सर्वे ते म्लेच्छाः पुरुषं तं दयापरम् ॥  
ऊचुः प्रणतसर्वाङ्गाः शीघ्र नय जगत्पते ॥  
अस्मद्भाग्यवशान्नाथ त्वमेवात्र समागतः ॥ १९४ ॥  
दुर्गन्धोपहता लोकास्त्वया नाथ सुखीकृताः ॥  
तत आनाय्य पुरुषाञ्छिबिकावाहनोचितान् ॥ १९५ ॥  
ततः श्रुत्वा तु वचनं तस्य राज्ञो दयावहम् ॥  
प्रापुस्तीर्थान्यनेकानि केदारादीनि कोटिशः ॥ १९६ ॥  
यत्रयत्र स गच्छेत वैन्यो वेनेन संयुतः ॥  
तत्र तत्रैव तीर्थानामाक्रन्दः श्रूयते महान्॥ ॥ १९७ ॥  
हा दैव रिपुरायाति अस्माकं नाशहेतवे ॥  
अधुना क्व गमिष्याम इति चिन्ता पुनःपुनः॥१९८॥  
दर्शनेनापि तस्यैव हाहाकारं विधाय वै॥ ।  
पलायन्ते च तीर्थानि देवा नश्यन्ति तत्क्षणात् ॥१९९॥  
एवं वर्षत्रयं राजा तीर्थयात्रां चकार वै ॥  
न तस्य मुक्तिर्ददृशे ततः शोकमगात्परम् ॥7.1.336.२००॥  
ततस्तु प्रेरिता भृत्याः कुरुक्षेत्रे महाप्रभे ॥  
यदि वापि पुनस्तत्र पापमुक्तिर्भवेत्ततः ॥ २०१ ॥  
गृहीत्वा शिबिकां स्कन्धे कुरुक्षेत्रे गताः प्रिये ॥  
तत्र नीत्वा स्थाणुतीर्थमवतार्य च ते गताः ॥ २०२ ॥  
ततः स राजा मध्याह्ने चिकीर्षुः स्नानमादरात् ॥  
तस्यैव तु पितुस्तत्र तथा दानानि षोडश ॥ २०३ ॥  
ब्राह्मणेभ्यस्तथा दित्सुः श्रद्धावान्भावतत्परः ॥  
ततो वायुश्चान्तरिक्ष इदं वचनमब्रवीत् ॥ २०४ ॥  
मा तात साहसं कुर्यास्तीर्थं रक्ष प्रयत्नतः ॥  
अयं पापेन घोरेण समन्तात्परिवेष्टितः ॥ २०५ ॥  
वेदनिन्दासमाचारो ब्रह्महत्याशतैर्युतः ॥  
सोऽयं पापो दुराचारस्तीर्थं नाशं नयिष्यति ॥ २०६ ॥  
मा तीर्थं नाशय विभो महदेनो भविष्यति ॥  
एतद्वायोर्वचः श्रुत्वा दुःखेन महतार्दितः ॥  
उवाच शोकसन्तप्तः पितुर्दुःखेन दुःखितः ॥ २०७ ॥  
हा दैवेति च चुक्रोश ऊर्द्ध्वबाहुः पुनःपुनः ॥  
एष घोरेण पापेन अतीव परिवेष्टितः ॥ २०८ ॥  
यदनेनापि तीर्थेन शुद्धः कर्त्तुं न शक्यते ॥  
प्रायश्चित्तं करिष्येऽहं पितुरर्थे न संशयः ॥ २०९ ॥  
एवं तस्य वचः श्रुत्वा दयां कृत्वा महीयसीम् ॥  
अन्तरिक्षभवां वाचं खेचराः पुनरब्रुवन् ॥ 7.1.336.२१० ॥  
भोभो राजन्नृपश्रेष्ठ त्यक्त्वा शोकं वचः शृणु ॥  
येन ते जनकस्यास्य भवेत्पापक्षयो महान् ॥ २११ ॥  
अस्ति क्षेत्रं महासिद्धं प्रभासमिति विश्रुतम् ॥  
सर्वपापप्रशमनं महापातकनाशनम् ॥ २१२ ॥  
ब्रह्मतत्त्वं हरितत्त्वं रुद्रतत्त्वं तृतीयकम् ॥  
तस्मिन्नेव महाक्षेत्रे प्रभासे शङ्करप्रिये ॥ २१३ ॥  
शाक्तेयं यदि वा चान्द्रं सौरं सारस्वतं तथा ॥  
आग्नेयं वारुणं चापि स्मृतं क्षेत्रमनुत्तमम् ॥ २१४ ॥  
ब्रह्माण्डे यानि तीर्थानि पुरा क्षेत्राणि यानि तु ॥  
प्रभासमागमिष्यन्ति सम्प्राप्ते तु कलौ युगे ॥ २१५ ॥  
अष्टौ कोटिसहस्राणि अष्टौ कोटिशतानि च ॥  
क्षेत्रं रक्षन्ति तत्रस्थाः प्रभासं शाङ्करा गणाः ॥ २१६ ॥  
इयं सरस्वती पुण्या सर्वत्रैव हि विद्यते ॥  
पञ्चस्रोताः प्रभासे तु दुष्प्राप्या त्रिदशैरपि ॥ २१७ ॥  
तस्या यत्पञ्चमं स्रोतन्यङ्कुमत्यास्तटानि च ॥  
तस्य मध्ये स्थितं तीर्थं गोष्पदेति च विश्रुतम् ॥ २१८ ॥  
तत्र प्रेतशिला मध्ये प्रेतानां मुक्तिदायिका ॥  
यत्र प्रेताः पुरा मुक्ता अष्टाविंशतिकोटयः ॥ २१९ ॥  
पापिनां मुक्तिदं तीर्थमाद्या रुद्रगया स्मृता ॥  
तदस्मिन्गोष्पदन्नाम कलौ ख्यातं धरातले ॥ 7.1.336.२२० ॥  
यदा क्षीरोदमथनान्निःसृता लोकमातरः ॥  
तदा देवैः समेतास्तु आगतास्तीर्थसन्निधौ ॥ २२१ ॥  
पदं तत्र निमग्नं च नन्दायाश्च शिलातले ॥  
शिलां खुराङ्कितां दृष्ट्वा जानुदेशाङ्कितां तथा ॥ २२२ ॥  
विस्मिताः सर्वदेवा वै पप्रच्छुर्गां च नन्दिनीम् ॥  
किमेतद्दृश्यते देवि पदं प्रेतशिलातले ॥  
कथं तु खेदः सञ्जातश्चास्माकं स्खलनं कथम्॥ २२३ ॥  
॥ नन्दिन्युवाच ॥ ॥  
इदं मम पदं देवाः शिलासंस्थं विराजते ॥  
गगनाङ्गणभूमिस्थं चन्द्रबिम्बमिवापरम्॥ २२४ ॥  
अद्यप्रभृति भो देवास्त्रैलोक्ये सचराचरे ॥  
गोष्पदन्नाम विख्यातं लोके ख्यातिं गमिष्यति ॥ २२५ ॥  
अत्रागत्य नरो यस्तु स्नानं श्राद्धं करिष्यति ॥  
गयासप्तगुणन्तस्य फलं देवा भविष्यति ॥ २२६ ॥  
न वारो न च नक्षत्रं न कालस्तत्र कारणम्॥  
यदैव दृश्यते तीर्थं तदा पर्वसहस्रकम् ॥ २२७ ॥  
अथवा पर्वकाङ्क्षा चेत्तानि मे शृणुपार्वति ॥  
अयने विषुवे युग्मे सामान्ये चार्कसङ्क्रमे ॥ २२८ ॥  
अमावास्याष्टकायां च कृष्णपक्षे विशेषतः ॥  
आर्द्रामघारोहिणीषु द्रव्यब्राह्मणसङ्गमे ॥ २२९ ॥  
गजच्छाया व्यतीपाते वैधृते धृतचामरे ॥  
वैशाखस्य तृतीयायां नवम्यां कार्तिकस्य तु ॥ 7.1.336.२३० ॥  
पञ्चदश्यां च माघस्य नभस्ये च त्रयोदशीम् ॥  
युगादयः स्मृता ह्येतास्तस्मिन्काले च वा पुनः ॥ २३१ ॥  
मन्वन्तरादौ कार्यं च तत्र श्राद्धं विजानता ॥  
आश्वयुक्छुक्लनवमी द्वादशी कार्तिके तथा ॥२३२॥  
तृतीया चैत्रमासस्य तथा भाद्रपदस्य च ॥  
फाल्गुनस्य त्वमावास्या पौषस्यैकादशी तथा ॥ २३३ ॥  
आषाढस्यापि दशमी माघमासस्य सप्तमी ॥  
श्रावणस्याष्टमी कृष्णा तथाऽऽषाढी च पूर्णिमा ॥ २३४ ॥  
कार्तिकी फाल्गुनी चैव ज्यैष्ठी पञ्चदशी तथा ॥  
मन्वन्तरादयश्चैता दत्तस्या क्षयकारिकाः ॥ २३५ ॥  
वैशाखस्य तृतीयायां कृष्णायां फाल्गुनस्य च ॥  
पञ्चमी चैत्रमासस्य तस्यैवान्त्या तथा परा ॥ २३६ ॥  
शुक्ला त्रयो दशी माघे कार्तिकस्य तु सप्तमी ॥  
नवमी मार्गशीर्षस्य सप्तैताः कल्पकादिमाः ॥ २३७ ॥  
कल्पतृप्तिर्भवेच्छ्राद्धे कल्पादौ तु कृते पुरा ॥  
इत्येवमुक्त्वा सा नन्दा देवानां प्रतिनन्दिनी ॥  
अन्तर्द्धानं जगामाशु दीपो वातहतो यथा ॥२३८॥  
इतीदं कौतुकं दृष्ट्वा सर्वे देवाः सवासवाः ॥  
ब्रह्मर्षयो देवर्षयः श्लोकं पौराणिकं जगुः ॥ २३९ ॥  
अहो तीर्थस्य माहात्म्यं नन्दायास्तपसो बलम् ॥  
सकृच्छ्राद्धेन दत्तेन गयासप्तगुणं फलम् ॥ 7.1.336.२४० ॥  
एवमुक्त्वा ततोदेवाश्चक्रुः श्राद्धादिकां क्रियाम्॥  
यथोक्तं फलमापुस्ते नन्दिन्या पूर्वभाषितम् ॥ २४१ ॥  
इत्थं त्वमपि राजेन्द्र गच्छ शीघ्रं हि गोष्पदम्॥  
तत्र श्राद्धादिकं कृत्वा लप्स्यसे फलमीप्सितम् ॥ २४२ ॥  
अयं ते जनको राजन्पापिनां प्रवरः स्मृतः ॥  
नान्यैस्तीर्थशतैः शक्यः प्रोद्धर्तुं गोष्पदं विना ॥ २४३ ॥  
तस्माद्व्रज महाराज मा कार्षीस्त्वं विलम्बनम् ॥  
एवं श्रुत्वा तदा राजा प्रभासं क्षेत्रमागतः ॥२४४॥  
तत्र स्थानस्थितान्विप्रांस्तीर्थमाहात्म्यकोविदान्॥  
अग्रेकृत्य महाराजो ययौ न्यङ्कुमतीं नदीम् ॥ २४५ ॥  
तै राज्ञो दर्शितं तीर्थं पदं प्रेतशिलास्थितम् ॥  
तद्दृष्ट्वा विमलं तीर्थं विस्मयोत्फुल्ललोचनः ॥  
चक्रे कुण्डानि वेदीश्च मण्डपान्यज्ञसिद्धये ॥ २४६ ॥  
ततो यज्ञः समारब्धो विधिवद्भूरिदक्षिणः ॥  
प्रत्यक्षं पितर स्तस्य बभूवुर्ज्वलनप्रभाः ॥ २४७ ॥  
ततः श्रद्धां समास्थाय श्राद्धैर्यज्ञैर्महोदयम् ॥  
ते चाब्रुवन्वचस्तुष्टाः पितरो राजसत्तमम् ॥ २४८ ॥  
धन्योऽसि राजन्पुण्योऽसि वयं धन्यतरास्त्वया ॥  
यदत्र तीर्थे श्राद्धेन उद्धृता भवता वयम् ॥ २४९ ॥  
एवमुक्त्वा ततः सर्वे वेनेन पितरः सह ॥  
विमानवरसंस्थाश्च जग्मुस्ते त्रिदिवालयम् ॥ 7.1.336.२५० ॥  
गच्छन्नुवाच वेनस्तं राजानं पृथुवक्षसम् ॥  
राजञ्जन्मानि चत्वारि अभूवं चान्यजन्मनि ॥ २५१ ॥  
कुष्ठी पापो दुराचारश्चाण्डालोच्छिष्टभुक्तथा ॥  
सोऽहं पापविनिर्मुक्तो गच्छामि त्रिदिवालयम् ॥ २५२ ॥  
तद्गच्छ त्वं महाभाग राज्यं भुङ्क्ष्व चिराय च ॥  
कृतं ते सकलं कार्यं पुत्रेण क्रियते च यत् ॥ २५३ ॥  
एवं श्रुत्वा तदा राजा मुमुदे ज्ञातिसंयुतः ॥  
ब्राह्मणान्हर्षयामास दानैर्भूकाञ्चनादिभिः ॥ २५४ ॥  
न तदस्ति जगत्यस्मिंस्तत्र यन्न ददौ नृपः ॥  
दृष्ट्वा प्रभावं तीर्थस्य प्रत्यक्षं पितृदर्शनम् ॥२५५॥  
एवं राजा स कृत्वा तु स्वकीयं स्थान माययौ ॥  
भुक्त्वा भूमिं तु सकलां प्रेत्य स्वर्गं समाप्तवान् ॥ २५६ ॥  
एवं प्रभावं तत्क्षेत्रं प्रभासं पापनाशनम् ॥  
यस्मिन्नायान्ति तीर्थानि देवास्तिष्ठन्ति कोटिशः ॥ २५७ ॥  
प्रभासं क्षेत्रमासाद्य योन्यत्तीर्थं हि मार्गते ॥  
स करस्थं समुत्सृज्य कूर्परेण समालिहेत् ॥ २५८ ॥  
अब्रुवन्पितरश्चैनां गाथां पौराणिकीं प्रिये ॥  
गयां गन्तुं न शक्नोति यदि पुत्रः कथञ्चन ॥  
तदा यत्नेन गन्तव्यं गोष्पदं तीर्थमुत्तमम् ॥ २५९ ॥  
कन्दैर्मूलैः फलैर्वापि पिण्याकेङ्गुदकेन वा ॥  
अपि नः स कुले भूयाद्योऽत्र श्राद्धं प्रदास्यति ॥ 7.1.336.२६० ॥  
तत्र स्नात्वा प्रयत्नेन ब्राह्मणान्वेदवित्तमान् ॥  
आमन्त्र्य विधिवच्छ्राद्धे भोजयित्वा प्रयत्नतः ॥  
पिण्डदानं तु कर्त्तव्यं पितृणां तृप्तिमिच्छताम् ॥२६१॥  
 न तिथिर्न च नक्षत्रं पर्व मासादिकं न हि ॥  
सर्वदा तत्र गन्तव्यं श्रद्धा युक्तेन चेतसा ॥ २६२ ॥  
न कालनियमस्तत्र प्रमाणं दर्शनं यतः ॥  
तत्राक्षयतृतीयायां दुर्ल्लभं गमनं प्रिये ॥ २६३ ॥  
कार्त्तिक्यां माघसप्तम्यां पद्मके वाऽथ पर्वणि ॥२६४॥  
हिरण्यदानं गोदानं वस्त्रं रूप्यं घृतं तिलाः ॥  
दातव्यास्तत्र युक्तेन पितॄणां तृप्तिमिच्छता ॥ २६५ ॥  
एवं ते कथितं देवि तीर्थगुह्यं महोदयम् ॥  
न कथ्यं दुष्टबुद्धीनां पापिनां क्रूरचेतसाम् ॥२६६॥  
श्रद्धायुक्ताय दातव्यं पितृभक्तिरताय च ॥  
श्राद्धकाले विशेषेण पठे द्भक्त्या पुराणवित् ॥ २६७ ॥  
पितॄणां जायते तृप्तिस्तेन द्वादशवार्षिकी ॥  
श्रोतव्यं प्रयतैर्नित्यं नरैर्नरकभीरुभिः ॥  
पठितव्यं सदा भक्त्या विप्राणां भुञ्जता पुरः ॥ २६८ ॥  
पानीयमप्यत्र तिलैर्विमिश्रं दद्यात्पितृभ्यः प्रयतो मनुष्यः ॥  
श्राद्धं कृतं तेन समासहस्रं रहस्यमेतत्पितरो वदन्ति ॥२६९॥  
इदं रहस्य यशसो निधानमिदं पितॄणामतिवल्लभं च ॥  
इदं च वेदेष्वमृताय नित्यमिदं महापापहरं च पुंसाम् ॥ 7.1.336.२७० ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये न्यङ्कुमतीनदीमाहात्म्ये गोष्पदतीर्थमाहात्म्यवर्णनन्नाम षट्त्रिंशदुत्तरत्रिशततमोऽध्यायः ॥ ३३६ ॥