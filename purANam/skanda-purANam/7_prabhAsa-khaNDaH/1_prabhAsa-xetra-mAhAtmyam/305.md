+++
title = "३०५"

+++
॥ ईश्वर उवाच ॥ ॥  
ततो गच्छेन्महादेवि तस्याः पूर्वेण संस्थितम्॥  
नारदादित्यनामानं जरादारिद्र्यनाशनम् ॥ १ ॥  
पश्चिमे मूलचण्डीशाद्धनुषां च शतत्रये ॥  
आराध्य नारदो देवि भास्करं वारितस्करम् ॥  
जरा निर्मुक्तदेहस्तु तत्क्षणात्समपद्यत ॥२ ॥  
॥ देव्युवाच ॥ ॥  
कथं जरामनुप्राप्तो नारदो मुनिपुङ्गवः ॥  
कथमाराधितः सूर्य एतन्मे वद शङ्कर ॥ ३ ॥  
॥ ईश्वर उवाच ॥ ॥  
यदा द्वारवतीं प्राप्तो नारदो मुनिपुङ्गवः ॥  
सर्वे दृष्टास्तदा तेन विष्णोः पुत्रा महाबलाः ॥ ४ ॥  
तद्राजकुलमध्ये तु क्रीडमाना परस्परम् ॥ आयान्तं नारदं दृष्ट्वा सर्वे विनयसंयुताः ॥ ५ ॥  
नमश्चक्रुर्यथान्यायं विना साम्बं त्वरान्विताः ॥  
अविनीतं तु तं दृष्ट्वा कथयामास नारदः ॥ ६ ॥  
शरीरमदमत्तोऽसि यस्मात्साम्ब हरेः सुत ॥  
अचिरेणैव कालेन शापं प्राप्स्यसि दारुणम् ॥ ७॥  
॥ साम्ब उवाच ॥ ॥  
नमस्कारेण किं कार्यमृषीणां च जितात्मनाम्॥  
आशीर्वादेन तेषां च तपोहानिः प्रजायते ॥ ८ ॥  
मुनीनां यः स्वभावो हि त्वयि लेशो न नारद ॥  
विद्यते ब्रह्मणः पुत्र उच्यते किमतः परम्॥ ९ ॥  
न कलत्रं न ते पुत्रा न च पौत्रप्रपौत्रकाः ॥  
न गृहं नैव च द्वारं न हि गावो न वत्सकाः ॥ 7.1.305.१० ॥  
ब्रह्मणो मानसः पुत्रो ब्रह्मचर्ये व्यवस्थितः ॥  
अयुक्तं कुरुते नित्यं कस्मात्प्रकृतिरीदृशी ॥ ११ ॥  
युद्धं विना न ते सौख्यं सौख्यं न कलहं विना ॥  
यादृशस्तादृशो वापि वाग्वादोऽपि सदा प्रियः ॥ १२ ॥  
स्नानं सन्ध्या जपो होमस्तर्पणं पितृदेवयोः ॥  
नारदः कुरुते चान्यदन्यत्कुर्वन्ति ब्राह्मणाः ॥ १३ ॥  
कौमारेण तु गर्विष्ठो यस्मान्मां शापयिष्यसि ॥  
तस्मात्त्वमपि विप्रर्षे जरायुक्तो भविष्यसि ॥ १४ ॥  
एवं शप्तस्तदा देवि नारदो मुनिपुङ्गवः ॥  
एकान्ते निर्मले स्थाने कण्टकास्थिविवर्जिते ॥ १५ ॥  
कृष्णाजिनपरिच्छिन्ने ह्युपविष्टो वरासने ॥  
ऋषितोया तटे रम्ये प्रतिष्ठाप्य महामुनिः ॥ १६ ॥  
सूर्यस्य प्रतिमां रम्यां सर्वदारिद्र्यनाशिनीम् ॥  
तुष्टाव विविधैः स्तोत्रैरादित्यं तिमिरापहम् ॥ १७ ॥  
नमस्त ऋक्स्वरूपाय साम्नां धामग ते नमः ॥  
ज्ञानैकरूपदेहाय निर्धूततमसे नमः ॥ १८ ॥  
शुद्धज्योतिःस्वरूपाय निर्मूर्तायामलात्मने ॥  
वरिष्ठाय वरेण्याय सर्वस्मै परमात्मने ॥ १९ ॥  
नमोऽखिलजगद्व्यापिस्वरूपानन्दमूर्तये ॥  
सर्वकारणपूताय निष्ठायै ज्ञानचेतसाम् ॥ 7.1.305.२० ॥  
नमः सर्वस्वरूपाय प्रकाशालक्ष्यरूपिणे ॥  
भास्कराय नमस्तुभ्यं तथा दिनकृते नमः ॥ २१ ॥  
॥ ईश्वर उवाच ॥ ॥  
एवं संस्तुवतस्तस्य पुरतस्तस्य चेतसा ॥  
प्रादुर्बभूव देवेशि जगच्चक्षुः सनातनः ॥  
उवाच परमं प्रीतो नारदं मुनिपुङ्गवम् ॥ २२ ॥  
॥ सूर्य उवाच ॥ ॥  
वरं वरय विप्रर्षे यस्ते मनसि वर्तते ॥  
तुष्टोऽहं तव दास्यामि यद्यपि स्यात्सुदुर्लभम् ॥ २३ ॥  
॥ नारद उवाच ॥  
कुमार वयसा युक्तो जरायुक्तकलेवरः ॥  
प्रसादात्स्यां हि ते देव यदि तुष्टो दिवाकर ॥ २४ ॥  
सप्तम्यां रविवारेण यस्त्वां पश्यति मानवः ॥  
तस्य रोग भयं माऽस्तु प्रसादात्तिमिरापह॥ २५ ॥  
॥ ईश्वर उवाच ॥ ॥  
एवं भविष्यतीत्युक्त्वा ह्यन्तर्धानं गतो रविः ॥  
इत्येतत्कथितं देवि माहात्म्यं सकलं तव ॥  
नारदादित्यदेवस्य सर्वपातकनाशनम्॥ २६ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभास खण्डे प्रथमे प्रभासक्षेत्रमाहात्म्ये नारदादित्यमाहात्म्यवर्णनन्नाम पञ्चोत्तरत्रिशततमोऽध्यायः ॥ ३०५ ॥