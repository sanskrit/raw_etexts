+++
title = "०६२"

+++
॥ ईश्वर उवाच ॥ ॥  
ततो गच्छेन्महादेवि तृतीयां चत्वरप्रियाम् ॥  
ललितापूर्वदिग्भागे दशधन्वन्तरे स्थिताम् ॥ १ ॥  
क्षेत्रदूतीं महारौद्रीं रुद्रशक्तिं महाप्रभाम् ॥  
क्षेत्ररक्षाविधौ तत्र मया मुक्तां तु मध्यतः ॥ २ ॥  
कोटिभूतसमायुक्ता महाकाया महाप्रभा ॥  
जीर्णे गृहे तथोद्याने प्रासादाट्टालके पथि ॥ ३ ॥  
चत्वरेषु च सर्वेषु क्षेत्र मध्यस्थिता सती ॥  
रात्रौ पर्यटते देवी भूतानां कोटिभिर्वृता ॥ ४ ॥  
महानवम्यां यस्तत्र नारी वाथ नरोपि वा ॥  
नानापूजोपचारैश्च पूजयेद्विधिवच्छुभाम् ॥ ५ ॥  
तस्य तुष्टाऽखिलान्कामान्सादेवी सम्प्रदास्यति ॥  
दम्पत्योर्भोजनं तत्र देयं यात्राफलेप्सुभिः ॥९॥  
इति सङ्क्षेपतः प्रोक्तं माहा त्म्यं पापनाशनम् ॥  
क्षेत्रदूत्यास्तृतीयायाः श्रुतमैश्वर्यकारकम् ॥ ७ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये चत्वरादेवीमाहात्म्यवर्णनन्नाम द्विषष्टितमोऽध्यायः ॥ ६२ ॥