+++
title = "११४"

+++
॥ ईश्वर उवाच ॥ ॥  
ततो गच्छेन्महादेवि विष्णुं पापप्रणाशनम् ॥  
वामनस्वामिनामानं सर्वपातकनाशनम् ॥ १ ॥  
पुष्करान्नैर्ऋते भागे धनुर्विशतिभिः स्मृतम् ॥  
यदा बद्धो बलिर्देवि विष्णुना प्रभविष्णुना ॥ २ ॥  
तदा तत्र पदं न्यस्तं दक्षिणं विश्वरूपिणा ॥  
द्वितीयं मेरुशृङ्गे तु तृतीयं गगने प्रिये ॥ ३ ॥  
यावदूर्ध्वं चोत्क्षिपति तावद्भिन्नं सुदूरतः ॥  
पादाग्रेण तु ब्रह्माण्डं निष्क्रान्तं सलिलं ततः ॥ ४ ॥  
ततः स्वजानुमात्रेण सम्प्राप्तं पृथिवीतले ॥  
ततो विष्णुपदी गङ्गा प्रसिद्धिमगमत्क्षितौ ॥ ५ ॥  
पूर्वं सा पुष्करे प्राप्ता पुष्करात्सा महानदी ॥  
पुष्करं कथ्यते व्योम पुष्करं कथ्यते जलम् ॥  
तेन तत्पुष्करं ख्यातं सन्निधानं प्रजापतेः ॥ ६ ॥  
तत्र स्नानं नरः कृत्वा यः पश्यति हरेः पदम् ॥  
स याति परमं स्थानं यत्र देवो हरिः स्वयम् ॥ ७ ॥  
तत्र पिण्डप्रदानेन तृप्तिः स्यात्कोटिवार्षिकी ॥  
पितॄणां च वरारोहे ह्येतदाह हरिः स्वयम् ॥ ८ ॥  
अत्र गाथा पुरा गीता वसिष्ठेन महर्षिणा ॥  
वामनस्वामिनं दृष्ट्वा तां शृणुष्व समाहिता ॥ ९ ॥  
स्नात्वा तु पुष्करे तीर्थे दृष्ट्वा विष्णुपदं ततः ॥  
अपि कृत्वा महत्पापं किमतः परितप्यते ॥ 7.1.114.१० ॥  
यस्तत्रोपानहौ दद्याद्ब्राह्मणाय यतव्रतः ॥  
स यानवरमारूढो विष्णुलोके महीयते ॥ ११ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्र माहात्म्ये वामनस्वामिमाहात्म्यवर्णनन्नाम चतुर्दशोत्तरशततमोऽध्यायः ॥ ११४ ॥