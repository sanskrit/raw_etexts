+++
title = "०४९"

+++
॥ ईश्वर उवाच ॥ ॥  
तस्माच्छुक्रेश्वराद्गच्छेद्देवि लिङ्गं महाप्रभम्॥  
शनैश्चरैश्वरन्नाम महापातकनाशनम् ॥ १ ॥  
बुधेश्वरात्पश्चिमतो ह्यजादेव्यग्निगोचरे ॥  
तस्या धनुः पञ्चकेन नातिदूरे व्यवस्थितम् ॥ २ ॥  
कल्पलिङ्गं महादेवि पूजितं देवदानवैः ॥  
छायापुत्रेण सन्तप्तं तपः परमदुष्करम् ॥ ३ ॥  
अनादि निधनो देवो येन लिङ्गेऽवतारितः ॥  
प्राप्तवान्यो ग्रहेशत्वं भक्त्या शम्भोः प्रसादतः ॥ ४ ॥  
यस्य दृष्ट्या बिभेति स्म देवासुरगणो महान् ॥  
न स कोऽप्यस्ति वै प्राणी ब्रह्माण्डे सचराचरे ॥ ५ ॥  
देवो वा दानवो वापि सौरिणा पीडितो न यः ॥  
शनिवारेण सम्पूज्य भक्त्या सौरीश्वरं शिवम् ॥ ॥ ६ ॥  
शमीपत्रैर्महादेवि तिलमाषगुडौदनैः ॥  
सन्तर्प्य तु विधानेन दद्यात्कृष्णं वृषं द्विजे ॥ ७ ॥  
स्तुत्वा स्तोत्रैश्च विविधैः पुराणश्रुतिसम्भवैः ॥  
अथ वैकेन देवेशः स्तोत्रेण परितोषितः ॥ ८ ॥  
राज्ञा दशरथेनैव कृतेन तु बलीयसा ॥  
स्तुत्यः सौरीश्वरो देवः सर्वपीडोपशान्तये॥ ९ ॥  
॥ देव्यु वाच ॥ ॥  
कथं दशरथो राजा चक्रे शानैश्चरीं स्तुतिम् ॥  
कथं सन्तुष्टिमगमत्तस्य देवः शनैश्चरः ॥ 7.1.49.१० ॥  
॥ ईश्वर उवाच ॥ ॥  
रघुवंशेऽति विख्यातो राजा दशरथो बली ॥  
चक्रवर्ती स विज्ञेयः सप्तद्वीपाधिपः पुरा ॥ ११ ॥  
कृत्तिकान्ते शनिं कृत्वा दैवज्ञैर्ज्ञापितो हि सः ॥  
रोहिणीं भेद यित्वा तु शनिर्यास्यति साम्प्रतम् ॥ १२ ॥  
उक्तं शकटभेदं तु सुरासुरभयङ्करम् ॥  
द्वादशाब्दं तु दुर्भिक्षं भविष्यति सुदारुणम् ॥ १३ ॥  
एतच्छ्रुत्वा मुनेर्वाक्यं मन्त्रिभिः सहितो नृपः ॥  
आकुलं तु जगद्दृष्ट्वा पौरजानपदादिकम् ॥ १४ ॥  
वदन्ति सततं लोका नियमेन समागताः ॥  
देशाश्च नगर ग्रामा भयाक्रान्ताः समन्ततः ॥  
मुनीन्वसिष्ठप्रमुखान्पप्रच्छ च स्वयं नृपः ॥ १५ ॥  
॥ दशरथ उवाच ॥ ॥  
समाधानं किमत्रास्ते ब्रूहि मे द्विज सत्तम ॥ १६ ॥  
॥ वसिष्ठ उवाच ॥ ॥  
प्राजापत्ये च नक्षत्रे तस्मिन्भिन्ने कुतः प्रजाः ॥  
अयं योगो ह्यसाध्यस्तु ब्रह्मादीन्द्रादिभिः सुरैः॥ ॥ १७ ॥  
तदा सञ्चिन्त्य मनसा साहसं परमं महत् ॥  
समादाय धनुर्दिव्यं दिव्यैरस्त्रैः समन्वितम् ॥ १८ ॥  
रथमारुह्य वेगेन गतो नक्षत्रमण्डलम् ॥।  
रथं तु काञ्चनं दिव्यं मणिरत्नविभूषितम् ॥ १९ ॥  
ध्वजैश्च चामरैश्छत्रैः किङ्किणैरथ शोभितम्॥  
हंसवर्णहयैर्युक्तं महाकेतुसमन्वितम् ॥ 7.1.49.२० ॥  
दीप्यमानो महारत्नैः किरीटमुकुटोज्ज्वलः ॥  
बभ्राज स तदाकाशे द्वितीय इव भास्करः ॥ २१ ॥  
आकर्णं चापमापूर्य संहारास्त्रं नियोज्य च ॥  
कृत्तिकान्ते शनिं ज्ञात्वा प्रविश्य किल रोहिणीम् ॥ २२ ॥  
दृष्ट्वा दशरथोऽस्याग्रे तस्थौ सभ्रुकुटीमुखः ॥  
संहारास्त्रं शनिर्दृष्ट्वा सुरासुरविमर्द्दनम्॥ ॥ २३ ॥  
हसित्वा तद्रयात्सौरिरिदं वचनमब्रवीत् ॥  
पौरुषं तव राजेन्द्र परं रिपुभयङ्करम् ॥ २४ ॥  
देवासुरमनुष्याश्च सिद्धविद्याधरोरगाः ॥  
मया विलोकिताः सर्वे भयं चाशु व्रजन्ति ते ॥ २५ ॥  
तुष्टोहं तव राजेन्द्र तपसा पौरुषेण च ॥  
वरं ब्रूहि प्रदास्यामि मनसा यदभीप्सितम् ॥ २६ ॥ ॥  
॥ दशरथ उवाच ॥ ॥  
रोहिणीं भेदयित्वा तु न गन्तव्यं त्वया शने ॥  
सरितः सागरा यावद्यावच्चद्रार्कमेदिनी ॥ २७ ॥  
याचितं ते मया सौरे नान्य मिच्छामि ते वरम् ॥  
एवमुक्तः शनिः प्रादाद्वरं तस्मै तु शाश्वतम् ॥ २८ ॥  
प्राप्यैवं तु वरं राजा कृतकृत्योऽभवत्तदा ॥  
पुनरेवाब्रवीत्सौरिर्वरं वरय सुव्रत ॥ २९ ॥  
प्रार्थयामास हृष्टात्मा वरमेवं शनेस्तदा ॥  
न भेत्तव्यं च शकटं त्वया भास्करनन्दन ॥ 7.1.49.३० ॥  
द्वादशाब्दं तु दुर्भिक्षं न कर्तव्यं कदाचन ॥  
कीर्तिरेषा मदीया च त्रैलोक्ये विचरिष्यति ॥ ३१ ॥  
॥ ईश्वर उवाच ॥ ॥  
वरद्वयं ततः प्राप्य हृष्टरोमा स पार्थिवः ॥  
रथोपरि धनुर्मुक्त्वा भूत्वा चैव कृताञ्जलिः ॥ ३२ ॥  
ध्यात्वा सरस्वतीं देवीं गणनाथं विनायकम् ॥  
राजा दशरथः स्तोत्रं सौरेरिदमथाकरोत् ॥ ३३ ॥ ॥  
॥ राजोवाच ॥ ॥  
नमो नीलमयूखाय नीलोत्पलनिभाय च ॥  
नमो निर्मांसदेहाय दीर्घश्मश्रुजटाय च ॥३४॥  
नमो विशालनेत्राय शुष्कोदरभयान क ॥  
नमः परुषगात्राय स्थूलरोमाय वै नमः ॥ ३५ ॥  
नमो नित्यं क्षुधार्त्ताय नित्यतप्ताय वै नमः ॥  
नमः कालाग्निरूपाय कृतान्तक नमोस्तु ते ॥ ३६ ॥  
नमो दीर्घाय शुष्काय कालदृष्टे नमोऽस्तु ते ॥  
नमस्ते कोटराक्षाय दुर्निरीक्ष्याय वै नमः ॥३७॥  
नमो घोराय रौद्राय भीषणाय करा लिने ॥  
नमस्ते सर्वभक्षाय वलीमुख नमोऽस्तु ते ॥ ३८ ॥  
सूर्यपुत्र नमस्तेऽस्तु भास्करे भयदायक ॥  
अधोदृष्टे नमस्तुभ्यं वपुःश्याम नमोऽस्तु ते ॥ ३९ ॥  
नमो मन्दगते तुभ्यं निस्त्रिंशाय नमोनमः ॥  
नमस्त उग्ररूपाय चण्डतेजाय ते नमः ॥ 7.1.49.४० ॥  
तपसा दग्धदेहाय नित्यं योगरताय च ॥  
नमस्ते ज्ञाननेत्राय कश्यपात्मजसूनवे ॥ ४१ ॥  
तुष्टो ददासि वै राज्यं रुष्टो हरसि तत्क्षणात् ॥  
देवासुरमनुष्याश्च पशुपक्षिसरीसृपाः ॥४२॥  
त्वया विलोकिताः सौरे दैन्यमाशु व्रजन्ति च ॥  
ब्रह्मा शक्रो यमश्चैव ऋषयः सप्ततारकाः ॥ ४३ ॥  
राज्यभ्रष्टाश्च ते सर्वे तव दृष्ट्या विलोकिताः ॥  
देशाश्च नगरग्रामा द्वीपाश्चैवाद्रयस्तथा ॥ ४४ ॥  
रौद्रदृष्ट्या तु ये दृष्टाः क्षयं गच्छन्ति तत्क्षणात् ॥ ४५ ॥  
प्रसादं कुरु मे सौरे वरार्थेऽहं तवाश्रितः  
सौरे क्षमस्वापराधं सर्वभूतहिताय च ॥ ४६ ॥  
॥ ईश्वर उवाच ॥ ॥  
एवं स्तुतस्तदा सौरी राज्ञा दशरथेन च ॥  
महराजः शनिर्वाक्यं हृष्टरो माऽब्रवीदिदम् ॥ ४७ ॥  
॥ शनिरुवाच ॥ ॥  
तुष्टोऽहं तव राजेन्द्र स्तवेनानेन सुव्रत ॥  
वरं ब्रूहि प्रदास्यामि स्वेच्छया रघुनन्दन ॥ ४८ ॥ ॥  
॥ दशरथ उवाच ॥ ॥  
अद्यप्रभृति पिङ्गाक्ष पीडा कार्या न कस्यचित् ॥  
देवासुरमनुष्याणां पशुपक्षिसरीसृपाम् ॥ ४९ ॥  
॥ शनिरुवाच ॥ ॥  
ग्रहाणां दुर्ग्रहो ज्ञेयो ग्रहपीडां करोम्यहम् ॥  
अदेयं प्रार्थितं राजन्किञ्चिद्युक्तं ददाम्यहम् ॥ 7.1.49.५० ॥  
त्वया प्रोक्तं मम स्तोत्रं ये पठि ष्यन्ति मानवाः ॥  
पुरुषाश्च स्त्रियो वापि मद्भयेनोपपीडिताः ॥ ५१ ॥  
 देवासुरमनुष्यास्तु सिद्धविद्याधरोरगाः ॥  
मृत्युस्थाने स्थितो वापि जन्मप्रान्तगतस्तथा ॥ ५२ ॥  
एककालं द्विकालं वा तेषां श्रेयो ददाम्यहम् ॥  
पूजयित्वा जपेत्स्तोत्रं भूत्वा चैव कृताञ्जलिः ॥ ५३ ॥  
तस्य पीडां न चैवाहमिह कुर्यां कदाचन ॥  
जन्मस्थाने स्थितो वापि मृत्युस्थाने स्थितोऽपि च ॥ ५४ ॥  
जन्मऋक्षे च लग्ने च दशास्वन्तर्दशासु च ॥  
रक्षामि सततं तस्य पीडां चान्यग्रहस्य च ॥ ५५ ॥  
अनेनैव प्रकारेण र्पाडामुक्तस्त्वसौ भवेत् ॥  
एतत्प्रोक्तं मया दत्तं वरं च रघुनन्दन ॥ ५६ ॥  
॥ ईश्वर उवाच ॥ ॥  
वरद्वयं च सम्प्राप्य राजा दशरथः पुरा ॥  
मेने कृतार्थमात्मानं नमस्कृत्य शनैश्चरम् ॥ ५७ ॥  
शनिं स्तुत्वाऽभ्यनुज्ञातो रथमारुह्य वीर्यवान् ॥  
स्वस्थानं गतवान्राजा पूज्यमानो दिवौकसैः ॥ ५८ ॥  
य इदं प्रातरुत्थाय सौरिवारे पठेन्नरः ॥  
सर्वग्रहोद्भवा पीडा न भवेद्भुवि तस्य तु ॥ ५९ ॥  
शनैश्चरं स्मरेद्देवं नित्यं भक्तिसमन्वितः ॥  
पूजयित्वा पठेत्स्तोत्रं तस्य तुष्यति भास्करिः ॥ 7.1.49.६० ॥  
इति ते कथितं देवि माहात्म्यं शनिदैवतम् ॥  
सर्वपापोपशमनं सर्वकामफलप्रदम् ॥ ६१ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमं प्रभासक्षेत्रमाहात्म्ये शनैश्चरेश्वरमाहात्म्यवर्णनन्नामैकोनपञ्चाशोऽध्यायः ॥ ४९ ॥ ॥ छ ॥