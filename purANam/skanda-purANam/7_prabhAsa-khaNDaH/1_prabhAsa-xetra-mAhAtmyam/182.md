+++
title = "१८२"

+++
ततो मातृगणान्पश्येद्वसुनन्दादिनामतः ॥  
अर्क स्थलसमीपस्थान्दक्षिणे नातिदूरतः ॥ १ ॥  
आश्वयुक्छुक्लपक्षे तु नवम्यां नियतात्मवान् ॥  
यस्ताः पूजयते मातॄर्विधिना भावितात्मवान् ॥ २ ॥  
स समृद्धिमवाप्नोति दुरापामकृतात्मभिः ॥  
तत्रैव संस्थितं पश्येच्छ्रीमुखं विवरप्रियम् ॥ ३ ॥  
तस्मिन्नेव दिने पूज्यं सिद्धिकामैर्नरैः सदा ॥  
एतत्पूर्वं मयाख्यातं तव विस्तरतः प्रिये ॥ ४ ॥  
तस्मिन्नेव दिने पूज्यं तीर्थयात्राप्रसङ्गतः ॥ ५ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये वसुनन्दामातृगणश्रीमुखविवर माहात्म्यवर्णनन्नाम द्व्यशीत्युत्तरशततमोऽध्यायः ॥ ॥ १८२ ॥