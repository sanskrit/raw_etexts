+++
title = "०१९"

+++
॥ देव्युवाच ॥ ॥  
यद्येवं सकलश्चन्द्रः कथं न विधृतस्त्वया ॥  
अन्तभावे कलानां तत्कारणं कथय प्रभो ॥ १ ॥  
॥ ईश्वर उवाच ॥ ॥  
अमा षोडशभेदेन देवि प्रोक्ता महाकला ॥  
संस्थिता परमा माया देहिनां देह धारिणी ॥ २ ॥  
अमादिपौर्णमास्यन्ता या एव शशिनः कलाः ॥  
तिथयस्ताः समाख्याताः षोडशैव प्रकीर्तिताः ॥ ३ ॥  
अमा सूक्ष्मा परा शक्तिः सा त्वं देवि प्रकीर्तिता ॥  
प्रलयोत्पत्तियोगेन स्थिताः कालक्रमोदिताः ॥४॥  
षोडशैव स्वरा ये तु आद्याः सृष्टयन्तकाः प्रिये ॥  
कालस्यावयवास्ते च विज्ञेयाः कालवेदिभिः ॥ ५ ॥  
त्रुटिर्लवो निमेषश्च कला काष्ठा मुहूर्तकम्॥  
रात्र्यहःपक्षमासाश्च अयनं वत्सरं युगम् ॥ ६ ॥  
मन्वतरं तथा कल्पं महाकल्पं च षोडश ॥  
कला विसर्जनी या तु जीवमाश्रित्य वर्तते ॥७॥  
सा सृजत्यखिलं विश्वं विषुवद्वयसंयुतम् ॥  
तथा संवरणी या तु विश्वं संहरते प्रिये ॥ ॥  
नेत्रपाताच्चतुर्भागस्त्रुटिकालो निगद्यते ॥  
तस्माच्च द्विगुणं विद्धि निमिषं तन्महेश्वरि ॥ ९ ॥  
निमिषैस्त्रिंशद्भिः काष्ठा ताभिर्विंशतिभिः कला॥  
विंशतिकलो मुहूर्तः स्याद्दिनं पञ्चदशैस्तु तैः॥7.1.19.१०॥।  
दिनमाना निशा ज्ञेया अहोरात्रं द्वयाद्भवेत् ।  
तैः पञ्चदशभिः पक्षो द्विपक्षो मास उच्यते ॥११॥  
मासैश्चैवायनं षड्भिर्वर्षं स्यादयनद्वये ॥  
चत्वारिंशच्च लक्षाणि लक्षाणां त्रितयं पुनः॥१२॥  
विंशतिश्च सहस्राणि ज्ञेयं सौरं चतुर्युगम्॥  
चतुर्युगैकसप्तत्या मन्वन्तरमुदाहृतम्॥१३॥  
ऐन्द्रमेतद्भवेदायुः समासान्तं च कीर्तितम्॥  
चतुर्दशेन्द्रैः प्रलीनैः कल्पं ब्रह्मदिनं भवेत् ॥१४॥  
रात्रिश्च तावती चैव चतुर्युगसहस्रिका॥  
अनेन दिनमानेन शताब्दं जीवति प्रिये ॥१५॥  
ममैव निमिषार्द्धेन सहस्राणि चतुर्द्दश ॥  
विनश्यन्ति ततो विष्णोरसङ्ख्याताः पितामहाः ॥१६॥  
एवं क्रमेण देवेशि समुत्पन्नमिदं जगत् ॥  
शशिसूर्यविभागेन चित्ररूपमनन्तकम् ॥१७॥  
कला देवि यदाद्यन्तमनादिमजमव्ययम्॥  
तदान्वितः शशी तस्यामधोमुखमवस्थितः ॥ १८ ॥  
एवं क्षयोदयं ज्ञेयं चन्द्रार्काभ्यामवस्थितम् ॥  
सृष्टिक्रमं मया प्रोक्तं संहारमधुना शृणु ॥ १९ ॥  
महाकल्पं हतं कल्पैः कल्पं मन्वन्तरैर्हतम् ॥  
मासं पक्षाहतं कृत्वा तं चाहोरात्रिभाजितम् ॥7.1.19.२॥।  
अहोरात्रं मुहूर्तेन मुहूर्तं तु कलाहतम्॥  
कलां काष्ठा हतां कृत्वा काष्ठां निमिषभाजिताम् ॥ २१ ॥  
निमिषं च लवैर्हत्वा लवं त्रुटिविभाजितम् ॥  
तदतीतं प्रशान्तं च निर्विकारमलक्षणम् ॥२२॥  
तस्य चेयं परा माया कला शिरसि धारिता ॥  
सा शक्तिर्देवदेवस्य विश्वाकारा परा प्रिये ॥  
मोहयित्वा तु सन्तानं संसारयति पार्वति ॥२३॥  
    
30a  
एवमेतज्जगद्देवि उत्पत्तिस्थितिलक्षणम् ॥  
यत्रैवोत्पद्यते कृत्स्नं पुनस्तत्रैव लीयते ॥ २४ ॥  
सेयं मायामयी शक्तिः शुद्धाशुद्धस्वरूपिणी ॥  
चन्द्ररूपा स्थिता सा तु तव देवि प्रकाशयेत्॥ २५ ॥  
॥ देव्युवाच ॥ ॥  
पञ्चाग्निनोपसन्तप्ता वर्षकोटीरनेकधा ॥  
तत्तपः सफलं जातं मेऽद्य देव जगत्पते ॥ २६ ॥  
सृष्टियोगो मया ज्ञातः संहारश्च महेश्वर ॥  
चन्द्रोत्पत्तिस्वरूपं च कलामानं तथैव च ॥ २७ ॥  
अधुना मम देवेश सन्देहो हृदि संस्थितः ॥  
कौतूहलं परं देव कथयस्व महेश्वर ॥ २८ ॥  
अमृतादेव सम्भूतः सर्वाह्लादकरः शशी ॥  
प्रियश्च तव देवेश वल्लभश्चन्द्रमास्तथा ॥ २९ ॥  
चन्द्रे च चदि इत्येष ह्लादने धातुरिष्यते॥  
शुक्लत्वे चापतत्त्वे च मया त्वेष विभाव्यते ॥7.1.19.३॥।  
सर्वौषधीनामधिपः पितॄणां प्रीणनं परम् ॥  
तदाश्रयश्च त्वद्भक्तस्त्व त्सेवातत्परः शशी ॥ ३१ ॥  
तथापि सकलङ्कोऽयं कौतुकं कुरुते मम ॥  
देवि ब्रह्माण्डसङ्घट्टमालामण्डितशेखरः ॥ ३२ ॥  
शीर्षे तव निविष्टस्य कष्टं चन्द्रस्य चेद्यदि ॥  
तर्हि नाथ न शोच्या वै संसारे दुःखभागिनः ॥ ३३ ॥  
न चास्ति त्रिषु लोकेषु न चैतत्सम्भविष्यति ॥  
यत्र शक्तो भवत्कर्तुं दुःखस्यास्य च सङ्क्षयम्॥ ३४ ॥  
सर्वेषां वर्तते शङ्का यथा मम महेश्वर ॥  
उत्पन्नं कारणं किन्तद्येन सोमस्य लाञ्छनम् ॥ ३५ ॥  
किमेतत्कारणं देव कथयस्व महेश्वर ॥  
अमृते सम्भवो यस्य कथं तस्यापि लाञ्छनम्॥ ३६ ॥  
प्रियश्च तव देवेश लाञ्छनं चापि तिष्ठति ॥  
कौतूहलं परं देव तत्त्वं मे वक्तुमर्हसि ॥ ३७ ॥  
एवमुक्तः स पार्वत्या देवदेवो महेश्वरः ॥  
उवाच परमप्रीतः प्रेम्णा शैलसुतां प्रभुः ॥ ३८ ॥  
॥ ईश्वर उवाच ॥  
किं ते देवि महाशङ्काद्योत्पन्ना वरवर्णिनि ॥  
ममोपरि न कर्त्तव्या निरुद्विग्ना भव प्रिये ॥  
पितुस्तव प्रभावेन लाञ्छनं शशिनोऽभवत् ॥ ३९ ॥  
भावित्वात्कर्मणो देवि दक्षस्याज्ञाव्यतिक्रमात् ॥  
समं वर्त्तस्व भार्याभिरित्युक्तः शशलाञ्छनः ॥ 7.1.19.४० ॥  
तद्वाक्यमन्यथा चक्रे ततः शप्तः शशी प्रिये॥  
इदं पृष्टं तु यद्देवि त्वया लाञ्छनकारणम् ॥ ४१ ॥  
कल्पेकल्पे पृथग्भावं कारणैरस्ति भामिनि ॥  
असङ्ख्यातं च तद्वक्तुं शक्यं नैव मया प्रिये ॥ ४२ ॥  
असङ्ख्येयाश्चन्द्रमसः सम्भवन्ति पुनःपुनः ॥  
विनश्यन्ति च देवेशि सर्वमन्वन्तरान्तरम् ॥४३ ॥  
असङ्ख्याताश्च कल्पाख्या असङ्ख्याताः पितामहाः ॥  
हरयश्चाप्यसङ्ख्याता एक एव महेश्वरः ॥ ४४ ॥  
कोटिकोट्ययुतान्यत्र ब्रह्माण्डानि मम प्रिये ॥  
जलबुद्बुदवद्देवि सञ्जातानि तु लीलया॥ ४५॥  
तत्रतत्र चतुर्वक्त्रा ब्रह्माणो हरयो भवाः॥  
सृष्टाः प्रधानेन तदा लब्धा शम्भोस्तु सन्निधिः॥४६॥  
लयं चैव तथान्योन्यमाद्यन्तं प्रकरोति च॥  
सर्गसंहारसंस्थानां कर्त्ता देवो महेश्वरः॥४७॥  
सर्गे च रजसा पृक्तः सत्त्वस्थः परिपालने॥  
प्रतिसर्गे तमोयुक्तः सोऽहं देवि त्रिधा स्थितः॥४८॥  
तस्मान्माहेश्वरो ब्रह्मा ब्रह्मणोऽधिपतिः शिवः ॥  
सदाशिवो भवेद्विष्णुर्ब्रह्मा सर्वात्मको ह्यतः ॥ ४९ ॥  
स एव भगवान्रुद्रो विष्णुर्विश्व जगत्प्रभुः ॥  
अस्मिन्नण्डे त्विमेलोका अन्तर्विश्वमिदञ्जगत् ॥ 7.1.19.५० ॥  
चन्द्रसूर्यग्रहा देवि ब्रह्माण्डेऽस्मिन्मनस्विनि ॥  
सङ्ख्यातुं नैव शक्यन्ते ये भविष्यन्ति ये गताः ॥ ५१ ॥  
अस्मिन्वाराहकल्पे तु वर्तमाने मनस्विनि ॥  
षडतीता महादेवि रोहिणीपतयः पुरा ॥ ५२ ॥  
सप्तमोऽयं महादेवि वर्ततेऽमृतसम्भवः ॥  
दक्षशापेन यो देवि सङ्क्षीणो दृश्यतेऽधुना ॥ ५३ ॥  
अथ द्वितीये सम्प्राप्ते परार्द्धे चैव वेधसः ॥  
तस्य त्रिंशत्तिमे कल्पे पितृ कल्पेति विश्रुते ॥ ५४ ॥  
स्वायम्भुवेंऽतरे प्राप्ते तस्यादौ त्वं सती किल ॥  
तस्मिन्काले महादेवि योभूद्दक्षः पिता तव ॥ ५५ ॥  
प्राणात्प्रजापतेर्जन्म तस्य दक्षस्य कीर्तितम् ॥  
अस्मिन्मन्वन्तरे देवि दक्षः प्राचेतसोऽभवत् ॥ ५६ ॥  
अङ्गुष्ठाद्दक्षिणाद्दक्षो भविष्यत्यधुना प्रिये ॥  
युगेयुगे भवन्त्येते सर्वे दक्षादयो द्विजाः ॥ ५७ ॥  
पुनश्चैव विनश्यन्ति विद्वांस्तत्र न मुह्यति ॥  
तस्यापमानात्त्वं देवि देहं तत्यक्थ वै पुरा ॥ ५८ ॥  
तावद्वियुक्तोऽहं देवि त्वया मुक्तोऽभवं पुरा ॥  
यावद्वराहकल्पस्य चाक्षुषस्यान्तरं प्रिये ॥ ५९ ॥  
एकविंशो मनुश्चायं कल्पे वाराहसञ्ज्ञके ॥  
कल्पेकल्पे महादेवि भवेन्नामान्तरं तव ॥ 7.1.19.६० ॥  
अस्मिन्कल्पे तु वाराहे हिमवत्तपसार्ज्जिते ॥  
सम्भूता पार्वती देवि चाक्षुषस्यान्तरे गते ॥ ६१ ॥  
ब्रह्मणो दिनमेकं तु षण्मासेन तवावधिः ॥  
त्वं वियुक्ता मया सार्द्धं दक्षकोपेन भामिनि ॥ ६२ ॥  
तव क्रोधेन ये शप्ता ऋषयो वै मया पुरा ॥  
तेऽपि देवि त्वया सार्द्धं जाता वैवस्वतेन्तरे ॥ ६३ ॥  
भृगुरङ्गिरा मरीचिस्तु पुलस्त्यः पुलहः क्रतुः ॥  
अत्रिश्चैव वसिष्ठश्च अष्टौ ते ब्रह्मणः सुताः ॥ ६४ ॥  
दक्षस्य यज्ञे ते शप्ताः पूर्वं स्वायम्भुवेन्तरे ॥  
जाता देवि पुनस्ते वै कल्पेस्मिंश्चाक्षुषे गते ॥ ६५ ॥  
देवस्य महतो यज्ञे वारुणीं बिभ्रतस्तनुम् ॥  
ब्रह्मणो जुह्वतः शुक्रमग्नौ पूर्वं प्रजेप्सया ॥ ६६ ॥  
ऋषयो जज्ञिरे पूर्वं सूर्यबिम्बसमप्रभाः ॥  
पितुस्तव समीपं ते वरणाय तव प्रिये ॥  
प्रस्थापिता मया पूर्वं तत्त्वं जानासि सुव्रते ॥ ६७ ॥  
अथ किं बहुनोक्तेन वच्मि ते प्रश्नमुत्तमम् ॥  
द्वितीये तु परार्द्धेऽस्मिन्वर्त्तमाने च वेधसः ॥ ६८ ॥  
श्वेतकल्पात्समारभ्य यावद्वाराहगोचरम् ॥  
समतीताश्च ये चन्द्रास्ताञ्छृणुष्व वरानने ॥ ६९ ॥  
चतुःशतानि देवेशि षड्विंशत्यधिकानि तु ॥  
गतानि शीतरश्मीनां सप्तविंशोऽधुना प्रिये ॥ 7.1.19.७० ॥  
वैवस्वतेंऽतरे प्राप्ते यश्चायं वर्ततेऽधुना ॥  
त्रेतायुगे तु दशमे दत्तात्रेयपुरःसरः ॥ ७१ ॥  
सञ्जातो रोहिणीनाथो योऽधुना वर्त्तते प्रिये ॥  
तस्योत्पत्तिप्रसङ्गेन विष्णोर्मानुषसम्भवान् ॥ ७२ ॥  
देहावतारान्वक्ष्यामि प्रारम्भात्प्रथमान्प्रिये ॥  
पञ्चमः पञ्चदश्यां स त्रेतायां तु बभूव ह ॥ ७३ ॥  
मान्धाता चक्रवर्त्तित्वे तस्योतथ्यपुरःसरः ॥  
एकोनविंशत्रेतायां सर्वक्षत्रान्तकोऽभवत् ॥ ७४ ॥  
जामदग्न्यस्तथा षष्ठो विश्वामित्रपुरःसरः ॥  
चतुर्विंशे युगे रामो वसिष्ठेन पुरोधसा ॥ ७५ ॥  
सप्तमो रावणस्यार्थे जज्ञे दशरथात्मजः ॥  
अष्टमे द्वापरे विष्णुरष्टाविंशे पराशरात् ॥ ७६ ॥  
वेदव्यासस्ततो जज्ञे जातूकर्ण्यपुरःसरः ॥  
तत्रैव नवमो विष्णुरदितेः कश्यपात्मजः ॥ ७७ ॥  
देवक्यां वसुदेवात्तु ब्रह्मगर्गपुरःसरः ॥  
एकविंशतमस्यास्य द्वापरस्यांशसङ्क्षये ॥  
नष्टे धर्मे तदा जज्ञे विष्णुर्वृष्णिकुले स्वयम् ॥ ७८ ॥  
कर्तुं धर्मव्यवस्थानमसुराणां प्रणाशनः ॥  
पूर्वजन्मनि विष्णुः स प्रमतिर्नाम वीर्यवान् ॥ ७९ ॥  
गोत्रेण वै चन्द्रमसः सन्ध्यामिश्रे भविष्यति ॥  
कल्किर्विष्णुयशानाम पाराशर्यप्रतापवान् ॥ 7.1.19.८० ॥  
दशमो भाव्यसम्भूतो याज्ञवल्क्यपुरःसरः ॥  
अनुकर्षश्च वै सेनां हस्त्यश्वरथसङ्कुलाम् ॥ ८१ ॥।  
प्रगृहीतायुधैर्विप्रैर्भृशं शतसहस्रशः ॥  
निःशेषाञ्छूद्रराज्ञस्तांस्तदा स तु करिष्यति ॥ ८२ ॥  
पाखण्डान्म्लेच्छजातींश्च दस्यूंश्चैव सहस्रशः ॥  
नात्यर्थं धार्मिका ये च ब्रह्मब्रह्मद्विषः क्वचित् ॥ ८३ ॥  
 प्रवृत्तचक्रो बलवाञ्च्छूराणामन्तको बली ॥  
अदृश्यः सर्वभूतानां पृथिवीं विचरिष्यति ॥ ८४ ॥।  
मानवस्य तु सोंऽशेन देवस्य भुवि वै प्रभुः॥  
क्षपयित्वा तु तान्सर्वान्भाविनार्थेन नोदितान् ॥  
गङ्गायमुनयोर्मध्ये निष्ठां प्राप्स्यति सानुगः ॥ ८५ ॥।  
ततो व्यतीते कल्कौ तु सामात्ये सहसैनिके ॥  
नृपेष्वपि च नष्टेषु तदात्वप्रहराः प्रजाः ॥ ८६ ॥  
रक्षणे विनिवृत्ते च हत्वा चान्योन्यमाहवे ॥  
परस्परहतास्ताश्च निराक्रन्दाः सुदुःखिताः ॥ ८७ ॥  
क्षीणे कलियुगे चास्मिन्दशवर्षसहस्रके ॥  
स सन्ध्यांशे तु निःशेषे कृतं वै प्रतिपत्स्यति ॥ ८८॥  
यदा चन्द्रश्च सूर्यश्च तथा तिष्यबृहस्पती ॥  
एकराशौ समेष्यन्ति प्रपत्स्यति तदा कृतम् ॥ ८९ ॥  
अभिजिन्नाम नक्षत्रं जयन्तीनाम शर्वरी॥  
मुहूर्तो विजयो नाम यत्र जातो जनार्द्दनः ॥ 7.1.19.९० ॥  
॥ देव्युवाच ॥ ॥  
नोक्तं यथावदखिलं भृगुशापविचेष्टितम्॥  
पूर्वावतारान्मे ब्रूहि नोक्तपूर्वान्महेश्वर॥९१॥  
ईश्वर उवाच॥  
यदा तु पृथिवी व्याप्ता दानवैर्बलवत्तरैः॥  
ततः प्रभृति शापेन भृगुनैमित्तिकेन ह॥ ९२॥  
जज्ञे पुनःपुनर्विष्णुः कर्त्तुं धर्मव्यवस्थितिम्॥  
धर्मान्नारायणः साध्यः सम्भूतश्चाक्षुषेन्तरे॥९३॥  
यज्ञं प्रवर्तयामास स च वैवस्वतेंऽतरे ॥  
प्रादुर्भावे तदा तस्य ब्रह्मा चासीत्पुरोहितः॥९४॥  
चतुर्थ्यां तु युगाख्यायामापन्नेषु सुरेष्विह॥  
सम्भूतः स समुद्रात्तु हिरण्यकशिपोर्वधे॥९५॥  
द्वितीयो नरसिंहोऽभूद्रुद्रस्तस्य पुरःसरः॥  
लोकेषु बलिसंस्थेषु त्रेतायां सप्तमे युगे॥९६॥  
दैत्यैस्त्रैलोक्य आक्रान्ते तृतीयो वामनोभवत्॥  
सङ्क्षिप्यात्मानमङ्गेषु बृहस्पतिपुरःसरः ॥ ९७ ॥  
त्रेतायुगे तु दशमे दत्तात्रेयो बभूव ह ॥  
नष्टे धर्मे चतुर्थांशे मार्कण्डेयपुरःसरः ॥  
एते दिव्यावतारा वै मानुष्ये कथिताः पुरा ॥ ९८ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये श्रीविष्ण्ववतारवर्णनन्नामैकोनविंशोऽध्यायः ॥ १९ ॥ छ ॥