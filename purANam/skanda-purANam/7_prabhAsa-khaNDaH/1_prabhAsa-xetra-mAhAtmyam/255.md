+++
title = "२५५"

+++
॥ ईश्वर उवाच ॥ ॥  
ततो गच्छेन्महादेवि तीर्थं त्रैलोक्यविश्रुतम् ॥  
तस्यैव पश्चिमे भागे ऋषीणां पुण्यकर्मणाम् ॥ १ ॥  
तस्मिंस्त्रिनेत्रा मत्स्याश्च दृश्यन्तेऽद्यापि भामिनि ॥  
अङ्गिरा गौतमोऽगस्त्यः सुमतिः सुसखिस्तथा ॥ २ ॥  
विश्वामित्रः स्थूलशिराः संवर्त्तः प्रतिमर्द्दनः ॥  
रैभ्यो बृहस्पतिश्चैव च्यवनः कश्यपो भृगुः ॥ ३ ॥  
दुर्वासा जामदग्न्यश्च मार्कण्डेयोऽथ गालवः ॥  
उशनाऽथ भरद्वाजो यवक्रीतस्त्रितस्तथा ॥ ४ ॥  
नारदः पर्वतश्चैव वसिष्ठोऽरुन्धती तथा ॥ ५ ॥  
काण्वोऽथ गौतमो धौम्यः शतानन्दोऽकृतव्रणः ॥  
जमदग्निस्तथा रामो बकश्चेत्येवमादयः ॥  
कृष्णद्वैपायनश्चैव पुत्रशिष्यैः समन्वितः ॥ ६ ॥  
एतत्क्षेत्रं समा साद्य प्रभासं मुनिसत्तमाः ॥  
तपस्तेपुर्महात्मानो विविधं परमाद्भुतम् ॥ ७ ॥  
एवं ते नियतात्मानो दमयुक्तास्तपस्विनः ॥  
समाधिना जिगीषन्ते ब्रह्मलोकं सनातनम्॥ ८ ॥  
अथाभवदनावृष्टिः कदाचिन्महती प्रिये ॥  
कृच्छ्रं प्राप्तो ह्यभूत्तत्र सर्वलोकः क्षुधार्दितः ॥ ९ ॥  
ततो निरन्ने लोकेऽस्मिन्नात्मानं ते परीप्सवः ॥  
मृतं कुमारमादाय कृच्छ्रं प्राप्तास्तदाऽपचन् ॥ 7.1.255.१० ॥  
अथोपरिचरस्तत्र क्लिश्यमानान्हि तानृषीन्॥  
दृष्ट्वा राजा वृषादर्भिः प्रोवाचेदं वचस्तदा॥ ११॥  
राजोवाच ॥  
प्रतिग्रहो ब्राह्मणानां दृष्टा वृत्तिरनिन्दिता॥  
तस्मात्प्रतिग्रहं मत्त गृह्णीध्वं मुनिपुङ्गवाः ॥ १२॥  
मुद्गान्माषांश्च व्रीहींश्च तथा रत्नानि काञ्चनम् ॥  
युष्माकं सम्प्रदास्यामि यच्चान्यदपि दुर्ल्लभम् ॥  
निवर्त्तध्वमतः सर्वे ह्येतस्मात्पातकात्परम्॥॥ १३ ॥  
॥ ऋषय ऊचुः ॥ ॥  
तज्जानन्तः कथं राजन्गृह्णीमस्ते प्रतिग्रहम् ॥ १४ ॥  
दशसूनासमश्चक्री दशचक्रिसमो ध्वजी ॥  
दशध्वजि समा वेश्या दशवेश्यासमो नृपः ॥ १५ ॥  
यो राज्ञां प्रतिगृह्णाति ब्राह्मणो लोभमोहितः ॥  
तामिस्रादिषु घोरेषु नरकेषु स पच्यते ॥ १६ ॥  
तद्गच्छ कुशलं तेऽस्तु सह दानेन पार्थिव ॥  
अन्येषां दीयतामेतदित्युक्त्वा ते वनं ययुः ॥ १७ ॥  
अथ राज्ञः समादेशात्तत्र गत्वा च मन्त्रिणः ॥  
ऊदुम्बराणि व्यकिरन्हेमगर्भाणि भूतले ॥१८॥  
अथ तानि व्यचिन्वंश्च ऋषयो वरवर्णिनि ॥  
गुरूणीति विदित्वा तु न ग्राह्याण्यङ्गिराऽब्रवीत् ॥ १९ ॥  
॥ अत्रिरुवाच ॥ ॥  
नास्महेनास्महे मूढ वयमज्ञानबुद्धयः ॥  
हैमानीमानि जानीमः प्रतिबुद्धाः स्म जाड्यतः ॥7.1.255.२०॥  
॥ वसिष्ठ उवाच ॥ ॥  
धर्मार्थं सञ्चयो यस्य द्रव्याणां स न शस्यते ॥  
तपःसञ्चयनं मन्ये वसिष्ठो धनसञ्चयम् ॥ २१ ॥  
त्यजध्वं सञ्चयान्सर्वाञ्जातीनां समुपद्रवान् ॥  
न हि सञ्चयवान्कश्चिद्दृश्यते निरुपद्रवः ॥ २२ ॥  
यथायथा न गृह्णाति ब्राह्मणोऽसत्प्रतिग्रहम् ॥  
तथातथाऽनिशं चास्य ब्रह्मतेजस्तु वर्धते ॥ २३ ॥  
अकिञ्चनत्वं राज्यं च तुलया समतोलयम्॥  
अकिञ्चनत्वमधिकं राज्यादपि न संशयः ॥ २४ ॥  
॥कश्यप उवाच ॥ ॥  
अनर्थो ब्राह्मणस्यैष यदर्थनिचयो महान् ॥  
अर्थैश्वर्यविमूढोऽपि श्रेयसो भ्रश्यते द्विजः ॥ २५ ॥  
अर्थसम्पद्विमोहाय बहुशोकाय चैव हि ॥  
तस्मादर्थमनर्थाख्यं श्रेयोऽर्थी दूरतस्त्यजेत् ॥ २६ ॥  
यस्य धर्मार्थमप्यर्थास्तस्यापि न हि दृश्यते ॥  
प्रक्षालनाद्धि पङ्कस्य दूरादस्पर्शनं वरम् ॥२७॥  
॥ भरद्वाज उवाच॥ ॥  
जीर्यन्ति जीर्यतः केशा दन्ता जीर्यन्ति जीर्यतः॥  
चक्षुः श्रोत्रे च जीर्येते तृष्णैका न तु जीर्यते ॥ २८ ॥  
सूची सूत्र तथा वस्त्रे समानयति सूचिका ॥  
तद्वत्संसारसूत्रस्य तृष्णा सूची विधीयते ॥ २९ ॥  
यथा शृङ्गं रुरोः काये वर्द्धमाने हि वर्द्धते ॥  
अनन्तपारा दुर्वारा तृष्णा दुःखप्रदा सदा ॥  
अधर्मबहुला चैव तस्मात्तां परिवर्जयेत्॥ ॥। 7.1.255.३० ॥  
॥ गौतम उवाच ॥ ॥  
सन्तुष्टः को न शक्नोति फलैश्चापि हि वर्त्तितुम्॥  
सर्वोऽपीन्द्रियलोभेन सङ्कटान्यभिगाहते ॥३१॥  
सर्वत्र सम्पदस्तस्य सन्तुष्टं यस्य मानसम् ॥  
उपानद्गूढपादस्य ननु चर्मावृतेव भूः ॥ ३२ ॥  
सन्तोषामृततृप्तानां यत्सुखं शान्तचेतसाम्॥  
कुतस्तद्धनलुब्धानां सुखं चाशान्तचेतसाम् ॥३३॥  
॥ विश्वामित्र उवाच ॥ ॥  
कामं कामयमानस्य यदि कामः स सिद्ध्यति ॥  
तथैनमपरः कामो भूयो विध्यति बाणवत् ॥३४॥  
न जातु कामः कामानामुपभोगेन शाम्यति ॥  
हविषा कृष्णवर्त्मेव भूय एवाभिवर्द्धते ॥ ३५ ॥  
कामानभिलषन्लोभान्न नरः सुखमेधते॥  
समालभ्य तरुच्छायां भवनं वाञ्छो नरः ॥३६॥  
चतुःसागरसंयुक्तां यो भुङ्क्ते पृथिवीमिमाम् ॥  
एकस्तु वनवासी च स कृतार्थो न पार्थिवः ॥३७॥ ॥  
॥ जमदग्निरुवाच ॥ ॥  
प्रतिग्रहसमर्थो यस्तपो वर्द्धयते महान्॥  
न करोति तपस्तस्य जायते च सहस्रधा ॥ ३८ ॥  
प्रतिग्रहसमर्थानां निवृत्तानां प्रतिग्रहात् ॥  
य एव ददतां लोकास्त एवाप्रतिगृह्णताम् ॥ ३९ ॥  
॥ अरुन्धत्युवाच ॥ ॥  
बिसतन्तुर्यथा नित्यं समन्तान्नालसंस्थितः ॥  
तृष्णा चैवमनाद्यन्ता तथा देहाश्रिता सदा ॥ 7.1.255.४० ॥  
या दुस्त्यजा दुर्मतिभिर्या न जीर्यति जीर्यतः ॥  
योऽसौ प्राणान्तिको रोगस्तां तृष्णां त्यजतः सुखम् ॥ ॥ ४१ ॥  
॥ चण्डोवाच ॥ ॥  
उग्रात्प्रतिग्रहाद्यस्माद्बिभ्यत्येते महेश्वराः ॥  
बलीयांसो दुर्बलवत्तथा चैव बिभेम्यहम् ॥ ४२ ॥  
॥ पशुमुख उवाच ॥ ॥  
यदाचरन्ति विद्वांसः सदा धर्मपरायणाः ॥  
तदेव विदुषा कार्यमात्मनो हितमिच्छता ॥ ४३ ॥  
॥ ईश्वर उवाच ॥ ॥  
इत्युक्त्वा हेमगर्भाणि त्यक्त्वा तानि फलानि च ॥  
ऋषयो जग्मुरन्यत्र सर्व एव दृढव्रताः ॥ ४४ ॥  
ततस्ते विचरन्तो वै ददृशुः सुमहत्सरः ॥  
पद्मिनीभिः समाकीर्णं सर्वतो वरवर्णिनि ॥ ४५ ॥  
तस्मिन्देशे तदा प्राप्तः परिव्राजः शुनोमुखः ॥  
तेनैव सहितास्तत्र स्नाताः सर्वे महर्षयः ॥ ४६ ॥  
तत्रावतारं कृत्वा तैर्गृहीतानि बिसानि तु ॥  
निक्षिप्य सरसस्तीरे चक्रुः पुण्यां जलक्रियाम् ॥ ४७ ॥  
अथोत्तीर्य जलात्तस्मात्ते समेत्य परस्परम् ॥  
बिसानि तान्यपश्यन्त इदं वचनमब्रुवन् ॥ ४८ ॥  
॥ ऋषय ऊचुः ॥ ॥  
केन क्षुधाभितप्तानामस्माकं पापकर्मणा ॥  
बिसानि तानि सर्वाणि हृतानि च मुनीश्वराः ॥ ॥ ४९ ॥  
ते शङ्कमानास्त्वन्योन्यं पर्यपृच्छन्द्विजोत्तमाः ॥  
चक्रुस्ते शपथान्सर्वे यथान्यायं च भामिनि ॥ 7.1.255.५० ॥ ॥  
कश्यप उवाच ॥ ॥  
सर्वभक्षः स भवतु न्यासलोपं करोतु सः ॥  
कूटसाक्षित्वमभ्येतु बिसस्तैन्यं करोति यः ॥ ५१ ॥  
॥ वसिष्ठ उवाच ॥ ॥  
अनृतौ मैथुनं यातु पर नारीं विशेषतः ॥  
अतिथिः स्यात्तथान्योन्यं बिसस्तैन्यं करोति यः ॥ ५२ ॥  
॥ भरद्वाज उवाच॥  
नृशंसो वै स भवतु समृद्ध्या चाप्यहङ्कृ तः ॥  
मत्सरी पिशुनश्चैव बिसस्तैन्यं करोति यः ॥ ५३ ॥  
॥ विश्वामित्र उवाच ॥ ॥  
नित्यं कामरतः सोस्तु दिवा सेवतु मैथुनम् ॥  
नीचकर्मरतश्चैव बिसस्तैन्यं करोति यः ॥ ५४ ॥  
॥ जमदग्निरुवाच ॥ ॥  
कन्यां यच्छतु वृद्धाय स भूयाद्वृषलीपतिः ॥  
अस्तु वार्द्धुषिको नित्यं बिसस्तैन्यं करोति यः ॥ ५५ ॥  
॥ गौतम उवाच ॥ ॥  
स गृह्णात्वविकादानं करोतु हयविक्रयम् ॥  
प्रकरोतु गुरोर्निन्दां बिसस्तैन्यं करोति यः ॥ ५६ ॥  
(?)अत्रिरुवाच ॥ ॥  
मातरं पितरं नित्यं दुर्मतिः सोऽवमन्यताम् ॥  
शूद्रं पृच्छतु धर्मार्थं बिसस्तैन्यं करोति यः ॥ ५७ ॥  
॥ अरुन्धत्युवाच ॥ ॥  
करोतु पत्युः पूर्वं सा भोजनं शयनं तथा ॥  
नारी दुष्टसमाचारा बिसस्तैन्यं करोति या ॥ ५८ ॥  
॥ चण्डोवाच ॥ ॥  
स्वामिनः प्रतिकूलास्तु धर्मद्वेषं करोतु च ॥  
साधुद्वेषपरा चैव बिसस्तैन्यं करोति या ॥५९॥  
॥ पशुमुख उवाच ॥ ॥  
परस्य प्रेष्यतां यातु सदा जन्मनिजन्मनि ॥  
सर्वधर्म क्रियाहीनो बिसस्तैन्यं करोति यः॥7.1.255.६०॥  
॥ शुनोमुख उवाच॥ ॥  
वेदान्स पठतु न्यायाद्गृहस्थः स्यात्प्रियातिथिः ॥  
सत्यं वदतु चाजस्रं बिसस्तैन्यं करोति यः ॥६१॥  
॥ ऋषय ऊचुः ॥ ॥  
इष्टमेतद्द्विजातीनां यस्त्वया शपथः कृतः ॥  
त्वया कृतं बिसस्तैन्यं सर्वेषां नः शुनोमुख ॥६२॥  
॥ शुनोमुख उवाच ॥ ॥  
मया हृतानि सर्वेषां बिसानीमानि वै द्विजाः ॥  
धर्मं वै श्रोतुकामेन जानीध्वं मां पुरन्दरम्॥६३॥  
अलोभादक्षया लोका जिता वै मुनिसत्तमाः ॥  
प्रार्थयध्वं वरं शुभ्रं सर्वमेव ह्यसंशयम् ॥६४॥  
॥ ऋषय ऊचुः ॥ ॥  
इहागत्य नरो यस्तु त्रिरात्रोपोषितः शुचिः ॥  
कृत्वा स्नानं पितॄंस्तर्प्य श्राद्धं कुर्यात्समाहितः ॥६५॥  
सर्वतीर्थोद्भवं तस्य पुण्यं भूयात्पुरन्दर ॥  
नाधोगतिमवाप्नोति विबुधैस्सह मोदताम् ॥  
तथेत्युक्त्वा ततः शक्रस्त त्रैवान्तर्हितोऽभवत्॥६६॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्य ऋषितीर्थमाहात्म्य वर्णनं नाम पञ्चपञ्चाशदुत्तरद्विशततमोऽध्यायः ॥२५५॥