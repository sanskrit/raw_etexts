+++
title = "१०३"

+++
॥ ईश्वर उवाच ॥ ॥  
ततो गच्छेद्वरारोहे कपालेश्वरमुत्तमम् ॥  
तस्या उत्तरदिग्भागे सुरगन्धर्वपूजितम्॥ ॥ १ ॥  
पुरा यज्ञे वर्त्तमाने दक्षराजस्य धीमतः ॥  
उपविष्टेषु विप्रेषु हूयमाने हुताशने ॥ २ ॥  
जाल्मरूपधरो भूत्वा शङ्करस्तत्र चागतः ॥ २७ ॥  
जीर्णकन्थान्वितो देवि मलवान्धूलिधूसरः ॥ ३ ॥  
अथ ते ब्राह्मणाः क्रुद्धा दृष्ट्वा तं जाल्मरूपिणम् ॥  
कपालधारिणं सर्वे धिक्छब्दैस्तं जगर्हिरे॥ ४ ॥  
असकृत्पापपापेति गच्छगच्छ नराधम ॥  
यज्ञवेदिर्न चार्हा हि मानुषास्थिधरस्य ते ॥ ५ ॥  
अथ प्रहस्य भगवान्यज्ञवेद्यां सुरेश्वरि ॥  
क्षिप्त्वा कपालं नष्टोऽसौ न स ज्ञातो मनीषिभिः ॥ ६ ॥  
तस्मिन्नष्टे कपालं तत्क्षिप्तं मण्डपबाह्यतः ॥  
अथान्यत्तत्र सञ्जातं तद्रूपं च वरानने ॥ ७ ॥  
क्षिप्तङ्क्षिप्तं पुनस्तत्र जायते च महीतले ॥  
एवं शतसहस्राणि प्रयुतान्यर्बुदानि च ॥ ८ ॥  
तत्र क्षिप्तानि जातानि ततस्ते विस्मयान्विताः ॥  
अथोचुर्मुनयः सर्वे निर्विण्णाश्चास्य चेष्टितम् ॥ ९ ॥  
कोऽन्यो देवान्महादेवाद्गङ्गाक्षालितशेखरात् ॥  
समर्थ ईदृशं कर्त्तुमस्मिन्यज्ञे विशेषतः ॥ 7.1.103.१० ॥  
ततस्ते वि विधैः स्तोत्रैः स्तुवन्तो वृषभध्वजम् ॥  
होमं चक्रुर्मुहुर्वह्नौ मन्त्रैस्तैः शतरुद्रियैः ॥ ११ ॥  
ततः प्रत्यक्षतां प्राप्तस्तेषां देवो महेश्वरः ॥  
ततस्ते विविधैः स्तोत्रैस्तुष्टुवुः शूलपाणिनम्॥  
वेदोक्तमन्त्रैर्विविधैः पुराणोक्तैस्तथैव च ॥ १२ ॥  
॥ ऋषय ऊचुः ॥ ॥  
ॐ नमो मूलप्रकृतये अजिताय महात्मने ॥  
अनावृताय देवाय निःस्पृहाय नमोनमः ॥ १३ ॥  
नम आद्याय बीजाय आर्षेयाय प्रवर्त्तिने ॥  
अनन्तराय चैकाय अव्यक्ताय नमोनमः ॥ ॥। १४ ॥  
नानाविचित्रभुजगाङ्गदभूषणाय सर्वेश्वराय विरजाय नमो वराय ॥  
विश्वात्मने परमकारणकारणाय फुल्लारविन्दविपुलायतलोचनाय ॥ ॥ १५ ॥  
अदृश्यमव्यक्तमनादिमव्ययं यदक्षरं ब्रह्म वदन्ति सर्वगम् ॥  
निशाम्य यं मृत्युमुखात्प्रमुच्यते तमादिदेवं शरणं प्रपद्ये ॥ १६ ॥  
एवं स्तुतस्तदा सर्वैर्ऋषिभिर्गतकल्मषैः ॥  
ततस्तुष्टो महादेवस्तेषां प्रत्यक्षतां गतः ॥  
अब्रवीत्तानृषीन्देवो वृणुध्वं वरमुत्तमम् ॥ १७ ॥  
॥ ब्राह्मणा ऊचुः ॥ ॥  
यदि तुष्टोऽसि नो देव स्थानेऽस्मिन्निरतो भव ॥  
असङ्ख्यातानि यस्माच्च कपालानि सुरेश्वर ॥ १८ ॥  
पुनः पुनः प्रवृत्तानि व्यपनीतान्यपि प्रभो ॥  
अस्मिन्नसंशयं स्थाने कपालेश्वरनामभृत्॥ १९ ॥  
स्वयं तु लिङ्गं देवेश तिष्ठेन्मन्वन्तरान्तरम् ॥  
कपालेश्वरनाम्ना त्वमस्मिन्स्थाने स्थितिं कुरु॥ 7.1.103.२० ॥  
येत्र त्वां पूजयिष्यन्ति धूपमाल्यानुलेपनैः ॥  
तेषां तु परमं स्थानं यद्देवैरपि दुर्लभम् ॥ २१ ॥  
बाढमित्येवमुक्त्वाऽसौ स्थित स्तत्रमहेश्वरः ॥  
पुनः प्रवर्तितो यज्ञो निशानाथस्य भामिनि ॥ २२ ॥  
तस्मिन्दृष्टे लभेन्मर्त्यो वाजिमेधफलं प्रिये ॥  
मुच्यते पातकैः सर्वैः पूर्व जन्मार्ज्जितैरपि ॥ २३ ॥  
इदं माहात्म्यमखिलमभूत्स्वायम्भुवान्तरे ॥  
वैवस्वते पुनश्चान्यद्दक्षयज्ञविनाशकृत् ॥ २४ ॥  
कपालीति महेशानो दक्षेणोक्तः पुरा हरः ॥  
तेन यज्ञस्य विध्वंसं कपाली तमथाकरोत् ॥  
कपालेश्वरनामेति स्थितोस्मिन्मानवान्तरे ॥ २५ ॥  
अथास्य नाम देवस्य सूर्य सावर्णिकेंऽतरे ॥  
भविष्यति वरारोहे नाम तत्त्वेश्वरेति च ॥ २६ ॥  
इति सङ्क्षेपतः प्रोक्तं माहात्म्यं रुद्रदैवतम्॥  
पापघ्नं सर्वजन्तूनां पशुपाशविमोक्षणम् ॥ २७ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये मध्ययात्रायां कपालेश्वरमाहात्म्यवर्णनन्नाम त्र्यधिकशततमोऽध्यायः ॥ १०३ ॥