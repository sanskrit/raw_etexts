+++
title = "०४०"

+++
ईश्वर उवाच॥  
ततो गच्छेन्महादेवि श्वेतकेतुप्रतिष्ठितम्॥  
लिङ्गं महाप्रभावं तु भीमेनाराधितं पुरा॥१॥  
केदारेश्वरसान्निध्ये नातिदूरे व्यवस्थितम्॥  
पूजयते त्तद्विधानेन क्षीरस्नानादिभिः क्रमात् ॥  
यात्राफलमभिप्रेप्सुः प्रेत्य स्वर्गफलाय वै ॥ २ ॥  
॥ देव्युवाच ॥ ॥  
श्वेतकेतोस्तु यद्देव लिङ्गं प्रोक्तं त्वया मम ॥  
तस्य जातं कथं देव नाम भीमेश्वरेति च ॥ ३ ॥  
कथं विनिर्मितं पूर्वं तस्मिन्दृष्टे तु किं फलम् ॥ ४ ॥  
॥ ईश्वर उवाच ॥ ॥  
आसीत्त्रेतायुगे पूर्वं राजा स्वायम्भुवेन्तरे ॥  
श्वेतकेतुरिति ख्यातो राजर्षिः सुमहातपाः ॥ ५ ॥  
स प्रभासं समागत्य प्रतिष्ठाप्य महे श्वरम् ॥  
तपस्तेपे सुविपुलं सागरस्य तटे शुभे ॥ ६ ॥  
पञ्चाग्निसाधको ग्रीष्मे वर्षास्वाकाशगस्तथा ॥  
हेमन्ते जलमध्यस्थो नव वर्षाणि पञ्च च ॥ ७ ॥  
ततश्चतुर्द्दशे देवि तपसा नियमेन च ॥  
तुष्टेनोक्तो मया देवि वरं वरय सुव्रत ॥ ८ ॥  
श्वेतकेतुरथोवाच भक्तिं देहि सुनिश्चलाम् ॥  
स्थानेऽस्मिन्स्थीयतां देव यदि तुष्टोऽसि मे प्रभो ॥ ९ ॥  
एवमस्त्वित्यथोक्त्वाऽहं तस्यान्तर्द्धानमागतः ॥  
ततः कालान्तरेऽतीते श्वेतकेतुर्महाप्रभः ॥ 7.1.40.१० ॥  
समाराध्य त्विदं लिङ्गं प्राप्तः स्थानं महोदयम् ॥  
ततो जातं नाम तस्य श्वेतकेत्वीश्वरं श्रुतम् ॥ ११ ॥  
अग्नितीर्थे महापुण्ये सर्वपातकनाशने ॥  
ततः कलियुगे प्राप्ते भ्रातृभिश्च समन्वितः ॥ १२ ॥  
तीर्थयात्राप्रसङ्गेन यदा प्रभासमागतः ॥  
भीमसेनो महाबाहुर्वायुपुत्रो ममांशजः ॥ १३ ॥  
तल्लिङ्गं पूजयामास कृत्वा जागेश्वरं निजम् ॥  
मत्वा तीर्थं महापुण्यं सागरस्य समीपतः ॥ १४ ॥  
तदा प्रभृति भीमेशं पुनर्नामाऽभवच्छुभम् ॥  
दृष्टमात्रेण तेनैव सकृल्लिङ्गेन भामिनि ॥ १५ ॥  
अन्यजन्मकृतान्येव पापानि सुबहून्यपि ॥  
नाशमायान्ति सर्वाणि तथैवामुष्मिकाणि तु ॥ १६ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये भीमेश्वरमाहात्म्यवर्णनन्नाम चत्वारिंशोऽध्यायः ॥ ४० ॥