+++
title = "२४२"

+++
॥ ईश्वर उवाच ॥ ॥  
ततो गच्छेन्महादेवि यत्र देवीकुमारिका ॥  
तस्यैव पूर्वदिग्भागे स्थिता रक्षार्थमेव हि ॥ १ ॥  
पुरा रथन्तरे कल्पे रुरुर्नाम महासुरः ॥  
उत्पन्नः स महाकायः सर्वलोकभयावहः ॥ २ ॥  
तेन देवाः सगन्धर्वास्त्रासितास्त्रिदशा लयात् ॥  
तस्य भीत्या ततः सर्वे ब्रह्मलोकमधिस्थिताः ॥ ३ ॥  
तथा भूमितले विप्रान्यज्वनोऽथ तपस्विनः ॥  
निजघान स दुष्टात्मा ये चान्ये धर्मचारिणः ॥ ४ ॥  
निःस्वाध्यायवषट्कारं तदाऽऽसीद्धरणीतलम्॥  
नष्टयज्ञोत्सवं सर्वं रुरोर्भयनिपीडितम्॥ ५ ॥  
ततः प्रव्यथिता देवास्तथा सर्वे महर्षयः ॥  
समेत्यामन्त्रयन्मन्त्रं वधार्थं तस्य दुर्मतेः ॥ ६ ॥  
ततः कायोद्भवः स्वेदः सर्वेषां समजायत ॥  
तेषां चिन्तयतां देवि निरोधाज्जगृहुश्च तम् ॥ ॥७॥  
तत्र कन्या समुत्पन्ना दिव्या कमललोचना ॥  
व्यापयन्ती दिशः सर्वाः सर्वेषां पुरतः स्थिता ॥८॥  
सर्वान्देवांस्ततः प्राह किमर्थं निर्मितास्म्य हम् ॥  
तद्वः कार्यं करिष्यामि श्रुत्वा तस्यास्तदा गिरम्॥ ९ ॥  
आचख्युः सङ्कटं तस्यास्ते देवा रुरुचेष्टितम् ॥  
श्रुत्वा जहास सा देवी देवानां कार्य सिद्धये ॥ 7.1.242.१० ॥  
तस्या हसन्त्या निश्चेरुर्वराङ्गाः कन्यकाः पुनः ॥  
पाशाङ्कुशधराः सर्वाः पीनश्रोणिपयोधराः ॥ ११ ॥  
फेत्कारारावमात्रेण त्रास यन्त्यश्चराचरम् ॥  
अन्वगात्सा रुरुर्यत्र ताभिः सार्द्धं यशस्विनी ॥ १२ ॥  
अथाभूत्तुमुलं तासां युद्धं घोरं तु तैः सह ॥  
शस्त्रास्त्रैर्विविधैर्घोरैः शत्रुपक्ष क्षयङ्करैः ॥ १३ ॥  
ताभिस्तदनुगाः सर्वे प्रहारैर्जर्जरीकृताः॥  
पराङ्मुखाः क्षणेनैव जाताः केचिन्निपातिताः ॥ १४ ॥  
ततो हतं बलं दृष्ट्वा रुरुर्मायामथाऽसृजत् ॥  
तामसीन्नाम देवेशि तयामुह्यत नैव सा ॥ १५ ॥  
तमोभूते ततस्तत्र देवी दैत्यं तदा रुरुम् ॥  
शक्त्या बिभेद हृदये ततो मूर्छां जगाम ह ॥ १६ ॥  
मुहूर्त्ताल्लब्धसञ्ज्ञोऽथ ज्ञात्वा तस्याः पराक्रमम् ॥  
पलायनकृतोत्साहः समुद्राभिमुखो ययौ ॥ १७ ॥  
साऽपि देवी जगामाथ पृष्ठतोऽस्य दुरात्मनः ॥  
स्तूयमाना सुरगणैः किन्नरैः समहोरगैः ॥ १८ ॥  
ततः प्रविश्य जलधिं तं दृष्ट्वा दानवं रुषा ॥  
खङ्गाग्रेण शिरश्छित्त्वा चर्ममुण्डधरा ततः ॥ १९ ॥  
निश्चक्राम पुनस्तस्मात्प्रभासं क्षेत्रमागता ॥  
कन्या सैन्येन संयुक्ता बहुरूपेण भास्वता ॥ 7.1.242.२० ॥  
देवैः सुविस्मितैर्दृष्टा चर्ममुण्डधरा वरा ॥  
ततो देवाः स्तुतिं चक्रुः कृताञ्जलिपुटाः स्थिताः ॥ २१ ॥  
॥ देवा ऊचुः ॥ ॥  
जय त्वं देवि चामुण्डे जय भूतापहारिणि ॥  
जय सर्वगते देवि कालरात्रि नमोऽस्तु ते ॥ २२ ॥  
भीमरूपे शिवे विद्ये महामाये महोदये ॥  
महाभागे जये जृम्भे भीमाक्षि भीमदर्शने ॥ २३ ॥  
महामाये विचित्राङ्गि गेयनृत्यप्रिये शुभे ॥  
विकरालि महाकालि कालिके कालरूपिणि ॥ २४ ॥  
प्रासहस्ते दण्डहस्ते भीमहस्ते भयानने ॥  
चामुण्डे ज्वलमानास्ये तीक्ष्णदंष्ट्रे महाबले ॥  
शवयानस्थिते देवि प्रेतसङ्घनिषेविते ॥ २५ ॥  
एवं स्तुता तदा देवी सर्वैः शक्रपुरोगमैः ॥  
प्रहृष्टवदना भूत्वा वाक्यमेतदुवाच ह ॥ २६ ॥  
वरं वृणुध्वं भद्रं वो नित्यं यन्मनसि स्थितम् ॥  
अहं दास्यामि तत्सर्वं यद्यपि स्यात्सुदुर्ल्लभम् ॥ २७ ॥  
॥ देवा ऊचुः ॥ ॥  
कृतकृत्यास्त्वया भद्रे दानवस्य निषूदनात् ॥ २८ ॥  
स्तोत्रेणानेन यो देवि त्वां वै स्तौति वरानने ॥  
तस्य त्वं वरदा देवि भव सर्वगता सती ॥ २९ ॥  
यश्चेदं शृणुयाद्भक्त्या तव देवि समुद्भवम् ॥  
सर्वपापविनिर्मुक्तः स प्राप्नोतु परां गतिम् ॥ 7.1.242.३० ॥  
अस्मिन्क्षेत्रे त्वया देवि स्थितिः कार्या सदा शुभे ॥ ३१ ॥  
अत्र त्वां पूजयेद्यस्तु शुक्लपक्षे समाहितः ॥  
नवम्यामाश्विने मासि तस्य कार्यं सदा शुभम्॥ ३२ ॥ ॥  
॥ ईश्वर उवाच ॥ ॥  
एवमुक्ता महादेवी तत्रैव निरताऽभवत् ॥  
देवास्त्रिविष्टपं जग्मुः प्रहृष्टा हतशत्रवः ॥३३॥  
इति श्रीस्कान्दे महापुराण एकाशीति साहस्र्यां सहितायां सप्तमे प्रभासखण्डे प्रथमे प्रभासक्षेत्रमाहात्म्ये कुमारीमाहात्म्यवर्णनन्नाम द्विचत्वारिंशदुत्तरद्विशततमोऽध्यायः ॥२४२॥ ॥