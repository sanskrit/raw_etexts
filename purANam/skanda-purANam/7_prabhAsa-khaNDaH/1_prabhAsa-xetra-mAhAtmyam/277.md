+++
title = "२७७"

+++
तत्रैव संस्थितं पश्येद्भूधरन्नाम नामतः ॥  
उद्धृत्य पृथिवीं यस्माद्दंष्ट्राग्रेण दधार सः ॥ १ ॥  
भूधरस्तेन चाख्यातो देविकातटसंस्थितः ॥  
वेदपादो यूपदंष्ट्रः क्रतुदन्तः स्रुचीमुखः ॥ २ ॥  
अग्निजिह्वो दर्भरोमा ब्रह्मशीर्षो महातपाः ॥  
अहोरात्रेक्षणपरो वेदाङ्गश्रुतिभूषणः ॥ ३ ॥  
आद्यनासः स्रुवतुण्डः सामघोषस्वनो महान् ॥  
प्राग्वंशकायो द्युतिमा न्नानादीक्षाविराजितः ॥ ४ ॥  
दक्षिणाहृदयो योगी महासत्रशयो महान् ॥  
उपाकर्मोष्ठरुचकः प्रवर्ग्यावर्तभूषणः ॥ ५ ॥  
नानाच्छन्दोगतिपथो ब्रह्मोक्तक्रमविक्रमः ॥  
भूत्वा यज्ञवराहोऽसौ तत्र स्थाने स्थितोऽभवत् ॥ ६ ॥  
पुष्यमासे ह्यमावास्यामेकादश्यामथापि वा ॥  
प्राप्ते प्रावृषि काले च ज्ञात्वा कन्यागतं रविम् ॥ ७ ॥  
पायसं गुडसंयुक्तं हविष्यं च गुडप्लुतम् ॥  
नमो वः पितरो रसाय अन्नाद्यमभिमन्त्रयेत् ॥ ८ ॥  
तेजोऽसिशुक्रमित्याज्यं दधिक्राव्णेन वै दधि ॥  
क्षीरमाज्याय मन्त्रेण व्यञ्जनानि च यानि तु ॥ ९ ॥  
भक्ष्यभोज्यानि सर्वाणि महानिन्द्रेण दापयेत् ॥  
संवत्स रोनियो मन्त्रं जप्त्वा तेनोदकं द्विजः ॥ 7.1.277.१० ॥  
एवं सम्भोज्य वै विप्रान्पिण्डदानं तु दापयेत् ॥  
इत्यनेन विधानेन यस्तत्र श्राद्धकृद्भवेत् ॥११॥  
तस्य तृप्तास्तु पितरो यावदिन्द्राश्चतुर्द्दश ॥  
गयाश्राद्धं विनापीह गयाश्राद्धफलं लभेत्॥१२॥  
इति श्रीस्कान्दे महापुराण एकाशीतिसाहस्र्यां सहितायां सप्तमे प्रभासखण्डे प्रथमे प्रभासक्षेत्रमाहात्म्ये देविकामाहात्म्ये भूधरयज्ञवराहमाहात्म्यवर्णनन्नाम सप्तसप्तत्युत्तरद्विशततमोऽध्यायः ॥२७७॥