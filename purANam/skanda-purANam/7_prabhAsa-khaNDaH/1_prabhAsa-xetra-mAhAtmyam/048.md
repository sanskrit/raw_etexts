+++
title = "०४८"

+++
॥ ईश्वर उवाच ॥ ॥  
ततो गच्छेन्महादेवि लिङ्गं शुक्रप्रतिष्ठितम्॥  
सर्वपापहरं देवि विभूतीश्वरपश्चिमे॥१॥  
नातिदूरे स्थितं तत्र स्वयं शुक्रेण निर्मितम्॥  
यत्र सञ्जीवनीं प्राप्तो विद्यां रुद्रप्रभावतः ॥२॥  
सन्तप्य तु महाघोरं तपोवर्षसहस्रकम् ॥  
सम्प्रसाद्य विरूपाक्षं योऽवाप ग्रहतां सुधीः ॥३॥  
ग्रस्तेन शम्भुना येन देवकार्यार्थसिद्धये ॥  
तत्रोदरगतेनैव तपस्तप्तं सुदुष्करम्॥ ४॥  
वर्षाणामयुतं साग्रं तुष्टिं नीतो महेश्वरः ॥  
निष्कासितस्ततः शीघ्रं शुक्र मार्गेण शम्भुना ॥५॥  
ततः शुक्रेति नामाभूद्भार्गवस्य महात्मनः ॥  
तदाराधयते लिङ्गं यः कृत्वा निश्चलं मनः ॥६॥  
मृत्युञ्जयं जपेल्लक्षं स समीहितमाप्नुयात्॥७॥  
तं दृष्ट्वा त्वथवा स्पृष्ट्वा जन्मादिमरणान्तकात्॥  
मुच्यते पातकान्मृत्योः प्रसादात्तस्य भामिनि॥८॥  
मृतसञ्जीवनार्थं यदैश्वर्यमणिमादिकम्॥  
प्राप्नुयान्नात्र सन्देहो यस्य भक्तिः सुनिश्चला ॥९॥  
पञ्चामृतेन संस्नाप्य देवं शुकप्रतिष्ठितम्॥  
सुगन्धपुष्पैः सम्पूज्य शौक्रीं पीडां स नाप्नुयात् ॥7.1.48.१०॥  
इति सर्वं समासेन माहात्म्यं शुक्रदैवतम् ॥  
कथितं तव सुश्रोणि श्रुतं पापभयापहम् ॥११॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये शुक्रेश्वरमाहात्म्यवर्णनन्नामाष्टचत्वारिंशोध्यायः ॥ ४८ ॥