+++
title = "१७५"

+++
॥ ईश्वर उवाच ॥ ॥  
ततो गच्छेन्महादेवि पुण्यमर्कस्थलं शुभम् ॥  
तस्मादाग्नेयकोणस्थं सर्वपातकनाशनम् ॥ १ ॥  
तं दृष्ट्वा मानुषो देवि न शोच्यः सम्प्रजायते ॥  
सप्त जन्मानि देवेशि दारिद्र्यं नैव जायते ॥ २ ॥  
कुष्ठानि नाशमायान्ति तं दृष्ट्वा दशधा प्रिये ॥  
गोशतस्य प्रदत्तस्य कुरुक्षेत्रेषु यत्फलम् ॥ ३ ॥  
तत्फलं समवाप्नोति दृष्ट्वा वार्कस्थलं रविम् ॥  
स्नात्वा त्रिसङ्गमे तीर्थे सप्तैव रविवासरान् ॥४॥  
ब्राह्मणान्भोजयित्वा तु महिषीं तत्र दापयेत् ॥  
दिव्यं वर्षसहस्रं तु स्वर्गलोके महीयते ॥ ५ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्येऽर्कस्थलमाहात्म्यवर्णनन्नाम पञ्चसप्तत्युत्तरशततमोऽध्यायः ॥ १७५ ॥