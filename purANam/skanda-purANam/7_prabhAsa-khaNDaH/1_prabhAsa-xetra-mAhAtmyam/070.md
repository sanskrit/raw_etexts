+++
title = "०७०"

+++
॥ ईश्वर उवाच ॥ ॥  
ततो गच्छेन्महादेवि वरुणेश्वरमुत्तमम् ॥  
गौरीतपोवनाग्नेय्यां धनुषां विंशतौ स्थितम् ॥  
लिङ्गं महाप्रभावं हि वरुणेन प्रतिष्ठितम् ॥ १ ॥  
पूर्वं पीतो यदा देवि समुद्रः कुम्भजन्मना ॥  
तदा कोपेन सन्तप्तो वरुणः सरितां पतिः ॥ २ ॥  
कामिकं तु समाज्ञाय क्षेत्रं प्राभासिकं तदा ॥  
तत्रातपद्देवि तपः स वै परमदुश्चरम् ॥ ३ ॥  
प्रतिष्ठाप्य महालिङ्गं सम्पूजयति भक्तितः ॥  
वर्षाणामयुतं साग्रं पूजितो वृषभध्वजः ॥ ४ ॥  
ततः प्रसन्नो देवेशि निजगङ्गाजलेन तु ॥  
पूरयामास तं रिक्तं समुद्रं यादसाम्पतिम् ॥ ५ ॥  
छन्दयामास तं लिङ्गं वरदानैरनेकधा ॥  
तत्प्रभृत्येव ते सर्वे समुद्राः परिपूरिताः ॥ ६ ॥  
वरुणेश्वरनामेति तल्लिङ्गं तत्प्रभृत्यभूत् ॥ ७ ॥  
को ह्यर्थो बहुभिर्लिङ्गैर्दृष्टैर्वा सुरसुन्दरि ॥  
वरुणेशेन दृष्टेन सर्वतीर्थफलं लभेत् ॥ ८ ॥  
अष्टम्यां च चतुर्दश्यां तद्दध्ना स्नापयेद्यदि ॥  
स ब्राह्मणश्चतुर्वेदो जायते नात्र संशयः ॥ ९ ॥  
ब्राह्मणाः क्षत्रिया वैश्याः शूद्राश्चान्ये वरानने ॥  
मूकान्धबधिरा बालाः स्त्रियश्चैव नपुंसकाः ॥ 7.1.70.१० ॥  
दृष्ट्वा गच्छन्ति ते देवि स्वर्गं धर्मपरायणाः ॥  
स्नानं जाप्यं बलिं होमं पूजां स्तोत्रं च नर्तनम् ॥  
तस्मिन्स्थाने तु यः कुर्यात्तत्सर्वं चाक्षयं भवेत् ॥ ११ ॥  
हैमं पद्मं मौक्तिकं च दानं तत्रैव दापयेत् ॥  
सम्यग्यात्राफलापेक्षी स्वर्गापेक्षी तथा नरः ॥ १२ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये वरुणेश्वरमाहात्म्यवर्णनन्नाम सप्ततितमोऽध्यायः ॥ ॥ ७० ॥