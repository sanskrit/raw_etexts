+++
title = "०३७"

+++
॥ देव्युवाच ॥ ॥  
किमर्थं कङ्कणं देव क्षिप्यते लवणाम्भसि ॥  
तस्या पुण्यं न पूर्वोक्तं यथावद्वक्तुमर्हसि ॥ १ ॥  
के मन्त्राः किं विधानं तत्कस्मिन्काले महत्फलम् ॥  
किं पुराभूच्च तद्वृत्तं भगवन्कङ्कणाश्रितम् ॥ २ ॥ ॥  
॥ ईश्वर उवाच ॥ ॥  
आसीत्पुरा महीपालो बृहद्रथ इति श्रुतः ॥  
तस्य भार्याऽभवत्साध्वी नाम्ना चेन्दुमती प्रिया ॥ ३ ॥  
न देवी न च गन्धर्वी नासुरी न च किन्नरी ॥  
तादृग्रूपा महादेवि यादृशी सा सुमध्यमा ॥ ४ ॥  
शीलरूपगुणोपेता नित्यं सा तु पतिवता ॥  
सर्वयोषिद्गुणैर्युक्ता यथा साध्वी ह्यरुन्धती ॥ ५ ॥  
प्रधान (?)हस्रस्य सौभाग्यमदगर्विता ॥  
न विना स तया रेमे मुहूर्त्तमपि पार्थिवः ॥ ६ ॥  
एकदा तस्यराजर्षेरर्द्धासनगता सती॥  
यावत्तिष्ठति राजेन्द्रमृषिस्तावदुपागतः॥  
कण्वो नाम महातेजास्तपस्वी वेदपारगः॥७॥  
तमागतमथो दृष्ट्वा सहसोत्थाय पार्थिवः॥  
पूजां कृत्वा यथान्यायं दत्त्वा चार्घ्यमनुत्तमम्॥८॥  
सुखासीनं ततो मत्वा विश्रान्तं मुनिपुङ्गवम्॥  
आपृच्छत्कुशलं राजा स सर्वं चान्वमोदयत् ॥ ९ ॥  
ततो धर्मकथां चक्रे स ऋषिर्नृपसन्निधौ ॥ 7.1.37.१० ॥  
ततः कथावसाने सा भार्या तस्य महीपतेः ॥  
अब्रवीदमृतं वाक्यं कृताञ्जलिपुटा सती ॥ ११ ॥  
॥ इन्दुमत्युवाच ॥ ॥  
त्वं वेत्सि भगवन्सर्वमतीतानागतं विभो ॥  
पृच्छे त्वां कौतुकाविष्टा तस्मात्त्वं क्षन्तुमर्हसि ॥ ॥ १२ ॥  
अन्यदेहोद्भवं कर्म मम सर्वं प्रकीर्त्तय ॥  
ईदृशं मम सौभाग्यं पतिर्देवसुतोपमः ॥ १३ ॥  
सौभाग्यं पतिदेवत्वं शीलं त्रैलोक्यविश्रुतम्॥  
किं प्रभावो व्रतस्यैष उताहोपोषितस्य वा ॥ १४ ॥  
दानस्य वा मुनिश्रेष्ठ यन्मे सौभाग्यमुत्तमम्॥  
वशो राजा महाबाहुर्मम वाक्यानुगः सदा ॥ ॥ १५ ॥  
एतन्मे सर्वमाचक्ष्व परं कौतूहलं हि मे ॥ १६ ॥  
॥ सूत उवाच ॥ ॥  
तस्यास्तद्वचनं श्रुत्वा ध्यात्वा च सुचिरं मुनिः ॥  
अब्रवीत्प्रहसन्वाक्यं कण्वो वेदविदां वरः ॥ १७ ॥  
॥ कण्व उवाच ॥ ॥  
शृणु राज्ञि प्रवक्ष्यामि अन्यदेहोद्भवं तव ॥  
न रोषश्च त्वया कार्यो लज्जा वापि सुमध्यमे ॥ १८ ॥  
त्वमासीदन्यदेहे तु आभीरी पञ्चभर्तृका ॥  
सौराष्ट्रविषये हीना देवं सोमेश्वरं गता ॥ १९ ॥  
ततः स्नातुं प्रविष्टा च सागरे लवणाम्भसि ॥  
हता कल्लोलमालाभिर्विह्वलत्वमुपागता ॥ 7.1.37.२० ॥  
तव हस्ताच्च्युतं तत्र हैमं कङ्कणमेव च ॥  
नष्टं समुद्रसलिले पश्चात्तापस्तु ते स्थितः ॥ २१ ॥  
अथ कालेन महता पञ्चत्वं त्वमुपागता ॥  
दशार्णाधिपतेर्गेहे ततो जातासि सुन्दरि ॥ २२ ॥  
बृहद्रथेन चोढासि कङ्कणस्य प्रभा वतः॥  
न व्रतं न तपो दानं त्वया चीर्णं पुरा शुभे ॥ २३ ॥  
एतत्ते सर्वमाख्यातं यन्मां त्वं परिपृच्छसि ॥  
तच्छ्रुत्वा सा विशालाक्षी त्रपयाऽधो मुखी तथा ॥  
आसीत्तूष्णीं तदा देवी श्रुत्वा वाक्यं च तादृशम् ॥ २४ ॥  
एवं निवेद्य स मुनी राजपत्नीं वरानने ॥  
जगाम भवनं स्वं च आमन्त्र्य वसुधाधिपम् ॥ २५ ॥  
ज्ञात्वा फलं कङ्कणस्य मुनेस्तस्य प्रभावतः ॥  
गत्वा सोमेश्वरं देवं स्नात्वा च लवणाम्भसि ॥ २६ ॥  
प्राक्षिपत्कङ्कणं तत्र प्रतिवर्षं(?) महाप्रभे ॥  
ततो देवत्वमापन्ना प्रभावात्तस्य भामिनि ॥ २७ ॥  
ईश्वर उवाच ॥ ॥  
एष प्रभावः सुमहान्कङ्कणस्य प्रकीर्तितः ॥  
सर्वकामप्रदो देवि सर्वपापप्रणाशनः ॥ २८ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभास खण्डे प्रथमे प्रभासक्षेत्रमाहात्म्ये सोमेश्वरमाहात्म्ये कङ्कणमाहात्म्यवर्णनन्नाम सप्तत्रिंशोऽध्यायः ॥ ३७ ॥ ॥ ॥