+++
title = "१५५"

+++
॥ ईश्वर उवाच ॥ ॥  
ततो गच्छेन्महादेवि रत्नेश्वरमनुत्तमम् ॥  
तत्र तप्त्वा तपो देवि विष्णुना प्रभविष्णुना ॥  
स्थापितं तत्र तल्लिङ्गं सर्वकामप्रदं प्रिये ॥ १ ॥  
रत्नकुण्डे नरः स्नात्वा यस्तं पूजयते सदा ॥  
सर्वोपचारैर्भक्त्या स प्राप्नुयादीप्सितं फलम् ॥ २ ॥  
अत्र कृत्वा तपो घोरं कृष्णेनामिततेजसा ॥  
प्राप्तं सुदर्शनं चक्रं सर्वदैत्यान्तकारकम् ॥ ३ ॥  
एतत्स्थानं महादेवि सदा प्रियतरं मम ॥  
वसामि तत्र देवेशि प्रलयेऽपि न सन्त्यजे ॥ ४ ॥  
स्मृतं तद्वैष्णवं क्षेत्रं नाम्ना देवि सुदर्शनम् ॥  
धन्वन्तराणि षट्त्रिंशत्समन्तात्परिमण्डलम् ॥ ५ ॥  
एतदन्तरमासाद्य ये केचित्प्राणिनोऽधमाः ॥  
मृताः कालवशाद्देवि ते यास्यन्ति परं पदम् ॥ ६ ॥  
काञ्चनं तत्र गरुडं पीतानि वसनानि च ॥  
विष्णुमुद्दिश्य यो दद्यात्स तु यात्राफलं लभेत् ॥ ७ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये रत्नेश्वरमाहात्म्यवर्णनन्नाम पञ्चपञ्चाशदु त्तरशततमोऽध्यायः ॥ १५५ ॥