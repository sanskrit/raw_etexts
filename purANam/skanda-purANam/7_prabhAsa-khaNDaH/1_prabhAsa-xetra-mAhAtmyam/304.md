+++
title = "३०४"

+++
॥ ईश्वर उवाच ॥ ॥  
ततो गच्छेन्महादेवि गङ्गां त्रिपथगामिनीम् ॥  
सङ्गालेशादथैशान्यां धनुषां सप्तके स्थिताम्॥ १ ॥  
तस्यां त्रिनेत्रा मत्स्याः स्युर्नित्यमाम्भसिकाः प्रिये ॥  
कलौयुगेऽपि दृश्यन्ते सत्यंसत्यं मयोदितम् ॥ २ ॥  
तस्यां स्नात्वा महादेवि मुच्यते पञ्चपातकैः ॥ ३ ॥  
॥ सूत उवाच ॥ ॥  
तस्य तद्वचनं श्रुत्वा विस्मिता गिरिजा सती ॥  
उवाच तं द्विजश्रेष्ठाः प्रचलच्चन्द्रशेखरम् ॥४॥  
॥ पार्वत्युवाच ॥ ॥  
कथं तत्र समायाता गङ्गा त्रिपथगामिनी ॥  
कथं त्रिनेत्राः सञ्जाता मत्स्या आम्भसिकाः शिव ॥ ५ ॥  
एतद्विस्तरतो ब्रूहि यद्यहं ते प्रिया विभो ॥ ६ ॥  
॥ ईश्वर उवाच ॥ ॥  
शृणु देवि प्रवक्ष्यामि यदि पृच्छसि मां शुभे ॥  
आस्तिकाः श्रद्दधानाश्च भवन्तीति मतिर्मम ॥ ७॥  
यदा शप्तो महादेवो ह्यज्ञानतिमिरावृतैः ॥  
ऋषिभिः कोपयुक्तैश्च कस्मिंश्चित्कारणान्तरे ॥ ८ ॥  
तदा ते मुनयः सर्वे शप्तं ज्ञात्वा महेश्वरम् ॥  
निरानन्दं जगत्सर्वं दृष्ट्वा चात्मानमेव च ॥ ९ ॥  
आराध्य परमेशानं दधतं गजरूपकम् ॥  
उन्नतं स्थानमानीय सानन्दं चक्रिरे द्विजाः ॥ 7.1.304.१० ॥  
ततः प्रभृति सर्वे ते शिवद्रोहकरं परम् ॥  
आत्मानं मेनिरे नित्यं प्रसन्नेऽपि महेश्वरे ॥ ११ ॥  
महोदयान्महातीर्थं सर्व आगत्य सत्वरम् ॥  
तपस्तेपुर्महाघोरं सङ्गालेश्वरसन्निधौ ॥ १२ ॥  
सङ्गालेश्वरनामानं सर्वे पूज्य यथाविधि ॥  
भृगुरत्रिस्तथा मङ्किः कश्यपः कण्व एव च ॥ १३ ॥  
गौतमः कौशिकश्चैव कुशिकश्च महातपाः ॥  
शूकरोऽथ भरद्वाजो भार्गविश्च महातपाः ॥ १४ ॥  
जातूकर्ण्यो वसिष्ठश्च सावर्णिश्च पराशरः ॥  
शाण्डिल्यश्च पुलस्त्यश्च वत्सश्चैव महातपाः ॥ १५ ॥  
एते चान्ये च बहवो ह्यसङ्ख्याता महर्षयः ॥ १६ ॥  
सङ्गालेश्वरमासाद्य प्रभासे पापनाशने ॥  
तपः कुर्वन्ति सततं प्रतिष्ठाप्य महेश्वरम् ॥ १७ ॥  
ततः कालेन महता ते सर्वे मुनिपुङ्गवाः ॥  
ध्यानात्त्रिलोचनस्यैव अदृष्टे तु महेश्वरे ॥ १८ ॥  
त्रिनेत्रत्वमनुप्राप्तास्तपोनिष्ठास्तपोधनाः ॥  
परस्परं वीक्षमाणास्त्रिनेत्रस्याभिशङ्कया ॥ १९ ॥  
स्तुवन्ति विविधैः स्तोत्रैर्मन्यमाना महेश्वरम् ॥  
ज्ञात्वा ध्यानेन देवस्य त्रिनेत्रत्वमुपागताः ॥ 7.1.304.२० ॥  
चकुरुग्रं तपस्ते तु पूजां देवस्य शूलिनः ॥  
तेषु वै तप्यमानेषु कृपाविष्टो महेश्वरः ॥ २१ ॥  
उवाच तान्मुनीन्सर्वाञ्छृणुध्वं वरमुत्तमम्॥  
प्रसन्नोऽहं मुनिश्रेष्ठास्तपसा पूजयापि च ॥ २२ ॥  
॥ ऋषय ऊचुः ॥ ॥  
यदि प्रसन्नो देवेश वरं नो दातुमर्हसि ॥  
गङ्गामानय वेगेन ह्यभिषेकाय नो हर ॥ २३ ॥  
तस्यां कृताभिषेकास्तु तव द्रोहकरा वयम् ॥  
अज्ञानभावात्पूतत्वं यास्यामः पृथिवीतले ॥ २४ ॥ ॥  
॥ ईश्वर उवाच ॥ ॥  
यूयं पवित्रकरणाः पावनानां च पावनाः ॥  
गङ्गां चैवानयिष्यामि युष्माकं चित्ततुष्टये ॥ २५ ॥  
पावित्र्याद्भवतां जातं त्रैनेत्र्यं मुनिसत्तमाः ॥  
एवमुक्त्वा ततः शम्भुर्ध्यानस्तिमितलोचनः ॥  
सस्मार क्षणमात्रेण गङ्गां मीनकुलावृताम् ॥ २६ ॥  
स्मृतमात्रा तदा देवी गङ्गा त्रिपथगामिनी ॥  
भित्वा भूमितलं प्राप्ता तत्र मीनकुलावृता ॥ २७ ॥  
ऋषिभिश्च यदा दृष्टा गङ्गा मीनयुता शुभा ॥  
दृष्टमात्रास्तु ते मत्स्यास्त्रिनेत्रत्वमुपागताः ॥ २८ ॥  
॥ ईश्वर उवाच ॥ ॥  
युष्माकं दर्शनाद्विप्रास्त्रिनेत्रत्वमुपागताः ॥  
एतन्निदर्शनं सर्वं लोकानां च प्रदर्शनम् ॥ २९ ॥ ॥।  
॥ ऋषय ऊचुः ॥ ॥  
अस्मिन्कुण्डे महादेव मत्स्यानां सन्ततिः सदा ॥  
त्रिनेत्रा त्वत्प्रसादेन भूयात्सर्वा युगेयुगे ॥ 7.1.304.३० ॥  
अस्मिन्कुण्डे समागत्य नरः स्नानं करोति यः ॥  
ददाति हेम विप्राय गाश्च वस्त्रं तथा तिलान् ॥ ३१ ॥  
अमावास्यां विशेषेण त्रिनेत्रः स प्रजायताम् ॥  
एवं भविष्यतीत्युक्त्वा ह्यन्तर्धानं गतो हरः ॥ ३२ ॥  
ब्राह्मणास्तुष्टिसंयुक्ता गताः सर्वे महोदयम् ॥ ३३ ॥  
एतत्ते कथितं देवि गङ्गामाहात्म्यमुत्तमम् ॥  
श्रुतं पापप्रशमनं सर्वकामफलप्रदम् ॥ ३४ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये सङ्गालेश्वरसमीपवर्ति गङ्गामाहात्म्यवर्णनन्नाम चतुरुत्तरत्रिशततमोऽध्यायः ॥ ३०४