+++
title = "०३४"

+++
॥ ईश्वर उवाच ॥ ॥  
सरस्वती वरं प्राप्य वरिष्ठं वडवानलात् ॥  
पुनस्तं सागरे क्षेप्तुमुद्यता सा मनस्विनी ॥ १ ॥  
देवादेशात्प्रभासस्य पुरतः संस्थिता तदा ॥  
समुद्रमाहूय तदा वाडवार्पणकाङ्क्षिणी ॥ २ ॥  
त्वमादिः सर्वदेवानां त्वं प्राणः प्राणिनां सदा ॥  
देवादेशाद्गृहाण त्वमागत्यार्णव वाडवम् ॥ ३ ॥  
एवं सञ्चिन्तितो देव्या यदासावम्भसाम्पतिः ॥  
तथा जलात्समुत्तीर्य समायातो महाद्युतिः ॥ ४ ॥  
तं दृष्ट्वा विस्मिता देवी दिव्यं विष्णुमिवापरम् ॥  
श्यामं कमलपत्राक्षं सागरं सुमनोरमम् ॥ ५ ॥  
विचित्रमाल्याभरणं चित्रवस्त्रानुलेपनम्॥  
आपगाभिः सरूपाभिः स्त्रीरूपाभिः समावृतम् ॥ ६ ॥  
एवंविधं समालोक्य सा देवी ब्रह्मणः सुता ॥  
सरस्वती जलनिधिमुवाचेदं शुचिस्मिता ॥ ७ ॥  
त्वमग्रजः सर्वभवोद्भवानां त्वं जीवितं जन्मवतां नराणाम् ॥  
तस्मात्सुराणां कुरु कार्यमिष्टं वह्निं गृहाण त्वमिहोपनीतम् ॥ ८ ॥  
अत्रान्तरे सोऽपि विमृश्य सर्वं कार्यं स्वबुद्ध्या किमिहोपपन्नम् ॥  
कृत्वाऽनलस्य ग्रहणं मयेदं कार्यं सुराणां विहितं भवेच्च ॥ ९ ॥  
एवं चिन्तयतस्तस्य ग्रहणं रुचितं ततः ॥  
वाडवाग्नेः समुद्रस्य सुरपीडाकृते यदा ॥ 7.1.34.१० ॥  
तदा तेन पुरःस्थेन देवी साभिहिता भृशम् ॥  
वाडवं सम्प्रयच्छैनं सुरशत्रुं सरस्वति ॥ ११ ॥  
ततस्तया प्रणम्याशु पितामहपुरःसरान् ॥  
चारणांश्चारुचित्राङ्ग्या सरस्वत्या दिवि स्थितान् ॥ १२ ॥  
पुनश्च करसंस्थोऽसौ वाडवोऽभिहितस्तया ॥  
त्वमपो भक्षयस्वेति सुरैरुक्त इमा इति ॥ १३ ॥  
एवमुक्त्वा समुद्रस्य तदा देव्या समर्प्पितः ॥  
वाडवोऽग्निः सरस्वत्या सुरादेशान्महाबलः ॥ १४ ॥  
तं समर्प्य ततस्तस्मि न्नदी भूत्वा सरस्वती ॥  
प्रविष्टा सागरं देवी नारदेश्वरमार्गतः ॥ १५ ॥  
दैत्यसूदनसान्निध्ये दत्त्वार्घ्यं लवणाम्भसि ॥  
अर्घ्येश्वरं प्रतिष्ठाप्य दैत्यसूदन पश्चिमे ॥ १६ ॥  
ततोऽब्धिं सम्प्रविष्टा सा पञ्चस्रोता महानदी ॥  
स्वरूपेणैव सा पुण्या पुनः पुण्यतमाऽभवत् ॥ १७ ॥  
प्रभासक्षेत्रसम्पर्कात्समुद्रस्य च सङ्गमात् ॥  
सागरोऽपि समासाद्य सरस्वत्यास्तु वाडवम् ॥  
निर्धनो वै धनं प्राप्याचिन्तयत्क्व क्षिपाम्यहम् ॥ १८ ॥  
स तेनैव करस्थेन दीप्य मानेन सागरः ॥  
वह्निना शिखरस्थेन भाति मेरुरिवापरः ॥ १९ ॥  
तं तथाविधमालोक्य तत्र ये जलचारिणः ॥  
यादोगणास्ते मुमुचुर्दाहभीता महास्वनम् ॥ 7.1.34.२० ॥  
तं श्रुत्वा भैरवं शब्दमायातो दैत्यसूदनः ॥  
आह यादोगणान्सर्वान्मा भैष्ट सुमहाबलाः ॥ २१ ॥  
यस्मादनेन प्रथमा आपो भक्ष्या न तत्रगाः ॥  
प्राणिनस्तन्न भेतव्यं भवद्भिस्तु ममाज्ञया ॥ २२ ॥  
एवमुक्तस्तु कृष्णेन तूष्णीम्भूता जलेचराः ॥ २३ ॥  
तूष्णीम्भूतेषु सर्वेषु जलजेषु जलेश्वरम् ॥  
प्राहाच्युतः प्रक्षिप त्वमपां मध्ये तु वाडवम् ॥ २४ ॥  
अगाधेम्भसि तेनासौ निक्षिप्तो वाडवोऽनलः ॥  
वरुणेन पिबन्नास्ते तज्जलं सुमहाबलः ॥ २५ ॥  
तस्योच्छ्वासानिलोद्धूतं तत्तोयं सागराद्बहिः ॥  
निर्मर्यादेव युवतिरितश्चेतश्चधावति ॥ २६ ॥  
अथ काले गते देवि शुष्यत्यम्बु शनैःशनैः ॥  
विदित्वा क्षीयमाणास्ता अपो जलनिधिस्ततः ॥ २७ ॥  
आहैवं पुण्डरीकाक्षमपः कुरु त्वमक्षयाः ॥  
अन्यथा सर्वनाशेन जलानां मामिहाग्रतः ॥  
भक्षयिष्यत्यसौ वह्निर्वाडवो हि जनार्द्दन ॥ २८ ॥  
एतच्छ्रुत्वा वचस्तस्य समुद्रस्य तु भीषणम् ॥  
कृतं तदक्षयं तोयमा त्मनो भयनाशनम् ॥ २९ ॥  
ज्ञात्वा सुराः सर्वमिदं विचेष्टितं कृत्यानलस्यास्य निबन्धनं तथा ॥  
प्रलोभनं तोयपुरःसरा द्विषः पुपूजिरे केशवमत्र चारिणम्॥ 7.1.34.३० ॥  
एवं सरस्वती प्राप्ता प्रभासं क्षेत्रमुत्तमम् ॥  
ब्रह्मलोकान्महादेवि सर्वपापप्रणाशिनी ॥ ३१ ॥  
सोमेशाद्दक्षिणाग्नेये सागरस्य समी पतः ॥  
संस्थिता तु महादेवी वडवानलधारिणी ॥ ३२ ॥  
स्नात्वाऽग्नितीर्थे पूर्वं तां पूजयेद्विधिना नरः ॥  
दम्पत्योर्भोजनं तत्र परिधानं सकञ्चु कम् ॥ ३३ ॥  
दत्त्वा ततो महादेवं पूजयेच्च कपर्द्दिनम् ॥  
इति वृत्तं पुरा देवि चाक्षुषस्यान्तरेऽभवत् ॥ ३४ ॥  
दधीच्यन्वयजातस्य वाडवस्य महा त्मनः ॥  
अस्मिन्पुनर्महादेवि प्राप्ते वैवस्वतेंऽतरे ॥  
और्वस्तु भार्गवे वंशे समुत्पन्नो महाद्विजः ॥ ३५॥  
सङ्क्षिप्तोऽसौ सरस्वत्या देवमात्रा महाप्रभः॥  
तावत्स्थास्यत्यपां गर्भे यावन्मन्वतरावधिः ॥ ३६ ॥  
इति ते कथितं देवि सरस्वत्याः समुद्भवम् ॥  
श्रुतं पापहरं नृणां कीर्त्तिदं पुण्यवर्द्धनम्॥ ३७ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये सरस्वत्यवतारमहिमवर्णनन्नाम चतुस्त्रिंशोऽध्यायः ॥ ३४ ॥ ॥ छ ॥