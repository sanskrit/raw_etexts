+++
title = "०९२"

+++
॥ ईश्वर उवाच॥ ॥  
ततो गच्छेन्महादेवि अघोरेश्वरमुत्तमम्॥  
षष्ठं लिङ्गं समाख्यातं तद्वक्त्रं भैरवं स्मृतम्॥१॥  
त्र्यम्बकेश्वरवायव्ये धनुषां पञ्चके स्थितम्॥  
सर्वकामप्रदं पुण्यं कलिकल्मषनाशनम्॥२।.  
यस्तं पूजयते भक्त्या स्नानपूजादिभिः क्रमात्॥  
मेरुदानस्य कृत्स्नस्य स लभेन्मनुजः फलम्॥३॥  
दक्षिणामूर्तिमास्थाय यत्किञ्चित्तत्र दीयते॥  
अघोरेश्वरदेवस्य तत्सर्वं चाक्षयं भवेत्॥४॥  
यः श्राद्धं कुरुते तत्र अघोरेश्वरदक्षिणे॥  
आकल्पं तृप्तिमायान्ति पितरस्तस्य तर्पिताः ॥ ५॥  
किं श्राद्धेन गयातीर्थे वाजिमेधेन किं प्रिये ॥  
तत्र श्राद्धेन तत्सर्वं फलमभ्यधिकं लभेत् ॥ ६ ॥  
त्रुटिमात्र मपि स्वर्णं यात्रायां यः प्रयच्छति ॥  
स सर्वं फलमाप्नोति महादानस्य भूरिशः ॥ ७ ॥  
ब्रह्मकूर्चं चरेद्यस्तु सोमाष्टम्यां विधानतः ॥  
अघोरेश्वरसान्निध्ये अघोरेणाभिमन्त्रितम् ॥  
षडब्दस्य महत्तेन प्रायश्चित्तं कृतं भवेत् ॥ ८ ॥  
इति सङ्क्षेपतः प्रोक्तमघोरेशमहोदयम् ॥  
माहात्म्यं सर्वपापघ्नं श्रुतं सर्वार्थसाधकम् ॥ ९ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्य एकादश रुद्रमाहात्म्येऽघोरेश्वरमाहात्म्यवर्णनन्नाम द्विनवतितमोऽध्यायः ॥ ९२ ॥