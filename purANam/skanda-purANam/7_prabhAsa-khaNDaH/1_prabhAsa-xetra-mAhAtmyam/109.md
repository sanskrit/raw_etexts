+++
title = "१०९"

+++
॥ ईश्वर उवाच ॥ ॥  
ततो गच्छेन्महादेवि अनिलेश्वरमुत्तमम्॥  
तस्योत्तरेशानदिक्स्थं धनुषां त्रितये प्रिये ॥ १ ॥  
लिङ्गं महाप्रभावं हि दर्शनात्पापनाशनम् ॥  
वसूनां पञ्चमो योऽसावनिलः परिकीर्तितः ॥ २ ॥  
स चाऽऽराध्य महादेवं प्रत्यक्षीकृतवान्भवम् ॥  
लिङ्गं प्रतिष्ठयामास सम्यक्छ्रद्धासमन्वितः ॥ ३ ॥  
एवमीशप्रभावेन सुतस्तस्याऽप्यभूद्बली ॥  
मनोजवेति विख्यातो ह्यविज्ञातगतिस्तथा ॥ ४ ॥  
तं दृष्ट्वा व्याधिना मर्त्यो पीड्यते न कदाचन ॥  
नान्धो न बधिरो मूको न रोगी न च निर्धनः ॥  
कदाचिज्जायते मर्त्यस्तेन दृष्टेन भूतले ॥ ५ ॥  
पुष्पमेकं तु यो दद्यात्तस्य लिङ्गस्य चोपरि ॥  
सुखसौभाग्यसम्पन्नः स सदा रूपवान्भवेत् ॥ ६ ॥  
इत्येवं कथितं देवि माहात्म्यं पापनाशनम्॥  
श्रुत्वाऽनुमोद्य भावेन सर्वकामैः समृद्ध्यते ॥ ७ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये ऽनिलेश्वरमाहात्म्यवर्णनन्नाम नवोत्तरशतत मोऽध्यायः ॥१०९॥