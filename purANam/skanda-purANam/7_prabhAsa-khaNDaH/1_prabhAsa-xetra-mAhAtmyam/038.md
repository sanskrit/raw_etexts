+++
title = "०३८"

+++
॥ देव्युवाच ॥ ॥  
यदेतद्भवता प्रोक्तं पश्येत्पूर्वं कपर्द्दिनम् ॥  
भगवन्संशयं ह्येनं यथावद्वक्तुमर्हसि ॥ १ ॥  
स भृत्यः किल देवेश तव शम्भो महाप्रभः ॥  
प्रभोरनन्तरं भृत्य एष धर्मः सनातनः ॥ २ ॥  
ईश्वर उवाच ॥ ॥  
शृणु देवि प्रवक्ष्यामि यथा पूज्यतमो हि सः ॥  
कपर्द्दी सर्वदेवानामाद्यो विघ्नेश्वरः प्रभुः ॥ ३ ॥  
योऽसावतीन्द्रियग्राह्यः प्रभासक्षेत्रसंस्थितः ॥  
सोमेश्वरो महादेवि लिङ्गरूपी सदाशिवः ॥ ४ ॥।  
तस्य वामे स्थितो विष्णुर्वराह इति यः स्मृतः ॥  
तस्य दक्षिणभागे तु स्थितो ब्रह्मा प्रजापतिः ॥  
कपर्द्दिरूपमास्थाय सावित्र्याः कोपकारणात् ॥ ५ ॥  
कृते हेरम्बनामा तु त्रेतायां विघ्नमर्द्दनः ॥  
लम्बोदरो द्वापरे तु कपर्द्दी तु कलौ स्मृतः ॥ ६ ॥  
एवं युगेयुगे तस्य अवतारः पृथक्पृथक् ॥  
यथाकार्यानुरूपेण जायते च पुनःपुनः ॥ ७ ॥  
अष्टाविंशतिमे तत्र देवि प्राप्ते चतुर्युगे ॥  
कारणात्मा यथोत्पन्नः कपर्द्दी तत्र मे शृणु ॥ ८ ॥  
पुरा द्वापरसन्धौ तु सम्प्राप्ते च कलौ युगे ॥  
स्त्रियो म्लेच्छाश्च शूद्राश्च ये चान्ये पापकारिणः ॥  
प्रयान्ति स्वर्गमेवाशु दृष्ट्वा सोमेश्वरं प्रभुम् ॥ ९ ॥  
न यज्ञा न तपो दानं न स्वाध्पायो व्रतं न च ॥  
कुर्वतोपि नरा देवि सर्वे यान्ति शिवालयम् ॥ 7.1.38.१० ॥  
तं प्रभावं विदित्वैवं सोमेश्वरसमुद्भवम् ॥  
अग्निष्टोमादिकाः सर्वाः क्रिया नष्टाः सुरेश्वरि ॥ ११ ॥  
ततो बालाश्च वृद्धाश्च ऋषयो वेदपारगाः ॥  
शूद्राः स्त्रियोऽपि तं दृष्ट्वा प्रयान्ति परमां गतिम् ॥ १२ ॥  
नष्टयज्ञोत्सवे काले शून्ये च वसुधातले ॥  
ऊर्द्ध्वबाहुभिराक्रान्तं परिपूर्णं त्रिविष्टपम् ॥ १३ ॥  
ततो देवा महेन्द्राद्या दुःखेनैव समन्विताः ॥  
परिभूता मनुष्यैस्ते शङ्करं शरणं गताः ॥ १४ ॥  
ऊचुः प्राञ्जलयः सर्व इन्द्राद्याः सुरसत्तमाः ॥  
व्याप्तोयं मानुषैः स्वर्गः प्रसादात्तव शङ्कर ॥ १५ ॥  
निवासाय प्रभोऽस्माकं स्थानं किञ्चित्समादिश ॥  
अहं श्रेष्ठो ह्यहं श्रेष्ठ इत्येवं ते परस्परम्॥  
जल्पन्तः सर्वतो देव पर्यटन्ति यथेच्छया ॥ १६ ॥  
धर्मराजः सुधर्मात्मा तेषां कर्म शुभाशुभम्॥  
स्वयं लिखितमालोक्य तूष्णीमास्ते सुविस्मितः ॥१७॥  
येषामथ कृतं सज्जं कुम्भीपाकं सुदारुणम् ॥  
रौरवः शाल्मलिर्देव दृष्ट्वा तान्दिवि संस्थितान् ॥  
वैलक्ष्यं परमं गत्वा व्यापारं त्यक्तवानसौ ॥ ॥ १८ ॥  
॥ श्रीभगवानुवाच ॥ ॥  
प्रतिज्ञातं मया सर्वं भक्त्या तुष्टेन वै सुराः ॥  
सोमाय मम सान्निध्यमस्मिन्क्षेत्रे भविष्यति ॥ १९ ॥  
न शक्यमन्यथाकर्तुमात्मनो यदुदीरितम्॥  
एवं यास्यन्ति ते स्वर्गं ये मां द्रक्ष्यन्ति तत्र वै ॥ 7.1.38.२० ॥  
भयोद्विग्नास्ततो देवाः पार्वतीं प्रेक्ष्य विश्वतः ॥  
ऊचुः प्राञ्जलयः सर्वे त्वमस्माकं गतिर्भव ॥ २१ ॥  
एवमुक्त्वाऽस्तुवन्देवाः स्तोत्रेणानेन सत्तम ॥  
जानुभ्यां धरणीं गत्वा शिरस्याधाय चाञ्जलिम् ॥ ॥ २२ ॥  
॥ देवा ऊचुः ॥ ॥  
नमस्ते देवदेवेशि नमस्ते विश्वधात्रिके ॥  
नमस्ते पद्मपत्राक्षि नमस्ते काञ्चनद्युते ॥२३ ॥  
नमस्ते संहर्त्रि कर्त्रि नमस्ते शङ्करप्रिये ॥  
कालरात्रि नमस्तुभ्यं नमस्ते गिरिपुत्रिके॥२४॥  
आर्ये भद्रे विशालाक्षि नमस्ते लोकसुन्दरि॥  
त्वं रतिस्त्वं धृतिस्त्वं श्रीस्त्वं स्वाहा त्वं सुधा सती ॥ २५ ॥  
त्वं दुर्गा त्वं मनिर्मेधा त्वं सर्वं त्वं वसुन्धरा ॥  
त्वया सर्वमिदं व्याप्तं त्रैलोक्यं सचराचरम् ॥ २६ ॥  
नदीषु पर्वताग्रेषु सागरेषु गुहासु च ॥  
अरण्येषु च चैत्येषु सङ्ग्रामेष्वाश्रमेषु च ॥ २७ ॥  
त्रैलोक्ये तत्र पश्यामो यत्र त्वं देवि न स्थिता ॥  
एतज्ज्ञात्वा विशालाक्षि त्राहि नो महतो भयात् ॥२८॥  
॥ ईश्वर उवाच ॥ ॥  
एवमुक्ता तु सा देवी देवैरिन्द्रपुरोगमैः ॥  
कारुण्यान्निजदेहं त्वं तदा मर्द्दितवत्यसि ॥ २९ ॥  
मर्दयन्त्यास्तव तदा सञ्जातं च महन्मलम् ॥  
तत्र जज्ञे गजेन्द्रास्यश्चतुर्बाहुर्मनोहरः ॥ 7.1.38.३० ॥  
ततोब्रवीत्सुरान्सर्वान्भवती करुणात्मिका ॥  
एष एव मया सृष्टो युष्माकं हितकाम्यया ॥ ३१ ॥  
एष विघ्नानि सर्वाणि प्राणिनां संविधास्यति ॥३२ ॥  
मोहेन महताऽऽविष्टाः कामोपहतबुद्धयः ॥  
सोमनाथमपश्यन्तो यास्यन्ति नरकं नराः ॥३३॥  
एवं ते वचनं श्रुत्वा सर्वे ते हृष्टमानसाः ॥  
स्वस्थानं भेजिरे देवास्त्यक्त्वा मानुषजं भयम् ॥३४॥  
अथे भवदनः प्राह त्वां देवि विनयान्वितः ॥  
किं करोमि विशालाक्षि आदेशो दीयतां मम ॥ ३५ ॥  
॥ श्रीभगवत्युवाच ॥ ॥  
गच्छ प्राभासिकं क्षेत्रं यत्र सन्निहितो हरः ॥  
तद्रक्ष मानुषाणां च यथा नायाति गोचरम् ॥३६॥  
लिङ्गं तु देवदेवस्य स्थापितं शशिना स्वयम् ॥  
भवत्याऽऽदेशितो नित्यं नृणां विघ्नं करोति यः ॥ ३७ ॥  
प्रस्थितं पुरुषं दृष्ट्वा सोमनाथं प्रति प्रभुम्॥  
स करोति महाविघ्नं कपर्दी लोकपूजितः ॥ ३८ ॥  
पुत्रदारगृहक्षेत्र धनधान्यसमुद्भवम् ॥  
जनयेत्स महामोहं ततः पश्यति नो हरम् ॥ ३९ ॥  
अथवा गडुगण्डादि व्याधिं चैव समुत्सृजेत् ॥  
तैर्ग्रस्तः पुरुषो मोहान्न पश्यति ततो हरम्॥ 7.1.38.४० ॥  
तस्मात्सर्वप्रयत्नेन सोमेश्वरपरीप्सया ॥  
स नित्यं पूजनीयस्तु स्मर्तव्यस्तु दिवानिशम् ॥ ४१ ॥  
स्तोत्रेणानेन देवेशि सर्वविघ्नान्तकेन वै॥  
समाराध्य गणाध्यक्षः प्रभासक्षेत्ररक्षकः ॥४२॥  
तत्तेऽहं सम्प्रवक्ष्यामि स्तोत्रं तद्विघ्रमर्दनम्॥  
कपर्दिनो महादेवि सावधानावधारय ॥ ॥४३॥  
ॐ नमो विघ्नराजाय नमस्तेऽस्तु कपर्दिने॥  
नमो महोग्रदंष्ट्राय प्रभासक्षेत्रवासिने॥४४॥  
कपर्दिनं नमस्कृत्य यात्रानिर्विघ्रहेतवे॥  
स्तोष्येऽहं विघ्नराजानं सिद्धिबुद्धिप्रियं शुभम् ॥४५॥  
महागणपतिं शूरमजितं जयवर्द्धनम्॥  
एकदन्तं च द्विदन्तं चतुर्दन्तं चतुर्भुजम्॥४६॥  
त्र्यक्षं च शूलहस्तं च रक्त नेत्रं वरप्रदम् ॥  
अजेयं शङ्कुकर्णं च प्रचण्डं दण्डनायकम्॥  
आयस्कदण्डिनं चैव हुतवक्त्रं हुतप्रियम् ॥ ४७॥  
अनर्चितो विघ्नकरः सर्वकार्येषु यो नृणाम् ॥  
तं नमामि गणाध्यक्षं भीममुग्रमुमासुतम् ॥ ४८ ॥  
मदवतं विरूपाक्षमिभवक्त्रसमप्रभम् ॥  
ध्रुवं च निश्चलं शान्तं तं नमामि विनायकम् ॥४९॥  
त्वया पूर्वेण वपुषा देवानां कार्यसिद्धये ॥  
गजरूपं समास्थाय त्रासिताः सर्वदानवाः ॥ 7.1.38.५० ॥  
ऋषीणां देवतानां च नायकत्वं प्रकाशितम् ॥ ५१ ॥  
इति स्तुतः सुरैरग्रे पूज्यसे त्वं भवात्मज ॥  
त्वामाराध्य गणाध्यक्षमिभवक्त्रसमप्रभम्॥ ५२ ॥  
ध्रुवं च निश्चलं शान्तं परीतं वि जयश्रिया ॥  
कार्यार्थं रक्तकुसुमै रक्तचन्दनवारिभिः ॥ ५३ ॥  
रक्ताम्बरधरो भूत्वा चतुर्थ्यामर्चयेत्तु यः ॥  
एककालं द्विकालं वा नियतो नियताशनः ॥ ५४ ॥  
राजानं राजपुत्रं वा राजमन्त्रिणमेव च ॥  
राज्यं वा सर्वविघ्नेशो वशीकुर्यात्सराष्ट्रकम् ॥ ५५ ॥  
यत्फलं सर्वतीर्थेषु सर्वयज्ञेषु यत्फलम्॥  
स तत्फलमवाप्नोति स्मृत्वा देवं विनायकम् ॥ ५६ ॥  
विषमं न भवेत्तस्य न स गच्छेत्पराभवम् ॥  
न च विघ्नं भवेत्तस्य जनो जातिस्मरो भवेत् ॥ ५७ ॥  
य इदं पठति स्तोत्रं षड्भिर्मासैर्वरं लभेत् ॥  
संवत्सरेण सिद्धिं च लभते नात्र संशयः ॥ ५८ ॥  
प्रसादाद्दर्शनं याति तस्य सोमेश्वरः प्रभुः॥  
कपर्दाकारमुदरं यतोऽस्य समुदाहृतम्॥  
ततोऽस्य नाम जानीहि कपर्द्दीति महात्मनः ॥ ५९ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये कपर्दिविनायकमाहात्म्यवर्णनन्नामाष्टात्रिंशोध्यायः ॥ ३८ ॥