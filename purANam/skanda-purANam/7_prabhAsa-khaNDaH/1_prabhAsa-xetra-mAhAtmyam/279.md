+++
title = "२७९"

+++
॥ ईश्वर उवाच ॥  
ततो गच्छेन्महादेवि च्यवनार्कमनुत्तमम् ॥  
हिरण्यापूर्वभागस्थं च्यवनेन प्रतिष्ठितम्॥१॥  
सर्वकामप्रदं नृणां पूजितं विधिवन्नरैः ॥  
सप्तम्यां च विधानेन यः स्तोष्यति रविं नरः ॥ २ ॥  
अष्टोत्तरशतैर्नाम्नां सम्यक्छ्रद्धासमन्वितः ॥  
शृणु तानि महादेवि शुचिर्भूत्वा समाहितः ॥ ३ ॥  
क्षणं त्वं कुरु देवेशि सर्वं वक्ष्याम्यशेषतः ॥  
धौम्येन तु यथापूर्वं पार्थाय सुमहात्मने ॥ ४ ॥  
नामाष्टशतमाख्यातं तच्छृणुष्व महामते ॥  
सूर्योऽर्यमा भगस्त्वष्टा पूषाऽर्कः सविता रविः ॥ ५ ॥  
गभस्तिमानजः कालो मृत्युर्द्धाता प्रभाकरः ॥  
पृथिव्यापश्च तेजश्च खं वायुश्च परायणः ॥ ६ ॥  
सोमो बृहस्पतिः शुक्रो बुधोंऽगारक एव च ॥  
इन्द्रो विवस्वान्दीप्तांशुः शुचिः सौरिः शनैश्चरः ॥ ॥ ७ ॥  
ब्रह्मा रुद्रश्च विष्णुश्च स्कन्दो वैश्रवणो यमः ॥  
वैद्युतो जाठरश्चाग्निरिन्धनस्तेजसां पतिः ॥ ८ ॥  
धर्मध्वजो वेदकर्त्ता वेदाङ्गो वेदवाहनः ॥  
कृतं त्रेता द्वापरश्च कलिः सर्वामराश्रयः ॥ ९ ॥  
कलाकाष्ठामुहूर्त्ताश्च पक्षा मासा अहर्निशाः ॥  
संवत्सरकरोऽश्वस्थः कालचक्रो विभावसुः ॥ 7.1.279.१० ॥  
पुरुषः शाश्वतो योगी व्यक्ताव्यक्तः सनातनः ॥  
लोकाध्यक्षः प्रजाध्यक्षो विश्वकर्मा तमोनुदः ॥११॥  
वरुणः सागरोंशुश्च जीवन्तो जीवनोऽरिहा ॥  
भूताश्रयो भूतपतिः सर्वभूतनिषेवितः ॥ १२ ॥  
स्रष्टा संवर्त्तको वह्निः सर्वस्यादिकरोऽमलः ॥  
अनन्तः कपिलो भानुः कामदः सर्वतोमुखः ॥ १३ ॥  
जयो विषादो वरदः सर्वधातुनिषेवितः ॥  
समः सुवर्णो भूतादिः शीघ्रगः प्राणधारकः ॥ १४ ॥  
धन्वन्तरिर्धूमकेतुरादिदेवोऽदितेः सुतः॥  
द्वादशात्माऽरविन्दाक्षः पिता माता पितामहः ॥१५॥  
स्वर्गद्वारं प्रजाद्वारं मोक्षद्वारं त्रिविष्टपम् ॥  
देहकर्त्ता प्रशान्तात्मा विश्वात्मा विश्वतोमुखः ॥  
चराचरात्मा सूक्ष्मात्मा मैत्रेण वपुषाऽन्वितः ॥ १५ ॥  
एतद्वै कीर्तनीयस्य सूर्यस्यामिततेजसः ॥  
नाम्नामष्टोत्तरशतं प्रोक्तं शक्रेण धीमता ॥ १७ ॥  
शक्राच्च नारदः प्राप्तो धौम्यस्तु तदनन्तरम् ॥  
धौम्याद्युधिष्ठिरः प्राप्य सर्वान्कामानवाप्तवान् ॥ १८ ॥  
एतानि कीर्तनीयस्य सूर्यस्यामिततेजसः ॥  
नामानि यः पठेन्नित्यं सर्वान्कामानवाप्नुयात् ॥ १९ ॥  
सुरपितृमनुजयक्षसेवितमसुरनिशाचरसिद्धवन्दितम् ॥  
वरकनकहुताशनप्रभं त्वमपि नम हिताय भास्करम् ॥ 7.1.279.२० ॥  
सूर्योदये यस्तु समाहितः पठेत्स पुत्रलाभं धनरत्नसञ्चयान् ॥  
लभेत जातिस्मरतां सदा नरः स्मृतिं च मेधां च स विन्दते पुमान् ॥॥ २१॥  
इमं स्तवं देववरस्य यो नरः प्रकीर्त्तयेच्छुद्धमनाः समाहितः ॥  
स मुच्यते शोकदवाग्निसाराल्लभेत कामान्मनसा यथेप्सितान् ॥२२॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये च्यवनादित्यमाहात्म्यसूर्याष्टोत्तरशतनाम माहात्म्यवर्णनन्नामैकोनाशीत्युत्तरद्विशततमोऽध्यायः॥ २७९॥