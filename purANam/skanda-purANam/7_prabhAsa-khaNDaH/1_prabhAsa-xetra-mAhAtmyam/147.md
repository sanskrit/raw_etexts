+++
title = "१४७"

+++
॥ ईश्वर उवाच ॥ ॥  
ततो गच्छेन्महादेवि ब्रह्मकुण्डमनुत्तमम् ॥  
तस्यैव नैर्ऋते भागे ब्रह्मणा निर्मितं पुरा ॥ १ ॥  
यदा तु ऋक्षराजेन सोमनाथः प्रति ष्ठितः ॥  
तदा ब्रह्मादयो देवाः सर्वे तत्र समागताः ॥  
प्रतिष्ठार्थं हि देवस्य शशाङ्केन निमन्त्रिताः ॥ २ ॥  
अथाऽब्रवीन्निशानाथो ब्रह्माणं विनयान्वितः ॥ ३ ॥  
कृतं भवद्भिर्जानाति स्थापनं वै यथा जनः ॥  
तथा कुरु सुरश्रेष्ठ चिह्नमात्मसमुद्भवम् ॥ ४ ॥  
एवं श्रुत्वा तदा ब्रह्मा ध्यानं कृत्वा तु निश्चलम् ॥  
आह्वयत्सर्वतीर्थानि पुष्करादीनि सर्वशः ॥ ५ ॥  
स्वर्गे वै यानि तीर्थानि तथैव च रसातले ॥  
तपःसामर्थ्ययोगेन ब्रह्मणा ऽऽकर्षितानि च ॥  
अतस्तस्यैव नाम्ना तु ब्रह्मकुण्डं तु गीयते ॥ ६ ॥  
गणानां च सहस्रैस्तु चतुर्दशभिरीक्ष्यते ॥  
अतश्चाभक्तियुक्तानां दुष्प्राप्यं तीर्थमुत्तमम् ॥ ७ ॥  
अथाब्रवीत्सर्वदेवान्ब्रह्मा लोकपितामहः ॥ ८ ॥  
अत्र कुण्डे नरः स्नात्वा यः पितॄंस्तर्पयिष्यति ॥  
अग्निष्टोमफलं सव लप्स्यते स च मानवः ॥  
तत्प्रसादात्स्वर्गलोके विमानेन चरिष्यति ॥ ९ ॥  
गोदानं चाश्वदानं च तथा स्वर्णकमण्डलुम् ॥  
दद्याद्विप्राय विदुषे सर्वपापापनुत्तये ॥ 7.1.147.१० ॥  
पौर्णमास्यां महादेवि तथा च प्रतिपद्दिने ॥  
सर्वपापविनाशार्थं तत्र स्नाति सरस्वती ॥ ११ ॥  
सिद्धं रसायनं देवि तत्र वै ह्युदकं प्रिये ॥  
नानावर्णसमायुक्तमुपदेशेन सिद्ध्यति ॥ १२ ॥  
दारिद्र्यदुःखरुक्छोकान्मानवः सेवते कथम् ॥  
ब्रह्मकुण्डमनुप्राप्य कल्पवृक्षमिवापरम् ॥ ॥ १३ ॥  
॥ देव्युवाच ॥ ॥  
भगवन्विस्तराद्ब्रूहि ब्रह्मकुण्डमहोदयम् ॥  
सर्वप्राणिहितार्थाय विस्तराद्वद मे प्रभो ॥ १४ ॥  
ब्रह्मकुण्डस्य माहात्म्यं श्रोतुं मे कौतुकं महत्॥  
लोकानां दुःखनाशाय दारिद्यक्षयहेतवे ॥ १५ ॥  
भगवन्मानुषाः सर्वे दुःखशोकनिपीडिताः ॥  
भ्रमन्ति सकलं जन्म रसायनविमोहिताः ॥ १६ ॥  
तेषां हिताय मे ब्रूहि निर्वाणं रसमुत्तमम् ॥  
आदाविह शरीरं तु अक्षय्यं तु यथा भवेत् ॥ १७ ॥  
अष्टसिद्धिसमा युक्तं सर्वविद्यासमन्वितम् ॥  
कामरूपं क्रियायुक्तं सर्वव्याधिविवर्जितम् ॥ १८ ॥  
ततस्तु परमं देव निर्वाणं येन वै लभेत् ॥  
मानवः कृतकृत्यश्च जायते च यथा प्रभो ॥ १९ ॥  
तथा कथय मे देव दयां कृत्वा जगत्प्रभो ॥  
निर्वाणपरमं कल्पं सर्वभ्रान्तिविवर्जितम् ॥  
प्रसिद्धं सुखदं दिव्यं समा चक्ष्व महेश्वर ॥ 7.1.147.२० ॥  
॥ ईश्वर उवाच ॥ ॥  
साधुसाधु महादेवि लोकानां हितकारिणि ॥  
मर्त्यलोके महादेवि तीर्थं(?) तीर्थवरं शुभम् ॥ ॥ २१ ॥  
प्रभासं परमं ख्यातं तच्च द्वादशयोजनम् ॥  
तत्र सोमेश्वरो देवस्त्रिषु लोकेषु विश्रुतः ॥ २२ ॥  
तस्य पूर्वे समाख्यातः श्रीकृष्णो दैत्यसूदनः ॥  
चण्डिका योगिनी तत्र सखीभिः परिवारिता ॥ २३ ॥  
ततः पूर्वे दिशां भागे चतुर्वक्त्रेण निर्मितम् ॥  
तीर्थात्तीर्थं वरं दिव्यं सर्वाश्चर्यमयं शुभम् ॥ २४ ॥  
सेवितं सर्वदेवैस्तु सिद्धैः साध्यैर्ग्रहैस्तथा ॥  
अप्सरोमुनिभिर्दिव्यैर्यक्षैश्च पन्नगैः सदा ॥ २५ ॥  
सिद्ध्यर्थं सर्वकामार्थं दिव्यभोगावहं शुभम् ॥  
ब्रह्मकुण्डमिति ख्यातं ब्रह्मणा निर्मितं यतः ॥ २६ ॥  
तस्य वायव्यकोणे तु हिर ण्येशः स्वयं स्थितः ॥  
तमाराध्य महादेवं हिरण्येश्वरमुत्तमम् ॥ २७ ॥  
महामन्त्रं जपेत्क्षिप्रं दशांशं होमयेत्सुधीः ॥  
होमेन सिद्ध्यते मन्त्रः सत्यं सत्यं वरानने ॥ २८ ॥  
तस्योत्तरे तु दिग्भागे किञ्चिदीशानमाश्रितः ॥  
चतुर्वक्त्रो महादेवि क्षेत्रपो लिङ्गरूपधृक् ॥ २९ ॥  
तत्स्थानं रक्षते देवि लिङ्गरूपेण शङ्करः ॥  
तमाराध्य प्रयत्नेन ततः कुण्डं समाश्रयेत् ॥ 7.1.147.३० ॥  
सर्वैश्वर्यमयं देवि नानावर्णविचित्रितम् ॥  
कुण्डस्यास्येशदिग्भागे भैरवेश्वरमुत्तमम् ॥ ३१ ॥  
दुर्गन्धा भासुरा देवि वहते रसरूपिणी ॥  
तस्या रसेन संयुक्तं पृथग्वर्णं हि कर्बुरम् ॥ ३२ ॥  
मेघवर्णं महादिव्यं राजतं च पुनः शुभम् ॥  
कपिलं दुग्धवर्णं च कर्पूराभं सुशोभनम् ॥ ३३ ॥  
कदा कस्तूरिकाभासं कुङ्कुमच्छविकावहम् ॥  
सौगन्धं चन्दनोपेतं कदाचिद्रौधि रोदकम् ॥ ३४ ॥  
एते रसाश्च विविधा दृश्यन्ते तत्र सर्वदा ॥  
यस्य तुष्टो महादेवः सिद्ध्यते तस्य तत्क्षणात् ॥ ३५ ॥  
रजतं क्षिप्यते तत्र सुवर्ण मिव जायते ॥  
प्रत्यक्षमेव तत्रैव रसायनमनुत्तमम् ॥ ३६ ॥  
पश्यन्ति मानवा देवि कौतुकं तत्क्षणाद्भृशम् ॥  
रसं हि परमं दिव्यं तत्रस्थं च कलौ युगे ॥ ३७ ॥  
सिद्धं सिद्धरसं पुंसां व्याधीनां क्षयकारकम् ॥  
हेमबीजमयं दिव्यं ब्रह्मकुण्डोद्भवं महत् ॥ ३८ ॥  
इदानीं ते प्रवक्ष्यामि मनुष्याणां हिताय वै ॥  
दारिद्र्यं क्षयमाप्नोति तत्क्षणाच्च यशस्विनि ॥ ३९ ॥  
आदावेव प्रकुर्वन्ति ताम्रकुम्भं दृढं शुभम् ॥  
तीर्थोदकं क्षिपेत्तत्र पत्रैस्ताम्रस्तथा युतम् ॥ 7.1.147.४० ॥  
निक्षिप्य भूमौ तत्कुम्भं ज्वालयेदनलं ततः ॥  
चुह्लीरूपेण षण्मासं पाचयेत्तं शनैःशनैः ॥ ४१ ॥  
पश्चादुद्धृत्य तं कुम्भं पुनरेव जलं क्षिपेत् ॥  
मासमेकं पुनः कुर्यान्मासमेकं पुनर्भृशम् ॥४२॥  
ततः सर्वाणि खण्डानि एकीकृत्य प्रयत्नतः ॥  
पुनरेवोदकेनैव प्लाव्य चावर्तयेत्पुनः ॥ ॥४३॥  
काञ्चनं जायते तत्र यदि तुष्टो महेश्वरः ॥४४॥  
सिद्धिं शरीरजां देवि यदीच्छेन्मानवोत्तमः ॥  
स स्नानमादितः कृत्वा संवत्सरत्रयं पुनः ॥ ॥ ४५ ॥  
मौनेन नियमेनैव महामन्त्रजपान्वितः ॥  
पूजयेच्च हिरण्येशं क्षेत्रपालं प्रयत्नतः ॥४६॥  
पञ्चोपचारसंयुक्तं ध्यानधारणसंयुतम् ॥  
तीर्थोदकेन पाकं वै पेयं तद्वदुदुम्बरे ॥४७॥  
एवं वर्षत्रयेणैव दिव्यदेहः प्रजायते ॥  
तेजस्वी वलवान्प्राज्ञः सर्वव्याधिविवर्जितः ॥४८ ॥  
जीवेद्वर्षेशतान्येव त्रीणि दुःखविवर्जितः ॥  
वर्षत्रयमविच्छिन्नं यस्तत्र स्नानमाचरेत् ॥४९॥  
वागीश्वरीं जपेन्नित्यं पूजाहोमसमन्वितः ॥  
तस्य प्रवर्तते वाणी सिद्धिः सारस्वती भवेत् ॥7.1.147.५०॥  
संस्कृतं प्राकृतं चैवापभ्रंशं भूतभाषितम् ॥  
गाङ्गस्रोतःप्रवाहेण उद्गिरेद्गिरमात्मवान् ॥  
अश्रान्तां च वरारोहे ह्यविच्छिन्नां च सन्ततम् ॥५१॥  
वदेद्वादिसहस्रैस्तु न श्रमस्तस्य जायते ॥  
तीर्थस्यास्य प्रभावेण सर्वशास्त्रविशारदाः ॥ ५२ ॥  
पण्डिता गर्विताः सर्वे तर्कशास्त्रविशारदाः ॥  
आगच्छन्ति समं तात विद्ययोद्धतकन्धराः ॥  
न शक्नुवन्ति ते वक्तुं द्रष्टुं वक्त्रमपि प्रिये ॥ ५३ ॥  
वादिनां च सहस्राणि भनक्त्येवं निरीक्षणात् ॥ ५४ ॥  
उद्वाहयति शास्त्राणि विबुद्धार्थानि सत्वरम् ॥  
विमलं पाञ्चरात्रं च वैष्णवं शैवमेव च ॥ ५५ ॥  
इतिहासपुराणं च भूततन्त्रं च गारुडम् ॥  
भैरवं च महातन्त्रं कुलमार्गं द्विधा प्रिये ॥ ५६ ॥  
रथप्रवरवेगेन वाणी चास्खलिता भवेत् ॥  
नश्यन्ति वादिनः सर्वे गरुडस्येव पन्नगाः ॥ ५७ ॥  
न दारिद्र्यं न रोगश्च न दुःखं मानसं पुनः ॥  
राजमान्यो महामानी भवेद्ब्रह्मप्रसादतः ॥ ५८ ॥  
उत्साहबलसंयुक्तो देववज्जीवते सुधीः ॥  
दाता भोक्ता च वाग्ग्मी च तीर्थस्यास्य प्रसादतः ॥ ५९ ॥  
तैलाभ्यक्तस्य यत्तेजो जायते मनुजेषु च ॥  
स्नातमात्रे तथा तेजस्तीर्थस्यैव प्रसादतः ॥ 7.1.147.६० ॥  
यत्पापं कुरुते जन्तुः पैशुन्यं च कृतघ्नताम् ॥  
मित्रद्रोहे च यत्पापं यत्पापं पारदारिकम् ॥  
तत्सर्वं विलयं याति कुण्डस्नानरतस्य च ॥ ६१ ॥  
मुशलं लङ्घयेद् यस्तु यो गास्त्यजति वै द्विजः ॥  
तत्पापं क्षयमाप्नोति ब्रह्मकुण्डस्य दर्शनात् ॥ ६२ ॥  
पृथिव्यां यानि तीर्थानि दैवतानि तथा पुनः ॥  
पूजितानि च सर्वाणि कुण्डस्नानप्रभावतः ॥ ६३ ॥  
सप्तजन्मार्जितं पापं दर्शनात्क्षयमाव्रजेत् ॥ ६४ ॥  
यत्पापं गुरुगोघ्ने च परस्वहरणेषु च ॥  
तत्पापं क्षयमाप्नोति ब्रह्मकुण्डनिषेवणात् ॥ ६५ ॥  
प्रदक्षिणं च यः कुर्यात्स्नात्वा कुण्डस्य नामतः ॥  
सङ्ख्यया पञ्चदश वै शृणु तस्यापि यत्फलम् ॥ ६६ ॥  
प्रदक्षिणीकृता तेन सप्तद्वीपा वसुन्धरा ॥  
सप्तपातालसहिता तीर्थकोटिभिरावृता ॥ ६७ ॥  
आहारमात्रं यो दद्यात्तत्र वेदविदां वरे ॥  
लक्षभोज्यं कृतं तेन तीर्थस्यास्य प्रभावतः ॥ ६८ ॥  
ब्रह्मेश्वरं च सम्पूज्य हिरण्येश्वरमुत्तमम् ॥  
क्षेत्रपालं चतुर्वक्त्रं पूजयेच्चिन्तितं लभेत् ॥ ६९ ॥  
एकविंशत्कुलै र्युक्तः सर्वपापविवर्जितः ॥  
ब्रह्मलोकं स वै याति नात्र कार्या विचारणा ॥ 7.1.147.७० ॥  
विरञ्चिकुण्डे स्नात्वा वा यो जपेद्वेदमातरम् ॥  
लक्षजाप्यविधानेन स मुक्तः पातकैर्भवेत् ॥ ७१ ॥  
स एव पुण्यकर्त्ता च स एव पुरुषोत्तमः ॥  
यात्रा तत्र कृता येन ब्रह्मकुण्डे वरानने ॥ ७२ ॥  
अष्टाशीतिसहस्राणि ऋषीणामूर्ध्वरेतसाम् ॥  
ब्रह्मकुण्डं समाश्रित्य ब्रह्मदेवमुपासते ॥ ७३ ॥  
तावद्गर्जन्ति तीर्थानि त्रैलोक्ये सचराचरे ॥  
यावद्ब्रह्मेश्वरं तीर्थं न पश्यन्ति नराः प्रिये ॥ ७४ ॥  
ब्रह्मकुण्डे च पानीयं ये पिबन्ति नराः सकृत् ॥  
न तेषां सङ्क्रमेत्पापं वाचिकं मानसं तनौ ॥ ७५ ॥  
ब्रह्माण्डोत्तरमध्ये तु यानि तीर्थानि सन्ति वै ॥  
तेषां पुण्यमवाप्नोति ब्रह्मकुण्डे प्रदक्षिणात् ॥ ७६ ॥  
याज्ञवल्क्यो महात्मा च परब्रह्मस्वरूपवान् ॥  
सोऽपि कुण्डं न मुञ्चेत निकुं भस्तु गणस्तथा ॥ ७७ ॥  
इति सङ्क्षेपतः प्रोक्तं माहात्म्यं ब्रह्मकुण्डजम् ॥  
तव स्नेहेन देवेशि किमन्यत्परिपृच्छसि ॥ ७८ ॥  
य इदं शृणुयान्मर्त्यः सम्यक्छ्रद्धासमन्वितः ॥  
स मुक्तः पातकैः सर्वैर्ब्रह्मलोकं च गच्छति ॥ ७९ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये ब्रह्मकुण्डमाहात्म्यवर्णनन्नाम सप्तचत्वारिंशदुत्तरशततमोऽध्यायः ॥ १४७ ॥ ॥ छ ॥