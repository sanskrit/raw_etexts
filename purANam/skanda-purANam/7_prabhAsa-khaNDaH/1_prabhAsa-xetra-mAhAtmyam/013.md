+++
title = "०१३"

+++
॥ देव्युवाच ॥ ॥  
यदा भ्रमिस्थः सविता तक्षितः क्षुरधारया ॥  
श्वशुरेण महादेव जामाता प्रीतिपूर्वकम्॥ १ ॥  
तत्तेजः शातितं भूरि प्रभासे यत्पपात वै ॥  
तदभूत्किं तदा देव प्रभासात्कथयस्व मे ॥ २ ॥  
॥ ईश्वर उवाच ॥ ॥  
शृणु देवि प्रवक्ष्यामि सूर्यमाहात्म्यमुत्तमम् ॥  
यच्छ्रुत्वा मानवो भक्त्या मुच्यते सर्वपातकैः ॥३॥  
देहावतारो देवस्य प्रभासेऽर्कस्थलस्य च ॥  
पुराणाख्यानमाचक्षे तव देवि यशस्विनि ॥ ४ ॥  
शाकद्वीपे महादेवि भ्रमिस्थस्य तदा रवेः ॥  
वर्षाणां तु शतं साग्रं तक्ष्यमाणे विभावसौ ॥ ५ ॥  
यदाद्य भागजं तेजस्तत्प्रभासेऽपतत्प्रिये ॥  
पतितं तत्र तत्तेजः स्थलाकारं व्यजायत ॥ ६ ॥  
जाम्बूनदमयं देवि तत्पूर्वमभवत्क्षितौ ॥  
तिष्यमाहात्म्ययोगेन शैलीभूतं च साम्प्रतम् ॥ ७ ॥  
तत्र चार्कमयं रूपं कृत्वा देवो दिवाकरः ॥  
उत्पन्नः सर्वभूतानां हिताय धरणीतले ॥ ८ ॥  
हिरण्यगर्भनामेति कृते सूर्येति कीर्तितम् ॥  
त्रेतायां सवितानाम द्वापरे भास्करः स्मृतः ॥ ९ ॥  
कलौ चार्कस्थलोनाम त्रिषु लोकेषु कीर्तितः ॥  
अवतीर्णमिदं देवि स्वयमेव प्रतिष्ठितम्॥ 7.1.13.१० ॥  
यदा स्वारोचिषो देवि द्वितीयोऽभून्मनुः पुरा ॥  
तस्मिन्कालेऽवतीर्णोऽसौ देवस्तत्र दिवाकरः ॥ ११ ॥  
भक्तिमुक्ति प्रदो देवि व्याधिदुःखविनाशकृत् ॥  
तस्य तेजोद्भवैर्व्याप्तं रेणुभिः पञ्चयोजनम् ॥ १२ ॥  
दक्षिणोत्तरतो देवि पञ्चपूर्वापरेण तु ॥  
उत्तरेण समुद्रस्य यावन्माहेश्वरी नदी ॥ १३ ॥  
न्यङ्कुमत्याश्चापरतो यावदेव कृतस्मरम् ॥  
एतद्व्याप्तं महादेवि तत्तेजोरेणुभिः शुभैः ॥ १४ ॥  
तस्य सूक्ष्मा प्रभा या तु आदितेजोविनिःसृता ॥  
तया व्याप्तं महादेवि यावद्द्वादशयोजनम् ॥ १५ ॥  
उत्तरे भास्करसुता दक्षिणे सरितां पतिः ॥  
पूर्वपश्चिमतो देवि रुक्मिणीद्वितयं स्मृतम् ॥ १६ ॥  
एतस्मिन्नन्तरे देवि सौरं तेजः प्रसर्प्पितम् ॥  
तेन पावित्र्यमानीतं क्षेत्रं द्वादशयोजनम् ॥ १७ ॥  
तस्य मध्यस्य यन्मध्यं तद्गृहं मम सुन्दरि ॥  
तेजोमण्डलमध्यस्थं मम स्थानं महेश्वरि ॥ १८ ॥  
चक्षुर्मण्डलमध्ये तु यथा देवि कनीनिका ॥  
पूर्वपश्चिमतो देवि गोमुखादाऽऽश्वमेधिकम्॥ १९ ॥  
दक्षिणोत्तरतो देवि समुद्रात्कौरवेश्वरीम् ॥  
एतस्मिन्नन्तरे क्षेत्रे क्षेत्रज्ञोऽहं वरानने ॥ 7.1.13.२० ॥  
यस्मादर्कस्य तेजोभिर्भासितं मम तद्गृहम् ॥  
तस्मात्प्रभासनामेति कल्पेऽस्मिन्प्रथितं प्रिये ॥ २१ ॥  
तत्र पश्यति यः सूर्यमर्क्करूपं नरोत्तमः ॥  
सर्वपापविनिर्मुक्तः सूर्यलोके महीयते ॥ २२ ॥  
स स्नातः सर्वतीर्थेषु तेन चेष्टं महामखैः ॥  
सर्वदानानि दत्तानि पूर्वजास्तेन तोषिताः ॥ २३ ॥  
अर्करूपी यतः सूर्यस्तत्र जातो महीतले ॥  
तस्मात्त्याज्यः सदा चार्को भोजनेऽत्र न संशयः ॥ २४ ॥  
यो दृष्ट्वार्कस्थलं मर्त्त्यश्चार्कपत्रेषु भुञ्जति ॥  
गोमांसभक्षणं तेन कृतं भवति भामिनि ॥ २५ ॥  
भक्षितो भास्करस्तेन स कुष्ठी जायते नरः ॥  
तस्मात्सर्वप्रयत्नेन चार्कपत्राणि वर्जयेत् ॥ २६ ॥  
यात्रायां प्रथमं देवि दृष्टो येनार्कभास्करः ॥  
तं दृष्ट्वा महिषीं दद्याद्ब्राह्मणाय विपश्चिते ॥ ॥ २७ ॥  
ताम्रवर्णं रक्तवस्त्रं ततस्तुष्यति भास्करः ॥  
तस्य चैव तु सान्निध्ये वह्निकोणे व्यवस्थितम् ॥ २८ ॥  
नातिदूरे महाभागे सिद्धेश्वरमिति स्मृतम् ॥  
सर्वसिद्धिप्रदं देवि लिङ्गं त्रैलोक्यपूजितम् ॥ २९ ॥  
जैगीषव्येश्वरन्नाम पूर्वं कृतयुगेऽभवत् ॥  
कलौ सिद्धेश्वरमिति प्रसिद्धिमगमत्प्रिये ॥ 7.1.13.३० ॥  
तं दृष्ट्वा मनुजो देवि सर्वसिद्धिमवाप्नुयात् ॥  
तत्रैव देवदेवेशि नातिदूरे व्यवस्थितम् ॥३१॥  
सूर्यदक्षिणनैर्ऋत्ये पातालविवरं प्रिये ॥  
मन्देहा राक्षसा यत्र तथा शालकटङ्कटाः ॥ ३२ ॥  
सूर्यस्य तेजसा दग्धाः पातालमगमन्पुरा ॥  
कलौ तद्द्वारमेवास्ति न पाताले गतिः प्रिये ॥ ३३ ॥  
योगिन्यस्तत्र रक्षन्ति ब्राह्म्याद्या मातरस्तथा ॥  
माघेकृष्णचतुर्दश्यां रात्रौ मातृगणान्यजेत् ॥  
बलिपुष्पोपहारैश्च ततः सिद्धिर्भविष्यति ॥ ३४ ॥  
इति हि सकलधर्मभावहेतोर्हरकमलासनविष्णुसंस्तुतस्य॥  
तनुपरिलिखनं निशम्य भानोर्व्रजति दिवाकरलोकमायुषोंऽते॥३५॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये प्रभासपवित्रनामकरणार्कस्थलोत्पत्तिवर्णनन्नाम त्रयोदशोऽध्यायः ॥ ॥ १३ ॥