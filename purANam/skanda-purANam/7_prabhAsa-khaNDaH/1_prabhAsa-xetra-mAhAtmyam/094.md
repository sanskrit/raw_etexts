+++
title = "०९४"

+++
॥ ईश्वर उवाच ॥ ॥  
ततो गच्छेन्महादेवि भैरवेश्वरमुत्तमम् ॥  
तस्यैव वह्निकोणस्थं धनुषान्दशके स्थितम् ॥१॥  
सर्वकामप्रदं देवि दारिद्र्यौघविनाशनम् ॥  
पूर्वं चण्डेश्वरन्नाम ख्यातं कृतयुगे प्रिये ॥ २ ॥  
चण्डोनाम गणो देवि तेन चाराधितं पुरा ॥  
दिव्याब्दानां सहस्रं तु तेन चण्डेश्वरं स्मृतम् ॥ ३ ॥  
तं दृष्ट्वा देवदेवेशं स्पृष्ट्वा च सुसमाहितः ॥  
मुच्यते सकलात्पापादाजन्ममरणान्तिकात् ॥ ४ ॥  
तत्र कृष्णचतुर्दश्यां मासे भाद्रपदे प्रिये ॥  
उपवास परो भूत्वा यः करोति प्रजागरम् ॥  
स याति परमं स्थानं यत्र देवो महेश्वरः ॥ ५ ॥  
वाचिकं मानसं पापं कर्मणा यदुपार्जितम् ॥  
तत्सर्वं नाशमायाति तस्य लिङ्गस्य दर्शनात् ॥ ६ ॥  
तिला हिरण्यं वस्त्राणि तत्र देयं मनीषिणे ॥  
सर्वकिल्विषनाशार्थं सम्यग्यात्राफलेप्सुना ॥ ७ ॥  
भैरवाकारमास्थाय कल्पान्ते स हरेद्यतः ॥  
विश्वं समग्रं देवेशि तेनासौ भैरवः स्मृतः ॥ ८ ॥  
अस्मिन्कल्पे महादेवि प्रभासक्षेत्रमास्थितः ॥  
बभूव भैरवो रुद्रः कल्पान्ते लिङ्गमूर्तिमान् ॥ ९ ॥  
एवं सङ्क्षेपतः प्रोक्तं माहात्म्यं भैरवेश्वरम् ॥  
यच्छ्रुत्वा मुच्यते जन्तुः पातकादतिभैरवात् ॥ 7.1.94.१० ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्य एकादशरुद्रमाहात्म्ये भैरवेश्वरमाहात्म्य वर्णनन्नाम चतुर्णवतितमोऽध्यायः ॥ ९४ ॥ ॥ छ ॥