+++
title = "१५३"

+++
॥ ईश्वर उवाच ॥ ॥  
ततो गच्छेन्महादेवि हिरण्येश्वरमुत्तमम् ॥  
ब्रह्मकुण्डस्य वायव्ये धनुषां द्वितये स्थितम् ॥ १ ॥  
सर्वपापप्रशमनं दारिद्र्यौघविनाशनम् ॥  
कृतस्मराच्च परतो ह्यग्नितीर्थाच्च पूर्वतः ॥ २ ॥  
यमेश्वराच्च नैर्ऋत्ये समुद्रस्योत्तरे तथा ॥  
तस्य लिङ्गस्य प्राग्भागे ब्रह्मा तेपे महत्तपः ॥  
आराधयामास तदा देवदेवं त्रिलोचनम् ॥ ३ ॥  
ततस्तुष्टो महादेवो ब्रह्मन्ब्रूहि वरो मम ॥ ४ ॥  
॥ ब्रह्मोवाच ॥ ॥  
यदि तुष्टोऽसि मे देव याज यामीति मे मतिः ॥  
स्थानं च यन्महापुण्यं तन्ममाख्यातुमर्हसि ॥ ५ ॥  
॥ ईश्वर उवाच ॥ ॥  
कृतस्मराद्ब्रह्मकुण्डं यमेशात्सागरावधि ॥  
एतदन्तरमासाद्य पापी चापि विमुच्यते ॥ ६ ॥  
वहेद्विषुवती तत्र सदा पुण्यात्मनां नृणाम् ॥  
यत्र तत्र कुरु विभो मनसा ते यथेप्सितम् ॥ ७ ॥  
इत्युक्तः स तदा ब्रह्मा प्रारेभे यज्ञमुत्तमम् ॥ ८ ॥  
ततो भागार्थिनो देवा इन्द्राद्यास्तत्र चागताः॥  
ऋषयो भागकामास्तु सर्वे तत्र समागताः ॥९॥  
ततो यज्ञागतेभ्यः स दक्षिणामददात्पुनः ॥  
ततोऽथ दक्षिणा क्षीणा दीयमाना यशस्विनि ॥ 7.1.153.१० ॥  
ततोब्रह्मा बहूद्विग्नो दध्यौ वै मनसा तदा ॥  
बद्धाञ्जलिपुटो भूत्वा इदं वचनमब्रवीत् ॥ ११ ॥  
भगवन्वै विरूपाक्ष क्रतुर्नैव समाप्यते ॥  
दक्षिणाहै(दै?)न्यतो देव न याति परिपूर्णताम् ॥ १२ ॥  
दक्षिणासहिताः सर्वे यथा यान्ति तथा कुरु ॥  
पितामहवचः श्रुत्वा कृत्वा ध्यानं तदा मया ॥ १३ ॥  
स्मृता सरस्वती देवी देवानां हितकाम्यया ॥  
आगता सा महापुण्या उक्ता देवी मया तदा ॥ १४ ॥  
पद्मयोनेर्धनं क्षीणं क्रतुर्वै न समाप्यते ॥  
तस्मान्मम प्रसादेन भव काञ्चनवाहिनी ॥ १५ ॥  
सरस्वत्यास्ततः स्रोत उत्थितं पश्चिमामुखम् ॥  
काञ्चनानां तु पद्मानि उच्छ्रितानि सहस्रशः ॥ १६ ॥  
काञ्चनेन प्रवाहेण तोयं सारस्वतं शुभम् ॥  
दैत्यसूदनमासाद्य अग्नितीर्थावधि प्रिये ॥  
पूरयामास पद्मैश्च कोटिशश्च समन्ततः ॥ १७ ॥  
काञ्चनानि तु तान्येव दत्त्वा विप्रेषु दक्षिणाम् ॥  
यज्ञं निर्वर्तयामास हृष्टो ब्रह्मा द्विजैः सह ॥ १८ ॥  
शेषाणि यानि पद्मानि तानि निःक्षिप्य भूतले ॥  
तदूर्ध्वं स्थापयामास लिगं तु कनके श्वरम्॥ १९ ॥  
तत्र लिङ्गं प्रतिष्ठाप्य सर्वदेवनमस्कृतम् ॥  
ऋषिभ्यो दक्षिणां प्रादादेकैकस्य यथाक्रमम् ॥  
काञ्चनानां च पद्मानां प्रत्येकमयुतं ददौ ॥7.1.153.२०॥  
ततः शेषाणि पद्मानि निहितानि धरातले ॥  
ब्रह्मकुण्डस्य मध्ये तु नापुण्यो लभते नरः ॥२१॥  
तत्कुण्डतोयमद्यापि नानावर्णं प्रदृश्यते ॥  
तत्राधः पद्मसंयोगान्नीरं स्वर्णायते क्षणात् ॥ २२ ॥  
हिरण्मयानि पद्मानि अधः कृत्वा प्रजापतिः ॥  
लिङ्गमूर्ध्वं प्रतिष्ठाप्य स्वयं पूजितवांस्तदा ॥  
हिरण्यकमलैर्दिव्यैर्हिरण्येशस्ततोऽभवत् ॥ २३ ॥  
सर्वपापप्रशमनं तथा दारिद्र्यनाशनम् ॥  
दृष्ट्वा हिरण्मयेशानं सर्वपापैः प्रमुच्यते ॥ २४ ॥  
माघ मासे चतुर्दश्यां यस्तल्लिङ्गं प्रपूजयेत् ॥  
पूजितं तेन सकलं ब्रह्माण्डं सचराचरम् ॥ २५ ॥  
सर्वदानानि दत्तानि सर्वे देवाश्च तोषिताः ॥  
ब्रह्माण्डं तेन दत्तं स्याद्येन तल्लिङ्गमर्चितम् ॥ २६ ॥  
एतन्मया ते कथितं स्नेहेन वरवर्णिनि ॥  
न कस्यचिन्मयाऽऽख्यातं महागोप्यं वरानने । २७ ॥  
य इदं शृयुयाद्भक्त्या पठेद्वा भक्तिसंयुतः ॥  
स गच्छेद्देवलोकं तु मुक्तः सर्वैस्तु पातकैः ॥ २८ ॥  
इति ते चातिविख्याताः पवित्राः पञ्च भैरवाः ॥  
ब्रह्मकुण्डसमीपस्थाः कथितास्तव सुन्दरि ॥ २९ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभास खण्डे प्रथमे प्रभासक्षेत्रमाहात्म्ये ब्रह्मकुण्डमाहात्म्ये हिरण्येश्वरमाहात्म्यवर्णनन्नाम त्रिपञ्चाशदुत्तरशततमोऽध्यायः ॥ १५३ ॥ ॥