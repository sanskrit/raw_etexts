+++
title = "०१८"

+++
॥ सूत उवाच ॥ ॥  
इति प्रोक्ता तदा देवी शङ्करेण यशस्विनी ॥  
पुनः पप्रच्छ विप्रेन्द्राः क्षेत्रमाहात्म्यविस्तरम् ॥ १ ॥  
॥ देव्युवाच ॥ ॥  
अद्य मे सफलं जन्म सफलं च तपः प्रभो ॥  
देवत्वमद्य मे जातं त्वत्प्रसादेन शङ्कर ॥ २ ॥  
अद्याहं कृतकल्याणी ज्ञानदृष्टिः कृतात्वया ॥  
अद्य मे भूषितौ कर्णौ क्षेत्र माहात्म्यभूषणौ ॥ ३ ॥  
अद्य मे तेजसः पिण्डो जातो ज्ञानं हृदि स्थितम् ॥  
अद्य मे कुलशीलं च अद्य मे रूपलक्षणम् ॥ ४ ॥  
अद्य मे भ्रान्तिरुच्छिन्ना तीर्थभ्रमणसम्भवा ॥  
प्रभासे निश्चलं जातं मनो मे मानिनां वर ॥ ५ ॥  
आराधितो मया पूर्वं तुष्टो मेऽद्य सुरेश्वरः ॥  
वह्निना वेष्टिता साहमेकपादेन संस्थिता ॥ ६ ॥  
तत्तपः सफलं त्वद्य जातं मे भक्तवत्सल ॥  
प्रभासक्षेत्रमाहात्म्यमद्य मे प्रकटीकृतम् ॥ ७ ॥  
पुनः पृच्छामि देवेश याथातथ्यं वद प्रभो ॥८॥  
अद्यापि संशयो नाथ तीर्थमाहात्म्यसम्भवः॥  
अन्यत्कौतूहलं देव कथयस्व महेश्वर ॥ ९ ॥  
अयं यो वर्त्तते देव चन्द्रस्ते शिरसि स्थितः ॥  
कस्यायं कथमुत्पन्नः कस्मिन्काले वद प्रभो ॥ 7.1.18.१० ॥  
॥ ईश्वर उवाच ॥ ॥  
अस्मिन्काले महादेवि वाराह इति विश्रुते ॥  
परार्द्धे तु द्वितीयेऽस्मिन्वर्तमाने तु वेधसः ॥ ११ ॥  
द्वितीयमासस्यादौ तु प्रतिपद्या प्रकीर्तिता ॥  
वाराहेणोद्धृता तस्यां तथा चादौ धरा प्रिये ॥  
तेन वाराहकल्पेति नाम जातं धरातले ॥ १२ ॥  
तस्मिन्कल्पे महादेवि गते सन्ध्यांशके प्रिये ॥  
प्रथमस्य मनोश्चादौ देवि स्वायम्भुवस्य हि ॥ १३ ॥  
क्षीरोदे मथ्यमाने तु दैवतैर्दानवैरपि ॥  
रत्नानि जज्ञिरे तत्र चतुर्द्दशमितानि वै ॥ १४ ॥  
तेषां मध्ये महातेजाश्चन्द्रमास्तत्त्वसम्भव ॥  
सोऽयं मया धृतो देवि अद्यापि शिरसि प्रिये ॥ १५ ॥  
विषे पीते महादेवि प्रभासस्थस्य मे सदा ॥  
भूषणं मुक्तये देवैर्मम चन्द्रः कृतः पुरा ॥ १६ ॥  
शशिनाभूषितो यस्मात्तेनाहं शशिभूषणः॥  
तत्र स्थाने स्थितोऽद्यापि स्वयम्भूर्लिङ्गमूर्त्तिमान्॥१७॥  
सर्वसिद्धिप्रदाता च कल्पस्थायी सदा प्रिये ॥  
इत्येतत्कथितं देवि किमन्यत्परिपृच्छसि ॥ १८ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये शिवशिरोभूषण चन्द्रोत्पत्तिवृत्तान्तवर्णनन्नामाष्टादशोऽध्यायः ॥ १८ ॥