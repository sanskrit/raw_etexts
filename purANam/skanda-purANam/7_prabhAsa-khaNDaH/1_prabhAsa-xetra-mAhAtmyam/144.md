+++
title = "१४४"

+++
॥ ईश्वर उवाच ॥ ॥  
ततो गच्छेन्महादेवि तृतीयं पुष्करं महत् ॥  
तस्यैव पूर्वदिग्भागे किञ्चिदीशानगोचरे ॥  
कनीयः संस्मृतं कुण्डं पुष्करन्नाम नामतः ॥ १ ॥  
यत्र मध्याह्नसमये ब्रह्मणा समुपासिता ॥  
सन्ध्या त्रैलोक्यजननी प्रतिष्ठार्थं गतेन च ॥ २ ॥  
तत्र यः कुरुते स्नानं पौर्णमास्यां समाहितः ॥  
सम्यक्कृतं भवेत्तेन स्नानं तत्रादिपुष्करे ॥ ३ ॥  
हिरण्यं तत्र दातव्यं सर्वपापापनुत्तये ॥ ४ ॥  
इति सङ्क्षेपतः प्रोक्तं माहात्म्यं तव पौष्करम् ॥  
श्रुतं पापहरं नॄणां सर्वकामप्रदं तथा ॥ ५ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये पुष्करकुण्डमाहात्म्य वर्णनन्नाम चतुश्चत्वारिंशदुत्तरशततमोऽध्यायः ॥ १४४ ॥