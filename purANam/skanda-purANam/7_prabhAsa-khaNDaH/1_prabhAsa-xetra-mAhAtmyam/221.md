+++
title = "२२१"

+++
॥ ईश्वर उवाच ॥ ॥  
ततो गच्छेन्महादेवि देवं च ऋणमोचनम् ॥  
तस्मिन्दृष्टे ऋणं न स्यान्मातापितृसमुद्भवम् ॥ १ ॥  
पितरस्तु पुरा सर्वे दिव्यक्षेत्रं समागताः ॥  
प्रभासे तपसा युक्ताः स्थिता वर्षगणान्बहून् ॥ २ ॥  
अग्निष्वात्ता बर्हिषदः सोमपा आज्यपास्तथा ॥  
लिङ्गं संस्थापयामासुः सर्वे भक्तिपरायणाः ॥ ३ ॥  
ततः कालेन महता तुष्टस्तेषां महेश्वरः ॥  
ततः प्रत्यक्षतां गत्वा वाक्यमेतदुवाच ह ॥ ४ ॥  
परितुष्टोऽस्मि भद्रं वो ब्रूत यन्मनसेप्सितम् ॥५॥  
॥ पितर ऊचुः ॥ ॥  
अस्माकं दीयतां वृत्तिर्जगत्यस्मिन्स्वयं कृते ॥  
देवानां च ऋषीणां च मानुषाणां महीतले ॥ ६ ॥  
भवानेव परो लोके सर्वेषां पद्मसम्भव॥  
आगत्य वर्णाश्चत्वार इह ये श्रद्धयान्विताः ॥ ७ ॥  
पैतृकात्तु ऋणान्मुक्ता भवन्तु गतकल्मषाः ॥  
व्यन्तरत्वं सुरश्रेष्ठ येषां वै पितरो गताः ॥ ८ ॥  
सर्प्पे वह्नि विषैर्वा ये नाशं नीताः पितामहाः ॥  
अपुत्रा वा सपुत्रा वा सपिण्डीकरणं विना ॥ ९ ॥  
न कृतानि पुरा येषामेकोद्दिष्टानि षोडश ॥  
तथा नैव वृषोत्सर्गो गोहताश्चाथ चान्त्यजैः ॥ 7.1.221.१० ॥  
अथापरे ये च मृताः शौचेन तु विना कृताः ॥  
ते चात्र तर्पिताः सर्वे प्रयान्तु परमां गतिम् ॥ ११ ॥ ॥  
॥ श्रीभगवानुवाच ॥ ॥  
स्नात्वा तु सलिले पुण्ये पितृणां चैव तर्पणम् ॥  
ये करिष्यन्ति मनुजाः पितृभक्तिपरायणाः ॥ १२ ॥  
अहं वरप्रदस्तेषां तारयिष्यामि तत्क्षणात् ॥  
पितृन्सर्वान्न सन्देहो यदि पापशतैर्वृताः ॥ १३ ॥  
अस्मिंस्तीर्थे नरः स्नात्वा यो लिङ्गं पूजयिष्यति ॥  
युष्माभिः स्थापितं लिङ्गं स मुक्तः पैतृकादृणात् ॥ १४॥  
यस्मादृणात्प्रमुच्येत अस्य लिङ्गस्य दर्शनात् ॥  
तस्मान्मया कृतं नाम ह्येतस्य ऋणमोचनम् ॥ । १५ ॥  
॥ ईश्वर उवाच ॥ ॥  
हिरण्यं मस्तके दत्त्वा यः स्नाति ऋणमोचने ॥  
आत्मा वै तारितस्तेन दत्तं भवति गोशतम् ॥ १६ ॥  
एवमुक्त्वा स भगवांस्तत्रैवान्तरधीयत ॥  
तस्मात्सर्वप्रयत्नेन तत्र श्राद्धं समाचरेत् ॥  
पूजयेत्तन्महादेवि पितृलिङ्गं सुरप्रियम् ॥ १७ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्य ऋणमोचनमाहात्म्यवर्णनन्नामैकविंशत्युत्तरद्विशततमो ऽध्यायः ॥ २२१ ॥