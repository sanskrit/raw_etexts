+++
title = "११८"

+++
॥ ईश्वर उवाच ॥ ॥  
ततो गच्छेन्महादेवि गोप्यादित्यमनुत्तमम् ॥  
भूतेशाद्वायवे भागे धनुषां त्रिंशकेन्तरे ॥ १ ॥  
बलातिबलदैत्यघ्न्या दक्षिणाग्नेयसंस्थितम् ॥  
धनुषां दशके देवि संस्थितं पापनाशनम् ॥ २ ॥  
तस्योत्पत्तिं प्रवक्ष्यामि महापापहरां शुभाम् ॥  
यां श्रुत्वा मानवो भक्त्या दुःखशोकैः प्रमुच्यते ॥ ३ ॥  
पुरा कृष्णो महातेजा यदा प्रभासमागतः ॥  
सहितो यादवैः सर्वैः षट्पञ्चाशतिकोटिभिः ॥ ४ ॥  
षोडशैव सहस्राणि गोप्यस्तत्र समागताः ॥  
लक्षमेकं तथा षष्टिरेते कृष्णसुताः प्रिये ॥ ५ ॥  
तत्र प्राभासिके क्षेत्रे संस्थिताः पापनाशने ॥  
यादवस्थलमासाद्य यावद्रैवतको गिरि ॥ ६ ॥  
तत्र द्वादशवर्षाणि संस्थितास्ते महाबलाः ॥  
क्षेत्रं पवित्रमादाय शिवलिङ्गानि ते पृथक् ॥  
स्थापयाञ्चक्रिरे सर्वे ह्यङ्कितानि स्वनामभिः ॥ ७ ॥  
एवं समग्रं तत्क्षेत्रं यावद्द्वादशयोजनम् ॥  
ध्वजलिङ्गाङ्कितं चक्रुः सर्वे यादवपुङ्गवाः ॥ ८ ॥  
हस्तहस्तान्तरे देवि प्रासादाः क्षेत्र मध्यतः ॥  
सुवर्णकलशोपेताः पताकाकुलिताम्बराः ॥  
विराजन्ते तु तत्रस्थाः कीर्तिस्तम्भा हरेरिव ॥ ९ ॥  
ततो गोप्यो महादेवि आद्या याः षोडश स्मृताः ॥  
तासां नामानि ते वक्ष्ये तानि ह्मेकमनाः शृणु ॥ 7.1.118.१० ॥  
लम्बिनी चन्द्रिका कान्ता क्रूरा शान्ता महोदया ॥  
भीषणी नन्दिनीऽशोका सुपर्णा विमलाऽक्षया ॥ ११ ॥  
शुभदा शोभना पुण्या हंसस्यैताः कलाः स्मृताः ॥  
हम्स एव मतः कृष्णः परमात्मा जनार्दनः ॥ १२ ॥  
तस्यैताः शक्तयो देवि षोडशैव प्रकीर्तिताः ॥  
चन्द्ररूपी ततः कृष्णः कलारूपास्तु ताः स्मृताः ॥ १३ ॥  
सम्पूर्णमण्डला तासां मालिनी षोडशी कला ॥  
प्रतिपत्तिथिमारभ्य विचरत्यासु चन्द्रमाः ॥ १४ ॥  
षोडशैव कला यास्ता गोपीरूपा वरानने ॥  
एकैकशस्ताः सम्भिन्नाः सहस्रेण पृथक्पृथक् ॥ १५ ॥  
एवं ते कथितं देवि रहस्यं ज्ञानसम्भवम् ॥  
एवं यो वेद पुरुषः स ज्ञेयो वैष्णवो बुधैः ॥ १६ ॥  
अथ ताभिः कृताञ्ज्ञात्वा प्रासादान्यादवैः पृथक् ॥  
ततो गोप्योऽपि ताः सर्वाः सहस्राणि तु षोडश ॥  
कृष्णमाज्ञाप्य भावेन स्थापयाञ्चक्रिरे रविम् ॥ १७ ॥  
ऋषिभिर्नारदाद्यैस्तास्तथा क्षेत्रनिवासिभिः ॥  
तं प्रतिष्ठापयामासुः प्रतिष्ठाविधिना रविम् ॥ १८ ॥  
प्रतिष्ठिते ततः सूर्ये ददुर्दानानि भूरिशः ॥  
ततः क्षेत्रनिवासिभ्यो गोभूहेमाम्बराणि च ॥ १९ ॥  
ततस्त ऋषयः सर्वे सन्तुष्टा हृष्टमानसाः ॥  
चक्रुर्नाम रवेस्तत्र गोप्यादित्येति विश्रुतम्॥  
सर्वपाप हरं देवं महासौभाग्यदायकम् ॥ 7.1.118.२० ॥  
एवं कृते कृतार्थास्ताः सम्प्राप्यातिमहद्यशः ॥  
जग्मुर्यथागतं सर्वा द्वारकां कृष्णसंयुताः ॥ २१ ॥  
पुनः कालान्तरे देवि शापाद्दुर्वाससः प्रिये ॥  
यादवस्थलतां प्राप्ताः प्रभासे पापनाशने ॥ २२ ॥  
एवं ते कथितो देवि गोप्यादित्यसमुद्भवः ॥  
माहात्म्यं तस्य ते वच्मि पूजावन्दनजं क्रमात् ॥ २३ ॥  
अस्मिन्मित्रवने देवि यो गोपीभिः प्रतिष्ठितः ॥  
तस्य दर्शनमात्रेण दुःखशोकैः प्रमुच्यते ॥ २४ ॥  
सुतप्तेनेह तपसा यज्ञैर्वा बहुदक्षिणैः ॥  
तां गतिं ते नरा यान्ति ये गोपीरविमाश्रिताः ॥ २५ ॥  
येन सर्वात्मना भावो गोप्यादित्ये निवेशितः ॥  
महेश्वरि कृतार्थत्वात्स श्लाघ्यो धन्य एव सः ॥ २६ ॥  
अपि नः स कुले धन्यो जायते कुलपावनः ॥  
भाग्यवान्भक्तिभावेन येन भानुरुपासितः ॥ २७ ॥  
सप्तम्यां पूजयेद्यस्तु माघे मास्युषसि प्रिये ॥  
सप्तावरान्सप्त पूर्वान्पितॄन्सोप्युद्धरेन्नरः ॥ २८ ॥  
छिनत्ति रोगान्दुश्चेष्टान्दुर्जयाञ्जयति ह्यरीन् ॥ २९ ॥  
न सप्तम्यां स्पृशेत्तैलं नीलवस्त्रं न धारयेत् ॥  
न चाप्यामलकैः स्नानं न कुर्यात्कलहं क्वचित् ॥ 7.1.118.३० ॥  
नीलरक्तेन वस्त्रेण यत्कर्म कुरुते द्विजः ॥  
स्नानं दानं जपो होमः स्वाध्यायः पितृतर्पणम् ॥  
वृथा तस्य महायज्ञा नीलसूत्रस्य धारणात् ॥ ३१ ॥  
नीलीरक्तं यदा वस्त्रं विप्रस्त्वङ्गेषु धारयेत् ॥  
अहोरात्रोषितो भूत्वा पञ्चगव्येन शुद्ध्यति ॥ ३२ ॥  
रोमकूपे यदा गच्छेद्रसं नीलस्य कस्यचित् ॥  
पतितस्तु भवेद्विप्रस्त्रिभिः कृच्छ्रैर्व्यपोहति ॥ ३३ ॥  
नीलमध्यं यदा गच्छेत्प्रमादाद्ब्राह्मणः क्वचित् ॥  
अहोरात्रोषितो भूत्वा पञ्चगव्येन शुद्ध्यति ॥ ३४ ॥  
नीलदारु यदा भिद्येद्ब्राह्मणानां शरीरके ॥  
शोणितं दृश्यते तत्र द्विजश्चान्द्रायणं चरेत् ॥ ३५ ॥  
कुर्यादज्ञानतो यस्तु नीलं वै दन्तधावनम् ॥  
कृत्वा कृच्छ्रद्वयं तस्य शुद्धिरुक्ता मनीषिभिः ॥ ३६ ॥  
इत्येतत्कथितं देवि गोप्यादित्यमहोदय ॥  
पापघ्नं सर्वजन्तूनां श्रुतं सर्वार्थसाधकम् ॥ ॥ ३७ ॥  
गवां शतसहस्रैस्तु दत्तैर्यत्कुरुजाङ्गले ॥  
पुण्यं भवति देवेशि तद्गोप्यादित्यदर्शने ॥ ३८ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये गोप्यादित्यमाहात्म्यवर्णनन्नामाष्टादशोत्तरशततमोऽध्यायः ॥ ११८ ॥