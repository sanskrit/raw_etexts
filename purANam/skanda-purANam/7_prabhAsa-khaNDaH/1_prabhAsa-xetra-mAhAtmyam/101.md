+++
title = "१०१"

+++
॥ ईश्वर उवाच ॥ ॥  
एतस्मिन्नेव काले तु नारदो भगवानृषिः ॥  
ब्रह्मणो मानसः पुत्रस्त्रिषु लोकेषु गर्वितः ॥ १ ॥  
सर्वलोकचरः सोऽपि युवा देवनमस्कृतः ॥  
तथा यदृच्छया चायमटमानः समन्ततः ॥ २ ॥  
वासुदेवं स वै द्रष्टुं नित्यं द्वारवतीं पुरीम् ॥  
आयाति ऋषिभिः सार्द्धं क्रोधेन ऋषि सत्तमः ॥ ३ ॥  
अथाश्वागच्छतस्तस्य सर्वे यदुकुमारकाः ॥  
ये प्रद्युम्नप्रभृतयस्ते च प्रह्वाननाः स्थिताः ॥ ४ ॥  
अभावाच्चार्घ्यपाद्यानां पूजां चक्रुः समन्ततः ॥  
साम्बस्त्ववश्यभावित्वात्तस्य शापस्य कारणात् ॥ ५ ॥  
अवज्ञां कुरुते नित्यं नारदस्य महात्मनः ॥  
रतक्रीडा स वै नित्यं रूपयौवनगर्वितः ॥ ६ ॥  
अविनीतं तु तं दृष्ट्वा चिन्तयामास नारदः ॥  
अस्याहमविनीतस्य करिष्ये विनयं शुभम् ॥ ७ ॥  
एवं स चिन्तयित्वातु वासुदेवमथाब्रवीत् ॥  
इमाः षोडशसाहस्राः स्त्रियो या देवसत्तम ॥ ८ ॥  
सर्वास्तासां सदा साम्बे भावो देव समाश्रितः ॥  
रूपेणाप्रतिमः साम्बो लोकेऽस्मिन्सचराचरे ॥ ९ ॥  
सदाऽर्हन्ति च तास्तस्य दर्शनं ह्यपि सत्स्त्रियः ॥  
श्रुत्वैवं नारदाद्वाक्यं चिन्तयामास केशवः ॥7.1.101.१० ॥  
यदेतन्नारदेनोक्तं सत्यमत्र तु किं भवेत् ॥  
एवं च श्रूयते लोके चापल्यं स्त्रीषु विद्यते ॥  
श्लोकाविमौ पुरा गीतौ चित्तज्ञैर्योषितां द्विजैः ॥ ११ ॥  
पौंश्चल्यादतिचापल्यादज्ञानाच्च स्वभावतः ॥  
रक्षिता यत्नतो ह्येता विकुर्वन्ति हि भर्तृषु ॥ १२ ॥  
नैता रूपं परीक्षन्ते नाऽऽसां वयसि संश्रयः ॥  
सुरूपं वा विरूपं वा पुमानित्येव भुञ्जते ॥ १३ ॥  
॥ ईश्वर उवाच ॥ ॥  
मनसा चिन्तयित्वैवं कृष्णो नारदमब्रवीत् ॥  
नह्यहं श्रद्दधाम्येतद्यदेतद्भाषितं पुरा ॥ १४ ॥  
ब्रुवाणमेवं देवं तु नारदः प्रत्युवाच ह ॥  
तथाहं तु करिष्यामि यथा श्रद्धास्यते भवान् ॥ १५ ॥  
एवमुक्त्वा ययौ भूयो नारदस्तु यथागतम् ॥  
ततः कतिपयाहस्य द्वारकां पुनरभ्यगात् ॥ १६ ॥  
तस्मिन्नहनि देवोऽपि सहान्तःपौरकैर्जनैः ॥  
अनुभूय जलक्रीडां पानमासेवते रहः ॥ १७ ॥  
रम्ये रैवतकोद्याने नानाद्रुमविभूषिते ॥  
सर्वर्तुकुसुमैर्नित्यं वासिते सर्वकामने ॥ १८ ॥  
नानाजलजफुल्लाभिर्दीर्घिका भिरलङ्कृते ॥  
हंससारससङ्घुष्टे चक्रवाकोपशोभिते ॥१९ ॥  
तस्मिन्स रमते देवः स्त्रीभिः परिवृतस्तदा ॥  
हारनूपुरकेयूररसनाद्यैर्विभूषणैः ॥ 7.1.101.२० ॥  
भूषितानां वरस्त्रीणां सर्वाङ्गीणां विशेषतः ॥  
तत्रस्थः पिबते पानं शुभगन्धान्वितं शुभम् ॥ २१ ॥  
एतस्मिन्नन्तरे बुद्ध्वा मद्यमत्तास्ततः स्त्रियः ॥  
उवाच नारदः साम्बमस्मिंस्तिष्ठ कुमारक ॥ २२ ॥  
त्वां समाह्वयते देवो न युक्तं स्थातुमत्र ते ॥  
तद्वाक्यार्थमबुद्ध्वैव नारदेनाथ नोदितः ॥ २३ ॥  
गत्वा तु सत्वरं साम्बः प्रणाममकरोत्पितुः ॥  
निर्द्दिष्टमासनं भेजे यथाभावेन विष्णुना ॥ २४ ॥  
एतस्मिन्नन्तरे तत्र यास्तु वै चाल्पसात्त्विकाः ॥  
ता दृष्ट्वा सहसा साम्बं सर्वाश्चुक्षुभिरे स्त्रियः ॥ २५ ॥  
न स दृष्टः पुरा याभिरन्तःपुरनिवासिभिः ॥  
मद्यदोषात्ततस्तासां स्मृतिलोपात्तथा बहु ॥२६ ॥  
स्वभावतोऽल्पसत्त्वानां जघनानि विसुस्रुवुः ॥  
श्रूयते चाप्ययं श्लोकः पुराणप्रथितः क्षितौ ॥ २७ ॥  
ब्रह्मचर्येऽपि वर्त्तन्त्या योगिन्या वा प्रमादतः ॥  
प्रकृष्टं पुरुषं दृष्ट्वा वराङ्गं क्लिद्यते स्त्रियाः ॥ २७ ॥  
लोकेऽपि दृश्यते ह्येतन्मद्यस्याप्यथ सेवनात् ॥  
लज्जां मुञ्चन्ति निःशङ्का ह्रीमत्यो ह्यपि च स्त्रियः ॥ २९ ॥  
समांसैर्भोजनैः स्निग्धैः पानैः सीधुसुरासवैः ॥  
गन्धैर्मनोज्ञैर्वस्त्रैश्च कामः स्त्रीषु विजृम्भति ॥ 7.1.101.३० ॥  
मद्यं न देयमत्यर्थं पुरुषेण विपश्चिता ॥  
मदोन्मत्ताः स्वभावेन पूर्वं सन्ति यतः स्त्रियः ॥ ३१ ॥  
नारदोऽप्यथ तं साम्बं प्रेषयित्वा त्वरान्वितः ॥  
आजगामाथ तत्रैव साम्बस्यानुपदेन तु ॥ ३२ ॥  
आयान्तं ताः स्वयं दृष्ट्वा प्रियसौमनसं मुनिम्॥  
सहसैवोत्थिताः सर्वा मदोन्मत्ता अपि स्त्रियः ॥ ३३ ॥  
तासामथोत्थितानां तु वासुदेवस्य पश्यतः ॥  
भित्त्वा वासांस्यनर्घाणि पात्रेषु पतितानि तु ॥३४॥  
जघनेषु विलग्नानि तानि पेतुः पृथक्पृथक् ॥  
तद्दृष्ट्वा तु हरिः कुद्धस्ताः शशाप ततोऽबलाः ॥ ३५ ॥  
यस्माद्गतानि चेतांसि मां मुक्त्वाऽन्यत्र वः स्त्रियः ॥  
तस्मात्पतिकृताँल्लोकानायुषोंऽते न यास्यथ ॥ ॥ ३६ ॥  
पतिलोकात्परिभ्रष्टाः स्वर्गमार्गात्तथैव च ॥  
भूत्वा ह्यशरणा भूयो दस्युहस्तं गमिष्यथ ॥ ३७ ॥  
शापदोषात्ततस्तस्मात्ताः स्त्रियो गां गते हरौ ॥  
हृताः पाञ्चनदैश्चौरैरर्जुनस्य प्रपश्यतः ॥ ३८ ॥  
अल्पसत्त्वाश्च याश्चासंस्ता गता दूषणं स्त्रियः ॥  
रुक्मिणी सत्यभामा च तथा जाम्बवती प्रिये ॥ ३९ ॥  
न प्राप्ता दस्युहस्तं ताः स्वेन सत्त्वेन रक्षिताः ॥  
शप्त्वैवं ताः स्त्रियः कृष्णः साम्बमप्यशपत्पुनः॥7.1.101.४०॥  
यस्मादतीव ते कान्तं दृष्ट्वा रूपमिमाः स्त्रियः ॥  
क्षुब्धाः सर्वा यतस्तस्मात्कुष्ठरोगमवाप्नुहि ॥ ४१ ॥  
तस्य तद्वचनं श्रुत्वा साम्बो लज्जासमन्वितः॥  
उवाच प्रहसन्वाक्यं स स्मरन्नृषिसत्तमम् ॥ ४२ ॥  
अनिमित्तमहं तात भावदोषविवर्जितः ॥  
शप्तो न मेऽत्र वै कुद्धो दुर्वासा नान्यथा वदेत् ॥ ४३ ॥  
एवमुक्त्वा ततः साम्बः कृष्णं कमललोचनम् ॥  
ततो वैराग्यसंयुक्तश्चिन्ताशोकपरायणः ॥ ४४ ॥  
प्रभासक्षेत्रमगमत्सर्वपातकनाशनम् ॥  
एवं तत्क्षेत्रमासाद्य तपस्तेपे सुदारुणम् ॥ ४५ ॥  
प्रतिष्ठाप्य सहस्रांशुं देवं पापनिषूदनम् ॥  
ततश्चाराधयामास परं नियममाश्रितः ॥ ४६ ॥  
त्रिसन्ध्यं पूजयामास दिव्यगन्धानुलेपनैः ॥  
स्तोत्रेणानेन भक्त्या वै स्तौति नित्यं दिनाधिपम् ॥ ४७ ॥  
॥ साम्ब उवाच ॥ ॥  
नमस्त्रैलोक्यदीपाय नमस्ते तिमिरापह ॥  
नमः पङ्कजनाथाय नमः कुमुदशत्रवे ॥ ४८ ॥  
नमो जगत्प्रतिष्ठाय जगद्धात्रे नमोऽस्तु ते ॥  
देवदेव नमस्यामि सूर्यं त्रैलोक्यदीपकम् ॥ ४९ ॥  
आदित्यवर्णो भुवनस्य गोप्ता अपूर्व एष प्रथमः सुराणाम् ॥  
हिरण्यगर्भः पुरुषो महात्मा स पठ्यते वै तमसः परस्तात् ॥ 7.1.101.५० ॥  
इति स्तुतस्तदा सूर्यः प्रसन्नेनान्तरात्मना ॥  
उवाच दर्शनं गत्वा साम्बं जाम्बवतीसुतम् ॥ ५१ ॥  
साम्बसाम्ब महावाहो शृणु गोविन्दनन्दने ॥  
स्तोत्रेणानेन तुष्टोऽहं वरं ब्रूहि यदीप्सितम् ॥ ५२ ॥  
॥ साम्ब उवाच ॥ ॥  
कृष्णेनाहं सुरश्रेष्ठ शप्तः पापः सुदुर्मतिः ॥  
कुष्ठान्तं कुरु मे देव यदि तुष्टोऽसि मे प्रभो ॥ ५३ ॥  
॥ श्रीभानुरुवाच ॥ ॥  
भूय एव महाभाग नीरोगस्त्वं भविष्यसि ॥  
यादृग्रूपः पुरा ह्यासीर्मम चैव प्रसादतः ॥ ५४ ॥  
अद्य प्रभृति नेक्ष्यास्ता विष्णुभार्याः कथञ्चन ॥  
न तासां दर्शने जातु स्थातव्यं यदुनन्दन ॥ ५५ ॥  
तासामीर्ष्यापरीतेन विष्णुना प्रभविष्णुना ॥  
कुष्ठं ते यादवश्रेष्ठ प्रदत्तं हि महात्मना ॥ ५६ ॥  
यो मां स्तोत्रेण चानेन समागत्य च स्तोष्यति ॥  
न तस्यान्वयसम्भूतः कुष्ठी कश्चिद्भविष्यति ॥ ५७ ॥  
अथादित्यस्य नामानि सम्यग्जानीहि द्वादश ॥  
द्वादशैव तथान्यानि तानि वक्ष्याम्यशेषतः ॥ ५८ ॥  
आदित्यः सविता सूर्यो मिहिरोऽर्कः प्रतापनः ॥  
मार्त्तण्डो भास्करो भानुश्चित्रभानुर्द्दिवाकरः ॥ ५९ ॥  
रविर्द्वादशनामैवं ज्ञेयः सामान्यनामभिः ॥  
विष्णुर्धाता भगः पूषा मित्रोंऽशुर्वरुणो ऽर्यमा ॥ 7.1.101.६० ॥  
इन्द्रो विवस्वांस्त्वष्टा च पर्जन्यो द्वादशः स्मृतः ॥  
इति ते द्वादशादित्याः पृथक्त्वेन प्रकीर्तिताः ॥ ६१ ॥  
उत्तिष्ठन्ति सदा ह्येते मासैर्द्वादशभिः क्रमात् ॥  
विष्णुस्तपति वै चैत्रे वैशाखे चार्यमा सदा ॥ ६२ ॥  
विवस्वाञ्ज्येष्ठमासे तु आषाढे चांशुमांस्तथा ॥  
पर्ज्जन्यः श्रावणे मासि वरुणः प्रौष्ठसञ्ज्ञिके ॥ ६३ ॥  
इन्द्रश्चाश्वयुजे मासि धाता तपति कार्तिके ॥  
मार्गशीर्षे तथा मित्रः पौषे पूषा दिवाकरः ॥ ६४ ॥  
माघे भगस्तु विज्ञेयस्त्वष्टा तपति फाल्गुने ॥  
शतैर्द्वादशभिर्विष्णू रश्मीनां दीप्यते सदा ॥ ६५ ॥  
दीप्यते गोसहस्रेण शतैश्च त्रिभिरर्यमा ॥  
द्विसप्तकैर्विवस्वांस्तु अंशुमान्पञ्चकैस्त्रिभिः ॥ ६६ ॥  
विवस्वानिव पर्जन्यो वरुणश्चार्यमा इव ॥  
इन्द्रस्तु द्विगुणैः षड्भिर्भात्येकादशभिः शतैः ॥ ६७ ॥  
मित्रवच्च भगस्त्वष्टा सहस्रेण शतेन च ॥  
उत्तरोपक्रमेऽर्कस्य वर्धन्ते रश्मयः सदा ॥  
दक्षिणोपक्रमे भूयो ह्रसन्ते सूर्यरश्मयः ॥ ६८ ॥  
एवं द्वादश मूर्तिस्थः प्रभासक्षेत्रमध्यतः ॥  
साम्बादित्येति विख्यातः स्थास्ये मन्वन्तरान्तरे ॥ ६९ ॥  
माघस्य शुक्लपक्षे तु पञ्चम्यां यादवोत्तम ॥  
एकभक्तं सदा ख्यातं षष्ठ्यां नक्तमुदाहृतम् ॥ 7.1.101.७० ॥  
सप्तम्यामुपवासं तु कृत्वा साम्बार्कसन्निधौ ॥  
रक्तचन्दनमिश्रैस्तु करवीरैर्महाव्रतः ॥ ७१ ॥  
दत्त्वा कुन्दरकं धूपं पूजयेद्भास्करं बुधः ॥  
ब्राह्मणान्दिव्यभोज्येन भोजयित्वाऽपि शक्तितः ॥ ७२ ॥  
एवं यः कुरुते सम्यक्साम्बादित्यस्य पूजनम् ॥।  
सम्यक्छ्रद्धासमायुक्तः सम्प्राप्स्यत्यखिलं फलम् ॥ ७३ ॥  
॥ ईश्वर उवाच ॥ ॥  
एवमुक्त्वा सहस्रांशुस्तत्रैवान्तरधीयत ॥  
साम्बोऽपि निर्जरो भूत्वा द्वारकां पुनरागमत् ॥ ७४ ॥  
इत्येतत्कथितं देवि साम्बादित्यमहोदयम् ॥  
श्रुतं हरति पापानि तथाऽऽरोग्यं प्रयच्छति ॥ ७५ ॥  
इति श्रीस्कान्दे महा पुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये साम्बादित्यमाहात्म्यवर्णनन्नामैकोत्तरशततमोऽध्यायः॥ १०१ ॥