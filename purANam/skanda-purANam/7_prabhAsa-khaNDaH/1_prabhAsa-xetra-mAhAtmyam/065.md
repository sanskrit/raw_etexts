+++
title = "०६५"

+++
॥ ईश्वर उवाच ॥ ॥  
ततो गच्छेन्महादेवि लिङ्गं वै वाडवेश्वरम् ॥  
लक्ष्मीशादुत्तरे भागे विशालाक्ष्याश्च दक्षिणे ॥ १ ॥  
स्थितं महाप्रभावं हि वाडवेन प्रतिष्ठितम्॥  
कृतस्मरो यदा दग्धः पर्वतो वाडवाग्निना ॥ २ ॥  
समीकृत्याखिलं स्थानं तेन लिङ्गं प्रतिष्ठितम् ॥  
पूजयेत्तं विधानेन दश संस्नाप्य शङ्करम् ॥ ३ ॥  
दधि दद्याच्च वै तत्र ब्राह्मणे वेदपारगे।  
सोऽग्निलोकमवाप्नोति सम्यग्यात्राफलं लभेत् ॥ ४ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये वाडवेश्वरमाहात्म्यवर्णनन्नाम पञ्चषष्टितमोऽध्यायः ॥६५ ॥