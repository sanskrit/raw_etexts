+++
title = "०९५"

+++
॥ ईश्वर उवाच ॥ ॥  
ततो गच्छेद्वरारोहे लिङ्गं मृत्युञ्जयेश्वरम् ॥  
तस्यैव वह्नि कोणस्थं धनुषां दशके स्थितम् ॥ १ ॥  
पश्चिमे सागरादित्यात्स्थितं धनुश्चतुष्टये ॥  
पापघ्नं सर्वजन्तूनां दर्शनात्स्पर्शनादपि ॥ २ ॥  
पूर्वे युगे समाख्यातं नाम नन्दीश्वरेति च ॥  
यत्र तप्तं तपो घोरं नन्दिनाम्ना गणेन मे ॥ ३ ॥  
प्रतिष्ठाप्य महालिङ्गं नित्यं पूजापरेण च ॥  
तत्र जप्तो महामन्त्रो मृत्युञ्जय इति श्रुतः ॥ ४ ॥  
कोटीनां नियुतं देवि ततस्तुष्टो महेश्वरः ॥  
ददौ गणेशतां तस्य मुक्तिं सामीप्यगां तथा ॥ ५ ॥  
मृत्युञ्जयेन मन्त्रेण तस्य तुष्टो यतो हरः ॥  
तेन मृत्युञ्जयेशेति ख्यातं लिङ्गं धरातले ॥ ६ ॥  
यस्तं पूजयते भक्त्या पश्येद्वा भावितात्मवान् ॥  
नाशयेत्तस्य पापानि सप्तजन्मार्जितान्यपि ॥ ७ ॥  
स्नापयेत्पयसा लिङ्गं दध्ना घृतयुतेन च ॥  
मधुनेक्षुरसेनैव कुङ्कुमेन विलेपयेत् ॥ ८ ॥  
कर्पूरोशीर मिश्रेण मृगनाभिरसेन च ॥  
चन्दनेन सुगन्धेन पुष्पैः सम्पूजयेत्ततः ॥ ९ ॥  
दद्याद्धूपं पुरो देवि ततो देवस्य चागुरुम् ॥  
वस्त्रैः सम्पूज्य विविधैरात्मवित्तानुसारतः ॥ 7.1.95.१० ॥  
नैवेद्यं परमान्नं च दत्त्वा दीपसमन्वितम् ॥  
अष्टाङ्गं प्रणिपातं च ततः कार्यं च भक्तितः ॥ ११ ॥  
हेमदानं प्रदातव्यं ब्राह्मणे वेदपारगे ॥ १२ ॥  
एवं यात्रा भवेत्तस्य शास्त्रोक्ता नात्र संशयः ॥  
एवं कृत्वा नरो देवि लभते जन्मनः फलम् ॥ १३ ॥  
इति सङ्क्षेपतः प्रोक्तं मृत्युञ्जयमहोदयम् ॥  
पापघ्नं सर्वजन्तूनां सर्वकामफलप्रदम् ॥ १४ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभास खण्डे प्रथमे प्रभासक्षेत्रमाहात्म्य एकादशरुद्रमाहात्म्ये मृत्युञ्जयमाहात्म्यवर्णनन्नाम पञ्चनवतितमोऽध्यायः ॥ ९५ ॥