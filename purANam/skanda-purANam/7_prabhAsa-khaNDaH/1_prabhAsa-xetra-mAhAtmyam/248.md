+++
title = "२४८"

+++
॥ ईश्वर उवाच ॥ ॥  
ततो गच्छेन्महादेवि पूर्वोक्तं ब्रह्मपूजितम् ॥  
सरस्वत्यास्तटे संस्थं पर्णादित्यस्य पश्चिमे ॥ १ ॥  
तस्योत्पत्तिं प्रवक्ष्यामि शृणुष्वैकमनाः प्रिये ॥  
सृजतो ब्रह्मणः पूर्वं भूतग्रामं चतुर्विधम् ॥ २ ॥  
उत्पन्नाद्भुतरूपाढ्या नारी कमललोचना ॥  
कम्बुग्रीवा सुकेशान्ता बिम्बोष्ठी तनुमध्यमा ॥ ३ ॥  
गम्भीरनाभिः सुश्रोणी पीनश्रोणिपयोधरा ॥  
पूर्णचन्द्रमुखी सा तु गूढगुल्फा सितानना ॥ ४ ॥  
न देवी न च गन्धर्वी नासुरी न च पन्नगी ॥  
यादृग्रूपा वरारोहा तादृशी सा व्यजायत ॥ ५ ॥  
तां दृष्ट्वा रूपसम्पन्नां ब्रह्मा कामवशोऽभवत् ॥  
अथ तां प्रार्थयामास रत्यर्थं वरवर्णिनि ॥ ६ ॥  
अथ प्रार्थयतस्तस्य न्यपतत्पञ्चमं शिरः ॥  
खररूपं महादेवि तेन पापेन तत्क्षणात्॥ ७ ॥  
ततो ज्ञात्वा महत्पापं दुहितुः कामसम्भवम् ॥  
घृणया परया युक्तः प्रभासं क्षेत्रमागतः ॥ ८ ॥  
न कायस्य यतः शुद्धिर्विना तीर्थावगाहनात् ॥  
स स्नातः सलिले पुण्ये सरस्वत्या वरानने ॥ ९ ॥  
लिङ्गं संस्थापयामास देवदेवस्य शूलिनः ॥  
ततो विकल्मषो भूत्वा जगाम स्वगृहं पुनः ॥ 7.1.248.१० ॥  
स्नात्वा सारस्वते तोये यस्तल्लिङ्गं प्रपश्यति ॥  
सर्वपापविनिर्मुक्तो ब्रह्मलोके महीयते ॥ ११ ॥  
चैत्रे शुक्लचतुर्दश्यां यस्तं पश्यति मानवः ॥  
स याति परमं स्थानं यत्र देवो महेश्वरः ॥ १२ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये ब्रह्मेश्वरमाहात्म्यवर्णनन्नामाष्टचत्वारिंशदुत्तरद्विशततमोऽध्यायः ॥ २४८ ॥