+++
title = "२८५"

+++
॥ ईश्वर उवाच ॥ ॥  
ततो गच्छेन्महादेवि पुनर्न्यङ्कुमतीं नदीम् ॥  
तत्र कृत्वा गयाश्राद्धं गोष्पदे तीर्थ उत्तमे ॥ १ ॥  
ततः पश्येद्वराहं तु तस्माद्धरिगृहं व्रजेत् ॥  
तत्र मातृस्तु सम्पूज्य स्नात्वा सागरसङ्गमे ॥ २ ॥  
न्यङ्कुमत्यर्णवोपेते ततः पूर्वमनु व्रजेत् ॥  
अगस्तेराश्रमं दिव्यं क्षुधाहरमितिस्मृतम् ॥ ३ ॥  
यत्रेल्वलं च वातापिं संहृत्य भगवान्मुनिः ॥  
मुक्त्वाऽऽपद्भ्यो ब्राह्मणांश्च तेभ्यः स्थानं ततो ददौ ॥ ४ ॥  
अगस्त्याश्रममेतद्धि अगस्तिप्रियमुत्तमम् ॥  
न्यङ्कुमत्यास्तटे रम्ये सर्वपातकनाशने ॥ ५ ॥  
॥ देव्युवाच ॥ ॥  
अगस्तिनेह वातापिः किमर्थमुपशामितः ॥  
अत्र वै किम्प्रभावश्च स दैत्यो ब्राह्मणान्तकः ॥  
किमर्थं चोद्गतो मन्युरगस्तेस्तु महात्मनः ॥६॥  
॥ ईश्वर उवाच ॥ ॥  
इल्वलो नाम दैत्येन्द्र आसीद्वै वरवर्णिनि ॥  
मणिमत्यां पुरा पुर्यां वातापिस्तस्य चानुजः ॥ ७ ॥  
स ब्राह्मणं तपोयुक्तमुवाच दितिनन्दनः ॥  
पुत्र मे भगवन्नेकमिन्द्रतुल्यं प्रयच्छतु ॥८॥  
तस्मिन्स ब्राह्मणो नैच्छत्पुत्रं दातुं तथाविधम् ॥  
चुक्रोध दितिजस्तस्य ब्राह्मणस्य ततो भृशम् ॥ ९ ॥  
प्रभासक्षेत्रमासाद्य स दैत्यः पापबुद्धिमान् ॥  
मेषरूपी च वातापिः कामरूपोऽभवत्क्षणात् ॥ 7.1.285.१० ॥  
संस्कृत्य भोजयेत्तत्र विप्रान्स च जिघांसति ॥  
समा ह्वयति तं वाचा गतं चैव ततः क्षयम् ॥ ११ ॥  
स पुनर्देहमास्थाय जीवन्स्म प्रत्यदृश्यत ॥  
ततो वातापिरपि तं छागं कृत्वा सुसंस्कृतम् ॥  
ब्राह्मणं भोजयित्वा तु पुनरेव समाह्वयत् ॥ १२ ॥  
स तस्य पार्श्वं निर्भिद्य ब्राह्मणस्य महात्मनः ॥  
वातापिः प्रहसंस्तत्र निश्चक्राम द्विजोदरात् ॥ १३ ॥  
एवं स ब्राह्मणान्देवि भोजयित्वा पुनःपुनः ॥  
विनिर्भिद्योदरं तेषामेवं हन्ति द्विजान्बहून् ॥१४॥  
ततो वै ब्राह्मणाः सर्वे भयभीताः प्रदुद्रुवुः ॥  
अगस्तेराश्रमं जग्मुः कथयामासुरग्रतः ॥ १५ ॥  
भगवञ्छृणु नो वाक्यमस्माकं तु भयावहम् ॥  
निमन्त्रिताः स्म सर्वे वा इल्वलेन वयं प्रभो ॥ १६ ॥  
अस्माकं मृत्युरूपं तद्भोजनं नास्ति संशयः ॥  
तदस्मान्रक्ष भगवन्विषण्णागतचेतसः ॥ १७ ॥  
ततः प्रभासमासाद्य यत्र तौ दैत्यपुङ्गवौ ॥  
ब्रह्मघ्रौ पापनिरतौ ददर्श स महामुनिः ॥ १८ ॥  
वातापिं संस्कृतं दृष्ट्वा मेषरूपं महासुरम् ॥  
उवाच देहि मे भोज्यं बुभुक्षा मम वर्तते ॥ १९ ॥  
इत्युक्तौ स्वागतं तत्र चक्राते मुनये तदा ॥  
भगवन्भोजनं तुभ्यं दास्येऽहं बहुविस्तरम् ॥  
कियन्मानस्तवाहारस्तावन्मानं पचाम्यहम् ॥ 7.1.285.२० ॥  
॥ अगस्त्य उवाच ॥ ॥  
अन्नं पचस्व दैत्येन्द्र किञ्चित्तृप्तिर्भविष्यति ॥  
एवमस्त्विति दैत्येन्द्रः पक्वमाह महामुने ॥२१॥  
आस्यतामासनमिदं भुज्यतां स्वेच्छया मुने ॥  
इत्युक्तोऽघोरमन्त्रं स जपन्कल्पान्तकारकम् ॥  
धुर्यासनमथासाद्य निषसाद महामुनिः ॥ २२ ॥  
तं पर्यवेषद्दैत्येन्द्र इल्वलः प्रहसन्निव ॥  
शतहस्तप्रमाणेन राशिमन्नस्य सोऽकरोत् ॥ २३ ॥  
ततो हष्टमनाऽगस्त्यः प्राग्रसत्कवलद्वयम् ॥  
रूपं कृत्वा महत्तद्वद्यद्वत्सागरशोषणे ॥ २४ ॥  
समस्तमेव तद्भोज्यं वातापिं बुभुजे ततः ॥  
भुक्तवत्यसुरो ह्वानमकरोत्तस्य इल्वलः ॥ २५ ॥  
ततोऽसौ दत्तवानन्नमगस्त्यस्य महात्मनः ॥  
भस्मीचकार सर्वं स तदन्नं च सदानवम् ॥२६॥  
इल्वलं क्रोधमुष्ट्या तु भस्मीचक्रे महामुनिः ॥  
ततो हाहारवं कृत्वा सर्वे दैत्या ननंशिरे ॥ २७ ॥  
ततोऽगस्त्यो महातेजा आहूय द्विजपुङ्गवान् ॥  
तत्स्थानं च ददौ तेभ्यो दैत्य्रानां द्रव्यपूरितम्॥ २८ ॥  
क्षुधा हृता ततो देवि तत्रागस्त्यस्य दानवैः ॥  
तेन क्षुधा हरन्नाम स्थानमासीद्विजन्मनाम् ॥ २९ ॥  
तस्य पश्चिमभागे तु नातिदूरे व्यवस्थितम् ॥  
गङ्गेश्वरमिति ख्यातं गङ्गया यत्प्रतिष्ठितम् ॥ 7.1.285.३० ॥  
वातापिभक्षणेपूर्वमगस्त्येन महात्मना ॥  
दैत्यसम्भक्षणोत्पन्नसर्वपातकशुद्धये ॥  
समाहूता महादेवि गङ्गापातकनाशिनी ॥ ३१ ॥  
ततो देवि समा याता गङ्गा पातकनाशिनी ॥  
शुद्धिं चकार तस्यर्षेस्तत्र स्थाने स्थिताऽभवत् ॥३२॥  
अगस्त्यस्याऽऽश्रमे रम्ये नृणां पापभयापहे ॥  
तत्र गङ्गेश्वरं दृष्ट्वा अभक्ष्योद्भवपातकात्॥  
मुच्यते नात्र सन्देहः स्नानदानजपादिना ॥ ३३ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमेप्रभासक्षेत्रमाहात्म्ये न्यङ्कुमतीमाहात्म्येऽगस्त्याश्रमगङ्गेश्वरमाहात्म्यवर्णनन्नाम पञ्चाशीत्युत्तरद्विशततमोऽध्यायः॥ २८५ ॥