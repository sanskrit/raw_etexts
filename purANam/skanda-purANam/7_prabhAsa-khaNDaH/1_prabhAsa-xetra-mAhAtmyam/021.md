+++
title = "०२१"

+++
॥ देव्युवाच ॥ ॥  
श्रुतं सर्वमशेषेण चन्द्रस्योत्पत्ति कारणम् ॥  
चिह्नं यथाऽभवत्तस्य साम्प्रतं तत्प्रकीर्त्तय ॥ १ ॥  
॥ ईश्वर उवाच ॥ ॥  
ब्रह्मणस्तु पुरा देवि दक्षो नाम सुतोऽभवत् ॥  
प्रजाः सृजेति उद्दिष्टः पूर्वं दक्षः स्वयम्भुवा ॥ २ ॥  
षष्टिं दक्षोऽसृजत्कन्या वैरिण्यां वै प्रजापतिः ॥  
ददौ स दश धर्माय कश्यपाय त्रयोदश ॥ ३ ॥  
सप्त विशतिं सोमाय चतस्रोऽरिष्टनेमिने ॥  
द्वे चैव भृगुपुत्राय द्वे कृशाश्वाय धीमते ॥ ४ ॥  
द्वे चैवाङ्गिरसे तद्वत्तासां नामानि विस्तरात् ॥  
शृणु त्वं देवि मातॄणां प्रजाविस्तरमादितः ॥ ५ ॥  
मरुत्वती वसुर्जामी लम्बा भानुररुन्धती ॥  
सङ्कल्पा च मुहूर्ता च साध्या विश्वा च भामिनि ॥ ६ ॥  
धर्म पत्न्यः समाख्याता दक्षः प्राचेतसो ददौ ॥  
अदितिर्दितिर्दनुस्तद्वदरिष्टा सुरसैव च ॥ ७ ॥  
सुरभिर्विनता चैव नाम्ना क्रोधवशा त्विला ॥  
कद्रूस्त्विषा वसुस्तद्वत्तासां पुत्रान्वदामि वै ॥ ८ ॥  
विश्वेदेवास्तु विश्वायाः साध्या साध्यानजीजनत् ॥  
मरुत्वत्यां मरुत्वन्तो वसोस्तु वसवस्तथा ॥ ९ ॥।  
भानोस्तु भानवस्तेन मुहूर्त्तायां मुहूर्त्तकाः ॥  
लम्बाया घोषनामानो नागवीथिस्तु जामिजा ॥ 7.1.21.१० ॥  
सङ्कल्पायास्तु सङ्कल्पो धर्मपुत्रा दश स्मृताः ॥  
आपो ध्रुवश्च सोमश्च धरश्चैवानलोऽनिलः ॥११॥  
प्रत्यूषश्च प्रभासश्च वसवोष्टौ प्रकीर्तिताः ॥  
आपस्य पुत्रा वैदण्ड्यः श्रमः शान्तो ध्वनिस्तथा ॥। ॥ १२ ॥  
ध्रुवस्य पुत्रो भगवान्कालो लोकप्रकालनः ॥  
सोमस्य भगवाञ्छर्वो ध्रुवश्च गृहबोधनः ॥ १३ ॥  
हुतहव्यवहश्चैव धरस्य द्रविण स्मृतः ॥  
मनोजवोऽनिलस्यासीदविज्ञातगतिस्तथा ॥ १४ ॥  
देवलो भगवान्योगी प्रत्यूषस्याभवन्सुताः ॥  
बृहस्पतेस्तु भगिनी भुवना ब्रह्मवादिनी ॥ १५ ॥  
प्रभासस्य तु सा भार्या वसूनामष्टमस्य च ॥  
विश्वकर्मा सुतस्तस्य शिल्पकर्त्ता प्रजापतिः ॥ १६ ॥  
तुषितानां तु साध्यानां नामान्येतानि वच्मि ते ॥  
मनोऽनुमन्ता प्राणश्च नरोऽपानश्च वीर्यवान् ॥ १७ ॥  
भक्तिर्भयोऽनघश्चैव हंसो नारायणस्तथा ॥  
विभुश्चैव प्रभुश्चैव साध्या द्वादश कीर्तिताः ॥ १८ ॥  
कश्यपस्य प्रवक्ष्यामि सन्ततिं वरवर्णिनि ॥  
अंशो धाता भगस्त्वष्टा मित्रोऽथ वरुणो र्यमा ॥ १९ ॥  
विवस्वान्सविता पूषा ह्यंशुमान्विष्णुरेव च ॥  
एते सहस्रकिरणा आदित्या द्वादश स्मृताः ॥ 7.1.21.२० ॥  
अजैकपादहिर्बुध्न्यो विरूपाक्षोऽथ रैवतः ।।  
हरश्च बहुरूपश्च त्र्यम्बकश्च सुरेश्वरः ॥ २१ ॥  
सावित्रश्च जयन्तश्च पिनाकी चापराजितः ॥  
एते रुद्राः समाख्याता एकादश गणेश्वराः ॥ २२ ॥  
दितिः पुत्रद्वयं लेभे कश्यपाद्बलगर्वितम् ॥  
हिरण्यकशिपुं श्रेष्ठं हिरण्याक्षं तथानुजम् ॥ २३ ॥  
हिरण्यकशिपोर्दैत्यैः श्लोकोगीतः पुरातनैः ॥२४॥  
राजा हिरण्यकशिपुर्यांयामाशां निरीक्षते ॥  
तस्यां तस्यां दिशि सुरा नमश्चक्रुर्महर्षिभिः ॥  
हिरण्यकशिपोः पुत्राश्चत्वारः सुमहाबलाः ॥ २५ ॥  
प्रह्लादः पूर्वजस्तेषामनुह्रादस्ततः परः ॥  
ह्रादश्चैव ह्रदश्चैव पुत्राश्चैते प्रकीर्तिताः ॥ २६ ॥  
उभौ सुन्दोपसुन्दौ तु ह्रदपुत्रौ बभूवतुः ॥  
ह्रादस्य पुत्रस्त्वेकोऽभून्मूक इत्यभिविश्रुतः ॥ २७ ॥  
मारीचः सुन्दपुत्रस्तु ताडकायामजायत ॥  
दण्डके निहतः सोऽयं राघवेण वलीयसा ॥ २८ ॥  
मूको विनिहतश्चापि कैराते सब्यसाचिना ॥  
संह्रादस्य तु दैत्यस्य निवातकवचाः कुले ॥ २९ ॥  
तिस्रः कोट्यस्तु विख्याता निहताः सव्यसाचिना॥  
गवेष्ठी कालनेमिश्च जम्भो वल्कल एव च ॥ 7.1.21.३० ॥  
जृम्भः षष्ठोनुजस्तेषां स्मृताः प्रह्रादसूनवः ॥  
शुम्भश्चैव निशुम्भश्च गवेष्ठिनः सुतौ स्मृतौ ॥३१॥  
धनुकश्चासिलोमा च शुम्भपुत्रौ प्रकीर्तितौ ॥  
विरोचनस्य पुत्रस्तु बलिरेकः प्रतापवान् ॥ ३२ ॥  
हिरण्याक्षसुताः पञ्च विक्रान्ताः सुमहाबलाः ॥  
अन्धकः शकुनिश्चैव कालनाभस्तथैव च ॥ ३३ ॥  
महानाभश्च विक्रान्तो भूतसन्तापनस्तथा ॥  
शतं शतसहस्राणि निहतास्तारकामये ॥ ३४ ॥  
इति सङ्क्षपतः प्रोक्ता कश्यपान्वयसन्ततिः ॥  
यया व्याप्तं जगत्सर्वं सदेवासुरमानुषम् ॥ ३५ ॥  
अथ याः कन्यका दत्ताः सप्तविंशतिरिन्दवे ॥  
तासां मध्ये महादेवि प्रिया तस्य च रोहिणी ॥ ३६ ॥  
अथ नक्षत्रनाथस्य तासां मध्येतिवल्लभा ॥  
बभूव रोहिणी देवी प्राणेभ्योऽपि गरीयसी ॥ ३७ ॥  
सर्वास्ताः सम्परित्यज्य रोहिण्या सहितो रहः ॥  
रेमे कामपरीतात्मा वनेषूपवनेषु च ॥  
रमणीयेषु देशेषु कन्दरेषु गुहासु च ॥ ३८ ॥  
अथ ता दुःखसम्पन्नाः पत्न्यः शेषा यशस्विनि ॥  
जग्मुश्च शरणं दक्षं वचनं चेदमब्रुवन् ॥ ३९ ॥  
सोमः सर्वा तिक्रम्य रोहिण्या सह मोदते ॥  
संवत्सरसहस्रं तु क्रीडमानो यथासुखम् ॥ 7.1.21.४० ॥  
अवशिष्टास्तु षड्विंशन्मलिना विगतश्रियः ॥  
पाणिग्रहणमारभ्य रोहिण्या सह चन्द्रमाः ॥ ४१ ॥  
संवत्सरसहस्रं तु जानात्येकां स शर्वरीम् ॥  
परित्यक्ता वयं तात शशिना दोषवर्जिताः ॥ ४२ ॥  
स रेमे सह रोहिण्या अस्माकमसुखप्रदः ॥  
अस्माकं दुःखदग्धानां श्रेयोऽतो मरणं भवेत् ॥ ४३ ॥  
तासां तद्वचनं श्रुत्वा दुःखार्तानां प्रजापतिः ॥  
ब्रह्मतेजः समायुक्तः पुत्रीस्नेहेन कर्षितः ॥  
जगाम यत्र ऋक्षेशो वचनं चेदमब्रवीत् ॥ ४४ ॥  
समं वर्त्तस्व कन्यासु मामकासु निशाकर ॥  
अन्यथा दोषभागी त्वं भविष्यसि न संशयः ॥ ४५ ॥  
तस्य तद्वचनं श्रुत्वा लज्जयावनतः स्थितः ॥  
बाढमित्येव ऋक्षेन्द्रो दक्षस्य पुरतोऽब्रवीत् ॥ ४६ ॥  
अद्यप्रभृति विप्रर्षे समं वर्त्तयितास्म्यहम्॥  
पुत्रीभिस्तव सत्यं वै शपेऽहं शपथेन ते ॥ ४७ ॥  
एवं प्रतिज्ञासंयुक्ते निशानाथे तदाम्बिके ॥  
सर्वा रूपेण संयुक्तास्तस्य कन्या निवेदिताः ॥ ४८ ॥  
दक्षः स्वभवनं गत्वा निर्वृतिं परमां गतः ॥  
चन्द्रोऽपि पूर्ववद्देवि रोहिण्यां निरतोऽभवत् ॥ ४९ ॥  
सम्परित्यज्य ताः सर्वाः कामोपहतमानसः ॥  
अथ भूयस्तु ताः सर्वा दक्षं वचनमब्रुवन् ॥ 7.1.21.५० ॥  
मलिनास्ताः कृशाङ्ग्यश्च दीनाः सर्वा विचेतसः ॥  
ततो दृष्ट्वा तथारूपं दक्षो मोहमुपागतः ॥ ५१ ॥  
लब्धसञ्ज्ञः पुनः सोऽपि क्रोधोद्भूततनूरुहः ॥  
उवाच सर्वाः स्वाः पुत्रीः किमित्थं मलिनाम्बराः ॥  
किमिदं निष्प्रभाः सर्वाः कथयध्वं ममानघाः ॥ ५२ ॥  
असुरान्सानुगांश्चैव ये चान्ये सुरसत्तमाः ॥  
अद्य शापहतान्पुत्र्यः करिष्यामि न संशयः ॥ ५३ ॥  
एवमुक्तास्तु दक्षेण सर्वास्ताः समुदैरयन् ॥ ५४ ॥  
न चास्माकं निशानाथ ऋतुमात्रमपि प्रभो ॥  
प्रयच्छति पुनस्तेन युष्मत्पार्श्वं समागताः ॥ ५५ ॥  
अनादृत्य तु ते वाक्यं रोहिण्यां निरतो रहः ॥  
रेमे कामपरीतात्मा अस्माकं शोकवर्द्धनः ॥ ५६ ॥  
तासां तद्वचनं श्रुत्वा दक्षः कोपमुपागतः ॥  
गत्वा चन्द्रं महादेवि शशाप प्रमुखे स्थितम्॥ ५७ ॥  
अनादृत्य हि मे वाक्यं यस्मात्त्वं रोहिणीरतः ॥  
सन्त्यज्य पुत्रीश्चास्माकं शेषा दोषेण वर्जिताः ॥  
तस्माद्यक्ष्मा शरीरं ते ग्रसिष्यति न संशयः॥ ॥ ५८ ॥  
एतस्मिन्नेव काले तु यक्ष्मा पर्वतपुत्रिके ॥  
दक्षेण तु समादिष्टस्तस्य कायं समाविशत् ॥ ५९ ॥  
यक्ष्मणा ग्रस्तकायोऽसौ क्षयं याति दिनेदिने ॥ 7.1.21.६० ॥  
एवं सोमस्तु दक्षेण कृतशापो गतप्रभः ॥  
पपात वसुधां देवि निश्चेष्टो रोहिणीयुतः ॥ ६१ ॥  
लब्ध्वसञ्ज्ञो मुहूर्तेन रोहिणीवाक्य मब्रवीत् ।६२।  
देवि कार्यं किमधुना त्वत्पित्रा शापितो ह्यहम्॥  
क्षयकुष्ठेन संयुक्तः किं करोम्यधुना प्रिये॥६३॥  
एवमुक्ता रोहिणी तु बाष्पव्याकुललोचना॥  
दक्षशापहतं दृष्ट्वा सोमं वचनमब्रवीत्॥६४॥  
येन शापस्तु ते दत्तस्तमेव शरणं व्रज॥  
स ते शापाभिभूतस्य नूनं श्रेयो विधास्यति॥ ६५॥  
लप्स्यसे तत्प्रसादात्त्वं प्रभां पूर्वोचितां शुभाम्॥ ६६॥  
रोहिण्या वचनं श्रुत्वा गतो दक्षसमीपतः ॥  
चन्द्रः प्रोवाच विनयाद्वाष्प व्याकुललोचनः ॥ ६७ ॥  
कुरुष्वानुग्रहं दक्ष प्रसन्नेनान्तरात्मना ॥  
कोपं त्यज महर्षे त्वं ममोपरि दयां कुरु ।१ ६८ ॥  
त्वया क्रोधपरीतेन कारणे वाप्यकारणे ॥  
अनुकम्पां च मे कृत्वा कार्यं शापस्य मोक्षणम्॥ ६९ ॥  
विदितं तु महाभाग शप्तोहं येन कर्मणा ॥  
कुरुष्वानुग्रहं दक्ष मम दीनस्य याचतः ॥ 7.1.21.७० ॥  
एवं विलपमानस्य सोमस्य तु महात्मनः ॥  
अनुग्रहे मतिं कृत्वा इदं वचनमब्रवीत् ॥७१॥  
॥ दक्ष उवाच ॥ ॥  
मया शापहतः सोम त्रातुं शक्यो न दैवतैः॥  
यद्यद्ब्रवीम्यहं सोम तत्तथेति न संशयः ॥ ७२ ॥  
आयुः कर्म च वित्तं च विद्या निधनमेव च ॥  
पूर्वसृष्टानि यान्येव सम्भवन्ति हि तानि वै ॥ ७३ ॥  
असुराश्च सुराश्चैव ये चान्ये यक्षराक्षसाः ॥  
सर्वेपि शक्ता न त्रातुं वर्जयित्वा महेश्वरम् ॥७४॥  
एषां शापो मया दत्तोऽनुग्रहीष्य ति शङ्करः॥  
नान्यस्त्रातुं भवेच्छक्तो विना पशुपतिं भवम् ॥  
तत्त्वं शीघ्रतरं गच्छ समाराधय शङ्कर ॥ ७५ ॥  
न शक्तोऽन्यः पुनश्चन्द्रः कर्तुं त्वां निर्मलं पुनः॥  
वर्जयित्वा महादेवं शितिकण्ठमुमापतिम् ॥७६॥  
दक्षस्य च वचः श्रुत्वा कृताञ्जलिपुटः स्थितः॥  
प्रत्युवाच तदा सोमः प्रहष्टेनान्तरात्मना॥७७॥  
भगवन्यदि तुष्टोसि मम भक्तस्य सुव्रत ॥  
अनुग्रहे कृता बुद्धिस्तदाचक्ष्व कुतः शिवः ॥ ७८ ॥  
कस्मिन्स्थाने मया दक्ष द्रष्टव्योऽसौ महेश्वरः ॥  
तत्स्थानानि चरिष्यामि यानि तानि वदस्व मे ॥ ७९ ॥  
॥ दक्ष उवाच ॥ ॥  
शृणु सोम प्रयत्नेन श्रुत्वा चैवावधारय ॥  
वारुणीं दिशमाश्रित्य सागरानूपसन्निधौ ॥ 7.1.21.८० ॥  
कृतस्मरस्यापरतो धन्वन्तरशतत्रये ॥  
लिङ्गं महाप्रभावं च स्वयम्भूतं व्यवस्थितम् ॥ ८१ ॥  
सूर्य्यबिम्बसमप्रख्यं सर्प मेखलमण्डितम्॥  
कुक्कुटाण्डकमानं तद्भूमिमध्ये व्यवस्थितम् ॥ ८२ ॥  
स्पर्शलिङ्गं हि तद्विद्धि तद्भक्त्या ज्ञास्यते भवान् ॥  
तत्र सन्निहितो देवः शङ्करः परमेश्वरः ॥ ८३ ॥  
गच्छ त्वं तपसोग्रेण आराधय सुरेश्वरम् ॥ ९४ ॥  
प्रशस्य देवदेवेशमात्मानं निर्मलं कुरु ॥  
यस्याशु वरदानेन प्राप्स्यसे रूपमुत्तमम् ॥ ८५ ॥  
इति श्रीस्कान्दे महापुराण एकाशीतिसाहस्यासंहितायां सप्तमे प्रभासखण्डे प्रथमे प्रभासक्षेत्रमाहात्म्ये सोमेश्वरोत्पत्तिप्रसङ्गे दक्षेण स्वशापजन्ययक्ष्मरोगार्त्तस्य चन्द्रस्य यक्ष्मकुष्ठरोगनिवृत्तये शिवाराधनोपदेशवर्णनन्नामैकविंशोऽध्यायः ॥ २१ ॥