+++
title = "३३७"

+++
॥ ईश्वर उवाच ॥ ॥  
ततो गच्छेन्महादेवि नारायणगृहं परम् ॥  
गोष्पदाद्दक्षिणे भागे सागरस्य तटे शुभे ॥ १ ॥  
न्यङ्कुमत्याः समीपे तु सर्वपातकनाशने ॥  
तत्रकल्पान्तरस्थायी स्वयं तिष्ठति केशवः ॥ २ ॥  
पितॄणामुद्धरणार्थाय ह्यस्मिन्रौद्रे कलौ युगे ॥  
यदा दैत्यविनाशं स कुरुते भगवान्हरिः ॥ ३ ॥  
विश्रामार्थं तदा तत्र गृहे तिष्ठति नित्यशः ॥  
नारायणगृहं तेन विख्यातं जगतीतले ॥ ४॥  
कृते जनार्दनोनाम त्रेतायां मधुसूदनः ॥  
द्वापरे पुण्डरीकाक्षः कलौ नारायणः स्मृतः ॥ ५ ॥  
एवं चतुर्युगे प्राप्ते पुनःपुनररिन्दम ॥  
कृत्वा धर्मव्यवस्थानं तत्स्थानं प्रतिपद्यते ॥ ६ ॥  
एकादश्यां निराहारो यस्तं देवं प्रपश्यति ॥  
स पश्यति ध्रुवं स्थाने प्रत्यानन्तं हरेः पदम् ॥ ७॥  
तेन पीतानि वस्त्राणि देयानि द्विजपुङ्गवे ॥  
स्नानं श्राद्धं च कर्तव्यं सम्यग्यात्राफलेप्सुभिः ॥ ८ ॥  
इति ते कथितं महाप्रभावं हरिसङ्केतनिकेतनोद्भवम् ॥  
शृणुते वा प्रयतस्तु यः सुधीः पठते वा लभते स सद्गतिम् ॥ ९ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये न्यङ्कुमतीमाहात्म्ये नारायणगृहमाहात्म्यवर्णनन्नाम सप्तत्रिंशदुत्तरत्रिशततमोऽध्यायः ॥ ३३७ ॥