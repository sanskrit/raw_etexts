+++
title = "३४३"

+++
॥ ईश्वर उवाच ॥ ॥  
ततो गच्छेन्महादेवि कपिलेश्वरमुत्तमम् ॥  
शीराभूषणपूर्वेण कोटितीर्थाच्च पश्चिमे ॥१ ॥  
जरद्गवेशाद्दक्षिणे समुद्रोत्तरतस्तथा ॥  
एतद्वै कापिलं क्षेत्रं नापुण्यैः प्राप्यते नरैः ॥ २ ॥  
कपिलेन पुरा देवि यत्र तप्तं तपो महत् ॥  
वर्षाणामयुतं साग्रं प्रतिष्ठाप्य महेश्वरम् ॥ ३ ॥  
समाहूता तत्र देवी कपिलधारा महानदी ॥  
समुद्रमध्ये साऽद्यापि पुण्यवद्भिः प्रदृश्यते ॥ ४ ॥  
तत्र स्नात्वा महादेवि कपिलाषष्ठ्यां विशेषतः ॥  
कपिलां दापयेत्तत्र गोकोटिफलभाग्भवेत् ॥ ५ ॥  
सर्वेषां चैव पापानां प्रायश्चित्तमिदं स्मृतम् ॥  
कपिलेश्वरं तु सम्पूज्य कन्याकोटिफलं लभेत् ॥ ६ ॥  
॥ देव्युवाच ॥ ॥  
आश्चर्यं मम देवेश कपिलषष्ठ्या महेश्वर ॥  
विधानं श्रोतुमिच्छामि दानमन्त्रादि पूर्वकम् ॥ ७ ॥  
॥ ईश्वर उवाच ॥ ॥  
जन्मजीवितमध्ये तु यद्येका लभ्यते नरैः ॥  
संयोगयुक्ता सा षष्ठी तत्किं देवि ब्रवीम्यहम् ॥ ८ ॥  
प्रौष्ठपद्यसिते पक्षे षष्ठ्यामङ्गारको यदि ॥  
व्यतीपातश्च रोहिण्यां सा षष्ठी कपिला स्मृता ॥९॥  
तत्र क्षेत्रे नरः स्नात्वा अथवार्कस्थले शुभे ॥  
मृदा शुक्ल तिलैश्चैव कपिलासङ्गमे शुभे ॥ 7.1.343.१० ॥  
कृतस्नानजपः पश्चात्सूर्यायार्घ्यं निवेदयेत् ॥  
रक्तचन्दनतोयेन करवीरयुतेन च ॥  
कृत्वार्घपात्रं शिरसि मन्त्रेणानेन दापयेत् ॥ ११ ॥  
नमस्त्रैलोक्यनाथाय उद्भासितजगत्त्रय ॥  
वेदरश्मे नमस्तुभ्यं गृहाणार्घ्यं नमोऽस्तु ते ॥ १२ ॥  
सूर्यं प्रदक्षिणीकृत्य सम्पूज्य कपिलेश्वरम्॥  
उपलिप्ते शुभे देशे पुष्पाक्षतविभूषिते ॥ १३ ॥  
स्थापयेदव्रणं कुम्भं चन्दनोदकपूरितम् ॥  
पञ्चरत्नसमायुक्तं दूर्वापुष्पाक्षतान्वितम्॥१४॥  
रक्तवस्त्रयुगच्छन्नं ताम्रपात्रेण संयुतम् ॥  
रथो रुक्मफलस्यैव एकचित्रविचित्रितः ॥ १५ ॥  
सौवर्णपलसंयुक्तां मूर्तिं सूर्यस्य कारयेत्॥  
कुम्भस्योपरि संस्थाप्य गन्धपुष्पैः समर्चयेत् ॥ १६ ॥  
कपिलेश्वरसान्निध्ये मण्डपे होमसंस्कृते ॥  
आदित्यं पूजयेद्देवं नामभिः स्वैर्यथोदितैः ॥ ॥ १७ ॥  
आदित्यभास्कर रवे भानो स्वयं दिवाकर ॥  
प्रभाकर नमस्तुभ्यं ससारान्मां समुद्धर ॥ १८ ॥  
भुक्तिमुक्तिप्रदो यस्मात्तस्माच्छान्तिं प्रयच्छ नः ॥१९॥  
॥ प्रार्थनामन्त्रः ॥ ॥  
नमोनमस्ते वरद ऋक्सामयजुषाम्पते ॥  
नमोऽस्तुविश्वरूपाय विश्वधाम्ने नमोऽस्तु ते ॥7.1.343.२०॥  
अमृतं देवि ते क्षीरं पवित्रमिह पुष्टिदम्॥  
त्वत्प्रसादात्प्रमुच्यन्ते मनुजाः सर्वपातकैः ॥ २१ ॥  
ब्रह्मणोत्पादिते देवि वह्निकुण्डान्महाप्रभे ॥  
नमस्ते कपिले पुण्ये सर्वदेवनमस्कृते ॥२२॥  
सर्वदेवमये देवि सर्वतीर्थमये शुभे॥  
दातारं पूजयानं मां ब्रह्मलोकं नय स्वयम्॥२३ ॥  
॥ पूजामन्त्रः ॥ ॥  
एवं सम्पूज्य कपिलां कुम्भस्थं च दिवाकरम्॥  
ब्राह्मणे वेदविदुष उभयं प्रतिपादयेत् ॥२४॥  
व्यासाय सूर्यभक्ताय मन्त्रेणानेन दापयेत् ॥२५॥  
दिव्यमूर्त्तिर्जगच्चक्षु र्द्वादशात्मा दिवाकरः ॥  
कपिलासहितो देवो मम मुक्तिं प्रयच्छतु ॥ २६ ॥  
यस्मात्त्वं कपिले पुण्या सर्वलोकस्य पावनी ॥  
प्रदत्ता सह सूर्येण मम मुक्तिप्रदा भव ॥ २७ ॥  
पलेन दक्षिणा कार्या तदर्धार्धेन वा पुनः ॥  
शक्तितो दक्षिणायुक्तां तां धेनुं प्रतिपादयेत् ॥ २८ ॥  
योऽनेन विधिना कुर्या त्षष्ठीं कपिलसञ्ज्ञिताम्॥  
सोऽश्वमेधसहस्रस्य फलं प्राप्नोति मानवः ॥ २९ ॥  
यत्फलं सर्वतीर्थेषु सर्वदानेषु यत्फलम् ॥  
तत्फलं सर्वमाप्नोति यः षष्ठीं कपिलां चरेत् ॥ 7.1.343.३० ॥  
कपिलाकोटिसहस्राणि कपिलाकोटिशतानि च ॥  
सूर्यपर्वणि यद्दत्त्वा तत्फलं कोटिशो भवेत् ॥ ३१ ॥  
कोटिगोरोम सङ्ख्यानि वर्षाणि वरवर्णिनि ॥  
तावत्स वसते स्वर्गे यः षष्ठीं कपिलां चरेत् ॥ ३२ ॥  
ज्ञानतोऽज्ञानतो वापि यत्पापं पूर्वसञ्चितम् ॥  
तत्सर्वं नाशमायाति इत्याह कपिलो मुनिः ॥३३॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये कपि लधाराकपिलेश्वरमाहात्म्ये कपिलाषष्ठीव्रतविधानमाहात्म्यवर्णनन्नाम त्रिचत्वारिंशदुत्तरत्रिशततमोऽध्यायः ॥ ३४३ ॥