+++
title = "२२०"

+++
॥ ईश्वर उवाच ॥ ॥  
ततो गच्छेन्महादेवि देवं त्रैलोक्यपूजितम् ॥  
वृषध्वजेश्वरं नाम स्थितं दक्षिणतस्तथा ॥ १ ॥  
यत्तदक्षरमव्यक्तं परं यस्मान्न विद्यते ॥  
योगगम्यमनाद्यन्तं वृषभध्वज सम्मितम् ॥ २ ॥  
सर्वाश्चर्यमयं देवि बुद्धिग्राह्यं निरामयम्॥  
विश्वतः पाणिपादं च विश्वतोऽक्षिशिरोमुखम् ॥ ३ ॥  
तं च देवं चिरं स्थाणुं वृषभध्वजसञ्ज्ञितम् ॥  
पृथुर्मरुच्च भरतः शशबिन्दुर्गयः शिबिः ॥ ४ ॥  
रामोंऽबरीषो मान्धाता दिलीपोऽथ भगीरथः ॥  
सुहोत्रो रन्तिदेवश्च ययातिः सगरस्तथा ॥ ५ ॥  
षोडशैते नृपा धन्याः प्रभासं क्षेत्रमाश्रिताः ॥  
वृषध्वजेशमाराध्य यज्ञैरिष्ट्वा दिवं गताः ॥ ६ ॥  
सत्यं वच्मि हितं वच्मि सारं वच्मि पुनःपुनः ॥  
असारे दग्धसंसारे सारं तत्र शिवार्चनम् ॥ ७ ॥  
पुनर्जन्म पुनर्मृत्युः पुनः क्लेशः पुनर्जरा ॥  
अहरहर्घटीन्यायो न कदाचिदपीदृशः ॥ ॥ ८ ॥  
तदा श्वेतस्य संसारग्रन्थेरत्यन्तदुर्भिदः ॥  
परं निर्मूलविच्छेदि क्रियतां तद्भवार्चनम् ॥ ९ ॥  
तस्य चिन्तामणिर्गेहे तस्य कल्पद्रुमः कुले ॥  
कुबेरः किङ्करस्तस्य भक्तिर्यस्य शिवे स्थिता ॥ 7.1.220.१० ॥  
सेयं लक्ष्मीः पुरा पुंसां सेयं भक्तिः समीहिता ॥  
सेयं श्रेयस्करी मूर्तिर्भक्तिर्या वृषभध्वजे ॥ ११ ॥  
पुष्पैः पञ्चभिरप्यत्र पूजयित्वा महेश्वरम् ॥  
दशानामश्वमेधानां फलं प्राप्नोति मानवः ॥ १२ ॥  
वृषभस्तत्र दातव्यो वृषभध्वज सन्निधौ ॥  
सर्वपातकनाशार्थं सम्यग्यात्राफलेप्सुभिः ॥ १३ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये वृषभध्वजेश्वरमाहात्म्यवर्णनन्नाम विंशत्युत्तरद्विशततमोऽध्यायः ॥ २२० ॥