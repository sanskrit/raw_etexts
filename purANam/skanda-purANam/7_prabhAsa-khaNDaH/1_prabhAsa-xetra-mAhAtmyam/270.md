+++
title = "२७०"

+++
॥ ईश्वर उवाच ॥ ॥  
ततो गच्छेन्महादेवि यत्र प्राची सरस्वती ॥  
तत्र स्थाने स्थितं लिङ्गं मङ्कीश्वरमिति श्रुतम् ॥ १ ॥  
तस्योत्पत्तिं प्रवक्ष्यामि सर्वपातकनाशिनीम् ॥  
शृणु देवि महाभागे ह्याश्चर्यं यदभूत्पुरा ॥ २ ॥  
ऋषिर्मङ्कणको नाम स तेपे परमं तपः ॥  
प्राचीमेत्य यताहारो नित्यं स्वाध्यायतत्परः॥ ३ ॥  
बहुवर्षसहस्राणि तस्यातीतानि भामिनि ॥  
कस्यचित्त्वथ कालस्य विद्धादस्य वरानने ॥ ४ ॥  
कराच्छाकरसो जातः कुशाग्रेणेति नः श्रुतम् ॥  
स तं दृष्ट्वा महाश्चर्यं विस्मयं परमं गतः॥५॥  
मेने सिद्धिं परां प्राप्तो हर्षान्नृत्यमथाकरोत् ॥  
तस्मिन्सन्नृत्यमाने च जगत्स्थावरजङ्गमम् ॥ ६ ॥  
अनर्त्तत वरारोहे प्रभावात्तस्य वै मुनेः ॥  
ततो देवा महेन्द्राद्या ब्रह्मविष्णुपुरस्सराः ॥  
ऊचुस्त्रिपुरहन्तारं नायं नृत्येत्तथा कुरु ॥ ७ ॥  
चलिताः पर्वताः स्थानात्क्षुभितो मकरालयः ॥  
धरणी खण्डशो देव वृक्षाश्च निधनं गताः ॥ ८ ॥  
उत्पथाश्च महानद्यो ग्रहा उन्मार्गसंस्थिताः ॥  
त्रैलोक्यं व्याकुलीभूतं यावत्प्राप्नोति सङ्क्षयम् ॥९॥  
तावन्निवारयस्वैनं नान्यः शक्तो निवारणे ॥ 7.1.270.१० ॥  
स तथेति प्रतिज्ञाय गत्वा तस्य समीपतः ॥  
द्विजरूपं समास्थाय तमृषिं वाक्यमब्रवीत् ॥ ११ ॥  
को हर्षविषयः कस्मात्त्वयैतन्नृत्यते द्विज ॥  
तस्मात्कार्यं वदाशु त्वं परं कौतूहलं द्विजः ॥ १२ ॥  
॥ ऋषिरुवाच ॥ ॥  
किं न पश्यसि मे ब्रह्मन्कराच्छाकर सं च्युतम्॥  
अत एव हि मे नृत्यं सिद्धोऽहं नात्र संशयः ॥ १३ ॥  
॥ ईश्वर उवाच ॥ ॥  
तस्य तद्वचनं श्रुत्वा भगवांस्त्रिपुरान्तकः ॥  
अङ्गुष्ठं ताडयामास अङ्गुल्यग्रेण भामिनि ॥ १४ ॥  
ततो विनिर्गतं भस्म तत्क्षणाद्धिमपाण्डुरम् ॥  
अथाब्रवीत्प्रहस्यैनं भगवान्भूतभावनः ॥ १५ ॥  
पश्य मेंऽगुष्ठतो ब्रह्मन्भूरि भस्म विनिर्गतम् ॥  
न नृत्येऽहं न मे हर्षस्तथापि मुनिसत्तम ॥ १६ ॥  
तद्दृष्ट्वा सुमहाश्चर्यं विस्मयं परमं गतः ॥  
अब्रवीत्प्राञ्जलिर्भूत्वा हर्षगद्गदया गिरा ॥ १७ ॥  
नान्यं देवमहं मन्ये .त्वां मुक्त्वा वृषभध्वजम् ॥  
नान्यस्य विद्यते शक्तिरीदृशी धरणीतले ॥ १८ ॥ ॥  
॥ भगवानुवाच ॥ ॥  
ज्ञातोऽस्मि मुनिशार्दूल त्वया वेदविदां वर ॥  
वरं वरय भद्रं ते नित्यं यन्मनसेप्सितम् ॥ १९ ॥  
॥ ऋषिरुवाच ॥ ॥  
प्रसादाद्देवदेवस्य नृत्येन महता विभो ॥  
यथा न स्यात्तपोहानिस्तथा नीतिर्विधीयताम् ॥ 7.1.270.२० ॥  
॥ शम्भुरुवाच ॥ ॥  
तपस्ते वर्द्धतां विप्र मत्प्रसादात्सहस्रधा ॥  
प्राचीमन्विह वत्स्यामि त्वया सार्द्धमहं सदा ॥ २१ ॥  
सरस्वती महापुण्या क्षेत्रे चास्मिन्विशेषतः ॥  
सरस्वत्युत्तरे तीरे यस्त्यजेदात्मनस्तनुम् ॥ २२ ॥  
प्राचीने ह्यृषिशार्दूल न चेहागच्छते पुनः ॥  
आप्लुतो वाजिमेधस्य फलं प्राप्नोति पुष्कलम् ॥ २३ ॥  
नियमैश्चोप वासैश्च शोषयन्देहमात्मनः॥  
जलाहारा वायुभक्षाः पर्णाहाराश्च तापसाः ॥  
तथा च स्थण्डिलशया ये चान्ये नियताः पृथक् ॥।२४॥  
ये स्नानमाचरिष्यन्ति तीर्थेऽस्मिन्नियमान्विताः ॥  
ते यान्ति परमां सिद्धिं ब्रह्मणः परमं पदम् ॥ २५ ॥  
अस्मिंस्तीर्थे तु यो दानं त्रुटिमात्रं च काञ्चनम् ॥  
ददाति द्विजमुख्याय मेरुतुल्यं भवेत्फलम् ॥२६॥  
अस्मिंस्तीर्थे तु ये श्राद्धं करिष्यन्तीह मानवाः॥  
एकविंशत्कुलोपेताः स्वर्गं यास्यन्ति ते ध्रुवम् ॥२७॥  
पितॄणां वल्लभं तीर्थं पिण्डेनैकेन तर्पिताः ॥  
ब्रह्मलोकं गमिष्यन्ति सुपुत्रेणेह तारिताः ॥ २८ ॥  
भूयश्चान्नं प्रयच्छन्ति मोक्षमार्गं व्रजन्ति ते ॥ २९ ॥  
अत्र ये शुभ कर्माणः प्रभासस्थां सरस्वतीम् ॥  
पश्यन्ति तेपि यास्यन्ति स्वर्गलोकं द्विजोत्तमाः ॥7.1.270.३०॥  
ये पुनस्तत्र भावेन नराः स्नानपरायणाः ॥  
ब्रह्मलोकं समासाद्य ते रमिष्यन्ति सर्वदा ॥ ३१ ॥  
दधि प्रदद्याद्योऽपीह ब्राह्मणाय मनोरमम् ॥  
सोऽप्यग्निलोकमासाद्य भुङ्क्ते भोगान्सुशोभनान् ॥ ३२ ॥  
ऊर्णाप्रावरणं योऽपि भक्त्या दद्याद्द्विजोत्तमे ॥  
सोऽपि याति परां सिद्धिं मर्त्यैरन्यैः सुदुर्लभाम् ॥ ३३ ॥  
ये चात्र मलनाशाय विशेयुर्मानवा जलम् ॥  
गोप्रदानफलं तेषां सुखेन फलमादिशेत् ॥ ३४ ॥  
भावेन हि नरः कश्चित्तत्र स्नानं समाचरेत् ॥  
सर्वपापविनिर्मुक्तो विष्णुलोके महीयते ॥ ३५ ॥  
तर्पणात्पिण्डदानाच्च नरकेष्वपि संस्थिताः ॥  
स्वर्गं प्रयान्ति पितरः सुपुत्रेणेह तारिताः ॥ ३६ ॥  
ते लभन्तेऽक्षयांल्लोका न्ब्रह्मविष्ण्वीशशब्दितान् ॥  
भूयस्त्वन्नं प्रयच्छन्ति मोक्षमार्गं लभन्ति ते ॥ ३७ ॥  
स्वर्गनिश्रेणिसम्भूता प्रभासे तु सरस्वती ॥  
नापुण्यवद्भिः सम्प्राप्तुं पुम्भिः शक्या महानदी ॥ ३८ ॥  
प्राची सरस्वती चैव अन्यत्रैव तु दुर्लभा ॥  
विशेषेण कुरुक्षेत्रे प्रभासे पुष्करे तथा ॥ ३९ ॥  
प्राचीं सरस्वतीं प्राप्य योन्यत्तीर्थं हि मार्गते ॥  
स करस्थं समुत्सृज्य कूर्परेण समाचरेत् ॥ 7.1.270.४० ॥  
कृष्णपक्षे चतुर्दश्यां स्नानं च विहितं सदा ॥  
पिण्याकेङ्गुदकेनापि पिण्डं तत्र ददाति यः ॥  
पितॄणामक्षयं भूयात्पितृलोकं स गच्छति ॥ ४१ ॥  
सरस्वतीवाससमा कुतो रतिः सरस्वतीवाससमाः कुतो गुणाः ॥  
सरस्वतीं प्राप्य गता दिवं नराः पुनः स्मरिष्यन्ति नदीं सरस्वतीम् ॥ ४२ ॥  
॥ ईश्वर उवाच ॥ ॥  
उक्त्वैवं भगवान्देवस्तत्रैवान्तरधीयत ॥  
सान्निध्यमकरोत्तत्र ततःप्रभृति शङ्करः ॥ ४३ ॥  
अत्र गाथा पुरा गीता विष्णुना प्रभविष्णुना ॥  
स्नेहार्द्रेण च चित्तेन धर्मपुत्रं प्रति प्रिये ॥ ४४ ॥  
मा गङ्गां व्रज कौन्तेय मा प्रयागं च पुष्करम् ॥  
तत्र गच्छ कुरुश्रेष्ठ यत्र प्राची सरस्वती ॥ ४५ ॥  
एतत्ते सर्वमाख्यातं यन्मां त्वं परिपृच्छसि ॥  
माहात्म्यं च सरस्वत्या भूयः किं श्रोतुमिच्छसि ॥ ४६ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये प्राचीसरस्वतीमङ्कीश्वरमाहात्म्यवर्णनन्नाम सप्तत्युत्तरद्विशततमोऽध्यायः ॥ २७० ॥