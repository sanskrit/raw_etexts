+++
title = "२३१"

+++
॥ ईश्वर उवाच ॥ ॥  
ततो गच्छेन्महादेवि यत्र जाम्बवती नदी ॥  
पुरा जाम्बवतीनाम विष्णोर्या महिषीप्रिया ॥  
अपृच्छदर्जुनं साध्वी वद वार्तां कुरू द्वह ॥ १ ॥  
तस्यास्तद्वचनं श्रुत्वा अर्जुनो निश्वसन्मुहुः ॥  
वाष्पगद्गदया वाचा इदं वचनमब्रवीत् ॥ २ ॥  
परित्यक्ता वयं भद्रे यादवैः सुमहात्मभिः ॥९  
बलदेवस्य वीरस्य सात्यकेश्च महात्मनः ॥ ३ ॥  
अन्येषां यदुवीराणां पापकर्मातिनिर्घृणः ॥  
जिजीविषुरिह प्राप्तो वासुदेवनिराकृतः ॥ ४ ॥  
सा श्रुत्वा भर्तृनिधनमर्जुनाच्च महासती ॥  
गङ्गातीरे समुत्पाद्य पावकं पावकप्रभा ॥  
समुत्सृज्य महाकायं नदीभूत्वा विनिर्ययौ ॥ ५ ॥  
सा गृहीत्वा सती भर्तुर्भस्म सर्वं चितेस्तथा ॥  
प्रविष्टा सागरं देवि तदा जाम्बवती शुभा ॥६॥  
या नारी तत्र देवेशि भक्त्या स्नानं समाचरेत् ॥  
तदन्वयेपि काचित्स्त्री न वैधव्यमवाप्नुयात् ॥ ७ ॥  
तस्मात्सर्वप्रयत्नेन तत्र स्नानं समाचरेत् ॥  
नरो वा यदि वा नारी प्राप्नोति परमां गतिम् ॥ ८ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये जाम्बवतीनदीमाहात्म्यवर्णनन्नामैकत्रिंशदुत्तरद्वि शततमोऽध्यायः ॥ २३१ ॥ ॥ छ ॥