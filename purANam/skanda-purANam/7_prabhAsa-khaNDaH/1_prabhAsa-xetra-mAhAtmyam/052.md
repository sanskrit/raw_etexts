+++
title = "०५२"

+++
॥ ईश्वर उवाच ॥ ॥  
पञ्चाथ सिद्धलिङ्गानि कथयामि यशस्विनि ॥  
येषां दर्शनतो देवि सिद्धा यात्रा भवेन्नृणाम् ॥ १ ॥  
सोमेशादीशदिग्भागे वरारोहेति या स्मृता ॥  
तस्याश्च पूर्वदिग्भागे देवं सिद्धेश्वरं परम् ॥  
अभिगम्य नरो भक्त्या अणिमादिकमाप्नुयात् ॥ २ ॥  
सिद्धैः प्रतिष्ठितं लिङ्गं दृष्ट्वा भक्त्या तु मानवः ॥  
मुच्यते पातकैः सर्वैः सिद्धलोकं स गच्छति ॥ ३ ॥  
विघ्नानि नाशमायान्ति तत्र क्षेत्रनिवासिनाम् ॥  
कामः क्रोधो भय लोभो रागो मत्सर एव च ॥ ४ ॥  
ईर्ष्या दम्भस्तथाऽऽलस्यं निद्रा मोहस्त्वहङ्कृतिः ॥  
एतानि विघ्नरूपाणि सिद्धेर्विघ्नकराणि तु ॥ ५ ॥  
तानि नाशं समायान्ति तत्र सिद्धे श्वरार्चनात् ॥  
एवं ज्ञात्वा तु यत्नेन तत्र यात्रां समाचरेत् ॥ ६ ॥  
इत्येवं कथितं देवि सिद्धेश्वरमहोदयम्॥  
सर्वकामप्रदं नृणां श्रुतं पातकनाशनम् ॥ ७ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये सिद्धेश्वरमाहात्म्यवर्णनन्नाम द्विपञ्चाशत्तमोऽध्यायः ॥ ५२ ॥