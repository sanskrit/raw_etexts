+++
title = "२४६"

+++
॥ ईश्वर उवाच ॥ ॥।  
ततो गच्छेन्महादेवि पिङ्गलीं पापनाशिनीम् ॥  
ऋषितीर्थात्पश्चिमतो नदीं सागरगामिनीम् ॥ १ ॥  
तस्याः सन्दर्शनाद्देवि रूपवाञ्जायते नरः ॥  
पुरा महर्षयः प्राप्ताः सोमेश्वरदिदृक्षया ॥ २ ॥  
प्रभासं क्षेत्रमासाद्य नदीतीरे व्यवस्थिताः ॥  
दाक्षिणात्या महादेवि कृष्णवर्णा विरूपकाः ॥३॥  
तत्राश्रमवरे स्नात्वा पश्यन्तो रूपमात्मनः ॥  
कामेन सदृशं सर्वे विस्मयं परमं गताः ॥ ४ ॥  
ततस्ते सहिताः सर्वे विस्मयोत्फुल्ललोचनाः ॥  
अत्र स्नाता वयं सर्वे यतः पिङ्गत्वमागताः ॥  
अतः प्रभृति नामास्यास्ततः पिङ्गा भविष्यति ॥ ५ ॥  
येत्र स्नानं करिष्यन्ति भक्त्या परमया युताः ॥  
न तेषामन्वये कश्चिद्भविष्यति कुरूपवान् ॥ ६ ॥  
दर्शनात्पितृमेधस्य लप्स्यते मानवः फलम् ॥  
स्नानेन द्विगुणं पुण्यं तर्पणेन चतुर्गुणम् ॥ ७ ॥  
असङ्ख्यातं फलं तस्य योऽत्र श्राद्धं करिष्यति ॥  
एवमुक्त्वा ततः सर्व ऋषयो वरवर्णिनि ॥ ८ ॥  
व्यभजंस्तन्नदीतीरं सर्वे ते मुनिसत्तमाः ॥  
यज्ञोपवीतमात्राणि चक्रुस्तीर्थानि सर्वतः ॥ ९ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे प्रथमे प्रभासक्षेत्रमाहात्म्ये पिङ्गा नदीमाहात्म्यवर्णनन्नाम षट्चत्वारिंशदुत्तरद्विशततमोऽध्यायः ॥ २४६ ॥