+++
title = "०३७"

+++
॥ श्रीप्रह्लाद उवाच ॥ ॥  
कृष्णकृष्णेति कृष्णेति श्वपचो जागरन्निशि ॥  
जपेदपि कलौ नित्यं कृष्णरूपी भवेद्धि सः ॥ १ ॥  
कृष्णकृष्णेति कृष्णेति कलौ वदत्यहर्निशम् ॥  
नित्यं यज्ञायुतं पुण्यं तीर्थकोटिसमुद्भवम् ॥ २ ॥  
सम्पूर्णैकादशी भूत्वा द्वादश्यां वर्द्धते यदि ॥  
उन्मीलिनीति विख्याता तिथीनामुत्तमा तिथिः ॥३॥  
वञ्जुलीवासरे ये वै रात्रौ कुर्वन्ति जागरम्॥  
यज्ञायुतायुतं पुण्यं मुहूर्तार्द्धेन जायते॥४॥  
सम्पूर्णा द्वादशी भूत्वा वर्द्धते चापरे दिने ॥  
त्रयोदश्यां मुनिश्रेष्ठा वञ्जुली दुर्ल्लभा कलौ ॥ ५ ॥  
उन्मीलिनीमनुप्राप्य ये प्रकुर्वन्ति जागरम् ॥  
निमिषार्द्धेन तत्पुण्यं गवां कोटिफलप्रदम् ॥ ६॥  
सम्पूर्णैकादशी भूत्वा प्रत्यऽहं वर्द्धते यदि ॥  
दर्शश्च पौर्णमासी च पक्षवृद्धिस्तथोच्यते ॥७॥  
पक्षवृद्धिकरीं प्राप्य ये प्रकुर्वन्ति जागरम् ॥  
निमिषार्द्धार्द्धमात्रेण गवां कोटिफलप्रदम् ॥ ८ ॥  
॥ श्रीप्रह्लाद उवाच ॥ ॥  
चक्रतीर्थे नरः स्नात्वा मुच्यते सर्व किल्बिषैः ॥  
स याति परमं स्थानं दाहप्रलयवर्जितम् ॥ ९ ॥  
चक्रं प्रक्षालितं यत्र कृष्णेन स्वयमेव हि ॥  
तेन वै चक्रतीर्थं हि पुण्यं च परमं हरेः ॥  
भवन्ति तत्र पाषाणाश्चक्राङ्का मुक्तिदायकाः ॥ 7.4.37.१० ॥  
तत्रैव यदि लभ्यन्ते चक्रैर्द्वादशभिः सह ॥  
द्वादशात्मा स विज्ञेयो मोक्षदः परिकीर्तितः ॥ ॥ ११ ॥  
एकचक्रेण पाषाणो द्वारवत्यां सुशोभनः ॥  
सुदर्शनाभिधेयोसौ मोक्षैकफलदायकः ॥१२॥  
लक्ष्मीनारायणौ द्वौ तौ भुक्तिमुक्तिफलप्रदौ ॥  
त्रिभिश्चैवाच्युतं देवं सदेन्द्रपददायकम् ॥ १३ ॥  
भूतिदो विघ्नहन्ता च चतुश्चक्रो जनार्द्दनः ॥  
पञ्चभिर्वासुदेवस्तु जन्ममृत्युभयापहः ॥ १४ ॥  
प्रद्युम्नः षड्भिरेवासौ लक्ष्मीं कान्तिं ददाति च ॥  
सप्तभिर्बलदेवस्तु गोत्रकीर्तिविवर्द्धनः ॥ १५ ॥  
वाञ्छितं चाष्टभिर्भक्त्या ददाति पुरुषोत्तमः ॥  
सर्वं दद्यान्नवव्यूहो दुर्ल्लभो यः सुरोत्तमैः ॥ १६ ॥  
राज्यप्रदो दशभिस्तु दशावतार एव च ॥  
एकादशभिरैश्वर्य्यमनिरुद्धः प्रयच्छति ॥ १७ ॥  
निर्वाणं द्वादशात्मा तु चक्रैर्द्वादशभिः स्मृतम् ॥  
अत ऊर्ध्वमनन्तोऽसौ सौख्यमोक्षप्रदायकः ॥ १८ ॥  
ये केचित्तत्र पाषाणाः कृष्णचक्रेण मुद्रिताः॥  
तेषां स्पर्शनमात्रेण मुच्यते सर्वकिल्बिषैः ॥ १९ ॥  
ब्रह्महत्यादिकं पापं मनोवाक्कायकर्मजम् ॥  
तत्सर्वं विलयं याति चक्राङ्कितप्रपूजनात् ॥7.4.37.२०॥  
म्लेच्छदेशे शुभे वाऽपि चक्राङ्को यत्र तिष्ठति ॥  
योजनानि दश द्वे च मम क्षेत्रं च सुन्दरि ॥ २१ ॥  
मृत्युकाले च सम्प्राप्ते हृदये यस्तु धारयेत् ॥  
चक्राकं पापदलनं स याति परमां गतिम् ॥ २२ ॥  
गोमतीसङ्गमे स्नात्वा भृगुतीर्थे तथैव च ॥  
न मातुर्वसते कुक्षौ यद्यपि स्यात्स पातकी ॥ ॥ २३ ॥  
तामसं राजसं वापि यत्कृतं विष्णुपूजनम् ॥  
तत्सात्त्विकत्वमभ्येति निम्नगाम्भो यथार्णवे ॥ २४ ॥  
इति श्रीस्कान्दे महापुराण एकाशीति साहस्र्यां संहितायां सप्तमे प्रभासखण्डे चतुर्थे द्वारकामाहात्म्ये द्वारकाक्षेत्रस्थसुदर्शनप्रमुखानन्तान्तचक्रचिह्नाङ्कित पाषाणमाहात्म्यवर्णनपूर्वकतत्पूजनफलादिकथनन्नाम सप्तत्रिंशत्तमोऽध्यायः ॥३७॥ ।