+++
title = "०१२"

+++
॥ प्रह्लाद उवाच ॥ ॥  
ततो गच्छेद्द्विजश्रेष्ठा गोप्रचारमतः परम् ॥  
यत्र स्नात्वा नरो भक्त्या लभेद्गोदानजं फलम् ॥ १ ॥  
यत्र स्नातो जगन्नाथो नभस्ये दैवतैर्वृतः ॥  
कटदानं च तत्प्रोक्तं द्वादश्यां द्विजसत्तमाः ॥ २ ॥  
॥ ऋषय ऊचुः ॥ ॥  
कथं तु तत्र दैत्येन्द्राऽभवद्वै गोप्रचारकम् ॥  
तीर्थं कथय तत्त्वेन यत्र स्नातो जनार्द्दनः ॥ ३ ॥  
॥ प्रह्लाद उवाच ॥ ॥  
हते कंसे भोजराजे कृष्णेनामिततेजसा ॥  
उग्रसेने चाभिषिक्ते मधुपुर्य्यां महात्मना ॥ ४ ॥  
उद्धवं प्रेषयामास गोकुले गोकुलप्रियः ॥  
सुहृदां प्रियकामार्थं गोपगोपीजनस्य च ॥ ५ ॥  
नमस्कृत्य च गोविदं प्रययौ नन्दगोकुलम् ॥  
स तत्सदृशवेषेण वस्त्रालङ्कारभूषणैः ॥ ६ ॥  
तं दृष्ट्वा दिवसस्यान्ते गोविन्दानुचरं प्रियम् ॥  
उद्धवं पूजयामास वस्त्रालङ्कारभूषणैः ॥ ७ ॥  
तं भुक्तवन्तं विश्रान्तं यशोदा पुत्रवत्सला ॥  
आनन्दबाष्पपूर्णाक्षी पप्रच्छानामयं हरेः ॥ ८ ॥  
कच्चिद्धि स्तः सुखं पुत्रौ रामकृष्णौ यदूत्तमौ ॥  
कच्चित्स्मरति गोविन्दो वयस्यान्गोपबालकान् ॥ ९ ॥  
कच्चिदेष्यति गोविन्दो गोकुलं मधुरेश्वरः ॥  
तारयिष्यति पुत्रोऽसौ गोकुलं वृजिनार्णवात् ॥ 7.4.12.१० ॥  
इत्युक्त्वा बाष्पपूर्णाक्षौ यशोदा नन्द एव च ॥  
दीर्घं रुरुदतुर्दीनौ पुत्रस्नेहवशङ्गतौ ॥ ११ ॥  
उद्धवस्तौ ततो दृष्ट्वा प्राणसंशयमागतौ ॥  
मधुरैः कृष्णसन्देशैः स्नेहयुक्तैरजीवयत् ॥ १२ ॥  
नमस्करोति भवतीं भवन्तं च सहाग्रजः ॥  
अनामयं पृष्टवांश्च तौ च क्षेमेण तिष्ठतः ॥ १३ ॥  
क्षिप्रमेष्यति दाशार्हो रामेण सहितो विभुः ॥  
अत्रागत्य जगन्नाथो विधास्यति च वो हितम् ॥ १४ ॥  
इत्येवं कृष्णसन्देशैः समाश्वास्योद्धवस्तदा ॥  
सुखं सुष्वाप शयने नन्दाद्यैरभिनन्दितः ॥ १५ ॥  
गोप्यस्तदा रथं दृष्ट्वा द्वारे नन्दस्य विस्मिताः ॥  
कोऽयं कोऽयमिति प्राहुः कृष्णागमनशङ्कया ॥ १६ ॥  
गोपालराजस्य गृहे रथेनादित्यवर्चसा ॥  
समागतो महाबाहुः कृष्णवेषानुगस्तथा ॥ १७ ॥  
परस्परं समागम्य सर्वास्ता व्रजयोषितः ॥  
विविक्ते कृष्णदूतं तं पप्रच्छुः शोककर्षिताः ॥ १८ ॥ ॥  
श्रीगोप्य ऊचुः ॥ ॥  
कस्मात्त्वमिह सम्प्राप्तः किं ते कार्य्यमिहाद्य वै ॥  
दस्युरूपप्रतिच्छन्नो ह्यस्मान्संहर्तुमिच्छसि ॥ १९ ॥  
पूर्वमेव हतं तेन कृष्णेन हृदयादिकम्॥  
पाययित्वाऽधरविषं योषिद्व्रातं पलायितः ॥ 7.4.12.२० ॥  
इत्येवमुक्त्वा ता गोप्यो मुमुहुः शोकविह्वलाः ॥  
ईक्षन्त्यः कृष्णदासं तं निपेतुर्धरणीतले ॥ २१ ॥  
उद्धवस्तं जनं दृष्ट्वा कृष्णस्नेहहृताशयम् ॥  
आश्वासयामास तदा वाक्यैः श्रोत्रसुखावहैः ॥ २२ ॥  
॥ उद्धव उवाच ॥ ॥  
भगवानपि दाशार्हः कन्दर्पशरपीडितः ॥  
न भुङ्क्ते न स्वपिति च चिन्तयन्वस्त्वहर्निशम् ॥ २३ ॥  
तच्छ्रुत्वा वचनं तस्य ललिता क्रोधमूर्छिता ॥  
उद्धवं ताम्रनयना प्रोवाच रुदती तदा ॥ २४ ॥  
॥ ललितोवाच ॥ ॥  
असत्यो भिन्नमर्य्यादः क्रूरः क्रूरजनप्रियः ॥  
त्वं मा कृथा नः पुरतः कथां तस्याऽकृतात्मनः ॥ २५ ॥  
धिग्धिक्पापसमाचारो धिग्धिग्वै निष्ठुराशयः ॥  
हित्वा यः स्त्रीजनं मूढो गतो द्वारवतीं हरिः ॥ २६ ॥ ॥  
॥ श्यामलोवाच ॥ ॥  
किं तस्य मन्दभाग्यस्य अल्पपुण्यस्य दुर्मतेः ॥  
मा कुरुध्वं कथाः साध्व्यः कथां कथयताऽपराम् ॥ २७ ॥ ॥  
॥ धन्योवाच ॥ ॥  
केनायं हि समानीतो दूतो दुष्टजनस्य च ॥  
यातु तेन पथा पापः पुनर्नायाति येन च ॥२८॥  
॥ विशाखोवाच ॥ ॥  
न शीलं न कुलं यस्य नास्ति पापकृतं भयम् ॥  
तस्य स्त्रीहनने साध्व्यो ज्ञायते जन्म कर्म च ॥  
हीनस्य पुरुषार्थेन तेन सङ्गो निरर्थकः ॥ २९ ॥ ॥  
॥ राधोवाच ॥ ॥  
भूतानां घातने यस्य नास्ति पापकृतं भयम् ॥  
तस्य स्त्रीहनने साध्व्यः शङ्का कापि न विद्यते ॥ 7.4.12.३० ॥  
॥ शैब्योवाच ॥ ॥  
सत्यं ब्रूहि महाभाग किं करोति यदूत्तमः ॥  
सङ्गतो नागरस्त्रीभिरस्माकं किं कथां स्मरेत् ॥ ३१ ॥  
॥ पद्मोवाच ॥ ॥  
कदोद्धव महाभाग नागरीजनवल्लभः ॥  
समेष्यतीह दाशार्हः पद्मपत्रायतेक्षणः ॥ ३२ ॥  
॥ भद्रोवाच ॥ ॥  
हा कृष्ण हा गोपवर हा गोपीजनवल्लभ ॥  
समुद्धर महाबाहो गोपीः संसारसागरात्॥ ३३ ॥  
॥ प्रह्लाद उवाच ॥ ॥  
इति ता विविधैर्वाक्यैर्विलपन्त्यो व्रजस्त्रियः ॥  
रुरुदुः सुस्वरं देव्यः स्मरन्त्यः कृष्ण चेष्टितम् ॥ ३४ ॥  
तासां तद्रुदितं श्रुत्वा भक्तिस्नेहसमन्वितः ॥  
विस्मयं परमं गत्वा साधुसाध्विति चाब्रवीत् ॥ ३५ ॥  
॥ उद्धव उवाच ॥ ॥  
यं न ब्रह्मा न च हरो न देवा न महर्षयः ॥  
स्वभावमनुगच्छन्ति सर्वा धन्या व्रजस्त्रियः ॥ ३६ ॥  
सर्वासां सफलं जन्म जीवितं यौवनं धनम् ॥  
यासां भवेद्भगवति भक्तिरव्यभिचारिणी ॥ ३७ ॥  
॥ गोप्य ऊचुः ॥ ॥  
साधु दर्शय गोविन्दं साधु दर्शय वल्लभम् ॥  
नयास्मान्साधु तत्रैव यत्र तिष्ठति सोऽच्युतः ॥ ३७ ॥  
॥ प्रह्लाद उवाच ॥ ॥  
तासां तद्भाषितं श्रुत्वा तथा विलपितं बहु ॥  
बाढमित्येव ता ऊच उद्धवः स्नेहविह्वलाः ॥ ३९ ॥  
उद्धवेन समं सर्वास्ततस्ता व्रजयोषितः ॥  
अनुजग्मुर्मुदा युक्ताः कृष्णदर्शनलालसाः ॥ 7.4.12.४० ॥  
गायन्त्यः प्रियगीतानि तद्बालचरितानि च ॥  
जग्मुः सहैव शनकैरुद्धवेन व्रजाङ्गनाः ॥ ४१ ॥  
यदुपुर्य्यां ततो दृष्ट्वा उद्यानविपिनावलीः ॥  
अद्य देवं प्रपश्यामः कृष्णाख्यं नन्दनन्दनम् ॥ ॥ ४२ ॥  
द्वारवत्यां तु गमनाद्ध्यानाल्लक्ष्मीपतेस्तदा ॥  
अशेषकल्मषान्मुक्ता विध्वस्ताखिलबन्धनाः ॥ ४३ ॥  
सम्प्राप्तास्तास्ततः सर्वास्तीरे मयसरस्य च ॥  
प्रणिपत्योद्धवः प्राह गोपिकाः कृष्णदेवताः ॥ ४४ ॥  
स्थीयतां मातरश्चात्रात्रैवेष्यति महाभुजः ॥  
कृष्णः कमलपत्राक्षो विधास्यति च वो हितम् ॥ ४५ ॥  
॥ गोप्य ऊचुः ॥ ॥  
कस्योद्धव इदं चात्र सरः सारसशोभितम् ॥  
सम्पूर्णं पङ्कजैश्चित्रैः कल्हारकुमुदोत्पलैः ॥ ४६ ॥ ॥  
॥ उद्धव उवाच ॥ ॥  
मयो नाम महादैत्यो मायावी लोकविश्रुतः ॥  
कृतं तेन सरः शुभ्रं तस्य नाम्ना च विश्रुतम् ॥ ४७ ॥  
॥ श्रीगोप्य ऊचुः ॥ ॥  
शीघ्रमानय गोविन्दं साधु दर्शय चाच्युतम्॥  
नयनानन्दजननं तापत्रयविनाशनम् ॥ ४८ ॥  
तच्छ्रुत्वा वचनं तासां गोपिकानां तदोद्धवः ॥  
दूतैः समानयामास श्रीकृष्णं शीघ्रयायिभिः ॥ ४९ ॥  
आयान्तं शीघ्रयानेन दृष्ट्वा देवकिनन्दनम् ॥  
भ्राजमानं सुवपुषा वनमालाविभूषितम् ॥ ॥ 7.4.12.५० ॥  
ज्वलत्किरीटमुकुटं स्फुरन्मकरकुण्डलम्॥  
श्रीवत्साङ्कं महाबाहुं पीतकौशेयवाससम् ॥ ५१ ॥  
आतपत्रैर्वृतं मूर्ध्नि संवृतं वृष्णिपुङ्गवैः ॥  
संस्तुतं बन्दिमुख्यैश्च गीतवादित्रनिस्वनैः ॥ ५२ ॥  
पौरजानपदैर्लोकैर्वैष्णवैः सर्वतो वृतम् ॥  
पश्यन्तं हंसमिथुनैः सरः सारसशोभितम् ॥५३ ॥  
तं दृष्ट्वाऽच्युतमायान्तं लोककान्तं मनोहरम् ॥  
प्रियं प्रियाश्चिराद्दृष्ट्वा मुमुहुस्ता व्रजाङ्गनाः ॥ ५४ ॥  
चिराय सञ्ज्ञां सम्प्राप्य विलेपुश्च सुदुःखिताः ॥  
हा नाथ कान्त हा कृष्ण हा व्रजेश मनोहर ॥५५ ॥  
संवर्धितोऽसि यैर्बाल्ये क्रीडितो वत्सपालकैः ॥  
तेऽपि त्वया परित्यक्ताः कथं दुष्टोऽसि निर्घृणः ॥ ५६ ॥  
न ते धर्मो न सौहार्द्दं न सत्यं सख्यमेव च ॥  
पितृमातृपरित्यागी कथं यास्यसि सद्गतिम् ॥ ५७ ॥  
स्वामिन्भक्तपरित्यागः सर्वशास्त्रेषु गर्हितः ॥  
त्यजताऽस्मान्वने वीर धर्मो नावेक्षितस्त्वया ॥ ५८ ॥  
॥ प्रह्लाद उवाच ॥ ॥  
श्रुत्वा तासां विलपितं गोपीनां नन्द नन्दन।  
अनन्यशरणाः सर्वा भावज्ञो भगवान्विभुः॥  
सान्त्वयामास वचनैर्व्रजेशस्ता व्रजाङ्गनाः॥ ५९॥  
अध्यात्मशिक्षया गोपीः प्रभुस्ता अन्वशिक्षयत्॥ 7.4.12.६०॥  
श्रीभगवानुवाच॥  
भवतीनां वियोगो मे न हि सर्वात्मना क्वचित्॥  
वसामि हृदये शश्वद्भूतानामविशेषतः॥६१॥  
अहं सर्वस्य प्रभवो मत्तो देवाः सवासवाः ॥  
आदित्या वसवो रुद्राः साध्या विश्वे मरुद्गणाः ॥ ६२ ॥  
ब्रह्मा रुद्रश्च विष्णुश्च सनकाद्या महर्षयः ॥  
इन्द्रियाणि मनो बुद्धिस्तथा सत्त्वं रजस्तमः ॥ ६३ ॥  
कामः क्रोधश्च लोभश्च मोहोऽहङ्कार एव च ॥  
एतत्सर्वमशेषेण मत्तो गोप्यः प्रवर्त्तते ॥ ६४ ॥  
एतज्ज्ञात्वा महाभागा मा स्म कृध्वं मनः शुचि ॥  
सर्वभूतेषु मां नित्यं भावयध्वमकल्मषाः॥ ६५ ॥  
॥ प्रह्लाद उवाच ॥ ॥  
ताः कृष्णवचनं श्रुत्वा गोप्यो विध्वस्तबन्धनाः ॥  
विमुक्तसंशयक्लेशा दर्शनानन्दसम्प्लुताः॥  
ऊचुश्च गोपवध्वस्ताः कृष्णं निर्मलमानसाः ॥ ६६ ॥ ॥  
॥ गोप्य ऊचुः ॥ ॥  
अद्य नः सफलं जन्म अद्य नः सफला दृशः ॥  
यत्त्वां पश्याम गोविन्द नागरीजनवल्लभम् ॥ ६७ ॥  
पुण्यहीना न पश्यन्ति कृष्णाख्यं पुरुषं परम् ॥  
वाक्यैर्हेत्वर्थसंयुक्तैर्यदि सम्बोधिता वयम् ॥  
तथापि माया हृदयान्नापैति मधुसूदन ॥ ६८ ॥  
॥ श्रीकृष्ण उवाच ॥ ॥  
दर्शनात्स्पर्शनाच्चास्य विमुक्ताऽशेषबन्धनाः ॥  
स्नात्वा च सकलान्कामानवाप्स्यथ व्रजाङ्गनाः ॥ ६९ ॥  
॥ गोप्य ऊचुः ॥ ॥  
अद्भुतो हि प्रभावस्ते सरसोऽस्य उदाहृतः ॥  
विधिं ब्रूहि जगन्नाथ विस्तराद्वृष्णिनन्दन ॥ 7.4.12.७० ॥  
॥ श्रीकृष्ण उवाच ॥ ॥  
भवतीनां मया सार्द्धं सञ्जातमत्र दर्शनम् ॥  
तस्मान्मया सदा ह्यत्र स्नातव्यं नियमेन हि ॥ ७१ ॥  
यः स्नात्वा परया भक्त्या पितॄन्सन्तर्पयिष्यति ॥  
श्रावणस्य सिते पक्षे द्वादश्यां नियतः शुचिः ॥ ७२ ॥  
दत्त्वा दानं स्वशक्त्या च मामुद्दिश्य तथा पितॄन् ॥  
लभते वैष्णवं लोकं पितृभिः परिवारितः ॥ ७३ ॥  
मय तीर्थं समासाद्य कृत्वा च करयोः कुशान् ॥  
फलमेकं गृहीत्वा तु मन्त्रेणार्घ्यं प्रदापयेत् !। ७४ ॥  
गृहान्धकूपे पतितं माया पाशशतैर्वृतम् ॥  
मामुद्धर महीनाथ गृहाणार्घ्यं नमोऽस्तु ते ॥ ७५ ॥  
॥ अर्घ्यमन्त्रः ॥ ॥  
स्नात्वा यः परया भक्त्या पितॄन्सन्तर्प्य भावतः ॥  
कुर्याच्छ्राद्धं च परया पितृभक्त्या समन्वितः ॥ ७६ ॥  
दक्षिणां च ततो दद्याद्रजतं रुक्ममेव च ॥  
विशेषतः प्रदातव्यं पायसं च सशर्करम् ॥ ७७ ॥  
नवनीतं घृतं छत्रं कम्बलाजिनमेव च ॥  
भवतीभिः समं यस्मात्सञ्जातं मम दर्शनम् ॥  
आगन्तव्यं मया तस्मात्सदा ह्यस्मिञ्जलाशये ॥ ७८ ॥  
योऽत्र स्नानं प्रकुरुते मयस्य सरसि प्रियाः ॥  
गङ्गास्नानफलं तस्य विष्णुलोकस्तथाऽक्षयः ॥ ७९ ॥  
मुक्तिं प्रयान्ति तस्यैव पितरस्त्रिकुलोद्भवाः ॥  
पुत्रपौत्रसमायुक्तो धनधान्यसमन्वितः ॥  
यावज्जीवं सुखं भुक्त्वा चान्ते हरिपुरं व्रजेत् ॥ 7.4.12.८० ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये मयनिर्मितसरोमाहात्म्यवर्णनन्नाम द्वादशोऽध्यायः ॥१२ ॥