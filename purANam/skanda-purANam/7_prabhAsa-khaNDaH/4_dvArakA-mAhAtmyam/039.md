+++
title = "०३९"

+++
॥ श्रीप्रह्लाद उवाच ॥ ॥  
जया च विजया चैव जयन्ती पापनाशिनी ॥  
उन्मीलिनी वञ्जुली च त्रिस्पृशा पक्षवर्द्धिनी ॥ १ ॥  
पुण्यं सर्वपुराणानां ते लभन्ते दिनेदिने ॥  
पक्वान्नं ये प्रकुर्वन्ति हविर्द्धान्यसमुद्भवम् ॥ २ ॥  
जागरे पद्मनाभस्य घृतेनैव सुपाचितम् ॥  
वर्तिद्वयसमायुक्तं दीपं घृतसमन्वितम् ॥ ३ ॥  
यः कुर्य्याज्जागरे विष्णोः शालिग्रामशिलाग्रतः ॥  
शालग्रामशिलाग्रे तु ये प्रकुर्वन्ति जागरम् ॥ ४ ॥  
कुर्वन्ति नृत्यवाद्ये च लोकानां रञ्जनाय च ॥  
सञ्छादयन्ति कुसुमैः शालिग्रामशिलां च ये ॥ ५ ॥  
चक्राङ्कितां विशेषेण प्रतिमां वैष्णवीं द्विजाः ॥  
चन्दनं च सकर्पूरं कृष्णागुरुसमन्वितम् ॥ ६ ॥  
युक्तं मृगमदेनापि यः करोति विलेपनम् ॥  
द्वादश्यां देवदेवस्य रात्रौ जागरणे सदा ॥ ७ ॥  
तस्य पुण्यं प्रवक्ष्यामि सङ्क्षेपेण च वोऽग्रतः ॥  
तत्फलं कोटितीर्थे तु उज्जयिन्यां महालये ॥ ८ ॥  
वाराणस्यां कुरुक्षेत्रे मथुरायां त्रिपुष्करे ॥  
अयोध्यायां प्रयागे च तीर्थे सागरसङ्गमे ॥ ९ ॥  
सर्वपुण्येषु तीर्थेषु देवतायतनेषु च ॥  
कृतैर्यज्ञायुतैस्तत्र व्रतदानैश्च पुष्कलैः ॥ 7.4.39.१० ॥  
वेदैरधीतैर्यत्पुण्यं पुराणैश्चावगाहितैः ॥  
तपोभिश्चरितैः पुण्यं सम्यगाश्रम पालनैः ॥ ११ ॥  
यत्फलं मुनिभिः प्रोक्तं वेदव्यासेन पुत्रक ॥  
तत्फलं जागरे विष्णोः पक्षयोः शुक्लकृष्णयोः ॥ १२ ॥  
हैमवत्यै पुरा प्रोक्तं कैलासे शूलपाणिना ॥  
नारदाय पुरा प्रोक्तं ब्रह्मणा मत्समीपतः ॥ १३ ॥  
अरुणेन वज्रहस्ताय कथितं पृच्छते पुरा ॥  
द्वादशीजागरस्योक्तं फलं विप्रा मया च वः॥  
तत्कुरुध्वं द्विजा यूयं जागरं विष्णुवासरे ॥ १४ ॥  
॥ सूत उवाच ॥ ॥  
इत्युक्त्वा ब्राह्मणान्प्राह बलिं पौत्रं स्वकं ततः ॥  
त्वमपि श्रद्धया पौत्र कुरु जागरणं हरेः ॥ १५ ॥  
द्वारका मनसा ध्याता पापं वर्षशतान्वितम् ॥  
कीर्तनाच्छतजन्मोत्थं दहते नात्र संशयः ॥ १६ ॥  
पापं जन्मसहस्रोत्थं पदमात्रेण गच्छताम् ॥  
द्वारका हरते नूनं मुक्तिः कृष्णस्य दर्शनात् ॥ १७ ॥  
न शक्नोति यदा गन्तुं द्वारकां चैव मानवः ॥  
माहात्म्यं पठनीयं तु द्वारकासम्भवं गृहे ॥ १८ ॥  
दातव्यं वैष्णवानां तु श्रोतव्यं भक्तिभावतः ॥  
द्वादश्यां च विशेषेण पठनीयं तु जागरे ॥ १९ ॥  
द्वारका सम्भवं पुण्यं स सम्प्राप्नोति मानवः ॥  
प्रसादाद्वासुदेवस्य सत्यंसत्यं च भाषितम् ॥ 7.4.39.२० ॥  
गृहे सन्तिष्ठते नित्यं मथुरा द्वारका तथा ॥  
अवन्ती च तथा माया प्रयागं कुरुजाङ्गलम् ॥ २१ ॥  
त्रिपुष्करं नैमिषं च गङ्गाद्वारं च सौकरम् ॥  
चन्द्रेशं चैव केदारं तथा रुद्रमहालयम् ॥ २२ ॥  
वस्त्रापथं महादेवं महाकालं तथैव च ॥  
भूतेश्वरं भस्मगात्रं सोमनाथमुमापतिम्॥ २३ ॥  
कोटिलिङ्गं त्रिनेत्रं च देवं भृगुवनेचरम् ॥  
दीपेश्वरं महानादं देवं चैवाचलेश्वरम् ॥ २४ ॥  
ब्रह्मादयः सुरगणा गृहे तिष्ठन्ति सर्वदा ॥  
पितरो नागगन्धर्वा मुनयः सिद्धचारणाः ॥ २५ ॥  
तीर्थानि यानि कानि स्युरश्वमेधादयो मखाः ॥  
कृष्णजन्माष्टमीं पौत्र यः करोति विशेषतः ॥ २६ ॥  
यथा भागवतं शास्त्रं तथा भागवतो नरः ॥  
उभयोरन्तरं नास्ति हरहर्योस्तथैव च ॥ २७ ॥  
नीलीक्षेत्रं तु यो याति मूलकं भक्षयेत्तु यः ॥  
नैवास्ति नरकोद्धारं कल्पकोटिशतैरपि ॥ २८ ॥  
नीलीकर्म तु यः कुर्य्याद्ब्राह्मणो लोभमोहितः ॥  
नाप्नोति सुकृतं किञ्चित्कुर्य्याद्वा रसविक्रयम् ॥ २९ ॥  
प्रसीदति न विश्वात्मा वैष्णवे चापमानिते ॥  
अश्वत्थं छेदयेद्यो वै एकैकस्मिंश्च पर्वणि ॥ 7.4.39.३० ॥  
मन्वन्तराणि तावन्ति रौरवे वसतिर्भवेत् ॥  
अरिष्टकाष्ठैर्दैत्येन्द्र कार्य्यं यः कुरुते क्वचित् ॥  
न पूजामर्घदानं च तस्य गृह्णाति भास्करः ॥ ३१ ॥  
छेदापकस्य चार्के तु च्छेदकस्य च दैत्यज ॥  
शतं जन्मानि दारिद्यं जायते च सरोगता ॥ ३२ ॥  
रोपयेत्पालयेद्यो वै सूर्य्यवृक्षं नरोत्तमः ॥  
सप्तकल्पं वसेत्सोऽत्र समीपे भास्करस्य हि ॥ ३३ ॥  
रोपितैर्देववृक्षैस्तु यत्फलं लक्षकोटिभिः ॥  
न्यग्रोधवृक्षेणैकेन रोपितेन फलं हि तत् ॥ ३४ ॥  
धात्रीद्रुमेऽप्येवमेव फलं भवति रोपिते ॥  
तुलसीरोपणे चैव अधिकं चापि सुव्रत ॥  
अमरत्वं च ते यान्ति नात्र कार्य्या विचारणा ॥ ३५ ॥  
द्वारकां कलिकाले तु प्रातरुत्थाय कीर्तयेत् ॥  
स सर्वपापनिर्मुक्तः स्वर्गं याति न संशयः ॥ ३६ ॥  
रोहिणीसहिता ये न द्वादशी समुपोषिता ॥  
महापातकसंयुक्तः कल्पान्ते नाकमाप्नुयात् ॥ ३७ ॥  
वासरः को विना सूर्य्यं विना सोमेन का निशा ॥  
विना वृक्षेण को ग्रामो द्वादशी किं व्रतं विना ॥ ३८ ॥  
गृहं च नरकं तस्य यमदण्डं द्वितीयकम् ॥  
न यत्र पठते नित्यं विष्णोर्नामसहस्रकम् ॥ ३९ ॥  
नरकं च भवेत्तस्य द्वितीयं यमशासनम् ॥  
नैव भागवतं यत्र पुराणं गीयते कलौ ॥  
अन्धकूपेषु क्षिप्यन्ते ज्वलितेषु हुताशने ॥ 7.4.39.४० ॥  
द्विषन्ति ये भागवतं न कुर्वन्ति दिनं हरेः ॥  
यमदूतैश्च नीयन्ते तथा भूमौ भवन्ति ते ॥ ४१ ॥  
वाच्यमानं न शृण्वन्ति हरेश्चरितमुत्तमम् ॥  
करपत्रैश्च पीड्यन्ते सुतीव्रैर्यम शासनात्॥ ४२ ॥  
निन्दां कुर्वन्ति ये पापा वैष्णवानां महात्मनाम् ॥  
तेषां निरयपातस्तु यावदाभूतसम्प्लवम् ॥ ४३ ॥  
गोकोटितीर्थादधिकं स्नानं तत्राधिकं भवेत् ॥  
ये पश्यन्ति महापुण्या गोपीचन्दनमृत्तिकाम्॥  
गङ्गास्नानफलं तेषां जायते नात्र संशयः ॥ ४४ ॥  
वैष्णवानां प्रयच्छन्ति गोपीचं दनमृत्तिकाम् ॥  
येषां ललाटे तिलकः गोपीचन्दनसम्भवम्॥ ४५ ॥  
गोपीचन्दनपुण्ड्रेण द्वादश्यां जागरे कृते ॥  
विष्णोर्नामसहस्रस्य पाठेन मुक्तिमाप्नुयात् ॥ ४६ ॥  
ये नित्यं प्रातरुत्थाय वैष्णवानां तु कीर्तनम्॥  
गोमतीस्मरणं कुर्युः कृष्णतुल्या न संशयः ॥ ४७ ॥  
ये नित्यं प्रातरुत्थाय द्वारकेति वदन्ति च ॥  
तीर्थकोटिभवं पुण्यं लभन्ते च दिनेदिने ॥ ४८ ॥  
इति श्रीस्कान्दे महापुराण एकाशीतिसाहस्र्यां सहितायां सप्तमे प्रभासखण्डे चतुर्थे द्वारकामाहात्म्ये द्वादशीव्रतादिमाहात्म्यवर्णनन्नामैकोनचत्वारिंशत्तमोऽध्यायः ॥ ३९ ॥