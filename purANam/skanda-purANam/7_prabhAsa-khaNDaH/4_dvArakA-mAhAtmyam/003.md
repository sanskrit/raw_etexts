+++
title = "००३"

+++
ऋषय ऊचुः॥  
अहो ब्रह्मण्यदेवस्य कृष्णस्यामिततेजसः ॥  
महिमा यदयं नैव मृषा चक्रे मुनेर्वचः ॥ १ ॥  
तेन चक्रे न रोषं स सेतुपालो जनार्दनः ॥  
भृगोर्यश्चरणाघातं दधार हृदि लाञ्छनम् ॥ २ ॥  
सा तु देवी कथं तेन प्रेयसा विप्रयोजिता ॥  
एकाकिनी स्थिता तत्र कथ्यतामसुरेश्वर ॥ ३ ॥  
उत्कण्ठिता अति वयं श्रोतुं द्वारवतीं मुदा ॥  
इदमादौ बुभुत्सामश्चित्तखेदापनुत्तये ॥ ४ ॥  
॥ प्रह्लाद उवाच ॥ ॥।  
श्रूयतामृषयः सर्वे गदतो मम विस्तरात् ॥  
यथा शापोद्भवं दुःखं मुमोच हरिवल्लभा ॥५॥  
अथ दुर्वाससः शापमवाप्यारुन्तुदं तदा॥  
यादवेन्द्रस्य गृहिणी सहसा पर्यदेवयत् ॥६॥ ॥  
॥ रुक्मिण्युवाच ॥ ॥  
कल्याणी बत वाणीयं लौकिकी संविभाव्यते ॥  
कूपके चैव सिन्धौ च प्रमाणान्नाधिकं जलम् ॥ ७ ॥  
यासाहं भूरिभाग्या वै प्राप्य नाथं जगत्पतिम्॥  
इयमेकाकिनी जाता पौलस्त्याद्देवहेलनात् ॥ ८ ॥  
क्व मङ्गलालयः श्रीमाननवद्यगुणो हरिः ॥  
अल्पपुण्या सुसम्बाधा कामिनी क्वातिचञ्चला ॥ ९ ॥  
तथापि घटयामास धाता वञ्चनकोविदः ॥  
विधानमशुभाया मे वियोगविषमव्यथम् ॥ 7.4.3.१० ॥  
अन्यथा वर्णगुरवः स्नातास्त्रैविद्यवर्त्मनि ॥  
कथं नु शप्तुमर्हन्ति स्वयं खिन्नामनागसम् ॥ ११ ॥  
विदधे वज्रमयं तु किं न्विदं हृदयं मेऽतिकठोरमेव हि ॥  
शतधा न विदीर्यते यतो विरहे दुर्विषहे मधुद्विषः ॥ १२ ॥  
अधिकृत्य सुदुश्चरं तपः प्रतिलब्धः प्रथमं मयात्मजः ॥  
तनयेन विनाकृताऽप्यहं न मृता पञ्चसु वासरेष्विह ॥ १३ ॥  
उपलभ्य सुदारुणामिमामपि पीडामवितास्म्यहं तदा ॥  
यदिदं विधुनोति कल्मषं खलु तन्मां समुपेत्य लक्षवृद्धिम् ॥ १४ ॥  
इति साऽतिविलप्य दुःखितार्था कुररीतुल्यतया शुशोच वेगात् ॥  
विरहेण विघूर्णिताशया द्विजशापापहता मुमूर्च्छ सद्यः ॥ १५ ॥  
अथ दुर्वाससा शप्ता रुक्मिणी कृष्णवल्लभा ॥  
मूर्च्छनामाप तत्रैव ह्याजगाम पयोनिधिः ॥ १६ ॥  
सुधाशीकरगर्भेण पद्मकिञ्जल्कवायुना ॥  
न्यवीजयदिमां देवीं रुक्मिणीं कृष्णवल्लभाम्॥ १७ ॥  
एतस्मिन्नन्तरे तत्र व्योममार्गेण नारदः ॥  
गायन्गुणान्भगवतो वीणापाणिः समागतः ॥ १८ ॥  
स दृष्ट्वा सिन्धुनाऽऽश्वास्यमानां विश्वस्य मातरम् ॥  
अवतीर्य श्रुतकथो बोधयामास नारदः ॥ १९ ॥  
॥ नारद उवाच ॥ ॥  
मा खेदं देव देवेशि देवि त्वदधिपे पतौ ॥  
दूरीकृते विप्रशापात्कुरु कल्याणि धीरताम् ॥ 7.4.3.२० ॥  
त्वं हि साक्षाद्भगवती कृष्णश्च पुरुषोत्तमः ॥  
अवतीर्णो धराभारमपनेतुं यदृच्छया ॥ २१ ॥  
देवो ह्यसौ परं ब्रह्म सदाऽनिर्विण्णमानसः ॥  
मायाशक्तिस्त्वमेतस्य सर्गस्थित्यन्तकारिणः ॥ २२ ॥  
संहृत्य निखिलं शेते ययाऽसौ कलया स्वराट् ॥  
तदापि न वियुज्येत त्वया विश्वपतिः प्रभुः ॥ २३ ॥  
अवियुक्तस्त्वया नित्यं देवदेवो जगत्पतिः ॥  
लीलावतारेष्वेतस्य सर्वेषु त्वं सहायिनी ॥ २४ ॥  
योगं वियोगं च तथा न यात्येष त्वयाऽनघे ॥  
विडम्बयति भूतानामुपकाराय चेश्वरः ॥ २५ ॥  
आराधनीयाः सततं भूदेवा भूतिमीप्सता ॥  
प्रकोपनीया नैवैते तत्त्वज्ञा हि तपस्विनः ॥ २६ ॥  
इत्येवं शिक्षयँल्लोकं वियोगं तेऽनुमन्यते ॥  
मुनि शापाद्धरिः साक्षाद्गूढः कपटमानुषः ॥ २७॥  
अपि स्मरसि कल्याणि जातो रघुकुले स्वयम्॥  
लोकानुग्रहमन्विच्छन्भूभारहरणोत्सुकः ॥ २८ ॥  
तं हरिं जगतामीशं रुक्मिणि त्वं न वेत्सि किम्॥  
प्राणेभ्योऽपि गरीयांसमयं देवः स एव हि ॥ २९ ॥  
येनेदं पूरितं विश्वं बहिरन्तश्च सुव्रते ॥  
असङ्गस्य विभोः सङ्गः कथं स्यादिति मन्मतिः ॥ 7.4.3.३० ॥  
तया त्वया नियुक्तोऽसाविति प्रत्येमि सर्वशः ॥  
तद्विमुञ्चाऽऽधिमत्यर्थमात्मानमनुसंस्मर॥  
प्रसीद मातः सन्धेहि धीरतां स्वमनीषया ॥ ३१ ॥  
इति ब्रुवति देवर्षाववसाने नदीपतिः ॥  
प्रोवाच वचनं तस्यै वाचा मृदुसुवर्णया ॥ ३२ ॥ ॥  
॥ समुद्र उवाच ॥ ॥  
यदाह देवि देवर्षिर्नत्वा त्वां सत्यमेव तत् ॥  
गीयसे त्वं हि वेदेषु नित्यं विष्णुः सहायिनी ॥ ३३ ॥  
परः पुमानेव निरस्तविग्रहो गूढोऽधिपस्ते विदधाति भूयः ॥  
विश्वं व्यवस्थापयति स्वरोचिषा त्वया सहायेन बिभर्ति मूर्तिम् ॥ ३४ ॥  
तदेष परिखेदस्ते न मनागपि युज्यते ॥  
वक्षःस्थलस्था भवती नित्यं श्रीवत्सलक्ष्मणः ॥ ३५ ॥  
इयं भागीरथी देवी मदादेशादुपागता ॥  
विनोदयिष्यत्यनिशं त्वां हि देवि शरीरिणी ॥ ३६ ॥  
एतस्याः स्यान्मृदु स्वादु पयः पूरोपशोभितम् ॥  
प्रदेशोऽयमशेषोऽपि भविता त्वत्सुखप्रदः ॥ ३७ ॥  
नानाद्रुमलताकीर्णं निकुञ्जैरुपशोभितम् ॥  
मातङ्गैश्च समाजुष्टं मञ्जुगुञ्जन्मधुव्रतम्॥ ३८ ॥  
नवपल्लवभङ्गीभिः कुसुमस्तबकैः शुभैः ॥  
फलैरमृतकल्पैश्च मञ्जरी राजिभिस्तथा ॥ ३९ ॥  
नन्दनस्य श्रिया जुष्टं मनोनयननन्दनम्॥  
वनं रम्यतरं चात्र ह्यचिरेण भविष्यति ॥ 7.4.3.४० ॥  
त्वया सम्बोधनीयाः स्म वयं मातः सदैव हि ॥  
अगम्यरूपा विद्या त्वमस्माभिर्बोध्यसे कथम् ॥ ४१ ॥  
तदा वामनुजानीहि प्रसीद परमेश्वरि ॥  
नमस्ते विश्वजननि भूयो ऽपि च नमोनमः ॥ ४२ ॥  
॥ प्रह्लाद उवाच ॥ ॥  
एवमुक्त्वा जगद्धात्रीं जग्मतुस्तौ यथागतम् ॥  
आजगाम च तत्रैव देवी भागीरथी स्वयम् ॥ ४३ ॥  
वनं समभवत्तत्र दिव्यभूरुहसेवितम् ॥  
सेव्यं समस्तलोकानां फलपुष्पसमृद्धिमत् .॥ ४४ ॥  
प्रसादेन च भूतानां गङ्गाऽशेषाघहारिणी ॥  
भूषयामास तद्देशं सा च विष्णुपदी सरित् ॥ ४५॥  
देवो च मुनिवाक्येन गङ्गायाश्च विनोदनात् ॥  
सौन्दर्या तस्य देशस्य किञ्चित्स्वास्थ्यमवाप ह ॥ ४६ ॥  
अथ विष्णुपदीं देवीं श्रुत्वा सागरसङ्गताम् ॥  
इतस्ततः समाजग्मुः श्रद्दधानाः पयस्विनीम् ॥४७॥  
द्वारकावासिनश्चैव जनाः काननशोभया ॥  
हृष्टचित्ताः समाजग्मुरनिशं रुक्मिणीवनम् ॥४८॥  
श्रुत्वा तदखिलं सर्वं दुर्वासाः शाम्भवी कला ॥  
चुकोप स्मयमानश्च भूय एतदभाषत ॥ ४९ ॥  
॥ दुर्वासा उवाच ॥ ॥  
कः प्रभुस्त्रिषु लोकेषु मह्यं वचनमन्यथा ॥  
विधातुमपि देवानामाद्यो लोकपितामहः ॥ 7.4.3.५० ॥  
किं न जानाति लोकोऽयं मयि रोषकषायिते ॥  
शक्रं प्रति त्रिभुवनं भ्रष्टश्रीकमभूत्तदा ॥५१ ॥  
मम शापमविज्ञाय नन्दनप्रतिमे वने ॥  
कथं सा रुक्मिणी तत्र रमते जनसेविते ॥ ५२ ॥  
तदेते तरवः सर्वे सन्त्वभोज्यफला नृणाम् ॥  
विभ्रष्टसर्वसौभाग्याः कुसुमस्तबकोज्झिताः ॥ ५३ ॥  
इयं तु शापनिर्दग्धा हरचूडामणिः सरित् ॥  
वार्यस्याः स्यादपेयं तु नैवेह स्थातुमर्हति ॥५४॥  
॥ प्रह्लाद उवाच ॥ ॥  
तदा सर्वमभूत्तत्र यद्यदाह च वै मुनिः ॥  
वाचि वीर्यं हि विप्राणां निर्मितं विष्णुना स्वयम् ॥ ५५ ॥  
सा तु देवी तथा वृत्तमवेक्ष्य भृशदुःखिता ॥  
मेने दुरत्ययं दैवमापतत्तत्पुनःपुनः ॥ ५६ ॥  
ततस्तु सा विनिश्चित्य मरणं दुःखभेषजम् ॥  
उत्तरीयाम्बरेणैव बहिः किञ्चित्प्रबद्ध्य तु ॥ ॥।५७॥  
अथावबुध्य तत्सर्वं सर्वभूतगुहाशयः ॥  
तां ज्ञात्वा सत्वरं चाऽऽगात्सुपर्णेन दयानिधिः ॥५८ ॥  
ददर्श तादृशीं देवीं कण्ठपाशकरां विभुः ॥  
अधस्तात्तरुशाखायां निमीलितविलोचनाम् ॥ ५९ ॥  
विभ्रष्टभूषणगणां कृशदेहवल्लीं म्लानाननाम्बुजरुचं मरणे प्रसक्ताम् ॥  
मेने स विग्रहवतीं करुणां कृपालुस्तां सौख्यदां गुणवतीं प्रणतार्तिहन्त्रीम् ॥ 7.4.3.६० ॥  
संश्रुत्य साऽपि पतगाधिपते रवं वै प्रोन्मील्य नेत्रकमलेऽथ ददर्श कृष्णम् ॥  
सामन्यत त्रिकविवर्तितलोचनाब्जं प्राप्तं तमिष्टसुहृदं निजजीवनाथम् ॥ ६१ ॥  
सा रोमहर्षविवशा त्रपया परीता कोपानुरागकलुषा कृतविप्रलापा ॥  
संवर्द्धितद्विगुणशोकभरा च देवी नानारसं बत दृशोर्विषयं प्रपेदे ॥ ६२ ॥  
तस्याः ससाध्वसविसर्गचिकीर्षितायाः पाशं व्यपोह्य करचारु सरोरुहेण ॥  
आदाय पाणिममृतोपमया च वाचा सञ्जीवयन्निदमुदारमुदाजहार ॥ ६३ ॥  
॥ श्रीकृष्ण उवाच ॥ ॥  
किमेतत्साहसं भीरु चिकीर्षत्यविचारितम् ॥  
ननु देवि ममाचक्ष्व किं नु ते खेदकारणम् ॥ ६४ ॥  
त्वं विद्याऽहं परो बोधस्त्वं माया चेश्वरस्त्वहम् ॥  
त्वं च बुद्धिरहं जीवो वियोगः कथमावयोः ॥ ६५ ॥  
त्वया विमोहितात्मानो भ्राम्यन्त्यजभवादयः ॥  
सा कथं क्षुभ्यसि त्वं तु किं स्वधाम न बुध्यसे ॥ ६६ ॥  
त्वया हि बद्धा ऋषयस्ते चरन्तीह कर्मभिः ॥  
तां त्वां कथमृषिः शप्तुं शक्नुयाद्वरवर्णिनि ॥ ६७ ॥  
शिक्षार्थं त्विह लोकानामेवं मे देवि चेष्टितम् ॥  
मन्मायया समाविष्टः कुरुते विवशः पुमान् ॥  
पश्य कोपपरीतात्मा यः स शान्तो मुनीश्वरः ॥ ६८ ॥  
॥ प्रह्लाद उवाच ॥ ॥  
सोऽभ्येत्य भक्तिनम्रोऽथ दुर्वासा मुनिसत्तमः ॥  
विचार्य मनसा सर्वं पश्चात्तापानुपाश्रयत् ॥ ६९ ॥  
किं मया कृतमित्युक्त्वा तत्समीपमुपागमत् ॥  
अपतद्विलुठन्भूमौ दण्डवच्चाश्रुसम्प्लुतः ॥ 7.4.3.७० ॥  
पितरौ जगतो देवौ क्षामयामास दीनवत् ॥  
तुष्टाव सूक्तवाक्यैस्तु रहस्यैर्भक्तिसंयुतः ॥ ७१ ॥  
आह चेदं जगन्नाथं यदि मय्यस्त्यनुग्रहः ॥  
तदा पुरेव संयोगो देव देव्या विधीयताम् ॥ ७२ ॥  
अथ प्रहस्य गोविन्दस्तमाह मुनिसत्तमम्॥  
न हि ते वचनं जातु मृषा भवितुमर्हति ॥ ७३ ॥  
मयैवं विहितः सेतुः कथमुच्छेद्यतां द्विज ॥  
सद्भिराचरितः सेतुः सिद्धो लोकस्य पालकः ॥ ७४ ॥  
दिनेदिने द्विकालं च आयास्ये मुनिसत्तम ॥  
विनोदयिष्ये तां तां तु मुनिकन्यां च काम्यया ॥ ७५ ॥  
तुष्यामि साधनैर्नान्यैर्मत्कथाकथनैरपि ॥  
यथा सम्पूज्य मामत्र मम प्रीतिर्भविष्यति ॥ ७६ ॥  
यदा च मयि वै(?)कुण्ठमधिरूढे महामुने ॥  
प्रवेक्ष्यति तदा तेजो मम सर्वं त्रिविक्रमे ॥ ७७ ॥  
रुक्मिणीयं च मन्मूर्तेः संयोगं पुनरेष्यति ॥  
इयं भागीरथी चापि सागरेण समा गुणैः ॥  
त्यक्त्वा ह्यशेषदुःखानि सुखं चैव गमिष्यति ॥ ७८ ॥  
अनुग्रहं विधायैवमृषिणा सह केशवः ॥  
विवेश स्वपुरीं तत्र विधायोपान्तिकं मुनिम् ॥ ७९ ॥  
सापि देवी च सम्बुध्य तदा तस्य विचेष्टितम्॥  
अनुग्रहाद्भगवतो बभूव विगत ज्वरा ॥ 7.4.3.८० ॥  
यतश्च मुक्ता दुःखेन तत्र देवी हरिप्रिया॥  
ततो भागीरथी सा तु गदिता दुःखमोचिनी ॥ ८१ ॥  
अमावास्यां पौर्णमास्यां यस्तस्याः सङ्गमे शुभे ॥  
स्नायादशेषदुःखात्तु स नरः परिमुच्यते ॥ ८२ ॥  
अष्टम्यां च चतुर्दश्यां नवम्यां चावलोकिता ॥  
नराणां रुक्मिणी देवी सर्वान्कामा न्प्रयच्छति ॥ ८३ ॥  
इत्येतत्कथितं देव्या ऋषयो दुःखमोचनम् ॥  
अनुग्रहश्च देवस्य किं भूयः श्रोतुमिच्छथ ॥ ८४ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये रुक्मिणीदुःखमोचनवर्णनन्नाम तृतीयोऽध्यायः ॥३॥ ॥७॥।