+++
title = "०२६"

+++
॥ श्रीमार्कण्डेय उवाच ॥ ॥  
प्रह्लादं सर्वधर्मज्ञं वेदशास्त्रार्थपारगम् ॥  
वैष्णवागमतत्त्वज्ञं भगवद्भक्तितत्परम् ॥ १ ॥  
सुखासीनं महाप्राज्ञमृषयो द्रष्टुमागताः ॥  
सर्वशास्त्रार्थतत्त्वज्ञाः स्वधर्मप्रतिपालकाः ॥ ॥ २ ॥  
॥ ऋषय ऊचुः ॥ ॥  
विना ज्ञानाद्विना ध्यानाद्विना चेन्द्रियनिग्रहात् ॥  
अनायासेन येनैतत्प्राप्यते परमं पदम् ॥ ३ ॥  
सङ्क्षेपात्कथय स्नेहाद्दृष्टादृष्टफलोदयम् ॥  
धर्मान्मनुजशार्दूल ब्रूहि सर्वानशेषतः ॥ ४ ॥  
इत्युक्तोऽसौ महाभागो नारायणपरायणः ॥  
कथयामास सङ्क्षेपात्सर्वलोकहितोद्यतः ॥ ५ ॥  
॥ श्रीप्रह्लाद उवाच ॥ ॥  
श्रूयतामभिधास्यामि गुह्याद्गुह्यतरं महत् ॥  
यस्य संश्रवणादेव सर्वपापक्षयो भवेत् ॥ ॥ ६ ॥  
अष्टादशपुराणानां सारात्सारतरं च यत् ॥  
तदहं कथयिष्यामि भुक्तिमुक्तिफलप्रदम् ॥ ७ ॥  
सुखासीनं महादेवं जगतः कारणं परम् ॥  
पप्रच्छ षण्मुखो भक्त्या सर्वलोकहितोद्यतः ॥ ८ ॥  
॥ स्कन्द उवाच ॥ ॥  
भगवन्सर्वलोकानां दुःखसंसारभेषजम् ॥  
कथयस्व प्रसादेन सुखोपायं विमुक्तये ॥ ९ ॥  
॥ ईश्वर उवाच ॥ ॥  
चतुर्विधं तु यत्पापं कोटिजन्मार्जितं कलौ ॥  
जागरे वैष्णवं शास्त्रं वाचयित्वा व्यपोहति ॥7.4.26.१०॥  
वैष्णवस्य तु शास्त्रस्य यो वक्ता जागरे हरेः ॥  
मद्भक्तं तं विजानीयाद्विपन्नस्त्वन्यथा भवेत् ॥ ११ ॥  
हरिजागरणं कार्यं मद्भक्तेन विजानता ॥  
अन्यथा पापिनो ज्ञेया ये द्विषन्ति जनार्द्दनम् ॥ १२ ॥  
जागरं ये च कुर्वन्ति गायन्ति हरिवासरे ॥  
अग्निष्टोमफलं तेषां निमिषार्द्धेन षण्मुख॥१३॥  
जागरे पश्यतां विष्णोर्मुखं रात्रौ मुहुर्मुहुः ॥  
येषां हृष्यन्ति रोमाणि रात्रौ जागरणे हरेः ॥  
कुलानि दिवि तावन्ति वसन्ति हरिसन्निधौ ॥ १४ ॥  
यमस्य पथि निर्मुक्ता जनाः पापशतैर्वृताः॥  
गीतशास्त्रविनोदेन द्वादशीजागरान्विताः ॥ १५ ॥  
सुप्रभाता निशा तेषां धन्याः सुकृतिनो नराः ॥  
प्राणात्ययेन मुह्यन्ति यैः कृतं जागरं हरेः ॥१६॥  
पुत्रिणस्ते नरा लोके धनिनः ख्यातपौरुषाः ॥  
येषां वंशोद्भवाः पुत्राः कुर्वन्ति हरिजागरम् ॥१७॥  
इष्टं मखैः कृतं दानं दत्तं पिण्डं गयाशिरे ॥  
स्नातं नित्यं प्रयागे तु यैः कृतं जागरं हरेः ॥ १८ ॥  
दयिता विष्णुभक्ताश्च नित्यं मम षडानन ॥  
कुर्वन्ति वासरं विष्णोर्यस्माज्जागरणं हितम् ॥१९ ॥  
श्रुत्वा हर्षं न चाप्नोति जागरं न करोति यः ॥  
प्रकटीकरोति तन्नूनं जनन्या दुर्विचेष्टितम् ॥ 7.4.26.२० ॥  
सम्प्राप्य वासरं विष्णोर्न येषां जागरो हरेः ॥  
व्यर्थं गतं च तत्पुण्यं तेषां वर्षशतोद्भवम् ॥ २१ ॥  
पुत्रो वा पुत्रपुत्रो वा दौहित्रो दुहिताऽपि वा ॥ ।  
करिष्यति कुलेऽस्माकं कलौ जागरणं हरेः ॥ २२ ॥  
पात्यमानाः प्रजल्पन्ति पितरो यमकिङ्करैः ॥  
मुक्तिर्भविष्यत्यस्माकं नरकाज्जागरे कृते ॥२३॥ ।  
नान्यथा जायतेऽस्माकं मुक्तिर्यज्ञशतैरपि ॥  
विना जागरणेनैव नरलोकात्कथञ्चन ॥  
तस्माज्जागरणं कार्यं पितॄणां हितमिच्छता ॥ २४ ॥  
भक्तिर्भागवतानां च गोविन्दस्यापि कीर्तनम् ॥  
न देहग्रहणं तस्मात्पुनर्लोके भविष्यति ॥ २५ ॥  
जागरं कुरुते यश्च सङ्गमे विजयादिने ॥  
पुनर्द्देहप्रजननं दग्धं तेनाऽऽत्मना स्वयम् ॥ २६ ॥  
त्रिस्पृशा वासरं येन कृतं जागरणान्वितम् ॥  
केशवस्य शरीरे तु स लीनो नात्र संशयः ॥२७ ॥  
उन्मीलिनी कृता येन रात्रौ जागरणान्विता ॥  
प्रभवन्ति न पापानि स्थूलसूक्ष्माणि तस्य तु ॥ २८ ॥  
सतालवाद्यसंयुक्तं सङ्गीतं जागरं हरेः ॥  
यः कारयति देवस्य द्वादश्यां दानसंयुतम् ॥ २९ ॥  
तस्य पुण्यं प्रवक्ष्यामि महाभागवतस्य हि ॥  
तिलप्रस्थहस्रं तु सहिरण्यं द्विजातये ॥  
दत्त्वा यत्फलमाप्नोति ह्ययने रविसङ्क्रमे ॥ 7.4.26.३० ॥  
हेमभारशतं नित्यं सवत्सं कपिलायुतम् ॥  
प्रेक्षणीयप्रदानेन तत्फलं प्राप्नुयात्कलौ ॥ ३१ ॥  
यः पुनर्वासरे पुत्र दिव्यैर्ऋषिकृतैः स्तवैः ॥  
तोषयेत्पद्मनाभं वै वैदिकैर्विष्णुसामभिः ॥ ३२ ॥  
ऋग्यजुःसामसम्भूतैवैष्णवैश्चैव पुत्रक ॥  
संस्कृतैः प्राकृतैः स्तोत्रैरन्यैश्च विविधैस्तथा ॥ ३३ ॥  
प्रीतिं करोति देवेशो द्वादश्यां जागरे स्थितः ॥  
शृणु पुण्यं समासेन यद्गीतं ब्रह्मणा मम ॥ ३४ ॥  
त्रिःसप्तकृत्वो धरणीं त्रिगुणीकृत्य षण्मुख ॥  
दत्त्वा यत्फलमाप्नोति तत्फलं प्राप्नुयान्नरः ॥ ३५ ॥  
गवां शतसहस्रेण सवत्सेनापि यत्फलम् ॥  
तत्फलं प्राप्नुयान्मर्त्त्यः स्तोत्रैर्यस्तोषयेद्धरिम् ॥ ३६ ॥  
वैदिकी दशगुणा प्रीतिर्यामेनैकेन जागरे ॥  
एवं फलानुसारेण कार्य्यं जागरणं हरेः ॥ ३७ ॥  
यः पुनः पठते रात्रौ गीतां नामसहस्रकम् ॥  
द्वादश्यां पुरतो विष्णोर्वेष्णवानां समीपतः ॥ ३८ ॥  
पुण्यं भागवतं स्कान्दपुराणं दयितं हरेः ॥  
माधुरं बालचरितं गोपीनां चरितं तथा ॥ ३९ ॥  
एतान्पठति रात्रौ यः पूजयित्वा तु केशवम् ॥  
न वेद्म्यहं फलं वत्स यदि ज्ञास्यति केशवः ॥ 7.4.26.४० ॥  
दीपं प्रज्वालयेद्रात्रौ यः स्तवैर्हरिजागरे ॥  
न चास्तं गच्छते तस्य पुण्यं कल्पशतैरपि ॥ ४१ ॥  
मञ्जरीसहितैः पत्रैस्तुलसीसम्भवैर्हरिम् ॥  
जागरे पूजयेद्भक्त्या नास्ति तस्य पुनर्भवः ॥ ४२ ॥  
स्नानं विलेपनं पूजा धूपं दीपं च संस्तवम् ॥  
नैवेद्यं च सताम्बूलं जागरे दत्तमक्षयम् ॥४३॥  
ध्यातुमिच्छति षड्वक्त्रं यो मां भक्तिपरायणः ॥  
 स करोतु महाभक्त्या द्वादश्यां जागरं हरेः ॥ ४४ ॥  
वासरे वासुदेवस्य सर्वे देवाः सवासवाः ॥  
देहमाश्रित्य तिष्ठन्ति ये प्रकुर्वन्ति जागरम् ॥ ४५ ॥  
जागरेवासुदेवस्य महाभारतकीर्तनम् ॥  
ये कुर्वन्ति गतिं यान्ति योगिनां ते न संशयः ॥ ४६ ॥  
चरितं रामदेवस्य ये वधं रावणस्य च ॥  
पठन्ति जागरे विष्णोस्ते यान्ति परमां गतिम ॥ ४७  
अधीत्य चतुरो वेदान्कृत्वा चैवार्चनं हरेः ॥  
स्नात्वा च सर्वतीर्थेषु जागरे तत्फलं हरेः ॥ ४९ ॥  
रथानामयुतैर्यत्तु सहस्रैर्वरवारणैः ॥ लक्षेणाश्ववराणां तु तत्फलं जागरे हरेः ॥ ४९ ॥  
धान्यशैलसहस्रैस्तु तुलापुरुषको टिभिः ॥  
यत्फलं मुनिभिः प्रोक्तं तत्फलं जागरे हरेः ॥ 7.4.26.५० ॥  
कन्याकोटिप्रदानं च स्वर्णभारशतं तथा ॥  
दत्तं रत्नायुतशतं यैः कृतो जागरो हरेः ॥ ५१ ॥  
अष्टादशपुराणैस्तु पठितैर्यत्फलं भवेत् ॥  
तत्फलं शतसाहस्रं कृते जागरणे हरेः ॥ ५२ ॥  
मन्वादि पठतां शास्त्रं यत्फलं हि द्विजन्मनः ॥  
अधिकं फलमाप्नोति कुर्वाणो जागरं हरेः ॥ ५३ ॥  
दुर्भिक्षे चान्नदातॄणां पुंसां भवति यत्फलम् ॥  
सन्न्यासिनां सहस्रैस्तु यत्फलं भोजितैः कलौ ॥  
फलं तत्समवाप्नोति कुर्वतां जागरं हरेः ॥ ५४ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये द्वादशीजागरणमाहात्म्यवर्णनन्नाम षड्विंशतितमोऽध्यायः ॥ २६ ॥