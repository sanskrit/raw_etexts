+++
title = "०१७"

+++
॥ प्रह्लाद उवाच ॥ ॥  
कृत्वाऽभिषेकं तीर्थेषु यथावद्दत्त दक्षिणः ॥  
पूजयेच्च ततो देवं कृष्णाख्यं पुरुषं परम् ॥ १ ॥  
॥ ऋषय ऊचुः ॥ ॥  
पूजाविधिं तु कृष्णस्य श्रोतुकामाः समासतः ॥  
कथयाऽऽचरणोपेतं यथावद्दैत्यसत्तम ॥ २ ॥  
द्वारपालाश्च के तत्र कः पूर्वं कश्च पृष्ठतः ॥  
पुरीयं सर्वतो दैत्य तिष्ठते केन पालिता ॥ ३ ॥  
आनुपूर्व्यात्समासेन पूजनीया यथाविधि ॥  
कथयस्व विधिज्ञोऽसि कृष्णैकचरणप्रियः ॥ ४ ॥  
॥ श्रीप्रह्लाद उवाच ॥ ॥  
श्रूयतां पूजनं विप्राः श्रुतपूर्वं विधानतः ॥  
कलौ कृष्णस्य विप्रेन्द्रा यथावदनुपूर्वशः ॥ ५ ॥  
पूर्वद्वारस्थितान्देवाञ्छुणुध्वं सुसमाहिताः ॥  
जयन्तः प्रथमं पूज्यः सर्वपापहरः शुभः ॥ ६ ॥  
स्थापितो देवराजेन पूजार्थं केशवस्य हि ॥  
तस्यैवानुचरान्वक्ष्ये तान्निबोधत सत्तमाः ॥ ७ ॥  
वज्रनाभः सुनाभश्च वज्रबाहुर्महा हनुः ॥  
वज्रदंष्ट्रो वज्रधारी वज्रहा वज्रलोचनः ॥ ८ ॥  
श्वेतमूर्धा श्वेतमाली जयन्तानुचराश्च ते ॥  
एते शस्त्रोद्यतकरा रक्षन्ते तमहर्निशम् ॥ ९ ॥  
 पूर्वद्वारे सुसन्नद्धा जयन्तोद्देशकारिणः ॥  
पूर्वद्वारे च रक्षार्थं नरनाथो विनायकः ॥ 7.4.17.१० ॥  
तरुणार्कश्च वै सूर्यो देव्यो वै सहमातरः ॥  
ईश्वरश्चापि दुर्वासा नागराजस्तु तक्षकः ॥ ११ ॥  
सेनानीः कार्तिकेयश्च राक्षसश्च महाहनुः ॥  
तत्र दीर्घनखोनाम दानवः सुप्रतिष्ठितः ॥ १२ ॥  
विश्वावसुश्च गन्धर्वो मेनका च वराप्सराः ॥  
सनत्कुमारसहितो वसिष्ठो भगवानृषिः ॥ १३ ॥  
एते पूज्याः पूर्वतस्तु न्यग्रोधश्च महाद्रुमः ॥  
पूर्वद्वारस्थिता ह्येत आग्नेयाञ्छृणुताथ मे ॥ १४ ॥  
ज्वालामुखोऽथ रक्ताक्षः स्मशाननिलयः क्रथः ॥  
मांसादो रुधिराहारः कृष्णः कृष्णजटाधरः ॥ १५ ॥  
त्रासनो भञ्जनश्चैव ह्याग्न्येय्यां दिशि संस्थिताः ॥  
दिशं रक्षन्ति सन्नद्धा दक्षिणां शृणुताथ मे ॥ १६ ॥  
दण्डपाणिर्महानादः पाशहस्तः सुलोचनः ॥  
अनिवर्त्यक्रमश्चैव तथा दुन्दुभिनिस्वनः ॥ १७ ॥  
खरस्वनो घर्घरवाक्तथा मौनप्रियः सदा ॥  
मल्लिकाक्षश्च एतेषां प्रणतो द्वारपालकः ॥ १८ ॥  
दक्षिणद्वाररक्षार्थं दुन्दुभिश्च विनायकः ॥  
महिषार्कश्च वै सूर्यो भूषणश्च तथेश्वरः ॥ १९ ॥  
चण्डिका च तथा देवी ह्यूर्द्ध्वबाहुश्च राक्षसः ॥  
पद्माक्षः क्षेत्रपालश्च नागश्चाश्वतरस्तथा ॥ 7.4.17.२० ॥  
चित्राङ्गदश्च गन्धर्व उर्वशी च वराप्सराः ॥  
यो राजा सर्ववृक्षाणां शालश्चापि महाद्रुमः ॥ २१ ॥  
सनातन ऋषिश्रेष्ठो ह्यगस्त्यश्च महातपाः ॥  
एते याम्यदिशि द्वारं रक्षन्ति सुसमाहिताः ॥ २२ ॥  
गीतकृन्नर्तको नग्नः कम्बली दहनप्रियः ॥  
हसनो नेत्रभङ्गश्च भ्रूविकारो विजृम्भकः ॥ २३ ॥  
मुशली प्रभुरेतेषां सन्नद्धो वर्तते द्विजाः ॥  
रक्षन्ति नैर्ऋतीमाशां पश्चिमां शृणुतापरान् ॥ २४ ॥  
स्वस्तिकः शङ्खमूर्द्धा च नीलवासाः शुभाननः॥  
पाशहस्तः शूलहस्त एकपादैकलोचनः॥ २५॥  
पश्चिमायां दिशि तथा पुष्पदन्तो विनायकः॥  
उद्धवार्कश्च वै सूर्यः शिवः सत्राजितेश्वरः ॥ २६ ॥  
तुम्बरुर्नामगन्धर्वो घृताची च वराप्सराः ॥  
महोदरश्च नागेन्द्रो राक्षसश्च घटोत्कचः ॥ २७ ॥  
दैत्यः पञ्चजनोनाम ऋषिः कश्यप एव च ॥  
देवी कपालिनीनाम अश्वत्थस्तु महाद्रुमः ॥ २८ ॥  
कपिलः क्षेत्रपालश्च प्रतीचीं पाति वै दिशम् ॥  
नमस्कार्यास्तथा पूज्या वायव्यो शृणुतापरान् ॥ २९ ॥  
भञ्जनो भैरवश्चैव कालिकोऽथ घटोदरः ॥  
झञ्झकामर्दनः पिङ्गो रुरुः सर्वभुजोव्रणी ॥7.4.17.३०॥  
सुपार्श्वः प्रभुरेतेषां सन्नद्धः पालयन्दिशम् ॥  
उदीच्यां दिशि विप्रेन्द्राः श्यामलश्च गणाधिपः ॥ ३१ ॥  
मन्वन्तको विरूपाक्षो गोलकः श्वेत सम्प्लुतः ॥  
उन्मत्तः प्रभुरेतेषामुदीच्यां पालयन्दिशम् ॥ ३२ ॥  
मूलस्थानश्च वै सूर्य्य इन्द्रेशश्च महेश्वरः ॥  
देवी कण्ठेश्वरीनाम क्षेत्रपालश्च खञ्जनः ॥ ३३ ॥  
वासुकिर्नागराजश्च कूर्मपृष्ठश्च दानवः ॥  
सनकश्च ऋषिश्रेष्ठो गोलको राक्षसस्तथा ॥ ३४ ॥  
नारदोनाम गन्धर्वो रम्भा चैव वराप्सराः ॥  
एते पूज्याः प्रयत्नेन प्लक्षोनाम महाद्रुमः ॥ ३५ ॥  
यक्षेशः सवितानाम श्यामः पूज्यः प्रयत्नतः ॥  
ऐशान्यां दिशि विप्रेन्द्राः स्थिता ये तान्वदाम्यहम्॥ ३६ ॥  
दुर्धरो भैरवारावः किङ्किणीको महाबलः ॥  
करालो विकटो मूलो बलिभुक्तो बलिप्रियः ॥ ३७ ॥  
एतेषां क्षेत्रपालानां सस्त्रीणां च द्विजोत्तमाः ॥  
 नेता प्रभु(म?)श्च स्वामी च जयन्तः पालकस्तथा ॥ ३८ ॥  
निगृह्णात्यनुगृह्णाति रक्षिता पुरवासिनाम् ॥  
जयन्तादेशमादाय ते दुष्टान्घातयन्ति च ॥ ३९ ॥  
नागस्थलस्थितः स्वामी जयन्तः पालकः सदा ॥  
नागराजैः परिवृतः पूजनीयः प्रयत्नतः ॥ 7.4.17.४० ॥  
मांसप्रियमुखाश्चैत ऐशानीं पान्ति वै दिशम् ॥  
सहस्रशीर्षको देवः शेषो नागस्थलस्थितः ॥  
अनन्तो वासुकिश्चैव तक्षकः पद्म एव च ॥ ४१ ॥  
शङ्खः कम्बलकश्चैव नागश्चाश्वतरस्तथा ॥  
मुक्तकः कालियश्चैव जनकोऽथापराजितः ॥ ४२ ॥  
कर्कोटकमुखा नागास्ते च सन्ति सहस्रशः ॥  
ते पूज्या गन्धपुष्पैश्च बलिभिर्धूपदीपकैः ॥४३॥  
पायसेन च मांसेन ह्यन्नाद्यैः सुरया तथा ॥  
ततः सम्पूज्य देवशं जयन्तं रक्षिणां वरम् ॥ ४४ ॥  
गन्ध पुष्पोपहारैश्च धूपवस्त्रादिभूषणैः ॥  
ततो गच्छेद्द्विजश्रेष्ठाः कृष्णं देवकिनन्दनम् ॥  
सम्पूज्यः प्रथमं तत्र गणेशो रुक्मिसञ्ज्ञकः॥४५॥  
॥ ऋषय ऊचुः ॥ ॥  
कथं स रुक्मिदैत्येन्द्रो यो दुष्टो गणतां गतः ॥  
साक्षाद्भगवतो द्वारि प्रत्यहं पूज्यते नरः ॥ ४६ ॥  
॥ श्रीप्रह्लाद उवाच ॥ ॥  
कृष्णाय रुक्मिणीं दातुं यदा भीष्मक उद्यतः ॥  
तद्द्वेषात्क्रोधसंयुक्तो रुक्मी चैद्यममन्यत ॥४७॥  
यदा जहार भगवान्रुक्मिणीमम्बिकालयात् ॥  
सर्वान्विद्राव्य वै भूपाञ्जरासन्धमुखान्रणे ॥४८॥  
तदा रुक्मी महाबाहुर्भीष्मकस्य सुतो बली ॥  
नाहत्वा विनिवर्तिष्ये तमहं यादवं रणे ॥४९॥  
प्रतिज्ञां सर्वभूपानां शृण्वतां कृतवान्द्विजाः॥  
एवमुक्त्वा स सन्नद्धो युद्धाय परिधावितः॥7.4.17.५०॥  
अक्षौहिण्या दलेनैवायुद्ध्यत्कृष्णेन भो द्विजाः ॥  
स युध्यमानः कृष्णेन वध्यमानो हतौजसः ॥५१॥  
बद्धो भगवता तत्र कृत्वा वैरूप्यमेव च ॥  
रामेण बन्धनान्मुक्तो मरणाय मतिं दधौ ॥५२॥  
रुक्मिणी भ्रातरं दृष्ट्वा मरणे कृतनिश्चयम्॥  
उवाच कृष्णं वैदर्भी भ्रातरं ह्यानयस्व मे ॥५३॥  
ततस्तत्प्रियकामार्थमनुमान्य जनार्द्दनः॥  
चकार पार्षदां मध्ये प्रवरं विघ्ननाशनम् ॥५४॥  
एतस्मात्कारणाद्विप्राः प्रथमं पूज्यते सदा ॥  
गन्धधूपाक्षतैर्वस्त्रैर्मोदकैस्तं प्रतर्पयेत् ॥५५॥  
तस्मिंस्तुष्टे जगन्नाथस्तुष्टो भवति नान्यथा ॥५६॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये भगवत्परिचारकवर्गकथनपूर्वकरुक्मिगर्वपरिहारवृत्तान्तवर्णनं नाम सप्तदशोऽध्यायः ॥ १७ ॥ ॥ छ ॥