+++
title = "०२७"

+++
॥ ईश्वर उवाच ॥ ॥  
स्थित्वा द्वादशिजागरे क्रतु समे दुःखापहे पुण्यदे रम्यं भागवतं शृणोति पुरुषः कृत्वा हरेः पूजनम् ॥  
पुण्यं वाजिमखस्य कोटिगुणितं सम्प्राप्य भक्तोत्तमश्छित्त्वा पाशसमूह पक्षनिचयं प्राप्नोति कृष्णालयम् ॥ १ ॥  
हत्यापापसमूहकोटिनिचयैर्गुर्वङ्गना- कोटिभिःस्तेयैर्लक्षगुणैर्गुरोर्वधकरैः संवेष्टितो यद्यपि ॥  
श्रुत्वा भागवतं छिनत्ति सकलं कृत्वा हरेर्जागरं मुक्तिं याति नरेन्द्र निर्मलवपुर्भित्त्वा रवेर्मण्डलम् ॥ २ ॥  
एकादशी द्वादशिसम्प्रविष्टा कृता नभस्ये श्रवणेन युक्ता ॥  
विशेषतः सोमसुतेन सङ्गमे करोति मुक्तिं प्रपितामहानाम् ॥ ३ ॥  
यद्दीयते द्वादशिवासरे शुभे विष्णुं समुद्दिश्य तथा पितॄणाम् ॥  
पर्य्याप्तमिष्ठैः क्रतुतीर्थदानैर्भक्त्या प्रदत्तं खलु मेरुतुल्यम् ॥ ४ ॥  
महानदीं प्राप्य दिनं च विष्णोस्तोयाञ्जलिं यस्तुपितॄन्ददाति ॥  
श्राद्धं कृतं तेन समाः सहस्रं यच्छन्ति कामान्पितरः सुतृप्ताः ॥५॥  
शरणागतानां परिपालनेन ह्यन्नप्रदानेन शृणुष्व पुत्र ॥  
ऋणप्रदाने द्विजदेवतानां तद्वै फलं जागरणेन् विष्णोः ॥ ६ ॥  
यः स्वर्णधेनुं मधुनीरधेनुं कृष्णाजिनं रौप्यसुवर्णमेरु ॥  
ब्रह्माण्डदानं प्रददाति याति स वै फलं जागरणेन विष्णोः ॥ ७ ॥  
सत्येन शौचेन दमेन यत्फलं क्षमादयादानबलेन षण्मुख ॥  
दशाश्वमेधैर्बहुदक्षिणैश्च तेषां फलं जागरणेन विष्णोः ॥ ८ ॥  
स्नानेन यत्प्राप्य नदीं वीरष्ठां यत्पिण्डदानेन पितुर्गयायाम् ॥  
यद्धेमदानात्कुरुजाङ्गले च तत्स्यात्फलं जागरणेन विष्णोः ॥ ९ ॥  
हत्यायुतानां यदि सञ्चितानिस्तेयानि रुक्मस्य तथामितानि ॥  
निहन्त्यनेकानि पुराकृतानि श्रीजागरे ये प्रपठन्ति गीतम् ॥ 7.4.27.१० ॥  
मार्गं न ते सौरपुरस्य दूतान्वनान्तरं षण्मुख किञ्चिदन्यत् ॥  
स्वप्ने न पश्यन्ति च ते मनुष्या येषां गता जागरणेन निद्रा ॥ ११ ॥  
काषायवस्त्रैश्च जटाभरैश्च पूर्ताग्निहोत्रैः किमु चान्य मन्त्रैः ॥  
धर्मार्थकामवरमोक्षकरीं च भद्रामेकां भजस्व कलिकालविनाशिनीं च ॥ १२ ॥  
इत्युक्तपूर्वं किल नारदेन श्रेयोर्थबुद्ध्या विनतासुताय ॥  
कृष्णात्परं नान्यदिहास्ति दैवं व्रतं तदह्नः परमं न किञ्चित् ॥ १३ ॥  
भोभोः सुराः शृणुत नारद इत्यवोचद्भोभोः खगेन्द्रऋषिसिद्धमुनीन्द्रसङ्घाः ॥  
उत्क्षिप्य बाहुमथ भक्तजनेन चोक्तं नैकादशीव्रतसमं व्रतमस्ति किञ्चित्॥ १४ ॥  
पक्षीन्द्र पापपुरुषा न हरिं भजन्ति तद्भक्तिशास्त्रनिरता न कलौ भवन्ति ॥  
कुर्वन्ति मूढमनसो दशमीविमिश्रामेकादशीं शुभदिनं च परित्यजन्ति ॥ १५ ॥  
आर्त्तः सदा चैव सदा च रोगी पापी सदा चैव सदा च दुःखी ॥  
सदा कुलघ्नोऽथ सदा च नारकी विद्धं मुरारेर्दिनमाश्रयेत्तु यः ॥ १६ ॥  
इति श्रीस्कान्दे महापुराण एकाशीतिसाहस्र्यां संहिताया सप्तमे प्रभासखण्डे चतुर्थे द्वारकामाहात्म्ये द्वादशीजागरणस्य सर्वतोवरेण्यत्ववर्णनन्नाम सप्तविंशतितमोऽध्यायः ॥ २७ ॥