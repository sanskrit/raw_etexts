+++
title = "०१३"

+++
॥ श्रीप्रह्लाद उवाच ॥ ॥  
इति कृष्णवचः श्रुत्वा गोप्यः संहृष्टमानसाः ॥  
तस्मिन्मयसरे स्नात्वा विमुक्ताऽशेषबन्धनाः ॥ १ ॥  
कृष्णदर्शनसञ्जातपरमानन्दसम्प्लुताः ॥  
ऊचुश्च वचनं गोप्यो मधुरं माधवं प्रति ॥ २ ॥  
॥ गोप्य ऊचुः ॥ ॥  
धन्यः स दैत्यप्रवरो मयो येन कृतं सरः ॥  
यस्मिंस्त्वं देवतैः सार्द्धं समेष्यसि जगत्पते ॥ ३ ॥  
यदि तुष्टोऽसि भगवन्ननुग्राह्या वयं यदि ॥  
अस्माकमपि वार्ष्णेय कारयस्व सरोत्तमम् ॥ ४ ॥  
कीर्त्तनान्मृत्युलोकेऽस्मिंस्तव सन्दर्शनेन हि ॥  
अहर्निशं तव ध्यानाद्यास्यामः परमां गतिम् ॥ ५ ॥  
॥ श्रीकृष्ण उवाच ॥ ॥  
करिष्ये वः प्रियं साध्व्यो यूयं मम परिग्रहाः ॥  
अनुग्राह्या मया नित्यं भक्तिग्राह्योऽस्मि सर्वदा ॥ ६ ॥  
॥ प्रह्लाद उवाच ॥ ॥  
इत्युक्त्वा भगवान्कृष्णो गोपीनां हितकाम्यया ॥  
सरसः सन्निधौ तस्य सरस्त्वन्यच्चकार ह ॥ ७ ॥  
तदगाधं स्वच्छजलं नलिनीदलशोभितम् ॥  
हंससारसयुग्मैश्च चक्रवाकैश्च शोभितम् ॥ ८ ॥  
कुमुदोत्पलकह्लारपद्मिनीखण्डमण्डितम् ॥  
सेवितं द्विजमुख्यैश्च सिद्धविद्याधरैस्तथा ॥ ९ ॥  
सेवितं यदुनारीभिस्तथा यदुकुमारकैः ॥  
दिवारात्रौ सुसम्पूर्णं सर्वैर्जानपदैर्जनैः ॥ 7.4.13.१० ॥  
तं दृष्ट्वा जलकल्लोलैः सुसम्पूर्णं जलाशयम् ॥  
हर्षाद्गोपीजनं कृष्णः प्रोवाच वचनं तदा ॥ ११ ॥  
पश्यध्वं गोपिकाः शुभ्रं सरः सरं समीपतः ॥  
स्वच्छमिष्टजलापूर्णं सज्जनानां यथा मनः ॥ १२ ॥  
कारणाद्भवतीनां च यस्मात्कृतमिदं सरः ॥  
भवतीनां तथा नाम्ना ख्यातमेतद्भविष्यति ॥ १३ ॥  
गोर्वाचावाचकः शब्दो भवतीभिर्मया सह ॥  
गोप्रचारेति वै नाम्नां ख्यातिं लोके गमिष्यति ॥ १४ ॥  
युष्माकं प्रियकामार्थं यस्मात्कृतमिदं सरः ॥  
तस्माद्गोपीसर इति ख्यातिं लोके गमिष्यति ॥ १५ ॥  
॥ गोप्य ऊचुः ॥ ॥  
अनुग्राह्या यदि वयमस्मन्नाम्ना कृतं सरः ॥  
अन्यत्किमपि वार्ष्णेय प्रार्थयामो वदस्व नः ॥ १६ ॥  
॥ श्रीकृष्ण उवाच ॥ ॥  
प्रार्थ्यतां यदभिप्रेतं यद्वो मनसि वर्तते ॥  
भक्त्या समागता यूयं नास्त्यदेयं ततो मया ॥ १७ ॥  
॥ गोप्य ऊचुः ॥ ॥  
यदि तुष्टोऽसि भगवन्यदि देयो वरो हि नः ॥  
तस्मात्त्वया सदा कृष्ण नरयानेन माधव ॥ १८ ॥  
अत्रागत्य नभस्येऽस्मिन्स्नातव्यं नियमेन हि ॥  
यत्र त्वं तत्र देवाश्च यज्ञास्तीर्थानि केशव ॥ १९ ॥  
यत्र त्वं तत्र दानानि व्रतानि नियमाश्च ये ॥  
ओङ्कारश्च वषट्कारः स्वाहाकारः स्वधा तथा ॥ 7.4.13.२० ॥  
भूर्भुवःस्वर्महर्ल्लोको जनः सत्यं तपस्तथा ॥  
त्वन्मयं हि जगत्सर्वं सदेवासुरमानुषम् ॥२१ ॥  
तस्मात्त्वयि जगन्नाथे ह्यत्र स्नाते जनार्दने ॥  
स्नातमत्र त्रिभुवनं भविष्यति न संशयः ॥ २२ ॥  
त्रैलोक्यपावनी गङ्गा तव पादजलं हि तत् ॥  
लक्ष्मीर्वक्षःस्थलस्थाने मुखे देवी सरस्वती ॥ २३ ॥  
सर्वभूतमयश्चात्र ततस्त्वं जगदीश्वर ॥  
यद्ददासि मनुष्याणां भविष्याणां कलौ युगे ॥  
तद्वदस्व महाबाहो कृपां कृत्वा जगत्पते ॥ २४ ॥  
यात्रायामागतानां च अथ षण्मासवासिनाम् ॥  
सदैवात्र स्थितानां च यत्फलं तद्वदस्व नः ॥ २५ ॥  
॥ श्रीकृष्ण उवाच ॥ ॥  
यत्फलं हि मनुष्याणां स्नातानां गोपिकासरे ॥  
तच्छृणुध्वमसन्दिग्धं प्रसन्ने मयि गोपिकाः ॥ २६ ॥  
सोपस्करां सवत्सां च वस्त्रालङ्कारभूषिताम् ॥  
यथोक्तदक्षिणोपेतां ब्राह्मणाय कुटुम्बिने ॥ २७ ॥  
सदाचाराय शुद्धाय दरिद्रायानुकारिणे ॥  
गां दत्त्वा फलमाप्नोति स्नानमात्रेण तत्फलम् ॥ २८ ॥  
यावत्पदानि मनुजः कृष्णेन सह गच्छति ॥  
कुलानि देव्यस्तावन्ति वसन्ति हरिमन्दिरे ॥ २९ ॥  
कृष्णेन सह गच्छन्ति गीतवादित्रनिस्वनैः ॥  
स्तुवन्तो विविधैः स्तोत्रैर्गोविन्दं गोपिकासरे ॥ 7.4.13.३० ॥  
न मातुर्जठरे तेषां यातना जायते नृणाम् ॥  
सर्वान्कामानवाप्यान्ते वैष्णवं लोकमाप्नुयुः ॥ ३१ ॥  
अर्घ्यं दत्त्वा विधानेन स्नानं कुर्याद्विचक्षणः ॥  
मन्त्रेणानेन वै साध्व्यः श्रद्धया परया युतः ॥ ३२ ॥  
नमस्ते गोपरूपाय विष्णवे परमात्मने ॥  
गोप्रचारे जगन्नाथ गृहाणार्घ्यं नमोऽस्तु ते ॥ ३३ ॥  
अर्घ्यं दत्त्वा विधानेन मृदमालिप्य पाणिना ॥  
स्नायाच्छ्रद्धासमायुक्तस्तर्पयेत्पितृदेवताः ॥ ३४ ॥  
श्राद्धं कुर्य्यात्ततो भक्त्या एकचित्तः समाहितः ॥  
यथोक्तदक्षिणा दद्याद्रजतं रुक्ममेव च ॥ ३५ ॥  
विशेषतः प्रदातव्यं ताम्बूलं कज्जलं तथा ॥  
दुकूलानि च देयानि तथा कौसुम्भकानि च ॥ ३६ ॥  
दम्पत्योर्वाससी चैव भूषणानि स्वशक्तितः ॥  
गावो देया द्विजातिभ्यो वृषभाश्च धुरन्धराः ॥  
दीनान्धकृपणानां च दानं देयं स्वशक्तितः ॥ ३७ ॥  
एवं कृत्वा नरः सम्यगुत्तमां गतिमाप्नुयात् ॥  
प्रयान्ति परमं लोकं पितरस्त्रिकुलोद्भवाः ॥ ३८ ॥  
लभते पुत्रकामस्तु पुत्रानिष्टान्मनोरमान् ॥ ३९ ॥  
यं यं कामयते कामं स्वर्गमोक्षादिकं नरः ॥  
तत्सर्वं समवाप्नोति यः स्नाति गोपिकासरे ॥ 7.4.13.४० ॥  
यावल्लोका भविष्यन्ति तावत्स्थास्यति वै सरः ॥  
यावत्सरो यशस्तावद्भवतीनां भविष्यति ॥ ४१ ॥  
यावत्कीर्तिर्मनुष्येषु तावत्स्वर्गे महीयते ॥  
विमुक्ताः सकलात्पापाद्यास्यन्ति परमां गतिम् ॥ ४२ ॥  
तत्पुण्यं गोपीसर इदं जलैः पूर्णं सदैव हि ॥  
अवगाह्यं मया गोप्यो नभस्ये नियमेन हि ॥ ४३ ॥  
भवत्यः पतिभावेन ब्रह्मभावेन वा पुनः ॥  
चिन्तयन्त्यः परं मां हि परागतिमवाप्स्यथ ॥ ४४ ॥  
॥ प्रह्लाद उवाच ॥ ॥  
अनुज्ञाता भगवता ततस्ता गोपकन्यकाः ॥  
नमस्कृत्य च गोविन्दं ययुः सर्वा यथागता ॥ ४५ ॥  
भगवानपि गोविन्द उद्धवेन समन्वितः ॥  
विसृज्य गोपिकाः कृष्णः स्वकं मन्दिरमाविशत् ॥ ४६ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये गोपीसरस्तीर्थमाहात्म्यवर्णनन्नाम त्रयोदशोऽध्यायः ॥ १३ ॥