+++
title = "००६"

+++
॥ ऋषय ऊचुः ॥ ॥  
साधुसाधु महाभाग प्रह्लादा सुरसत्तम ॥  
येन नः कलिमध्ये तु दर्शितो भगवान्हरिः ॥ १ ॥  
त्वन्मुखक्षीरसिन्धूत्था कथेयममृतोपमा ॥  
कर्णाभ्यां पिबतां तृप्तिर्मुनीनां न प्रजायते ॥  
कथयस्व महाबाहो तीर्थयात्रां सुविस्तराम् ॥ २ ।  
अस्माभिस्तत्र गन्तव्यं वहते यत्र गोमती ॥  
तिष्ठते यत्र भगवांश्चक्रतीर्थावलोककः ॥ ॥३ ॥  
भवाब्धौ पतितांस्तात उद्धरस्व भवार्णवात् ॥  
तीर्थयात्राविधानं च कथयस्व महामते ॥ ४ ॥  
॥ प्रह्लाद उवाच ॥ ॥  
गत्वा तु गोमतीतीरे प्रणमेद्दण्डवच्च ताम् ॥  
प्रक्षाल्य पाणिपादौ च कृत्वा च करयोः कुशान् ॥ ५ ॥  
गृहीत्वा तु फलं शुभ्रमक्षतैश्च समन्वितम् ॥  
प्राङ्मुखः प्रयतो भूत्वा दद्यादर्घ्यं विधानतः ॥ ६ ॥  
ब्रह्मलोकात्समायाते वसिष्ठतनये शुभे ॥  
सर्वपापविशुद्ध्यर्थं ददाम्यर्घ्यं तु गोमति ॥ ७ ॥  
वसिष्ठतनये देवि सुरवन्द्ये यशस्विनि ॥  
त्रैलोक्यवन्दिते देवि पापं मे हर गोमति ॥ ८ ॥  
इत्युच्चार्य्य द्विजश्रेष्ठा मृदमालभ्य पाणिना ॥  
विष्णुं संस्मृत्य मनसा मन्त्रमेतमुदीरयेत् ॥ ९ ॥  
अश्वक्रान्ते रथक्रान्ते विष्णुक्रान्ते वसुन्धरे ॥  
उद्धृताऽसि वराहेण कृष्णेन शतबाहुना ॥ 7.4.6.१० ॥  
मृत्तिके हर मे पापं यन्मया पूर्वसञ्चितम् ॥  
त्वया हतेन पापेन पूतः संवत्सरं भवेत् ॥११॥  
इत्येवं मृदमालिप्य स्नानं कुर्य्याद्यथाविधि ॥  
आपो अस्मानिति स्नात्वा शृणुध्वं यत्फलं लभेत् ॥ १२ ॥  
कुरुक्षेत्रे च यत्पुण्यं राहुग्रस्ते दिवाकरे ॥  
स्नानमात्रेण तत्पुण्यं गोमत्यां कृष्णसन्निधौ ॥ १३ ॥  
भक्त्या स्नात्वा तु तत्रैवं कुर्यात्कर्म यथोदितम्॥  
देवान्पितॄन्मनुष्यांश्च तर्पयेद्भावसंयुतः ॥ १४ ॥  
ये च रौरवसंस्था हि ये च कीटत्वमागताः ॥  
गोमतीनीरदानेन मुक्तिं यान्ति न संशयः ॥ १५ ॥  
विनाप्यक्षतदर्भैर्वा विना भावनया तथा ॥  
वारिमात्रेण गोमत्यां गयाश्राद्धफलं लभेत् ॥ १६ ॥  
ततश्च विप्रानाहूय वेदज्ञांस्तीरसंश्रयान् ॥  
विश्वेदेवादि सम्पूज्य पितॄणां श्राद्धमाचरेत् ॥ १७ ॥  
श्रद्धया परया युक्तः श्राद्धं कृत्वा विधानतः ॥  
दक्षिणां च ततो दद्यात्सुवर्णं रजतं तथा ॥ १८ ॥  
सुवर्णशृङ्गसहितां राजतखुरभूषिताम् ॥  
रत्नपुच्छां वस्त्रयुतां ताम्रपृष्ठां सवत्सकाम् ॥ २९ ॥  
दद्याद्विप्रं समभ्यर्च्य वस्त्रालङ्कारभूषणैः ॥  
सप्तधान्ययुतां दद्याद्विष्णुर्मे प्रीयतामिति ॥ 7.4.6.२० ॥  
आसीमान्तं विसृज्यैतान्ब्राह्मणान्नियतेन्द्रियः ॥  
दीनान्धकृपणेभ्यश्च दानं दद्यात्स्वशक्तितः ॥ २१ ॥  
गोमती गोमयस्नानं गोदानं गोपिचन्दनम् ॥  
दर्शनं गोपिनाथस्य गकाराः पञ्च दुर्लभाः ॥ २२ ॥  
तस्माच्चैव प्रकर्तव्यं गोदानं गोमतीतटे ॥  
एवं कृत्वा द्विजश्रेष्ठाः कृतकृत्यो भवेन्नरः ॥ २३ ॥  
ये गता नरकं घोरं ये च प्रेतत्वमागताः ॥  
पूर्वकर्मविपाकेन स्थावरत्वं गताश्च ये ॥ २४ ॥  
पितृपक्षे च ये केचिन्मातृपक्षे कुलोद्भवाः ॥  
सर्वे ते मुक्तिमायान्ति गोमत्या दर्शनात्कलौ ॥ २५ ॥  
कृतं श्राद्धं नरैर्यैस्तु गोमत्यां भूसुरोत्तमाः ॥  
हयमेधस्य यज्ञस्य फलमायान्त्यसंशयम् ॥ २६ ॥  
गङ्गास्नानेन यत्पुण्यं प्रयागे परिकीर्त्तितम् ॥  
तत्पुण्यं समवाप्नोति गोमत्यां श्राद्धकृन्नरः ॥ २७ ॥  
विष्णुलोकं हि गच्छन्ति पितरस्तत्कुलोद्भवाः ॥  
अनेकजन्मसाहस्रं पापं याति न संशयः ॥ २८ ॥  
वाचा च यत्कृतं पापं कर्मणा मनसा तथा॥  
तत्सर्वं विलयं याति गोमतीदर्शनेन हि॥२९॥  
यो नरः कार्त्तिके स्नानं गोमत्यां कुरुते द्विजाः॥  
प्रसन्नो भगवांस्तस्य लक्ष्म्या सह न संशयः॥7.4.6.३०॥  
प्रत्यहं हुतँ भोक्तारं तर्पयेत्सुसमाहितः॥  
प्रत्यहं षड्रसं देयं भोजनं च द्विजातये॥३१॥  
पूजयेत्कृष्णदेवं च प्रत्यहं भक्तितत्परः ॥  
येन केनापि विप्रेन्द्राः स्थातव्यं नियमेन तु ॥३२॥  
ब्राह्मणानुज्ञया तत्र गृह्णीयान्नियमान्नरः ॥  
सम्पूर्णे कार्त्तिके मासि सम्प्राप्ते बोधवासरे ॥ ३३ ॥  
पञ्चामृतेन देवेशं स्नापयेत्तीर्थवारिणा ॥  
श्रीखण्डं कुङ्कुमोन्मिश्रं मृगनाभिसमन्वितम् ॥  
विलेपयेच्च देवेशं भक्त्या दामोदरं हरिम् ॥ ३४ ॥  
कुसुमैर्वारिसम्भूतैस्तुलस्या करवीरकैः ॥  
तद्देशसम्भवैः पुष्पैः पूजयेद्गरुडध्वजम् ॥ ३५ ॥  
नैवेद्यं रुचिरं दद्याद्वि ष्णुर्मे प्रीयतामिति ॥  
गीतवाद्यादिनृत्येन तथा पुस्तकवाचनैः ॥ ३६ ॥  
रात्रौ जागरणं कार्य्यं स्तोत्रैर्नानाविधैरपि ॥  
आहूय ब्राह्मणान्भक्त्या भोजयेच्च स्वशक्तितः ॥ ३७ ॥  
ततो रथस्थितं देवं पूजयेद्गरुडध्वजम् ॥  
कार्त्तिकान्ते च विप्रेन्द्रा गोमत्युदधिसङ्गमे ॥ ३८ ॥  
स्नात्वा पितॄंश्च सन्तर्प्य पूजयेच्च जनार्द्दनम् ॥  
सुवस्त्रैर्भूषणैश्चापि समभ्यर्च्य रमापतिम् ॥  
अनुज्ञया तु विप्राणां व्रतं सम्पूर्णतां नयेत् ॥ ३९ ॥  
एवं यः स्नाति विप्रेन्द्राः कार्त्तिके कृष्णसन्निधौ ॥  
सर्वपापविनिर्मुक्तो विष्णुलोकं स गच्छति ॥7.4.6.४०॥  
माघस्नानं नरो भक्त्या गोमत्यां कुरुते तु यः ॥  
वैनतेयोदये नित्यं सन्तुष्टः सह भार्यया ॥ ४१ ॥  
तिला हिरण्यसहिता देया ब्राह्मणसत्तमे ॥  
मोदका गुडसम्मिश्राः प्रत्यहं दक्षिणान्विताः ॥ ४२ ॥  
तिलैराज्याप्लुतैर्होमः कर्त्तव्यः प्रत्यहं नरैः ॥  
होमार्थं सेवयेद्वह्निं न शीतार्थं कदाचन ॥४३॥  
गोमत्यां स्नाति यो भक्त्या माघं माधववल्लभम् ॥  
समाप्तौ रक्तवस्त्राणि कञ्चुकोष्णीषमेव च ॥ ४४ ॥  
दद्यादुपानहौ भक्त्या कुङ्कुमं च विशेषतः ॥  
कम्बलं तैलपक्वं च विष्णुर्मे प्रीयतामिति ॥ ४५ ॥  
स्वामिकार्य्यमृतानां च सङ्ग्रामे शस्त्रसङ्कुले ॥  
गवार्थे ब्राह्मणार्थे च मृतानां या गतिः स्मृता ॥ ४६ ॥  
माघस्नाने च सा प्रोक्ता गोमत्यां नात्र संशयः ॥  
सर्वदानफलं तस्य सर्व तीर्थफलं तथा ॥ ४७ ॥  
माघस्नानान्नरो याति विष्णुलोकं सनातनम् ॥  
सर्वान्कामानवाप्नोति समभ्यर्च्य जनार्द्दनम् ॥ ४८॥  
माघं यः क्षपते सर्वं गोमत्युदधिसङ्गमे ॥  
ब्राह्मणानुज्ञया विप्राः सर्वं सम्पूर्णतां व्रजेत् ॥ ४९ ॥  
पापिनोऽपि द्विजश्रेष्ठा ये स्नाता गोमतीजले ॥  
यज्विनां च गतिं यान्ति प्रसादाच्चक्रपाणिनः ॥ 7.4.6.५० ॥  
ब्रह्मरुद्रपदादूर्ध्वं यत्पदं चक्रपाणिनः ॥  
स्नानमात्रेण गोमत्यां तत्प्रोक्तं कृष्णसन्निधौ ॥ ५१ ॥  
मित्रद्रोहे च यत्पापं यत्पापं गुरुघातिनि ॥  
तत्पापं समवाप्नोति यात्राभङ्गं करोति यः ॥५२॥  
ब्रह्मस्वहारिणः पापास्तथा देवस्वहारिणः ॥  
स्नानमात्रेण शुद्ध्यन्ति गोमत्यां नात्र संशयः ॥ ५३ ॥  
भीताऽभयप्रदानेन यत्पुण्यं लभते नरः ॥  
तत्पुण्यं समवाप्नोति गोमत्यां स्नानमात्रतः ॥ ५४ ॥  
भीताभय प्रदानेन पुत्रानिष्टान्न संशयः ॥  
धनकामस्तु विपुलं लभते धनमूर्जितम्॥ ५५ ॥  
प्राप्नुयादीप्सितान्कामान्गोमतीनीरसङ्गमे ॥  
कृतकृत्यो भवेद्विप्रा ऋणान्मुच्येत पैतृकात् ॥ ५६ ॥  
मनसा वचसा चैव कर्मणा यदुपार्जितम् ॥  
तत्सर्वं नश्यते पापं गोमतीनीरसङ्गमात् ॥ ५७ ॥  
पीताम्बरधरो भूत्वा तथा गरुडवाहनः ॥  
वनमाली चतुर्बाहुर्दिव्यगन्धानुलेपनः ॥  
याति विष्ण्वालयं विप्रा अपुनर्भवलक्षणम् ॥ ५८ ॥  
गोमतीस्नानमात्रेण मानवो नात्र संशयः ॥  
सर्वपापविनिर्मुक्तो याति विष्णुं सनातनम् ॥ ५९ ॥  
इति श्रीस्कान्दे महापुराण एकाशीतिसाहस्र्यां सहितायां सप्तमे प्रभासखण्डे चतुर्थे द्वारकामाहात्म्ये गोमत्युदधिसङ्गमे स्नानदानादिमाहात्म्यवर्णनन्नाम षष्ठोऽध्यायः ॥ ६ ॥