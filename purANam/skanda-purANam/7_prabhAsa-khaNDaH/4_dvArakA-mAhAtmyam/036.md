+++
title = "०३६"

+++
॥ सूत उवाच ॥ ॥  
प्रह्लादस्य वचः श्रुत्वा स्थितस्तत्र सभास्थले ॥  
पप्रच्छात्युत्सुकमना बलिस्तत्क्षेत्रवैभवम् ॥१॥  
प्रह्लादस्तद्वचः श्रुत्वा भक्तिभावपुरस्कृतम् ॥  
अभिनन्द्य च तं प्रेम्णा प्रवक्तुमुपचक्रमे ॥२॥  
॥ प्रह्लाद उवाच॥ ॥  
एकैकस्मिन्पदे दत्ते पुरीं द्वारवतीं प्रति ॥  
पुण्यं क्रतुसहस्राणां फलं भवति देहिनाम् ॥३॥  
येऽपीच्छन्ति मनोवृत्त्या गमनं द्वारकां प्रति ॥  
तेषां प्रलीयते पापं पूर्वजन्मायुतार्जितम् ॥४॥  
अत्युग्राण्यपि पापानि तावत्तिष्ठन्ति विग्रहे ॥  
यावन्न गच्छते जन्तुः कलौ द्वारवतीं प्रति ॥५॥  
लोभेनाऽप्युपरोधेन दम्भेन कपटेन वा ॥  
चक्रतीर्थे तु यो गच्छेन्न पुनर्विशते भुवि ॥६।  
हीनवर्णोऽपि पापात्मा मृतः कृष्णुपुरीं प्रति ॥  
कलि कालकृतैर्दोषैरत्युग्रैरपि मानवः ॥  
भक्त्या कृष्णमुखं दृष्ट्वा न लिप्यति कदाचन ॥७॥  
तावद्विराजते काशी ह्यवन्ती मथुरापुरी ॥  
यावन्न पश्यते जन्तुः पुरीं कृष्णेन पालिताम्॥ ८ ॥  
येषां कृष्णालये प्राणा गता दानवनायक ॥  
न तेषां पुनरावृत्तिः कल्पकोटिशतैरपि ॥ ९ ॥  
दुर्लभो द्वारकावासो दुर्लभं कृष्णदर्शनम् ॥  
दुर्लभं गोमतीस्नानं रुक्मिणीदर्शनं कलौ ॥ 7.4.36.१० ॥  
नित्यं कृष्णपुरीं रम्यां ये स्मरन्ति गृहे स्थिताः ॥  
न तेषां पातकं किञ्चिद्देहमाश्रित्य तिष्ठति ॥ ११ ॥  
केशवार्चा गृहे यस्य न तिष्ठति महीपते ॥  
तस्यान्नं न च भोक्तव्यमभक्ष्येण समं स्मृतम् ॥ १२ ॥  
नोष्णत्वं द्विज राजे वै न शीतत्वं हुताशने ॥  
वैष्णवानां न पापत्वमेकादश्युपवासिनाम् ॥ १३ ॥  
नास्ति नास्ति महाभागाः कलिकालसमं युगम् ॥  
स्मरणात्कीर्त्तनाद्विष्णोः प्राप्यते परमव्ययम् ॥ १४ ॥  
सत्यभामापतिर्यत्र यत्र पुण्या च गोमती ॥  
नरा मुक्तिं प्रयास्यन्ति तत्र स्नात्वा कलौ युगे ॥ १५ ॥  
माधवे शुक्लपक्षे तु त्रिस्पृशां द्वादशीं यदि ॥  
लभते द्वारकायां तु नास्ति धन्यतरस्ततः ॥ १६ ॥  
त्रिस्पृशां द्वादशीं प्राप्य गत्वा कृष्णपुरीं नरः ॥  
यः करोति हरेर्भक्त्या सोऽश्वमेधफलं लभेत्॥ १७ ॥  
नन्दायां तु जयायां वै भद्रा चैव भवेद्यदि ॥  
उपवासार्चने गीते दुर्ल्लभा कृष्णसन्निधौ ॥१८॥  
उदयैकादशी स्वल्पा अन्ते चैव त्रयोदशी ॥  
सम्पूर्णा द्वादशी मध्ये त्रिस्पृशा च हरेः प्रिया ॥ १९ ॥  
एकेन चोपवासेन उपवासाऽयुतं फलम् ॥  
जागरे शतसाहस्रं नृत्ये कोटिगुणं कलौ ॥ 7.4.36.२० ॥  
तत्फलं लभते मर्त्त्यो द्वारकायां दिनेदिने ॥  
गृहेषु वसतामेतत्किं पुनः कृष्णसन्निधौ ॥ ॥ २१ ॥  
वाङ्मनःकायजैर्दोषैर्हता ये पापबुद्धयः ॥  
द्वारवत्यां विमुच्यन्ते दृष्ट्वा कृष्णमुखं शुभम् ॥ २२ ॥  
दैत्येश्वर नराः श्लाघ्या द्वारवत्यां गताश्च ये ॥ २३ ॥  
दुर्ल्लभानीह तीर्थानि दुर्लभाः पर्वतोत्तमाः ॥  
दुर्ल्लभा वैष्णवा लोके द्वारकावसतिः कलौ ॥ २४ ॥  
गवां कोटिसहस्राणि रत्नको टिशतानि च ॥  
दत्त्वा यत्फलमाप्नोति तत्फलं कृष्णसन्निधौ ॥ २५ ॥  
यस्याः सीमां प्रविष्टस्य ब्रह्महत्यादिपातकम् ॥  
नश्यते दर्शनादेव तां पुरीं को न सेवते ॥ २६ ॥  
चक्राङ्किता शिला यत्र गोमत्युदधिसङ्गमे ॥  
यच्छति पूजिता मोक्षं तां पुरीं को न सेवते ॥ २७ ॥  
सिंहस्थे च गुरौ विप्रा गोदावर्य्यां तु यत्फलम्॥  
तत्फलं स्नानमात्रेण गोमत्यां कृष्णसन्निधौ ॥ २८ ॥  
द्वारकाऽवस्थितं तोयं षण्मासं पिबते नरः ॥  
तस्य चक्राङ्कितो देहो भवते नात्र संशयः ॥ २९ ॥  
मन्वन्तरसहस्राणि काशीवासेन यत्फलम् ॥  
तत्फलं द्वारकायां च वसतः पञ्चभिर्द्दिनैः ॥ 7.4.36.३० ॥  
तावन्मृतप्रजा नारी दुर्भगा दैत्यपुङ्गव ॥  
यावन्न पश्यते भक्त्या कलौ कृष्णप्रियां पुरीम् ॥ ३१ ॥  
रुक्मिणीं सत्यभामां च देवीं जाम्बवतीं तथा ॥  
मित्रविन्दां च कालिन्दीं भद्रां नाग्नजितीं तथा ॥ ३२ ॥  
सम्पूज्य लक्ष्मणां तत्र वैष्णवीः कृष्णवल्लभाः ॥  
एताः सम्पूज्य विधिवच्छ्रेष्ठपुत्रश्च लभ्यते ॥ ३३ ॥  
तावद्भवभयं पुंसां गृहभङ्गश्च मूर्खता ॥  
यावन्न पश्यते भक्त्या कलौ कृष्णपुरीं नरः ॥ ३४ ॥  
न सर्वत्र महापुण्यं सङ्गमे सरिताम्पतेः ॥  
जाह्नवीसङ्गमान्मुक्तिर्गोमतीनीरसङ्गमात् ॥  
सम्पर्के गोमतीनीरपूतोऽहं कृष्णसन्निधौ ॥ ३५ ॥  
गोमतीनीरसम्पृक्तं ये मां पश्यन्ति मानवाः ॥  
न तेषां पुनरावृत्तिरित्याह सरिताम्पतिः ॥ ३६ ॥  
द्वारकां गच्छमानस्य विपत्तिश्च भवेद्यदि ॥  
न तस्य पुनरावृत्तिः कल्पकोटिशतैरपि ॥ ३७ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये द्वारकादर्शनगोमतीसरित्स्नानविधिमाहात्म्यवर्णनन्नाम षट्त्रिंशोऽध्यायः ॥ ३६॥