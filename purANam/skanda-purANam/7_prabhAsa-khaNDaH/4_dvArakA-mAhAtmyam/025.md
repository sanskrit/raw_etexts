+++
title = "०२५"

+++
॥ इन्द्रद्युम्न उवाच ॥ ॥  
कथयस्व मुनिश्रेष्ठ किञ्चित्कौतूहलं मम ॥  
पुण्यं पवित्रं पापघ्नं तीर्थं तु वद विस्तरात् ॥ १ ॥  
॥ मार्कण्डेय उवाच ॥ ॥  
मथुरा द्वारकाऽयोध्या कलिकाले पुरीत्रयम् ॥  
धर्मार्थकामदं भूप मोक्षदं हरिवल्लभम् ॥ २ ॥  
मधुरायां तु कालिन्दी गोमती कृष्णसन्निधौ ॥  
अयोध्यायां तु सरयूर्मुक्तिदा सेविता सदा ॥ ३ ॥  
द्रारवत्यामयोध्यायां कृष्णं रामं शुभप्रदम् ॥  
मथुरायां हरिं विष्णुं स्मृत्वा मुक्तिमवाप्नुयात् ॥ ४ ॥  
धन्या सा मथुरा लोके यत्र जातो हरिः स्वयम् ॥  
द्वारका सफला लोके क्रीडितं यत्र विष्णुना ॥ ५ ॥  
धन्यानामपि सा पूज्या अयोध्या सर्वकामदा ॥  
या स्वयं रामदेवेन पालिता धर्मबुद्धिना ॥ ६ ॥  
यद्ददाति फलं काशी सेविता कल्पसङ्ख्यया ॥  
कला ददाति मथुरा वासरेणापि तत्फलम् ॥ ७ ॥  
मन्वन्तरसहस्रे तु प्रयागे यत्फलं भवेत् ॥  
निमिषार्द्धेन वसतां द्वारकायां तु तत्फलम् ॥ ८ ॥  
प्रभासे च कुरुक्षेत्रे यत्फलं वत्सरैः शतैः ॥  
वसतां निमिषार्द्धेन ह्ययोध्यायां च तद्भवेत् ॥ ९ ॥  
अयोध्याधिपतिं रामं मथुरायां तु केशवम् ॥  
द्वारकावासिनं कृष्णं कीर्तनं चापि दुर्ल्लभम् ॥ 7.4.25.१० ॥  
मथुराकीर्तनेनापि श्रवणाद्द्वारकापुरः ॥  
अयोध्यादर्शनेनापि त्रिशुद्धं च पदं व्रजेत्॥ ११ ॥  
कृष्णं स्वयम्भुवं देवं द्वारका त्रिदिवोपमा ॥  
श्रुता चाप्यथवा दृष्टा कुरुते जन्मसङ्क्षयम् ॥ १२ ॥  
श्रुताभिलिखिता दृष्टा ह्ययोध्या मथुरापुरी ॥  
पापं हरति कल्पोत्थं द्वारका च तृतीयका ॥ १३ ॥  
कृष्णं विष्णुं हरिं देवं विश्रान्तं च कलौ स्मृतम् ॥  
द्वादश्यां जागरे रात्रावश्वमेधायुतं फलम् ॥ १४ ॥  
बालक्रीडनकं स्थानं ये स्मरन्ति दिनेदिने ॥  
स्वर्णशैलपदं नृणां जायते राजसत्तम ॥ १५ ॥  
धन्यास्ते मानवा लोके कलिकाले नरोत्तम॥  
प्लवनं सिन्धुतोयेन गोमत्यां यैर्नरैः कृतम् ॥ १६ ॥  
पश्चिमाशां नरः स्नात्वा कृत्वा वै करसम्पुटम् ॥  
द्वारकां ये स्मरिष्यन्ति तेषां कोटिगुणं फलम् ॥ १७ ॥  
मनसा चिन्तयेद्यो वै कलौ द्वारवतीं पुरीम् ॥  
कपिलाऽयुतपुण्यं च लभते हेलया नरः ॥ १८ ॥  
गङ्गासागरजं पुण्यं गङ्गाद्वारभवं तथा ॥  
कलौ द्वारवतीं गत्वा प्राप्नोति मनुजाधिप ॥ १९ ॥  
सप्तकल्पस्मरो भूप मार्कण्डेयः स्मराम्यहम् ॥  
समाना वाऽधिका वापि द्वारवत्या न कापि पूः ॥7.4.25.२०॥  
दुर्वाससा समो धन्यो नास्ति नाप्यधिको नृप ॥  
भाषाबन्धं येन कृत्वा द्वारकायां धृतो हरिः ॥ २१ ॥  
मा काशीं मा कुरुक्षेत्रं प्रभासं मा च पुष्करम् ॥  
द्वारकां गच्छ राजर्षे पश्य कृष्णमुखं शुभम् ॥ २२ ॥  
अश्वमेधसहस्रं तु राजसूयशतं कलौ ॥  
पदेपदे च लभते द्वारकां याति यो नरः ॥ २३ ॥  
सफलं जीवितं तेषां कलौ नृपवरोत्तम ॥ ये  
षां न स्खलितं चित्तं द्वारकां प्रति गच्छताम् ॥ २४ ॥  
माता च पुत्रिणी तेन पिता चैव पितामहाः ॥  
पिण्डदानं कृतं येन गोमत्यां कृष्णसन्निधौ ॥ २५ ॥  
गोपीचन्दनमुद्रां तु कृत्वा भ्रमति भूतले ॥  
सोऽपि देशो भवेत्पूतः कि पुनर्यत्र संस्थितम् ॥ २६ ॥  
द्वारकायां समुद्भूतां तुलसीं कृष्णसेविताम् ॥  
नित्यं बिभर्ति शिरसा स भवेत्त्रिदशाधिपः॥ २७ ॥  
दैत्यारेर्भगवत्तिथिश्च विजया नीरं च गगोद्भवं नित्यङ्काशिपुरी तथैव तुलसी धात्रीफलं वल्लभम्॥२८॥  
शास्त्रं भागवतं तथा च दयितं रामायणं द्वारका पुण्यं मालतिसम्भवं सुदयितं गीतं कृतं जागरम् ॥ २९ ॥  
गृहे यस्य सदा तिष्ठेद्गोपीचन्दनमृत्तिका ॥  
द्वारका तिष्ठते तत्र कृष्णेन सहिता कलौ ॥ 7.4.25.३० ॥  
कृतघ्नो वाऽथ गोघ्नोऽपि हैतुकः कृत्स्नपापकृत् ॥  
गोपीचन्दनसम्पर्कात्पूतो भवति तत्क्षणात् ॥ ३१ ॥  
गोपीचन्दनखण्डं तु यो ददातीह वैष्णवे ॥  
कुलमेकोत्तरं तेन शतं तारितमेव वा ॥ ३२ ॥  
द्वारकासम्भवा भूप तुलसी यस्य मन्दिरे ॥  
तस्य वैवस्वतो नित्यं बिभेति सह किङ्करैः ॥ ॥ ३३ ॥  
द्वारकासम्भवा मृत्स्ना तुलसीकृष्णकीर्तनम् ॥  
क्रतुकोटिशतं पुण्यं कथितं व्याससूनुना ॥ ३४ ॥  
आलोड्य सर्वशास्त्राणि पुराणानि पुनःपुनः ॥  
मया दृष्टा महीपाल न द्वारकासमा पुरी ॥ ३५ ॥  
द्वारकागमनं येन कृतं कृष्णस्य कीर्तनम् ॥  
स्नातं तीर्थसहस्रैस्तु तेनेष्टं क्रतुकोटिभिः ॥३६॥  
इद्रियाणां तु दमनं किं करिष्यति देहिनाम् ॥  
साङ्ख्यमध्ययनं चापि द्वारकां गच्छते न चेत् ॥३७॥  
पशवस्ते न सन्देहो गर्दभेन समा जनाः ॥  
दृष्टं कृष्णमुखं यैर्न गत्वा द्वारवतीं पुरीम् ॥ ३८ ॥  
कृतकृत्यास्तु ते धन्या द्वादश्यां जागरे हरेः ॥  
कृत्वा जागरणं भक्त्या नृत्यमाना मुहुर्मुहुः ॥३९॥  
कृष्णालयं तु यो गत्वा गोमत्यां पिण्डपातनम् ॥  
करोति शक्त्या दानं च मुक्तास्तस्य पितामहाः ॥7.4.25.४०॥  
प्रेतत्वं च पिशा चत्वं न भवेत्तस्य देहिनः ॥  
जन्मजन्मनि राजेन्द्र यो गतो द्वारकां पुरीम् ॥ ४१ ॥  
अनशनेन यत्पुण्यं प्रयागे त्यजतस्तनुम् ॥  
द्वादश्यां निमिषार्द्धेन तत्फलं कृष्णसन्निधौ ॥ ४२ ॥  
सूर्यग्रहे गवां कोटिं दत्त्वा यत्फलमाप्नुयात् ॥  
तत्फलं कलिकाले तु द्वारवत्यां दिनेदिने ॥ ४३ ॥  
कोटिभारं सुवर्णस्य ग्रहणे चन्द्रसूर्ययोः ॥  
दत्त्वा यत्फलमाप्नोति तत्फलं कृष्णदर्शने ॥ ४४ ॥  
दोलासंस्थं च ये कृष्णं पश्यन्ति मधुमाधवे ॥  
तेषां पुत्राश्च पौत्राश्च मातामहपितामहाः ॥ ४५ ॥  
श्वशुराद्याः सभृत्याश्च पशवश्च नरोत्तम ॥  
क्रीडन्ति विष्णुना सार्द्धं यावदाभूतसम्प्लवम् ॥ ४६ ॥  
या काचिद्द्वादशी भूप जायते कृष्णसन्निधौ ॥  
पश्यामि नान्तरं किञ्चित्कलिकाले विशेषतः ॥ ४७ ॥  
कृष्णस्य सन्निधौ नित्यं वासरा द्वादशीसमाः ॥  
युगादिभिः समाः सर्वे नित्यं कृष्णस्य सन्निधौ॥४८॥  
कलौ द्वारवती सेव्या ज्ञात्वा पुण्यं विशेषतः ॥  
षटपुर्यश्चैव सुलभा दुर्ल्लभा द्वारका कलौ॥४९॥  
स्मरणात्कीर्तनाद्यस्माद्भुक्तिमुक्ती सदा नृणाम् ॥  
दुर्वाससा तु ऋषिणा रक्षिता तिष्ठते पुरी॥7.4.25.५०॥  
कलौ न शक्यते गन्तुं विना कृष्णप्रसादतः ॥  
कृष्णस्य दर्शनं कर्तुं यान्ति रुद्रादयः सुराः॥५१॥  
त्रिकालं जगतीनाथ रुक्मिणीदर्शनाय च ॥  
सफला भारती तस्य कृष्णकृष्णेति या वदेत्॥५२॥  
द्वारका यायिनं दृष्ट्वा गायन्ति दिविसंस्थिताः ॥  
नरकात्पितरो मुक्ताः प्रचलन्ति हसन्ति च ॥५३॥  
गोप्यं यत्पातकं पुंसां गोमती तद्व्यपोहति ॥  
स्मरणात्कीर्त्तनाद्वापि किं पुनः प्लवने कृते ॥ ५४ ॥  
रुक्मिणीसहितं देवं शङ्खोद्धारे च शङ्खिनम् ॥  
पिण्डारके चतुर्बाहुं दृष्ट्वाऽन्यैः किं करिष्यति ॥५५॥  
रुक्मिणी देवकीपुत्रश्चक्रतीर्थं च गोमती ॥  
गोपीनां चन्दनं लोके तुलसी दुर्लभा कलौ ॥ ५६ ॥  
दुर्लभास्ते सुता ज्ञेया धरणीपापनाशकाः ॥  
गयां गत्वा तु ये पिण्डं द्वारकां कृष्णदर्शनम् ॥  
करिष्यन्ति कलौ प्राप्ते वञ्जुलीसमुपोषणम् ॥ ५७ ॥  
समं पुण्यफलं तेषां वञ्जुली द्वारका समा ॥  
येन न्यूना नाधिकाऽपि कथितं विष्णुना स्वयम् ॥ ५८ ॥  
वञ्जुली चाधिकां राजञ्छृणु वक्ष्यामि कारणम्॥  
द्वादश्यामुपवासेन द्वादश्यां पारणेन तु ॥  
प्राप्यते हेलया चैव तद्विष्णोः परमं पदम् ॥ ५९ ॥  
गृहेषु वसतां तीर्थं गृहेषु वसतां तपः ॥  
गृहेषु वसतां मोक्षो वञ्जुलीसमुपोषणात् ॥ 7.4.25.६० ॥  
वञ्जुली द्वारका गङ्गा गया गोविन्दकीर्त्तनम् ॥  
गोमती गोकुलं गीता दुर्ल्लभं गोपिचन्दनम् ॥ ६१ ॥  
एतच्छृणोति यो भक्त्या कृत्वा मनसि केशवम् ॥  
अश्वमेधसहस्रस्य फलमाप्नोति मानवः ॥ ६२ ॥  
श्रोष्यन्ति जागरे ये वै माहात्म्यं केशवस्य च ॥  
सर्वपापविनिर्मुक्ताः पदं यास्यन्ति वैष्णवम् ॥ ॥ ६३ ॥  
पठिष्यन्ति नरा नित्यं ये वै श्रोप्यन्ति भक्तितः ॥  
तुलापुरुषदानस्य फलं ते प्राप्नुवन्ति हि॥ ६४॥  
कृष्णजागरणे दानं यच्चाल्पमपि दीयते ॥  
सर्वं कोटिगुणं ज्ञेयमित्याहुः कवयो नृप ॥ ६५ ॥  
मानकूटं तुलाकूटं कन्याहयगवां क्रयात् ॥  
तत्सर्वं विलयं याति द्वादश्यां जागरे कृते ॥ ६६ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये वञ्जुलीद्वारकागङ्गागयागोविन्दगोमतीगोकुल गीतागोपीचन्दनमाहात्म्यवर्णनन्नाम पञ्चविंशतितमोऽध्यायः ॥ २५ ॥