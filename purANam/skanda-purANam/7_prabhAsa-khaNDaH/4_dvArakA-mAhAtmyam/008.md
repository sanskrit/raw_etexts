+++
title = "००८"

+++
॥ प्रह्लाद उवाच ॥ ॥  
मा गच्छध्वं सुरनदीं कालिन्दीं मा सरस्वतीम् ॥  
गच्छध्वं च द्विजश्रेष्ठा गोमत्युदधिसङ्गमे ॥ १ ॥  
प्राप्यते हेलया यत्र सर्वे कामा न संशयः ॥  
गोमतीजलकल्लोलैः क्रीडते यत्र सागरः ॥ २ ॥  
पापघ्नं गोमतीतीरं प्राप्यते पुण्यवन्नरैः ॥  
सागरेण च सम्मिश्रं महापातकनाशनम् ॥ ३ ॥  
गोमती सङ्गता यत्र सागरेण द्विजोत्तमाः ॥  
मुक्तिद्वारं तु तत्प्रोक्तं कलिकाले न संशयः ॥ ४ ॥  
यत्पुण्यं लभते तूर्णं गङ्गासागरसङ्गमे ॥  
तत्पुण्यं समवाप्नोति गोमत्युदधिसङ्गमे ॥ ५ ॥  
नमस्कृत्य च तोयेशं गोमतीं च सरिद्वराम् ॥  
अर्घ्यं दद्याद्विधानेन कृत्वा च करयोः कुशान् ॥ ६ ॥  
मन्त्रेणानेन विप्रेन्द्रा दद्यादर्घ्यं विधानतः ॥  
ब्राह्मणैः सह सङ्गत्य सदा तत्तीर्थवासिभिः ॥ ७ ॥  
भक्त्या चार्घ्यं प्रदास्यामि देवाय परमा त्मने ॥  
त्राहि मां पापिनं घोरं नमस्ते सुररूपिणे ॥ ८ ॥  
तीर्थराज नमस्तुभ्यं रत्नाकर महार्णव ॥  
गोमत्या सह गोविन्द गृहाणार्घ्यं नमोऽस्तु ते ॥ ९॥  
दत्त्वा चार्घ्यं शिखां बद्ध्वा संस्मृत्य जलशायिनम् ॥  
कुर्याच्च प्राङ्मुखः स्नानं ततः प्रत्यङ्मुखस्तथा॥ 7.4.8.१०॥  
स्नात्वा च परया भक्त्या पितॄन्सन्तर्पयेत्ततः ॥  
विश्वेदेवादि सम्पूज्य पितॄणां श्राद्धमाचरेत् ॥ ११ ॥  
यथोक्तां दक्षिणां दद्याद्विष्णुर्मे प्रीयतामिति ॥  
विशेषतः प्रदातव्यं सुवर्णं विप्रसत्तमाः ॥ १२ ॥  
 दम्पत्योर्वाससी चैव कञ्चुकोष्णीषमेव च ॥  
लक्ष्म्या सह जगन्नाथो विष्णुर्मे प्रीयतामिति ॥ १३ ॥  
महादानानि सर्वाणि गोमत्युदधिसङ्गमे ॥  
सप्तद्वीपपतिर्भूत्वा विष्णुलोके महीयते ॥ १४ ॥  
यस्तुलापुरुषं दद्याद्गोमत्युदधिसङ्गमे ॥  
सप्तद्वीपपतिर्भूत्वा विष्णुलोके महीयते ॥ १५ ॥  
आत्मानं तोलयेद्यस्तु स्वर्णेन रजतेन वा ॥  
वस्त्रैर्वा कुङ्कुमैर्वापि फलैर्वापि तथा रसैः ॥ १६ ॥  
भुक्त्वा भोगान्सुविपुलांस्तथा कामान्मनोहरान् ॥  
सम्पूज्यमानस्त्रिदशैर्याति विष्ण्वालयं नरः ॥ १७ ॥  
हिरण्यरूप्यदानं च ह्यश्वं धेनुं तथैव च ॥  
गोमतीसङ्गमे दत्त्वा सर्वान्कामानवाप्नुयात् ॥ १८ ॥  
भूमिदानं च यो दद्याद्गोमत्युदधिसङ्गमे ॥  
स्नात्वा शुचिर्हरिं स्मृत्वा तस्माद्धन्यतरो नहि ॥ १९ ॥  
कन्यादानं च यः कुर्याद्विद्यादानमथापि वा ॥  
गोमत्याः सङ्गमे स्नात्वा याति ब्रह्मपदं नरः ॥ 7.4.8.२० ॥  
यो दद्यात्स्वर्णधेनुं च घृतधेनुं समाहितः ॥  
ब्रह्माण्डदानमपि वा तस्य पुण्यमनन्तकम् ॥ २१ ॥  
तथा लवणधेनुं च जलधेनुमथापि वा ॥  
दत्त्वा याति परं स्थानं गोमत्युदधिसङ्गमे ॥ २२ ॥  
युगादिषु च सर्वेषु गोमत्युदधिसङ्गमे ॥  
स्नात्वा सन्तर्प्य च पितॄनक्षयं लोकमाप्नुयात् ॥ २३ ॥  
आषाढ्यां च तथा माघ्यां कार्तिक्यां सङ्गमे नरः ॥  
पितॄणां तर्पणं स्नानं श्राद्धं पावकपूजनम् ॥  
कुर्याच्चैव तथा दानं यदीच्छेदक्षयं पदम् ॥ २४ ॥  
पितॄणां चाक्षया तृप्तिर्गयाश्राद्धेन वै यथा ॥  
तद्वच्छ्राद्धान्महाभाग गोमत्युदधिसङ्गमे ॥ २५ ॥  
कुर्य्यात्स्नानं तथा दानं पितॄणां तर्पणं तथा ॥  
पञ्चकासु द्विजश्रेष्ठास्तथा चैवाष्टकासु च ॥ २६ ॥  
वैधृतौ च व्यतीपाते छायायां कुञ्जरस्य च ॥  
षष्ठ्यां च कपिलाख्यायां तथा हि द्वादशीषु च ॥ २७ ॥  
गोमत्यां सङ्गमे स्नात्वा दद्याद्दानं विशेषतः ॥  
निर्मलं स्थानमाप्नोति यत्र गत्वा न शोचति ॥ २८ ॥  
श्राद्धपक्षे त्वमावास्यां गोमत्युदधिसङ्गमे ॥  
हेलया प्राप्यते पुण्यं दत्त्वा पिण्डं गयासमम् ॥ २९ ॥  
तस्मात्सर्वं प्रयत्नेन त्वमावास्यां द्विजोत्तमाः ॥  
श्राद्धं हि पितृपक्षान्ते कार्य्यं गोमतिसङ्गमे ॥ 7.4.8.३० ॥  
यद्यप्यश्रोत्रियं श्राद्धं यद्यप्युपहतं भवेत् ॥  
पक्षश्राद्धकृतं पुण्यं दिनेनैकेन लभ्यते ॥ ३१ ॥  
श्रद्धाहीनं मन्त्रहीनं पात्रहीनमथापि वा ॥  
द्रव्यहीनं कालहीनं मनसः स्वास्थ्यवर्जितम् ॥ ३२ ॥  
श्राद्धपक्षे ह्यमायां तु गोमत्युदधिसङ्गमे ॥  
परिपूर्णं भवेत्सर्वं पितॄणां तृप्तिरक्षया ॥ ३३ ॥  
गोमती कमला चैव चन्द्रभागा तथैव च ॥  
तिस्रस्तु सङ्गता नद्यः प्रविष्टा वरुणालयम् ॥ ३४ ॥  
गयायां पिण्डदानेन प्रयागे ह्यस्थिपातने ॥  
तत्पुण्यं समवाप्नोति पक्षान्ते श्राद्धकृन्नरः ॥ ३५ ॥  
यदीच्छेत्सर्वतीर्थेषु हेलया त्वभिषेचनम् ॥  
स्नानं कुर्वीत भक्त्या वै गोमत्युदधिसङ्गमे ॥ ३६ ॥  
पक्षेपक्षे समग्रा तु पितृपूजा कृता च यैः ॥  
सम्पूर्णा जायते तेषां गोमत्युदधिसङ्गमे ॥ ३१७ ॥  
श्राद्धे कृते त्वमावस्यां पितृपक्षे च वै द्विजाः ॥  
अपुत्रा चैव या नारी काकवन्ध्या च या भवेत् ॥ ३८ ॥  
मृतपुत्रा तथा विप्राः सङ्गमे स्नानमाचरेत् ॥  
दोषैः प्रमुच्यते सर्वैर्गोमप्युदधिसङ्गमे ॥  
स्नात्वा सुखमवाप्नोति प्रजां च चिरजीविनीम् ॥ ३९ ॥  
यानि कानि च दानानि पृथिव्यां सम्भवन्ति हि ॥  
तानि सर्वाणि देयानि गोमत्युदधिसङ्गमे ॥ 7.4.8.४० ॥  
सर्वदैव च विप्रेन्द्रा विशेषात्सर्वपर्वसु ॥  
स्नानं कुर्वीत नियतो गोमत्युदधिसङ्गमे ॥ ४१ ॥  
दर्शनादेव पापस्य क्षयो भवति भो द्विजाः ॥  
प्रणामे मनसस्तुष्टिर्मुक्तिश्चैवावगाहने ॥ ४२ ॥  
श्राद्धे कृते पितॄणां तु तृप्तिर्भवति शाश्वती ॥  
दाने मनोरथावाप्तिर्जायते नात्र संशयः ॥ ४३ ॥  
कृतकृत्यास्तु ते धन्या यैः कृतं पितृतर्पणम् ॥  
श्राद्धं च ऋषिशार्दूला गोमत्युदधिसङ्गमे ॥ ४४ ॥  
पितृपक्षे च वै केचिन्मातृपक्षे तथैव च ॥  
तथा श्वशुरपक्षे च ये चान्ये मित्रबान्धवाः ॥ ४५ ॥  
स्थावरत्वं गता ये च पुद्गलत्वं च ये गताः ॥  
पिशाचत्वं गता ये च ये च प्रेतत्वमागताः ॥ ४६ ॥  
तिर्य्यग्योनिगता ये च ये च कीटत्वमागताः ॥  
स्नानमात्रेण ते सर्वे मुक्तिं यान्ति न संशयः ॥ ४७ ॥  
किं पुनः श्राद्धदानादि गोमतीसङ्गमे तथा ॥  
कृत्वा मुक्तिमवाप्नोति मानवो नात्र संशयः ॥ ४८ ॥  
श्रवणद्वादशीयोगे गोमत्युदधिसङ्गमे ॥  
स्नात्वा मुक्तिमवाप्नोति यत्र गत्वा न शोचति ॥ ४९ ॥  
सन्त्यज्य सर्वतीर्थानि गोमत्युदधिसङ्गमे ॥  
स्नानं कृत्वा तथा श्राद्धं कृतकृत्यो भवेन्नरः ॥  
परं लोकमवाप्नोति ह्यर्चयित्वा तु वामनम् ॥ 7.4.8.५० ॥  
सम्यक्स्नात्वा नरो यस्तु पूजयेद्गरुडध्वजम् ॥  
पीताम्बरधरो भूत्वा दिव्याभरणभूषितः ॥ ५१ ॥  
वीक्ष्यमाणः सुरस्त्रीभिर्नागारिकृतकेतनः ॥  
चतुर्भुजधरो भूत्वा वनमालाविभूषितः ॥  
संस्तूयमानो मुनिभिर्याति विष्ण्वालयं नरः ॥ ५२ ॥  
गोमतीसङ्गमे स्नात्वा कृतकृत्यो भवेन्नरः ॥  
यत्र दैत्यवधं कृत्वा विष्णुना प्रभविष्णुना ॥ ५३ ॥  
चक्रं प्रक्षालितं पूर्वं कृष्णेन स्वयमेव हि ॥  
तेनैव चक्रतीर्थं हि ख्यातं लोकत्रये द्विजाः ॥ ५४ ॥  
भवन्ति यत्र पाषाणाश्चक्राङ्का मुक्तिदायकाः ॥  
यैः पूजितैर्जगन्नाथः कृष्णः सान्निध्यमाव्रजेत् ॥ ५५ ॥  
तत्रैव यदि लभ्येत चक्रैर्द्वादशभिः सह ॥ ५६ ॥  
द्वादशात्मा स विज्ञेयो मोक्षदः सर्वदेहिनाम् ॥  
एकचक्राङ्कितो यस्तु द्वारवत्यां सुशोभनः ॥ ५७ ॥  
सुदर्शनाभिधानोऽसौ मोक्षैकफलदो हि सः ॥  
लक्ष्मीनारायणो द्वाभ्यां भुक्तिमुक्तिफलप्रदः ॥ ५८ ॥  
त्रिभिस्त्रिविक्रमश्चैव त्रिवर्गफलदायकः ॥  
श्रीप्रदो रिपुहन्ता च चतुर्भिः संयुतः स हि ॥ ५९ ॥  
पञ्चभिर्वासुदेवस्तु जन्ममृत्युभयापहः ॥  
प्रद्युम्नः षड्भिरेवासौ लक्ष्मीं कान्तिं ददाति यः ॥ 7.4.8.६० ॥  
सप्तभिर्बलभद्रश्च चक्रगोऽत्र प्रकीर्तितः ॥  
लाच्छितश्चाष्टभिर्भक्तिं ददाति पुरुषोत्तमः ॥ ६१ ॥  
सर्वं दद्यान्नवव्यूहो दुर्लभो यः सुरैरपि ॥  
दशावतारो दशमी राज्यदो नात्र संशयः ॥६२ ॥  
एकादशभिरैश्वर्यं चक्रगः सम्प्रयच्छति ॥  
निर्वाणं द्वादशात्मा च द्वादशभिर्ददाति च ॥ ६३ ॥  
अत ऊर्ध्वं महाभागाः सौख्यमोक्षप्रदायकाः ॥  
    
यतोऽत्र ते च पाषाणाः कृष्णचक्रेण चित्रिताः ॥ ६४ ॥  
तेषां स्पर्शनमात्रेण मुच्यते सर्वकिल्बिषैः ॥  
चक्रतीर्थे नरः स्नात्वा कृष्णचक्रेण चिह्नितः ॥ ६५ ॥  
पूजयित्वा चक्रधरं हरिं ध्यायेत्सनातनम् ॥  
नापुत्रो नाधनो रोगी न स सञ्जायते नरः ॥ ६६ ॥  
ब्रह्महत्यादिकं पापं मनोवाक्कायकर्मजम् ॥  
तत्सर्वं विलयं याति सकृच्चक्राङ्कदर्शनात् ॥ ६७ ॥  
म्लेच्छ देशे शुभे वापि चक्राङ्को दृश्यते यदि ॥  
तत्र चैव हरिक्षेत्रं मुक्तिदं नात्र संशयः ॥ ६८ ॥  
मृत्युकालेऽपि सम्प्राप्ते यदि ध्यायेद्धरिं नरः ॥  
चक्राङ्कं धारयेदङ्गे स याति परमं पदम्॥६९॥  
हृदयस्थे च चक्राङ्के पूतो भवति तत्क्षणात् ॥  
नोपसर्पन्ति तं भीता दूताः कृष्णायुधं तदा ॥  
वैष्णवं लोकमा प्नोति नात्र कार्या विचारणा ॥7.4.8.७० ॥  
अपि पापसमाचारः किं पुनर्धार्मिकः शुचिः ॥  
गोमती सङ्गमे स्नात्वा चक्रतीर्थे तथैव च ॥  
मुच्यते पातकैर्घोरै र्मानवो नात्र संशयः ॥७१॥  
राजसाः सत्त्वमायान्ति विष्णुधर्मं सनातनम् ॥  
क्षेत्रस्य तस्य माहात्म्यात्सत्यमेतत्प्रकीर्तितम् ॥ ७२ ॥  
तामसं राजसं चापि यत्किञ्चिद्विष्णुपूजने ॥  
तच्च सत्त्वत्वमायाति निम्नगा च यथार्णवे ॥ ७३ ॥  
दुर्लभा द्वारका विप्र दुर्लभं गोमतीजलम् ॥  
दुर्लभं जागरो रात्रौ दुर्लभं कृष्णदर्शनम् ॥ ७४ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये गोमत्युदधि सङ्गमस्नानादिमाहात्म्यपूर्वक चक्रतीर्थमाहात्म्यवर्णनन्नामाष्टमोऽध्यायः ॥ ८ ॥ ॥