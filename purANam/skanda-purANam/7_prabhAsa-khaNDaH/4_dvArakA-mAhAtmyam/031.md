+++
title = "०३१"

+++
॥ प्रह्लाद उवाच॥। ॥  
दिव्यस्वप्रभया ध्वान्तं भूतानां नाशयन्सदा ॥  
जनयन्परमानन्दं भक्तानां च भयापहः ॥ १ ॥  
पताकाभिर्ध्वजस्थाभिर्द्वारकाजयवर्द्धनः ॥  
दिव्यपुण्यप्रकाशेन राजते गिरिराडिव ॥ २ ॥  
दृष्ट्वाऽऽलयं तदा विष्णोस्तदायुधविभूषितम्॥  
विहाय पादुके च्छत्रं दण्डवत्पतिता भुवि ॥ ३ ॥  
भूमिसंलुठनं तेषां तीर्थानामद्भुतं महत् ॥  
अभवद्विप्र शार्दूलाः क्षेत्रादीनां च सर्वशः ॥ ४ ॥  
वाराणसी कुरुक्षेत्रं प्रयागो जाह्नवी तथा ॥  
यमुना नर्मदा पुण्या पुण्या प्राची सरस्वती ॥ ५ ॥  
गोदावरी महापुण्या गया तिस्रस्तु मङ्गलाः ॥  
शालिग्रामं महाक्षेत्रं पुण्या चक्रनदी शुभा ॥ ६ ॥  
पयोष्णी तपती कृष्णा कावेर्य्याद्याः सुपुण्यदाः ॥  
पुष्करादीनि तीर्थानि सागराः पर्वतोत्तमाः ॥ ७ ॥  
अयोध्या मथुरा माया अवन्त्याद्याश्च मुक्तिदाः ॥  
श्रीरङ्गाख्यमनन्तं च प्रभासं च विशेषतः ॥ ८ ॥  
पुरुषोत्तमं महाक्षेत्रमरण्यान्यादयः शुभाः ॥  
त्रैलोक्ये वर्त्तमानानि सर्वतीर्थानि सर्वशः ॥ ९ ॥  
दृष्ट्वा कृष्णालयं पुण्यं मुहुर्मुहुः प्रहर्षिताः ॥  
जय शब्दैर्नमःशब्दैर्गर्जन्तो हरिनामभिः ॥ 7.4.31.१० ॥  
आनन्दाश्रूणि मुञ्चन्तः प्रेम्णा गद्गदया गिरा ॥  
स्तुवन्ति मुनयः सर्वे तीर्थादीनि च सर्वशः ॥ ११ ॥  
अथ संस्तुवतां तेषामन्योन्यं मुदितात्मनाम् ॥  
वीक्ष्य वक्त्राणि सर्वेषां महर्षिर्नारदोऽब्रवीत् ॥ १२ ॥  
॥ श्रीनारद उवाच ॥ ॥  
राशयः पुण्य पुञ्जानां कृता युष्माभिरुत्तमाः ॥  
तज्जन्मना सहस्रैस्तु यद्दृष्टं कृष्णमन्दिरम् ॥ १३ ॥  
दर्शनं कृष्णदेवस्य द्वारकागमने मतिः ॥  
दृढभक्तिर्महाविष्णोर्नाल्पस्य तपसः फलम् ॥ १४ ॥  
धन्या वै पूर्वजास्तेषां वंशजाः कृष्णदर्शनं ॥  
सोत्सवा द्वारकां यान्ति पश्यन्ति च हरिप्रियाम् ॥ १९ ॥  
धन्येयं गौतमी गङ्गा गौतमोऽयं महातपाः ॥  
यत्प्रसादेन सर्वेषां कल्याणं समुपस्थितम् ॥ १६ ॥  
यज्ञाध्ययनदानानां तपोव्रतसमाधिनाम्॥  
सम्प्राप्तफलमस्माभिर्युष्माभिः सर्वतीर्थकाः ॥ १७ ॥  
यूयं सर्वाणि तीर्थानि क्षेत्राणि चैव कृत्स्नशः ॥  
कृष्णाज्ञया सर्वकालं तिष्ठध्वं सर्वदैवतैः ॥ ॥ १८ ॥  
वसन्ति येऽत्र ते धन्या एकाहमपि पावनाः ॥  
पश्यन्तु सुमहाभागा गोदावर्य्यत्र जाह्नवी ॥ १९ ॥  
इयं च शोभते पुण्या द्वारका कृष्ण वल्लभा ॥  
प्रपश्यन्तु महाभागास्तथा वाराणसीं शुभाम् ॥ 7.4.31.२० ॥  
क्षेत्राणि कुरुमुख्यानि पश्यन्तु द्वारकां प्रभोः ॥  
तादृशी मथुरा काशी मायाऽध्योध्या च राजते ॥ २१ ॥  
अवन्ती न च काञ्ची च क्षेत्रं च पुरुषोत्तमम् ॥  
सूर्योपरागकालेऽपि कुरुक्षेत्रं न राजते ॥ २२ ॥  
ईदृशं न गयातीर्थं यादृगेतत्प्रकाशते ॥ २३ ॥  
ग्रहनक्षत्रताराणां यथा सूर्य्यो विराजते ॥  
सक्षेत्रतीर्थराजानां द्वारकार्को विराजते ॥ २४ ॥  
॥ प्रह्लाद उवाच ॥ ॥  
निशम्य नारदेनोक्तं प्रहृष्टाश्च तथा द्विजाः ॥  
क्षेत्राणि सर्वतीर्थानि पुरस्कृत्य च गौतमम् ॥ २५ ॥  
विहाय गौतमीं तत्र प्रययुर्ह्यग्रतोग्रतः ॥  
प्रहृष्टा गौतमी तत्र प्रणम्य त्वरिता ययौ ॥ २६ ॥  
गीतवाद्यैश्च नृत्यैश्च पताकाभिः समन्ततः ॥  
प्रययुः स्तोत्रपाठैश्च सर्वे ते द्वारकाश्रये ॥ २७ ॥  
स तीर्थान्यग्रतः कृत्वा मध्ये कृत्वा तु शोभनम् ॥  
प्रयागं तीर्थराजं च प्रहृष्टं क्षेत्रदर्शनात् ॥ २८ ॥  
ततः पश्चात्सरित्स्नानं चकार ऋषिसत्तमः ॥  
जाह्नवी गौतमी रेवा यमुनाप्राक्सरस्वती ॥ २९ ॥  
सरयूर्गण्डकी तापी पयोष्णी यमुना तथा ॥  
कृष्णा भीमरथी गङ्गा कावेरी चाघनाशिनी ॥ ॥ 7.4.31.३० ॥  
मन्दाकिनी महापुण्या पुण्या भोगवती नदी ॥  
व्रजन्ति युगपत्सर्वाः पश्यन्त्यो द्वारकां पुरीम् ॥ ३१ ॥  
ततस्ते सागराः सप्त स्वैःस्वैस्तीर्थैः समन्विताः ॥  
ततः पश्चादरण्यान्याश्रमैः पुण्यैयुतानि च ॥ ३२ ॥  
ततस्तु पर्वता रम्या मेर्वाद्यास्तु सुशोभनाः ॥  
नृत्यन्तो गायमानाश्च स्तवाद्यैस्तु महर्षिभिः ॥ ३३ ॥  
ततश्च ऋषयो देवाः समन्ताद्धृष्टमानसाः ॥  
गायन्तो नृत्यमानाश्च गर्जन्तो हरिनामभिः ॥ ३४ ॥  
वादित्रनिनदैरुच्चैर्जयशब्दैः प्रहर्षिताः ॥  
प्राप्तास्ते गोमतीतीरं सर्वयज्ञसमन्विताः ॥  
ववन्दिरे महापुण्याः सर्वे ते हृष्टमानसाः ॥ ३५ ॥  
॥ श्रीनारद उवाच ॥ ॥  
हे भागीरथि हे रेवे यमुने शृणु गौतमि ॥  
श्रेष्ठा श्रीगोमतीदेवी विख्याता भुवनत्रये ॥ ३६ ॥  
यस्याः सकृज्जलस्नानं स्पर्द्धते ब्रह्मविद्यया ॥  
तेन वै गोमती सेयं सर्वतीर्थोत्तमोत्तमा ॥  
ब्रह्मज्ञानेन मुच्यन्ते प्रयागमरणेन वा ॥  
स्नानमात्रेण गोमत्यां मुच्यते पूर्वजैः सह ॥ ३७ ॥  
॥ प्रह्लाद उवाच ॥ ॥  
निशम्य तानि तीर्थानि माहात्म्यं महदद्भुतम् ॥  
गोमत्याः श्रद्धया स्नात्वा उत्सवैरग्रतो ययुः ॥ ३८ ॥  
ततः क्षेत्राणि तीर्थानि सरितः सागरादयः ॥  
ददृशुर्द्वारकां रम्यामागता द्वारमण्डपे ॥ ३९ ॥  
स्थितां सिंहासने दिव्ये मणिकाञ्चनभूषिते ॥  
सुन्दरां शुक्ल वर्णां च रुद्रादित्यसमप्रभाम् ॥ 7.4.31.४० ॥  
दिव्यवस्त्रां सुगन्धाढ्यां रत्नाभरणभूषिताम् ॥  
किरीटकुण्डलैर्दिव्यैः शोभितां कङ्कणादिभिः ॥ ४१ ॥  
वरदाभयहस्तां च शङ्खचक्रगदायुधाम्॥  
श्वेतातपत्रशोभाढ्यां चामरव्यजनादिभिः ॥ ४२ ॥  
संस्तवैः स्तूयमानां च गीतवाद्यादिहर्षिताम् ॥  
महासिंहासनस्थां तु दृष्ट्वा द्वारवतीं पुरीम्॥  
प्रणेमुर्युगपत्सर्वे सर्वाणि च सुभक्तितः ॥ ४३ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये मूर्तिमतीद्वारवतीदर्शनवर्णनन्नामैकत्रिंशत्तमोऽध्यायः ॥ ३१ ॥