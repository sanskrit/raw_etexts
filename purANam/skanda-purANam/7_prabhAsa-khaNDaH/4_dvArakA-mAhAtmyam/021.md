+++
title = "०२१"

+++
॥ श्रीप्रह्लाद उवाच ॥ ॥  
शिवलिगमलङ्घ्यं हि बुद्धिपूर्वं हतो ह्यहम् ॥  
उवाच कृष्णं दनुजश्छलितोऽहं त्वयाऽनघ ॥ १ ॥  
॥ श्रीविष्णु रुवाच ॥ ॥  
परितुष्टोस्मि ते दैत्य शौर्येण शिवसंश्रयात् ॥  
वरं वरय भद्रं ते यदिच्छसि महामते ॥ २ ॥  
॥ कुश उवाच ॥ ॥  
यथा पूज्यो महादेवो मम त्वं च तथा हरे ॥  
एक एव द्विधामूर्तिस्तस्मात्त्वां वरयाम्यहम् ॥ ३ ॥  
शिवलिङ्गं त्वया नाथ स्थापितं यन्ममोपरि ॥  
मम नाम्ना भवतु च कुशेश्वर इति स्मृतम् ॥४॥  
अनुग्राह्यो यद्यहं ते मम कीर्तिर्भवत्वियम् ॥  
एवं भविष्यतीत्युक्तस्तत्रैवावस्थितोऽसुरः ॥ ५ ॥  
ततोऽन्यदानवान्सर्वान्प्रेषयामास माधवः ॥  
रसातलगता केचित्केचिद्विष्णुं समागताः ॥ ६ ॥  
अनन्तः संस्थितस्तत्र विष्णुश्च तदनन्तरम् ॥  
ज्ञात्वा विमुक्तिदं तीर्थं दुर्वासा मुनिपुङ्गवः ॥ ७ ॥  
गोमत्यां चक्रतीर्थे च भगवांश्च त्रिविक्रमः ॥  
तेन तन्मुक्तिदं मत्वा दुर्वासास्तत्र संस्थितः ॥ ८ ॥  
एवं त्रिविक्रमः स्वामी तदाप्रभृति संस्थितः ॥  
कलौ पुनः कलान्यासात्कृष्णत्वमगमत्प्रभुः ॥ ९ ॥  
॥ प्रह्लाद उवाच ॥ ॥  
पूजाविधिं हरेर्विप्राः शृणुध्वं सुसमाहिताः ॥  
विशेषात्फलदः प्रोक्तः पूजितो मधुमाधवे ॥ 7.4.21.१० ॥  
मधुसूदनीं नरो यस्तु द्वारवत्यां करोति च ॥  
पूजयेत्कृष्णदेवं च स्नापयित्वा विलिप्य च ॥ ११ ॥  
गन्धैश्च वाससाऽऽच्छाद्य धूपैर्दीपैरनेकधा ॥  
नैवेद्यैर्भूषणैश्चैव ताम्बूलेन फलेन च ॥ १२ ॥  
आरार्तिकेन सम्पूज्य दण्डवत्प्रणिपत्य च ॥  
घृतेन दीपकं दत्त्वा रात्रौ जागरणं तथा ॥  
कुर्य्याच्च गीतवादित्रैस्तथा पुस्तकवाचकैः ॥ १३ ॥  
कृत्वा चैवं विधिं भक्त्या सर्वान्कामानवाप्नु यात् ॥ १४ ॥  
तथा नभसि सम्पूज्य पवित्रारोपणेन च ॥  
पितॄणां चाक्षया तृप्तिः सफलाः स्युर्मनोरथाः ॥ १५ ॥  
प्रबोधवासरे प्राप्ते कार्तिके द्विज सत्तमाः ॥  
सम्पूज्य कृष्णं देवेशं परां गतिमवाप्नुयात् ॥ १६ ॥  
तथा नभस्ये सम्पूज्य पवित्रारोपणेन च ॥  
सर्वान्कामानवाप्नोति विष्णुलोकं च गच्छति ॥ १७ ॥  
युगादिषु च सम्पूज्य ह्ययने दक्षिणोत्तरे ॥  
आषाढज्येष्ठमाघेषु पौषादिद्वादशीषु च ॥ १८ ॥  
कलौ कृष्णं पूजयित्वा गोमत्युदधिसङ्गमे ॥  
विमलं लोकमाप्नोति यत्र गत्वा न शोचति ॥ १९ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये गोमतीतीरस्थ क्षेत्रस्थ भगवत्पूजामाहात्म्यवर्णनन्नामैकविंशतितमोऽध्यायः ॥ २१ ॥