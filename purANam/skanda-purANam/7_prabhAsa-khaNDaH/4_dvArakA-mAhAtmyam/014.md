+++
title = "०१४"

+++
॥ श्रीप्रह्राद उवाच ॥ ॥  
सन्त्यनेकानि तीर्थानि बह्वाश्चर्यकराणि च ॥  
प्राप्ते कलियुगे घोरे तानि पुप्लुविरेर्णवे ॥ १ ॥  
उद्देशतो मया विप्राः कीर्त्यमाना निबोधत ॥  
सङ्क्षेपतो विप्रवरा यथा तेषां च याः क्रियाः ॥ २ ॥  
संहृत्य च भुवो भारं साधू न्संस्थाप्य सत्पथे ॥  
द्वारवत्यामगात्कृष्णो वृष्णिसङ्घैः समावृतः ॥ ३ ॥  
दर्शनार्थं तदा ब्रह्मा दैवतैः परिवारितः ॥  
वरुणो यमवित्तेशौ सूर्य्याचन्द्रमसौ तथा ॥ ४ ॥  
आगत्य सह कृष्णेन कार्यं संसाध्य चात्मनः ॥  
वेधाश्चक्रे तदा तीर्थं स्वनाम्ना कीर्तितं भुवि ॥ ५ ॥  
ब्रह्मकुण्डमिति ख्यातं सर्वपापहरं शुभम् ॥  
तत्तीरे स्थापयामास सहस्रकिरणं प्रभुम् ॥ ६ ॥  
मूलं सुराणां हि किल ब्रह्मा लोकपितामहः ॥  
तेन संस्थापितं यस्मान्मूल स्थानमिति स्मृतम् ॥ ७ ॥  
ब्रह्मतीर्थं तु तद्दृष्ट्वा चन्द्रश्चक्रे ततः सरः ॥  
तडागं चन्द्रनाम्ना वै सर्वपापप्रणाशनम् ॥ ८ ॥  
तं दृष्ट्वा तेजसा युक्तं संहृष्टाः सुरसत्तमाः ॥  
ऊचुस्ते लोकस्रष्टारं शृणुष्व वचनं हि नः ॥ ९ ॥  
योऽत्र स्नानं प्रकुरुते पितॄन्सन्तर्पयिष्यति ॥  
पूजयिष्यति देवेशं मूलस्थानं सुरर्षभ ॥ 7.4.14.१० ॥  
सर्वपापविनिर्मुक्तो धनधान्यसमन्वितः ॥  
सप्तम्यां माघमासस्य शुक्लपक्षे द्विजर्षभाः ॥  
योऽत्र स्नानं प्रकुरुते मानवो भक्तिसंयुतः ॥ ११ ॥  
मूलस्थानं च देवेश संस्नाप्य प्रविलेपयेत् ॥  
पूजयिष्यति वस्त्राद्यैः स्वशक्त्या भूषणैस्तथा ॥ १२ ॥  
पुष्पधूपादिभिश्चैव नैवेद्येन च मानवः ॥  
सर्वान्कामानवाप्नोति ब्रह्मलोकं स गच्छति ॥ १३ ॥  
सावित्रीं च ततो दृष्ट्वा ब्रह्मणा स्थापितां च वै ॥  
कृत्वा चायतनं दिव्यं स्वां मूर्तिं सन्निवेश्य च ॥  
नाम चक्रे तदा देव्याः स्वयं तस्याः पितामहः ॥ १४ ॥  
यः पश्यति स्वयं भक्त्या कृष्णं दृष्ट्वा जगत्पतिम् ॥  
सावित्रीं स सुखी भूत्वा सर्वान्कामानवाप्नुयात् ॥ १५ ॥  
आयुरारोग्यमैश्वर्य्यं पुत्रसन्तानमेव च ॥  
न दौर्भाग्यं भवेत्तस्य न दारिद्यं न मूर्खता ॥  
न च व्याधिभयं तस्य यः पश्यति विधिं नरः ॥ १६ ॥  
गत्वा संस्नापयेद्देवीं कुङ्कुमेन कुसुम्भकैः ॥  
सञ्छाद्य वस्त्रैः सम्पूज्य पुष्पैर्नानाविधै स्तथा ॥ १७ ॥  
नैवेद्यफलताम्बूलग्रीवासूत्रकदीपकैः ॥  
सम्पूज्य परया भक्त्या यात्रां च सफला लभेत् ॥ १८ ॥  
न वैधव्यं न दौर्भाग्यं न वन्ध्या न मृतप्रजा ॥  
विधिर्दृष्टो नरैर्यैस्तु कुले तेषां प्रजायते ॥ १९ ॥  
तस्मात्सर्वप्रयत्नेन विधिं पश्येत्सुभावतः ॥  
परितुष्टो भवेत्कृष्णो यात्रा च सफला भवेत् ॥ 7.4.14.२० ॥  
॥ प्रह्लाद उवाच ॥ ॥  
ब्रह्मणा स्थापितं दृष्ट्वा सरः परमशोभनम् ॥  
इन्द्रश्चक्रे महाभागः सरः परमशोभनम् ॥ २१ ॥  
स्थापयामास देवेशो लिङ्गमप्रतिमौजसम् ॥  
तस्मिन्स्नात्वा च लभते यस्मादिन्द्रपदं नरः ॥ २२ ॥  
तस्मादिन्द्रपदं नाम सुप्रसिद्धं धरातले ॥  
इन्द्रेण स्थापितं लिङ्गं यस्माद्भावनया सह ॥  
प्रसिद्धमिन्द्रनाम्ना वा इन्द्रेश्वरमिति स्मृतम् ॥२३॥  
यस्य प्रसिद्धिरतुला वृद्धिलिङ्गमिति द्विजाः॥  
यस्य दर्शनमात्रेण मुच्यते सर्वपातकैः ॥ २४ ॥  
पितॄणामक्षया तृप्तिर्जायते द्विजसत्तमाः ॥  
अष्टम्यां च चतुर्द्दश्यां स्नात्वा चेन्द्रपदे नरः ॥ २५ ॥  
इन्द्रेश्वरं च सम्पूज्य याति मुक्तिपदं नरः ॥  
विशेषतस्तु सम्पूज्यो मकरस्थे दिवाकरे ॥ २६ ॥  
उत्तरायणसङ्क्रान्तौ लिङ्गपूरणकेन हि ॥  
शिवरात्रौ विशेषेण सम्पूज्य उमया सह ॥  
रात्रौ जागरणं कृत्वा परमं लोकमाप्नुयात् ॥ २७ ॥  
॥ प्रह्लाद उवाच॥ ॥  
ब्रह्मतीर्थं च तद्दृष्ट्वा तथा शक्रसरोभवम् ॥  
दर्शयन्विष्णुना सार्द्धमेकरूपत्वमाप्नुयात् ॥ २८ ॥  
सरश्चकार देवेशो भगवान्पार्वतीपतिः ॥  
सुमृष्टनिर्मलजलं नलिनीदलशोभितम् ॥ २९ ॥  
उत्पलैः सर्वतश्छन्नं सरः सारसशोभितम् ॥  
तदगाधजलं दृष्ट्वा स्वयमेव पिनाकधृक् ॥  
सब्रह्मविष्णुना सार्द्धं स्नातस्तत्र वृषध्वजः ॥ 7.4.14.३० ॥  
ते देवास्तत्सरो दृष्ट्वा ब्रह्मविष्णुसुराऽसुराः ॥  
ऊचुः सर्वे सुसंहृष्टा वीक्षन्तः पार्वतीपतिम् ॥ ३१ ॥  
यस्मात्कृतमिदं देवा ईश्वरेण महत्सरः ॥  
महादेव सरोनाम सुप्रसिद्धं भविष्यति ॥ ३२ ॥  
योऽत्र स्नानं प्रकुरुते पितॄणां तर्पणं तथा ॥  
श्राद्धं पितॄणां भक्त्या च स गच्छेत्परमां गतिम् ॥ ३३ ॥  
सुप्रसन्ना भविष्यन्ति सर्वे देवा न संशयः ॥  
दर्शनात्पापनिर्मुक्तो महादेवसरस्य च ॥ ३४ ॥  
महेशस्य च तद्दृष्ट्वा सरः परमशोभनम् ॥  
चकार पार्वती तत्र सरश्चाप्रतिमं तथा ॥ ३५ ॥  
गौरीसर इति ख्यातं सर्वपापप्रणाशनम् ॥  
तत्र स्नात्वा नरो भक्त्या न दुर्गतिमवाप्नुयात् ॥ ३६ ॥  
न दौर्भाग्यं स्त्रियश्चैव न वैधव्यं कदाचन ॥  
स्नात्वा गौरीतीर्थवरे सर्वान्कामानवाप्नुयात् ॥३७॥  
वरुणश्च ततो दृष्ट्वा पुण्यान्यायतनानि च ॥  
चकार च सरो दिव्यं विष्णुभक्तिसमन्वितः ॥ ३८ ॥  
नाम्ना वरुणपदं तच्च पापक्षयकरं भुवि ॥  
नभस्ये पौर्णमास्यां च सन्तर्प्य पितृदेवताः ॥ ३९ ॥  
श्राद्धं कृत्वा विधानेन पितॄणां श्रद्धयान्वितः ॥  
उत्तमं लोकमाप्नोति यत्र गत्वा न शोचति ॥ 7.4.14.४० ॥  
प्रदद्यादुदकुम्भांश्च दध्योदनसमन्वितान् ॥  
गाश्च वासांसि रत्नानि विष्णुर्मे प्रीयतामिति ॥ ४१ ॥  
सरो दृष्ट्वा जलेशस्य सरश्चक्रे धनेश्वरः ॥  
यक्षाधिपसरोनाम सुप्रसिद्धं धरातले ॥ ४२ ॥  
तथा तत्र नरो भक्त्या सम्पूज्य पितृदेवताः ॥  
सर्वान्कामानवाप्नोति दद्याद्वस्त्रद्विजातये ॥ ४३ ॥  
॥ प्रह्लाद उवाच ॥ ॥  
विष्णुं वरप्रदं श्रुत्वा भ्रातॄणां ब्रह्मनन्दनाः ॥  
मन्दाकिनी वसिष्ठेन समानीता धरातले ॥ ४४ ॥  
अम्बरीषादयः सर्व आजग्मुः कृष्णपालिताम्॥  
द्वारवत्यां च ते दृष्ट्वा गोमतीं सागरङ्गमाम् ॥ ४५ ॥  
तीर्थानि देवतानां च पुण्यान्यायतनानि च ॥  
तीर्थं पञ्चनदं चक्रुः प्रजानां पतयस्तथा ॥ ४६ ॥  
पञ्च नद्यः समाहूतास्तत्राऽऽजग्मुः सुरान्विताः ॥  
मरीचये गोमती च लक्ष्मणा चात्रये तथा ॥ ४७ ॥  
चन्द्रभागा चाङ्गिरसे पुलहाय कुशावती ॥  
पावनार्थं जाम्बवती जगाम क्रतवे तथा ॥ ४८ ॥  
तासु स्नात्वा महाभागा ब्रह्मपुत्रा यशस्विनः ॥  
नाम तस्य तदा चक्रुः पञ्चनद्यश्च तापसाः ॥४९॥  
तस्मात्पञ्चनदं तीर्थं सर्वपापप्रणाशनम् ॥  
स्नातव्यं तत्र मनुजैः स्वर्गमोक्षार्थिभिस्तदा ॥ 7.4.14.५० ॥  
तत्र गत्वा सुनियतो गृहीत्वार्घ्यं फलेन हि ॥  
मन्त्रेणानेन वै विप्रा दद्यादर्घ्यं विधानतः ॥ ५१ ॥  
ब्रह्मपुत्रैः समानीताः पञ्चैताः सरितां वराः ॥  
गृह्णन्त्वर्घ्यमिमं देव्यः सर्वपापप्रशान्तये ॥५२॥  
॥ इत्यर्घ्यमन्त्रः ॥ ॥  
स्नानं कृत्वा विधानेन पितॄन्सन्तर्प्पयेन्नरः ॥  
श्राद्धं कुर्य्याद्विधानेन श्रद्भया परया युतः ॥५३॥  
पञ्चरत्नं ततो देयं सप्तधान्यं द्विजातये ॥  
दीनान्धकृपणानां च दानं दद्यात्स्वशक्तितः ॥ ५४ ॥  
सर्वान्कामानवाप्नोति विष्णुलोकं स गच्छति ॥  
पुत्रपौत्रसमायुक्तः परं सुखमवाप्नुयात् ॥ ५५ ॥  
प्रेतयोनिं गता ये च ये च कीटत्वमागताः ॥  
सर्वे ते मुक्तिमायान्ति पितरस्त्रिकुलोद्भवाः ॥ ५६ ॥  
श्रुत्वाऽध्यायमिमं पुण्यं शिवलोके च मोदते ॥  
सर्वपाप विनिर्मुक्तः स याति परमं पदम् ॥ ५७ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये पञ्चनदतीर्थमाहात्म्यवर्णनन्नाम चतुर्दशोऽध्यायः ॥ १४ ॥ ॥ छ ॥