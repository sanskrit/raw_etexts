+++
title = "००९"

+++
॥ प्रह्लाद उवाच ॥ ॥  
ततो गच्छेद्द्विजश्रेष्ठाः सप्तकुण्डान्सुविश्रुतान् ॥  
सर्वपापप्रशमनानृद्धिबुद्धिविवर्द्धनान्॥१॥  
आराधितः स च यदा हरिराविर्बभूव ह ॥  
संस्तूयमानो मुनिभिर्लक्ष्म्या सह जगत्पतिः ॥ २ ॥  
अर्हणं च तदा चक्रुर्हरये सुरगङ्गया ॥  
वामपार्श्वे स्थितां पद्मामभिषेक्तुं समुद्यताम् ॥ ३ ॥  
सनकाद्या ब्रह्मसुताः सप्तैते मनसा द्विजाः ॥  
पृथक्पृथग्घ्रदान्कृत्वा सिषिचुः सागरोद्भवाम् ॥ ४ ॥  
ततो लक्ष्मीह्रदाः प्रोक्ता देव्या नात्रैव सञ्ज्ञिताः ॥  
प्राप्ते तु द्वापरस्यान्ते रुक्मिणीसंश्रयेण तु ॥ ५ ॥  
रुक्मिणीह्रदमित्येवं कलौ ख्यातिं गताः पुनः ॥  
भृगुणा सेवितं यस्माद्भृगुतीर्थमिति स्मृतम् ॥ ६ ॥  
तस्मिन्गत्वा महाभागाः प्रक्षाल्य चरणौ मृदा ॥  
आचम्य च कुशान्गृह्य प्राङ्मुखो नियतः शुचिः ॥ ७ ॥  
सम्पूर्णं चार्घ्यमादाय फलपुष्पाक्षतादिभिः ॥  
रजतं च शिरे कृत्वा मन्त्रमेतमुदीरयेत् ॥ ८ ॥  
भक्त्या चार्घ्यं प्रदास्यामि ह्रदे रुक्मिणिसञ्ज्ञिते ॥  
सर्वपापविनाशाय रुक्मिण्याः प्रीणनाय च ॥ ९ ॥  
स्नानं कुर्य्यात्ततो विप्राः कृत्वा शिरसि तारकम् ॥  
देवान्मनुप्यान्सन्तर्प्य पितॄनथ विशेषतः ॥ 7.4.9.१० ॥  
श्राद्धं ततः प्रकुर्वीत विप्रानाहूय भक्तितः ॥  
दक्षिणां च ततो दद्याद्रजतं रुक्ममेव च ॥ ११ ॥  
विशेषतः प्रदेयानि फलानि रसवन्ति च ॥  
दम्पत्योर्भोजनं दद्यान्मिष्टान्नेन द्विजोत्तमाः ॥ १२॥  
विप्रपत्न्यस्तु सम्पूज्याः स्त्रियश्चान्याः स्वशक्तितः ॥  
कञ्चुकै रक्तवस्त्रैश्च रुक्मिणी प्रीयतामिति ॥ १३ ॥  
एवं कृते द्विजश्रेष्ठाः कृतकृत्यो भवेन्नरः ॥  
सर्वान्कामानवाप्नोति विष्णुलोकं स गच्छति ॥ १४ ॥  
वसते च सदा गेहे लक्ष्मीस्तस्य न संशयः ॥  
आरोग्यं मनसस्तुष्टिर्न चोद्वेगः कदाचन ॥ १५ ॥  
पितॄणामक्षया तृप्तिः प्रजा भवति निश्चला ॥  
हीनसत्त्वो नैव भवेद्दीर्घायुश्च भवेन्नरः ॥ १६ ॥  
आढ्यो भवति सर्वत्र यः स्नातो रुक्मिणी ह्रदे ॥  
न लक्ष्म्या मुच्यते विप्रा नालक्ष्म्या व्रियते नरः ॥ १७ ॥  
न वैरं कलहस्तस्य यः स्नातो रुक्मिणीह्रदे ॥  
गमनागमनं न स्यात्संसारभ्रमणं तथा ॥ १८ ॥  
दुःखशोकौ कुतस्तस्य यः स्नातो रुक्मिणीह्रदे ॥  
सर्वपापविनिर्मुक्तो महाभयविवर्जितः ॥ १९ ॥  
सर्वान्कामानिह प्राप्य याति विष्णुपदं नरः ॥ 7.4.9.२० ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारका माहात्म्ये रुक्मिणीह्रदमाहात्म्यवर्णनन्नाम नवमोऽध्यायः ॥ ९ ॥ ॥ छ ॥