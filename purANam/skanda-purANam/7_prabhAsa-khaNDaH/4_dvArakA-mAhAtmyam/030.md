+++
title = "०३०"

+++
॥ ॥ श्रीप्रह्लाद उवाच ॥ ॥  
तदा तेषां सुतीर्थानां क्षेत्राणामभवन्मुदः ॥  
गन्तुं द्वारवतीं पुण्यां सर्वेषामपि सर्वशः ॥ १ ॥  
द्वारकागमने दृष्ट्वा तथा नारदगौतमौ ॥  
महोत्सवो महांस्तत्र भविष्यति मनोहरः ॥२ ॥  
तीर्थानां कृष्णयात्रायां गन्तव्यमित्यवो चतुः ॥  
अथ ते ह्यृषयो देवाः सर्वतीर्थसमन्विताः ॥ ३ ॥  
गौतमीं तु पुरस्कृत्य ययुर्द्वारवतीं मुदा ॥  
तदा सर्वाणि तीर्थानि क्षेत्रारण्यानि कृत्स्नशः ॥  
द्वारकागमनं चक्रुः सानन्दा ऋषयः सुराः ॥ ४ ॥  
श्रद्धया परया भक्त्या कृष्णदर्शनलालसाः॥  
वीणानिनादतत्त्वज्ञं नारदं पथि तेऽ ब्रुवन्॥ ५ ॥  
॥ ऋषय ऊचुः ॥ ॥  
राशयः पुण्यपुञ्जानां कृता वै तपसां तथा ॥  
यज्ञदानव्रतानां च तीर्थानां महतां भुवि ॥ ६ ॥  
सम्प्राप्तस्तत्प्रसादोऽयं यद्द्रक्ष्यामः कुशस्थलीम् ॥  
पृच्छामहेऽधुना त्वां वै योगिनां परमं गुरुम् ॥ ७ ॥  
द्वारकायास्तु यात्रायां को विधिः सम्प्रकीर्तितः ॥  
नियमः कोऽत्र कर्त्तव्यो वर्जनीयं च किं मुने ॥ ८ ॥  
श्रोतव्यं कीर्तितव्यं च स्मर्तव्यं किं च वै पथि ॥  
उत्सवाश्चात्र के प्रोक्ता द्वारकायाश्च तत्पथि॥।  
एकैकश्च महाभाग भक्तानन्दविवर्द्धनम् ॥  
एतत्सर्वं महाभाग कृपया सम्प्रकीर्त्यताम् ॥ 7.4.30.१० ॥  
॥ श्रीनारद उवाच ॥ ॥  
कृताभ्यङ्गस्तु पूर्वेद्युः सम्पूज्य श्रद्धया हरिम्॥  
भोजयेद्वैष्णवान्विप्रान्स्वशक्त्या सम्प्रहर्षितः ॥ ११ ॥  
अनुज्ञातो महाविष्णोः प्रसादमुपयुज्य वै ॥  
शयीत भुवि सुप्रीतो द्वारकां कृष्णमानसः ॥ १२ ॥  
श्वोभूते तु शुचिः स्नातः सम्पूज्य जगदीश्वरम् ॥  
प्रदक्षिणं नमस्कृत्य महाविष्णोरनुज्ञया ॥  
पृष्ट्वा कुलवृद्धांश्च ब्राह्मणान्वैष्णवान्प्रियान्॥ १२ ॥  
ततस्तु तदनुज्ञातो गीतवादित्रसंस्तवैः ॥  
यात्रारम्भं प्रकुर्वीत द्वारकायां प्रहर्षितः ॥ १४ ॥  
द्वारकां गच्छमानस्तु शान्तो दान्तः शुचिः सदा ॥  
ब्रह्मचर्यमधः शय्यां कुर्वीत नियतेन्द्रियः ॥ १५ ॥  
सहस्रनामपठनं पुराणपठनं तथा ॥  
कर्त्तव्यं सकृपं चित्तं सतां शुश्रूषणं तथा ॥ १६ ॥  
अन्नदानादिकं सर्वं विभवे सति मानवः ॥  
अपि स्वल्पं स्वशक्त्या वै कृतं कोटिगुणं भवेत् ॥ १७ ॥  
पथि कृष्णस्य यो भक्त्या ग्रासमेकं प्रयच्छति ॥  
द्वीपान्ता तेन दत्ता भूः पुण्यस्यान्तो न विद्यते ॥ १८ ॥  
किं पुनर्द्वारकाक्षेत्रे कृष्णस्य च समीपतः ॥  
कलावेकेकसिक्थे च राजसूयायुतं फलम्॥ १९ ॥  
गयाश्राद्धसहस्राणि कृतानि शतसङ्ख्यया ॥  
अन्नदानं कृतं यैस्तु द्वारकापथि मानवैः ॥ 7.4.30.२० ॥  
औषधं चान्नपानीयं पादुके कम्बलं तथा॥  
वासांस्युपानहौ चैव वित्तं च विभवे सति ॥  
वर्जयेत्सङ्करं विद्वान्यूथालापांस्तथैव च ॥ २१ ॥  
परनिन्दां च पैशुन्यं परस्य परिवञ्चनम् ॥  
परान्नं परपाकं च सति वित्ते त्यजेद्बुधः ॥ २२ ॥  
न दोषो हीनवित्तस्य तावन्मात्रपरिग्रहे ॥  
श्रोतव्या सत्कथा विष्णोर्नामसङ्कीर्त्तनामृतम्॥ २३ ॥  
द्वारकापथिगच्छद्भिरन्योन्यं भक्तिवर्द्धनम् ॥  
जप्तव्यं वैदिकं जाप्यं स्तोत्रमागमिकं तथा ॥ २४ ॥  
यात्रायां यत्फलं प्रोक्तं श्रीकृष्णस्य च वै कलौ ॥  
न शक्यते मया वक्तुं वदनैर्युगसङ्ख्यया ॥ २५ ॥  
इत्येतत्कथितं सर्वं यत्पृष्टं तु द्विजोत्तमाः ॥  
यतध्वं तत्प्रयत्नेन विष्णुप्राप्तौ च सत्वरम् ॥ २६ ॥  
॥ श्रीप्रह्लाद उवाच ॥ ॥  
एवं ते नारदेनोक्ता मुनयो हृष्टमानसाः ॥  
चक्रुस्ते सहिताः सर्वे कृष्णदेवस्य तत्पथि ॥ २७ ॥  
केचिच्छृण्वन्ति ता विष्णोः सत्कथा लोकविश्रुताः ॥  
यासां संश्रवणादेव भगवान्विशते हृदि ॥ २८ ॥  
कीर्त्यमानानि नामानि महापुण्यप्रदानि वै ॥  
पावनानि सदा लोके कलौ विप्रा विशेषतः ॥ २९ ॥  
पुराणसंहिता दिव्या मुनिभिः परिकीर्तिताः ॥  
प्रकाशयन्ति या विष्णोर्महिमानं सुमङ्गलम् ॥ 7.4.30.३० ॥  
सद्गुणाः कर्मवीर्य्याणि कृतानि विष्णुना पुरा ॥  
लीलावताररूपैस्तु शृण्वन्ति परया मुदा ॥ ॥३१॥  
अपरे वासुदेवस्य चरितानि सुमङ्गलाः ॥  
वदन्ति परया भक्त्या सानन्दाः साश्रुलोचनाः ॥ ३२ ॥  
अन्ये स्मरन्ति देवेशमनादिनिधनं विभुम्॥  
केचिज्जपन्ति मुनयः स्तोत्राणि परया मुदा ॥ ३३ ॥  
केचित्तु शतनामानि जपन्ति मुनयः पथि ॥  
अन्ये सहस्रनामानि लक्षनाम तथाऽपरे ॥ ३४ ॥  
केचिल्लौकिकगीतानि हरिनामानि हर्षिताः ॥  
उत्सवैश्च व्रजन्त्यन्ये पताकादिविभूषिताः ॥ ३५ ॥  
गीतवादित्रघोषेण करतालस्वनेन च ॥ ॥  
नास्ति धन्यतमस्तस्मात्त्रिषु लोकेषु कश्चन ॥ ३६ ॥  
दर्शनं यस्य सञ्जातं वैष्णवानामनुत्तमम्॥  
तथैव जाह्नवी पुण्या यमुना च सरस्वती ॥ ॥ ३७ ॥  
रेवाद्याः सरितः सर्वाः प्रचक्रुर्गीतनर्त्तनम् ॥  
प्रयागादीनि तीर्थानि सागराः पर्वतोत्तमाः ॥ ३८ ॥  
वाराणसी कुरुक्षेत्रं पुण्यान्यन्यानि कृत्स्नशः ॥  
त्रैलोक्ये यानि तीर्थानि क्षेत्राणि देवनायकाः ॥  
चक्रुर्गीतं च नृत्यं च द्वारकायाश्च सत्पथि ॥ ३९ ॥  
एकैकस्मिन्पदे दत्ते द्वारकापथि गच्छताम् ॥  
पुण्यं क्रतुसहस्राणां तत्पादरजसङ्ख्यया ॥ 7.4.30.४० ॥  
अथ ते मुनयः सर्वे तीर्थक्षेत्रादिसंयुताः ॥  
श्रीमत्कृष्णालयं दूराद्ददृशुर्नारदादयः ॥ ४१ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये द्वारकां प्रति गोदावर्यादितीर्थक्षेत्रदेव महर्षिगमनोत्सवयात्रावर्णनन्नाम त्रिंशत्तमोऽध्यायः ॥ ३० ॥