+++
title = "०४०"

+++
॥ श्रीप्रह्लाद उवाच ॥ ॥  
स्वनामाङ्कित पत्रैस्तु श्रीपतिं योऽर्चयेत वै ॥  
सप्तलोकाननुप्राप्य सप्तद्वीपाधिपो भवेत्॥ १ ॥  
माकान्तवृक्षपत्रैस्तु योऽर्चयेत सदा हरिम् ॥  
पुण्यं भवति तस्येह वाजिमेधायुतं कलौ ॥ २ ॥  
लक्ष्मीं सरस्वतीं देवीं सावित्रीं चण्डिकां तथा ॥  
पूजयित्वा दिवं याति पत्रैः श्रीवृक्षसम्भवैः ॥ ३ ॥  
तुलस्या अधिकं प्रोक्तं दलं श्रीवृक्षसम्भवम्॥  
तस्मान्नित्यं प्रयत्नेन पूजनीयः सदाऽच्युतः ॥ ४ ॥  
द्वादश्यां रविवारेण श्रीवृक्षमर्चयन्ति ये ॥  
ब्रह्महत्यादिकैः पापैर्न लिप्यन्ते कृतैरपि ॥ ५ ॥  
यथा करिपदेऽन्यानि प्रविशन्ति पदानि च ॥  
तथा सर्वाणि पुण्यानि प्रविष्टानि हरेर्दिने ॥ ६ ॥  
अध्रुवेणैव देहेन प्रतिक्ष णविनाशिना ॥  
कथं नोपासते जन्तुर्द्वादशीं जागरान्विताम् ॥ ७ ॥  
अतीतान्पुरुषान्सप्त भविष्यांश्च चतुर्द्दश ॥  
नरकात्तारयेत्सर्वाँल्लोकान्कृष्णेति कीर्तनात् ॥  
न ते जीवन्ति लोकेऽस्मिन्यत्रतत्र स्थिता नराः ॥ ८ ॥  
द्वारकायां च सम्प्राप्तास्त्रिषु लोकेषु वन्दिताः॥  
द्वारकायां प्रकुर्वन्ति यतीनां भोजनं स्थितिम् ॥  
ग्रासेग्रासे मखशतं ते लभन्ते फलं नराः ॥९ ॥  
यतीनां ये प्रयच्छन्ति कौपीनाच्छादनादिकम् ॥  
वसतां द्वारकामध्ये यथाशक्त्या तु भोजनम् ॥  
शृणु पुण्यं प्रवक्ष्यामि समासेन हि दैत्यज ॥ 7.4.40.१० ॥  
कोटिभिर्वेदविद्वद्भिर्गयायां पितृवत्सलैः ॥  
भोजितैर्यत्समाप्नोति तत्फलं दैत्यनायक ॥ ११ ॥  
एकस्मिन्भोजिते पौत्र भिक्षुके फलमीदृशम्॥  
दातव्यं भिक्षुके चान्नं कुर्य्याद्वै चात्मविक्रयम् ॥ १२ ॥  
धन्यास्ते यतयः सर्वे ये वसन्ति कलौ युगे ॥  
कृष्णमाश्रित्य दैत्येन्द्र द्वारकायां दिनेदिने ॥ १३ ॥  
प्राणिनो ये मृताः केचिद्द्वारकां कृष्णसन्निधौ ॥  
पापिनस्तत्पदं यान्ति भित्त्वा सूर्यस्य मण्डलम् ॥ १४ ॥  
द्वारकाचक्रतीर्थे ये निवसन्ति नरोत्तमाः ॥  
तेषां निवारिताः सर्वे यमेन यमकिङ्कराः ॥ १५ ॥  
स्नात्वा पश्यन्ति गोमत्यां कृष्णं कलिमलापहम् ॥  
न तेषां विषये यूयं न चास्मद्विषये तु ते ॥ १६ ॥  
अपि कीटः पतङ्गो वा वृक्षा वा ये तदाश्रिताः ॥  
यान्ति ते कृष्णसदनं संसारे न पुनर्हिं ते ॥ १७ ॥  
किं पुनर्द्विजवर्य्याश्च क्षत्रियाश्च विशेषतः ॥  
त्रिवर्णपूजासंयुक्ताः शूद्रास्तत्र निवासिनः ॥ १८ ॥  
गीतां पठन्ति कृष्णाग्रे कार्तिकं सकलं द्विजाः ॥  
एकभक्तेन नक्तेन तथैवायाचितेन च ॥ १९ ॥  
त्रिरात्रेणापि कृच्छ्रेण तथा चान्द्रायणेन च ॥  
यावकैस्तप्तकृच्छ्राद्यैः पक्षमासमुपोषणैः ॥ 7.4.40.२० ॥  
क्षपयन्ति च ये मासं कार्तिकं व्रतचारिणः ॥  
स्नात्वा वै गोमतीनीरे तथा वै रुक्मिणीह्रदे ॥ २१ ॥  
शङ्खचक्रगदा हस्ताः कृष्णरूपा भवन्ति ते ॥  
उपोष्यैकादशीं शुद्धां दशमीसङ्गवर्जिताम् ॥ २२ ॥  
श्राद्धं कुर्वन्ति द्वादश्यां चक्रतीर्थे च निर्मले ॥  
ब्राह्मणान्भोजयित्वा च मधुपायससर्पिषा ॥ २३ ॥  
सन्तर्प्य विधिवद्भक्त्या शक्त्या दत्त्वा तु दक्षिणाम् ॥  
गोभूहिरण्यवासांसि ताम्बूलं च फलानि च ॥ २४ ॥  
उपानहौ च्छत्रसुमं जलपूर्णा घटास्तथा ॥  
पक्वान्नसंयुताः शुभ्राः सफला दक्षिणान्विताः॥ २५ ॥  
एवं यः कुरुते सम्यक्कृष्णमुद्दिश्य कार्तिके ॥  
मार्कण्डेय समा प्रीतिः पितॄणां जायते ध्रुवम् ॥ २६ ॥  
कृष्णस्य त्रिदशैः सार्द्धं तुष्टिर्भवति चाक्षया ॥ २७ ॥  
ये कार्तिके पुण्यतमा मनुष्यास्तिष्ठन्ति मासं व्रतदानयुक्ताः ॥  
रथाङ्गतीर्थे कृतपूतगात्रास्ते यान्ति पुण्यं पदमव्ययं च ॥ २८ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये कार्तिके चक्रतीर्थस्नानदानश्राद्धादिमाहात्म्यवर्णनन्नाम चत्वारिंशत्तमोऽध्यायः॥ ४० ॥