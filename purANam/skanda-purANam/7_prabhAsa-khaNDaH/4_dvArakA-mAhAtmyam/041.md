+++
title = "०४१"

+++
॥ श्रीप्रह्लाद उवाच ॥ ॥  
धन्यास्तु नरलोकास्ते गोमत्यां तु कृतोदकाः ॥  
पूजयिष्यन्ति ये कृष्णं केतकीतुलसीदलैः ॥ १ ॥  
न तेषां सम्भवोऽस्तीह घोरसंसा रगह्वरे ॥  
तेषां मृत्युः पुनर्नास्ति ह्यमरत्वं हि ते गताः ॥ २ ॥  
अन्यत्र वै यतीनां तु कोटीनां यत्फलं भवेत् ॥  
द्वारकायां तु चैकेन भोजितेन ततोऽधिकम् ॥ ३ ॥  
अतीतं वर्त्तमानं च भविष्यद्यच्च पातकम् ॥  
निर्द्दहेन्नास्ति सन्देहो द्वारका मनसा स्मृता ॥ ४ ॥  
ज्ञात्वा कलियुगे घोरे हाहाभूतमचेतनम्॥  
द्वारकां ये न मुञ्चन्ति कृतार्थास्ते नरोत्तमाः ॥ ५ ॥  
मृतानां यत्र जन्तूनां श्वेतद्वीपे स्थितिः सदा ॥ ६ ॥  
अग्निष्वात्ता बर्हिषद आज्यपाः सोमपाश्च ये ॥  
एकविंशतिः पितृगणा द्वारकायां वसन्ति ते॥ ७ ॥  
पुष्करादीनि तीर्थानि गङ्गाद्याः सरितस्तथा ॥  
कुरुक्षेत्रादि क्षेत्राणि काश्यादीन्यूषराणि च ॥ ८ ॥  
गयादिपितृतीर्थानि प्रभासाद्यानि यानि च ॥  
स्थानानि यानि पुण्यानि ग्रामाश्च निवसन्ति वै ॥ ९ ॥  
काश्यादिपुर्यो या नित्यं निवसन्ति कलौ युगे ॥  
नित्यं कृष्णस्य सदने पापिनां मुक्तिदे सदा ॥ 7.4.41.१० ॥  
वैशाखशुक्लद्वादश्यां प्रबोधिन्यां शेषतः ॥  
वैशाख्यां दैत्यशार्दूल कल्पादिषु युगादिषु ॥ ११ ॥  
चन्द्रसूर्योपरागेषु मन्वादिषु न संशयः ॥  
व्यतीपातेषु सङ्क्रान्तौ वैधृतौ दैत्यनायक ॥ १२ ॥  
तिलोदकं च यद्दत्त तत्स्थले पितृभक्तितः ॥  
तत्सर्वमक्षयं प्रोक्तं गोमत्यां स्नानपूर्वकम् ॥१३ ॥  
येऽत्र श्राद्धं प्रकुर्वन्ति पिण्डदानपुरःसरम् ॥  
तेषामत्राक्षया तृप्तिः पितॄणामुपजायते ॥ १४ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे चतुर्थ द्वारकामाहात्म्ये गोमतीस्नान कृष्णपूजन यतिभोजन दान श्राद्धादिसत्फलवर्णनन्नामैकचत्वारिंशोऽध्यायः ॥ ४१ ॥