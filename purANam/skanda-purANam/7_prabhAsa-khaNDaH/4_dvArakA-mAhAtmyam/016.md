+++
title = "०१६"

+++
प्रह्लाद उवाच॥  
ततो गच्छेद्द्विजश्रेष्ठा गदातीर्थमनुत्तमम्॥  
यत्र स्नात्वा नरो भक्त्या लभेद्भूदानजं फलम्॥ १ ॥  
तर्पयेत्पितृदेवांश्च ऋषींश्चैव यथाक्रमम् ॥  
श्राद्धं च कारयेत्तत्र पितॄणां तृप्तिहेतवे ॥ २ ॥  
गदातीर्थे तु देवेशं विष्णुं वाराहरूपिणम् ॥  
समभ्यर्च्य नरो भक्त्या विष्णुलोके महीयते ॥ ३ ॥  
नागतीर्थं ततो गच्छेत्सरः परमशो भनम्॥  
यत्र स्नात्वा नरः सम्यङ्नागलोकमवाप्नुयात् ॥ ४ ॥  
भद्रतीर्थं ततो गच्छेत्सरस्त्रिभुवनार्चितम् ॥  
स्नानमात्रेण लभते तिलधेनुफलं नरः ॥ ॥ ५ ॥  
चित्रातीर्थं ततो गच्छेत्सरः परमशोभनम् ॥  
स्नानमात्रेण लभते घृतधेनुफलं नरः ॥ ६ ॥  
यदा द्वारावती विप्रा प्लाविता सागरेण हि ॥  
पुण्यानि बहुतीर्थानि च्छन्नानि जलपांसुभिः ॥ ७ ॥  
दृश्यानि कतिचित्सन्ति ह्यदृश्यान्यपराणि च ॥  
तानि सर्वाणि विप्रेन्द्राः कथयिष्यामि सर्वतः ॥ ८ ॥  
चन्द्रभागां ततो गच्छेत्सर्वपापप्रणाशिनीम् ॥  
यत्र स्नात्वा नरो भक्त्या वाजपेयफलं लभेत् ॥ ९ ॥  
देवी चन्द्रार्चिता यत्र यशोदा नन्दनन्दिनी ॥  
कौमारिका शक्तिहस्ता खङ्गखेटकधारिणी ॥ 7.4.16.१०॥  
केश्यादिदैत्यदलिनी स्वसा वै रामकृष्णयोः ॥  
यस्या दर्शनमात्रेण सर्वान्कामानवाप्नुयात्॥ ११ ॥  
ततो गच्छेत विप्रेन्द्रास्तीर्थं महिषसञ्ज्ञकम् ॥  
यस्य दर्शनमात्रेण मुच्यते सर्वपातकैः ॥ १२ ॥  
मुक्तिद्वारं ततो गच्छेत्तीर्थं पाप प्रणाशनम्॥ १३ ॥  
वसिष्ठेन समानीता मुनिना यत्र गोमती ॥  
स्नातो भवति गङ्गायां यत्र स्नात्वा कलौ युगे ॥ १४ ॥  
गोमती निःसृता यस्मा त्प्रविष्टा वरुणालयम् ॥  
तत्र स्नात्वा नरो भक्त्या अश्वमेधफलं लभेत् ॥ १५ ॥  
भृगुणा हि तपस्तप्तं स्थापिता यत्र चाम्बिका ॥  
भृग्वर्चिता ततो देवी प्रसिद्धा श्रूयते क्षितौ ॥ १६ ॥  
संसिद्धिं परमां याति यस्याः संस्मरणान्नरः ॥  
शिवलिङ्गान्यनेकानि यत्र सन्ति महीतले ॥१७॥  
ततो गच्छेत विप्रेन्द्राः कालिन्दीसर उत्तमम्॥  
कालिन्दी सूर्यतनया सरश्चक्रे त्वनुत्तमम् ॥ १८ ॥  
तत्र स्नात्वा नरो भक्त्या न दुर्गतिमवाप्नुयात् ॥  
साम्बतीर्थं ततो गच्छेत्सर्वपापप्रणाशनम्॥ १९ ॥  
कृत्वा श्राद्धं च विधिवल्लभेद्गोदानजं फलम् ॥ 7.4.16.२० ॥  
गच्छेच्च शाङ्करं तीर्थं ततस्त्रैलोक्यपावनम् ॥  
यत्र स्नात्वा नरो भक्त्या लभेद्बहुसुवर्णकम् ॥ २१ ॥  
ततो नागसरो गच्छेत्तीर्थं पापप्रणाशनम् ॥  
पितॄन्सन्तर्प्य विधिवन्नागलोकमवाप्नुयात् ॥ २२ ॥  
लक्ष्मीं नदीं ततो गच्छेद्गच्छन्तीं सागरं प्रति ॥  
यस्या दर्शनमात्रेण मुच्यते सर्वपातकैः ॥ २३ ॥  
श्राद्धे कृते तु विप्रेन्द्राः पितरो मुक्तिमाप्नुयुः ॥  
दाने मनोरथावाप्तिर्जायते नात्र संशयः॥ २४॥  
कम्बुसरस्ततो गच्छेत्तीर्थं पापप्रणाशनम्॥  
तर्पणे च कृते श्राद्धे ह्यग्निष्टोमफलं लभेत्॥२५॥  
कुशतीर्थं ततो गच्छेत्स्नात्वा सन्तर्पयेत्पितॄन्॥  
दानं दत्त्वा यथाशक्त्या निर्मलं लोकमाप्नुयात्॥२६॥  
द्युम्नतीर्थं च तत्रैव सर्वपापप्रणाशनम्॥  
कृत्वा श्राद्धं च तत्रैव वाजिमेधफलं लभेत् ॥ २७ ॥  
कुशतीर्थं ततो गच्छेत्पितॄणां तृप्तिरक्षया ॥  
यत्र श्राद्धात्तर्पणाच्च जायते नात्र संशयः ॥ ॥ २८ ॥  
जालतीर्थं ततो गच्छेत्सर्वपापहरं शुभम् ॥  
दुर्वाससा यत्र शप्ताः कोपाद्यदुकुमारकाः ॥ २९ ॥  
देवो जालेश्वरस्तत्र सं बभूव उमापतिः ॥  
जालेश्वरं नरो दृष्ट्वा सद्यः पापात्प्रमुच्यते ॥ 7.4.16.३० ॥  
सम्पूज्य देवं भक्त्या च शिवलोकमवाप्नुयात् ॥ ३१ ॥  
चक्रस्वामिसुतीर्थं च ततो गच्छेद्धि मानवः ॥  
कृत्वा स्नानं पितॄंस्तर्प्य विष्णुलोकमवाप्नुयात् ॥ ३२ ॥  
जरत्कारुकृतं तीर्थं सर्वपापप्रणाशनम् ॥  
स्नात्वा तत्र द्विजश्रेष्ठा न दुर्गतिमवाप्नुयात् ॥ ३३ ॥  
ततो गच्छेद्द्विजश्रेष्ठास्तीर्थं खञ्जनकाभिधम् ॥  
आसीत्खञ्जनको नाम दैत्यश्चातिबलान्वितः ॥ ३४ ॥  
ततः खञ्जनकं तीर्थं तस्य नाम्नेति विश्रुतम् ॥  
तत्र स्नात्वा नरो याति सोमलोकं न संशयः ॥ ३५ ॥  
सन्ति तीर्थान्यनेकानि सुगुप्तानि द्विजोत्तमाः ॥  
तानि गच्छेत्तु विप्रेन्द्राः सर्वपापापनुत्तये ॥ ३६ ॥  
ततो गच्छेद्द्विजश्रेष्ठास्तीर्थमानकदुन्दुभेः ॥  
शूरतीर्थं परमकं गदतीर्थमतः परम् ॥ ३७ ॥  
गावल्गणस्य तीर्थं च अक्रूरस्य महात्मनः ॥  
बलदेवस्य तीर्थं तु उग्रसेनस्य चापरम् ॥ ३८ ॥  
अर्जुनस्य च तीर्थं तु सुभद्रातीर्थमेव च ॥  
देवकीतीर्थमाद्यं तु रोहिणीतीर्थमेव च ॥ ३९ ॥  
उद्धवस्य च तीर्थं तु सारङ्गाख्यं तथैव च ॥  
सत्यभामाकृतं तीर्थं भद्रातीर्थमतः परम् ॥ 7.4.16.४० ॥  
जामदग्न्यस्य तीर्थं तु रामस्य च महात्मनः ॥  
भासतीर्थं च तत्रैव शुकतीर्थमतः परम् ॥ ४१ ॥  
कर्दमस्य च तीर्थं तु कपिलस्य महात्मनः ॥  
सोमतीर्थं च तत्रैव रोहिणीतीर्थमेव च ॥ ४२ ॥  
एतान्यन्यानि सङ्क्षेपान्मया वः कथितानि च ॥  
सर्वपापहराणीह मोक्षदानि न संशयः ॥ ४३ ॥  
प्रच्छन्नानि द्विजवरास्तीर्थानि कलिसङ्क्रमे ॥  
प्लावितानि समुद्रेण पांसुनाऽप्युदकेन च ॥ ४४ ॥  
एतन्मया वः कथितं सङ्क्षेपात्तीर्थविस्तरम् ॥  
आत्मप्रज्ञानुमानेन किमन्यच्छ्रोतुमिच्छथ ॥ ४५ ॥  
शृणुयात्परया भक्त्या तीर्थयात्रामिमां द्विजाः ॥  
सर्वपापविनिर्मुक्तो विष्णुलोकं स गच्छति ॥ ४६ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारका माहात्म्ये तीर्थवृन्दमाहात्म्यवर्णनन्नाम षोडशोऽध्यायः ॥ १६ ॥