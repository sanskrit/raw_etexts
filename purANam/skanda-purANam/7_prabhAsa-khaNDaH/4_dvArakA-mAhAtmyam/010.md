+++
title = "०१०"

+++
॥ प्रह्लाद उवाच ॥ ॥  
ततो गच्छेद्द्विजश्रेष्ठास्तीर्थं पापप्रणाशनम् ॥  
कृकलासमिति ख्यातं नृगतीर्थमनुत्तमम् ॥ १ ॥  
नृगो यत्र महीपालः कृकलासवपुर्धरः ॥  
कृष्णेन सह सङ्गत्य सम्प्राप परमां गतिम् ॥ २ ॥ ; ॥  
॥ ऋषय ऊचुः ॥ ॥  
नृगो नाम नृपः कोऽयं कथं कृष्णेन सङ्गतः ॥  
कर्मणा कृकलासत्वं केन तद्वद विस्तरात् ॥ ३ ॥  
॥ प्रह्लाद उवाच ॥ ॥  
नृगो नाम नृपो विप्राः सार्वभौमो बलान्वितः ॥  
बुद्धिमान्धृतिमान्दक्षः श्रीमान्सर्वगुणान्वितः ॥ ४ ॥  
अनेकशतसाहस्रा भूमिपा अपि तद्वशाः ॥ । ।  
हस्त्यश्वरथसङ्घैश्च पत्तिभिर्बहुभिर्वृतः ॥ ५ ॥  
सैन्यं च तस्य नृपतेः कोशं चैवाक्षयं तथा ॥  
स नित्यं गुरुभक्तश्च देवताराधने रतः ॥ ६ ॥  
महा दानानि विप्रेन्द्रा ददात्यनुदिनं नृपः ॥  
शश्वत्स गोसहस्रं तु ददाति नृपसत्तमः ॥ ७ ॥  
प्रक्षाल्य चरणौ भक्त्या ह्युपविश्यासने शुभे ॥  
परिधाप्य शुभे क्षौमे सुगन्धेनोपलिप्य च ॥ ८ ॥  
सम्पूज्य पुष्पमालाभि धूपेन च सुगन्धिना ॥  
ददौ दक्षिणया सार्द्धं प्रतिविप्राय गां तदा ॥  
ताम्बूलसहितां भक्त्या विष्णुर्मे प्रीयतामिति ॥ ९ ॥  
एवं प्रददतस्तस्य यजतश्च तथा मखैः ॥  
ययौ कालो द्विजश्रेष्ठा भोगांश्चैवानुभुञ्जतः ॥ 7.4.10.१० ॥  
एकदा तु द्विजश्रेष्ठं जैमिनिं संशितव्रतम् ॥  
श्रद्धया तं च नृपतिः प्रतिग्रहपराङ्मुखम् ॥  
उवाच वाक्यं नृपतिः कृताञ्जलिपुटः स्थितः ॥ ११ ॥  
मामुद्धर महाभाग कृपां कुरु तपोनिधे ॥  
गृहाण गां मया दत्तां दयां कृत्वा ममोपरि ॥ १२ ॥  
तच्छ्रुत्वा वचनं तस्य अनिच्छन्नपि गौरवात् ॥  
नृपस्य चाब्रवीद्विप्र एवमस्त्विति लज्जितः ॥ १३ ॥  
अवनिज्य ततः पादौ शिरसा धारयज्जलम् ॥  
सुवर्णशृङ्गसहितां रौप्यखुरविभूषिताम् ॥ १४ ॥  
रत्नपुच्छां कांस्यदोहां सितवस्त्रावगुण्ठिताम् ॥  
समभ्यर्च्य च विप्रेन्द्रं ददौ दक्षिणयान्विताम् ॥ १५ ॥  
आसीमान्तमनुव्रज्य हृष्टो राजा बभूव ह ॥  
तरुणीं हंसवर्णां च हंसीनामेति विश्रुताम् ॥ १६ ॥  
गां गृह्य स्वगृहं प्राप्तो दाम्ना बद्धां सवत्सकाम् ॥  
स तस्यै यवसं चार्द्रं ददौ ब्राह्मणसत्तमः ॥ १७ ॥ ॥  
सुतृप्ता यवसेनैव मध्याह्ने तृषितां तदा ॥  
गृहीत्वा निर्ययौ विप्रो दामबद्धां जलाशयम् ॥ १८ ॥  
मार्गे गजाश्वसम्बाधे त्रस्ता सा उष्ट्रदर्शनात् ॥  
हस्तादाच्छिद्य सा धेनुर्ब्राह्मणस्य ययौ तदा ॥ १९ ॥  
विचिन्वन्सकलामुर्वीं नापश्यत्तां द्विजर्षभः ॥  
सा ययौ विद्रुता धेनुस्तन्महद्राजगोधनम् ॥ ॥ 7.4.10.२० ॥  
द्वितीयेऽह्नि पुनर्विप्रमाहूय नृपसत्तमः ॥  
सम्पूज्य विधिवद्भक्त्या वस्त्रालङ्कारभूषणैः ॥ २१ ॥  
विधिवद्गां ददौ तां च स नृपः सोमशर्मणे ॥  
गृहीत्वा राजभवनान्निर्ययौ गां द्विजर्षभः ॥ २२ ॥  
आशंसमानो राजानं धर्मज्ञमिति कोविदम् ॥  
स च विप्रो विचिन्वानः सर्वतो गां सुदुःखितः ॥ ॥ २३ ॥  
ददर्श पथि गच्छन्तीं पृष्ठतः सोमशर्मणः ॥  
दृष्ट्वा तां गां च स मुनिर्जैमिनिस्तमभाषत ॥ २४ ॥  
मम गां चापि हृत्वा त्वं नयसे दस्युवत्कथम् ॥  
स तस्य वचनं श्रुत्वा विस्मयं दस्युकीर्त्तनात् ॥ २५ ॥  
राजतो हि मया लब्धां गां नयामि स्वमन्दिरम् ॥  
गोहर्त्तेति च मां कस्माद्ब्रवीषि द्विजसत्तम ॥ २६ ॥  
॥ ब्राह्मण उवाच ॥ ॥  
मयापि राजतो लब्धा ममेयं गौर्न संशयः ॥  
कथं नयसि विप्र त्वं मयि जीवति मन्दिरम् ॥ २७ ॥  
सोऽब्रवीदद्य मे लब्धा कथं मां वदसे मृषा ॥  
सोऽब्रवीद्ध्यो मया लब्धा बलान्नेतुं त्वमिच्छसि ॥ २८ ॥  
ममेयमिति सङ्क्रुद्धः सोमशर्माऽब्रवीद्वचः ॥  
प्रज्वलत्क्रोधरक्ताक्षो ममेयमिति सोऽपरः ॥ २९ ॥  
विवदतौ तथा विप्रौ राजद्वारमुपागतौ ॥  
कुर्वाणौ कलहं घोरं त्यक्तुकामौ स्वजीवितम् ॥ 7.4.10.३० ॥  
सङ्क्रुद्धौ ब्राह्मणौ दृष्ट्वा शपन्तौ तौ परस्परम् ॥  
राज्ञे निवेदयामास द्वास्थं प्रणयपूर्वकम् ॥ ३१ ॥  
अवज्ञाय तदा विप्रौ विवदन्तौ रुषान्वितौ ॥  
कामव्याकुलचेतस्को न बहिर्निःसृतो नृपः ॥ ३२ ॥  
एवं विवदमानौ तौ त्रिरात्रं समुपस्थितौ ॥  
अवज्ञातौ नृपेणाथ राजानं प्रति च क्रुधा ॥ ३३ ॥  
ऊचतुः कुपितो वाक्यं सामर्षौ नृपतिं प्रति ॥  
अवमन्यसे नौ यस्मात्त्वं न निर्गच्छसि मन्दिरात् ॥ ३४ ॥  
शास्ता भवान्प्रजानां हि न न्यायेन नियोक्ष्यति ॥  
भविष्यति भवांस्तस्मात्कृकलासो न संशयः ॥ ३५ ॥  
एवं शप्त्वा तदा विप्रावन्यस्मै गां प्रदाय तौ ॥  
क्षुधितौ खेदसंयुक्तौ स्वगृहं गन्तुमुद्यतौ ॥३६॥  
प्रस्थितौ तौ नृगो द्वार आगत्य समुपस्थितः ॥  
दण्डवत्प्रणिपत्याऽऽशु कृताञ्जलिरभाषत ॥ ३७ ॥  
अमोघवचना यूयं तत्तथा न तदन्यथा ॥  
ममोपरि कृपां कृत्वा शापान्त उपदिश्यताम् ॥ ३८ ॥  
तस्य तद्वचनं श्रुत्वा ऊचतुर्वचनं नृपम् ॥  
द्वापरस्य युगस्यान्तं भगवान्देवकीसुतः ॥ ३९ ॥  
वसुदेवगृहे राजन्हरिराविर्भविष्यति ॥  
तस्य संस्पर्शनादेव शापमुक्तिर्भविष्यति ॥ 7.4.10.४० ॥  
इत्युक्त्वा तौ तदा विप्रौ प्रयातौ स्वनिवेशनम् ॥  
राजा बहुविधान्भोगान्भुक्त्वा दत्त्वा च भूरिशः ॥ ॥ ४१ ॥  
इष्ट्वा च विविधैर्यज्ञैः कालधर्ममुपेयिवान् ॥  
ततः स गतवान्विप्रा धर्मराजनिवेशनम् ॥ ४२ ॥  
सत्कृत्योक्तो यमेनाथ स्वागतेन नृपोत्तमः ॥  
प्रथमं सुकृतं राजन्नथवा दुष्कृतं त्वया ॥  
भोक्तव्यमिति मे ब्रूहि तत्ते सम्पाद्यते मया ॥ ४३ ॥  
॥ नृग उवाच ॥ ॥  
यद्यस्ति दुष्कृतं किञ्चित्प्रथमं प्रतिपादय ॥  
अनुज्ञातो यमेनैवं कृकलासो भवेति वै ॥  
ततो वर्षसहस्राणि कृकलासत्वमाप्तवान् ॥ ४४ ॥  
एकस्मिन्दिवसे विप्राः सर्वे यदुकुमारकाः ॥  
वनं जग्मुर्मृगान्हन्तुं सर्वे कृष्णसमन्विताः ॥ ४५ ॥  
तृषार्द्दिताश्च मध्याह्ने विचिन्वन्तो जलं ह्रदे ॥  
सत्वं च सुमहत्तत्र कृकलासं च संस्थितम् ॥ ४६ ॥  
चक्रुश्चोद्धरणे तस्य यत्नं यदुकुमारकाः ॥  
आकृष्यमाणः स तदा गुरुत्वान्न चचाल ह ॥ ४७ ॥  
यदा न शेकुस्ते सर्व आचख्युः कृष्णरामयोः ॥  
ददर्श तं तदा कृष्णो नृगं मत्वा हसन्निव ॥ ४८ ॥  
चिक्षेप वामहस्तेन लीलयैव जगत्पतिः ॥  
स संस्पृष्टो भगवता विमुक्तः शापबन्धनात् ॥४९॥  
त्यक्त्वा कलेवरं राजा दिव्यमाल्यानुलेपनः ॥  
कृताञ्जलिरुवाचेदं भक्त्या परमया युतः ॥ 7.4.10.५० ॥  
नमस्ते जगदाधार सर्गस्थित्यन्तकारिणे ॥  
सहस्रशिरसे तुभ्यं ब्रह्मणेऽनन्तशक्तये ॥ ५१ ॥  
एवं संस्तुवतः प्राह भगवान्देवकीसुतः ॥  
ददामि ते वरं तुष्टो यत्ते मनसि वर्त्तते ॥ ५२ ॥  
याहि पुण्यकृताँल्लोकान्दर्शनात्स्पर्शनाच्च मे ॥  
एवमुक्तः स देवेन सम्प्रहृष्टतनूरुहः ॥ ५३ ॥  
उवाच यदि तुष्टोऽसि यदि देयो वरो मम ॥  
गर्त्तेयं मम नाम्ना तु ख्यातिं गच्छतु केशव ॥ ५४ ॥  
यः स्नात्वा परया भक्त्या पितॄन्सन्तर्पयिष्यति ॥  
त्वत्प्रसादेन गोविन्द विष्णुलोकं स गच्छतु ॥ ५५ ॥  
एवमुक्त्वा स भगवान्पुनर्द्वारावतीमगात् ॥ ५६ ॥  
स च राजा विमानेन दिव्यमाल्यानुलेपनः ॥  
जगाम भवनं विष्णोर्विबुधैरनुसंस्तुतः ॥ ५७ ॥  
॥ प्रह्लाद उवाच ॥ ॥  
तदाप्रभृति विप्रेन्द्राः स कूपो नृगसञ्ज्ञया ॥  
वरदानाच्च कृष्णस्य पावनः सर्वदेहिनाम् ॥ ॥ ५८ ॥  
तत्र गत्वा द्विजश्रेष्ठा ह्यर्घ्यं दद्याद्यथाविधि ॥  
फलपुष्पाक्षतैर्युक्तं चन्दनेन च भूसुराः ॥ ५९ ॥  
नमस्ते विश्वरूपाय विष्णवे परमात्मने ॥  
अर्घ्यं गृहाण देवेश कूपेऽस्मिन्नृगसञ्ज्ञके ॥ 7.4.10.६० ॥  
ततः स्नायाद्द्विजश्रेष्ठा मृदमालिप्य पाणिना ॥  
सन्तर्पयेत्पितॄन्देवान्मनुष्यांश्च यथाक्रमात् ॥ ॥ ६१ ॥  
ततः श्राद्धं प्रकुर्वीत पितॄणां श्रद्धयान्वितः ॥  
विप्रेभ्यो भोजनं दद्याद्दक्षिणां च स्वशक्तितः ॥ ६२ ॥  
विशेषतः प्रदातव्या सवत्सा गौः स्वलङ्कृता ॥  
शय्या सोपस्करां दद्याद्विष्णुर्मे प्रीयतामिति ॥ ६३ ॥  
दीनान्धकृपणानां च सदा तत्तीरवासिनाम् ॥  
दद्याद्दानं स्वशक्त्या च वित्त शाठ्यविवर्जितः ॥६४॥  
स्नानमात्रेण विप्रेन्द्रा लभेद्गोदानजं फलम्॥  
पितृणां श्राद्धदानेन वियोनिं न च गच्छति ॥६५॥  
कृकलासे कृतं श्राद्धं येनैव तर्पणं तथा ॥  
स गच्छेद्विष्णुलोकं तु पितृभिः सहितो नरः ॥ ६६ ॥  
तथा मनोरथावाप्तिर्यात्रा च सफला भवेत् ॥  
सर्वतीर्थफलावाप्तिं लभते नात्र संशयः ॥ ६७ ॥  
इति श्रीस्कान्दे महापुराण एकाशीतिसाहस्र्यां सहितायां सप्तमे प्रभासखण्डे चतुर्थे द्वारकामाहात्म्ये कृकलासापरनामकनृग तीर्थमाहात्म्यवर्णनन्नाम दशमोऽध्यायः ॥ १० ॥ ॥ छ ॥