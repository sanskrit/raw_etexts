+++
title = "०२०"

+++
॥ प्रह्लाद उवाच ॥ ॥  
ब्रह्मघोषध्वनिं श्रुत्वा दानवो दुर्मुखस्तदा ॥  
क्रोधसंरक्तनयनो दुर्वाससमथाब्रवीत् ॥ १ ॥  
हन्यमानस्त्वमस्माभिर्यदि मुक्तोसि वै द्विज ॥  
कस्मात्पुनः समायातो मरणाय च दुष्टधीः ॥ २ ॥  
इत्युक्त्वा मुष्टिना हन्तुं प्राद्रवद्दानवाधमः ॥  
प्राह प्रधावमानं तं दुर्वासा मुनिसत्तमः ॥ ३ ॥  
स्पर्शं मा कुरु पापिष्ठ ब्राह्मणं मां कृताह्निकम् ॥  
तं दृष्ट्वा दानवं विष्णुर्ब्राह्मणं हन्तुमुद्यतम् ॥ १३ ॥  
तस्य क्रुद्धो जगन्नाथो दुर्वाससः कृते तदा ॥  
चक्रेण क्षुरधारेण शिरश्चिच्छेद लीलया ॥ ५ ॥  
॥ प्रह्लाद उवाच ॥ ॥  
दुर्मुखं निहतं दृष्ट्वा दानवो दुःसहस्तदा ॥  
आक्रोशदुच्चैर्दितिजाञ्छीघ्रमागम्यतामिति ॥६॥  
श्रुत्वा दैत्यगणाः सर्वे दुर्मुखं निहतं तदा ॥  
दुर्वाससं पुनस्तत्र परित्रातं च विष्णुना ॥ ॥ ७ ॥  
कूर्मपृष्ठो गोलकश्च क्रोधनो वेददूषकः ॥  
यज्ञघ्नो यज्ञहन्ता च धर्मान्तकस्तपस्विहा ॥ ८ ॥  
एते चान्ये च बहवो विविधायुधपाणयः ॥ ॥  
क्रोधसंरक्तनयनाः शपन्तो ब्राह्मणं तथा ॥ ९ ॥  
परिक्षिप्य तदात्रेयं विष्णुं सङ्कर्षणं तथा ॥  
तोमरैर्भिन्दिपालैश्च मुशलैश्च भुशुण्डिभिः ॥ 7.4.20.१० ॥  
अस्त्रैर्नानाविधैश्चापि युयुधुः क्रोधमूर्छिताः ॥  
दानवैः संवृतो विष्णुः समन्ताद्घोरदर्शनैः ॥ ११ ॥  
सङ्कर्षणश्च शुशुभे चन्द्रादित्यौ घनैरिव ॥  
गृहीत्वा धनुषी दिव्ये शीघ्रं संयोज्य चाशुगान् ॥ १२ ॥  
तान्मार्गणगणैर्दैत्याञ्जघ्नतुस्ते महामृधे ॥  
ते हन्यमानाः समरे विष्णुना विद्रुता दिशः ॥ १३ ॥  
दानवान्विद्रुतान्दृष्ट्वा विष्णुना निहतान्परान् ॥  
गोलकः कूर्मपृष्ठश्च मानं कृत्वा न्यवर्तताम् ॥ १४ ॥  
सङ्कर्षणं गोलकश्च ह्याजघान त्रिभिः शरैः ॥  
अनन्तं व्यथितं दृष्ट्वा गोलकः क्रोधमूर्छितः ॥१५ ॥  
उत्पत्य तरसा मूर्ध्नि दुर्वाससमताडयत् ॥  
स मुष्टिघाताभिहतश्चुक्रोश पतितः क्षितौ ॥१६॥  
सङ्कर्षणस्तु पतितं दृष्ट्वा मूर्ध्नि प्रताडितम् ॥  
दृष्ट्वा चुकोप भगवांस्तिष्ठतिष्ठेति चाब्रवीत् ॥  
सङ्गृह्य मुशलं वीरो जघान समरे रिपुम् ॥ १७ ॥  
मुशलेनाहतो मूर्ध्नि गोलको विकलेन्द्रियः ॥  
सम्भिन्नमस्तकश्चैव पपात च ममार च ॥ १८ ॥  
गोलकं पतितं दृष्ट्वा क्रन्दन्तं ब्राह्मणं तथा ॥  
कूर्मपृष्ठं च भगवान्विष्णुर्हन्तुं मनो दधे ॥  
नाराचेन सुतीक्ष्णेन जघान हृदये रिपुम् ॥ १९ ॥  
स विष्णुबाणाभिहतस्त्यक्तशस्त्रः पलायितः ॥  
तस्मिन्प्रभिन्नेऽतिबले गते वै कूर्मपृष्ठके ॥  
अभज्यत बलं सर्वं विद्रुतं च दिशो दश ॥ 7.4.20.२० ॥  
तत्प्रभग्रं बलं सर्वं निहतं गोलकं तथा ॥  
द्वारस्थः कथयामास दैत्यराज्ञे कुशाय सः ॥ २१ ॥  
गोलकं निहतं श्रुत्वा दैत्यानन्यांश्च दैत्यराट् ॥  
योधानाज्ञापयामास सन्नद्धान्स्वबलस्य च ॥ २२ ॥  
आज्ञां कुशस्य ते लब्ध्वा दैत्याः पञ्चजनादयः ॥  
युद्धायाभिमुखाः सर्वे रथैर्नागैश्च निर्ययुः ॥ २३ ॥  
अनीकं दशसाहस्रं कूर्मपृष्ठस्य निर्ययौ ॥  
अयुते द्वे रथानां तु नागानामयुतं तथा ॥ २४ ॥  
दशायुतानि चाश्वानामुष्ट्राणां च तथैव च ॥  
बकश्च निर्ययौ दैत्यो बहुसैन्यसमन्वितः ॥ २५ ॥  
तथा दीर्घनखो दैत्यः स्वेनानीकेन संवृतः ॥  
मन्त्रिपुत्रो महामायो दैत्यराज कुशस्य वै ॥  
निर्ययौ विघसो दैत्यः प्रघसश्च महाबलः ॥ २६ ॥  
ऊर्द्ध्वबाहुर्वक्रशिराः कञ्चुकश्च शिवोलुकैः ॥  
ब्रह्मघ्नो यज्ञहा दैत्यो राहुर्बर्बरकस्तथा ॥ २७ ॥  
सुनामा वसुनामा च मन्त्रिणौ बुद्धिसत्तमौ ॥  
सेनापतिश्चोग्रदंष्टस्तस्य भ्राता महाहनुः ॥ २८ ॥  
एते चान्ये च बहवो दैत्याः क्रोधसमन्विताः ॥  
महता रथघोषेण निर्ययुर्युद्धकाङ्क्षिणः ॥ २९ ॥  
स्नात्वा शुक्लाम्बरधरः शुक्लमालाविभूषितः ॥  
कुशः शम्भुं महादेवं भवानीपतिमव्ययम् ॥  
आर्चयमास भूतेशं परमेण समाधिना ॥ 7.4.20.३० ॥  
पञ्चामृतेन संस्नाप्य तथा गन्धैर्वि लिप्य च ॥  
अर्चयामास दैत्येन्द्रो ह्यनेककुसुमोत्करैः ॥ ३१ ॥  
गीतवादित्रशब्दैश्च तथा मङ्गलवाचकैः ॥  
पूजयित्वा महादेवं ब्राह्मणान्स्वस्ति वाच्य च ॥ ३२ ॥  
भूषयित्वा भूषणैश्च मणिवज्रविभूषणैः ॥  
मुकुटेनार्कवर्णेन ज्वलद्भास्कररोचिषा ॥ ३३ ॥  
भ्राजमानो दैत्यराजो हारेणाऽतीव शोभितः ॥  
सन्नह्य च महाबाहुः सारथिं समुदैक्षत ॥ ३४ ॥  
सुनामानं वसुं चैव मन्त्रिणौ वाक्यमब्रवीत् ॥  
कश्चायमसुरान्हन्ति किमर्थं ज्ञायतामिति ॥ ॥ ३५ ॥  
तस्य तद्वचनं श्रुत्वा रुरुर्वचनमब्रवीत् ॥  
गतेह्नि ब्राह्मणः स्नातुं गोमत्याः सङ्गमे किल ॥ ३६ ॥  
आगतः प्रतिषिद्धः सन्दैत्यैस्तत्र मही पते ॥  
तेन विष्णुः समानीतः सङ्कर्षणसमन्वितः ॥ ३७ ॥  
सोऽस्मान्हन्ति महाराज ब्रह्मण्यो जगदीश्वरः ॥  
तेन ते बहवो दैत्या हताः केचित्पलायिताः ॥ ३८ ॥  
॥ सुनामोवाच ॥ ॥  
स्नात्वा गच्छतु विप्रोऽसौ वासुदेवसमन्वितः ॥  
राजन्वृथा विग्रहेण किं कार्यं कथयस्व नः ॥ ३९ ॥  
तस्य तद्वचनं श्रुत्वा कुशः क्रोधसमन्वितः ॥  
कथं गोलकहन्तारं न हनिष्यामि केशवम् ॥7.4.20.४०॥  
एतावदुक्त्वा स क्रुद्धो ययौ दैत्यपतिस्तदा ॥  
ततो वादित्र शब्दैश्च भेरीशब्दैः समन्वितः ॥ ४१ ॥  
ददर्श तत्र देवेशं सहस्रशिरसं प्रभुम् ॥  
तथा विष्णुं चक्रपाणिं दुर्वाससमकल्मषम् ॥ ४२ ॥  
ईश्वरांशं च तं दृष्ट्वा न हन्तव्योऽयमीश्वरः ॥  
विष्णुमुद्दिश्य तान्सर्वान्प्रेरयामास दानवान् ॥ ४३ ॥  
नागैः पर्वतसङ्काशै रथैर्जलदसन्निभैः ॥  
अश्वैर्महाजवैश्चैव परिवव्रुः समन्ततः ॥ ४४ ॥  
ततो युद्धं समभवद्देवयोर्दानवैः सह ॥  
आच्छादितौ तौ ददृशुर्दैत्यैर्देवगणास्तदा ॥ ४५ ॥  
ततो गृहीत्वा मुशलं हलं च बलवान्हली ॥  
जघान दैत्यप्रवरान्कालानलयमोपमान् ॥ ४६ ॥  
ते हन्यमाना दैतेया बलेन बलशालिना ॥  
सर्वतो विद्रुता भग्नाः कुशमेव ययुस्तदा ॥ ४७ ॥  
बकश्च यज्ञकोपश्च ब्रह्मघ्नो वेददूषकः ॥  
महामखघ्नो जम्भश्च राहुर्वक्रशिरास्तथा ॥४८॥  
एते चान्ये च बहवः प्रवरा दानवोत्तमाः ॥  
क्रोधसंरक्तनयना बिभिदुस्ते जनार्द्दनम् ॥ ४९ ॥  
ततः क्रोधसमायुक्तौ सङ्कर्षणजनार्दनौ ॥  
चक्रलाङ्गलघातेन जघ्नतुर्दानवोत्तमान् ॥ 7.4.20.५० ॥ ।  
चक्रेण च शिरः कायाच्चिच्छेदाशु बकस्य वै ॥  
चूर्णयामास मुशली यज्ञहन्तारमेव च ॥ ५१ ॥  
राहुं जघान चक्रेण तथान्यान्मुशलेन च ॥  
ते हता हन्यमानाश्च भग्ना जग्मुर्दिशो दश ॥५२॥  
कुशः स्वां वाहिनीं दृष्ट्वा विद्रुतां निहतां तथा ॥  
क्रोधसंरक्तनयनः प्राह याहीति सारथिम् ॥५३॥  
स तयोरन्तिकं गत्वा नाम विश्राव्य चात्मनः ॥  
उवाच कस्त्वं दैतेयान्मम हंसि गदाधर ॥ ५४ ॥  
॥ श्रीवासुदेव उवाच ॥ ॥  
यस्माद्विमुक्तिदं पुण्यं गोमत्युदधिसङ्गमम् ॥  
रुद्धं दुरात्मभिः पापैस्तस्मात्ते निहता मया ॥ ५५ ॥  
॥ कुश उवाच ॥ ॥  
मां न जानासि चात्रस्थं कथं जीवन्प्रयास्यसि ॥  
युध्यस्व त्वं स्थिरो भूत्वा ततस्त्यक्ष्यसि जीवितम् ॥ ५६ ॥  
इत्युक्त्वा पञ्चविंशत्या ताडयामास केशवम् ॥  
अनन्तं चाष्टभिर्बाणैर्हत्वाऽऽत्रेयं निरीक्ष्य तम् ॥  
ईश्वरांशं च तं दृष्ट्वा प्राह याहीति मा चिरम् ॥ ५७ ॥  
स बाणैर्भिन्नसर्वाङ्गः शार्ङ्गं हि धनुषां वरम् ॥  
विकृष्य घातयामास चतुर्भिश्चतुरो हयान् ॥ ५८ ॥  
सारथेस्तु शिरः कायादर्द्धचन्द्रेण पत्त्रिणा ॥  
चिच्छेद धनुरेकेन ध्वजमेकेन चिच्छिदे ॥ ५९ ॥  
स च्छिन्नधन्वा विरथो हताश्वो हतसारथिः ॥  
प्रगृह्य च महाखङ्गमुवाच वचनं तदा ॥ 7.4.20.६० ॥  
यदि त्वां पातयिष्यामि कीर्तिर्मे ह्यतुला भवेत् ॥  
पातितोऽहं त्वया वीर यास्यामि परमां गतिम् ॥ ६१ ॥  
तिष्ठतिष्ठ हरे स्थाने शरणं मे सदाशिवः ॥  
धावन्तमतिसङ्क्रुद्धं खङ्गहस्तं निरीक्ष्य तम् ॥  
चक्रेण शितधारेण शिरश्चिच्छेद लीलया ॥ ६२ ॥  
तं छिन्नशिरसं भूमौ पतितं वीक्ष्य दानवम् ॥  
अथोवाह रथेनाजौ दैत्यः खञ्जनकस्तथा ॥ ६३ ॥  
अपयाते कुशे दैत्ये विष्णुः सङ्कर्षणस्तदा ॥  
दुर्वाससा च सहितः सन्न्यवर्तत हर्षितः ॥ ६४ ॥  
शिवालये तु पतितं कुशं निक्षिप्य दानवः ॥  
स्नानगन्धार्चनैर्धूपैर्गीतवाद्यैरतोषयत् ॥ ६५ ॥  
अवाप जीवितं सद्यः प्रसादाच्छङ्करस्य च ॥  
उत्थितः स तदा दैत्यो ब्रुवञ्छिवशिवेति च ॥ ६६ ॥  
तं पुनर्जोवितं दृष्ट्वा दैत्यं दैत्यगणस्तदा ॥  
उवाच सुमना वाक्यं वर्द्धस्व सुचिरं विभो ॥६७॥  
स्नापयित्वा यदि पुनर्ब्राह्मणं विनिवर्त्तते ॥  
यथेष्टं गच्छतु तदा किं वृथा विग्रहेण ते ॥ ६८ ॥  
तस्य तद्वचनं श्रुत्वा कुशो वचनमब्रवीत् ॥  
गच्छ प्रेषय तौ शीघ्रं विप्रत्राणकरावुभौ ॥ ६९ ॥  
स च राज्ञा समादिष्ट सुमना मुनिसत्तमाः ॥  
उवाच विष्णुमानम्य नमस्कृत्य हलायुधम् ॥ 7.4.20.७० ॥  
कुशेन प्रेषितश्चास्मि समीपे ते जनार्दन ॥  
किं तवापकृतं नाथ येन दैत्याञ्जिघांससि॥ ७१॥  
दुर्वाससं स्नापयित्वा गच्छ मुक्तोऽसि मानद ॥  
अमरत्वं महादेवात्प्राप्तं विद्धि कुशेन हि ॥ ७२ ॥ ॥  
॥ श्रीविष्णुरुवाच ॥ ॥  
मुक्तितीर्थमिदं रुद्धं भवद्भिः पापकर्मभिः ॥  
तस्माद्धनिष्ये सर्वांश्च दानवान्नात्र संशयः ॥७३॥  
दुर्वाससश्च ये दर्भास्तिलाश्चैवाक्षतैः सह ॥  
पुनस्तानानयध्वं हि क्षिप्ता ये वरुणालये ॥ ७४ ॥  
सवाहनपरीवाराः सजातिकुलबान्धवाः ॥  
पुण्यतीर्थमिदं हित्वा प्रविशध्वं धरातले ॥ ७५ ॥  
सुमनास्तद्वचः श्रुत्वा क्रोधसंरक्तलोचनः ॥  
युध्यध्वमिति तं चोक्त्वा नैतदेवं भविष्यति ॥ ७६ ॥  
कुशाय कथयामास यदुक्तं शार्ङ्गधन्विना ॥  
क्रुद्धस्तद्वचनं श्रुत्वा मन्त्रिणा समुदीरितम् ॥ ७७ ॥  
रथमारुह्य वेगेन ययौ योद्धुमरिन्दमः ॥  
संस्मृत्य मनसा देवं पिनाकिं वृषभध्वजम् ॥ ७८ ॥  
ततः प्रववृते युद्धं सुमहल्लोमहर्षणम् ॥  
अन्येषां दानवानां च केशवस्य कुशस्य च ॥ ७९ ॥  
यज्ञघ्नो गदया गुर्व्या सङ्कर्षणमताडयत् ॥  
सङ्कर्षणहतः शीर्ष्णि मुसलेन पपात ह ॥ 7.4.20.८० ॥  
कञ्चुकं च जघानाशु चक्रेण भगवान्हरिः ॥  
उल्मुकश्चाथ निहतो ब्रह्मघ्नश्च निपातितः ॥ ॥ ८१ ॥  
एते चान्ये च बहवो घातिताः केशवेन हि ॥  
दानवान्पतितान्दृष्ट्वा कुशः परमकोपितः ॥८२॥  
जघान युधि संरब्धः परमास्त्रेण केशवम् ॥  
भगवान्क्रोधसंयुक्तश्चक्रेण चाहरच्छिरः ॥ ८३ ॥  
तं छिन्नशिरसं भूमौ पातितं वीक्ष्य केशवः ॥  
चिच्छेद बाहू पादौ च खङ्गेन तिलशस्तथा ॥८४॥  
खण्डशो घातितं दृष्ट्वा केशवेन कुशं तदा ॥  
सङ्गृह्य ते पुनर्देत्या निन्युः सर्वे शिवालयम् ॥ ८५ ॥  
प्रसादाच्छूलिनः सद्यो जीवितं प्राप्य दानवः ॥  
उत्थितः सहसा क्रुद्धः क्व विष्णुरिति चाब्रवीत् ॥ ८६ ॥  
गदामुद्यम्य सङ्क्रुद्धो योद्धुमागाज्जनार्द्दनम् ॥  
तमुद्यतगदं दृष्ट्वा निहतं जीवितं पुनः ॥ ॥ ८७ ॥  
दुर्वाससमथोवाच किमिदं न म्रियेत यत् ॥  
मयाऽसकृच्छिरश्छिन्नं खण्डशस्तिलशः कृतम् ॥ ८८ ॥  
जीवत्ययं पुनः कस्मात्कारणं कथ यस्व नः ॥  
इत्युक्तश्चिन्तयामास ध्यानेन ऋषिसत्तमः ॥ ८९ ॥  
ज्ञात्वा तत्कारणं सर्वमुवाच मधुसूदनम् ॥  
महादेवेन तुष्टेन कुशोऽयममरः कृतः ॥ ॥ 7.4.20.९० ॥  
खण्डशश्च कृतश्चापि न च प्राणैर्वियुज्यते ॥  
ततः स विस्मयाविष्टो हन्तव्योऽयं मया कथम् ॥ ९१ ॥  
उपायं च करिष्यामि येनायं न भवे दिति ॥  
ततः स जीवितं प्राप्य प्रसादाच्छङ्करस्य च ॥  
चर्मखङ्गमथादाय तिष्ठतिष्ठेति चाब्रवीत् ॥ ९२ ॥  
तमायान्तं ततो दृष्ट्वा कुशं शिवपरिग्रहम् ॥  
जघान गदया गुर्व्या गदाहस्तं तदा कुशम् ॥ ९३ ॥  
स भिन्नमूर्द्धा न्यपतत्केशवेनाभिताडितः ॥  
भूमौ निपतितं वेगात्परिगृह्य कुशं हरिः ॥ ॥ ९४ ॥  
गर्ते निक्षिप्य तद्देहं पूरयामास वै पुनः ॥  
लिङ्गं संस्थापयामास तस्योपरि जनार्द्दनः ॥ ९५ ॥  
स लब्धसञ्ज्ञो दनुजः शिवलिङ्गमपश्यत ॥  
आत्मोपरिस्थितं तच्च तदा चिन्तापरोऽभवत्॥ ९६ ॥  
इति श्रीस्कान्देमहापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये चक्रतीर्थे राक्षसकुशविष्णुयुद्धे कुशराक्षसोपरि विष्णुना शिवलिङ्गस्थापनवर्णनन्नाम विंशतितमोऽध्यायः ॥ २० ॥