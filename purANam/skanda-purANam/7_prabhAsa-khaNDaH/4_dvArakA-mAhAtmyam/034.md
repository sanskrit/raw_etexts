+++
title = "०३४"

+++
॥ श्रीप्रह्लाद उवाच ॥ ॥  
एवमद्भुतमाहात्म्यं द्वारकायां मुनीश्वराः ॥  
सर्वेषां क्षेत्रतीर्थानां महापापविदारक्म्॥१॥  
वर्णानामश्रमाणां च पतितानां विशेषतः।  
महापापहरं प्रोक्तं महापुण्यविवर्द्धनं॥२॥  
अत्युग्रपापराशीनां दाहस्थानं यथा स्मृतम् ॥  
द्वारकागमनं विप्राः किं पुनर्द्वारकास्थितिः ॥ ३ ॥  
विशेषेण तु विप्रेन्द्राः कन्याराशिस्थिते गुरौ ॥  
ब्रह्मादयोपि दृश्यन्ते यत्र तीर्थैश्च संयुताः ॥ ४ ॥  
प्रतिवर्षं प्रकुर्वन्ति द्वारकागमनं नराः ॥  
तेषां पादरजः स्पृष्ट्वा दिवं यान्ति च पापिनः ॥ ५॥  
गोमती नीरपूतानां कृष्णवक्त्रावलोकिनाम् ॥  
दर्शनात्पातकं तेषां याति जन्मशतार्जितम् ॥ ६ ॥  
इतिहासेन पूर्वोक्तं श्रूयतां मुनिपुङ्गवाः ॥  
दिलीपवसिष्ठ संवादे परमाश्चर्य्यवर्द्धनम् ॥ ७ ॥  
काश्यां तु वज्रलेपो हि क्षेत्र एकत्र नश्यति ॥  
यातुर्दर्शनतः श्रुत्वा दिलीपो वाक्यमब्रवीत् ॥ ८ ॥  
॥ दिलीप उवाच ॥ ॥  
वज्रलेपश्च काश्यां तु घोरो यत्र विनश्यति ॥  
कृत्स्नशोऽथ महापुण्यं प्राप्यं यत्र तदस्ति किम् ॥ ९ ॥  
न प्ररोहन्ति पापानि यस्मिन्क्षेत्रे द्विजोत्तम ॥  
तत्क्षेत्रं कथ्यतां पुण्यं यत्र पापं प्रणश्यति ॥7.4.34.१०॥  
॥ वसिष्ठ उवाच ॥ ॥  
आसीत्काश्यां पुरा कश्चित्त्रिदण्डी मोक्षधर्मवित् ॥  
जपन्दशाश्वेमेधे तु गायत्रीं च समाहितः॥ ११ ॥  
तत्र काचित्समायाता युवती गजगामिनी ॥  
तीरे संस्थाप्य वासांसि गङ्गायाः श्रमशान्तये ॥  
प्रविष्टा च जले नग्ना जलक्रीडां चकार ह ॥ १२ ॥  
नग्नां तां क्रीडतीं वीक्ष्य यतिर्मदनपूरितः ॥  
दैवाग्निभ्रंशितो मार्गात्सहसा च विमोहितः ॥ १३ ॥  
मनसा कामयामास साऽपि तं तरुणं यतिम् ॥  
तयोश्च सङ्गतिस्तत्र सञ्जाता पापकर्मणोः ॥ १४ ॥  
तया विमोहितः सद्यस्तामेवानुससार सः ॥  
तत्प्रीत्यै चार्जयामास धनमन्यायतस्तदा ॥ १५ ॥  
वाराणस्यां हि न त्यक्तश्चण्डालस्य प्रतिग्रहः ॥  
स्नानहीनः सदा पापी रात्रौ चौर्य्येण वर्त्तते ॥१६॥  
कस्मिंश्चित्समये पापी मांसार्थी तु वनं गतः ॥  
ददर्श प्रमदां तत्र मातङ्गीं मदिरेक्षणाम् ॥ १७ ॥  
तस्याः प्रथमतारुण्यं दृष्ट्वा गर्वेण पाप्मना ॥  
वनेऽथ निर्जने तत्र मातङ्गीसङ्गमेयिवान् ॥ १८ ॥  
तया सहान्नपानादि कृतवान्पापमोहितः ॥  
अश्नाति सुरया पङ्कं गोमांसं पापलम्पटः ॥ १९ ॥  
तद्गृहे निधनं प्राप्तः पापात्मा सर्वभक्षकः ॥  
वाराणसीप्रभावेन न प्राप्तो नरकं तदा ॥ 7.4.34.२० ॥  
किं तु तत्र कृतं पापं वज्रलेपं सुदारुणम् ॥  
शूद्रीसम्पर्क पापेन जातोऽसौ क्रूरयोनिषु ॥ २१ ॥  
वृको व्याघ्रोरगः श्वानः शृगालः सूकरोऽभवत् ॥  
दुरन्तां यातनां प्राप्तः शमलेशं न विन्दति ॥ २२ ॥  
एवं जन्मसहस्रैस्तु न तस्य पापकर्मणः ॥  
मातङ्ग्या सङ्गजं पापं व्यनश्यत युगायुतैः ॥ २३ ।  
ततोऽसौ सप्तमे जातः शशकश्चैव जन्मनि ॥  
ततोऽसौ राक्षसो जातः पापात्मा सर्वभक्षकः ॥ २४ ॥  
प्राणिनो भक्षयन्सर्वान्सम्प्राप्तो विन्ध्यपर्वते ॥  
अस्मादनन्तरं भाव्यं कृकलासत्वमद्भुतम्॥ ॥ २५ ॥  
शूद्रीसङ्गजपापेन भाव्यं च कृमियोनिना ॥  
मातङ्गीसङ्गमे प्रोक्तं फलं ह्यतिजुगुप्सितम् ॥ २६ ॥  
युगायुतं सहस्रैस्तु भोक्ष्यमाणं सुदारुणम् ॥  
अत्याश्चर्य्यमभूत्तत्र दिलीप श्रूयतां महत् ॥ २७ ॥  
आलोकितं च विन्ध्याद्रौ सर्वेषां विस्मयास्पदम् ॥  
दृष्ट्वा द्वारावतीं कश्चित्कृष्णवक्त्रं सुशोभनम् ॥ २८ ॥  
गोमतीनीरपूतस्तु विन्ध्यं प्राप्तः स पान्थिकः ॥  
मात्रां कृष्णप्रसादस्य स्कन्धे कृत्वा प्रहर्षितः ॥ २९ ॥  
प्रयास्यन्स्वगृहं तत्र ददर्श पथि राक्षसम् ॥  
द्रुतं च क्रूरकर्माणं दृष्ट्वा भक्षितुमागतम् ॥ 7.4.34.३० ॥  
तस्य दर्शनमात्रेण वज्रलेपः सुदारुणः ॥  
वाराणसीसमुद्भूतो भस्मसादभवत्क्षणात् ॥ ३१ ॥  
जन्मकोटिशतेनापि यो न शक्यो व्यपोहितुम् ॥  
तत्पापपर्वतान्मुक्तः कृष्णपान्थिकदर्शनात् ॥ ३२ ॥  
दग्धेऽथ क्रूरभावे तु घनमुक्तो यथा शशी ॥  
रेजे पुण्यप्रकाशेन कृष्णपान्थिकदर्शनात् ॥ ३३ ॥  
ततोऽभिमुखमभ्येत्य द्वारकापथिकं मुदा ॥  
ननाम श्रद्धया भूमौ तद्दर्शनमहोत्सवः ॥ ३४ ॥  
नत्वाऽथ विस्मितः प्राह अहोऽद्य तव दर्शनात् ॥  
गतो घोरतमो भावः प्राप्ता संसिद्धिरुत्तमा ॥ ३५ ॥  
कस्मात्त्वमागतो भद्र प्रभावः कीदृशस्तव ॥  
वज्रलेपस्तु काश्यां वै दग्धस्ते दर्शनादनु ॥ ३६ ॥  
॥ वसिष्ठ उवाच ॥ ॥  
इत्येवं राक्षसेनोक्तं श्रुत्वा कृष्णस्य पान्थिकः ॥  
विस्मयं परमापन्नः प्राह तं हर्षमानसः ॥ ३७ ॥  
॥ पान्थिक उवाच ॥ ॥।  
श्रीमद्द्वारवतीं दृष्ट्वा ह्यागतोऽस्म्यत्र राक्षस ॥  
वज्रलेपहरोऽस्माकं प्रभावः कृष्णदर्शनात्॥ ३८ ॥  
गोमत्यां यः सकृत्स्नात्वा पश्येत्कृष्णमुखाम्बुजम् ॥।  
सर्वानुद्धरते पापादपि त्रैलाक्यदाहकात् ॥ ३९ ॥  
॥ वसिष्ठ उवाच ॥ ॥  
इत्युक्तो राक्षसो हृष्टः शुद्धात्मा भक्तिसंयुतः ॥  
नत्वा प्रदक्षिणं कृत्वा सम्प्राप्तो द्वारकां तदा ॥ 7.4.34.४० ॥  
गोमत्यां स तनुं त्यक्त्वा प्राप्तोऽसौ वैष्णवं पदम् ॥  
स्तूयमानः सुरेशानैर्गधर्वैः पुष्पवृष्टिभिः ॥ ४१ ॥  
इत्थं महाप्रभावो हि द्वारकायाः प्रकीर्त्तितः ॥  
न प्ररोहन्ति पापानि यस्याः पान्थिकदर्शनात् ॥  
द्वारकायां तु किं वाच्यं न प्ररोहन्ति पातकम् ॥ ४२ ॥  
इत्येतत्कथितं राजन्यत्पृष्टोहं त्वयाऽनघ ॥  
सर्वक्षेत्रोत्तमं क्षेत्रं वज्रलेपविनाशनम् ॥ ४३ ॥  
॥ श्रीप्रह्लाद उवाच ॥ ॥  
वसिष्ठेनोदितं श्रुत्वा दिलीपो हृष्ट मानसः ॥  
द्वारकां क्षेत्रराजं तं ज्ञात्वा च विस्मयं ययौ ॥ ४४ ॥  
ययौ द्वारवतीं हृष्टो देवदेवस्य सादरम् ॥  
कृष्णं दृष्ट्वा परां सिद्धिं सम्प्राप्तो देवमन्दिरे ॥ ४५ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये द्वारकापान्थदर्शन मात्रतः काश्यां कृतस्य पापवज्रलेपस्य विनाशने यतिवृत्तान्तवर्णनपूर्वकं दिलीपकृतद्वारकायात्रावर्णनन्नाम चतुस्त्रिंशत्तमोऽध्यायः ॥ ३४ ॥ ॥