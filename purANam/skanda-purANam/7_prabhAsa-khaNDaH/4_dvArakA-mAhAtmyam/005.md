+++
title = "००५"

+++
॥ प्रह्लाद उवाच ॥ ॥  
ततो गच्छेद्द्विजश्रेष्ठा गोमतीं कृष्णसंश्रयाम् ॥  
यस्या दर्शनमात्रेण मुच्यते सर्वपातकैः ॥  
सर्वपापविनिर्मुक्तः कृष्णसायुज्यमाप्नुयात्॥ १ ॥  
दुरितौघक्षयकरममङ्गल्यविनाशनम् ॥  
सर्वकामप्रदं नॄणां प्रणमेद्गोमतीजलम् ॥ २ ॥  
महापापक्षयकरमगतीनाङ्गतिप्रदम् ॥  
पूर्वपुण्यवशात्प्राप्तं प्रणमेद्गोमतीजलम् ॥ ३ ॥  
॥ ऋषय ऊचुः ॥ ॥  
दैत्येन्द्र संशयोऽस्माकं तं त्वं छेत्तुमिहार्हसि ॥  
इयं का गोमती तत्र केनानीता महामते ॥ ४ ॥  
केन कार्यवशेनेह सम्प्राप्ता वरुणालयम् ॥  
सर्वं भागवतश्रेष्ठ ह्येतद्विस्तरतो वद ॥ ५ ॥  
॥ प्रह्लाद उवाच ॥ ॥  
एकार्णवे पुरा भूते नष्टे स्थावर जङ्गमे ॥  
तदा ब्रह्मा समभवद्विष्णोर्नाभिसरोरुहात् ॥ ६ ॥  
आदिष्टः प्रभुणा ब्रह्मा सृजस्व विविधाः प्रजाः ॥  
इति धाता समादिष्टो हरिणा सृष्टि कारणे ॥ ७ ॥  
उक्त्वा बाढमिति ब्रह्मा ततः सृष्टौ मनो दधे ॥  
ससर्ज मानसात्सद्यः सनकाद्यान्कुमारकान् ॥  
उवाच वचनं ब्रह्मा प्रजाः सृजत पुत्रकाः ॥ ८ ॥  
ब्रह्मणो वचनं श्रुत्वा ते कृताञ्जलयोऽब्रुवन् ॥  
भगवन्भगवद्रूपं द्रष्टुकामा वयं प्रभो ॥ ९ ॥  
न बन्धमनुवर्त्तामः सृष्टिरूपं दुरासदम्॥  
इत्युक्त्वा ते ययुः सर्वे सनकाद्या कुमारकाः ॥ 7.4.5.१०॥  
पश्चिमां दिशमास्थाय तीरे नदनदीपतेः ॥  
तेजोमयस्य रूपस्य द्रष्टुकामा महात्मनः ॥  
तस्मिन्मानसमाधाय तेपिरे परमं तपः ॥ ११ ॥  
बहुवर्षसहस्रैस्तु प्रसन्ने धरणीधरे ॥  
भित्त्वा जलं समुत्तस्थौ तेजोरूपं दुरासदम् ॥ ॥ १२ ॥  
अनेकदैत्यदमनं बहुयन्त्रविदारणम् ॥  
सूर्यकोटिप्रभाभासं सहस्रारं सुदर्शनम् ॥ १३ ॥  
तं दृष्ट्वा विस्मिताः सर्वे ब्रह्मपुत्राः परस्परम् ॥  
वीक्षमाणा भगवतः परमायुधमुत्तमम् ॥ १४ ॥  
तान्विलोक्य तथाभूतान्वागुवाचाशरीरिणी ॥  
भो ब्रह्मपुत्रा भगवाञ्छ्रीघ्रमाविर्भविष्यति ॥ १५ ॥  
अर्हणार्थं भगवतः शीघ्रमर्घ्यं प्रकल्प्यताम्॥  
आयुधं लोकनाथस्य द्विजाः शीघ्रं प्रसाद्यताम् ॥ १६ ॥  
तच्छ्रुत्वाऽऽकाशवचनं तुष्टुवुस्ते सुदर्शनम् ॥ १ ॥  
ऋषय उचुः ॥ ॥  
ज्योतिर्मय नमस्तेऽस्तु नमस्ते हरिवल्लभ ॥  
सुदर्शन नमस्तेऽस्तु सहस्राराऽक्षराऽव्यय ॥१८॥  
नमस्ते सूर्यरूपाय ब्रह्म रूपाय ते नमः ॥  
अमोघाय नमस्तुभ्यं रथाङ्गाय नमोनमः ॥ १९ ॥  
एवं ते पूजयामासुः सुमनोभिस्तथाऽक्षतैः ॥ 7.4.5.२० ॥  
स्तवैर्नानाविधैः स्तुत्वा प्रणेमुर्हरिवल्लभम् ॥  
तत्प्रसाद्य सुनाभं तु प्रभुसन्दर्शनोत्सुकाः ॥ २० ॥  
अस्मरन्मनसा देवं ब्रह्माणं पितरं स्वकम् ॥  
तेषां तु चिन्तितं ज्ञात्वा ब्रह्मा गङ्गामथाब्रवीत् ॥ २१ ॥  
याहि शीघ्रं सरिच्छ्रेष्ठे पृथिव्यां हरिकारणात् ॥  
गां गता त्वं महाभागे ततो बहुमताऽसि मे ॥ २२ ॥  
उर्व्यां ते गोमती नाम सुप्रसिद्धं भविष्यति ॥ २३ ॥  
वसिष्ठस्यानुगा भूत्वा याहि शीघ्रं धरातलम् ॥  
तातं पुत्रीवानुयाता वसिष्ठतनया भव ॥ २४ ॥  
बाढमित्येव सा देवी प्रस्थिता वरुणालयम् ॥  
वसिष्ठस्त्वग्रतो याति तं गङ्गा पृष्ठतोऽन्वगात् ॥ २५ ॥  
तां दृष्ट्वा मनुजाः सर्वे वसिष्ठेन समन्विताम् ॥  
नमश्चक्रुर्महाभागां गच्छतो पश्चिमार्णवम् ॥ २६ ॥  
आविर्बभूव तत्रैव यत्र ते मुनयः स्थिताः ॥  
द्रष्टुकामा हरे रूपं श्रिया जुष्टं चतुर्भुजम् ॥ २७ ॥  
दृष्ट्वा वसिष्ठमनुगामायान्तीं सुरपावनीम् ॥  
अवाकिरन्महाभागां सुमनोभिश्च सर्वशः ॥ २८ ॥  
दिव्यैर्माल्यैः सुगन्धैश्च गन्धधूपैस्तथाऽक्षतैः ॥  
सम्पूज्य हृष्टमनसः साधुसाध्विति चाब्रुवन् ॥ २९ ॥  
वसिष्ठं तेऽग्रगं दृष्ट्वा ह्युदतिष्ठंस्ततो द्विजाः ॥  
अर्घ्यादिसत्क्रियां कृत्वा प्रहृष्टा इदमब्रुवन् ॥ ॥ 7.4.5.३० ॥  
यस्मात्त्वया समानीता ह्यस्मिँल्लोके सरिद्वरा ॥  
तस्मात्तव सुतेत्येवं ख्यातिं लोके गमिष्यति ॥ ३१ ॥  
गोः स्वर्गादागता यस्मादिदं स्थानं मती मता ॥  
तस्माद्धि गोमतीनाम ख्यातिं लोके गमिष्यति ॥ ३२ ॥  
अस्या दर्शनमात्रेण मुक्तिं यास्यन्ति मानवाः ॥  
किं पुनः स्नान दानादि कृत्वा यान्ति हरेः पदम् ॥ ३३ ॥  
तामेव चार्घ्यं दत्त्वा ते योगीन्द्रा ईडिरे हरिम् ॥  
परं पुरुषसूक्तेन पुरुषं शेषशायिनम् ॥ ३४ ॥  
इति संस्तुवतां तेषां हरिराविर्बभूव ह ॥  
पीतकौशेयवसनो वनमालाविभूषितः ॥  
दिव्यमाल्यानुलिप्ताङ्गो दिव्याभरणभूषितः ॥ ३५ ॥  
शेषासनगतं देवं दिव्यानेकोद्यतायुधम् ॥  
ज्वलत्किरीटमुकुटं स्फुरन्मकरकुण्डलम् ॥ ३६ ॥  
भक्ताभयप्रदं शान्तं श्रीवत्साङ्कं महाभुजम् ॥  
सदा प्रसन्नवदनं घनश्यामं चतुर्भुजम् ॥ ३७ ॥  
पादसंवाहनासक्तलक्ष्म्या जुष्टं मनोहरम् ॥  
तं दृष्ट्वा मुनयः सर्वे हर्षोत्कर्षसमन्विताः ॥  
विष्णुं ते विष्णुसूक्तैश्च तुष्टुवुर्वेदसम्भवैः ॥ ३८ ॥  
एवं संस्तुवता तेषां विष्णुर्दीनानुकम्पकः ॥  
उवाच सुप्रसन्नेन मनसा द्विजसत्तमान् ॥ ३९ ॥  
॥ श्रीभगवानुवाच ॥ ॥  
भोभोः कुमारास्तुष्टोऽहं प्रदास्यामि यथेप्सितम् ॥  
भविष्यथ ज्ञानयुता अस्पृष्टा मम मायया ॥ 7.4.5.४० ॥  
यस्मान्मोक्षार्थिभिर्विप्रा जलेनाहं प्रसादितः ॥  
तस्मादिदं परं तीर्थं सर्वकामप्रदं परम् ॥ ४१ ॥  
अनुग्रहाय भवतां यत्र चक्रं सुदर्शनम् ॥  
निःसृतं प्रथमं विप्रा जलं भित्त्वा ममाग्रतः ॥ ॥ ४२ ॥  
चक्रतीर्थमिति ख्यातं तस्मादेतद्भविष्यति ॥  
ममापि नियतं वासो भविष्यति महार्णवे ॥ ४३ ॥  
येऽत्र स्नानं प्रकुर्वन्ति प्रसङ्गेनापि मानवाः ॥  
चक्रतीर्थे द्विजश्रेष्ठास्तेषां मुक्तिः करे स्थिता ॥ ४४ ॥  
भवतोऽपि सदा ह्यत्र तिष्ठध्वं च द्विजर्षभाः ॥  
वायुभूतान्तरिक्षस्थाः सर्वकामस्य दायकाः ॥ ४५ ॥  
॥ प्रह्लाद उवाच ॥ ॥  
तच्छ्रुत्वा हृष्टमनसः कृत्वार्घ्यं सुरपावनीम् ॥  
अवनिज्य हरेः पादौ मूर्ध्नाऽपश्चाप्यधारयन् ॥ ॥ ४६ ॥  
प्रक्षाल्य सा हरेः पादौ प्रविष्टा वरुणालयम् ॥  
तस्मिन्महापापहरा गोमती सागरं गता ॥ ४७ ॥  
वरं दत्त्वा ततो विष्णुस्तत्रैवान्तर धीयत ॥  
सनकाद्या ब्रह्मसुतास्तस्थुस्तत्र समाहिताः ॥ ४८ ॥  
एवं सा गोमती तत्र सञ्जाता सागरङ्गमा ॥  
सर्वपापहरा प्रोक्ता पूर्वगङ्गेति या श्रुता ॥ ॥ ४९ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्यं सनत्कुमारतपोबलेन भगवत्प्रादुर्भाव वृत्तान्तवर्णनपुरःसर गोमत्युत्पत्तिमाहात्म्यवर्णनन्नाम पञ्चमोऽध्यायः ॥ ५ ॥