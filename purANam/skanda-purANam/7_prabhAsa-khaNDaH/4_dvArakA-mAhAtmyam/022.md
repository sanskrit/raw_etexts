+++
title = "०२२"

+++
॥ श्रीप्रह्लाद उवाच ॥ ॥  
शृणुध्वं द्विजशार्दूला यथावत्कथयामि वः ॥  
स्नापयित्वा जगन्नाथं तथा गन्धैर्विलिप्य च ॥  
पूजयित्वा तुलस्या तु भूषयित्वा च भूषणैः ॥ १ ॥  
नैवेद्येन च सन्तर्प्य तथा नीराजनादिभिः ॥  
दुर्वाससं तथा पूज्य पुण्डरीकाक्षमेव च ॥२॥  
अनन्तं वैनतेयादीन्भक्त्या सम्पूज्य मानवः ॥  
दद्याद्दानं स्वशक्त्या च वित्तशाठ्यविवर्जितः ॥ ३ ॥  
दीनान्धकृपणांस्तत्र तर्पयेच्च समाश्रितान् ॥ ४ ॥  
रुक्मिणीं च ततो गच्छेद्विदर्भतनयां नरः ॥  
उपहृत्योपहारांश्च बलिभिर्गन्धदीपकैः ॥ ५ ॥  
पीडयन्ति ग्रहास्तावद्व्याधयोऽभिभवन्ति च ॥  
भक्त्या न पश्यति नरो यावत्कृष्णप्रियां कलौ ॥ ६ ॥  
उपसर्गभयं तावद्दुःखं च भूतसम्भवम् ॥  
भक्त्या न पश्यति नरो यावत्कृष्णप्रियां कलौ ॥ ७ ॥  
भवेद्दरिद्री दुःखी च तावद्वै परयाचकः ॥  
भक्त्या न पश्यति नरो यावत्कृष्णप्रियां कलौ ॥ ८ ॥  
तावन्मृतप्रजा नारी दुर्भाग्या दुःखसंयुता ॥  
भक्त्या न पश्यति यदा नारीकृष्णप्रियां तथा ॥ ९ ॥  
तावच्छत्रुभयं पुंसां गृहभङ्गं च मूर्खता ॥  
भक्त्या न पश्यति नरो यावत्कृष्णप्रियां कलौ॥7.4.22.१०॥  
सम्पूज्य क्रृष्णं विधिवद्रुक्मिणीं पूजयेत्ततः ॥  
स्नापयेद्दधिदुग्धाभ्यां मधुशर्करया तथा ॥ ११ ॥  
घृतेन विविधैर्गन्धैस्तथैवेक्षुरसेन च ॥  
तीर्थोदकेन संस्नाप्य सर्वान्कामानवाप्नुयात् ॥ १२ ॥  
एवं यः स्नापये द्देवीं रुक्मिणीं क्रृष्णवल्लभाम् ॥  
न तस्य दुर्ल्लभं किञ्चिदिह लोके परत्र च ॥ १३ ॥  
श्रीखण्डकुङ्कुमेनैव तथा मृगमदेन च ॥  
विलेपयेदपुत्रस्तु स पुत्रं लभते धुवम् ॥ १४ ॥  
सदा स भोगी भवति रूपवाञ्जनपूजितः ॥  
पूजयेन्मालतीपुष्पैः शतपत्रैः सुगन्धिभिः ॥ १५ ॥  
करवीरैर्मल्लिकाभिश्च चम्पकैस्तु विशेषतः ॥  
कमलैर्वारिसम्भूतैः केतकीभिश्च पाटलैः ॥ १६ ॥  
धूपेनागुरुणा चैव पूजयेद्गौग्गु लेन च ॥  
वस्त्रैः सुकोमलैः शुभ्रैर्नानादेशसमुद्भवैः ॥ १७ ॥  
भक्त्या सञ्छाद्य वैदर्भीं रुक्मिणीं कृष्णवल्लभाम् ॥  
भूषणैर्भूषयेद्देवीं मणिरत्न समन्वितैः ॥ १८ ॥  
तस्मिन्कुले नाऽसुखः स्यान्नाऽधर्मो नाऽधनस्तथा ॥  
नाऽपुत्रो न विकर्मस्थः कितवो नीचसेवकः ॥ १९ ॥  
यैः पूजिता जगन्माता रुक्मिणी मानवैः कलौ ॥  
नैवेद्यैर्भक्ष्यभोज्याद्यैर्देवी मे प्रीयतामिति ॥  
ताम्बूलं च सकर्पूरं भावेन विनिवेदयेत् ॥ 7.4.22.२० ॥  
गृहीत्वा च फलं शुभ्रं ह्यक्षतैश्च समन्वितम्॥  
मन्त्रेणानेन वै विप्रा ह्यर्घ्यं दद्याद्विधानतः ॥ २१ ॥  
कृष्णप्रिये नमस्तुभ्यं विदर्भाधिपनन्दिनि ॥  
सर्वकामप्रदे देवि गृहाणार्घ्यं नमोऽस्तु ते ॥ २२ ॥  
आरार्तिकं ततः कुर्याज्ज्वलन्तं भावनान्वितः ॥  
नीराजनं प्रकर्तव्यं कर्पूरेण विशेषतः ॥ २३ ॥  
शङ्खे कृत्वा तु पानीयं भ्रामयेद्भावसंयुतः ॥  
भ्रामयित्वा च शिरसा धारणीयं विशुद्धये ॥ २४ ॥  
दण्डवत्प्रणमेद्भूमौ नमः कृष्णप्रियेति च ॥  
विप्रपत्नीश्च विप्रांश्च पूजयेच्छक्तितो द्विजाः॥ २५ ॥  
ग्रीवासूत्रकसिन्दूरैर्वासोभिः कञ्चुकैस्तथा ॥  
सुगन्धकुसुमैरर्च्य कुङ्कुमेन विलिप्य च ॥ २६ ॥  
कौसुम्भकैः कज्जलेन ताम्बूलेन च तोषयेत् ॥  
भक्ष्यैर्भोज्यैमोदकैश्च इक्षुभिर्मधुसर्पिभिः ॥ २७ ॥  
प्रीतो भवति देवेशो रुक्मिण्या सह केशवः ॥  
विशेषतः फलानीह दातव्यानि द्विजोत्तमाः ॥ २८ ॥  
उन्मत्तकं ततो देवं द्वारपालं प्रपूजयेत् ॥  
स्नापयित्वा सुगन्धेन कुङ्कुमेन विलिप्य च ॥ २९ ॥  
धूपेन धूपयित्वा तु पुष्पाद्यैः सम्प्रपूजयेत ॥  
नैवेद्यैर्भक्ष्यभोज्यैश्च मांसेन सुरया तथा ॥ 7.4.22.३० ॥  
प्रभूतबलिभिश्चैव पिष्टेन विविधेन च ॥  
योगिनीनां चतुःषष्टिं तस्मिन्पीठे प्रपूजयेत् ॥ ३१ ॥  
अर्चयेद्धरसिद्धिं च क्षेत्रपालं च सर्वशः ॥  
विरूपस्वामिनीं तत्र तथा वै सप्तमातरः ॥ ३२ ॥  
अष्टमूर्तीः कृष्णपत्नीः पीठे तस्मिन्प्रपूजयेत् ॥  
रुक्मिणीं सत्यभामां च शुभां जाम्बवतीं तथा ॥ ३३ ॥  
मित्रविन्दां च कालिन्दीं भद्रां नाग्नजितीं तथा ॥  
अष्टमीं लक्ष्मणां तत्र पूजयेत्कृष्णवल्लभाः ॥ ३४ ॥  
एताः सम्पूज्य विधिवत्सन्तर्प्य दधिपायसैः ॥  
गीतवादित्रघोषेण दीपैर्जागरणेन च ॥ ३५ ॥  
पुत्र पौत्रसमायुक्तो धनधान्यसमन्वितः ॥  
सर्वान्कामानवाप्नोति तस्य विष्णुः प्रसीदति ॥ ३६ ॥  
किं तस्य वहुदानैस्तु किं व्रतैर्नियमैस्तथा ॥  
येन दृष्टा जगन्माता रुक्मिणी कृष्णवल्लभा ॥ ३७ ॥  
किं यज्ञैर्बहुभिस्तस्य सम्पूर्णवरदक्षिणैः ॥  
येन दृष्टा जगन्माता रुक्मिणी कृष्णवल्लभा ॥ ३८ ॥  
तेन दत्तं हुतं तेन जप्तं तेन सनातनम् ॥  
येन दृष्टा जगन्माता रुक्मिणी कृष्णवल्लभा ॥३९॥  
हेलया तेन सम्प्राप्ताः सिद्धयोऽष्टौ न संशयः ॥  
गत्वा द्वारवतीं येन दृष्टा केशववल्लभा ॥ 7.4.22.४० ॥  
सफलं जीवितं तस्य सफलाश्च मनोरथाः ॥  
कलौ कृष्णपुरीं गत्वा दृष्ट्वा माधववल्लभाम् ॥ ४१ ॥  
देव राज्येन किं तस्य तथा मुक्तिपदेन च ॥  
न दृष्टा चेज्जगन्माता रुक्मिणी कृष्णवल्लभा ॥ ४२ ॥  
तस्मात्सर्वप्रयत्नेन रुक्मिणी कृष्णवल्लभा ॥  
सदाऽर्चनीया मनुजैर्द्रष्टव्या सर्वकामदा॥४३॥  
विशेषतः पूजनीया नवरात्रे सदाश्विने ॥  
नवम्यां तु नरैर्यैस्तु पूजिता हरिवल्लभा॥४१॥  
स्नानगन्धादि वस्त्रैस्तु प्रभूतबलिभिस्तथा ॥  
गीतवादित्रघोषेण दीपजागरणेन च ॥  
तोषिता भीष्मकसुता सर्वान्कामान्प्रयच्छति ॥ ४५ ॥  
तथा दीपोत्सवदिने चतुर्द्दश्यां समाहितः ॥  
पूजयित्वा यथाशास्त्रमीप्सितं लभते फलम् ॥ ४६ ॥  
माघमासे सिताष्टम्यां कन्दर्प्पजननी तु यैः ॥  
पूजिता गन्धपुष्पाद्यैरुपहारैरनेकशः ॥  
सफलं जीवितं तेषां सफलाश्च मनोरथाः ॥ ४७ ॥  
द्वादश्यां चैत्रमासे तु कृष्णेन सह रुक्मिणीम् ॥  
ये पश्यन्ति नरा देवीं रुक्मिणीं मधुमाधवे ॥  
कृष्णेन सह गच्छन्तीं धन्यास्ते मानवा भुवि ॥४८॥  
पुत्रपौत्रसमायुक्ता धनधान्यसमन्विताः॥  
जीविते व्याधिनिर्मुक्ताः पदं गच्छन्त्यनामयम् ॥ ४९ ॥  
ज्येष्ठाष्टम्यां नरैर्यैस्तु पूजिता कुष्णवल्लभा ॥  
तेषां मनोरथावाप्तिर्जायते नात्र संशयः ॥ 7.4.22.५० ॥  
तथा भाद्रपदे मासि मातुः पूजा कृता तु यैः ॥  
सर्वपापविनिर्मुक्ता यान्ति विष्णुपदे नराः ॥ ५१ ॥  
कार्त्तिके मासि द्वादश्यां रुक्मिणीं कृष्णसंयुताम् ॥  
ये पश्यन्ति नरास्तेषां न भयं विद्यते क्वचित् ॥ ५२ ॥  
यस्त्वेकत्र स्थितां पश्येद्रुक्मिणीं कृष्णसंयुताम् ॥  
सफलं जीवितं तस्य ह्यक्षया पुत्रसन्ततिः ॥  
अक्षयं धनधान्यं च कदा नैव दरिद्रता ॥ ५३ ॥  
य एवं रुक्मिणीं पश्येत्पूजयेत्कृष्णवल्लभाम् ॥  
सर्वपापविनिर्मुक्तो विष्णुलोकं स गच्छति ॥ ५४ ॥  
यः स्नायात्सर्वतीर्थेषु दानं शक्त्या ददाति यः ॥  
तस्य पुण्यफलं चैव लोके यज्जायते द्विजाः ॥  
कथितं तदशेषेण कलौ कृष्णस्य संस्थितौ ॥ ५५ ॥  
द्वारावतीं विना विप्रा मुक्तिर्न प्राप्यते कलौ ॥  
पुराणसंहितामेतां कृतवान्बलिबन्धनः ॥  
ददौ स तु प्रसादेन पूर्वं मह्यं द्विजोत्तमाः ॥ ५६ ॥  
इहार्थे च पुरा प्रोक्तं इतिहासो द्विजोत्तमाः ॥  
प्रद्युम्नेन सुसंवादे मार्कण्डेन महात्मना ॥ ५७ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये रुक्मिणीपूजनमाहात्म्यवर्णनन्नाम द्वाविंशतितमोऽध्यायः ॥ २२ ॥ छ ॥ ॥