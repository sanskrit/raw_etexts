+++
title = "०१९"

+++
॥ प्रह्लाद उवाच ॥ ॥  
तच्छ्रुत्वा देवदेवेशश्चिन्तयित्वा पुनःपुनः ॥ उवाच वचनं तत्र दुर्वाससमकल्मषम् ॥ १॥  
॥ श्रीभगवानुवाच ॥ ॥  
पराधीनोऽस्मि विप्रेन्द्र भक्त्या क्रीतोऽस्मि नान्यथा ॥  
बलेरादेशकारी च दैत्येन्द्रवशगो ह्यहम्॥ २ ॥  
तस्मात्प्रार्थय विप्रेन्द्र दैत्यं वैरोचनिं बलिम्॥  
अस्यादेशात्करिष्यामि यदभीष्टं तवाधुना ॥ ३ ॥  
तच्छ्रुत्वा वचनं विप्रो बलिं प्रोवाच सत्वरम् ॥  
यज्वनां त्वं वरिष्ठश्च दातॄणां त्वं मतोऽधिकः ॥ ४ ॥  
पारावारः कृपायाश्च दयां कुरु ममोपरि ॥  
प्रेषयस्व महाभाग देवं दैत्यविनिग्रहे ॥ ५ ॥  
सम्पूर्णनियमः स्नातस्त्वत्प्रसादाद्भवाम्यहम्॥  
तच्छुत्वा वचनं दैत्यो नातिहृष्टमनास्तदा ॥  
दुर्वाससमुवाचेदं नैतदेवं भविष्यति ॥ ६ ॥  
अन्यत्प्रार्थय विप्रेन्द्र यत्ते मनसि वर्त्तते ॥  
तद्दास्यामि न सन्देहो यद्यपि स्यात्सुदुर्लभम् ॥ ७ ॥  
आत्मानमपि दास्यामि नाहं त्यक्ष्ये हरिं द्विज ॥  
बहुभिः सुकृतैः प्राप्तं कथं त्यक्ष्यामि केशवम् ॥ ८ ॥  
॥ दुर्वासा उवाच ॥ ॥  
नातिलुब्धं हि मां विद्धि किमन्यत्प्रार्थयाम्यहम् ॥  
रक्ष मे जीवितं दैत्य प्रेषयस्व जनार्द्दनम् ॥ ९ ॥  
॥ बलिरुवाच ॥ ॥  
जानासि त्वं यथा विप्र हिरण्याक्षं निपातितम् ॥  
भूत्वा यज्ञवराहस्तु दधारोर्वीं बलाद्दिवि ॥ 7.4.19.१० ॥  
यथा च दैत्यप्रवरमवध्यं दैत्यदानवैः ॥  
हतवान्हिरण्यकशिपुं नृसिंहः सर्वगः प्रभुः ॥ ११ ॥  
तथैव वृत्रं नमुचिं रक्षो लङ्केश सञ्ज्ञकम् ॥  
जघान मायया विष्णुः सुरार्थं सुरसत्तमः ॥ १२ ॥  
प्रथमं वामनो भूत्वा ह्ययाचत पदत्रयम् ॥  
पुनस्त्रिविक्रमो भूत्वा भुवनानि जहार मे ॥ १३ ॥  
मया पुण्यवशाद्विष्णुर्यदि प्राप्तः कथञ्चन ॥  
नाहं त्यक्ष्ये जगन्नाथं मायावामनकं प्रभुम् ॥ १४ ॥  
॥ दुर्वासा उवाच ॥ ॥  
नाहं भोक्ष्ये विना स्नानं गोमत्युदधिसङ्गमे ॥  
यदि न प्रेष्यसि हरिं ततस्त्यक्ष्ये कलेवरम् ॥ १५ ॥  
॥ बलिरुवाच ॥ ॥  
यद्भाव्यं तद्भवतु ते यज्जानासि तथा कुरु ॥  
ब्रह्मरुद्रेन्द्रनमितं नाहं त्यक्ष्ये पदद्वयम् ॥ १६ ॥  
तदा विवदमानौ तौ दृष्ट्वा स जगदीश्वरः ॥  
ब्रह्मण्यदेवः कृपया ब्राह्मणं तमुवाच ह ॥ १७ ॥  
स्वस्थो भव द्विजश्रेष्ठ स्नापयिष्ये न संशयः ॥  
हत्वा दैत्यगणान्सर्वान्गोमत्युदधिसङ्गमे ॥ १८ ॥  
॥ प्रह्लाद उवाच ॥ ॥ ।  
श्रुत्वा भगवतो वाक्यं ब्राह्मणं प्रति दैत्यराट् ॥  
दृढं जग्राह चरणौ पतित्वा पादयोस्तदा ॥ १९ ॥  
ततः समृद्धिमगमत्पादौ दत्त्वा बलेः प्रभुः ॥  
शङ्खचक्रगदापाणिर्विष्णुर्दुर्वाससाऽन्वितः ॥ 7.4.19.२० ॥  
प्रस्थितौ तौ तदा दृष्ट्वा दुर्वाससजनार्द्दनौ ॥  
अनन्तः पुरुषो ऽगच्छन्मुशली च हलायुधः ॥ २१ ॥  
मुशली चाग्रतोऽगच्छत्ततो विष्णुस्त्रिविक्रमः ॥  
तयोरन्वगमद्विप्रा दुर्वासा भूतलाद्बहिः ॥ २२ ॥  
भित्त्वा रसातलं सर्वे समुत्तस्थुस्त्वरान्विताः ॥  
आविर्बभूवुस्तत्रैव गोमत्युदधिसङ्गमे ॥ २३ ॥  
सन्नद्धौ दृढधन्वानौ सङ्कर्षणजनार्दनौ ॥  
ऊचतुस्तौ तदा विप्रं कुरु स्नानं यदृच्छया ॥ २४ ॥  
तयोस्तु वचनं श्रुत्वा स्नानं चक्रे त्वरान्वितः ॥  
स्नात्वा चावश्यकं कर्म कर्तुमारभत द्विजः ॥ २५ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये चक्रतीर्थे कृष्णबलरामदुर्वासससमागमपूर्वकं दुर्वाससः स्नानाद्याह्निकविधिविधान- वर्णनन्नामैकोनविंशतितमोऽध्यायः ॥ ॥ १९ ॥