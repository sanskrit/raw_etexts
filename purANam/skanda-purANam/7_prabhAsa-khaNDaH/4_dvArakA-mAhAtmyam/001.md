+++
title = "००१"

+++
॥ शौनक उवाच ॥ ॥  
कथं सूत युगे ह्यस्मिन्रौद्रे वै कलिसञ्ज्ञके ॥  
बहुपाखण्डसङ्कीर्णे प्राप्स्यामो मधुसूदनम् ॥ १ ॥  
युगत्रये व्यतिक्रान्ते धर्माचारपरे सदा ॥  
प्राप्ते कलियुगे घोरे क्व विष्णुर्भगवानिति ॥ २ ॥  
॥ सूत उवाच ॥ ॥  
दिवं याते महाराजे रामे दशरथात्मजे ॥  
दुष्टराजन्यभारेण पीडिते धरणीतले ॥ ३ ॥  
देवानां कार्यसिद्ध्यर्थं भूभारहरणाय च ॥  
वसुदेवगृहे साक्षादाविर्भूते जनार्दने ॥ ४ ॥  
नन्दव्रजं गते देवे पूतनाशोषणे सति ॥  
घातिते च तृणावर्ते शकटे परिवर्तिते ॥ ॥ ५ ॥  
दमिते कालिये नागे प्रलम्बे च निषूदिते ॥  
धृते गोवर्धने शैले परित्राते च गोकुले ॥ ६ ॥  
सुरभ्या चाभिषिक्ते तु इन्द्रे च विमदीकृते ॥  
रासक्रीडारते देवे दारिते केशिदानवे ॥ ७ ॥  
अक्रूरवचनाद्देवे मथुरायां गते हरौ ॥  
हते कुवलयापीडे मल्लराजे च घातिते ॥ ८ ॥  
पश्यतां देव दैत्यानां भोजराजे निपातिते ॥  
यदुपुर्यामभिषिक्त उग्रसेने नराधिपे ॥ ९ ॥  
जरासन्धबले रौद्रे यवने च हते क्षितौ ॥  
राजसूये क्रतुवरे चैद्ये चैव निपातिते ॥ 7.4.1.१० ॥  
निवृत्ते भारते युद्धे भारे च क्षपिते भुवः ॥  
यात्राव्याजसमानीते प्रभासं यादवे कुले ॥ ११ ॥  
मद्यपानप्रसक्ते तु परस्परवधो द्यते ॥  
कलहेनातिरौद्रेण विनष्टे यादवे कुले ॥ १२ ॥  
गात्रं सन्त्यज्य चात्रैव गतेऽनन्ते धरातलात् ॥  
अश्वत्थमूललमाश्रित्य समासीने जनार्दने ॥ ॥ १३ ॥  
व्याधप्रहारभिन्नाङ्गे परित्यक्ते कलेवरे ॥  
स्वधामसंस्थिते देवे पार्थे च पुनरागते ॥ १४ ॥  
यदुपुर्य्यां प्लावितायां सागरेण समन्ततः ॥  
शक्रप्रस्थं ततो गत्वा कारयित्वा हरेर्गृहम् ॥ १५ ॥  
द्वापरे च व्यतिक्रान्ते धर्माधर्मविमिश्रिते ॥  
सम्प्राप्ते च महारौद्रे युगे वै कलिसञ्ज्ञिते ॥ १६ ॥  
क्षीयमाणे च सद्धर्मे विधर्मे प्रबले तथा ॥  
नष्टधर्मक्रियायोगे वेदवादबहिष्कृते ॥  
एकपादे स्थिते धर्मे वर्णाश्रमविवर्जिते ॥ १७ ॥  
अस्मिन्युगे विलुलिते ह्यृषयो वनचारिणः ॥  
समेत्यामन्त्रयन्सर्वे गर्गच्यवनभार्गवाः ॥ १८ ॥  
असितो देवलो धौम्यः क्रतुरुद्दालकस्तथा ॥  
एते चान्ये च बहवः परस्परमथाब्रुवन् ॥ १९ ॥  
पश्यध्वं मुनयः सर्वे कलिव्याप्तं दिगन्तरम् ॥  
समन्तात्परिधावद्भिर्दस्युभिर्बाध्यते प्रजा ॥ 7.4.1.२० ॥  
अधर्मपरमैः पुम्भिः सत्यार्जवनिराकृतैः ॥  
कथं स भगवान्विष्णुः सम्प्राप्यो मुनिसत्तमाः ॥ २१ ॥  
को वा भवाब्धौ पततस्तारयिष्यति सङ्गतान् ॥  
न कलौ सम्भवस्तस्य त्रियुगो मधुसूदनः ॥  
तं विना पुण्डरीकाक्षं कथं स्याम कलौ युगे ॥ २२ ॥  
तेषां चिन्तयतामेवं दुःखितानां तपस्विनाम् ॥  
उवाच वचनं तत्र ऋषिरुद्दालकस्तदा॥ २३॥  
उद्दालक उवाच ॥  
यावन्न कलिदोषेण लिप्यामो मुनिसत्तमाः ॥  
अपापा ब्रह्मसदनं गच्छामः परिसङ्गताः ॥ २४ ॥  
पृच्छामो लोकधातारं स्थितं विष्णुं कलौ युगे ॥  
यदि विष्णुः कलौ न स्याद्रुद्रेण ब्रह्मणाऽसह ॥ २५ ॥  
तं विना पुण्डरीकाक्षं त्यक्ष्यामः स्वकलेवरम् ॥  
विना भगवता लोके कः स्थास्यति कलौ युगे ॥ २६ ॥  
तच्छ्रुत्वा वचनं तस्य ऋषयः संशितव्रताः ॥  
साधुसाध्विति ते चोक्त्वा प्रस्थिता ब्रह्मणोंऽतिकम्॥ २७ ॥  
कथयन्तः कथां विष्णोः स्वरूपमनुवर्णनम् ॥  
तापसाः प्रययुः सर्वे संहृष्टा ब्रह्मणोंऽतिकम् ॥ ॥२८॥  
ददृशुस्ते तदा देवमासीनं परमासने ॥  
पितामहभूतगणैर्मूर्तामूर्तैर्वृतं तथा ॥ २९ ॥  
दृष्ट्वा चतुर्मुखं देवं दण्डवत्प्रणताः क्षितौ ॥  
प्रणम्य देवदेवं तु स्तोत्रेण तुषुवुस्तदा ॥ 7.4.1.३० ॥  
॥ ऋषय ऊचुः ॥ ॥  
नमस्ते पद्मसम्भूत चतुर्वक्त्राक्षयाव्यय ॥  
नमस्ते सृष्टिकर्त्रे तु पितामह नमोऽस्तु ते ॥३१॥  
एवं स्तुतः सन्मुनिभिः सुप्रीतः कमलोद्भवः ॥  
पाद्यार्घ्येणाभिवन्द्यैतान्पप्रच्छ मुनिपुङ्गवान् ॥ ३२ ॥  
॥ ब्रह्मोवाच ॥  
किमागमनकृत्यं वो ब्रूत तत्त्वेन पुत्रकाः ॥  
कुशलं वो महाभागाः पुत्रशिष्याग्निबन्धुषु ॥ ३३ ॥  
॥ ऋषय ऊचुः ॥ ॥  
भवत्प्रसादात्सकलं प्राप्तं नस्तपसः फलम् ॥  
यद्भवन्तं प्रपश्यामः सर्वदेवगुरुं प्रभुम् ॥ ३४ ॥  
शृण्वेतत्कारणं शम्भो एते प्राप्तास्तवान्तिकम् ॥  
युगत्रये व्यतिक्रान्ते कृतादिद्वापरान्तके ॥ ३५ ॥  
प्राप्ते कलियुगे घोरे क्व विष्णुः पृथिवीतले ॥  
यं दृष्ट्वा परमां मुक्तिं यास्यामो मुक्तबन्धनाः ॥ ३६ ॥  
॥ ब्रह्मोवाच ॥ ॥  
मत्स्यकूर्मादिरूपैश्च भगवाञ्ज्ञायते मया ॥  
विष्णोः पारमिकां मूर्तिं न जानामि द्विजोत्तमाः ॥ ३७ ॥  
॥ ऋषय ऊचुः ॥ ॥  
यदि त्वं न विजानासि तात विष्णोरवस्थितिम् ॥  
गत्वा प्रयागं तत्रैव सन्त्यक्ष्यामः कलेवरम् ॥ ३८ ॥  
॥ ब्रह्मोवाच ॥ ॥  
मा विषादं व्रजध्वं हि उपदेक्ष्यामि वो हितम् ॥  
इतो व्रजध्वं पातालं यत्रास्ते दैत्यसत्तमः ॥ ३९ ॥  
तं गत्वा परिपृच्छध्वं प्रह्लादं दैत्यसत्तमम् ॥  
स ज्ञास्यति हरेः स्थानं याथातथ्येन भो द्विजाः ॥7.4.1.४०॥  
तच्छुत्वा वचनं तस्य ब्रह्मणः परमात्मनः ॥  
प्रणिपत्य च देवेशं प्रस्थितास्ते तपोधनाः ॥ ४१ ॥  
जग्मुः संहृष्टमनसः स्तुवन्तो दैत्यसत्तमम् ॥  
धन्यः स दैत्यराजोऽयं यो जानाति जनार्द्दनम् ॥ ४२ ॥  
इति सञ्चिन्तयानास्ते प्राप्ता वै सुतलं द्विजाः ॥४३॥  
गत्वा ते तस्य नगरं विविशुर्भवनोत्तमम् ॥  
दूरादेव स तान्दृष्ट्वा बलिर्वैरोचनिस्तदा ॥  
प्रत्युत्थायार्हयाञ्चक्रे प्रह्लादेन समन्वितः ॥ ४४ ॥  
मधुपर्कं च गां चैव दत्त्वा चार्घ्यं तथैव च ॥  
उवाच प्राञ्जलिर्भूत्वा प्रहृष्टेनान्तरात्मना॥ ४५॥  
स्वागतं वो महाभागाः सुव्युष्टा रजनी मम॥  
भवतो यत्प्रपश्यामि ब्रूत किं करवाणि च॥ ४६॥  
एवं हि दैत्यराजेन सत्कृतास्ते द्विजोत्तमाः॥  
ऊचुः प्रहृष्टमनसो दानवेन्द्रसुतं तदा॥ ४७॥  
ऋषय ऊचुः ॥ ॥  
कार्यार्थिनस्तु सम्प्राप्ताः प्रह्लाद हरिवल्लभ ॥  
तदस्माकं महाबाहो भवांस्त्राता भवार्णवात् ॥ ४८ ॥  
कथं दैत्य युगे ह्यस्मिन्रौद्रे वै कलिसञ्ज्ञके ॥  
भविष्यामो विना विष्णुं भीतानामभयप्रदम् ॥ ४९ ॥  
अस्मिन्युगे ह्यधर्मेण जितो धर्मः सनातनः ॥  
अनृतेन जितं सत्यं विप्राश्च वृषलैर्जिताः ॥ 7.4.1.५० ॥  
विटैर्जिता वेदमार्गाः स्त्रीभिश्च पुरुषा जिताः ॥  
ब्राह्मणाश्चापि वध्यन्ते म्लेच्छ राजन्यरूपिभिः ॥ ५१ ॥  
अस्मिन्विलुलितप्राये वर्णाश्रमविवर्जिते ॥  
अविलुप्ते वेदमार्गे क्व विष्णुर्भगवानिति ॥ ५२ ॥  
विना ज्ञानाद्विना ध्यानाद्विना चेन्द्रियनिग्रहात् ॥  
प्राप्यते भगवान्यत्र तद्गुह्यं कथयस्व नः ॥५३॥  
दैत्यराज त्वमस्माकं सुहृन्मार्गप्रदर्शकः ॥  
कथयस्व महाभाग यत्र तिष्ठति केशवः ॥ ५४ ॥  
एवं स द्विजमुख्यैश्च सम्पृष्टो दैत्यसत्तमः ॥  
प्रणम्य ब्राह्मणान्सर्वान्भक्त्या संहृष्टमानसः ॥ ५५ ॥  
स नमस्कृत्य देवेभ्यो ब्रह्मणे परमात्मने ॥  
भगवद्भक्तिर्युक्तः सन्व्याहर्त्तुमुपचक्रमे ॥ ५६ ॥  
इति श्रीस्कान्दे महापुराण एकाशीतिसाहस्र्यां संहितायां सप्तमे प्रभासखण्डे चतुर्थे द्वारकामाहात्म्ये कलिभीतमहर्षिभिर्ब्रह्मवचनात्प्रह्लादसन्निधौ कलियुगे भगवत्स्थितिविषये प्रश्नकरणवर्णनन्नाम प्रथमोऽध्यायः ॥ १ ॥