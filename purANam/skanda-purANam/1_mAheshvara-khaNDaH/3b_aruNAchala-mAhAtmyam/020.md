+++
title = "०२०"

+++
।। मार्कण्डेय उवाच ।। ।।  
अहो महिषदैत्यस्य दुराचारत्वमीदृशम् ।।  
अहो दुरितहारिण्या दुर्गायाश्च पराक्रमः ।। १ ।।  
एवं तया भद्रकाल्या निहते महिषासुरे ।।  
किं चकार गिरीन्द्रस्य नन्दिनी तपसि स्थिता।। २ ।।  
।। नन्दिकेश्वर उवाच ।। ।।  
अनन्तरं सा हस्तेन दधती दैत्यमस्तकम् ।।  
ननाम गौरीमन्येन पाणिना खङ्गधारिणा ।। ३ ।।  
अथ हर्षेण नृत्यन्तीं तामालोक्य दयार्द्रया ।।  
दृष्ट्या देवी जगादैनां दन्तांशुद्योतिताम्बरा ।। ४ ।।  
त्वयातिदुष्करं कर्म निर्मितं विन्ध्यवासिनि ।।  
जातं तव प्रभावेन निष्प्रत्यूहं च मे तपः ।। ५ ।।  
अथैतन्माहिषं शीर्षमपवित्र भयङ्करम् ।।  
जगत्पवित्रचारित्रे त्यक्तुमर्हसि हस्ततः ।। ६ ।।  
इति गौर्योदिता दुर्गा जुगुप्साकुलमानसा ।।  
मूर्ध्नस्तस्य निपाताय व्यधुनोद्बहुशः करम् ।। ७ ।।  
तीर्थमुत्पाद्यतां देवि नवं पापविनाशनम् ।।  
तस्मिन्निमज्जनाद्दुर्गे प्रायश्चित्तं भविष्यति ।। ८ ।।  
इतीरिता गौतमेन दुर्गा दुरितशङ्किनी ।।  
पाटयामास खङ्गेन शिलापट्टं पटीयसा ।। ९ ।।  
पातालावधि निर्भिन्नात्पाषाणतलतस्ततः ।।  
उदजृम्भत्तरङ्गाम्भः सच्चित्तमिव निर्मलम् ।। 1.3.2.20.१० ।।  
ममज्ज सापि गम्भीरे तस्मिन्नम्भसि पावने ।।  
नमः शोणाद्रिनाथायेत्युक्त्वा मन्त्रमनुत्तमम् ।। ११ ।।  
तावन्महिषकण्ठस्थं लिङ्गं तद्गलितं तले ।।  
तटे प्रतिष्ठितं जातं पापनाशनसञ्ज्ञया ।। १२ ।।  
उन्ममज्ज ततो दुर्गा तीर्थाम्भोधूतकल्मषा ।।  
निपपाताथ तत्पाणेर्महिषासुरमस्तकम् ।। १३ ।।  
कृतप्रदक्षिणा नत्वा पापनाशनमीश्वरम् ।।  
पुरस्तादस्ति सा गौर्या गौतमेनाभिनन्दिता।।१४।।  
एवं प्रत्यक्षनिरतपापां तां वीक्ष्य पार्वती।।  
जगाद दीर्घतपसं जगतीधरनन्दिनी।।१५।।  
महिषासुरसंहारेंऽजसा स्वनुमतिः कृता ।।  
विन्ध्यवासिनीयमहो दुष्टमाहिषविग्रहम् ।। १६ ।।  
गृहीत्वा भक्षयामास तस्य लिङ्गमिदं शिवम् ।।  
प्रायश्चित्तं ततो ब्रूहि ममापि मुनिसत्तम ।।१७ ।।  
।। गौतम उवाच ।। ।।  
देवि सर्वजगत्सर्गस्थितिसंहारकारिणि ।।  
त्वद्ध्यानमेव जगतां सर्वपातकनाशनम् ।। ।। १८ ।।  
अथापि लौकिकं वृत्तमवलम्ब्य त्वयेरितम् ।।  
स्वकृतापि हि मर्यादा न महद्भिर्विलङ्घ्यते ।। १९ ।।  
अन्तःकरणकालुष्यक्षालिनी काचन क्रिया ।।  
कथ्यतेऽद्य मया मातरवधानं विधीयताम् ।। 1.3.2.20.२० ।।  
अरुणाद्रिरयं साक्षादनलाद्रिस्तिरोहितः ।।  
ज्वलतिज्योतिषा स्वेन कृत्तिकापूर्णिमा निशि ।। २१ ।।  
तत्सपर्यातपश्चर्या कार्या कात्यायनि त्वया ।।  
तज्ज्योतिर्दर्शनात्सर्वमभीष्टं तव सिध्यति ।। २२ ।।  
इत्युक्ता गौतमेनाम्बा तदाप्रभृति दारुणा ।।  
इयं च शिवभक्ता हि शिवपूजारता तदा ।। २३ ।।  
तपश्चचार पञ्चानामग्नीनां मध्यमाश्रिता ।।  
चतुर्णां शिखिनां मध्ये स्थिता सूर्यनिविष्टदृक् ।। २४ ।।  
रेजे हैमी शलाकेव द्योतमाना गिरीन्द्रजा ।।  
अथाकृष्टेवपार्वत्याः प्रेमपाशैर्निरायतैः ।। २५ ।।  
सा कार्त्तिकी पौर्णमासी समापेदे शुभा तिथिः ।।  
ततस्तस्य दिनस्यान्ते शृङ्गे शोणमहीभृतः ।। २६ ।।  
अदर्शि किमपि ज्योतिरनुपाधिकवैभवम् ।।  
तदर्थोपगतैर्ब्रह्ममधुभिद्वासवादिभिः ।। २७ ।।  
उपास्यमानमभितो देवैर्दिव्यर्षिसङ्गतैः ।।  
तदनिन्धनमस्नेहमदशावर्तिसम्भवम् ।। २८ ।।  
महाप्रदीपमालोक्य विस्मयं प्राप पार्वती ।।  
कृतप्रदक्षिणा साथ प्रणमन्ती पदेपदे ।।  
अरुणाद्रीश्वरं नाथं तुष्टा तुष्टाव शैलजा ।। २९ ।।  
नमस्ते मेरुचापाय कैलासाचलवासिने ।।  
नीहारशैलजामात्रे शोणक्ष्माधररूपिणे ।। 1.3.2.20.३० ।।  
वरुणादिसुरार्च्याय तरुणादित्यवर्चसे ।।  
अरुणाचलनाथाय करुणामूर्त्तये नमः ।। ।। ३१ ।।  
जय जह्नुसुताचन्द्र लेखालङ्कृतशेखर ।।  
सौन्दर्यमोहिताशेषमुनिपत्नीजनाशय ।। ३२ ।।  
जय शैलसुतासङ्गसम्भृतानङ्गवैभव ।।  
माया नारायणाभोगक्रीडाम्रेडनपण्डित ।। ३३ ।।  
जय सन्ध्यासमोपेतसम्भृतानन्दताण्डव ।।  
जय गीर्वाणगन्धर्वसिद्धविद्याधरार्चित ।। ३४ ।।  
जय हेरम्बजनक जय षण्मुखवत्सल ।।  
जय हैमवतीप्रार्थ्य जय पार्थिवदुर्लभ ।। ३५ ।।  
इति स्तुत्वा मुहुस्तस्मिञ्ज्योतिषि न्यस्तलोचनाम् ।।  
दृष्ट्वा देवीं दयाव्याजाद्विलिल्ये वृषभध्वजः ।। ३६ ।।  
लयित्वा निजमास्थाय रूपमुत्कटसुन्दरम् ।।  
आस्थाय वृषभं दिव्यममूं दृष्ट्वा शिवां शुभाम् ।। ३७ ।।  
मानातिरेकादपहाय सर्वमैश्वर्यमेवं तपसि प्रवृत्ताम् ।।  
मुग्धां पुनः सान्त्वयितुं गिरीशः प्रचक्रमे पर्वतराजपुत्रीम् ।। ३८ ।।  
इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे पार्वतीकृतारुणाचलेश्वरस्तुतिवर्णनन्नाम विंशतितमोऽध्यायः ।।२०।।छ।। ।।