+++
title = "१४२"

+++
॥ सूत उवाच ॥ ॥  
तथान्यदपि तत्रास्ति पुण्यं गणपतित्रयम् ॥  
स्वर्गदं मर्त्यदं पुण्यं तथान्यन्नरकापहम्॥१॥  
हन्तृ वै सर्वविघ्नानां पूजितं सुरदानवैः॥  
सर्वकामप्रदं चैव विद्याकीर्तिविवर्धनम् ॥ २ ॥  
॥ ऋषय ऊचुः ॥ ॥  
त्रिविधाः पुरुषाः सूत जायन्तेत्र महीतले ॥  
उत्तमा मध्यमाश्चान्ये तथा चान्येऽधमाः स्थिताः ॥ ३ ॥  
उत्तमाः प्रार्थयन्ति स्म मोक्षमेव हि केवलम् ॥  
गता यत्र निवर्तन्ते न कथञ्चिद्धरातले ॥ ४ ॥  
मध्यमाः स्वर्गमार्गं च दिव्यान्भोगान्मनोरमान् ॥  
अप्सरोभिः समं क्रीडां यज्ञाद्यैः कर्मभिः कृताम् ॥ ॥ ५ ॥  
अधमा मर्त्यलोकेत्र रमन्ते विषयात्मकाः ॥  
विषकीटकवत्तत्र रतिं कृत्वा गरीयसीम् ॥ ६ ।  
स्वर्गमोक्षौ परित्यज्य तत्कस्मान्मर्त्य इष्यते ॥  
येनासौ प्रार्थ्यते मर्त्यैर्मर्त्यदो गणनायकः ॥ ७ ॥  
केन संस्थापितास्ते च तस्मिन्क्षेत्रे गजाननाः ॥  
कस्मिन्काले च द्रष्टव्याः सर्वं विस्तरतो वद ॥ ८ ॥  
॥ सूत उवाच ॥ ॥  
पूर्वं तप्त्वा तपस्तीव्रं मर्त्यलोके द्विजोत्तमाः ॥  
ततो गच्छन्ति संहृष्टाः स्वेच्छया त्रिदिवं प्रति ॥  
मोक्षमार्गं तथैवान्ये ध्यानाविष्कृतमानसाः ॥ ९ ॥  
ततः स्वर्गे समाकीर्णे कदाचिन्मनुजोत्तमैः ॥  
देवेषु क्षिप्यमाणेषु समन्तात्तत्प्रभावतः ॥ ६.१४२.१० ॥  
गत्वा स्वयं सहस्राक्षः सर्वैर्देवगणैः सह ॥  
प्रोवाच शङ्करं गौर्या सार्धमेकासनस्थितम् ॥ ११ ॥  
॥ इन्द्र उवाच ॥ ॥  
तपःप्रभावसंसिद्धैर्मानवैः परमेश्वर ॥  
अस्माकं व्याप्यते सर्वं महिमानं गृहादिकम्॥ १२ ॥  
तस्मात्कृत्वा प्रसादं नः कञ्चिच्चिन्तय साम्प्रतम् ॥  
उपायं येन तिष्ठामः सौख्येनात्र शिवालये ॥ १३ ॥  
अथ श्रुत्वा विरूपाक्षस्तेषां तद्वचनं द्विजाः ॥  
पार्वत्याः पार्श्वसंस्थाया मुखचन्द्रं समैक्षयत् ॥ १४ ॥  
निजगात्रं ततो देवी सुसम्मर्द्य मुहुर्मुहुः ॥  
मलमाहृत्य तं कृत्स्नं चक्रे नागमुखं ततः १५॥  
चतुर्हस्तं महाकायं लम्बोदरसमन्वितम् ॥  
सुकौतुककरं तेषां सर्वेषां च दिवौकसाम् ॥ १६ ॥  
ततः स विनयादाह देवीं शिखरवासिनीम् ॥  
यदर्थमम्ब सृष्टोऽहं तत्कार्यं वद मा चिरम् ॥ १७ ।  
त्रैलोक्ये त्वत्प्रसादेन नासाध्यं विद्यते मम ॥ ॥ १८ ॥  
॥ श्रीदेव्युवाच ॥ ॥  
मर्त्यलोके नरा ये च स्वर्गमोक्षपराः सदा ॥  
तेषां विघ्नं त्वया कार्यं शुभकृत्येषु चैव हि ॥ १९ ॥  
सरितां पतयस्त्रिंशच्छङ्कवः सप्तसप्ततिः ॥  
महासरोजषष्टिश्च निखर्वाणां च विंशतिः ॥ ६.१४२.२० ॥  
अर्बुदायुतसंयुक्ताः कोट्यो नवतिपञ्च च ॥  
लक्षाश्च पञ्चपञ्चाशत्सहस्राः पञ्चविंशतिः॥  
शतानि नवषष्टिश्च गणाश्चान्येऽत्र संस्थिताः॥२१॥  
येषां नदी स्मृतः पूर्वो महाकालस्तथा परः॥  
ते सर्वे वशगास्तुभ्यं प्रभवन्तु गणोत्तमाः॥२२॥  
आधिपत्यं मया दत्तं तव वत्स कुरुष्व तत् ॥  
सर्वेषां गणवृन्दानामाधिपत्ये व्यवस्थितः ॥२३॥  
एवमुक्त्वाथ सा देवी समानीयौषधीभृतान् ॥  
हेमकुम्भान्सुतीर्थाम्भः परिपूर्णान्महोदयान्॥ २४ ॥  
तस्याभिषेचनं चक्रे स्वयमेव सुरेश्वरी ॥  
गीतवाद्यविनोदेन नृत्यमङ्गलजैः स्वनैः ॥ २५ ॥  
त्रयस्त्रिंशत्स्मृताः कोटयो देवानां याः स्थिता दिवि ॥  
ताः सर्वास्तत्र चागत्य तस्य चक्रुश्च मङ्गलम् ॥ २६ ॥  
अथ तस्य ददौ तुष्टो भगवान्वृषभध्वजः ॥  
कुठारं निशितं हस्ते सदा वै श्रेष्ठमायुधम् ॥ २७ ॥  
पात्रं मोदकसम्पूर्णमक्षयं चैव पार्वती ॥  
भोजनार्थे महाभागा मातृस्नेहपरायणा ॥ २८ ॥  
मूषकं कार्तिकेयस्तु वाहनार्थं प्रहर्षितः ॥  
भ्रातरं मन्यमानस्तु बन्धुस्नेहेन संयुतः ॥ २९ ॥  
ज्ञानं दिव्यं ददौ ब्रह्मा तस्मै हृष्टेन चेतसा ॥  
अतीतानागतं चैव वर्तमानं च यद्भवेत्॥६.१४२.३०॥  
प्रज्ञां विष्णुः सहस्राक्षः सौभाग्यं चोत्तमं महत्॥  
सौभाग्यं कामदेवस्तु कुबेरो विभवादिकम्॥३१॥  
प्रतापं भगवान्सूर्यः कान्तिमग्र्यां निशाकरः॥३२॥  
तथान्ये विबुधाः सर्वे ददुरिष्टानि भूरिशः॥  
आत्मीयानि प्रतुष्ट्यर्थं देव्या देवस्य च प्रभोः॥३३॥  
एवं लब्धवरः सोऽथ गणनाथो द्विजोत्तमाः ॥  
देवकृत्यपरो नित्यं चक्रे विघ्नानि भूतले ॥ ३४ ॥  
धर्मार्थं यतमानानां मोक्षाय सुकृताय च ॥  
ततो भूमितलेऽभ्येत्य गणेशस्तत्र यः स्मृतः ॥ ३५ ॥  
वैमानिकैः समभ्येत्य स्थापितस्तत्र स द्विजाः ॥  
येन स्वर्गार्थिनो लोकाः पूजां तस्य प्रचक्रिरे ॥  
प्रथमं सर्वकृत्येषु विघ्ननाशाय तत्पराः ॥ ३६ ॥  
एतस्मिन्नेव काले च चमत्कारपुरोद्भवैः ॥  
ब्राह्मणैर्ब्रह्मविज्ञानतत्परैर्मोक्षहेतुभिः ॥  
ईशानः स्थापितस्तत्र मोक्षदो य उदाहृतः ॥ ३७ ॥  
स्वर्गं वाञ्छद्भिरेवान्यैः स्वर्गद्वारप्रदस्तथा ॥  
हेरम्बः स्थापितस्तत्र सत्यनामा यथोदितः ॥ ३८ ॥  
तथान्यैर्मर्त्यदो नाम गणैशस्तत्र यः स्थितः॥  
येन स्वर्गाच्च्युता यान्ति न कदा नरकादिकम्॥  
तिर्यक्त्वं वा कृमित्वं वा स्थावरत्वमथापि वा ॥ ३९ ॥  
एतस्मात्कारणात्तत्र क्षेत्रे पुण्ये द्विजोत्तमाः ॥  
हेरम्बो मर्त्यदो जातः स्वर्गिणां मर्त्यदः सदा ॥ ६.१४२.४० ॥  
एतद्वः सर्वमाख्यातं पुण्यं हेरम्बसम्भवम् ॥  
आख्यानं सर्वविघ्नानि यन्निहन्ति श्रुतं नृणाम् ॥ ४१ ॥  
एतन्माघचतुर्थाम्? यः शुक्लायां पूजयेन्नरः ॥  
न तस्य वत्सरं यावद्विघ्नं सञ्जायते क्वचित् ॥ ४२ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये गणपतित्रयमाहात्म्यवर्णनन्नाम द्विचत्वारिंशदुत्तरशत तमोऽध्यायः ॥ १४२ ॥ ॥ छ ॥