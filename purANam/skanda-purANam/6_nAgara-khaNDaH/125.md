+++
title = "१२५"

+++
। सूत उवाच ॥ ॥  
ततः कर्णोत्पलातीर्थं विख्यातं चास्ति शोभनम् ॥  
यत्र स्नातो नरः सम्यङ्न वियोगमवाप्नुयात् ॥ १ ॥  
कथञ्चिदपि चेष्टेन धनेनालिजनेन च ॥  
पराक्रमेण धर्मेण कलत्रेण विशेषतः ॥ २ ॥  
सत्यसन्ध इति ख्यातः पुरासीत्पृथिवीपतिः ॥  
इक्ष्वाकुकुलसम्भूतः सर्वरूपगुणैर्युतः ॥ ३ ॥  
तस्य कर्णोत्पलानाम जाता कन्या सुशोभना ॥  
बहुपुत्रस्य चैका सा सर्वलक्षणलक्षिता ॥ ४ ॥  
अथ तस्याः पिता नाम चक्रे द्वादशमे दिने ॥  
सम्मन्त्र्य ब्राह्मणैः सार्धं भृत्यामात्यैर्मुहुर्मुहुः ॥ ५ ॥  
यस्मात्कर्णोत्पला चेयं जाता मम कुमारिका ॥  
तस्मात्कर्णोत्पलानाम जाता कन्या सुशोभना ॥ ६ ॥  
बहु पुत्रस्य चैका सा सर्वलक्षणलक्षिता ॥  
तस्मात्कर्णोत्पलानाम जायतां द्विजसत्तमाः ॥ ७ ॥  
कृतनामाऽथ सा बाला वृद्धिं याति दिनेदिने ॥  
आह्लादकारिणी नित्यं कला चान्द्रमसी यथा ॥ ८ ॥  
अथ सा क्रमशः प्राप्ता यौवनं बन्धुलालिता ॥  
हस्ताद्धस्तं प्रगच्छन्ती सर्वेषां द्विजसत्तमाः॥ ॥ ९ ॥  
अथ तां यौवनोपेतां दृष्ट्वा स पृथिवीपतिः ।  
चिन्तयामास चित्तेन कस्येमां प्रददाम्यहम् ॥ ६.१२५.१० ॥  
न तस्याः सदृशः कश्चिद्वरोऽत्र धरणीतले ॥  
न स्वर्गे न च पाताले किं कृत्यं मेऽधुना भवेत् । ११ ॥  
स एवं बहुधा ध्यात्वा तदर्थं पृथिवीपतिः ॥  
निश्चयं प्राकरोच्चित्ते प्रष्टव्योऽत्र पितामहः ॥ १२  
मयाद्य विषये चास्मिन्स देवः प्रेरयिष्यति ॥  
तस्मै पुत्रीं प्रदास्यामि नान्यस्मै वै कथञ्चन ॥ १३ ॥  
स एवं निश्चयं कृत्वा तामादाय ततः परम् ॥  
ब्रह्मलोकं जगामाथ प्रष्टुं तस्याः कृते वरम् ॥ १४ ॥  
अथ यावत्स सम्प्राप्तो ब्रह्मलोकं नरेश्वरः ॥  
तावत्सन्ध्या समुत्पन्ना ब्राह्मी ब्राह्मणसत्तमाः ॥ १५ ॥  
एतस्मिन्नन्तरे ब्रह्मा सायन्तनक्रियोत्सुकः ॥  
उपविष्टः समाधिस्थस्तत्कालं समपद्यत ॥ १६ ॥  
सत्यसन्धोऽपि तं दृष्ट्वा समाधिस्थं पितामहम् ॥  
समाध्यन्तं प्रतीक्षन्स उपविष्टः समीपतः ॥ १७ ॥  
ततो विलोक्य चात्मानमात्मनि प्रपितामहः ॥  
पद्मे प्रवर्तिते सम्यगष्टपत्रे हृदि स्थिते ॥ १८ ॥  
कर्णिकामध्यगं दीप्तं बहुवर्णमतिस्थिरम् ॥  
आनन्दाश्रुपरिक्लिन्नवदनः पुलकाङ्कितः ॥ १९ ॥  
तत आचम्य प्रक्षाल्य चरणौ सर्वतोदिशम् ॥  
अपश्यत्प्रणतः सर्वैर्ब्रह्मलोकनिवासिभिः ॥६.१२५.२० ॥  
एतस्मिन्नन्तरे राजा तामादाय शुभाननाम् ॥  
नमस्कृत्य तया सार्धं ततः प्रोवाच सादरम् ॥ २१ ॥  
अहं देव समायातो मर्त्यलोकात्तवान्तिकम् ॥  
सत्यसन्धो महीपाल आनर्त भुवि विश्रुतः ॥ २२ ॥  
इयं कर्णोत्पलानाम मम कन्या सुशोभना ॥  
अस्या भुवि मया लब्धो न समोऽत्र पतिः क्वचित् ॥ २३ ॥  
सदृशस्तेन चायातस्तव पार्श्वे सुरोत्तम ॥  
तस्मान्मे ब्रूहि भर्त्तारमस्या येन ददाम्यहम् ॥ २४ ॥  
॥ सूत उवाच ॥ ॥  
तस्य तद्वचनं श्रुत्वा ततः प्रोवाच पद्मजः ॥  
विहस्य सर्वदेवानां समाजे द्विजसत्तमाः । २५ ॥  
यदि पृच्छसि मे भूप कन्याधर्मपतिं प्रति ॥  
तन्नैषा कस्यचिद्देया साम्प्रतं शृणु कारणम् ॥ २६ ॥  
आत्मश्रेणिप्रसूताय वयोज्येष्ठाय भूपते ॥  
कन्या देया च धर्माय यशसे कुलवृद्धये ॥ २७ ॥  
सेयं तव सुता मर्त्ये ज्येष्ठभावं समाश्रिता ॥  
सर्वेषां भूमिपालानां यत्तत्त्वं कारणं शृणु ॥ २८ ॥  
ममान्तिकं प्रपन्नस्य तव जातं युगत्रयम्॥  
अतीता भूतले मर्त्या ये दृष्टाः प्राक्त्वया नृप ॥ २९ ॥  
अन्या सृष्टिः समुत्पन्ना साम्प्रतं धरणीतले ॥  
न त्वं जानासि माहात्म्यान्मम लोकसमुद्भवात्॥ ६.१२५.३० ॥  
न देवा मानुषीं भार्यां कुर्वन्ति च कथञ्चन ॥  
श्लेष्ममूत्रपुरीषाणां संस्थानं या विगर्हिता ॥ ३१ ॥  
तस्मादत्रैव तिष्ठ त्वं सुतया सहितो नृप ॥  
हस्त्यश्वादि च यत्किञ्चित्तत्सर्वं ते क्षयं गतम् ॥ ३२ ॥  
पुत्राः पौत्रास्तथा भृत्या ये चान्ये बान्धवास्तव ॥  
ते सर्वे निधनं प्राप्ता ये चान्ये भवतेक्षिताः ॥ ३३ ॥  
स तथेति प्रतिज्ञाय स्थितः पार्थिवसत्तमः ॥  
यावत्तावत्सुदुःखार्ता रुदतीसाऽब्रवीत्सुता ॥ ३४ ॥  
नाहं तात वसिष्यामि स्थानेस्मिन्ब्रह्मसम्भवे ॥  
सखीजनपरित्यक्ता बन्धुवर्गविनाकृता ॥ ३५ ॥  
तस्माद्यास्यामि तत्रैव यत्र सा जननी मम ॥  
ताश्च सख्यः कृतानन्दा याभिः सङ्क्रीडितं मया ॥ ३६ ॥  
भर्त्रा विनाकृता नाहं नयिष्ये कालसंस्थितिम् ॥  
तस्मात्तत्र द्रुतं गच्छ यत्र मे जननी स्थिता ॥ ३७ ॥  
तस्यास्तद्वचनं श्रुत्वा स्नेहार्द्रेण स चेतसा ॥  
तामादाय ततः प्राप्तः स्वं देशं पार्थिवोत्तमः ॥ ३८ ॥  
यावत्पश्यति तावत्स स्थलस्थाने जलाशयान् ॥  
जलस्थानेषु सञ्जाताः स्थलसङ्घाः सुदुर्गमाः ॥ ३९ ॥  
अन्ये लोकास्तथा धर्मास्तेषां मध्ये व्यवस्थिताः ॥  
पृच्छन्नपि न जानाति सम्बन्धं केनचित्सह ॥ ६.१२५.४० ॥  
तथा मर्त्यानिलस्पृष्टन्द्यतत्त्कणात्स महीपतिः ॥  
सा च कन्या जराग्रस्ता सञ्जाता श्वेतमूर्द्धजा ॥ ४१ ॥  
वलिभिः पूर्णिताङ्गी च शीर्णदन्ता कुचच्युता ॥  
अमनोज्ञा विरूपाङ्गी चिपिटाक्षी द्विजोत्तमाः ॥ ४२ ॥  
सोपि राजा तथाभूतो वेपमानः पदेपदे ॥  
पप्रच्छ भूपतिः कोत्र देशः कोयं पुरं च किम् ॥ ४३ ॥  
अथ प्रोचुर्जनास्तस्य देश आनर्त इत्ययम् ॥  
अयं भूपोत्र विख्यातः सुधर्मज्ञो बृहद्बलः ॥ ४४ ॥  
एतत्प्राप्तिपुरन्नाम एषा साभ्रमती नदी ॥  
गर्तातीर्थमिदं पुण्यमेतस्याः परिकीर्तितम् ॥ ४९ ॥  
यत्रैते मुनयः शान्ता दान्ताश्चाष्टगुणे रताः ॥  
तपरता महाभागाः स्नानजप्ययपरायणाः ॥ ॥ ४६ ॥  
ततः स तु समाकर्ण्य रुरोद कृतनिःस्वनः ॥  
स्वसुतां तां समालिङ्ग्य दुःखशोकसमन्वितः ॥ ४७ ॥  
तौ च वृद्धतमौ दृष्ट्वा रुदतौ कृपयान्विताः ॥  
सर्वे लोकाः समाजग्मुः पप्रच्छुश्च सुदुःखिताः ॥ ४८ ॥  
किं त्वं वृद्ध सुदुःखार्तः प्ररोदिषि निरर्गलम् ॥  
अनया वृद्धया सार्धं तस्मान्नः कारणं वद ॥ ४९ ॥  
किं ते नष्टः प्रियः कश्चित्किं वा जातो धनक्षयः ॥  
पराभूतोसि वा किं त्वं केनापि वद मा चिरम् ॥ ६.१२५.५० ॥  
धर्मज्ञो दुष्टहन्ता च साधूनां पालने रतः ॥  
राजा बृहद्बलोस्माकं येन ते कुरुते सुखम् ॥ ५१ ॥ ॥  
सत्यसन्ध उवाच ॥ ॥  
आनर्त्ताधिपतिश्चाहं सत्यसन्ध इति स्मृतः ॥  
मम कर्णोत्पलानाम सुतेयं दयिता सदा ॥  
सोहमस्याः प्रदानार्थं ब्रह्मलोकमितो गतः ॥  
प्रष्टुं पितामहं देवं स्थितस्तत्र मुहूर्तवत् ॥ ९३ ॥  
ततो भूयः समायातो यावत्पश्यामि भूतलम् ॥  
तावद्विलोमतां प्राप्तं सर्वं नो वेद्मि किञ्चन ॥ ५४ ॥  
तच्छ्रुत्वा ते जना गत्वा विस्मयोत्फुल्ललोचनाः ॥  
बृहद्बलाय तत्सर्वमाचख्युस्तुष्टिसंयुताः ॥ ५५ ॥  
सोऽपि तत्सर्वमाकर्ण्य ततः शीघ्रतरं गतः ॥  
पद्भ्यामेव स्थितो यत्र सत्यसन्धो महीपतिः ॥ ५६ ॥  
ततस्तं प्रणिपत्योच्चैः कृताञ्जलिपुटः स्थितः ॥  
स्वागतं ते महीपाल भूयः सुस्वागतं च ते ॥ ५७ ॥  
इदं राज्यं निजं भूयो मया भृत्येन सादरम् ॥  
कुरुष्व स्वेच्छया देहि दानानि विविधानि च ॥ ५८ ॥  
ततस्तं च समालिङ्ग्य शिरस्याधाय चासकृत् ॥  
उवाचाश्रुपरिक्लिन्नवदनो गद्गदाक्षरम् ॥ ५९ ॥  
वत्स चीर्णं मया राज्यं दानं दत्तं पृथग्विधम् ॥  
वाजिमेधमुखैर्यज्ञैरिष्टं सम्पूर्णदक्षिणैः ॥६.१२५.६॥।  
तस्मात्तपश्चरिष्यामि सुतया चानया सह ॥  
यथैषा लभते भूयस्तारुण्यं प्राक्तनं शुभम् ॥६॥।  
॥ बृहद्बल उवाच ॥ ॥  
पारम्पर्येण राजेन्द्र मयैतत्सकलं श्रुतम् ॥  
सत्यसन्धो महीपालः कन्यामादाय निर्गतः ॥ ६२ ॥  
कुत्रचिन्न समायातः स भूयोऽपि पुरोत्तमे ॥  
ततस्तत्सचिवै राज्यं प्रतिपाल्य चिरं नृप ॥  
अभिषिक्तस्ततः पुत्रः सुहयोनाम विश्रुतः ॥ ६३ ॥  
तस्याहं क्रमशो जातः सप्तसप्ततिमो विभो॥  
पुरुषस्तव वंशस्य समुद्भूतो महापतिः ॥ ६४ ॥  
तस्मादत्रैव कल्याणे स्थानेऽस्मिन्मेध्यतां गते ॥  
गर्तातीर्थे कुरु विभो तपस्त्वमनया सह ॥ ६५ ॥  
येन ते चरणौ नित्यं प्रणिपत्य त्रिसन्धिजम्॥  
श्रेयः प्राप्नोम्यसन्दिग्धं प्रसादः क्रियतामिति ॥ ६६ ॥  
॥ सत्यसन्ध उवाच ॥ ॥  
हाटकेश्वरजे क्षेत्रे मयासीत्स्थापितं पुरा ॥  
लिङ्गं वृषभनाथस्य तावदस्ति सुपुत्रक ॥ ६७ ॥  
तत्तस्याराधनं नित्यं करिष्यामि दिवानिशम् ॥  
तस्मात्प्रापय मां तत्र अनया सुतया सह ॥ ६८ ॥  
एवं तयोः प्रवदतोरन्योन्यं भूमिपालयोः ॥  
गर्त्तातीर्थात्समायाता ब्राह्मणाः कौतुकान्विताः ॥  
श्रुत्वा भूमिपतिं प्राप्तं चिरन्तनगुरुं शुभम्॥ ६९ ॥  
ततः स पार्थिवस्तेषां दत्त्वार्घं प्राञ्जलिः स्थितः ॥  
प्रोवाच स्वर्गवृत्तान्तमास्यतामिति सादरम् ॥ ६.१२५.७० ॥  
अथ ते ब्राह्मणाः सर्वे यथाज्येष्ठं यथासुखम्॥  
उपविष्टा नरेन्द्रस्य चतुर्दिक्षु सुविस्मिताः ॥  
पप्रच्छुस्तं च भूपालं वार्तां ब्रह्मगृहोद्भवाम् ॥ ७१ ॥  
यथा स तत्र निर्यात आगतश्च यथा पुरा ॥  
आलापाः पद्मयोनेश्च यथा जातास्त्वनेकशः ॥ ७२ ॥  
ततः कथान्तमासाद्य सत्यसन्धो महीपतिः ॥  
किञ्चिदासाद्य तं प्राह समीपस्थं बृहद्बलम् ॥ ७३ ॥  
मया इष्टं मखैश्चित्रैरनेकैर्भूरिदक्षिणैः ॥  
दानानि च विचित्राणि येषां सङ्ख्या न विद्यते ॥ ७४ ॥  
एकदाहं गतः पुत्र चमत्कारपुरोत्तमे ॥  
दृष्टं मया पुरं तच्च समन्ताद्ब्राह्मणैवृतम् ॥ ७५॥  
जपस्वाध्यायसम्पन्नैरग्निहोत्रपरायणैः ॥  
गृहस्थधर्मसम्पन्नैर्लोकद्वयफलान्वितैः ॥ ७६ ॥  
ततश्च चिन्तितं चित्ते स वन्यो मम पूर्वजः ॥  
येनैषोपार्जिता कीर्तिः शाश्वती क्षयवर्जिता ॥ ७७ ॥  
तस्मादहमपि स्थाप्य पुरमीदृक्समुच्छ्रितम् ॥  
ब्राह्मणेभ्यः प्रदास्यामि तत्कीर्तिपरिवृद्धये ॥ ७८ ॥  
एवं चितयमानस्य मम नित्यं महीपते ॥  
अवान्तरेण सञ्जातं ब्रह्मलोकप्रयाणकम् ॥ ७९ ॥  
एतदेकं हि मे चित्ते पश्चात्तापकरं स्थितम्॥  
नान्यत्किञ्चिन्महीपाल कृतकृत्यस्य सर्वतः ॥ ६.१२५.८० ॥  
तस्मात्प्रार्थय विप्रेन्द्रान्कांश्चिदेषां महात्मनाम् ॥  
येन यच्छामि सुस्थानं कृत्वा तेभ्यस्तवाज्ञया ॥ ८१ ॥  
ततः स प्रार्थयामास तदर्थं ब्राह्मणोत्तमान् ॥  
ममोपरि दयां कृत्वा क्रियतां भोः परिग्रहः ॥ ८२ ॥  
अस्य भूपस्य सद्भक्त्या यच्छतः पुरमुत्तमम् ॥  
अहं वः पालयिष्यामि सर्वे मद्वंशजाश्च ते ॥ ॥ ८३ ॥  
ततः कांश्चित्सुकृच्छ्रेण समानीय बृहद्बलः ॥  
राज्ञे निवेदयामास एतेभ्यो दीयतामिति ॥ ८४ ॥  
ततः प्रक्षाल्य सर्वेषां पादान्स पृथिवीपतिः ॥  
सत्यसन्धो ददौ तेभ्यः पुरार्थं भूमिमुत्तमाम् ॥ ८५ ॥  
बृहद्बलस्य चादेशं ददौ सम्प्रस्थितः स्वयम् ॥  
त्वयैतद्योग्यतां नेयं पुरं परपुरञ्जय ॥ ८६ ॥  
गत्वा च स तया सार्धं तत्क्षेत्रं हाटकेश्वरम् ॥  
तल्लिङ्गं प्राप्य संहृष्टश्चिरं तेपे तपस्ततः ॥ ८७ ॥  
सापि कर्णोत्पला प्राप्य किञ्चित्पुण्यं जलाशयम् ॥  
तपस्तेपे प्रतिष्ठाप्य गौरीं श्रद्धासमन्विता ॥ ८८ ॥  
एतस्मिन्नन्तरे राजा कालधर्ममुपागतः ॥  
आनर्ताधिपतिर्युद्धे हतः पुत्रैः समन्वितः ॥ ८९ ॥  
ततस्ते ब्राह्मणाः सर्वे गर्तातीर्थसमुद्भवाः ॥  
सत्यसन्धं समभ्येत्य प्रोचुर्दुःखसमन्विताः ॥ ६.१२५.९० ॥  
परिग्रहः कृतोऽस्माभिः केवलं पृथिवीपते ॥  
न च किञ्चित्फलं जातं वृत्तिजं नः पुरोद्भवम् ॥ ९१ ॥  
तस्मात्कुरु स्थितिं त्वं च स्वधर्मपरिवृद्धये ॥?।  
येन तद्वर्तनोपायो ह्यस्माकं नृपसत्तम ॥ ९२ ॥  
राजा बृहद्बलो युद्धे कालधर्ममुपागतः ॥  
यस्त्वया दर्शितोऽस्माकं वृत्त्यर्थं नृपसत्तम ॥ ९३ ॥  
॥ सत्यसन्ध उवाच ॥ ॥  
सन्न्यस्तोऽहं द्विजश्रेष्ठा वृत्तिं कर्तुं न च क्षमः ॥  
यदि मे स्यात्पुमान्कश्चिदन्वयेऽपि न संशयः ॥ ९४ ॥  
तस्माद्व्रजथ हर्म्यं स्वं प्रसादः क्रियतां मम ॥  
अभाग्यैर्भवदीयैश्च हतो राजा बृहद्बलः ॥ ९५ ॥  
एवमुक्ताश्च ते विप्रा मत्वा तथ्यं च तद्वचः ॥  
स्वस्थानं त्वरिता जग्मुः सोऽपि चक्रे तपश्चिरम् ॥ ९६ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये सत्यसन्धनृपतिवृत्तान्तवर्णनन्नाम पञ्चविंशत्यधिकशततमोऽध्यायः ॥ १२५ ॥