+++
title = "०३६"

+++
॥ ऋषय ऊचुः ॥ ॥  
चित्रेश्वरमिदं पीठमगस्त्यमुनिनिर्मितम् ॥  
यत्प्रमाणं यत्प्रभावं तदस्माकं प्रकीर्तय ॥ १ ॥  
॥ सूत उवाच ॥ ॥  
तस्य पीठस्य माहात्म्यं वक्तुं नो शक्यते द्विजाः ॥  
सहस्रेणापि वर्षाणां मुखानामयुतैरपि ॥ २ ॥  
तत्र सिद्धिमनुप्राप्ताः शतशोऽथ सहस्रशः ॥  
अनुध्यानसमायुक्ता योगिनः शंसितव्रताः ॥ ३ ॥  
अन्यपीठेषु या सिद्धिर्वर्षानुष्ठानतो भवेत् ॥  
दिनेनैकेन तां सिद्धिं लभन्ते योगिनो ध्रुवम् ॥ ४ ॥  
यस्तत्राथ र्वणान्मन्त्राञ्जपेच्छ्रद्धासमन्वितः ॥  
तेषामर्थोद्भवं कृत्स्नं फलं प्राप्नोति स ध्रुवम् ॥ ५ ॥  
पुत्रकामो नरस्तत्र पुंलिङ्गान्यो जपेन्नरः ॥  
स लभेतेप्सितान्पुत्रान्यद्यपि स्याज्जरान्वितः ॥ ६ ॥  
गर्भोपनिषदं तत्र पुत्रकामो जपेन्नरः ॥  
अपि वन्ध्याप्रसङ्गेन स्यात्स पुत्रसमन्वितः ॥ ७ ॥  
शत्रुलोकविनाशाय यो जपेच्छतरुद्रियम् ॥  
तस्मिन्पीठेऽरयस्तस्य सद्यो गच्छन्ति सङ्क्षयम् ०। ८ ॥  
भूतप्रेतपिशाचादिरक्षार्थं तत्र मानवः ॥  
यो जपेद्वामदेव्यं च स स्याद्धि निरुपद्रवः ॥ ९ ॥  
कोऽदादिति नरस्तत्र कन्यार्थं यो जपेदृचम् ॥  
यां कन्यां ध्यायमानस्तु स तां प्राप्नोत्यसंशयम् ॥ ६.३६.१० ॥  
यो भूपालप्रसादार्थमिमं देवा निशं जपेत् ॥  
निरर्गलः प्रसादः स्यात्तस्य पार्थिवसम्भवः ॥ ११ ॥  
स्वस्त्रीस्नेहकृतेयस्तु तं पत्नीभिरिति द्विजाः ॥।  
जपेद्भार्या भवेत्साध्वी तस्य सा स्नेहवत्सला ॥ १२ ॥  
यो लोकानुग्रहार्थाय जपेददितिरित्यपि ॥  
तस्य लोकानुरागः स्यात्सलाभश्च विशेषतः ॥ ॥ १३ ॥  
वित्तार्थी यो जपेत्तत्र श्रीसूक्तं मनुजो द्विजाः ॥  
सर्वतस्तस्य वित्तानि समागच्छन्त्यनेकशः ॥ १४ ।  
भूमीति यो जपेत्साम भूम्यर्थं तत्र मानवः ॥  
स भवेद्भूपतिर्नूनं नीचजातिरपि ध्रुवम् ॥।५॥  
जपेद्रथन्तरं साम यानार्थं तत्र यो नरः ॥  
स प्राप्नोति हि यानानि शीघ्रगानि शुभानि च ॥ १६ ॥  
गजार्थी यो जपेत्तत्र गणानां द्विजसत्तमाः ॥  
स प्राप्नोति गजान्मर्त्यो मदप्लावितभूतलान् ॥ १७ ॥  
न तद्रक्षेति यो मन्त्रं जपेद्र क्षाकृते नरः ॥  
तस्य स्यात्सर्वतो रक्षा समेषु विषमेषु च ॥ १८ ॥  
सप्तर्षय इति श्रेष्ठां यो जपेत्तु समाहितः ॥  
ऋचं रोगविनाशाय स रोगैः परि मुच्यते ॥ १९ ॥  
यदुभी यो जपेत्तत्र ग्रहपीडार्दितो जनः ॥  
सानुकूला ग्रहास्तस्य प्रभवन्ति न संशयः ॥ ६.३६.२० ॥  
भूतपीडार्दितो यश्च बृहत्साम जपेन्नरः ॥  
पितृवज्जायते तस्य स भूतोऽप्यन्तकोऽपि चेत् ॥ २१ ॥  
यात्रासिद्धिकृते यश्च जपेत्सूक्तं च शाकुनम् ॥  
तस्य संसिध्यते यात्रा यद्यपि स्यादकिञ्चनः ॥ २२ ॥  
सर्पनाशाय यस्तत्र सार्पसूक्तं जपेन्नरः ॥  
न तस्य मन्दिरे सर्पाः प्रविशन्ति कथञ्चन ॥ २३ ॥  
विषनाशाय यस्तत्र जपेच्छ्र द्धासमन्वितः ॥  
उत्तिष्ठेति विषं सद्यस्तस्य नाशं प्रयास्यति ॥ २४ ॥  
स्थावरजगमं वापि कृत्रिमं यदि वा विषम् ॥  
तस्य नाम्ना विनिर्याति तमः सूर्योदये यथा ॥ २५ ॥  
व्याघ्रसाम जपेद्यस्तु तत्र श्रद्धासमन्वितः ॥  
तस्य व्याघ्रादयो व्याला जायन्ते सौम्यचेतसः ॥ २६ ॥  
कृषिकर्मप्रसि द्ध्यर्थं यो जपेल्लाङ्गलानि च ॥  
वृष्टिहीनेऽपि लोकेऽस्मिन्कृषिस्तस्य प्रसिध्यति ॥ २७ ॥  
ईतिनाशाय तत्रैव जपेद्देवव्रतं नरः ॥  
ततः सङ्कीर्त्तना देव ईतयो यान्ति सङ्क्षयम् ॥ २८ ॥  
अनावृष्टिहते लोके पञ्चेन्द्रं तत्र यो जपेत् ॥  
तस्य हस्तकृते होमे तन्मन्त्रैः स्याज्जलागमः ॥ २९ ॥  
दंष्ट्राभ्या मिति यस्तत्र नरश्चौरार्दितः पठेत् ॥  
नोपद्रवो भवेत्तस्य कदाचिच्चौरसम्भवः ॥ ६.३६.३० ॥  
विवादार्थं जपेद्यस्तु संसृष्टमिति तत्र च ॥  
विवादे विजय स्तस्य पापस्यापि प्रजायते ॥ ३१ ॥  
यो रिपूच्चाटनार्थाय नरो रुद्रशिरो जपेत् ॥  
तस्य ते रिपवो यान्ति देशं त्यक्त्वा कुबुद्धितः ॥ ३२ ॥  
मोहनाय रिपूणां च यो जपेद्विष्णुसंहिताम् ॥  
तस्य मोहाभिभूतास्ते जायन्ते रिपवो ध्रुवम् ॥ ३३ ॥  
वशीकरणहेतोर्यः कूष्माण्डीः प्रजपेन्नरः ॥  
शत्रवोऽपि वशे तस्य किं पुनः प्रमदादयः ॥ ३४ ॥  
यः स्तम्भाय रिपूणां वै प्राजापत्यं च वारुणम् ॥  
मन्त्रं जपेद्द्विजश्रेष्ठाः सम्यक्छ्रद्धापरायणः ॥  
मन्त्रसंस्तम्भितास्तस्य जायन्ते सर्वशत्रवः ॥ ३५ ॥  
जपेत्काली करालीति यः शोषाय नरो द्विजाः ॥  
स शोषयति तत्कृत्स्नं यच्चित्ते धारयेन्नरः ॥ ३६ ॥  
एष मन्त्रस्तदा जप्तो ह्यगस्त्येन महात्मना॥  
यत्प्रभावान्नदीनाथस्तेन संशोषितो ध्रुवम् ॥ ३७ ॥  
एतत्प्रभावं यत्पीठं मन्त्राणां सिद्धिकारकम्॥  
ऐहिकानां फलानां च तन्मया वः प्रकीर्तितम् ॥ ३८ ॥  
यो वाञ्छति पुनः स्वर्गं स तत्र द्विजसत्तमाः ॥  
स्नानं करोतु दानं च श्राद्धं चापि विशेषतः ॥ ३९ ॥  
अथ वाञ्छति यो मोक्षं विरक्तो भवसागरात् ॥  
निष्कामस्तत्र सन्तुष्टस्तपस्तप्येत्सुबुद्धिमान् ॥ ६.३६.४० ॥  
॥ ऋषय ऊचुः ॥ ॥  
मन्त्रजाप्यस्य माहात्म्यं यत्त्वया नः प्रकीर्तितम्॥  
तत्कथं सिद्धिमायाति मन्त्रजाप्यं हि सूतज ॥ ४१ ॥  
॥ सूत उवाच ॥ ॥  
अत्र तत्कथयिष्यामि यन्मया पितृतः श्रुतम् ॥  
वदतो ब्राह्मणेन्द्रस्य पुरा दुर्वाससो मुनेः ॥ ४२ ॥  
तेन पूर्वं पिताऽस्माकं पृष्टो दुर्वाससा द्विजाः ॥  
मन्त्रवादकृते यच्च शृणुध्वं सुसमाहिताः ॥ ४३ ॥ ॥  
॥ दुर्वासा उवाच ॥ ॥  
साधयिष्याम्यहं मन्त्रमभीष्टं कमपि व्रती ॥  
तस्य सिद्धिकृते ब्रूहि विधानं शास्त्रसम्भवम् ॥ ४४ ॥  
॥ लोमहर्षण उवाच ॥ ॥  
मन्त्राणां साधनं कष्टं सर्वेषामपि सन्मुने ॥  
प्रत्यवायसमोपेतं बहुच्छिद्रसमाकुलम्॥४५॥  
तस्मान्मन्त्रकृते सिद्धिं यदि त्वं वाञ्छसि द्विज॥  
चमत्कारपुरे क्षेत्रे तत्र त्वं गन्तुमर्हसि ॥ ४६ ॥  
तत्र चित्रेश्वरीपीठमगस्त्येन विनिर्मितम् ॥  
सद्यः सिद्धिकरं प्रोक्तं मन्त्राणां हृदि वर्तिनाम् ॥४७ ॥  
न तत्र जायते छिद्रं प्रत्यवायो न च द्विज ॥  
नासिद्धिर्वरदानेन सर्वेषां त्रिदिवौकसाम् ॥ ४८ ॥  
चातुर्युङ्ग्यं हि तत्पीठं स्थितानां सिद्धिमाह रेत् ॥  
युगानुरूपतः सद्यस्ततो वक्ष्याम्यहं द्विज ॥ ४९ ॥  
यो यं साधयितुं मन्त्रमिच्छति द्विजसत्तम ॥  
स तस्य पूर्वमेवाथ लक्षमेकं जपेन्नरः ॥ ॥ ६.३६.५० ॥  
ततो भवति संसिद्धो मन्त्रार्हः स नरः शुचिः ॥  
जपेद्ब्राह्मणशार्दूल ततो लक्षचतुष्टयम् ॥  
दशांशेन तु होमः स्यात्सुसमिद्धे हुताशने ॥ ॥ ५१ ॥  
ततस्तु जायते सिद्धिर्नूनं तन्मन्त्रसम्भवा ॥  
तत्र सौम्येषु कृत्येषु होमः सिद्धार्थकैः सितैः ॥ ५२ ॥  
जातीपुष्पैश्च विप्रेन्द्र स्मृतो ब्राह्मण भोजनैः ॥  
तथा रौद्रेषु कृत्येषु रक्तपुष्पैः सगुग्गुलैः ०॥  
तर्पणैः कन्यकानां च होमः स्यात्स फलप्रदः ॥ ५३ ॥  
एतत्कृतयुगे प्रोक्तं मन्त्रसाधनमुत्त मम् ॥  
सर्वेषां साधकानां च मया प्रोक्तं द्विजोत्तम ॥ ५४ ॥  
एतत्त्रेतायुगे प्रोक्तं पादोनं मन्त्रसाधनम् ॥  
युग्मार्धं द्वापरे कार्यं चतुर्थांशं कलौ युगे ॥ ५५ ॥  
एवं तत्र समासाद्य सिद्धिं मन्त्रसमुद्भवाम् ॥  
तत्र पीठे ततः कृत्यं साधयेत्स्वेच्छया नरः ॥ ५६ ॥  
शापानुग्रहसामर्थ्यसंयुतस्तेज साऽन्वितः ॥  
अजेयः सर्वभूतानां साधूनां सम्मतस्तथा ॥ ५७ ॥  
॥ सूत उवाच ॥ ॥  
तच्छ्रुत्वा स मुनिस्तस्य पितुर्मम वचोऽखिलम् ॥  
ततश्चित्रेश्वरं पीठं समायातोऽथ सन्मुनिः ॥ ५८ ॥  
तत्र संसाधयामास सर्वान्मन्त्रान्यथाक्रमम् ॥  
विधिना शास्त्रदृष्टेन श्रद्धया परया युतः॥ ५९ ॥  
इति संसिद्धमन्त्रः स चमत्कारपुरं गतः ॥  
विप्राणां प्रार्थनार्थाय भूमिखण्डकृते द्विजाः ॥ ६.३६.६० ॥  
इति श्रीस्कान्दे महपुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये चित्रेश्वरीपीठमाहात्म्यवर्णनन्नाम षट्त्रिंशत्तमोऽध्यायः ॥ ३६ ॥