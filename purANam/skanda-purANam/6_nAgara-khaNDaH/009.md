+++
title = "००९"

+++
॥ सूत उवाच ॥ ॥  
अथ शक्रः समाहूय प्रोचे संवर्तकानिलम् ॥  
हाटकेश्वरजेक्षेत्रे महान्नागबिलोऽस्ति वै ॥ १ ॥  
तं पूरय ममादेशाद्द्रुतं गत्वाऽभिपांसुभिः ॥  
येन न स्याद्गतिस्तत्र कस्यचिन्मृत्युधर्मिणः ॥२॥  
॥ वायुरुवाच ॥ ॥  
तवादेशान्मया पूर्वं पूरितो विवरो यदा ॥।  
लिङ्गोद्भवस्तदा शापः प्रदत्तो मे पुरारिणा ॥ ३ ॥  
यस्माल्लिङ्गं ममैतद्वै त्वया पांसुभिरावृतम् ॥  
तस्मात्समानधर्मा त्वं गन्धवाहो भविष्यसि ॥ ४ ।  
यद्वत्कर्पूरजं गन्धं समग्रं त्वं हि वक्ष्यसि ॥  
अमेध्यसम्भवं तद्वन्मम वाक्यादसंशयम् ॥५॥  
तस्मात्कुरु प्रसादं मे विदित्वैतत्सुरेश्वर ॥  
कृत्येऽस्मिन्स्म र्यतामन्यस्त्रिपुरारेर्बिभेम्यहम् ॥६॥  
ततः सञ्चिन्तयामास पूरणं त्रिदशाधिपः ॥  
तस्य नागबिलस्यैव नैव किञ्चिदवैक्षत ॥७॥  
ततस्तं प्राह देवेज्यःस्वय मेव शतक्रतुम् ॥  
कस्मात्त्वं व्याकुलीभूतः कृत्येऽस्मिंस्त्रिदशाधिप ॥ ८ ॥  
अस्ति पर्वतमुख्योऽत्र नाम्ना ख्यातो हिमालयः ॥  
तस्य पुत्रत्रयं जातं तच्च शक्र शृणुष्व मे ॥ ९ ॥  
मैनाकः प्रथमः प्रोक्तो द्वितीयो नन्दिवर्धनः॥  
रक्तशृङ्गस्तृतीयस्तु पर्वतः परिकीर्तितः ॥ ६.९.१० ॥  
स मैनाकः समुद्रान्तः प्रविष्टः शक्र ते भयात् ॥  
पक्षाभ्यां सहितोऽद्यापि स तत्रैव व्यवस्थितः ॥ ११ ॥  
नन्दिवर्धन इत्येष द्वितीयः परिकीर्तितः ॥  
वसिष्ठाश्रमजो रन्ध्रस्ते न कृत्स्नः प्रपूरितः ॥ १२ ॥  
हिमाचलसमादेशाद्वसिष्ठस्य च सन्मुनेः ॥  
देवभूमिं परित्यज्य स गतस्तत्र सत्वरम् ॥ १३ ॥  
तृतीयस्तिष्ठतेऽद्यापि रक्तशृङ्गः स्मृतोऽत्र यः ॥  
तमानय सहस्राक्ष बिलं सार्पं प्रपूरय ॥ १४ ॥  
नान्यथा पूरितुं शक्यो बिलोऽयं त्रिदशाधिप ॥  
तं मुक्त्वा पर्वत श्रेष्ठं सत्यमेतन्मयोदितम् ॥ १५ ॥  
॥ सूत उवाच ॥  
तच्छ्रुत्वा देवपूज्यस्य वचनं त्रिदशाधिपः ॥  
जगाम सत्वरं तत्र स यत्रास्ते हिमालयः ॥ ॥ १६ ॥  
ततः प्रोवाच तं गत्वा सामपूर्वमिदं वचः ॥  
हिमाचलं गिरिश्रेष्ठं सिद्धचारणसेवितम् ॥ १७ ॥  
॥ इन्द्र उवाच ॥ ॥  
हाटकेश्वरजे क्षेत्रे महान्नागबिलः स्थितः ॥  
तेन गत्वा नरा देवं पाताले हाटकेश्वरम् ॥ १८ ॥  
पूजयिष्यन्ति ये केचिदपि पापपरायणाः ॥  
मया सार्धं करिष्यन्ति ततः स्पर्द्धां नगोत्तम ॥ १९ ॥  
तस्मात्पुत्रमिमं तत्र रक्तशृङ्गं हिमालय ॥  
प्रेषयस्व बिलो येन पूर्यते सोऽहिसम्भवः ॥ ६.९.२० ॥  
कुरुष्व त्वं ममातिथ्यं गृहप्राप्तस्य पर्वत ॥  
आत्मपुत्रप्रदानेन कीर्तिं प्राप्स्यस्यलौकिकीम् ॥ २१ ॥  
बाढमित्येव सोऽप्युक्त्वा पूजयित्वा च देवपम् ॥  
ततः प्रोवाच तं पुत्रं रक्तशृङ्गं हिमालयः ॥ २२ ॥  
तवार्थाय सहस्राक्षः पुत्र प्राप्तो ममान्तिकम् ॥  
तस्माद्गच्छ द्रुतं तत्र यत्र नागबिलः स्थितः ॥ २३ ॥  
पूरयित्वा ममादेशात्तं त्वं शक्रस्य कृत्स्नशः ॥  
सुखी भव सहानेन तथान्यैः सुरसत्तमैः ॥ २४ ॥  
॥ रक्तशृङ्ग उवाच ॥ ॥  
नाहं तत्र गमिष्यामि मर्त्य भूमौ कथञ्चन ॥  
यत्र कण्टकिनो वृक्षा रूक्षाः फलविवर्जिताः ॥ २५ ॥  
न सिद्धा न च गन्धर्वा न देवा न च किन्नराः ॥  
न च तीर्थानि रम्याणि न नद्यो विमलोदकाः ॥ २६ ॥  
तथा पापसमाचारा मनुष्याः शीलवर्जिताः ॥  
दुष्टचित्ताः सदा सर्वे तिर्यग्योनिगता अपि ॥ २७ ॥  
तथा मम नगश्रेष्ठ पक्षौ द्वावपि कर्तितौ ॥  
शक्रेण तेन नो शक्तिर्गन्तुमस्ति कथञ्चन ॥ २८ ॥  
तस्मात्कञ्चित्सहस्राक्ष उपायं तत्कृते परम् ॥  
चिन्तयत्वेव मां मुक्त्वा सत्यमेतन्मयोदितम् ॥ २९ ॥  
॥ शक्र उवाच॥ ॥  
अह त्वां तत्र नेष्यामि स्वहस्तेन विदारितम् ॥  
तत्रापि सुशुभा वृक्षा भविष्यन्ति तवाश्रयाः ॥ ६.९.३० ॥  
तथा पुण्यानि तीर्थानि देवतायतनानि च ॥  
समन्तात्ते भविष्यन्ति मुनीनामाश्रमास्तथा ॥ ३१ ॥  
अत्रस्थस्य प्रभावो यस्तव पर्वत नन्दन ॥  
मद्वाक्यात्तत्र संस्थस्य कोटिसङ्ख्यो भविष्यति ॥ ३२ ॥  
तथा ये मानवास्तत्र पापात्मानोऽपि भूतले ॥  
विपाप्मानो भविष्यन्ति सहसा तव दर्शनात् ॥ ३३ ॥  
तस्माद्गच्छ द्रुतं तत्र मया सार्धं नगात्मज ॥  
न चेद्वज्रप्रहारेण करिष्यामि सहस्रधा ॥ ३४ ॥  
॥ सूत उवाच ॥ ॥  
तस्य तद्वचनं श्रुत्वा रक्तशृङ्गो भयान्वितः॥  
प्रविष्टः सहसागत्य तस्मिन्नागबिले गतः ॥ ३५ ॥  
निमग्नो ब्राह्मणश्रेष्ठा नासाग्रं यावदेव हि ॥  
शृङ्गैर्मनोरमैस्तुं गैः समग्रैः सहितस्तदा ॥  
वृक्षगुल्मलताकीर्णै रम्यपक्षिनिषेवितैः ॥ ३६ ॥  
एवं संस्थाप्य तं शक्रो हिमाचलसुतं नगम् ॥  
ततः प्रोवाच सहृष्टो वरो मत्तः प्रगृह्यताम् ॥ ३७ ॥  
॥ रक्तशृङ्ग उवाच ॥ ॥  
एष एव वरोऽस्माकं यत्त्वं तुष्टः सुरेश्वर ॥  
किं वरेण करिष्यामि त्वत्प्रसादादहं सुखी ॥ ३८ ॥ ॥  
॥ इन्द्र उवाच ॥ ॥  
न वृथा दर्शनं मे स्यादपि स्वप्ने नगात्मज ॥  
किं पुनर्दर्शने जाते कृते कृत्ये विशेषतः॥३९॥  
॥ रक्तशृङ्ग उवाच ॥ ॥  
अवश्यं यदि देयो मे वरः सर्वसुराधिप ॥  
विभवो मे द्विजार्थाय सर्वः स्यात्सर्वदा विभो ॥६.९.४॥।  
॥ इन्द्र उवाच ॥ ॥  
भविष्यति महीपालश्चमत्कार इति स्मृतः ॥  
तव मूर्धनि विप्रार्थं स पुरं स्थापयिष्यति ॥ ४१ ॥  
तत्र ब्राह्मणशार्दूला वेदवेदाङ्गपारगाः॥  
विभवं तव निःशेषं भजिष्यन्ति प्रहर्षिताः ॥ ४२ ॥  
तथाहं चैत्रमासस्य चतुर्दश्यां नगात्मज॥  
कृष्णायां स्वयमागत्य शृङ्गे मुख्यतमे तव॥४३॥  
पूजयिष्यामि देवेशं हाटकेश्वरसञ्ज्ञितम् ॥  
सर्वैर्देवगणैः सार्धं तथा किन्नरगुह्यकैः ॥४४॥  
तमेकं दिवसं चात्र शृङ्गे तव हरः स्वयम्॥  
अस्माभिः सहितस्तुष्टो निवासं प्रकरिष्यति ॥ ४५ ॥  
प्रभावस्तेन ते मुख्य स्त्रैलोक्येऽपि भविष्यति ॥  
स्वस्ति तेऽस्तु गमिष्यामि साम्प्रतं त्रिदिवालयम्॥४६॥  
॥ सूत उवाच ॥॥  
एवमुक्त्वा सहस्राक्षस्ततः प्राप्तस्त्रिविष्टपम्॥  
रक्तशृङ्गोऽपि तस्थौ च व्याप्य नागबिलं तदा ॥४७॥  
तस्योपरि सुमुख्यानि तीर्थान्यायतनानि च ॥  
सञ्जातानि मुनीनां च सञ्जाताश्च तथाऽऽश्रमाः ॥ ॥४८॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये नागबिलपूर्तिवर्णनन्नाम नवमोऽध्यायः॥९॥