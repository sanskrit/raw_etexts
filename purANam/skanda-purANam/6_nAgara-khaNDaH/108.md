+++
title = "१०८"

+++
॥ ऋषय ऊचुः ॥ ॥  
अष्टषष्टिप्रमाणानि यानि क्षेत्राणि सूतज ॥  
त्वयोक्तानि च तान्येव नामतो नः प्रकीर्तय ॥ १ ॥  
तथान्यानि च तीर्थानि यानि सन्ति धरातले ॥  
तानि कीर्तय कार्त्स्न्येन परं कौतूहलं हि नः ॥ २ ॥  
॥ सूत उवाच ॥ ॥  
यानि प्रोक्तानि तीर्थानि भवद्भिर्द्विजसत्तमाः ॥  
अष्टषष्टिप्रमाणानि तथा क्षेत्राणि भूतले ॥३॥  
तानि सर्वाणि भीतानि प्रविष्टानि रसातलम् ॥  
तीर्थानि मुनिशार्दूलाः पापे ह्यत्र कलौ युगे ॥४॥  
एतदेव पुरा पृष्टः पार्वत्या परमेश्वरः ॥  
यद्भवद्भिरहं पृष्टस्तीर्थयात्राकृते द्विजाः ॥ ५ ॥  
कैलासशिखरासीनः पुरा देवो महेश्वरः ॥  
सर्वैर्गणगणैः सार्धमुपविष्टो वरासने ॥ ६ ॥  
प्रणाम करणार्थाय ह्यागतेष्वमरेषु च ॥  
गतेषु तेषु विप्रेन्द्रा सर्वेषु त्रिदिवालयम् ॥  
अर्धासनगता देवी वाक्यमेतदुवाच ह ॥ ७ ॥  
॥ देव्युवाच ॥ ॥  
देवदेव महादेव गङ्गाक्षालितशेखर ॥  
वद मे तीर्थमाहात्म्यं यद्यहं वल्लभा तव । ८ ॥  
तिस्रः कोट्योऽर्धकोटी च तीर्थानामिह भूतले ॥  
सङ्ख्यया नामतो देव मह्यं कीर्तय साम्प्रतम् । ९ ॥  
यानि तीर्थान्यनेकानि क्षेत्राणि चैव मे प्रभो ॥  
तानि कीर्तय देवेश सुगम्यं चैव देहिनाम् ॥  
कीर्तनाच्च समग्राणां तीर्थानां लभ्यते फलम् ॥ ६.१०८.१० ॥  
॥ ईश्वर उवाच ॥ ॥  
तीर्थशब्दो वरारोहे धर्मकृत्येषु वर्तते ॥  
धर्मस्थानेषु सर्वेषु तत्त्वं शृणु समाहिता ॥ ११ ॥  
माता तीर्थं पिता तीर्थं तीर्थ साधुसमागमः ॥  
धर्मानुचिन्तनं चैव तथैव नियमो यमः ॥ १२ ॥  
पुण्याः कथा वरारोहे देवर्षीणां कृतास्तथा ॥  
आश्रयाः सन्मुनीन्द्राणां देवानां च तथा प्रिये ॥ १३ ॥  
भूमिभागाः पवित्राः स्युः कीर्त्यते तीर्थमित्युत ॥  
तेषां सन्दर्शनादेव स्मरणाच्चावगाहनात् ॥  
मुच्यन्ते जन्तवः पापैरपि जन्मशतोद्भवैः ॥ १४ ॥  
तथा पातकिनो ये च ये च विश्वासघातकाः ॥  
तेऽपि सर्वे तथा मुक्तास्तेषां चैवावगाहनात्॥ १५ ॥  
एवं पापानि संयान्ति नाशं सर्वाङ्गसुन्दरि ॥  
अपि ब्रह्मवधात्पापं यद्भवेदिह देहिनाम् ॥  
तच्चापि तीर्थसंसर्गात्प्रलयं यात्यसंशयम् ॥ १६ ॥  
ममापि करसंलग्नं कपालं ब्रह्मणः पुरा ॥  
पतितं तीर्थसंसर्गात्तेषां चैवावगाहनात् ॥ १७ ॥  
एवं सर्वेषु तीर्थेषु तथा ह्यायतनेषु च ॥  
स्नातव्यं भक्तियुक्तेन चेतसा नान्यगामिना ॥ १८ ॥  
यत्र स्नातैर्नरैः सम्यक्सर्वेषां लभ्यते फलम् ॥  
ममाश्रयं विशालाक्षि सर्वपातकनाशनम्॥  
कामदं च तथा नॄणां नारीणां च विशेषतः ॥ १९ ॥  
एतद्गुह्यतमं देवि मम नित्यव्यवस्थितम् ॥  
न कस्याऽपि मयाख्यातं देवेन्द्रस्यापि पृच्छतः ॥ ६.१०८.२० ॥  
वाल्लभ्यात्तव मे भद्रे कथितं वै वरानने ॥  
अष्टषष्टिः प्रगम्यानि भक्त्या तीर्थानि मानवैः ॥ २१ ॥  
ममाश्रयाणि तान्येव सर्वपापहराणि च ॥  
कामदानि वरारोहे मत्प्रभावादसंशयम् ॥ २२ ॥  
यं यं कामं समाधाय तत्र तीर्थे पुमान्यदि ॥  
कृत्वा स्नानं ततो देवमर्चयेच्च महेश्वरम् ॥ २३ ॥  
सुकृतं मनसि ध्यात्वा यैर्नरैः पूजितो हरिः ॥  
आस्तां तेषां वरारोहे दर्शनं स्पर्शनं तथा ॥  
स्मरणादपि मुच्यन्ते नराः पापैः पुराकृतैः ॥ २४ ॥  
एते शक्रादयो देवास्तेषु तीर्थेषु सुन्दरि ॥  
मां पूज्य त्रिदिवं प्राप्तास्तथान्ये नारदादयः ॥ २५ ॥  
तान्यहं ते प्रवक्ष्यामि विस्तरेण पृथक्पृथक् ॥  
नामतः शृणु देवेशि समाहितमनाः स्थिता ॥ २६ ॥  
वाराणसी प्रयागं च नैमिषं चापरं तथा ॥  
गयाशिरः सुपुण्यं च पवित्रं कुरुजाङ्गलम् ॥ २७ ॥  
प्रभासं पुष्करं चैव विश्वेश्वरमथापरम ॥  
अट्टहासं महेन्द्रं च तथैवोज्जयनी च या ॥ २८ ॥  
मरुकोटिः शङ्कुकर्णं गोकर्णं क्षेत्रमुत्तमम् ॥  
रुद्रकोटिः स्थलेशं च हर्षितं वृषभध्वजम् ॥ २९ ॥  
केदारं च तथा क्षेत्रं क्षेत्रं मध्यमकेश्वरम् ॥  
सहस्राक्षं तथा क्षेत्रं तथान्यत्कार्तिकेश्वरम् ॥ ६.१०८.३० ॥  
तथैव वस्त्रमार्गं च तथा कनखलं स्मृतम् ॥  
भद्रकर्णं च विख्यातं दण्डकाख्यं तथैव च ॥ ३१ ॥  
त्रिदण्डाख्यं तथा क्षेत्रं तथैव कृमिजाङ्गलम् ॥  
एकाम्रं च तथा क्षेत्रं क्षेत्रं छागलकं तथा ॥ ३२ ॥  
कालिञ्जरं च देवेशि तथान्यन्मण्डलेश्वरम् ॥  
काश्मीरं मरुकेशं च हरिश्चन्द्रं सुशोभनम्॥ ३३ ॥  
पुरश्चन्द्रं च वामेशं कुकुटेश्वरमेव च ॥  
भस्मगात्रमथोकारं त्रिसन्ध्या विरजा तथा ॥ ३४ ॥।  
अर्केश्वरं च नेपालं दुष्कर्णं करवीरकम् ॥  
जागेश्वरं तथा देवि श्रीशैलं पर्वतोत्तमम् ॥ ३५ ॥  
अयोध्या चैव पातालं तथा कारोहणं महत् ॥  
देविका च नदी पुण्या भैरवं पूर्वसागरः ॥ ३६ ॥  
सप्तगोदावरीतीर्थं तथैव समुदाहृतम् ॥  
निर्मलेशं तथान्यच्च कर्णिकारं सुशोभनम् ॥ ३७ ॥  
कैलासं जाह्नवीतीरं जललिङ्गं च वाडवम्॥  
बदरीतीर्थवर्यं च कोटितीर्थं तथैव च ॥ ३८ ॥  
विन्ध्याचलो हेमकूटं गन्धमादनमेव च ॥  
लिङ्गेश्वरं तथा क्षेत्रं लङ्काद्वारं तथैव च ॥ ३९ ॥  
नलेश्वरं तु मध्येशं केदारं रुद्रजालकम् ॥  
सुवर्णाख्यं च वामोरु तथान्यत्षष्टिकापथम् ॥ ६.१०८.४० ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेशवरक्षेत्रमाहात्म्ये ऽष्टषष्टितीर्थवर्णनन्नामाष्टोत्तरशततमोऽध्यायः ॥ ॥ १०८ ॥