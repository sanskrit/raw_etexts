+++
title = "०४१"

+++
॥ सूत उवाच ॥ ॥  
तस्यैवोत्तरदिग्भागे देवस्य जलशायिनः ॥  
स्थानमस्ति सुविख्यातं सर्वपातकनाशनम् ॥ १ ॥  
यस्तत्पूजयते भक्त्या शयने बोधने हरेः ॥  
उपवासपरो भूत्वा स गच्छेद्वैष्णवं पदम् ॥ २ ॥  
अशून्यशयनानाम द्वितीया दयिता तिथिः ॥  
सदैव देवदेवस्य कृष्णा सुप्तस्य या भवेत् ॥ ३ ॥  
तस्यां यः पूजयेत्तत्र तं देवं जलशायिनम्॥  
शास्त्रोक्तेन विधानेन स गच्छति हरेः पदम् ॥ ४ ॥  
॥ ऋषय ऊचुः ॥ ॥  
जलशायी कथं तत्र सम्प्राप्तः सूतनन्दन ॥  
पूज्यते विधिना केन तत्सर्वं विस्तराद्वद ॥ ५ ॥  
॥ सूत उवाच ॥ ॥  
पुरासीद्बाष्कलिर्नाम दानवेन्द्रो महाबलः ॥  
अजेयः सर्वदेवानां गन्धर्वोरगरक्षसाम् ॥ ६ ॥  
अथासौ भूतलं सर्वं वशीकृत्वा महाबलः ॥  
ततो दैत्यगणैः सार्द्धं जगाम त्रिदशालयम् ॥ ७ ॥  
तत्राभवन्महायुद्धं देवासुरविनाशकम् ॥  
देवानां दानवानां च क्रुद्धानामितरेतरम् ॥ ८ ॥  
वर्षाणामयुतं तावदहन्यहनि दारुणम् ॥  
तत्रासृक्कर्दमो जातः पर्वतश्चास्थि सम्भवः ॥ ९ ॥  
ततो वर्षसहस्रान्ते दशमे समुपस्थिते ॥  
जितस्तेन सहस्राक्षः ससैन्यः सपरिग्रहः ॥ ६.४१.१० ॥  
ततः स्वर्गं परित्यज्य सर्वदेवगणैः सह ॥  
जगाम शरणं विष्णोः श्वेतद्वीपं प्रतिश्रयम् ॥ ११ ॥  
यत्रास्ते भगवान्विष्णुर्योगनिद्रावशङ्गतः ॥  
शयानः शेषपर्यङ्के लक्ष्म्या संवाहिताङ्घ्रियुक् ॥ १२ ॥  
ततो वेदोद्भवैः सूक्तैः स्तुतिं चक्रुः समन्ततः ॥  
तस्य देवस्य सद्भक्ताः सर्वे देवाः सवासवाः ॥ १३ ॥  
अथोत्थाय जगन्नाथः प्रोवाच बलसूदनम् ॥  
कच्चित्क्षेमं सहस्राक्ष साम्प्रतं भुवनत्रये ॥  
यत्त्वं देवगणैः सार्द्धं स्वयमेव इहागतः ॥ १४ ॥  
॥ शक्र उवाच ॥ ॥  
बाष्कलिर्नाम देत्येन्द्रो हरलब्धवरो बली ॥  
अजेयः सङ्गरे देवैस्तेनाहं विजितो रणे ॥ १५ ॥  
संस्थितिश्च कृता स्वर्गे साम्प्रतं मधु सूदन ॥  
तेनैष शरणं प्राप्तो देवैः सार्द्धं सुरोत्तम ॥ १६ ॥  
हिरण्याक्षभयाद्देवा हिरण्यकशिपोः पुरा ॥  
त्वया त्राता वयं सर्वे तथान्येषां दुरात्मनाम् ॥।७॥  
तस्मादस्मादपि त्राहि दानवाद्बलवत्तरात् ॥  
बाष्कलेर्नास्ति देवेश त्वां मुक्त्वान्या परा गतिः ॥।८॥  
॥ श्रीभगवानुवाच ॥ ॥  
अहं तं निग्रहीष्यामि सम्प्राप्ते समये स्वयम्॥  
तस्मात्त्वं समयंयावत्कुरु शक्र तपो महत् ॥ १९ ॥  
येन ते जायते शक्तिस्तपोवीर्येण वासव ॥  
वधाय तस्य दैत्यस्य बलयुक्तस्य बाष्कलेः ॥ ६.४१.२० ॥  
॥ शक्र उवाच ॥ ॥  
कस्मिन्क्षेत्रे जगन्नाथ करोमि सुमहत्तपः ॥  
तस्य दैत्यस्य नाशार्थं तद स्माकं प्रकीर्तय ॥ २१ ॥  
॥ सूत उवाच ॥ ॥  
तच्छ्रुत्वा भगवान्विष्णुः प्रोवाचाथ पुरन्दरम् ॥  
चिरं मनसि निश्चित्य क्षेत्राण्यायतनानि च ॥ २२ ॥  
चमत्कारपुरं क्षेत्रं शक्र सिद्धिप्रदायकम् ॥  
तस्मात्तत्र द्रुतं गत्वा तद्वधार्थं तपः कुरु ॥ २३ ॥  
॥ शक्र उवाच ॥ ॥  
न वयं भवता हीना यास्यामोऽन्यत्र केशव ॥  
बाष्कलेर्दानवेन्द्रस्य भयाद्भीताः कथञ्चन ॥ २४ ॥  
तस्मादागच्छ तत्र त्वं स्वयमेव सुरेश्वर ॥  
त्वया संरक्षितो येन करोमि सुमहत्तपः ॥ २६ ॥  
॥ सूत उवाच ॥ ॥  
ततः स भगवान्विष्णुस्तथेत्युक्त्वा सुरैः सह ॥  
चमत्कारपुरं क्षेत्रमाजगाम सह श्रिया ॥ ॥ २६ ॥  
अथ देवगणाः सर्वे तत्र गत्वा तदाऽऽश्रमान् ॥  
चक्रुः पृथक्पृथग्घृष्टास्तपोऽर्थं कृतनिश्चयाः ॥ २७ ॥  
वासुदेवोऽपि संस्मृत्य क्षीरोदं तत्र सागरम् ॥  
आनिनायाशु विस्तीर्णं ह्रदे तस्मिन्पुरातने ॥ २८ ॥  
चकार शयनं तत्र श्वेतद्वीपे यथा पुरा ॥  
स्तूयमानः सुरैः सर्वैः समन्ताद्विनयान्वितैः ॥ २९ ॥  
अथाषाढस्य सम्प्राप्ते द्वितीयादिवसे शुभे ॥  
कृष्णपक्षे सहस्राक्षं स्वयमेव बृहस्पतिः ॥  
प्रोवाच वचनं श्लक्ष्णं बाष्पव्याकुल लोचनम् ॥ ६.४१.३० ॥  
॥ बृहस्पतिरुवाच ॥ ॥  
अशून्यशयनानाम द्वितीयाद्य पुरन्दर ॥  
अतीव दयिता विष्णोः प्रसुप्तस्य जलाशये ॥ ३१ ॥  
अस्यां सम्पूजितो विष्णुर्यावन्मासचतुष्टयम् ॥  
ददाति सकलान्कामान्ध्यातश्चेतसि सर्वदा ॥  
शास्त्रोक्तविधिना सम्यग्व्रतस्थो जलशायिनम् ॥ ३२ ॥  
एवं स चतुरो मासान्द्वितीयादिवसे हरिम् ॥  
पूजयित्वा सहस्राक्षस्तेजसा सहितोऽभवत् ॥ ३३ ॥  
तं दृष्ट्वा तेजसा युक्तं परितुष्टो जनार्दनः ॥  
प्रोवाच शक्र गच्छाद्य वधार्थं तस्य बाष्कलेः ॥  
सर्वैर्देवगणैः सार्धं विजयस्ते भविष्यति ॥ ३४ ॥  
॥ शक्र उवाच ॥ ॥  
बिभेमि तस्य देवाहं दानवेन्द्रस्य दुर्मतेः ॥  
त्वया विना न गच्छामि सार्धं सर्वैः सुरैरपि ॥ ३५ ॥  
॥ श्रीभगवानुवाच ॥ ॥  
त्वया सह सहस्राक्ष चक्रमेतत्सुदर्शनम् ॥  
गमिष्यति वधार्थाय मदीयं सुरविद्विषाम् ॥ ३६ ॥  
एवमुक्त्वा हरिश्चक्रं प्रमुमोच सुदर्शनम् ॥  
वधार्थं दानवेन्द्राणां शक्रेण सहितं तदा ॥ ३७ ॥  
शक्रोऽपि सहितस्तेन गत्वा चक्रेण कृत्स्नशः ॥  
सर्वानुत्सादयामास दानवान्रणमूर्धनि ॥ ३८ ॥  
स चापि बाष्कलिस्तेन च्छिन्नश्चक्रेण कृत्स्नशः ॥  
पपात धरणीपृष्ठे वज्राहत इवाचलः ॥ ३९ ॥  
तथान्ये बहवः शूरा दानवा बलदर्पिताः ॥  
हत्वा सुदर्शनं चक्रं भूयः प्राप्तं हरेः करम्॥ ६.४१.४० ॥  
तेऽपि शक्रादयो देवाः प्रहृष्टा गतसंशयाः ॥  
भूयो विष्णुं समेत्याथ प्रोचुर्नत्वा ततः परम् ॥ ४१  
प्रभावात्तव देवेश हताः सर्वेऽमरारयः ॥  
प्राप्तं त्रैलोक्यराज्यं च भूयो निहतकण्टकम् ॥ ४२ ॥  
तस्मात्कीर्तय यत्कृत्यं तच्च श्रेयस्करं मम ॥  
सदा स्यात्पुण्डरीकाक्ष तथा शत्रुभयावहम् ॥ ४३ ॥  
॥ श्रीभगवानुवाच ॥ ॥  
मयात्रैव सदा स्थेयं रूपेणानेन वासव ॥  
सर्वलोकहितार्थाय ह्रदे पुण्य जलाश्रये ॥ ४४॥  
त्वया तस्मात्समागम्य चातुर्मास्यं शचीपते ॥  
प्रयत्नेन प्रकर्तव्यमशून्यशयनं व्रतम् ॥ ४५ ॥  
न भवन्ति सहस्राक्ष येन ते परि पन्थिनः ॥  
तथाभीष्टफलावाप्तिर्मत्प्रसादादसंशयम् ॥ ४६ ॥  
अन्योऽपि यो नरो भक्त्या पूजयिष्यति मामिह ॥  
सम्प्राप्स्यति स ताँल्लोकान्दुर्लभांस्त्रि दशैरपि ॥ ४७ ॥  
तस्माद्गच्छ सहस्राक्ष कुरु राज्यं त्रिविष्टपे ॥  
भूयोऽप्यत्रैव देवेश द्रष्टव्योऽस्मि न संशयः ॥  
कार्यकाले समायाते श्वेतद्वीपे यथा तथा ॥ ४८ ॥  
॥ सूत उवाच ॥ ॥  
ततः प्रणम्य तं दृष्ट्वा प्रजगाम शतक्रतुः ॥  
वासुदेवोऽपि तत्रैव स्थितो लोकहिताय च ॥ ४९ ॥  
एवं तत्र द्विजश्रेष्ठा जलशायी जनार्दनः ॥  
सर्वलोकहितार्थाय संस्थितः परमेश्वरः ॥ ६.४१.५० ॥  
यस्तं पूजयते भक्त्या श्रद्धया परया युतः ॥  
चातुर्मास्ये विशेषेण स याति परमां गतिम् ॥ ५१ ॥  
तथा देवगणैः सर्वैर्द्वारका तत्र सा कृता ॥  
सम्पूज्य तु नरा यान्ति चातुर्मास्ये त्रिविष्टपम् ॥ ५२ ॥  
शेषकालेऽपि चित्तस्थान्कामान्मर्त्यः समाप्नुयात् ॥  
तस्मात्सर्वप्रयत्नेन पूज्या सा द्वारका नरैः ॥  
सर्वेष्वपि हि कालेषु चातुमास्ये विशेषतः ॥ ५३ ॥  
एतद्वः सर्वमाख्यातं सर्वपातकनाशनम् ॥  
आख्यानं देवदेवस्य सुपुण्यं जलशायिनः ॥ ५४ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये जलशाय्युत्पत्तिवर्णनन्नामैकचत्वारिंशत्तमोऽध्यायः ॥ ४१ ॥ ॥ छ ॥