+++
title = "१८०"

+++
ऋषय ऊचुः॥  
अत्यद्भुतमिदं सूत यत्त्वया समुदाहृतम्॥  
ब्रह्मणा यत्कृतो यज्ञस्तत्र क्षेत्रे महात्मना ॥ १ ॥  
अग्निष्टोमादयो यज्ञा ये वर्तन्ते धरातले ॥  
यष्टव्यस्तेषु यज्ञेषु स एव हि सुरेश्वरः ॥ २ ॥  
तेनैव यजता तत्र को हीष्टः प्रब्रवीहि नः ॥  
ऋत्विजः के स्थितास्तत्र यैस्तत्कर्म मखोद्भवम् ॥  
तत्प्रत्यक्षे कृतं सर्वमेतन्नः कौतुकं परम् ॥ ३ ॥  
का चैव दक्षिणा दत्ता तेन तेषां द्विजन्मनाम् ॥  
कोऽध्वर्युर्विहितस्तत्र येन तद्यजनं कृतम् ॥४॥  
को होता कश्च वाऽग्नीध्रः को ब्रह्मा तत्र संस्थितः ॥  
उद्गाता कः स्थितस्तत्र ह्याचार्यो यज्ञकर्मणि ॥ ५ ॥  
॥ सूत उवाच ॥ ॥  
अहं वः कीर्तयिष्यामि सर्वं यज्ञस्य सम्भवम् ॥  
वृत्तान्तं यच्च तत्रस्थ माश्चर्यं द्विजपुङ्गवाः ॥ ६ ॥  
ये सदस्याः स्थितास्तत्र ऋत्विजश्च द्विजोत्तमाः ॥  
दक्षिणा याः प्रदत्ताश्च तेभ्यस्तेन महात्मना ॥ ७ ॥  
यजता देवदेवेन ब्रह्मणाऽमिततेजसा ॥  
यज्ञकामं चतुर्वक्त्रं ज्ञात्वा देवः शतक्रतुः ॥ ८ ॥  
सर्वैः सुरगणैः सार्धं साहाय्यार्थमुपागतः ॥  
तथा च भगवाञ्छम्भुः सर्वदेवगणैः सह ॥ ९ ॥  
तान्दृष्ट्वाऽभ्यागतान्ब्रह्मा मर्त्यधर्मसमाश्रितान् ॥  
प्रोवाच विनयोपेतः कृताञ्जलिपुटः स्थितः ॥ ६.१८०.१० ॥  
स्वागतं वः सुरश्रेष्ठाः प्रसादः क्रियतां मम ॥  
निविश्यतां यथान्यायं स्थानेषु रुचिरेषु च ॥ ११ ॥  
धन्योऽस्म्यनुगृहीतोऽस्मि यद्यूयं स्वयमागताः ॥  
मन्त्राहूता यथा कृच्छ्रात्सर्वसत्रेषु गच्छथ ॥ १२ ॥  
॥ देवा ऊचुः ॥ ॥  
येन यच्चात्र कर्तव्यं तच्छीघ्रं वद पद्मज ॥  
यज्ञे तव महाभाग तस्य तत्त्वं समादिश ॥ ॥ १३ ॥  
॥ ब्रह्मोवाच ॥ ॥  
विश्वकर्मन्द्रुतं गच्छ यज्ञमण्डपसिद्धये ॥  
पत्नीशालां ततश्चैव यज्ञवेदीस्तथैव च ॥ १४ ॥  
कुण्डानि चैव सर्वाणि यथास्थानेषु कारय ॥  
यज्ञपात्राणि सर्वाणि ग्रहाश्च चमसास्तथा ॥ १५ ॥  
यूपाश्च यत्प्रमाणेन कर्तव्याः सचषालकाः ॥  
पचनार्थं तथा गर्ताः कर्तव्या यत्प्रमाणतः ॥ १६ ॥  
इष्टिकानां सहस्राणि दश चाष्टशतानि च ॥  
कर्तव्यानि त्वया शीघ्रं चयनानीति सत्वरम् ॥ १७ ॥  
तथा हिरण्मयश्चापि पुरुषः कार्य एव हि ॥  
तथेत्युक्ता ततस्त्वष्टा शीघ्राच्छीघ्रतरं ययौ ॥ १८ ॥  
ततस्तु पद्मजः प्राह देवाचार्यं बृह स्पतिम् ॥  
बृहस्पते त्वमानीहि यज्ञार्हानृत्विजोऽखिलान् ॥ १९ ॥  
यावत्षोडशसङ्ख्याश्च नान्यस्यैतद्धि युज्यते ॥  
त्वया शक्र सदा कार्या शुश्रूषा च द्विजन्मनाम् ॥ ६.१८०.२० ॥  
हस्तपादावमर्द्दश्च श्रान्तानां पृष्ठमर्द्दनम् ॥  
धनाध्यक्ष त्वया देया दक्षिणा कालसम्भवा ॥ २१ ॥  
सुवस्त्राणि हिरण्यं च तथान्यद्वापि वाञ्छितम् ॥  
त्वया विष्णो सदा कार्यं कृत्याकृत्यपरीक्षणम् ॥ २२ ॥  
युक्तं कृतमथो नैव सावधानेन सर्वदा ॥  
लोकपालाश्च ये सर्वे रक्षन्तु सकला दिशः ॥  
भूतप्रेतपिशाचानां प्रवेशं राक्षसोद्भवम् ॥ २३ ॥  
यो यं कामयते कामं किञ्चिद्वस्त्रं धनं च वा ॥  
विचार्य तस्य तद्देयं सर्वयज्ञाधिपेन तु ॥ २४ ॥  
आदित्या वसवो रुद्रा विश्वेदेवा मरुद्गणाः ॥  
भवन्तु परिवेष्टारो भोक्तुकामजनस्य च ॥ २५ ॥  
एतस्मिन्नन्तरे प्राप्तो विश्वकर्मा त्वरान्वितः ॥  
अब्रवीत्पङ्कजभवं संसिद्धो यज्ञमण्डपः ॥ २६ ॥  
सर्वमन्यत्समादिष्टं यत्त्वयोक्तं चतुर्मुख ॥ २७ ॥  
ततो बृहस्पतिः प्राह समभ्येत्य पितामहम्॥  
समानीता मया देव ब्राह्मणा यज्ञकर्मणि ॥ २८ ॥  
विप्राः षोडशसङ्ख्याश्च ऋत्विक्कर्मणि योजय ॥  
स्वयं परीक्ष्य देवेश यज्ञकर्मप्रसिद्धये ॥ २९ ॥  
ततो ब्रह्मा स्वयं दृष्ट्वा तान्परीक्ष्य प्रयत्नतः ॥  
ऋत्विक्त्वे च नियोज्याथ ततश्चक्रे तदर्हणम् ॥ ६.१८०.३० ॥  
॥ ऋषय ऊचुः ॥ ॥  
ऋत्विजां चैव सर्वेषां सूत नामानि कीर्तय ॥  
येन यो विहितस्तत्र पदार्थः सूत तं वद ॥ ३१ ॥  
॥ सूत उवाच ॥ ॥  
भृगुर्हौत्रे ततस्तेन वृतो ब्राह्मणसत्तमाः ॥  
मैत्रावरुणसञ्ज्ञस्तु तथैव च्यवनो मुनिः ॥ ३२ ॥  
अच्छावाको मरीचिश्च ग्रावस्तुद्गालवो मुनिः ॥  
पुलस्त्यश्च तथा ऽध्वर्युः प्रस्थातात्रिश्च संस्थितः ॥ ३३ ॥  
तत्र रैभ्यो मुनिर्नेष्टा तत्रोन्नेता सनातनः ॥  
ब्रह्मा च नारदो गर्गो ब्राह्मणाच्छंसिरेव च ॥३४॥  
आग्नीध्रश्च भरद्वाजो होता पाराशरस्तथा ॥  
तथैव तत्र क्षेत्रे च उद्गाता गोभिलो मुनिः ॥ ३५ ॥  
तथैव कौथुमो जज्ञे प्रस्तौता यज्ञकर्मणि ॥  
शाण्डिल्यः प्रतिहर्त्ता च सुब्रह्मण्यस्तथाङ्गिराः ॥ ३६ ॥  
तस्य यज्ञस्य सिद्ध्यर्थमित्येते षोडशर्त्विजः ॥  
वस्त्राभरणशोभाढ्या विनयेन कृताश्च ते ॥३७॥  
ततः कृत्वा स्वयं ब्रह्मा सर्वेषामर्हणक्रियाम् ॥  
गृह्योक्तेन विधानेन ततः प्रोवाच सादरम् ॥ ३८ ॥  
एषोऽह शरणं प्राप्तो युष्माकं द्विजसत्तमाः ॥  
अनुगृह्णीत मां सर्वे दीक्षायै यज्ञकर्मणः ॥ ३९ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे ब्रह्मयज्ञोपाख्याने यज्ञमण्ड पप्राप्तब्राह्मणसत्कारपूर्वकर्त्विगादिस्थानयोजनापूर्वकाध्वरकर्मारम्भोनामाशीत्युत्तरशततमोऽध्यायः ॥ १८० ॥