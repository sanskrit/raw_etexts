+++
title = "२१७"

+++
॥ आनर्त उवाच ॥ ॥  
विधिना येन कर्तव्यं श्राद्धं सर्वं मुनीश्वर॥  
तमाचक्ष्वाऽद्य कार्त्स्न्येन श्रद्धा मे महती स्थिता॥ १ ॥  
॥ भर्तृयज्ञ उवाच ॥ ॥  
शृणु राजन्प्रवक्ष्यामि श्राद्धस्य विधिमुत्तमम् ॥  
पितॄणां तुष्टिदं नित्यं सर्वकामप्रदं नृणाम् ॥ २ ॥  
स्वकर्मोपार्जितैर्वित्तैः श्राद्धकार्याणि चाहरेत् ॥  
मायादिभिर्न चौर्येण न च्छलाप्तैर्न वञ्चनैः॥  
स्ववृत्त्योपार्जितैर्वित्तैः श्राद्धद्रव्यं समाहरेत्॥  
सुप्रतिग्रहजैर्द्रव्यैर्ब्राह्मणानां विशिष्यते॥४॥  
रक्षणाप्तैर्नरेन्द्रस्य वैश्यस्य क्षेत्र सम्भवैः॥  
शूद्रस्य पण्यलब्धैश्च श्राद्धं कर्तुं प्रयुज्यते॥५॥  
एवं शुद्धिसमोपेते द्रव्ये प्राप्ते गृहान्तिकम्॥  
पूर्वेद्युः सायमासाद्य श्राद्धार्हाणां द्विजन्मनाम्॥ ६ ॥  
गृहं गत्वा शुचिर्भूत्वा कामक्रोधविवर्जितः॥  
आमन्त्रयेद्यतीन्पश्चात्स्नातकान्ब्रह्मकर्मिणः॥७॥  
तदभावे गृहस्थांश्च  
ब्रह्मज्ञानपरायणान्॥ अग्निहोत्रपरान्विप्रान्वेदविद्याविचक्षणान्॥८॥  
श्रोत्रियांश्च तथा वृद्धान्षट्कर्मनिरतान्सदा॥  
बहुभृत्यकुटुम्बांश्च दरिद्रा्न्संयुतान्गुणैः॥९॥  
अव्यङ्गान्रोगनिर्मुक्ताञ्जिताहारांस्तथा शुचीन् ॥  
एते स्युर्ब्राह्मणा राजञ्छ्राद्धार्हाः परिकीर्तिताः ॥ ६.२१७.१० ॥  
अनर्हा ये च निर्दिष्टाः शृणु तानपि वच्मि ते ॥  
हीनाङ्गानधिकाङ्गांश्च सर्वभाक्षन्निराकृतीन् ॥ ११ ॥  
श्यावदन्तान्वृथादन्तान्वेदविक्रयकारकान् ॥  
वेदविप्लवकान्वापि वेदशास्त्रविवर्जितान् ॥ ॥ १२ ॥  
कुनखान्रोगसंयुक्तान्द्विर्नग्नान्परहिंसकान्॥  
जनापवादसंयुक्तान्नास्तिकानृतकानपि ॥ १३ ॥  
वार्धुषिकान्विकर्मस्थाञ्छौचाचारविवर्जि तान्॥  
अतिदीर्घान्कृशान्वापि स्थूलानपि च लोमशान् ॥ १४ ॥  
निर्लोमान्वर्जयेच्छ्राद्धे य इच्छेत्पितृगौरवम्॥  
परदाररता ये च तथा यो वृषली पतिः ॥ १५ ॥  
वन्ध्या वै वृषली प्रोक्ता वृषली च मृतप्रजा ॥  
अपरा वृषली प्रोक्ता कुमारी या रजस्वला ॥ १६ ॥  
षण्ढो मलिम्लुचो दम्भी राजपै शुन्यवृत्तयः ॥  
सगोत्रायाश्च सम्भूतस्तथैकप्रवरासुतः ॥ १७ ॥  
कनिष्ठः प्राक्कृताधानः कृतोद्वाहश्च प्राक्तु यः ॥  
तथा प्राग्दीक्षितो यश्च स त्याज्यो गृहसंयुतः ॥ १८ ॥  
पितृमातृपरित्यागी तथाच गुरुतल्पगः ॥  
निर्द्दोषां यस्त्यजेत्पत्नीं कृतघ्नो यश्च कर्षुकः ॥ १९ ॥  
शिल्पजीवी प्रमादी च पण्य जीवी कृतायुधः ॥  
एतान्विवर्जयेच्छ्राद्धे येषां नो ज्ञायते कुलम् ॥ ६.२१७.२० ॥  
अत ऊर्ध्वं प्रवक्ष्यामि ये शस्ताः श्राद्धकर्मणि ॥  
ये ब्राह्मणाः पुरा ख्याताः पापानां पङ्क्तिपावनाः ॥ २१ ॥  
त्रिणाचिकेतस्त्रिमधुस्त्रिसुपर्णः षडङ्गवित् ॥  
यश्च विद्याव्रतस्नातो धर्मद्रोणस्य पाठकः॥ २२ ॥  
पुराणज्ञस्तथा ज्ञानी विज्ञेयो ज्येष्ठसामवित् ॥  
अथर्वशिरसो वेत्ता क्रतुगामी सुकर्मकृत् ॥ २३ ॥  
सद्यःप्रक्षालको यश्च शुक्लो दौहित्र एव च ॥  
जामाता भागिनेयश्च परोपकरणे रतः ॥ २२ ॥  
मृष्टान्नादो मृष्टवाक्यः सदा जपपरायणः ॥  
एते ? ब्राह्मणा ज्ञेया निःशेषाः पङ्क्तिपावनाः ॥ २५ ॥  
एतैर्विमिश्रिताः सर्वे गर्हिता अपि ये द्विजाः ॥  
पितॄणां तेऽपि कुर्वन्ति तृप्तिं भुक्त्वा कुलोद्भवाः ॥ २६॥  
तस्मात्सर्वप्रयत्नेन कुलं ज्ञेयं द्बिजन्मनाम् ॥  
शीलं पश्चाद्वयो नाम कन्यादानं ततः परम् ॥ २७ ॥  
श्रुतशीलविहीनाय धर्मज्ञायापि मानवः ॥  
श्राद्धं ददाति कन्यां च यस्तेनाग्निं विना हुतम् ॥ २८ ॥  
ऊषरे वापि तं सस्यं तुषाणां कण्डनं कृतम्॥  
कुलाचारसमोपेतांस्तस्माच्छ्राद्धे नियोजयेत् ॥ २९ ॥  
ब्राह्मणान्नृपशार्दूल मन्दविद्याधरानपि ॥  
एवं विज्ञाय तान्विप्रान्गृहीत्वा चरणौ ततः ॥ ६.२१७.३० ॥  
प्रयत्नेन तु सव्येन पाणिना दक्षिणेन तु ॥  
युग्मानथ यथाशक्त्या नमस्कृत्य पुनःपुनः ॥ ३१ ॥  
दक्षिणं जान्वथालभ्य मन्त्रमेनमुदीरयेत् ॥  
आगच्छन्तु महाभागा विश्वेदेवा महाबलाः ॥ ३२ ॥  
भक्त्याहूता मया चैव त्वं चापि व्रतभाग्भव ॥  
एवं युग्मा न्समामन्त्र्य विश्वेदेवकृते द्विजान् ॥ ३३ ॥  
अपसव्यं ततः कृत्वा पित्रर्थं चाभिमन्त्रयेत् ॥  
ब्राह्मणांस्त्रीन्यथाशक्त्या एकैकस्य पृथक्पृथक् ॥ ३४ ॥  
एकैकं वा त्रयाणां वा एकमेवं निमन्त्रयेत् ॥  
ब्राह्मणान्मातृपक्षे च एष एव विधिः स्मृतः ॥ ३५ ॥  
ततः पादौ परिस्पृष्ट्वा द्विजस्येदमुदीरयेत् ॥  
श्रद्धा पूतेन मनसा पितृभक्तिपरायणः ॥ ३६ ॥  
पिता मे तव कायेस्मिंस्तथा चैव पितामहः ॥  
स्वपित्रा सहितो ह्येतु त्वं च व्रतपरो भव ॥ ३७ ॥  
एवं पितॄन्समाहूय तथा मातामहानथ ॥  
सम्मन्त्रिताश्च ते विप्राः संयमात्मान एव ते ॥ ३८ ॥  
यजमानः शान्तमना ब्रह्मचर्यसमन्वितः ॥  
तां रात्रिं समतिक्रम्य प्रातरुत्थाय मानवः ॥ ३९ ॥  
तदह्नि वर्जयेत्कोपं स्वाध्यायं कर्म कुत्सितम् ॥  
तैलाभ्यङ्गं श्रमं यानं वाहनं चाथ दूरतः ॥ ६.२१७.४० ॥  
ततो मध्यं गते सूर्ये काले कुतपसञ्ज्ञिते ॥  
स्नातः शुक्लाम्बरधरः सन्तर्प्य पितृदेवताः ॥  
सन्तुष्टांश्च समाहूतांस्तान्विप्राञ्छ्राद्धमाचरेत् ॥ ४१ ॥  
विविक्ते गृहमध्यस्थे मनोज्ञे दक्षिणाप्लवे ॥  
न यत्र जायते दृष्टिः पापानां क्रूरकर्मिणाम् ॥ ४२ ॥  
यच्छ्राद्धं वीक्षते श्वा वा नारी वाऽथ रजस्वला ॥  
पतितो वा वराहो वा तच्छ्राद्धं व्यर्थतां व्रजेत् ॥ ४३ ॥  
अन्नं पर्युषितं यच्च तैलाक्तं वा प्रदीयते ॥  
सकेशं वा सनिन्द्यं च तच्छ्राद्धं व्यर्थतां व्रजेत् ॥ ४४ ॥  
विभक्तिरहितं श्राद्धं तथा मौनविवर्जितम्॥  
दक्षिणारहितं यच्च तच्छ्राद्धं व्यर्थतां व्रजेत् ॥ ४५ ॥  
घरट्टोलूखलोत्थौ च यत्र शब्दौ व्यवस्थितौ ॥  
शूर्पस्य वा विशेषेण तच्छ्राद्धं व्यर्थतां व्रजेत् ॥ ४६ ॥  
यत्र संस्क्रियमाणे च कलहः सम्प्रजायते ॥  
पङ्क्तिभेदो विशेषेण तच्छ्राद्धं व्यर्थतां व्रजेत् ॥४७॥  
पूर्वाह्णे क्रियते यच्च रात्रौ वा सन्ध्ययोरपि ॥  
पर्याकाशे तथा देशे तच्छ्राद्धं व्यर्थतां व्रजेत ॥ ४८ ॥  
ब्राह्मणो यजमानो वा ब्रह्मचर्यं विना यदि ॥  
भुङ्क्ते दद्याच्च यच्छ्राद्धं तद्राजन्व्यर्थतां व्रजेत् ॥४९॥  
तुषधान्यं सनिष्पावं यच्चोच्छिष्टं च दीयते ॥  
अर्धभुक्तं घृतं क्षीरं तच्छ्राद्धं व्यर्थतां व्रजेत् ॥६.२१७.५०॥  
येषु कालेषु यद्दत्तं श्राद्धमक्षयतां व्रजेत् ॥  
तानहं सम्प्रवक्ष्यामि शृणुष्वैकमना नृप ॥ ५१ ॥  
मन्वादीरपि ते वच्मि ताः शृणुष्व नराधिप ॥  
पितॄणां वल्लभा नित्यं सर्वपापक्षयावहाः ॥ ५२ ॥  
यासु तोयमपि क्ष्मायां प्रदत्तं तिलमिश्रितम् ॥  
पितृभ्योऽक्षयतां याति श्रद्धापूतेन चेतसा ॥ ५३ ॥  
अश्वयुक्छुक्लनवमी द्वादशी कार्तिकस्य च ॥  
तृतीयापि च माघस्य तथा भाद्रपदस्य च ॥ ५४ ॥  
अमावास्या तपस्यस्य पौषस्यैकादशी तथा ॥  
तथाऽऽषाढस्य दशमी माघमासस्य सप्तमी ॥ ५५ ॥  
श्रावणस्याष्टमी कृष्णा तथाऽऽषाढी व पूर्णिमा ॥  
तथा कार्तिकमासस्य या चान्या फाल्गुनस्य च ॥ ५६ ॥  
चैत्रस्य ज्येष्ठमासस्य पञ्चैताः पूर्णिमा नृप ॥  
मनूनामादयः प्रोक्तास्तिथयस्ते मया नृप ॥ ५७ ॥  
आसु तोयमपि स्नात्वा तिल दर्भविमिश्रितम् ॥  
पितॄनुद्दिश्य यो दद्यात्स याति परमां गतिम् ॥ ५८ ॥  
इह लोके परे चैव पितॄणां च प्रसादतः ॥  
किं पुनर्विविधैरन्नै रसैर्वस्त्रैः सदक्षिणैः ॥ ५९ ॥  
अधुना शृणु राजेन्द्र युगाद्याः पितृवल्लभाः ॥  
यासां सङ्कीर्तनेनापि क्षीयते पापसञ्चयः ॥ ६.२१७.६० ॥  
नवमी कार्तिके शुक्ला तृतीया माधवे सिता ॥  
अमावास्या च तपसो नभस्यस्य त्रयोदशी ॥ ६१ ॥  
त्रेताकृतकलीनां तु द्वापरस्यादयः क्रमात् ॥  
स्नाने दाने जपे होमे विशेषात्पितृतर्पणे ॥ ६२ ॥  
कृतस्याक्षयकारिण्यः सुकृतस्य महाफलाः ॥  
यदा स्यान्मेषगो भानुस्तुलां वाथ यदा व्रजेत् ॥ ६३ ॥  
तदा स्याद्विषुवाख्यस्तु कालश्चाक्षयकारकः ॥  
मकरे कर्कटे चैव यदा भानुर्व्रजेन्नृप ॥ ६४ ॥  
तदायनाभिधानस्तु विषुवोऽथ विशिष्यते ॥  
रवेः सङ्क्रमणं राशौ सङ्क्रान्तिरिति कथ्यते ॥ ६५ ॥  
स्नानदानजपश्राद्धहोमादिषु महाफलाः ॥  
त्रेताद्याः क्रमशः प्रोक्ताः कालाः सङ्क्रान्तिपूर्वकाः ॥  
नैतेषु विद्यते विघ्नं दत्तस्याक्षयसञ्ज्ञिताः ॥ ६६ ॥  
अश्रद्धयाऽपि यद्दत्तं कुपात्रेभ्योऽपि मानवैः ॥  
अकालेऽपि हि तत्सर्वं सद्यो ह्यक्षयतां व्रजेत् ॥ ६७ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये श्राद्धकल्पे श्राद्धार्हपदार्थब्राह्मणकालनिर्णय वर्णनन्नाम सप्तदशोत्तरद्विशततमोऽध्यायः ॥ २१७ ॥