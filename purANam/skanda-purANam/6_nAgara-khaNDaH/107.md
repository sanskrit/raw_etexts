+++
title = "१०७"

+++
ऋषय ऊचुः ॥ ॥  
अष्टषष्टिरियं प्रोक्ता या त्वया सूतनन्दन ॥  
क्षेत्राणां देवदेवस्य कथं सा तत्र संस्थिता ॥  
एतत्सर्वं समाचक्ष्व परं कौतूहलं हि नः ॥ १ ॥  
॥ सूत उवाच॥ ॥  
प्रश्नभारो महानेष यो भवद्भिः प्रकीर्तितः ॥  
तथापि कीर्तयिष्यामि नमस्कृत्वा पिनाकिनम् ॥ २ ॥  
चमत्कारपुरेऽवासीत्पूर्वं ब्राह्मणसत्तमः ॥  
वत्सस्यान्वयसम्भूतश्चित्रशर्मा महायशाः ॥ ३ ॥  
तस्य बुद्धिरियं जाता पाताले हाटकेश्वरम् ॥  
अत्रानीय ततो भक्त्या पूजयामि दिवानिशम् ॥ ४ ॥  
एवं स निश्चयं कृत्वा तपश्चके ततः परम् ॥  
नियतो नियताहारः परां निष्ठां समाश्रितः ॥ ५ ॥  
तस्यापि भगवाञ्छम्भुः कालेन महता ततः ॥  
सन्तुष्टो ब्राह्मण श्रेष्ठास्ततः प्रोवाच सादरम् ॥ ६ ॥  
वरं प्रार्थय विप्रेन्द्र यत्ते मनसि वर्तते ॥  
अपि त्रैलोक्यराज्यं ते तुष्टो दास्याम्यसंशयम् ॥ ७ ॥  
तस्मात्प्रार्थय ते नित्यं यत्र चित्ते व्यवस्थितम् ॥  
दुर्लभं सर्वदेवानां मनुष्याणां विशेषतः ॥ ८ ॥  
॥ चित्रशर्मोवाच ॥ ॥  
यदि तुष्टोसि मे देव वरं चेन्मे प्रयच्छसि ॥  
तदत्रागच्छ पातालाल्लिङ्गरूपी सुरेश्वर ॥ ९ ॥  
यत्पाताले स्थितं लिङ्गं ब्रह्मणा सम्प्रतिष्ठितम् ॥  
हाटकेश्वरसञ्ज्ञं तु तदिहायातु सत्व रम् ॥ ६.१०७.१० ॥  
॥ श्रीभगवानुवाच ॥ ॥  
अचलं सर्वलिङ्गं स्यात्सर्वत्रापि द्विजोत्तम ॥  
कि पुनः प्रथमं यच्च ब्रह्मणा निर्मितं स्वयम् ॥ ११ ॥  
तस्मात्थापय लिङ्गं तद्धाटकेन द्विजोत्तम ॥  
हाटकेश्वरसञ्ज्ञं तु लोके ख्यातं भविष्यति ॥ १२ ॥  
सोमवारे चतुदश्यां शुक्लायां श्रद्धयान्वितः ॥  
यस्तद्भक्तिसमायुक्तः पूजयिष्यति मानवः ॥।३॥  
आद्यलिङ्गोद्भवं श्रेयः पूजया लप्स्यते द्विज ॥  
एवमुक्त्वाऽथ भगवांस्ततश्चादर्शनं गतः ॥।४॥  
चित्रशर्माऽपि कृत्वाथ प्रासादं सुमनोहरम् ॥  
तत्र हेममयं लिङ्गं स्थापयामास भक्तितः ॥ १५॥  
शास्त्रोक्तेन विधानेन पूजां चक्रे च नित्यशः ॥  
ततस्त्रैलोक्य विख्यातं तल्लिङ्गं तत्र वै द्विजाः ॥ १६ ॥  
दूरादभ्येत्य लोकाश्च पूजयन्ति ततः परम् ॥  
अथ तत्र द्विजा येऽन्ये संस्थिता गुणवत्तराः ॥ १७ ॥  
तेषां स्पर्धा ततो जाता दृष्ट्वा तस्य विचेष्टितम् ॥  
एकस्थानप्रसूतानां सर्वेषां गुणशालिनाम् ॥ १८ ॥  
अयं गुणविहीनोऽपि प्रख्यातो भुवनत्रये ॥  
हराराधनमासाद्य यस्मात्तस्माद्वयं हरम् ॥  
तदर्थे तोषयिष्यामः साम्यं येन प्रजायते ॥ १९ ॥  
अष्टषष्टिः स्मृता लोके क्षेत्राणां शूलपाणिनः ॥  
यत्र सान्निध्यमभ्येति त्रिकालं परमेश्वरः ॥ ६.१०७.२० ॥  
अष्टषष्टिश्च गोत्राणामस्माकं चात्र संस्थिता ॥  
एतेन मूढमनसा सार्धं सामान्यलक्षणा ॥ २२ ॥  
तस्मादनेन चाराध्य भगवन्तं त्रिलोचनम् ॥  
तच्च लिङ्गं समानीतमत्र पातालसंस्थितम् ॥ २२ ॥  
तथा सर्वैश्च सर्वाणि क्षेत्रलिङ्गानि कृत्स्नशः ॥  
आनेतव्यानि चाराध्य तपःशक्त्या महेश्वरम् ॥ २३ ॥  
एतेषां सर्वगोत्राणामानेष्यति च शङ्करः ॥  
यद्गोत्रं क्षेत्रसंयुक्तं यच्चान्यद्वा भविष्यति ॥ २४ ॥  
ततस्ते शर्मसंयुक्ताः सर्व एव द्विजोत्तमाः ॥  
चक्रुस्तपःक्रियां सर्वे दुष्करां सर्वजन्तुभिः ॥ ॥ २५ ॥  
जपैर्होमोपवासैश्च नियमैश्च पृथग्विधैः ॥  
बलिपूजोपहारैश्च स्नानदानादिभिस्तथा ॥ २६ ॥  
लिङ्गं संस्थाप्य देवस्य नाम्ना ख्यातं द्विजेश्वरम् ॥  
मनोहरतरे प्रोच्चे प्रासादे पर्वतोपमे ॥ २७ ॥  
त्यक्त्वा गृहक्रियाः सर्वास्तथा यज्ञसमुद्भवाः ॥  
अन्याश्च लोकयात्रोत्थास्तोषयन्ति महेश्वरम् ॥ ॥ २८ ॥  
एवमाराध्यमानोऽपि सन्तोषं परमेश्वरः ॥  
नाभ्यगच्छत्परां तुष्टिं कथञ्चिदपि स द्विजाः ॥ २९ ॥  
ततो वर्षसहस्रान्ते समाराध्य महेश्वरम् ॥  
न च किञ्चित्फलं प्राप्ता यावत्क्रुद्धास्ततोऽखिलाः ॥६.१०७.३०॥।  
अस्य मूर्खतमस्याऽपि त्वं शूलिंश्चित्रशर्मणः ॥  
सुस्तोकेनाऽपि कालेन सन्तोषं परमं गतः ॥३१॥।  
वयं वार्धक्यमापन्ना बाल्यात्प्रभृति शङ्करम् ॥  
पूजयन्तोऽपि नो दृष्टस्तथाऽपि परमेश्वर॥ ३२ ॥  
तस्मात्सर्वे प्रकर्तव्यं हव्यवाहप्रवेशनम् ॥  
अस्माभिर्निश्चयो ह्येष तवाग्रे साम्प्रतं कृतः॥ ३३ ॥  
ततश्चाहृत्य काष्ठानि सर्वे ते द्विजसत्तमाः ॥  
ईश्वरं मनसि ध्यात्वा चिताश्चक्रुः पृथग्विधाः ॥३४॥  
तथा सर्वं क्रियाकल्पं स्नानदानादिकं च यत् ॥  
कृत्वा ते ब्राह्मणाः सर्वे सुसमिद्धहुताशनम् ॥३५॥  
यावत्कृत्वा सुतैः सार्धं प्रविशन्ति समाहिताः ॥  
तावत्स भगवांस्तुष्टस्तेषां सन्दर्शनं ययौ ॥ ३६ ॥  
अब्रवीच्च विहस्योच्चैर्मेघगम्भीरया गिरा ॥  
सर्वांस्तान्ब्राह्मणश्रेष्ठान्मृतान्सञ्जीवयन्निव ॥ ३७ ॥  
भो भो ब्राह्मणशार्दूला मा मैवं साहसं महत् ॥  
यूयं कुरुत मद्वाक्यात्सन्तुष्टस्य विशेषतः ॥ ३८ ॥  
तस्माद्वदत यच्चित्ते युष्माकं चैव संस्थितम् ॥  
येन दत्त्वा प्रगच्छामि स्वमेव भुवनं पुनः ॥ ३९ ॥  
॥ ब्राह्मणा ऊचुः ॥ ॥  
अस्मिन्क्षेत्रे सुरश्रेष्ठ पुरस्यास्य च सन्निधौ ॥  
क्षेत्राणामष्टषष्टिर्या धन्या सङ्कीर्त्यते जनैः ॥ ६.१०७.४० ॥  
सदाभ्यैतु समं लिङ्गैस्तैराद्यैः सुरसत्तम ॥  
येनामर्षप्रशान्तिर्नः सर्वेषामिह जायते ॥ ४१ ॥  
एष संस्पर्धतेऽस्माभिः सर्वैर्गुणविवर्जितः॥  
त्वल्लिङ्गस्य प्रभावेन तस्मादेतत्समाचर ॥४२॥  
॥ सूत उवाच ॥ ॥  
एतस्मिन्नन्तरे विप्रो ज्ञात्वा तं वरदं हरम् ॥  
उवाच स्पर्धया युक्तश्चित्रशर्मा महेश्वरम्॥४३॥  
॥ चित्रशर्मोवाच ॥ ॥  
एतैः प्राणपरित्यागमारभ्य तदनतरम् ॥  
तुष्टिं नीतोऽसि देवश कृत्वा च सुमहत्तपः॥४४॥  
मया स्पर्द्धमानैश्च केवलं गुणगर्वितैः ॥  
तस्मादेषो न दातव्यत्वं त्वया किञ्चित्सुरेश्वर॥४६॥  
यदि त्वं मामतिक्रम्य सम्प्रदास्यसि वाञ्छितम् ॥  
एतैः पुत्रकलत्रैश्च सार्धं प्रत्यक्षतस्तव ॥  
पावकं साधयिष्यामि तस्माद्युक्तं समाचर ॥४६॥  
॥ सूत उवाच ॥ ॥  
तस्य तद्वचनं श्रुत्वा भगवाञ्छशिशेखरः ॥  
चिन्तयामास चित्तेन किमत्र सुकृतं भवेत् ॥ ४७ ॥  
एते ब्राह्मणशार्दूला विनाशं यान्ति मत्कृते ॥  
एषोऽपि सर्वसंसिद्धो गणतुल्यो द्विजोत्तमः ॥४८॥  
तस्माद्द्वाभ्यां मया कार्यं क्षेत्रे सौख्यं यथा भवेत् ॥  
ब्राह्मणानां विशेषेण तथा चात्र निवासिनाम् ॥४९॥  
ममापि सर्वदा चित्ते कृत्यमेतद्धि वर्तते ॥  
एक स्थाने करोम्येव सर्वक्षेत्राणि यानि मे ॥ ६.१०७.५० ॥  
भविष्यति तथा कालो रौद्रः कलिसमुद्भवः ॥  
तत्र क्षेत्राणि तीर्थानि नाशं यास्यन्ति भूतले ॥ ५१ ॥  
सत्तीर्थैस्तद्भयात्सर्वैः क्षेत्रमेतत्समाश्रितम् ॥  
आनयिष्याम्यहमपि स्वानि क्षेत्राणि कृत्स्नशः ॥५२॥  
ततस्तं चित्रशर्माणं प्राह चेदं महेश्वरः ॥  
शृणु मद्वचनं कृत्स्नं कुरुष्व तदनन्तरम् ॥ ५३ ॥  
अत्र क्षेत्राणि सर्वाणि मदीयानि द्विजोत्तम ॥  
समागच्छन्तु विप्राश्च प्रभवन्तु प्रहर्षिताः ॥ ५४ ॥  
तवापि योग्यतां श्रेष्ठां करिष्यामि महामते ॥  
यदि मे वर्तसे वाक्ये मुक्त्वा स्पर्द्धां द्विजोद्भवाम् ॥ ५५ ॥  
तुरीयमपि ते गोत्रं वेदोक्तेन क्रमेण च ॥  
आद्यतां चापि ते सर्वे कीर्तयिष्यन्ति ते द्विजाः ॥ ५६ ॥  
तथान्यदपि सन्मानं तव यच्छामि च द्विज ॥  
आचन्द्रार्कमसन्दिग्धं पुत्रपौत्रादिकं च यत् ॥ ५७ ॥  
त्वदन्वये भविष्यन्ति पुत्रपौत्रास्तथा परे ॥  
कृत्ये श्राद्धे तर्पणे वा क्रियमाणे विधानतः ॥ ५८ ॥  
आद्यस्य वत्ससञ्ज्ञस्य नाम उच्चार्य गोत्रजम् ॥  
ततो नामानि चाप्येवं कीर्तयिष्यन्ति भक्तितः ॥ ५९ ॥  
ततः सन्तर्पयिष्यन्ति पितॄनथ पितामहान् ॥  
तथान्यानपि बन्धूंश्च सुहृत्सम्बन्धिबान्धवान् ॥ ॥ ६.१०७.६० ॥  
त्वदन्वये विना नाम्ना त्वदीयेन विमोहिताः ॥  
ये पितॄंस्तर्पयिष्यन्ति तेषां व्यर्थं भविष्यति ॥ ६१ ॥  
श्राद्धं वा यदि वा दानं तर्पणं वा त्वदुद्भवम् ॥  
तस्मादहङ्कृतिं मुक्त्वा मामाराधय केवलम् ॥६२॥  
येन सिद्धोऽपि संसिद्धिं परामाप्नोषि शाश्वतीम् ॥  
एवं सम्बोध्य तं विप्रं कृत्वाद्यमपि पश्चिमम्॥६३॥  
ततस्तान्ब्राह्मणानाह प्रासादः क्रियतामिति ॥  
गोत्रङ्गोत्रं पुरस्कृत्य स्थाप्यं लिङ्गमनुत्तमम् ॥  
येन सङ्क्रमणं तेषु मम सञ्जायतेद्विजाः ॥ ६४ ॥  
अथ ते ब्राह्मणास्तत्र भूमिभागान्मनोहरान् ॥  
दृष्ट्वादृष्ट्वा प्रचक्रुश्च प्रासादान्हर्षसंयुताः ॥ ६५ ॥  
अष्टषष्टिमितान्दिव्यान्कैलासशिखरोपमान् ॥  
तेषु संस्थापयामासु लिङ्गानि विविधानि च ॥  
क्षेत्रेक्षत्रे च यन्नाम तत्तत्सञ्ज्ञां प्रचक्रिरे ॥ ६६ ॥  
अथ तेषां पुनर्दृष्टिं गत्वा देवस्त्रिलोचनः ॥  
प्रोवाच मधुरं वाक्यं कस्मिंश्चित्कालपर्यये ॥  
आराधितस्तपःशक्त्या लिङ्गसंस्थापनादनु ॥ ६७ ॥  
॥ श्रीभगवानुवाच ॥ ॥  
परितुष्टोऽस्मि विप्रेन्द्रा युष्माकमहमद्य वै ॥  
एतन्मम कृतं कृत्यं भवद्भिरखिलं ततः ॥ ६८ ॥  
अस्मदीयानि लिङ्गानि क्षेत्राणि च कलेर्भयात् ॥  
ततो मान्याश्च मे यूयं नान्यैरेतद्भविष्यति ॥ ६९ ॥  
तस्माच्चित्तस्थितं शीघ्रं प्रार्थयन्तु द्विजोत्तमाः ॥  
सम्प्रयच्छामि येनाशु यद्यपि स्यात्सुदुर्लभम् ॥ ६.१०७.७० ॥ ॥  
॥ ब्राह्मणा ऊचुः ॥ ॥  
यदि देव प्रसन्नस्त्वमस्माकं च सुरेश्वर ॥  
पश्चिमश्चित्रशर्मा च यथाद्यो भवता कृतः ॥ ७१ ॥  
अस्मदीयं सदा नाम कीर्तनीयमसंशयम् ॥  
श्राद्धकृत्येषु सर्वेषु यथा तेन समा वयम् ॥  
भवामस्त्वत्प्रसादेन साम्प्रतं चित्रशर्मणा ॥ ७२ ॥  
॥श्रीभगवानुवाच ॥ ॥  
युष्माकमपि ये केचिद्वशं यास्यन्ति मानवाः ॥  
युवानः शास्त्रसंयुक्ता वेदविद्याविशारदाः ॥७३॥  
आनयिष्यथ तान्यूयमामुष्यायणसञ्ज्ञितान् ॥  
नित्यं स्थिताश्च ते क्षेत्रे श्राद्धस्याक्षय्यकारकाः ॥ ७४ ॥  
एवमुक्त्वाथ देवेशस्ततश्चादर्शनं गतः ॥  
तेऽपि विप्राः सुसन्तुष्टास्तत्र स्थाने व्यवस्थिताः ॥ ७५ ॥  
एवं तत्र समस्तानि क्षेत्राण्यायतनानि च ॥  
कलिभीतानि विप्रेन्द्रा निवसन्ति सदैव हि ॥ ७६ ॥  
एवं ते ब्राह्मणाः प्राप्य सिद्धिं चेश्वरपूजनात् ॥  
ख्याताः सर्वत्र भुवने श्राद्धस्याक्षय्यकारकाः ॥ ७७ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्र माहात्म्ये ब्राह्मणचित्रशर्मलिङ्गस्थापनवृत्तान्तवर्णनन्नाम सप्तोत्तरशततमोऽध्यायः ॥ १०७ ॥ ॥ ॥