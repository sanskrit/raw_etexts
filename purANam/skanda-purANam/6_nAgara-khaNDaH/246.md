+++
title = "२४६"

+++
॥ गालव उवाच ॥ ॥  
शक्रादयस्तु देवेशा दुःखसन्तप्तमानसाः ॥ ॥  
ईश्वरादर्शनभ्रान्तमनः कर्मेन्द्रिया रतिम् ॥ १ ॥  
न प्रापुर्लोकनाथं ते कृत्वा यः प्रतिमाकृतिम् ॥  
तपसाराधयामासुः सर्वभूतहृदिस्थितम् ॥ २ ॥  
कपर्दशिरसं देवं शूलहस्तं पिनाकिनम् ॥  
कपालखट्वाङ्गधरं दशहस्तं किरीटिनम्॥ ३ ॥  
उमासहितमीशानं पञ्चवक्त्रं महाभुजम्॥  
कर्पूरगौरदेहाभं सितभूतिविभूषितम्॥ ॥ ४ ॥  
नागयज्ञोपवीतेन गजचर्मसमन्वितम् ॥  
कृष्णसारत्वचा चापि कृतप्रावरणं विभुम् ॥ ५ ॥  
कृतध्यानाः सुरास्तत्र वृक्षाधारे समाश्रिताः ॥  
व्रतचर्यां समाश्रित्य प्रचक्रुस्तप उत्तमम् ॥ ६ ॥  
षडक्षरेण मन्त्रेण शैवेन विहिताः सुराः ॥  
॥ शूद्र उवाच ॥ ॥  
व्रतचर्या त्वया या सा प्रोक्ता सञ्जा यते कथम् ॥ ७ ॥  
ब्रह्मन्विस्तरतो ब्रूहि न तृप्येते वचोऽमृतैः ॥ ८ ॥  
॥ गालव उवाच ॥ ॥  
जपन्भस्म च खट्वाङ्गं कपालं स्फाटिकं तथा ॥  
रुण्डमालां पञ्चवक्त्रमर्द्धचन्द्रं च मूर्द्धनि ॥ ९ ॥  
चित्रकृत्तिपरीधानं कौपीनकुण्डलद्वयम् ॥  
घण्टायुग्मं त्रिशूलं च सूत्रं चर्यास्वरूपकम् ॥ ६.२४६.१० ॥  
अमीभिर्लक्षणैर्लक्ष्यं मयोक्तं तव शूद्रज ॥  
अनेन विधिना सर्वे देवा वह्निपुरोगमाः ॥ ११ ॥  
सर्व आराधयामासुः सर्वोपायैर्वरप्रदम् ॥  
चातुर्मास्ये च सम्पूर्णे सपूर्णे कार्तिकेऽमले ॥ १२ ॥  
चीर्णव्रतान्सुरान्दृष्ट्वा विशुद्धांश्च महेश्वरः ॥  
मतिं तेषां ददौ तुष्टो जीवात्मा सर्वभूतदृक् ॥ १३ ॥  
शतरुद्रीयजाप्येन विधानसहितेन च ॥  
ध्यानेन दीपदानेन चातुर्मास्ये तुतोष सः ॥ १४ ॥  
पूजनैः षोडशविधैर्यथा विष्णोस्तथा हरे ॥  
कुर्वाणान्भक्तिभावेन ज्ञात्वा देवान्समागतान् ॥ १५ ॥  
प्रहृष्टो भगवान्रुद्रो ददौ तेषां शुभा मतिम् ॥  
ततः सम्मन्त्र्य ते देवा वह्निं स्तुत्वा यथार्थतः ॥ १६ ॥  
प्रसन्नवदनं चक्रुः कार्यसाधनतत्परम् ॥  
कर्मसाक्षी महातेजाः कृत्वा पारावतं वपु ॥ १७ ॥  
प्रविवेश ततो मध्ये द्रष्टुं देवं महेश्वरम् ॥  
चकार गतिविक्षेपं गुण्ठनैरवगुण्ठनैः ॥१८॥  
लुण्ठनैः सर्पणैश्चैव चारुरूपोऽद्भुतां गतिम् ॥  
तं दृष्ट्वा भगवांस्तत्र कारणं समबुद्ध्यत ॥१९॥  
ऊर्ध्वरेतास्ततस्तस्मिन्ससर्जादौ दधार तत् ॥  
वीर्यं वह्निमुखे चैव सोत्पपात गृहाद्बहिः ॥ ६.२४६.२० ॥  
गते तस्मिन्पतङ्गेऽथ पार्वती विफलश्रमा ॥  
सङ्क्रुद्धा सर्वदेवानां सा शशाप महेश्वरी ॥ २१ ॥  
यस्मान्ममेच्छा विहता भवद्भिर्दुष्टबुद्धिभिः ॥  
तस्मात्पाषाणतामाशु व्रजन्तु त्रिदिवौकसः ॥ २२ ॥  
निरपत्या निर्दयाश्च सर्वे देवा भविष्यथ ॥  
ततः प्रसादयामासुः प्रणताः शापयन्त्रिताः ॥ २३ ॥  
महद्दुःखं सम्प्रविष्टाः पुनः पुनरथाब्रुवन् ॥ २४ ॥  
 ॥ देवा ऊचुः ॥ ॥  
त्वं माता सर्वदेवानां सर्वसाक्षी सनातनी ॥  
उत्पत्तिस्थितिसंहारकारणं जगतां सदा ॥ २५ ॥  
भूतप्रकृतिरूपा त्वं महाभूतसमाश्रिता ॥  
अपर्णा तपसां धात्री भूतधात्री वसुन्धरा ॥ २६ ॥  
मन्त्राराध्या मन्त्रबीजं विश्वबीजलयस्थितिः ॥  
यज्ञादिफलदात्री च स्वाहारूपेण सर्वदा ॥ २७ ॥  
मन्त्रयन्त्रसमोपेता ब्रह्मविष्णुशिवादिषु ॥  
नित्यरूपा महारूपा सर्वरूपा निरञ्जना ॥ २९८ ॥  
दोषत्रयसमाक्रान्त जननैः श्रेयसप्रदा ॥  
महालक्ष्मीर्महाकालीमहादेवी महेश्वरी ॥ २९ ॥  
विश्वेश्वरी महामाया मायाबीजवरप्रदा ॥  
वररूपा वरेण्या त्वं वरदात्री वरासुता ॥ ६.२४६.३० ॥  
बिल्वपत्रैः शुभैर्ये त्वां पूजयन्ति नराः सदा ॥  
तेषां राज्यप्रदात्री च कामदा सिद्धिदा सदा ॥ ३१ ॥  
चातुर्मास्येऽर्चिता यैस्त्वं बिल्वपत्रैर्विशेषतः ॥  
तेषां वाञ्छितसिद्ध्यर्थं जाता कामदुघा स्वयम् ॥ ३२ ॥  
येऽर्चयन्ति सदा लोके महेश्वरसमन्विताम् ॥  
बिल्वपत्रैर्महाभक्त्या न तेषां दुःखदुष्कृती ॥ ३३ ॥  
चातुर्मास्ये विशेषेण तव पूजा महाफला ॥  
अद्यप्रभृति यैर्लोकैर्बिल्वपत्रैस्तु पूजिता ॥ ३४ ॥  
विधास्यसि महेशानि तेषां ज्ञानमनुत्तमम्॥  
चातुर्मास्येऽधिकफलं बिल्वपत्रं वरानने ॥ ३५ ॥  
उमामहेश्वरप्रीत्यै दत्तं विधिवदक्षयम् ॥  
यथा श्रीस्तुलसीवृक्षे तथा बिल्वे च पार्वती ॥ ३६ ॥  
त्वं मूर्त्या दृश्यसे विश्वं सकलाभीष्टदायिनी ॥  
चातुर्मास्ये विशेषेण सेवितौ द्वौ महाफलौ ॥ ३७ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्य माहात्म्ये पैजवनोपाख्याने पार्वत्येन्द्रादीनां शापप्रदानवृत्तान्तवर्णनन्नाम षट्चत्वारिंशदुत्तरशततमोऽध्यायः ॥ २४६ ॥