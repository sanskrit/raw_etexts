+++
title = "०१९"

+++
॥ सूत उवाच ॥ ॥  
एतस्मिन्नन्तरे प्राप्तास्तस्य भूपस्य सेवकाः ॥  
केचिच्च दैवयो गेन श्वापदैरर्धभक्षिताः ॥ १ ॥  
क्षुत्पिपासातुरा दीना दुःखेन महताऽन्विताः ॥  
पदपद्धतिमार्गेण येन यातः स भूपतिः ॥ २ ॥  
ते दृष्ट्वा पार्थिवं तत्र दिष्ट्यादिष्ट्येति सादरम् ॥  
ब्रुवन्तः पादयोस्तस्य पतिता हर्षसंयुताः ॥ ३ ॥  
ततस्तस्य नरेन्द्रस्य व्यसनं सैन्यसम्भवम् ॥  
प्रोचुश्चैव यथादृष्टम नुभूतं यथाश्रुतम् ॥४॥  
अथ ते तापसाः सर्वे स च राजा ससेवकः ॥  
प्रसुप्ताः पादपस्याधः पर्णान्यास्तीर्यभूतले ॥५॥  
ततस्तेषां प्रसुप्तानां सर्वेषां तत्र कानने ॥  
अतिक्रान्ता सुखेनैव रजनी सा महात्मनाम् ॥ ६ ॥  
ततः स प्रातरुत्थाय कृतपूर्वाह्णिकक्रियः ॥  
तं मुनिं प्रणिपत्योच्चैरनुज्ञाप्य मुहु र्मुहुः ॥ ७ ॥  
निजैस्तैः सेवकैः सार्धं प्रस्थितः स्वपुरीं प्रति ॥  
माहिष्मतीं समुद्दिश्य दृष्ट्वा मार्गे शनैःशनैः ॥ ८ ॥  
ततो निजगृहं प्राप्य कञ्चि त्कालं महीपतिः ॥  
विश्रम्य प्रययौ पश्चात्तूर्णं पुण्यं गयाशिरः ॥ ९ ॥  
तच्च कालेन सम्प्राप्य स्नात्वा धौताम्बरः शुचिः ॥  
मांसादाय ददौ श्राद्धं श्रद्धापूतेन चेतसा ॥ ६.१९.१० ॥  
अथाऽसौ पृथिवीपालः स्वप्नान्ते च ददर्श तम् ॥  
दिव्यमाल्याम्बरधरं दिव्यगन्धानुलेपनम् ॥  
विमानवरमारूढं स्तूयमानं च किन्नरैः ॥ ११ ॥  
॥ मांसाद उवाच ॥ ॥  
प्रसादात्तव भूपाल मुक्तोऽहं प्रेतयोनितः ॥  
स्वस्ति तेऽस्तु गमिष्यामि साम्प्रतं त्रिदिवा लयम्॥ १२ ॥  
ततः स प्रातरुत्थाय हर्षाविष्टो महीपतिः ॥  
विदैवतं समुद्दिश्य चक्रे श्राद्धं यथोचितम् ॥ १३  
सोऽपि तेनैव रूपेण तस्य सन्दर्शनं गतः ॥  
स्वप्नांऽते भूमिपालस्य तद्वच्चोक्त्वा दिवं गतः ॥ १४ ॥  
ततः प्रातस्तृतीयेऽह्नि कृतघ्नस्य महीपतिः ॥  
चक्रे श्राद्धं यथापूर्वं श्रद्धापूतेन चेतसा ॥ १५ ॥  
ततः सोऽपि समायातस्तस्य स्वप्ने महीपतेः ॥  
तेनैव प्रेतरूपेण दुःखेन महता वृतः ॥ १६ ॥  
॥ कृतघ्न उवाच ॥  
न मे गतिर्महाराज सञ्जाता पापकर्मिणः ॥  
तडागवित्तचौरस्य कृतघ्नस्य तथैव च ॥ १७ ॥  
तस्मात्सञ्जायते मुक्तिर्यथा मे पार्थिवोत्तम ॥  
तथैव त्वं कुरुष्याऽद्य सत्यवाक्यपरो भव ॥ १८ ॥  
सत्यमेव परं ब्रह्म सत्यमेव परं तपः ॥  
सत्यमेव परं ज्ञानं सत्यमेव परं श्रुतम् ॥ १९ ॥  
सत्येन वायु र्वहति सत्येन तपते रविः ॥  
सागरः सत्यवाक्येन मर्यादां न विलङ्घयेत् ॥ ६.१९.२० ॥  
तीर्थसेवा तपो दानं स्वाध्यायो गुरुसेवनम् ॥  
सर्वं सत्यविहीनस्य व्यर्थं सञ्जायते यतः ॥ २१ ॥  
सर्वे धर्मा धृताः पूर्वमेकत्राऽन्यत्र चाप्यृतम् ॥  
तुलायां कौतुकाद्देवैर्जातं तत्र ऋतं गुरु ॥ २२ ॥  
तस्मात्सत्यं पुरस्कृत्य मां तारय महामते ॥  
एतत्ते परमं श्रेयस्तपसोऽपि भविष्यति ॥ २३ ॥  
॥ विदूरथ उवाच ॥ ॥  
कथं ते जायते मुक्तिर्वद मे प्रेत सत्वरम् ॥  
करोमि येन तत्कर्म यद्यपि स्यात्सुदुष्करम् ः। २४ ॥  
॥ प्रेत उवाच ॥ ॥  
चमत्कारपुरे भूप श्रीक्षेत्रे हाटकेश्वरे ॥  
आस्ते पांसुभिराच्छन्नं कलेर्भीतं गयाशिरः ॥ २५ ॥  
अधस्तात्प्लक्षवृक्षस्य दर्भस्थानैः समन्ततः ॥  
कालशाकैस्तथानेकैस्तिलैश्चारण्यसम्भवैः ॥ ॥ २६ ॥  
तत्र गत्वा तिलैस्तैस्त्वं तैः शाकैस्तैः कुशैस्तथा ॥  
श्राद्धं देहि द्रुतं येन मुक्तिः सञ्जायते मम ॥ २७ ॥  
तस्य तद्वचनं श्रुत्वा स दीनस्य दयान्वितः॥  
जगाम तत्र यत्राऽऽस्ते स वृक्षः प्लक्षसञ्ज्ञकः॥ २८ ॥  
दृष्ट्वा शाकांस्तिलांस्तांस्तु दर्भांस्तेन यथोदितान्॥  
अखनत्तत्र देशे च जलार्थे लघु कूपिकाम् ॥ २९ ॥  
ततः कृतघ्नमुद्दिश्य श्राद्धं चक्रे यथोदितम् ॥  
आनीय ब्राह्मणाञ्छ्रेष्ठान्वेदवेदाङ्गपारगान् ॥ ६.१९.३. ॥  
कृतमात्रे ततः श्राद्धे दिव्य रूपधरः पुमान्॥  
विमानवरमारूढो विदूरथमथाऽब्रवीत् ॥ ३१ ॥  
मुक्तोऽहं त्वत्प्रसादाच्च प्रेतत्वाद्दारुणाद्विभो ॥  
स्वस्ति तेऽस्तु गमिष्यामि साम्प्रतं त्रिदशालयम् ॥ ३२ ॥  
॥ सूत उवाच ॥ ॥  
ततः प्रभृति सा तत्र कूपिका ख्यातिमागता ॥  
पितॄणां पुष्टिदा नित्यं गयाशीर्षसमुद्भवा॥ ३३ ॥  
प्रेतपक्षस्य दर्शायां यस्तस्यां श्राद्धमाचरेत् ॥  
कालशाकेन विप्रेन्द्रास्तथारण्योद्भवैस्तिलैः ॥ ३४ ॥  
कृन्तितैश्च तथा दर्भैः सम्यक्छ्रद्धासमन्वितः ।  
स प्राप्नोति फलं कृत्स्नं कृतघ्नप्रेततीर्थतः ॥ ३५ ॥  
अग्निष्वात्ताः पितृगणास्तथा बर्हिषदश्च ये ॥  
तत्र सन्निहिता नित्यमाज्यपाः सोमपास्तथा ॥ ३६ ॥  
तस्मात्सर्वप्रयत्नेन श्राद्धं तत्र समाचरेत् ॥  
काले वा  
यदि वाऽकाले पितॄणां तुष्टये सदा ॥ ३७ ॥  
इति श्रीस्कान्दे महापुराण एकाशीतिसाहस्र्यां सहितायां षष्ठे नागरखण्डे हाटकेश्वरक्षेत्रमाहात्म्ये मांसादादिप्रेतत्रयस्य विदूरथकृतश्राद्धद्वारा मुक्तिदाने पितृकूपिकातीर्थमा हात्म्यवर्णनन्नामैकोनविंशोऽध्यायः ॥ १९ ॥ ॥ छ ॥ ॥