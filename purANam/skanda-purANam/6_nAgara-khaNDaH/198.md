+++
title = "१९८"

+++
॥ सूत उवाच ॥ ॥  
एतस्मिन्नेव काले तु दशार्णाधिपतिस्तदा ॥  
रत्नवत्या विवाहार्थं तत्र स्थाने समागतः ॥ १ ॥  
स श्रुत्वा तत्र वृत्तान्तं रत्नवत्याः समुद्भवम् ॥  
विरक्तिं परमां कृत्वा प्रस्थितः स्वपुरं प्रति ॥ २ ॥  
तं श्रुत्वा प्रस्थितं भूपमानर्तः स्वपुरं प्रति ॥  
पृष्ठतोऽनुययौ तस्य व्याघो टनकृते तदा ॥४ ३ ॥  
अथाब्रवीच्च तं प्राप्य कस्मात्त्वं प्रस्थितो नृप ॥  
पाणिग्रहमकृत्वा तु मम कन्यासमुद्भवम् ॥ ४ ॥  
॥ दशार्ण उवाच ॥ ॥  
दूषितेयं तव सुता कन्यकात्वविवर्जिता ॥  
यस्याः पीतोऽधरोऽन्येन मर्दितौ च तथा स्तनौ ॥ ५ ॥  
पुनर्भूरिति सञ्ज्ञा सा सञ्जाता दुहिता तव ॥  
पुनर्भूर्जनयेत्पुत्रं यं कदाचित्कथञ्चन ॥ ६ ॥  
स पातयत्यसन्दिग्धं दश पूर्वान्दशापरान् ॥  
एकविंशतिमं चैव तथैवात्मानमेव च ॥ ७ ॥  
न वरिष्याम्यहं तेन सुतां तेऽहं नरसिप ॥  
निर्दाक्षिण्यमिति प्रोच्य दशार्णाधिपतिस्तदा ॥ ८ ॥  
छन्द्यमानोऽपि विविधैर्हस्त्यश्वरथपूर्वकैः ॥  
अवज्ञाय महीपालं प्रस्थितः स्वपुरं प्रति ॥ ९ ॥  
अथानर्त्तो गृहं प्राप्य मृगावत्याः समाकुलः ॥  
तद्वृत्तं कथयामास यदुक्तं तेन भूभुजा ॥  
स्वभार्यायाः सुतायाश्च मन्त्रिणां दुःखसंयुतः ॥ ६.१९८.१० ॥  
ते प्रोचुः सन्ति भूपालाः सङ्ख्याहीना महीतले ॥  
रूपाढ्या यौवनोपेता हस्त्यश्वरथसंयुताः ॥ ११ ॥  
तेषामेकतमस्य त्वं देहि कन्यां निजां विभो ॥  
मा विषादे मनः कृत्वा दुःखस्य वशगो भव ॥ १२ ॥  
आनर्तोऽपि च तच्छ्रुत्वा तेषां वाक्यं सुदुःखितम् ॥  
ततः प्राह प्रहृष्टात्मा तान्सर्वान्मन्त्रिपूर्वकान्॥ १३ ॥  
तां च कन्यां स्थितां तत्र साम्ना परमवल्गुना ॥  
पुत्रि दृष्टा महीपालाः सर्वे चित्रगतास्त्वया ॥ ॥ १४ ॥  
तेषां मध्यान्नृपं चान्यं कञ्चिद्वरय शोभने ॥  
यस्ते चित्तस्य सन्तोषं कुरुते दृक्पथं गतः ॥ १५ ॥  
॥ रत्नावत्युवाच ॥ ॥  
न चाहं वरयिष्यामि पतिमन्यं कथञ्चन ॥  
दशार्णाधिपतिं मुक्त्वा श्रूयतामत्र कारणम् ॥ १६ ॥  
सकृज्जल्पन्ति राजानः सकृज्जल्पन्ति च द्विजाः ॥  
सकृत्कन्याः प्रदीयन्ते त्रीण्येतानि सकृत्सकृत् ॥ १७ ॥  
एवं ज्ञात्वा न मां तात त्वमन्यस्मिन्महीपतौ ॥  
दातुमर्हसि धर्मोऽयं न भवेच्छाश्वतो यतः ॥१८॥ ॥  
॥ आनर्त उवाच ॥ ॥  
वाङ्मात्रेण प्रदत्ता त्वं दशार्णाधिपतेर्मया ॥  
न ते हस्तग्रहं प्राप्तो विप्राग्निगुरुसन्निधौ ॥ १९ ॥  
तत्कथं स पतिर्जातस्तवः पुत्रि वदस्व मे ॥ ६.१९८.२० ॥  
॥ रत्नावत्युवाच ॥ ॥  
मनसा चिन्त्यते कार्यं सकृत्तातपुरा यतः ॥  
वाचया प्रोच्यते पश्चात् कर्मणा क्रियते ततः ॥ २१ ॥  
तन्मया मनसा दत्तस्तस्यात्माऽयं पुरा किल ॥  
त्वया च वाचया चास्मै प्रदत्तास्मि तथा विभो ॥  
तत्कथं न पतिर्मे स्याद्ब्रूहि वा यदि मन्यसे॥२२॥  
साहं तपश्चरिष्यामि कौमारव्रतधारिणी ॥  
नान्यं पतिं करिष्यामि निश्चयोऽयं मया कृतः ॥ २३ ॥  
तच्छ्रुत्वा वचनं रौद्रं माता तस्या मृगावती ॥  
अश्रुपूर्णेक्षणा दीना वाक्यमेतदुवाच ह ॥ २४ ॥  
मा पुत्रि साहसं कार्षीस्तपोऽर्थं त्वं कथञ्चन ॥  
बाला त्वं सुकुमाराङ्गी सदैव सुखभागिनी ॥२५॥  
कथं तपः समर्थासि विधातुं त्वमनिन्दिते ॥  
कन्दमूलफलाहारा चीरवल्कलधारिणी ॥२६ ॥  
तस्मान्मुख्यस्य भूपस्य कस्यचित्वां ददाम्यहम्॥ ॥ २७ ॥  
एषा ते ब्राह्मणीनाम सखी परमसम्मता ॥  
प्रतीक्षते विवाहं ते कौमारं भावमाश्रिता ॥ २८ ॥  
यस्य भूपस्य त्वं हर्म्ये प्रयास्यसि विवाहि ता ॥  
पुरोधास्तस्य यो राज्ञो भार्येयं तस्य भाविनी ॥ २९ ॥  
॥ रत्नावत्युवाच ॥ ॥  
न च भूयस्त्वया वाच्यं वाक्यमेवंविधं क्वचित् ॥  
मदर्थे यदि मे प्राणास्त्वं वाञ्छसि सुतैषिणी ॥ ६.१९८.३० ॥  
अथवा त्वं हठार्थं च तपोविघ्नं करिष्यसि ॥ ३१ ॥  
ततस्त्यक्ष्याम्यहं देहं भक्षयित्वा महद्विषम्॥  
खण्डयिष्याम्यहं जिह्वां प्रवेक्ष्यामि च वा जलम्॥३२॥  
एवं सा निश्चयं कृत्वा प्रोच्य तां जननीं तदा॥३३॥  
ततः प्रोवाच तां कन्यां ब्राह्मणीं सम्मतां सखीम्॥  
कृताञ्जलिपुटा भूत्वा समालिङ्ग्य च सादरम्॥३४॥  
गच्छ त्वं स्वपितुर्हर्म्यं प्रेषितासि मया शुभे॥  
येन ते यच्छति पिता नागराय महात्मने ॥ ३५ ॥  
क्षमस्व यन्मया प्रोक्ता कदाचित्परुषं वचः ॥  
त्वयापि यन्मम प्रोक्तं क्षान्तं चैतन्मया ध्रुवम् ॥ ३६ ॥ ॥  
॥ ब्राह्मण्युवाच ॥ ॥  
अष्टवर्षा भवेद्गौरी नववर्षा तु रोहिणी ॥  
दशवर्षा भवेत्कन्या अत ऊर्ध्वं रजस्वला ॥ ३७ ॥  
कौमार्यं च प्रणष्टं मे त्वत्सम्पर्काद्वरानने ॥  
जातं षोडशकं वर्षं स्त्रीधर्मेण समन्वितम् ॥ ३८ ॥  
न मे पाणिग्रहं कश्चिन्नागरोऽत्र करिष्यति ॥  
बुध्यमानस्तु स्मृत्यर्थं वक्ष्य माणं वरानने ॥ ३९ ॥  
रजस्वलां च यः कन्यामुद्वाहयति निर्घृणः ॥  
तस्याः सन्तानमासाद्य पातयेत्पुरुषान्दश ॥ ६.१९८.४० ॥  
रजस्वला तु यः कन्यां पिता यच्छति निर्घृणः ॥  
स पातयेदसन्दिग्धं दश पूर्वान्दशापरान् ॥ ४१ ॥  
तस्मादहं करिष्यामि त्वया सार्धं तपः शुभे ॥  
पित्रा नैव हि मे कार्यं न च मात्रा कथञ्चन ॥ ४२ ॥  
॥ सूत उवाच ॥ ॥  
एवं ते निश्चयं कृत्वा कन्यके द्वे द्विजोतमाः ॥  
गते यत्र स्थितः साक्षाद्भर्तृयज्ञो महामुनिः ॥ ४३ ॥  
स्थितो वास्तुपदे रम्ये सर्वतीर्थमये शुभे ॥  
तस्य तपःप्रभावेन जातु कोपो न दृश्यते ॥ ४४ ॥  
कस्यचित्क्वापि मर्त्यस्य तिर्यग्योनिग तस्य च ॥  
क्रीडन्ति नकुलाः सर्पैर्मार्जाराः सह मूषकैः ॥ ४६ ॥  
सारङ्गा द्वीपिभिः सार्धं काकाश्च सह कौशिकैः ॥  
भर्तृयज्ञं सुखासीनं तत्र गत्वा तु ते शुभे ॥  
प्रोचतुर्विनयोपेते कृताञ्जलिपुटे स्थिते ॥ ४६ ॥  
॥ ब्राह्मण्युवाच ॥ ॥  
अहं सख्या समं याता ह्यनया राजकन्यया ॥  
तपोऽर्थे तव पादान्ते तद्ब्रूहि तपसो विधिम् ॥ ४७ ॥  
 वदस्व येन तत्कृत्स्नं प्रकरोमि महामते ॥ ४८ ॥  
॥ भर्तृयज्ञ उवाच ॥ ॥  
अहं ते कथयिष्यामि तपश्चर्याविधिं पृथक् ॥  
येन सम्प्राप्यते मोक्षः कि पुनस्त्रिदशालयः ॥ ४९ ॥  
चान्द्रायणानि कृच्छ्राणि तथा सान्तपनानि च ॥  
षष्ठे काले तथा भोज्यं दिनान्तरितमेव च ॥ ६.१९८.५० ॥  
ब्रह्मकूर्चं त्रिरात्रं च एकभक्तमयाचितम् ॥  
तपोद्वाराणि सर्वाणि कृतान्येतानि वेधसा ॥ ५१ ॥  
स्वशक्त्या चैव कार्याणि रागद्वेषविवर्जितैः ॥  
वाञ्छितव्यं फलं चैव सर्वेषामेव पुत्रिके ॥  
ततः सिद्धिमवाप्नोति या सदा मनसि स्थिता ॥ ५२ ॥  
समत्वं शत्रुमित्राभ्यां तथा पा षाणरत्नयोः ॥  
यदा सञ्जायते चित्ते तदा मोक्षमवाप्नुयात् ॥ ५३ ॥  
यो लिङ्गग्रहणं कृत्वा ततः कोपपरो भवेत् ॥  
तस्य वृथा हि तत्सर्वं यथा भस्महुतं तथा ॥ ५४ ॥  
॥ सूत उवाच ॥ ॥  
सा तथेतिप्रतिज्ञाय ब्राह्मणी सहिता तया ॥  
रत्नावत्या जगामाथ किञ्चिच्चैव जलाशयम् ॥ ५५ ॥  
स्वच्छोदकेन सम्पूर्णं पद्मिनीषण्डमण्डितम् ॥  
ततश्चान्द्रायणं चक्रे तपसः प्रथमं व्रतम् ॥ ५६ ॥  
ततः कृच्छ्रव्रतं चक्रे ततः सान्तपनं च सा ॥  
षष्ठान्नकालभोज्या च सा चाभूद्वत्सरत्रयम् ॥ ५७ ॥  
त्रिरात्रोपोषणं पश्चाद्यावद्वर्षत्रयं तथा ॥  
एकान्तरोपवासैश्च साऽनयद्वत्सरत्रयम् ॥ ५८ ॥  
हेमन्ते जलमध्यस्था सा बभूव तपस्विनी ॥  
पञ्चाग्निसाधका ग्रीष्मे सा बभूव यशस्विनी ॥ ५९ ॥  
निराश्रयाऽभवत्साध्वी वर्षाकाल उपस्थिते ॥  
ध्यायमाना दिवानक्तं देवदेवं जनार्दनम्॥६.१९८.६०॥।  
यद्यद्व्रतं पुरा चक्रे ब्राह्मणी सा च सुव्रता ॥  
अन्यं जलाशयं प्राप्य सा तच्चक्रे नृपात्मजा ॥  
प्रीत्या परमया युक्ता तदा सा द्विजस त्तमाः ॥ ६१ ॥  
ततो वर्षशतं सार्धं फलाहारा बभूव सा ॥  
शीर्णपर्णाशना पश्चात्तावन्मात्रं व्यवस्थिता ॥ ६२ ॥  
ततश्चैव जलाहारा यावद्वर्षशतानि षट् ॥  
वायुभक्षा बभूवाथ सहस्रं परिवत्सरान् ॥ ६३ ॥  
यथायथा तपश्चक्रे सा कुमारी द्विजोत्तमाः ॥  
तथातथाऽभवत्तस्यास्तेजोवृद्धिरनुत्तमा॥६४॥  
एतस्मिन्नेव काले तु भगवाञ्छशिशेखरः ॥ ६५ ॥  
गौर्या सह प्रसन्नात्मा तस्या गोचरमागतः ॥  
मेघगम्भीरया वाचा ततोवचनमब्रवीत् ॥ ६६ ॥  
वत्से तपोनिवृत्तिं त्वं कुरुष्व वचनान्मम ॥  
प्रार्थयस्व मनोऽभीष्टं येन सर्वं ददामि ते ॥ ६७ ॥  
॥ ब्राह्मण्युवाच ॥ ॥  
अभीष्टमेतदेवं मे यत्त्वं दृष्टोऽसि शङ्कर ॥  
स्वप्नेऽपि दर्शनं देव दुर्लभं ते नृणां यतः ॥ ६८ ॥  
॥ भगवानुवाच ॥ ॥  
न मे स्याद्दर्शनं व्यर्थं कथञ्चित्सुतपस्विनि ॥  
तस्माद्वरय भद्रं ते वरं येन ददाम्यहम् ॥ ६९ ॥  
॥ ब्राह्मण्युवाच ॥ ॥  
एषा मे सुसखी साध्वी राजपुत्री यशस्विनी ॥  
ख्याता रत्नावतीनाम प्राणेभ्योऽपिगरीयसी ॥ ६.१९८.७० ॥  
मम तुल्यं तपश्चक्रे शूद्रयोनावपि स्थिता ॥  
निवर्तते तु यद्येषा तपसस्तु निवर्तनम् ॥  
करोम्यद्य जगन्नाथ तदहं संशयं विना ॥ ७१ ॥  
अस्याः स्नेहेन सन्त्यक्तो मया भर्ता सुरेश्वर ॥  
तस्माद्देव वरं देहि त्वमस्या मनसि स्थितम् ॥ ७२ ॥  
॥ सूत उवाच ॥ ॥  
तस्यास्तद्वचनं श्रुत्वा भगवाञ्छशिशेखरः ॥  
अब्रवीद्राजपुत्रीं तां मेघगम्भीरया गिरा ॥  
वत्से मद्वचनादद्य तपस्त्वं त्यक्तुमर्हसि ॥ ७३ ॥  
वरं वरय कल्याणि नित्यं मनसि संस्थितम् ॥  
अदेयमपि दास्यामि साम्प्रतं तव भामिनि ॥ ७४ ॥  
॥ रत्नावत्युवाच ॥ ॥  
एतज्जलाशयं पुण्यं पद्मिनीषण्ड मण्डितम् ॥ ७५ ॥  
यत्रैषा ब्राह्मणी साध्वी नित्यं च तपसि स्थिता ॥  
अस्या नाम्ना च विख्यातिं तीर्थमेतत्प्रपद्यताम् ॥ ७६ ॥  
अत्र यः कुरुते स्नानं श्रद्धया परया युतः ॥  
तस्य भूयात्सदा वासो देवदेव त्रिविष्टपे औ। ७७ ॥  
मदीयं मम नाम्ना तु शूद्रासञ्ज्ञं तु जायताम् ॥  
तस्य तुल्यप्रभावं तु तीर्थस्य प्रतिपद्यताम् ॥ ७८ ॥  
आवाभ्यां नित्यशः कार्यं कुमारत्वे महत्तपः ॥  
आराध्यस्त्वं सुरश्रेष्ठो वाङ्मनःकर्मभिस्तथा ॥ ७९ ॥  
एतस्मिन्नेव काले तु निर्भिद्य धरणीतलम् ॥  
लिङ्गं माहेश्वरं विप्रा निष्क्रान्तं सूर्यसन्निभम् ॥ ६.१९८.८० ॥  
ततः प्रोवाच ते देवः स्वयमेव महेश्वरः ॥  
ताभ्यां सुतपसा तुष्टः सादरं भक्तवत्सलः ॥ ८१ ॥  
एतत्तीर्थद्वयं ख्यातं त्रैलोक्येपि भविष्यति ॥  
शूद्रीनाम त्वदीयं तु ब्राह्मणी च सखी तव ॥ ८२ ॥  
तीर्थद्वयेऽपि यः स्नात्वा एतस्मिञ्छ्रद्धयाऽन्वितः ॥  
त्वत्तः पद्मानि सङ्गृह्य अस्यास्तोयं च निर्मलम् ॥  
एतच्च मामकं लिङ्गं स्नापयित्वाऽर्चयिष्यति ॥ ८३ ॥  
पश्चात्पद्मैश्चतुर्दश्यां शुक्लायां सोमवासरे ॥  
चैत्रे मासि च सम्प्राप्ते चिरायुः स भविष्यति ॥ ८४ ॥  
सर्वपापविनिर्मुक्तो यद्यपि स्यात्सुपापकृत् ॥ ८५ ॥  
एवमुक्त्वा स भगवांस्ततश्चादर्शनं गतः ॥  
तत्र नित्यं च तपसि स्थिते सख्यावुभावपि ॥ ८६ ॥  
यावत्कल्पशतं तावज्जरामरणवर्जि ते ॥  
अद्यापि गगने ते च दृश्येते तारकात्मके ॥ ८७ ॥  
ततःप्रभृति तत्ख्यातं तीर्थयुग्मं धरातले ॥  
आगत्याथ नरो दूरात्ताभ्यां कृत्वा निमज्जनम् ॥ ८८ ॥  
पूजयित्वा तु तल्लिङ्गं ततो याति दिवालयम् ॥  
महापातकयुक्तोऽपि तत्प्रभावादसंशयम् ॥ ८९ ॥  
एतस्मिन्नन्तरे मर्त्ये नष्टा धर्मस्य च क्रिया ॥  
यज्ञदानकृता या च देवार्चनसमुद्भवा ॥ ६.१९८.९० ॥  
व्याप्तस्तथाखिलः स्वर्गो मानवैः स्पर्धयान्वितैः ॥  
सार्धं देवैर्विमानस्थैरप्सरोगणसेवितैः ॥ ९१ ॥  
एतस्मिन्नेव काले तु धर्मराजः समाययौ ॥  
यत्र वेदध्वनिर्ब्रह्मा ब्रह्मलोकं समाश्रितः ॥ ॥ ९२ ॥  
अब्रवीद्दुःखितो दीनः क्षिप्त्वाग्रे पत्रकद्वयम् ॥  
एकं पापसमुद्भूतमन्यद्धर्मसमुद्भवम् ॥ ९३ ॥  
चित्रेण लिखितं यच्च विचित्रेण तथा परम् ॥  
हाटकेश्वरजे क्षेत्रे देवतीर्थयुगं स्थितम् ॥ ९४ ॥  
शूद्राख्यं ब्राह्मणीनाम तथान्यत्पद्ममण्डितम् ॥  
तथा तत्रास्ति लिङ्गं च पुण्यं माहेश्वरं महत् ॥ ९५ ॥  
त्रयाणामथ तेषां च प्रभावात्सर्वमानवाः ॥  
अपि पापसमायुक्ताः प्रयान्ति त्रिदशालयम् ॥ ९६ ॥  
शून्या मे नरका जाताः सर्वे ते रौरवादयः ॥ ९७ ॥  
न कश्चिद्यजनं चक्रे न दानं न च तर्पणम् ॥  
देवतानां पितॄणां च मनुष्याणां विशेषतः ॥ ९८ ॥  
तस्मान्मुक्तो मया सर्वो योऽधिकारस्तवोद्भवः ॥  
नियोजयस्व तत्रान्यं कञ्चिच्छक्ततमं ततः ॥ ९९ ॥  
अप्रमाणं स्थितं सर्वमेतत्पत्रद्वयं मम ॥  
तच्छ्रुत्वा पद्मजः प्राह समानीय शतक्रतुम् ॥ ६.१९८.१०० ॥  
गत्वा शीघ्रतमं मर्त्ये त्वं शक्र वचनान्मम ॥  
हाटकेश्वरजे क्षेत्रे तीर्थद्वयमनुत्तमम् ॥ १०१ ॥  
शूद्र्याख्यं ब्राह्मणीत्येव यच्च लिङ्गमनुत्तमम् ॥  
तत्रस्थं नाशय क्षिप्रं कृत्वा पांसुप्रवर्षणम् ॥ १०२ ॥  
॥ सूत उवाच ॥ ॥  
तच्छ्रुत्वा सत्वरं शक्रो गत्वा भूमितलं ततः ॥  
पांसुभिः पूरयामास ते तीर्थे लिङ्गमेव च ॥ १०३ ॥  
अद्यापि कलिकालेऽस्मिन्द्वाभ्यां गृह्य सुमृत्तिकाम् ॥  
स्नात्वा च तिलकं कार्यं सर्वपापविशुद्धये ॥ १०४ ॥  
चतुर्दशीदिने प्राप्ते सोमवारे च संस्थिते ॥  
द्वाभ्यां यः कुरुते श्राद्धं श्रद्धया परया युतः ॥  
गयाश्राद्धेन किं तस्य मनुः स्वायम्भुवोऽब्रवीत् ॥ १०५ ॥  
एतद्वः सर्वमाख्यातं यत्पृष्टोऽस्मि द्विजोत्तमाः ॥  
यथा सा ब्राह्मणी जाता शूद्री चापि तथापरा॥१ ०६॥  
यश्चैतच्छृणुयाद्भक्त्या पठेद्वा द्विजसत्तमाः ॥  
सोऽपि तद्दिनजात्पापान्मुच्यते नात्र संशयः ॥ १०७ ॥  
एवं नरो न कः सिद्धस्तस्य लिङ्गस्य पूजनात्।।  
चिरायुश्च तथा जातो यथान्यो नात्र विद्यते।।१०८॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शूद्रीब्राह्मणीतीर्थद्वयमाहात्म्यवर्णनं नामाष्टनवत्युत्तरशततममोऽध्यायः॥