+++
title = "०३०"

+++
॥ ऋषय ऊचुः ॥ ॥  
तोषितः केन सिद्धेन तत्र सिद्धेश्वरो विभुः ॥  
एतत्सर्वं समाचक्ष्व विस्तरात्सूतनन्दन ॥ १ ॥  
॥ सूत उवाच ॥ ॥  
आसीत्सिद्धाधिपोनाम पुरा हम्स इति स्मृतः ॥  
अनपत्यतया तस्य कालश्चक्राम भूरिशः ॥ २ ॥  
ततश्चिन्ता प्रपन्नः स गत्वा देवपुरोहितम् ॥  
पप्रच्छागिरसः पुत्रं विप्रश्रेष्ठं बृहस्पतिम् ॥ ३ ॥  
भगवंश्चानपत्यस्य वार्द्धकं मे समागतम् ॥  
तस्मादपत्यलाभाय ममोपायं प्रकीर्तय ॥ ४ ॥  
तीर्थयात्रां व्रतं वापि शान्तिकं वा द्विजोत्तम ॥  
येन स्यात्सन्ततिः शीघ्रं त्वत्प्रसादाद्बृहस्पते ॥ ५ ॥  
बृहस्पतिश्चिरं ध्यात्वा सिद्धं प्राह ततः परम् ॥  
चमत्कारपुरं क्षेत्रं गत्वा तत्र तपः कुरु ॥ ६ ॥  
ततः प्राप्स्यसि सत्पुत्रं वंशोद्धारक्षमं शुभम् ॥  
नान्यं पश्यामि सिद्धेश सुतोपायं शुभावहम् ॥ ७ ॥  
ततस्तत्क्षेत्रमासाद्य स सिद्धः श्रद्धयान्वितः ॥  
लिङ्गं सम्पूजयामास यथोक्तविधिना स्वयम् ॥ ८ ॥  
ततश्चाराधयामास दिवानक्तमतन्द्रितः ॥  
बलि पूजोपहारेण गीतवाद्योच्छ्रयादिभिः ॥ ९ ॥  
चान्द्रायणैस्तथा कृच्छ्रैः पाराकैर्द्विजसत्तमाः ॥  
तथा मासोपवासैश्च तोषयामास शङ्करम् ॥ ६.३०.१० ॥  
ततो वर्षसहस्राभ्यां तस्य तुष्टो महेश्वरः ॥  
प्रोवाच दर्शनं गत्वा वृषारूढः सहोमया ॥ ११ ॥  
हंसाद्य तव तुष्टोऽहं तस्मात्प्रार्थय वाञ्छितम् ॥  
अहं ते सम्प्रदास्यामि दुष्प्राप्यमपि निश्चितम् ॥ १२ ॥  
॥ हम्स उवाच ॥ ॥  
अपत्यार्थं समारम्भो मयाऽद्य विहितः पुरा ॥  
तस्मात्त्वं देहि मे पुत्रान्वंशोद्धारक्ष मान्विभो ॥ १३ ॥  
त्वया चैव सदा लिङ्गे स्थेयमत्र सुरोत्तम ॥  
मम वाक्यादसन्दिग्धं सर्वलोकहितार्थतः ॥ १४ ॥  
॥ श्रीभगवानुवाच ॥  
अद्यप्रभृति लिङ्गेस्मिन्नाश्रयो मे भविष्यति ॥  
तव वाक्येन सिद्धेश सत्यमेतन्मयोदितम् ॥।५॥  
यो मामत्र स्थितं मर्त्यः पूजयिष्यति भक्तितः ॥  
तस्याहं सम्प्रदास्यामि चित्तस्थं सकलं फलम् ॥ १६ ॥  
यो मे लिङ्गस्य याम्याशां स्थित्वा मन्त्रं जपिष्यति ॥  
षडक्षरं प्रदास्यामि तस्यायुष्यं सुतान्वितम् ॥॥ ॥ १७ ॥  
एवमुक्त्वा महादेवस्ततश्चादर्शनं गतः ॥  
हंसोऽपि च गृहं गत्वा पुत्रानाप महोदयान्॥ १८ ॥  
तस्मात्सर्वप्रयत्नेन तल्लिङ्गं यत्नतो द्विजाः ॥  
स्पर्शनीयं च पूज्यं च नमस्कार्यं प्रयत्नतः ॥ १९ ॥  
षडक्षरेण मन्त्रेण कीर्तनीयं च शक्तितः ॥  
वाञ्छद्भिर्वाञ्छितान्कामान्दुर्लभांस्त्रिदशैरपि ॥६.३०.२०॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये सिद्धेश्वरोत्पत्तिवृत्तान्तवर्णनन्नाम त्रिंशोऽध्यायः ॥ ॥ ३० ॥ ॥ व ॥