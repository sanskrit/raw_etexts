+++
title = "०६४"

+++
॥ सूत उवाच ॥ ॥  
चमत्कारी पुरा देवी तत्रैवास्ति द्विजोत्तमाः ॥  
चमत्कारनरेन्द्रेण स्थापिता श्रद्धया पुरा ॥ १ ॥  
यया स महिषः पूर्वं निहतो दानवो रणे ॥  
कौमारव्रतधारिण्या मायाशतसहस्रधृक् ॥ २ ॥  
यदा तन्निर्मितं तत्र पुरं तेन महात्मना ॥  
तस्य संरक्षणार्थाय तदा सा स्थापिता द्विजाः ॥ ३ ॥  
पुरस्य तस्य रक्षार्थं तथा तत्पुरवासिनाम् ॥  
सर्वेषां ब्राह्मणेन्द्राणां भक्त्या भावितचेतसाम् ॥ ४ ॥  
यस्तामभ्यर्चयेत्सम्यङ्महानवमिवासरे ॥  
कृत्स्नं संवत्सरं तस्य न भयं जायते क्वचित् ॥ ५ ॥  
भूतप्रेतपिशाचेभ्यः शत्रुतश्च विशेषतः ॥  
रोगेभ्यस्तस्करेभ्यश्च दुष्टेभ्योऽन्येभ्य एव च ॥ ६ ॥  
यंयं काममभिध्यायञ्छुक्लाष्टम्यां नरः शुचिः ॥  
तां पूजयति सद्भक्त्या स तमाप्नोत्यसंशयम् ॥ ७ ॥  
निष्कामः सुखमाप्नोति मोक्षं नास्त्यत्र संशयः ॥  
तस्या देव्याः प्रसादेन सत्यमेतन्मयोदितम् ॥ ८ ॥  
तामाराध्य गताः पूर्वं सिद्धिं भूरिर्महीभुजः ॥  
ब्राह्मणाश्च तथान्येऽपि योगिनः परमेश्वरीम् ॥ ९ ॥  
यस्तस्याः श्रद्धयोपेतः प्रकरोति प्रदक्षिणाम् ॥  
नित्यं संवत्सरं यावत्तिर्यग्योनौ न स व्रजेत्॥६.६४,१०॥  
तस्या आयतने पूर्वमाश्चर्यमभवन्महत् ॥  
यत्तद्वः कीर्तयिष्यामि शृणुध्वं सुसमाहिताः ॥ ११ ॥  
आसीच्चित्ररथोनाम पूर्वं पार्थिवसत्तमः ॥  
दशार्णाधिपतिः ख्यातः सर्वशत्रुनिबर्हणः ॥ १२ ॥  
शुक्लाष्टम्यां सदा भक्त्या स तस्याः श्रद्धयान्वितः ॥  
अष्टोत्तरशतं यावत्प्रचकार प्रदक्षिणाम् ॥ १३ ॥  
ततः प्रणम्य तां देवीं सम्प्रयाति पुनर्गृहम् ॥  
सैन्येन चतुरङ्गेण समन्तात्परिवारितः ॥ १४ ॥  
एवं तस्य नरेन्द्रस्य प्रदक्षिणरतस्य च ॥  
 जगाम सुमहान्कालो देव्या भक्तिरतस्य च ॥ १५ ॥  
कस्यचित्त्वथ कालस्य स राजा तत्र सङ्गतः ॥  
अपश्यद्ब्राह्मणश्रेष्ठान्देवीगृहसमाश्रितान् ॥ १६ ॥  
ततः प्रदक्षिणां कृत्वा तां देवीं स महीपतिः ॥ १६ ॥  
अग्रस्थांस्तान्द्विजान्सर्वान्नमश्चक्रे समाहितः ॥ १७ ॥  
ततस्तैः सहितैस्तत्र सहासीनः कथाः शुभाः ॥  
राजर्षीणां पुराणानां विप्रर्षीणां चकार ह ॥ १८ ॥  
ततः कस्मिन्कथान्ते स पृष्टस्तैर्द्विजसत्तमैः ॥  
कौतूहलसमोपेतैर्विनयावनतः स्थितः ॥ ॥ १९ ॥  
राजन्पृच्छामहे सर्वे त्वां वयं कौतुकान्विताः ॥  
तस्मात्कीर्तय चेद्गुह्यं न तत्तव व्यवस्थितम् ॥ ६.६४.२० ॥  
मासिमासि सदाष्टम्यां त्वं शुक्लायां सुदूरतः ॥  
आगत्य देवतायाश्च प्रकरोषि प्रदक्षिणाम् ॥ २१ ॥  
यत्नेनान्याः परित्यज्य सर्वाः पूजादिकाः क्रियाः ॥  
नूनं वेत्सि फलं कृत्स्नं यत्प्रदक्षिणसम्भवम्॥ २२ ॥  
॥ राजोवाच ॥ ॥ सत्यमेतद्द्विजश्रेष्ठा यद्भवद्भिरुदाहृतम् ॥  
रहस्यमपि वक्तव्यं युष्माकं साम्प्रतं मया ॥ २३ ॥  
अहमास शुकः पूर्वमस्मिन्नायतने शुभे ॥  
देव्याः पश्चिमदिग्भागे कुलायकृतसंश्रयः ॥ २४ ॥  
तत्र निर्गच्छतो नित्यं कुर्वतश्चप्रवेशनम् ॥  
प्रदक्षिणाभवद्देव्या नित्यमेव द्विजोत्तमाः ॥ २५ ॥  
ततः कालेन मे मृत्युः सञ्जातोऽत्रैव मन्दिरे ॥  
तत्प्रभावेण सञ्जातो राजा जातिस्मरोऽत्र हि ॥ ॥ २६ ॥  
एतस्मात्कारणाद्दूरात्समभ्येत्य प्रदक्षिणाम् ॥  
करोम्यस्या द्विजश्रेष्ठा देवतायाः समाहितः ॥ २७ ॥  
पुरा भक्तिविहीनेन कुलाये वसता मया ॥  
कृता प्रदक्षिणा देव्यास्तेन जातोऽस्मि भूपतिः ॥ २८ ॥  
अधुना श्रद्धया युक्तो यत्करोमि प्रदक्षिणाम् ॥  
किं मे भविष्यति श्रेयस्तन्न वेद्मि द्विजोत्तमाः ॥ २९ ॥  
॥ सूत उवाच ॥ ॥  
तच्छ्रुत्वा तस्य ते विप्रा विस्मयोत्फुल्ललोचनाः ॥  
साधुवादं तथा चक्रुस्तस्य भूपस्य हर्षिताः ॥ ॥ ६.६४.३० ॥  
ततः स पार्थिवः सर्वान्प्रणम्य द्विजसत्तमान् ॥  
अनुज्ञाप्य ययौ तूर्णं स्वगृहाय ससैनिकः ॥ ३१ ॥  
अधुना श्रद्धया युक्तो यः करोति प्रदक्षिणाम् ॥  
सर्वपापविनिर्मुक्तो लभते वाञ्छितं फलम् ॥ ३२ ॥  
ततः प्रभृति ते विप्राः सर्वे भक्तिपुरःसराः ॥  
तस्याः प्रदक्षिणां चक्रुस्तथान्ये मुक्तिहेतवे ॥ ३३ ॥  
प्राप्ताश्च परमां सिद्धिं वाञ्छितां तत्प्रभावतः ॥  
इह लोके परे चैव दुर्लभां त्रिदशैरपि ॥ ३४ ॥  
तस्मात्सर्वप्रयत्नेन तां देवीमिह संश्रयेत् ॥  
सर्वकामप्रदां नृणां तस्मिन्क्षेत्रे व्यवस्थिताम् ॥ ३५ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये चमत्कारीदुर्गामाहात्म्यवर्णनन्नाम चतुःषष्टितमोऽध्यायः ॥ ६४ ॥ ॥ ध ॥