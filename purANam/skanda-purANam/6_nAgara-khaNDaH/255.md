+++
title = "२५५"

+++
गालव उवाच ॥ ॥  
एवं ते लब्धशापाश्च पार्वतीशाप पीडिताः ॥  
अनपत्या बभूवुश्च तथा च प्रतिमानवाः ॥ १ ॥  
शालग्रामस्तु गण्डक्यां नर्मदायां महेश्वरः ॥  
उत्पद्यते स्वयम्भूश्च तावेतौ नैव कृत्रिमौ ॥ २ ॥  
चतुर्विंशतिभेदेन शालग्रामगतो हरिः ॥  
परीक्ष्यः पुरुषैर्नित्यमेकरूपः सदाशिवः ॥ ३ ॥  
शालग्रामशिला यत्र गण्डकीविमले जले ॥  
तत्र स्नात्वा च पीत्वा च ब्रह्मणः पदमाप्नुयात् ॥ ४ ॥  
तां पूजयित्वा विधिवद्गण्डकीसम्भवां शिलाम् ॥  
योगीश्वरो विशुद्धात्मा जायते नात्र संशयः ॥ ५ ॥  
एतत्ते कथितं सर्वं यत्पृष्टोऽहमिह त्वया ॥  
यथा हरो विप्रशापं प्राप्तवांस्तन्निशामय ॥ ६ ॥  
यः शृणोति नरो भक्त्या वाच्यमानामिमां कथाम् ॥  
गिरीशनृत्यसम्बन्धामुमादेहार्द्धवर्णिताम् ॥ ७ ॥  
ब्रह्मणः स्तुतिसंयुक्तां स गच्छेत्परमां गतिम् ॥  
श्लोकार्द्धं श्लोकपादं वा समस्तं श्लोकमेव वा ॥ ८ ॥  
यः पठेदविरोधेन मायामानविवर्जितः ॥  
स याति परमं स्थानं यत्र गत्वा न शोचति ॥ ९ ॥  
चातुर्मास्ये विशेषेण पठञ्छृण्वन्नरोत्तमः ॥  
लभते चिन्तितां सिद्धिं धनपुत्रादिसंवृतः॥६.२५५.१॥।  
यथा ब्रह्मादयो देवा गीतवाद्याभियोगतः ॥  
परां सिद्धि मवापुस्ते दुर्गाशिवसमीपतः ॥ ११ ॥  
वर्षाकाले च सम्प्राप्ते भक्तियोगे जनार्दने ॥  
महेश्वरेऽथ दुर्गायां न भूयः स्तनपो भवेत् ॥ १२ ॥  
गणेशस्य सदा कुर्याच्चातुर्मास्ये विशेषतः ॥  
पूजां मनुष्यो लाभार्थं यत्नो लाभप्रदो हि सः ॥१३॥  
सूर्यो नीरोगतां दद्याद्भक्त्या यैः पूज्यते हि सः॥  
चातुर्मास्ये समायाते विशेषफलदो नृणाम् ॥ १४ ॥  
इदं हि पञ्चायतनं सेव्यते गृहमेधिभिः ॥  
चातुर्मास्ये विशेषेण सेवितं चिन्तितप्रदम् ॥ १५ ॥  
शालग्रामगतं विष्णुं यः पूजयति नित्यदा ॥  
द्वारवतीचक्रशिलासहितं मोक्षदायकम् ॥ १६ ॥  
चातुर्मास्ये विशेषेण दर्शनादपि मुक्तिदम् ॥  
यस्मिन्स्तुते स्तुतं सर्वं पूजिते पूजितं जगत् ॥ १७ ॥  
पूजितः पठितो ध्यातः स्मृतो वै कलुषापहः ॥  
शालग्रामे किं पुनर्यच्छालग्रामगतो हरिः ॥ १८ ॥  
पुनर्हि हरिनैवेद्यं फलं चापि धृतं जलम् ॥  
चातुर्मास्ये विशेषेण शालग्रामगतं शुभम् ॥ १९ ॥  
तिलाः पुनन्त्यर्पिताश्च शालग्रामस्य शूद्रज ॥  
चातुमास्ये विशेषेण नरं भक्त्या समन्वितम् ॥ ६.२५५.२० ॥  
स लक्ष्मीसहितो नित्यं धनधान्यसमन्वितः ॥  
महाभाग्यवतां गेहे जायते नात्र संशयः ॥२१॥  
स लक्ष्मीसहितो विष्णुर्विज्ञेयो नात्र संशयः ॥  
तं पूजयेन्महाभक्त्या स्थिरा लक्ष्मीर्गृहे भवेत् ॥ २२ ॥  
तावद्दरिद्रता लोके तावद्गर्जति पातकम् ॥  
तावत्क्लेशाः शरीरेऽस्मिन्न यावत्पूजयेद्धरिम् ॥ २३ ॥  
स एव पूज्यते यत्र पञ्चक्रोशं पवित्रकम् ॥  
करोति सकलं क्षेत्रं न तवाऽशुभसम्भवः ॥ २४ ॥  
एतदेव महाभाग्यमेतदेवमहातपः ॥  
एष एव परो मोक्षो यत्र लक्ष्मीशपूजनम् ॥ २५ ॥  
शङ्खश्च दक्षिणावर्त्तो लक्ष्मीनारायणात्मकः ॥  
तुलसी कृष्णसारोऽत्र यत्र द्वारवती शिला ॥  
तत्र श्रीर्विजयो विष्णुर्मुक्तिरेवं चतुष्टयम्॥ २६ ॥  
लक्ष्मीनारायणे पूजां विधातुर्मनुजस्य तु ॥  
ददाति पुण्यमतुलं मुक्तो भवति तत्क्षणात् ॥ २७ ॥  
चातुर्मास्ये विशेषेण पूज्यो लक्ष्मीयुतो हरिः ॥ २८ ॥  
कुर्वतस्तस्य देवस्य ध्यानं कल्मषनाशनम् ॥  
तुलसीमञ्जरीभिश्च पूजितो जन्मनाशनः ॥ २९ ॥  
पूजितो बिल्वपत्रेण चातुर्मास्येऽघहृत्तमः ॥ ६.२५५.३० ॥  
सर्वप्रयत्नेन स एव सेव्यो यो व्याप्य विश्वं जगतामधीशः ॥  
काले सृजत्यत्ति च हेलया वा तं प्राप्य भक्तो न हि सीदतीति ॥ ३१ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये लक्ष्मीनारायणमहिमवर्णनन्नाम पञ्चपञ्चाशदुत्तरद्विशततमोअध्यायः ॥ २५५ ॥