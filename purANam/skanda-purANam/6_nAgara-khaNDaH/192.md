+++
title = "१९२"

+++
॥ सूत उवाच ॥ ॥  
अथ श्रुत्वा महानादं वाद्यानां समुपस्थितम् ॥  
नारदः सम्मुखः प्रायाज्ज्ञात्वा च जननीं निजाम् ॥ १ ॥  
प्रणिपत्य स दीनात्मा भूत्वा चाश्रुपरिप्लुतः ॥  
प्राह गद्गदया वाचा कण्ठे बाष्पसमावृतः ॥ २ ॥  
आत्मनः शापरक्षार्थं तस्याः कोपविवृद्धये ॥  
कलिप्रियस्तदा विप्रो देवस्त्रीणां पुरः स्थितः ॥ ३ ॥  
मेघगम्भीरया वाचा प्रस्खलन्त्या पदेपदे ॥  
मया त्वं देवि चाहूता पुलस्त्येन ततः परम् ॥ ४ ॥  
स्त्रीस्वभावं समाश्रित्य दीक्षाकालेऽपि नागता ॥ ५ ॥  
ततो विधेः समादेशाच्छक्रेणान्या समाहृता ॥  
काचिद्गोपसमुद्भूता कुमारी देव रूपिणी ॥ ६ ॥  
गोवक्त्रेण प्रवेश्याथ गुह्यमार्गेण तत्क्षणात् ॥  
आकर्षिता महाभागे समानीताथ तत्क्षणात् ॥ ७ ॥  
सा विष्णुना विवाहार्थं ततश्चैवानुमोदिता ॥  
ईश्वरेण कृतं नाम गायत्री च तवानुगम् ॥ ८ ॥  
ब्राह्मणैः सकलैः प्रोक्तं ब्राह्मणीति भवत्वियम् ॥  
अस्माकं वचनाद्ब्रह्मन्कुरु हस्तग्रहं विभो ॥ ९ ॥  
 देवैः सर्वैः स सम्प्रोक्तस्ततस्तां च वराननाम् ॥  
ततः पत्न्युत्थधर्मेण योजयामास सत्वरम् ॥६.१९२. १० ॥  
किं वा ते बहुनोक्तेन पत्नीशालां समागता ॥  
रशना योजिता तस्या गोप्याः कट्यां सुरेश्वरि ॥ ११ ॥  
तद्दृष्ट्वा गर्हितं कर्म निष्क्रान्तो यज्ञमण्डपात् ॥  
अमर्ष वशमापन्नो न शक्तो वीक्षितुं च ताम् ॥ १२ ॥  
एतज्ज्ञात्वा महाभागे यत्क्षमं तत्समाचर ॥  
गच्छ वा तिष्ठ वा तत्र मण्डपे धर्मवर्जिते ॥ १३ ॥  
तच्छ्रुत्वा सा तदा देवी सावित्री द्विजसत्तमाः ॥  
प्रम्लानवदना जाता पद्मिनीव हिमागमे ॥ १४ ॥  
लतेव च्छिन्नमूला सा चक्रीव प्रियविच्युता ॥  
शुचिशुक्लागमे काले सरसीव गतोदका ॥ १५ ॥  
प्रक्षीणचन्द्रलेखेव मृगीव मृगवर्जिता ॥  
सेनेव हतभूपाला सतीव गतभर्तृका ॥ १६ ॥  
संशुष्का पुष्पमालेव मृतवत्सैव सौरभी ॥  
वैमनस्यं परं गत्वा निश्चलत्वमुपस्थिताम् ॥  
तां दृष्ट्वा देवपत्न्यस्ता जगदुर्नारदं तदा ॥ १७ ॥  
धिग्धिक्कलिप्रिय त्वां च रागे वैराग्यकारकम् ॥  
त्वया कृतं सर्वमेतद्विधेस्तस्य तथान्तरम् ॥ १८ ॥  
॥ गौर्युवाच ॥ ॥  
अयं कलिप्रियो देवि ब्रूते सत्यानृतं वचः ॥  
अनेन कर्मणा प्राणान्बिभर्त्येष सदा मुनिः ॥ १९ ॥  
अहं त्र्यक्षेण सावित्रि पुरा प्रोक्ता मुहुर्मुहुः ॥  
नारदस्य मुनेर्वाक्यं न श्रद्धेयं त्वया प्रिये ॥  
यदि वाञ्छसि सौख्यानि मम जातानि पार्वति ॥ ६.१९२.२० ॥  
ततःप्रभृति नैवाहं श्रद्दधेऽस्य वचः क्वचित् ॥  
तस्माद्गच्छामहे तत्र यत्र तिष्ठति ते पतिः ॥ २१ ॥  
स्वयं दृष्ट्वैव वृत्तान्तं कर्तव्यं यत्क्षमं ततः ॥  
नात्रास्य वचनादद्य स्थातव्यं तत्र गम्यताम् ॥ २२ ॥  
॥ सूत उवाच ॥ ॥  
गौर्या स्तद्वचनं श्रुत्वा सावित्री हर्षवर्जिता ॥  
मखमण्डपमुद्दिश्य प्रस्खलन्ती पदेपदे ॥ २३ ॥  
प्रजगाम द्विजश्रेष्ठाः शून्येन मनसा तदा ॥  
प्रतिभाति तदा गीतं तस्या मधुरमप्यहो ॥ २४ ॥  
कर्णशूलं यथाऽऽयातमसकृद्द्विजसत्तमाः ॥  
वन्ध्यवाद्यं यथा वाद्यं मृदङ्गानकपूर्वकम् ॥ २५ ॥  
प्रेतसन्दर्शनं यद्वन्मर्त्यं तत्सा महासती ॥  
वीक्षितुं न च शक्रोति गच्छमाना तदा मखे ॥ २६ ॥  
शृङ्गारं च तथाङ्गारं मन्यते सा तनुस्थितम् ॥  
वाष्पपूर्णेक्षणा दीना प्रजगाम महासती ॥ २७ ॥  
ततः कृच्छ्रात्समासाद्य सैवं तं यज्ञमण्डपम् ॥  
कृच्छ्रात्कारागृहं तद्वद्दुष्प्रेक्ष्यं दृक्पथं गतम् ॥ २८ ॥  
अथ दृष्ट्वा तु सम्प्राप्तां सावित्रीं यज्ञमण्डपम् ॥  
तत्क्षणाच्च चतुर्वक्त्रः संस्थितोऽधोमुखो ह्रिया। ॥ २९ ॥  
तथा शम्भुश्च शक्रश्च वासुदेवस्तथैव च ॥  
ये चान्ये विबुधास्तत्र संस्थिता यज्ञमण्डपे ॥ ६.१९२.३० ॥  
ते च ब्राह्मणशार्दूलास्त्यक्त्वा वेदध्वनिं ततः ॥  
मूकीभावं गताः सर्वे भयसन्त्रस्तमानसाः ॥३१॥  
अथ संवीक्ष्य सावित्री सपत्न्या सहितं पतिम् ॥  
कोपसंरक्तनयना परुषं वाक्यमब्रवीत् ॥ ३२ ॥  
॥ सावित्र्युवाच ॥ ॥  
किमेतद्युज्यते कर्तुं तव वृद्ध तमाकृते ॥  
ऊढवानसि यत्पत्नीमेतां गोपसमुद्भवाम् ॥ ३३ ॥  
उभयोः पक्षयोर्यस्याः स्त्रीणां कान्ता यथेप्सिताः ॥  
शौचाचारपरित्यक्ता धर्मकृत्यपराङ्मुखाः ॥ ३४ ॥  
यदन्वये जनाः सर्वे पशुधर्मरतोत्सवाः ॥  
सोदर्यां भगिनीं त्यक्त्वा जननीं च तथा पराम् ॥ ३५ ॥।  
तस्याः कुले प्रसेवन्ते सर्वां नारीं जनाः पराम् ॥  
यथा हि पशवोऽश्नन्ति तृणानि जलपानगाः ॥ ३६ ॥  
विण्मूत्रं केवलं चक्रुर्भारोद्वहनमेव च ॥९  
तद्वदस्याः कुलं सर्वं तक्रमश्राति केवलम् ॥ ३७ ॥  
कृत्वा मूत्रपुरीषं च जन्मभोगविवर्जितम् ॥  
नान्यज्जानाति कर्तव्यं धर्मं स्वोदरसं श्रयात् ॥ ३८ ॥  
अन्त्यजा अपि नो कर्म यत्कुर्वन्ति विगर्हितम् ॥  
आभीरास्तच्च कुर्वन्ति तत्किमेतत्त्वया कृतम् ॥ ३९ ॥  
अवश्यं यदि ते कार्यं भार्यया परया मखे ॥  
त्वया वा ब्राह्मणी कापि प्रख्याता भुवनत्रये ॥ ६.१९२.४० ॥  
नोढा विधे वृथा मुण्ड नूनं धूर्तोऽसि मे मतः ॥  
यत्त्वया शौचसन्त्यक्ता कन्याभावप्रदूषिता॥४१॥  
प्रभुक्ता बहुभिः पूर्वं तथा गोपकुमारिका॥  
एषा प्राप्ता सुपापाढ्या वेश्याजनशताधिका॥४२॥  
अन्त्यजाता तथा कन्या क्षतयोनिः प्रजायते॥  
तथा गोपकुमारी च काचित्तादृक्प्रजायते॥४३॥  
मातृकं पैतृकं वंशं श्वाशुरं च प्रपातयेत्।  
तस्मादेतेन कृत्येन गर्हितेन धरातले॥४४॥  
न त्वं प्राप्स्यसि तां पूजां तथा न्ये विबुधोत्तमाः॥  
अनेन कर्मणा चैव यदि मे स्ति ऋतं क्वचित्॥४४॥  
पूजां ये च करिष्यन्ति भविष्यन्ति च निर्धनाः॥  
कथं न लज्जितोसि त्वमेतत्कुर्वन्विगर्हितम्॥४६॥  
पुत्राणामथ पौत्राणामन्येषां च दिवौकसाम्॥  
अयोग्यं चैव विप्राणां यदेतत्कृतवानसि॥४७॥  
अथ वा नैष दोषस्ते न कामवशगा नराः॥  
लज्जन्ति च विजानन्ति कृत्याकृत्यं शुभाशुभम्॥४८॥  
अकृत्यं मन्यते कृत्यं मित्रं शत्रुं च मन्यते॥  
शत्रुं च मन्यते मित्रं जनः कामवशं गतः॥४९॥  
द्यूतकारे यथा सत्यं यथा चौरं च सौहृदम्॥  
यथा नृपस्य नो मित्रं तथा लज्जा न कामिनाम्॥६.१९२.५०॥  
अपि स्याच्छीतलो वह्निश्चन्द्रमा दहनात्मकः।  
क्षाराब्दिरपि मिष्टः स्यान्न कामी लज्जते ध्रुवम्॥५१॥  
न मे स्याद्दुखमेतद्धि यत्सापत्न्यमुपस्थितम्॥  
सहस्रमपि नारीणां पुरुषाणां यथा भवेत्॥ ५२॥  
कुलीनानां च शुद्धानां स्वजात्यानां विशेषतः॥  
त्वं कुरुष्व पराणां च यदि कामवशं गतः॥५३॥  
एतत्पुनर्महद्दुःखं यदाभीरी विगर्हिता॥  
वेश्येव नष्टचारित्रा त्वयोढा बहुभर्तृका ॥ ५४ ॥  
तस्मादहं प्रयास्यामि यत्र नाम न ते विधे ॥  
श्रूयते कामलुब्धस्य ह्रिया परिहृतस्य च ॥ ५५ ॥  
अहं विडम्बिता यस्मादत्रानीय त्वया विधे ॥  
पुरतो देवपत्नीनां देवानां च द्विजन्मनाम् ॥  
तस्मात्पूजां न ते कश्चित्साम्प्रतं प्रकरिष्यति ॥ ५६ ॥  
अद्य प्रभृति यः पूजां मन्त्रपूजां करिष्यति ॥  
तव मर्त्यो धरापृष्ठे यथान्येषां दिवौकसाम् ॥ ५७ ॥  
भविष्यति च तद्वंशो दरिद्रो दुःखसंयुतः ॥  
ब्राह्मणः क्षत्रियो वापि वैश्यः शूद्रोपि चालये ॥ ५८ ॥  
एषाऽभीरसुता यस्मान्मम स्थाने विगर्हिता ॥  
भविष्यति न सन्तानस्तस्माद्वाक्यान्ममैव हि ॥ ५९ ॥  
न पूजां लप्स्यते लोके यथान्या देवयोषितः ॥ ६.१९२.६० ॥  
करिष्यति च या नारी पूजा यस्या अपि क्वचित् ॥  
सा भविष्यति दुःखाढ्या वन्ध्या दौर्भाग्यसंयुता ॥ ६१ ॥  
पापिष्ठा नष्टचारित्रा यथैषा पञ्चभर्तृका ॥  
विख्यातिं यास्यते लोके यथा चासौ तथैव सा ॥ ६२ ॥  
एतस्या अन्वयः पापो भविष्यति निशाचर ॥  
सत्यशौचपरित्यक्ताः शिष्टसङ्गविवर्जिताः ॥ ६३ ॥  
अनिकेता भविष्यन्ति वंशेऽस्या गोप्रजीविनः ॥  
एवं शप्त्वा विधिं साध्वी गायत्रीं च ततः परम् ॥ ६४ ॥  
ततो देवगणान्सर्वाञ्छशाप च तदा सती ॥  
भोभोः शक्र त्वयानीता यदेषा पञ्चभर्तृका ॥ ६५ ॥  
तदाप्नुहि फलं सम्यक्छुभं कृत्वा गुरोरिदम् ॥  
त्वं शत्रुभिर्जितो युद्धे बन्धनं समवाप्स्यसि ॥ ६६ ॥  
कारागारे चिरं कालं सङ्गमिष्यत्यसंशयम् ॥  
वासुदेव त्वया यस्मादेषा वै पञ्चभर्तृका ॥ ६७ ॥  
अनुमोदिता विधेः पूर्वं तस्माच्छप्स्याम्यसंशयम् ॥  
त्वं चापि परभृत्यत्वं सम्प्राप्स्यसि सुदुर्मते ॥ ६८ ॥  
समीपस्थोऽपि रुद्र त्वं कर्मैतद्यदुपेक्षसे ॥  
निषेधयसि नो मूढ तस्माच्शृणु वचो मम ॥ ६९ ॥  
जीवमानस्य कान्तस्य मया तद्विरहोद्भवम् ॥  
संसेवितं मृतायां ते दयितायां भविष्यति ॥ ६.१९२.७० ॥  
यत्र यज्ञे प्रविष्टेयं गर्हिता पञ्चभर्तृका ॥  
भवानपि हविर्वह्ने यत्त्वं गृह्णासि लौल्यतः ॥ ७१ ॥  
तथान्येषु च यज्ञेषु सम्यक्छङ्काविवर्जितः ॥  
तस्माद्दुष्टसमाचार सर्वभक्षो भविष्यसि ॥ ७२ ॥  
स्वधया स्वाहया सार्धं सदा दुःखसमन्वितः ॥  
नैवाप्स्यसि परं सौख्यं सर्वकालं यथा पुरा ॥ ७३ ॥  
एते च ब्राह्मणाः सर्वे लोभोपहतचेतसः ॥  
होमं प्रकुर्वते ये च मखे चापि विगर्हिते। ७४ ॥  
वित्तलोभेन यत्रैषा निविष्टा पञ्चभर्तृका ॥  
तथा च वचनं प्रोक्तं ब्राह्मणीयं भविष्यति ॥ ७५ ॥  
दरिद्रोपहतास्तस्माद्वृषलीपतयस्तथा ॥  
वेदविक्रयकर्तारो भविष्यथ न संशयः ॥ ७६ ॥  
भोभो वित्तपते वित्तं ददासि मखविप्लवे ॥  
तस्माद्यत्तेऽखिलं वित्तमभोग्यं सम्भविष्यति ॥ ७७ ॥  
तथा देवगणाः सर्वे साहाय्यं ये समाश्रिताः ॥  
अत्र कुर्वन्ति दोषाढ्ये यज्ञे वै पाञ्चभर्तृके ॥ ७८ ॥  
सन्तानेन परित्यक्तास्ते भविष्यन्ति साम्प्रतम्॥  
दानवैश्च पराभूता दुःखं प्राप्स्यति केवलम् ॥ ७९ ॥  
एतस्याः पार्श्वतश्चान्याश्चतस्रो या व्यवस्थिताः ॥  
आभीरीति सप त्नीति प्रोक्ता ध्यानप्रहर्षिताः ॥ ६.१९२.८० ॥  
मम द्वेषपरा नित्यं शिवदूतीपुरस्सराः ॥  
तासां परस्परं सङ्गः कदाचिच्च भविष्यति ॥ ८१ ॥  
नान्येनात्र नरेणापि दृष्टिमात्रमपि क्षितौ ॥  
पर्वताग्रेषु दुर्गेषु चागम्येषु च देहिनाम् ॥  
वासः सम्पत्स्यते नित्यं सर्वभोगविवर्जितः ॥ ८२ ॥  
॥ सूत उवाच ॥ ॥  
एवमुक्त्वाऽथ सावित्रीकोपोपहतचेतसा ॥  
विसृज्य देवपत्नीस्ताः सर्वा याः पार्श्वतः स्थिताः ॥ ८३ ॥  
उदङ्मुखी प्रतस्थे च वार्यमाणापि सर्वतः ॥  
सर्वाभिर्देवपत्नीभिर्लक्ष्मीपूर्वाभिरेवच ॥८४॥  
तत्र यास्यामि नो यत्र नामापि किल वै यतः ॥  
श्रूयते कामुकस्यास्य तत्र यास्याम्यहं द्रुतम् ॥८५॥  
एकश्चरणयोर्न्यस्तो वामः पर्वतरोधसि ॥  
द्वितीयेन समारूढा तस्यागस्य तथोपरि ॥८६॥  
अद्यापि तत्पदं वामं तस्यास्तत्र प्रदृश्यते ॥  
सर्वपापहरं पुण्यं स्थितं पर्वतरोधसि ॥ ८७ ॥  
अपि पापसमाचारो यस्तं पूजयते नरः ॥  
सर्वपातकनिर्मुक्तः स याति परमं पदम् ॥ ८८ ॥  
यो यं काममभि ध्याय तमर्चयति मानवः ॥  
अवश्यं समवाप्नोति यद्यपि स्यात्सुदुर्लभम्॥ ८९ ॥  
॥ सूत उवाच ॥ ॥  
एवं तत्र स्थिता देवी सावित्री पर्वता श्रया ॥  
अपमानं महत्प्राप्य सकाशात्स्वपतेस्तदा ॥ ६.१९२.९० ॥  
यस्तामर्चयते सम्यक्पौर्णमास्यां विशेषतः ॥  
सर्वान्कामानवाप्नोति स मनोवाञ्छितां स्तदा ॥ ९१ ॥  
या नारी कुरुते भक्त्या दीपदानं तदग्रतः ॥  
रक्ततन्तुभिराज्येन श्रूयतां तस्य यत्फलम् ॥ ९२ ॥  
यावन्तस्तन्तवस्तस्य दह्यन्ते दीप सम्भवाः ॥  
मुहूर्तानि च यावन्ति घृतदीपश्च तिष्ठति ॥  
तावज्जन्मसहस्राणि सा स्यात्सौभाग्यभाङ्गिनी ॥ ९३ ॥  
पुत्रपौत्रसमोपेता धनिनी शील मण्डना। ॥  
न दुर्भगा न वन्ध्या च न च काणा विरूपिका ॥ ९४ ॥  
या नृत्यं कुरुते नारी विधवापि तदग्रतः ॥  
गीतं वा कुरुते तत्र तस्याः शृणुत यत्फलम् ॥ ९५ ॥  
यथायथा नृत्यमाना स्वगात्रं विधुनोति च ॥  
तथातथा धुनोत्येव यत्पापं प्रकृतं पुरा ॥ ९६ ॥  
यावन्तो जन्तवो गीतं तस्याः शृण्वन्ति तत्र च ॥  
तावन्ति दिवि वर्षाणि सहस्राणि वसेच्च सा ॥ ९७ ॥  
सावित्रीं या समुद्दिश्य फलदानं करोति सा ॥  
फलसङ्ख्याप्रमाणानि युगानि दिवि मोदते ॥ ९८ ॥  
मिष्टान्नं यच्छते यश्च नारीणां च विशेषतः ॥  
तस्या दक्षिणमूर्तौ च भर्त्राढ्यानां द्विजोत्तमाः ॥  
स च सिक्थप्रमाणानि युगा नि दिवि मोदते ॥९९॥  
यः श्राद्धं कुरुते तत्र सम्यक्छ्रद्धासमन्वितः ॥  
रसेनैकेन सस्येन तथैकेन द्विजोत्तमाः ॥  
तस्यापि जायते पुण्यं गयाश्राद्धेन यद्भवेत् ॥ ६.१९२.१०० ॥  
यः करोति द्विजस्तस्या दक्षिणां दिशमाश्रितः ॥  
सन्ध्योपासनमेकं तु स्वपत्न्या क्षिपितैर्जलैः ॥ १०१ ॥  
सायन्तने च सम्प्राप्ते काले ब्राह्मणसत्तमाः॥  
तेन स्याद्वन्दिता सन्ध्या सम्यग्द्वादशवार्षिकी ॥ १०२ ॥  
यो जपेद्ब्राह्मणस्तस्याः सावित्रीं पुरतः स्थितः ॥  
तस्य यत्स्यात्फलं विप्राः श्रूयतां तद्वदामि वः ॥ १०३ ॥  
दशभिर्ज्जन्मजनितं शतेन च पुरा कृतम् ॥  
त्रियुगे तु सहस्रेण तस्य नश्यति पातकम् ॥ १०४ ॥  
तस्मात्सर्वप्रयत्नेन चमत्कारपुरं प्रति ॥  
गत्वा तां पूजयेद्देवीं स्तोतव्या च विशेषतः ॥ १०५ ॥  
सावित्र्या इदमाख्यानं यः पठेच्छृणुयाच्च वा ॥  
सर्वपापविनिर्मुक्तः सुखभागत्र जायते ॥ १०६ ॥  
एतद्वः सर्वमाख्यातं यत्पृष्टोऽहं द्विजोत्तमाः ॥  
सावित्र्याः कृत्स्नं माहात्म्यं किं भूयः प्रवदाम्यहम् ॥ १०७ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये सावित्रीमाहात्म्यवर्णनन्नाम द्विनवत्युत्तरशततमोऽध्यायः ॥ १९२ ॥