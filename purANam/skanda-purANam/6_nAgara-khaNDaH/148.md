+++
title = "१४८"

+++
॥ सूत उवाच ॥ ॥  
एवं तं निःस्पृहं ज्ञात्वा गृहं प्रति निजात्मजम् ॥  
पिङ्गला दुःखसंयुक्ता व्यासमेतदुवाच ह ॥ १ ॥  
अहं तपश्चरिष्यामि पुत्रार्थं द्विजसत्तम ॥  
अनुज्ञां देहि मे येन तोषयामि महेश्वरम् ॥  
पुत्रो येन भवेन्मह्यं वंशवृद्धिकरः परः ॥ २ ॥  
एवं सा निश्चयं कृत्वा लब्ध्वानुज्ञां मुनेस्ततः ॥  
क्षेत्रमेतत्समासाद्य तपस्तेपे पतिव्रता ॥ ३ ॥  
संस्थाप्य शङ्करं देवं तदग्रे निर्मलोदकम् ॥  
कृत्वा वापीं सुविस्तीर्णां स्नानात्पातकनाशनीम् ॥ ४ ॥  
ततस्तस्या गतस्तुष्टिं भगवांस्त्रिपुरान्तकः ॥  
वरदोऽस्मीति तां प्राह प्रहृष्टेनान्तरात्मना ॥ ५ ॥  
॥ श्रीमहादेव उवाच ॥ ॥  
परितुष्टोऽस्मि ते भद्रे वरं वरय सुव्रते ॥  
यः स्थितो हृदये नित्यं नादेयं विद्यते मम ॥ ६ ॥  
॥ वटिकोवाच ॥ ॥  
सुतं देहि सुरश्रेष्ठ मम वंशविवर्धनम् ॥  
चित्ताह्लादकरं नित्यं सुशीलं विनयान्वितम् ॥ ७ ॥ ॥  
॥ श्रीमहादेव उवाच ॥ ॥  
भविष्यति न सन्देहस्तव पुत्रः सुशोभने ॥  
यादृक्त्वया महाभागे प्रार्थितस्तद्विशेषतः ॥ ८ ॥  
अन्यापि मानुषी याऽत्र वाप्यां स्नात्वा समाहिता ॥  
पञ्चम्यां वत्सरं यावच्छुक्लपक्षे ह्युपस्थिते ॥  
पूजयिष्यति मल्लिङ्गं यच्चाद्य स्थापितं त्वया ॥ ९ ॥  
साथ लप्स्यति सत्पुत्रं दत्त्वा फलमनुत्तमम् ॥  
या च दौर्भाग्यसंयुक्ता तृतीयादिवसेऽत्र वै ॥ ६.१४८.१० ॥  
स्नात्वाऽत्र सलिले पश्चान्मल्लिङ्गं पूजयिष्यति ॥  
सा सौभाग्य समोपेता वर्षान्ते च भविष्यति ॥ ११ ॥  
यः पुनः पुरुषश्चात्र स्नात्वा मां पूजयिष्यति ॥  
सकामो लप्स्यते कामान्विकामो मोक्षमेव च ॥ १२ ॥  
एवमुक्त्वा महादेवस्ततश्चादर्शनं गतः ॥  
साऽपि लेभे सुतं व्यासात्कपिञ्जलमिति श्रुतम् ॥ १३ ॥  
यादृक्तेन पुरा प्रोक्तो देवदेवेन शूलिना ॥  
येनैव स्थापिता चात्र देवी केलीवरी पुरा ॥  
सर्वसिद्धिप्रदा लोके तत्र याऽऽराधिता पुरा ॥ १४ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये वटिकेश्वरमाहात्म्यवर्णनं नामाष्टचत्वारिंशदधिकशततमोऽध्यायः ॥ १४८ ॥ ॥ छ ॥