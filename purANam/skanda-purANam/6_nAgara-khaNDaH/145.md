+++
title = "१४५"

+++
॥ ऋषय ऊचुः ॥ ॥  
यत्त्वया कथितं सूत न मृता सा कुमारिका ॥  
हता रौद्रप्रहारैश्च कौतुकं तन्महत्तरम् ॥ १ ॥  
यतो भूयः प्रसञ्जाता योगिनी हरतुष्टिदा ॥  
यत्त्वार्थं सर्वमाचक्ष्व कारणं च तदद्भुतम् ॥ २ ॥  
॥ सूत उवाच ॥ ॥  
सा प्रविष्टा समं तेन सुपुण्यममरेश्वरम् ॥  
माघकृष्णचतुर्दश्यां न मृत्युर्यत्र विद्यते ॥ ३ ॥'  
अपि चैवायुषः शेषे किमुताकालतो द्विजाः॥  
तेन नो निधनं प्राप्ता हतापि सुदृढं तदा ॥ ४॥  
॥ ऋषय ऊचुः ॥  
अमरेश्वर इत्युक्तो यो देवो ह्यमरत्वदः ॥  
केन संस्थापितो ह्यत्र किम्प्रभावश्च कीर्तय ॥ ५ ॥  
॥सूत उवाच ॥ ॥  
अदितिश्च दितिश्चैव प्रजापतिसुते शुभे॥  
कृते पुरातिरूपाढ्ये कश्यपेन महात्मना॥६॥  
अदित्यां विबुधा जाता दितेश्चैव तु दैत्यपाः॥।  
तेषां सापत्न्यभावेन महद्वैरमुपस्थितम्॥  
अथ दैत्यैः सुरा ध्वस्ताः कृताश्चान्ये पराङ्मुखाः ॥  
अन्ये तु भयसन्त्रस्ता दिशो जग्मुः क्षताङ्गकाः ॥८॥  
ततो दुःखसमायुक्ता देवमातात्र संस्थिता ॥  
तपश्चक्रे दिवानक्तं शिवध्यानपरायणा ॥ ९ ॥  
एवं तस्यास्तपःस्थाया गते युगचतुष्टये ॥  
निर्भिद्य धरणीपृष्ठं शिवलिङ्गं समुत्थितम् ॥ ६.१४५.१० ॥  
ततस्तस्मै कृतानन्दा स्तुत्वा स्तोत्रैः पृथग्विधैः ॥  
अष्टाङ्गप्रणिपातेन नमश्चक्रे समाहिता ॥ ११ ॥  
एतस्मिन्नन्तरे वाणी सञ्जाता गगनाङ्गणे ॥  
शरीररहिता दिव्या मेघगम्भीरनिःस्वना ॥ १२ ॥  
वरं प्रार्थय कल्याणि यस्ते हृदि व्यवस्थितः ॥  
प्रसन्नोऽहं प्रदास्यामि तवाद्य शशिशेखरः ॥ १३ ॥  
॥ अदितिरुवाच ॥ ॥  
मम पुत्राः सुरश्रेष्ठ हन्यन्ते युधि दानवैः॥  
तत्कुरुष्व गतायासानवध्यान्रणमूर्धनि ॥ १४ ॥  
॥ श्रीभगवानुवाच ॥ ॥  
एतल्लिङ्गं मदीयं ये स्पृष्ट्वा यास्यन्ति संयुगे ॥  
अवध्यास्ते भविष्यन्ति यावत्संवत्सरं शुभे ॥ १५ ॥  
अन्योऽपि मानवो योऽत्र चतुर्दश्यां समाहितः ॥  
माघमासस्य कृष्णायां प्रकरिष्यति जागरम् ॥ ॥१६॥  
सोऽपि संवत्सरं यावद्भविष्यति निरामयः ॥  
अपि मृत्युदिने प्राप्ते योऽस्मिन्नायतने शुभे ॥ १७ ॥  
आगमिष्यति तं मृत्युर्दूरात्परिहरिष्यति ॥  
एवमुक्त्वाथ सा वाणी विरराम ततः परम् ॥ १८ ॥  
अदितिश्चापि सन्तुष्टा हतशेषान्सुतांस्ततः ॥  
समानीयाथ तल्लिङ्गं तेषामेव न्यदर्शयत् ॥  
कथयामास तत्सर्वं माहात्म्यं यद्वरोदितम् ॥ १९ ॥  
ततस्ते विबुधाः सर्वे तल्लिङ्गं प्रणिपत्य च ॥  
प्रतिजग्मुस्तुष्टियुक्ताः शस्त्राण्यादाय तान्प्रति॥ ६.१४५.२० ॥  
यत्र ते दानवा हृष्टाः स्थिताः शक्रपदे शुभे ॥  
स्वर्गभोगसमायुक्ता नन्दनान्तर्व्यवस्थिताः ॥ २१ ॥  
अथ ते दानवा दृष्ट्वा सम्प्राप्तांस्त्रिदिवौकसः ॥  
सहसा सङ्गरार्थाय नानाशस्त्रधरान्बहून् ॥ २२ ॥  
रथवर्यान्समारुह्य धृतशस्त्रास्त्रवर्मणः ॥  
युद्धार्थं सम्मुखा जग्मुर्गर्जमाना घना इव ॥ २३ ॥  
ततः समभवद्युद्धं देवानां दानवैः सह ॥  
रोषप्रेरितचित्तानां मृत्युं कृत्वा निवर्तनम् ॥ २४ ॥  
ततस्ते विबुधाः सर्वे हरलब्धवरास्तदा ॥  
जघ्नुर्दैत्यानसङ्ख्याताच्छितैः शस्त्रैरनेकधा ॥ २५ ॥  
हतशेषाश्च ये तेषां ते त्यक्त्वा त्रिदशालयम् ॥  
पलायनकृतोत्साहाः प्रविष्टा मकरालयम् ॥ २६ ॥  
ततः शक्रः समापेदे स्वराज्यं दानवैर्हृतम् ॥  
यदासीत्पूर्वकाले तत्समग्रं हतकण्टकम् ॥ २७ ॥  
ततस्ते दानवाः शेषा ज्ञात्वा तल्लिङ्गसम्भवम् ॥  
माहात्म्यं वृषनाथस्य क्षेत्रस्यास्योद्भवस्य च ॥ २८ ॥  
शुक्रेण कथितं सर्वं माघकृष्णे निशागमे ॥  
चतुर्दश्यां शुचिर्भूत्वा यस्तल्लिङ्गं प्रपूजयेत् ॥  
कालाघ्रातोऽपि न प्राणैः स पुमांस्त्यज्यते क्वचित् ॥२९॥  
तस्माद्यूयं समासाद्य तल्लिङ्गं तद्दिने निशि ॥  
पूजयध्वं महाभागा येन स्युर्मृत्युवर्जिताः ॥ ६.१४५.३० ॥  
यावत्संवत्सरस्यातं सत्यमेतन्मयोदितम् ॥  
यथा ते देवसङ्घाश्च तत्प्रभावादसंशयम् ॥ ३१ ॥  
अथ तं दानवेन्द्राणां मन्त्रं ज्ञात्वा सुरेश्वरः ॥  
नारदाद्ब्राह्मणः पुत्राद्भयत्रस्तमनास्ततः ॥ ३२ ॥  
मन्त्रं चक्रे समं देवैस्तत्र देवस्य रक्षणे ॥  
यथा स्यादुद्यमः सम्यक्तस्मिन्नहनि सर्वदा ॥ ३३ ॥  
कोटयस्तु त्रयस्त्रिंशद्देवानां सायुधास्ततः ॥  
रक्षार्थं तस्य लिङ्गस्य तस्मिन्क्षेत्रे व्यवस्थिताः ॥  
माघकृष्णचतुर्दश्यां सुसन्नद्धाः प्रहारिणः ॥ ३४ ॥  
अथ ते दानवा दृष्ट्वा तान्देवांस्तत्र संस्थितान् ॥  
भयसन्त्रस्तमनसो दुद्रुवुः सर्वतो दिशम् ॥ ३५ ॥  
अथ प्रभाते विमले प्रोद्गते रविमण्डले ॥  
भूय एव सुराः सर्वे मन्त्रं चक्रुः परस्परम् ॥ ३६ ॥  
यद्येतत्क्षेत्रमुत्सृज्य गमिष्यामः सुरालयम् ॥  
लिङ्गमेतत्समभ्येत्य पूजयिष्यन्ति दानवाः ॥ ३७ ॥  
ततोऽवध्या भविष्यन्ति तेऽपि सर्वे यथा वयम् ॥  
तस्मादत्रैव तिष्ठामस्त्रयस्त्रिंशत्प्रनायकाः ॥ ३८ ॥  
कोटीनामेव सर्वेषां शेषा गच्छन्तु तत्र च ॥  
सहस्राक्षेण संयुक्ताः स्वर्गे स्वपररक्षकाः ॥ ३९ ॥  
ततोऽष्टौ वसवस्तत्र द्वादशार्कास्तथैव च ॥  
एकादशापरे रुद्रा नासत्यौ द्वौ च सुन्दरौ ॥६.१४५.४॥।  
एते तल्लिङ्गरक्षार्थं तस्मिन्क्षेत्रे व्यवस्थिताः॥  
शेषाः शक्रसमायुक्ताः प्रजग्मुस्त्रिदशालयम् ॥ ४१ ॥  
॥ सूत उवाच ॥ ॥  
एवं प्रभावं लिङ्गं तु देवदेवस्य शूलिनः ॥  
भवद्भिः परिपृष्टं यददित्या स्थापितं पुरा ॥ ४२ ॥  
यस्मान्न विद्यते मृत्युस्तेन दृष्टेन देहिनाम् ॥  
अमराख्यं ततो लिङ्गं विख्यातं भुवनत्रये ॥ ४३ ॥  
यस्मिन्देशेऽपि सा कन्या हता तेन द्विजन्मना ॥  
जाबालिना सुक्रुद्धेन तस्य देवस्य मन्दिरे ॥ ॥ ४४ ॥  
आसीत्तत्र दिने कृष्णा माघमास चतुर्दशी ॥  
तेन नो निधनं प्राप्ता सुहताऽपि तपस्विनी ॥ ४५ ॥  
एतद्वः सर्वमाख्यातं तस्य लिङ्गस्य सम्भवम् ॥  
माहात्म्यं ब्राह्मणश्रेष्ठाः सर्वपातकनाशनम् ॥ ४६ ॥  
यश्चैतत्पठते भक्त्या तस्य लिङ्गस्य सन्निधौ ॥  
अपमृत्युभयं तस्य कथञ्चिन्नैव जायते ॥ ४७ ॥  
तस्याग्रेऽस्ति शुभं कुण्डं पूरितं स्वच्छवारिणा ।  
अदित्या निर्मितं देव्या स्नानार्थं चात्मनः कृते ॥ ४८ ॥  
स्नानं कृत्वा नरस्तस्मिन्यस्तल्लिङ्गं प्रपश्यति ॥  
करोति जागरं रात्रौ तस्मिन्नेव दिनेदिने ॥  
सोऽद्यापि वत्सरं यावन्नापमृत्युमवाप्नुयात् ॥ ४९ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्येऽमरकेश्वरक्षेत्रमाहात्म्यवर्णनन्नाम पञ्चचत्वारिंशदधिकशततमो ऽध्यायः ॥ १४५ ॥ ॥ छ ॥