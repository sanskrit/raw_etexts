+++
title = "१८९"

+++
॥ सूत उवाच ॥ ॥  
अथ यावच्च ताः शप्ता मातरो द्विजसत्तमाः ॥  
सावित्र्या तास्तु गन्धर्व्यः प्राप्ताः सा यत्र तिष्ठति ॥ १ ॥  
ततः प्रणम्य ता ऊचुः सर्वा दीनतरं वचः ॥  
वयं समागता देवि सर्वास्तव मखे यतः॥ २ ॥  
यज्ञभागं लभिष्याम औदुम्बर्याः प्रसादतः ॥  
न चास्माभिः परिज्ञाता सावित्री चात्र तिष्ठति ॥ ३ ॥  
दौर्भाग्यदोषसम्पन्ना नागरीभिः समावृता ॥  
अस्माकं सुखमार्गोऽयं नृत्यगीतसमुद्भवः ॥ ४ ॥  
तत्कुर्वाणास्ततो रात्रौ शप्ता गान्धर्वसत्तमे ॥  
स्त्रीणां दुःखेन दुःखार्ता जायन्ते सर्वयोषितः ॥५॥  
यूयमानन्दिताः सर्वाः सपत्न्या मम चोत्सवे ॥  
तां प्रणम्य प्रपूज्याद्य नाहं सम्भाषितापि च ॥ ६ ॥  
विशेषान्नृत्यगीतं च प्रारब्धं मम चाग्रतः॥  
तस्माद्व्योमगति र्नैव भवतीनां भविष्यति ॥ ७ ॥  
अस्मिन्स्थाने सदा दीनास्तथाऽऽश्रयविवर्जिताः ॥  
सन्तिष्ठध्वं न वः पूजां करिष्यन्ति च मानवाः ॥ ८ ॥  
दीनानामसमर्थानां यात्राकृत्येषु सर्वदा ॥  
तस्यास्तद्वचनं देवि नान्यथा सम्भविष्यति ॥ ९ ॥  
औदुम्बर्याः पूजनाय गत्वा तस्यै निवेद्यताम् ॥  
सा हि व्यपनयेद्दुःखं ध्रुवं सा हि प्रकामदा ॥ ६.१८९.१० ॥  
तेनाऽत्र सहसा प्राप्ता यावन्नष्टमनोरथाः ॥ ११ ॥  
तस्मात्कुरुष्व कल्याणि यथास्माकं गतिर्भवेत् ॥  
माहात्म्यं तव वर्द्धेत त्रैलोक्येऽपि चराचरे ॥ १२ ॥  
॥ औदुम्बर्युवाच ॥ ॥  
का शक्तिर्विद्यतेऽस्माकं कृतं सावित्रिसम्भवम् ॥  
अन्यथा कर्तुमेवाद्य सर्वैरपि सुरासुरैः ॥ १३ ॥  
तथापि शक्तितो देव्यो यतिष्यामि हिताय वः ॥  
अष्टषष्टिषु गोत्रेषु भवत्यः सन्नियोजिताः ॥ १४ ॥  
पितामहेन तुष्टेन तत्र पूजामवाप्स्यथ ॥  
यूयं रात्रौ च सञ्ज्ञाभिर्हास्यपूर्वाभिरेव च ॥१५॥  
अद्यप्रभृति यस्यात्र नागरस्य तु मन्दिरे ॥  
वृद्धिः सम्पत्स्यते काचिद्वि शेषान्मण्डपोद्भवा ॥ १६ ॥  
तथा या योषितः काश्चित्पुरद्वारं समेत्य च ॥  
अदृष्टहास्यमाध्याय क्षपिष्यन्ति बलिं ततः ॥ १७ ॥  
तेन वो भविता तृप्तिर्देवानां च यथा मखैः ॥  
याः पुनर्न करिष्यन्ति पूजामेतां मयोदिताम् ॥ १८ ॥  
युष्माकं नगरे तासां सुपुत्रो नाशमाप्स्यति ॥  
युष्माकमपमाने न सदा रोगी भविष्यति ॥ १९ ॥  
तस्मात्तिष्ठध्वमत्रैव रक्षार्थं नगरस्य च ॥  
शापव्याजेन युष्माकं वरोऽयं समुपस्थितः ॥ ६.१८९.२० ॥  
एतस्मिन्नन्तरे प्राप्तो देवशर्मा द्विजोत्तमाः ॥  
गन्धर्वः पर्वतो जातः स्वपत्न्या सहितस्तदा ॥ २१ ॥  
यदा चौदुम्बरी शप्ता नारदेन सुरर्षिणा ॥  
मानुषी भव क्रुद्धेन तदा सम्प्रार्थितस्तया॥२२॥  
मदर्थं मानुषो भूत्वा तता त्वं चानया सह॥  
सृज मां मानुषीं चेव येन गच्छामि नो भुवि॥२३॥  
विण्मूत्रसंयुते गर्भे सर्वदोषसमन्विते॥  
ततः सा कृपया तस्याः सत्पत्न्या देवशर्मणः॥२४॥  
अवतीर्णा धरापृष्ठे वानप्रस्थाश्रमे ततः॥  
एवं सा पञ्चमी रात्रिस्तस्य यज्ञस्य सत्तमाः॥२५॥  
उत्सवेन मनोज्ञेन चौदुम्बर्या व्यतिक्रमात्॥  
प्रत्यूषे च ततो जाते यदा तेन विसर्जिता॥२६॥  
औदुम्बरी तदा प्राह पर्वतं जनकं निजम्॥  
कल्येऽत्रावभृथो भावी विधियज्ञसमुद्भवः॥२७॥  
सर्वतीर्थमयस्तस्मिन्स्नानं न स्यात्ततः परम्॥  
यास्यामः स्वगृहान्भूयः सर्वैर्देवैः समन्विताः॥२८॥  
अनेनैव विमानेन त्रयो वापि यथासुखम्॥  
ममापि च वरो जातो यः शापान्नारदोद्भवात्॥  
यज्ञभागो मया प्राप्तो देवानामपि दुर्लभः॥  
पौर्णमासीदिने प्राप्ते विशेषात्स्त्रीजनैः कृतः॥६.१८९.३०॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्य औदुम्बर्युत्पत्तिपूर्वकतत्प्राग्जन्मवृत्तान्तवर्णनन्नामैकोननवत्युत्तरशततमोऽध्यायः॥१८९॥