+++
title = "०७३"

+++
॥ सूत उवाच ॥ ॥  
एवं ते कौरवाः सर्वे पाण्डोः पुत्राश्च शालिनः ॥  
तस्मात्स्थानात्ततो जग्मुर्यत्र द्वारवती पुरी ॥ १ ॥  
तत्र गत्वा विवाहं तु चक्रुः संहृष्टमानसाः ॥  
दुर्योधनस्य भूपस्य भानुमत्या समं तदा ॥ २ ॥  
नानावादित्रघोषेण वेदध्वनियुतेन च ॥  
गीतैर्मनोहरैः पाठैर्बन्दिनां च सहस्रशः ॥ ३ ॥  
एवं महोत्सवो जज्ञे तत्र यावद्दिनाष्टकम् ॥  
यादवानां कुरूणां च मिलितानां परस्परम् ॥ ४ ॥  
कृतार्थास्तत्र सञ्जाताः सूतमागध बन्दिनः ॥  
चारणा ब्राह्मणेन्द्राश्च तथान्येऽपि च तार्किकाः ॥ ५ ॥  
ततस्तु नवमे प्राप्ते दिवसे कुरुपाण्डवाः ॥  
भीष्माद्याः पुण्डरीकाक्षमिदमूचुः ससौहृ दम् ॥ ६ ॥  
न वयं पुण्डरीकाक्ष तव रामस्य चाश्रयम् ॥  
कथञ्चित्त्यक्तुमिच्छामः स्नेहपाशनियन्त्रिताः ॥ ७ ॥  
तथापि च प्रगन्तव्यं स्वपुरं प्रति माध व ॥  
बलभद्रसमायुक्तस्तस्मान्नः कुरु मोक्षणम् ॥ ८ ॥  
॥ विष्णुरुवाच ॥ ॥  
न तावद्वत्सरो जातो न मासः पक्ष एव च ॥  
स्थितानामत्र युष्माकं तत्किमौत्सुक्यमागतम् ॥ ९ ॥  
तस्मादत्रैव तिष्ठामः सहिताः कुरुपाण्डवाः ॥  
यूयं वयं विनोदेन मृगयाक्षोद्भवेन च ॥ ६.७३.१० ॥  
शस्त्रशिक्षाक्रियाभिश्च दमनेन च दन्तिनाम् ॥  
तथाभिवाञ्छितैरन्यैः स्नेहोऽस्ति यदि वो मयि ॥ ११ ॥  
॥ भीष्म उवाच ॥ ॥  
उपपन्नमिदं विष्णो यत्त्वया व्याहृतं वचः ॥  
परं शृणुष्व मे वाक्यं यदर्थं ह्युत्सुका वयम् ॥ १२ ॥  
आनर्तविषयेऽस्माभिरागच्छद्भिस्तवान्तिकम् ॥  
दृष्टमत्यद्भुतं क्षेत्रं हाटकेश्वरजं महत् ॥  
तत्र लिङ्गानि दृष्टानि भूपतीनां महात्मनाम् ॥ १३ ॥  
सूर्यचन्द्रान्वयोत्थानामन्येषां च महात्मनाम् ॥ १४ ॥  
देवानां दानवानां च मुनीनां च विशेषतः ॥  
साकाराणि सुतेजांसि नानाप्रासादभोजि च ॥ १५ ॥  
ततश्च कुरुमुख्यानां पाण्डवानां च माधव ॥  
लिङ्गसंस्थापनार्थाय तत्र जाता मतिर्दृढा ॥ १६ ॥  
ते वयं तत्र गत्वाशु यथाशक्त्या यथेच्छया ॥  
लिङ्गानि स्थापयिष्यामः स्वानिस्वानि पृथक्पृथक् ॥ १७ ॥  
एतस्मात्कारणात्तूर्णं चलिता वयमच्युत ॥  
न वयं तव सङ्गस्य तृप्यामोऽब्दशतैरपि ॥ १८ ॥  
तस्मादाज्ञापयस्वाद्य कृत्वा चित्तं दृढं विभो ॥  
भूयोऽप्यत्रागमिष्यामस्तव दर्शनलालसाः ॥ १९ ॥  
॥ श्रीभगवानुवाच ॥ ॥  
अहं जानामि तत्क्षेत्रं सुपुण्यं पापनाशनम् ॥  
तापसैः कीर्तितं नित्यं ममान्यैस्तीर्थयात्रिकैः ॥ ६.७३.२० ॥  
तस्मात्तत्र समेष्यामो युष्माभिः सहिता वयम् ॥  
लिङ्ग संस्थापनार्थाय क्षेत्रदर्शनवाञ्छया ॥ २१ ॥  
॥ सूत उवाच ॥ ॥  
तच्छुत्वा कौरवाः सर्वे परं हर्षमुपागताः ॥  
तथा पाण्डुसुताश्चैव ये चान्ये तत्र पार्थिवाः ॥ २२ ।  
ते तु सम्प्रस्थिताः सर्वे मिलिताः कुरुपाण्डवाः ॥  
गजवाजिविमर्देन कम्पयन्तो वसुन्धराम् ॥ २३ ॥  
अथ तत्क्षेत्रमासाद्य दूरे कृत्वा निवेशनम् ॥  
कौरवा यादवा मुख्याश्चमत्कारपुरं गताः ॥ २४ ॥  
तत्र सर्वान्समाहूय ब्राह्मणान्विनयान्विताः ॥  
प्रोचुर्दत्त्वा विचित्राणि भूषणाच्छादनानि च ॥ २५ ॥  
वयं सर्वेऽत्र वाञ्छामो लिगसंस्थापनक्रियाम् ॥  
कर्तुं प्रासादमुख्यानां पृथक्त्वेन स्वशक्तितः ॥ २६ ॥  
तस्मात्कृत्वा प्रसादं नो दयां च द्विजसत्तमाः ॥  
आज्ञापयत शीघ्रं हि येन कर्म प्रवर्तते ॥ २७ ॥  
भविष्यथ तथा यूयं होतारः सर्वकर्मसु ॥  
न चान्यो ब्राह्मणो बाह्यो यद्यपि स्याद्बृहस्पतिः ॥ २८ ॥  
यतोऽस्माभिः श्रुता वार्ता कीर्त्यमाना पुरातनी ॥  
विष्णुना तस्य राजर्षेः प्रेतश्राद्धसमुद्भवा ॥ २९ ॥  
यथा तेन कृतं श्राद्धं पितुः प्रेतस्य यत्नतः ॥  
ब्राह्मणानां पुरोऽन्येषां यथोक्तानामपि द्विजाः ॥ ६.७३.३० ॥  
यथोक्तविधिना तीर्थे नागानां पञ्चमीदिने ॥।  
श्रावणे मासि नो मुक्तः पिता तस्य तथापि सः ॥ ३१ ॥  
प्रेतत्वात्सर्पदोषेण सञ्जाता द्विजसत्तमाः ॥  
देवशर्मपुरो यावत्तत्कृतं श्राद्धमादरात् ॥  
तावत्पिता विनिर्मुक्तः प्रेतत्वाद्दारुणाद्द्विजाः ॥ ३२ ॥  
यदत्र क्रियते किञ्चित्कर्म धर्म्यं द्विजोत्तमाः ॥  
तद्बाह्यं च भवेद्व्यर्थमेतद्विद्मः स्फुटं वयम् ॥ ॥ ३३ ॥  
प्रार्थयामो विशेषेण तेन दैन्यं समागताः ॥  
प्रसादः क्रियतां तस्मादाज्ञां यच्छत मा चिरम् ॥ ३४ ॥  
॥ सूत उवाच ॥ ॥  
तेषां तद्वचनं श्रुत्वा ब्राह्मणास्ते परस्परम् ॥  
मन्त्रं चक्रुस्तदर्थं हि किं कृतं सुकृतं भवेत् ॥ ३५ ॥  
एके प्रोचुर्न दास्यामः प्रासादार्थं वसुन्धराम् ॥  
एतेषामपि चैकस्य तस्माद्गच्छन्तु सत्वरम् ॥ ३६ ॥  
पञ्चक्रोशप्रमाणेन क्षेत्रमेतद्व्यवस्थितम् ॥  
पूर्वेषामपि देवानां प्रासादैस्तत्समावृतम् ॥ ३७ ॥  
अन्ये प्रोचुर्धनोमत्ता यूयं च सुखमाश्रिताः ॥  
दारिद्यार्तिं न जानीथ ब्रूथ तेन भृशं वचः ॥ ३८ ॥  
तस्माद्वयं प्रदास्याम एतेषां हि वसु न्धराम् ॥  
अर्थसिद्धिर्भवेद्येन भूषा स्थानस्य जायते ॥ ३९ ॥  
तथान्ये मध्यमाः प्रोचुर्यत्र साक्षाज्जनार्दनः ॥  
स्वयं प्रार्थयते भूमिं तत्कस्मान्न प्रदीयते ॥ ६.७३.४० ॥  
तस्माद्यत्र समायाताः कुरुपाण्डवयादवाः ॥  
प्राधान्येन प्रकुर्वन्तु प्रासादांस्तेन चापरे ॥ ४१ ॥  
याचते यत्र गाङ्गेयः स्वयमेव तथा परः ॥  
धृतराष्ट्रः सपुत्रश्च पाण्डवाश्च महाबलाः ॥  
लिङ्गसंस्थापनार्थाय निषेधस्तत्र नार्हति ॥ ४२ ॥  
तेषां तद्वचनं श्रुत्वा प्रतिपन्नं द्विजोत्तमैः ॥  
निर्धनैः सधनैश्चापि सस्पृहैर्निःस्पृहैरपि ॥ ४३ ॥  
ततः समेत्य ते सर्वे ब्राह्मणाः कुरुसत्तमान् ॥  
यादवान्पाण्डवान्प्रोचुः कृत्वा वै मन्त्रनिश्चयम् ॥ ४४ ॥  
॥ ब्राह्मणा ऊचुः ॥ ॥  
एतत्स्वल्पतरं क्षेत्रं सर्वेषामपि भूभुजाम् ॥  
प्रासादैः सर्वतो व्याप्तं तत्किं ब्रूमोऽधुना वयम् ॥ ४५ ॥  
तद्भवन्तः प्रकुर्वन्तु प्राधान्येन यदृच्छया ॥  
क्षेत्रेऽत्रैवाभिमुख्येन प्रासादान्सुमनोहरान् ॥  
यथाज्येष्ठं यथाश्रेष्ठं पृथक्त्वेन व्यवस्थिताः ॥ ४६ ॥  
अथ हर्षसमायुक्ता धृतराष्ट्रमुखाः क्रमात् ॥  
प्राधान्येन यथाश्रेष्ठं चक्रुः प्रासादपद्धतिम् ॥ ४७ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये धृतराष्ट्रादिकृतप्रासादस्थापनोद्यमवर्णनन्नाम त्रिसप्ततितमोऽध्यायः ॥ ७३ ॥ ॥॥