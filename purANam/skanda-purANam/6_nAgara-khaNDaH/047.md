+++
title = "०४७"

+++
॥ ऋषय ऊचुः ॥ ॥  
महाकालस्य माहात्म्यं विस्तरेण महामते ॥  
अस्माकं सूतज ब्रूहि सर्वं वेत्ति यतो भवान् ॥ १ ॥  
॥सूत उवाच ॥ ॥  
आसीत्पूर्वं महीपाल इक्ष्वाकुकुलनन्दनः ॥  
रुद्रसेन इति ख्यातः सर्वशत्रुनिषूदनः ॥ २ ॥  
समुद्र इव गाम्भीर्ये सौम्यत्वे शशिसन्निभः ॥  
वीर्ये यथा सहस्राक्षो रूपे कन्दर्पसन्निभः ॥ ३ ॥  
तस्य कान्तीति विख्याता पुरी सर्वगुणान्विता ॥  
राजधान्यभवच्छ्रेष्ठा प्रोच्चप्राकारतोरणा ॥ ४ ॥  
तथैवासीत्प्रिया तस्य भार्या परमसम्मता ॥  
ख्याता पद्मवतीनाम रूपौदार्य गुणान्विता ॥ ५ ॥  
स तया सहितो राजा वैशाख्या दिवसे सदा ॥  
समभ्येति निजस्थानात्सैन्येनाल्पेन संवृतः ॥ ६ ॥  
चमत्कारपुरे क्षेत्रे पीठे तत्र द्विजोत्तमाः ॥  
महाकालस्य देवस्य पुरतो रात्रिजागरम् ॥  
करोति श्रद्धया युक्तः सभार्यः स महीपतिः ॥ ७ ॥  
उपवासपरो भूत्वा ध्यायमानो महेश्वरम् ॥  
गीतवाद्येन हृद्येन नृत्येन द्विजसत्तमाः ॥  
धर्माख्यानेन विप्राणां वेदाध्ययनविस्तरैः ॥ ८ ॥  
ततः प्रातः समुत्थाय स्नात्वा धौताम्बरः शुचिः ॥  
ददौ दानानि विप्रेभ्यस्तपस्विभ्यो विशेषतः ॥ ९ ॥  
दीनान्धकृपणेभ्यश्च तथान्येभ्यः सहस्रशः ॥  
वर्षेवर्षे सदैवं स समभ्येत्य महीपतिः ॥  
वैशाख्यां जागरं तस्य देवस्य पुरतोऽकरोत् ॥ ६.४७.१० ॥  
यथायथा स भूपालः कुरुते रात्रिजागरम् ॥  
महाकालाग्रतस्तस्य तथा वृद्धिः प्रजायते ॥ ११ ॥  
शत्रवो विलयं यान्ति लक्ष्मीर्वृद्धिं प्रगच्छति ॥  
एकदा स समायातस्तत्र यावन्महीपतिः ॥ १२ ॥  
तत्रैव दिवसे तावन्महाकालस्य चाग्रतः ॥  
अपश्यद्ब्राह्मणश्रेष्ठान्नानादिग्भ्यः समागतान् ॥ १३ ॥  
वेदाध्ययनसम्पन्नान्व्रतनिष्ठापरायणान् ॥  
एके तत्र कथाश्चक्रुः सुपुण्या ब्राह्मणोत्तमाः ॥ १४ ॥  
राजर्षीणां पुराणानां देवर्षीणां तथा परे ॥  
तीर्थानां च तथा चान्ये ब्रह्मर्षीणां तथा परे ॥  
यज्ञानां सागराणां च द्वीपानां च मनोहराः ॥ १५ ॥  
अथ तान्पृथिवीपालः स प्रणम्य यथाक्रमम् ॥  
उपविष्टः सभामध्ये तैः सर्वैश्चाभिनन्दितः ॥ १६ ॥  
कस्मिंश्चिदथ सम्प्राप्ते कथान्ते ते मुनीश्वराः ॥  
पप्रच्छुर्भूमिपालं तु कौतूहलसमन्विताः ॥ १७ ॥  
वैशाखीदिवसे राजंस्त्वं सदाभ्येत्य दूरतः ॥  
वर्षेवर्षेऽस्य देवस्य पुरतो रात्रिजागरम् ॥ १८ ॥  
प्रकरोषि प्रयत्नेन त्यक्त्वान्याः सकलाः क्रियाः ॥  
स्नानदानादिका याश्च निर्दिष्टाः शास्त्रचिन्तकैः ॥ १९ ॥  
न ते यदि रहस्यं स्यात्तदाऽशेषं प्रकीर्तय ॥  
नूनं त्वं वेत्सि तत्सर्वं यत्फलं रात्रिजागरे ॥ ६.४७.२० ॥  
॥ राजोवाच ॥ ॥  
रहस्यं परमं चैव यत्पृष्टोऽहं द्विजोत्तमाः ॥  
युष्माभिः कीर्तयिष्यामि तथाप्यखिलमेव हि ॥ २१०  
अहमासं वणिग्जात्या पुरा वै वैदिशे पुरे ॥  
निर्धनो बन्धुभिर्मुक्तः परिभूतः पदेपदे ॥ २२ ॥  
कस्यचित्त्वथ कालस्य भगवान्पाकशासनः ॥  
वैदिशे नाकरोद्वृष्टिं सप्त वर्षाणि पञ्च च ॥ २३ ॥  
ततो वृष्टिनिरोधेन सर्वे लोकाः क्षुधार्द्दिताः ॥  
अन्नाभावान्मृताः केचित्केचिद्देशान्तरे गताः ॥ २४ ॥  
ततोऽहं स्वां समादाय पत्नीं क्षुत्क्षामगात्रिकाम् ॥  
अश्रुपूर्णमुखीं दीनां प्रस्खलन्तीं पदेपदे ॥२५॥  
सौराष्ट्रं मनसि ध्यात्वा प्रस्थितस्तदनन्तरम् ॥  
सुभिक्षं लोकतः श्रुत्वा जीवनाय द्विजोत्तमाः ॥२६॥  
क्रमेण गच्छमानोऽथ भिक्षान्नकृतभोजनः ॥  
आनर्तविषयं प्राप्तश्चमत्कारपुरान्तिके ॥ २७ ॥  
तत्र रम्यं मया दृष्टं पद्मिनीखण्डमण्डितम् ॥  
सरः स्वच्छोदकापूर्णं जलपक्षिभिरावृतम् ॥ २८ ॥  
ततोऽहं तत्समासाद्य स्नातः शीतेन वारिणा ॥  
क्षुधार्तश्च तृषार्तश्च श्रमार्तश्च विशेषतः ॥ २९ ॥  
अथाहं भार्यया प्रोक्तो गृहाणेश जलाशयात् ॥  
जलजानि क्रयार्थाय येन स्यादद्य भोजनम् ॥ ६.४७.३० ॥  
एतत्सन्दृश्यते दूरात्पुरन्दरपुरोपमम् ॥  
पुरश्रेष्ठं समासाद्य विक्रयं कर्तुमर्हसि ॥ ॥३॥।  
ततो मया गृहीतानि पद्मानि द्विजसत्तमाः ॥  
विक्रयार्थं प्रभूतानि वाच्छमानेन भोजनम् ॥३२॥  
चमत्कारपुरं प्राप्य ततोऽहं द्विजसत्तमाः ॥  
भ्रान्तस्त्रिकेषु सर्वेषु चत्वरेषु गृहेषु च ॥ ३३ ॥  
न कश्चित्प्रतिगृह्णाति तानि पद्मानि मानवः ॥  
मम भाग्यवशाल्लोको जातः क्रयपराङ्मुखः ॥३४॥  
अथ क्षुत्क्षामकण्ठस्य श्रान्तस्य मम भास्करः ॥  
अस्ताचलमनुप्राप्तः सन्ध्याकालस्ततोऽभवत् ॥ ३५ ॥  
ततो वैराग्यमापन्नः सुप्तोऽहं भग्नमन्दिरे ॥  
तानि पद्मानि भूपृष्ठे निधाय सह भार्यया। ३६ ॥  
अथार्धरात्रे सम्प्राप्ते श्रुतो गीतध्वनिर्मया ॥  
ततश्च चिन्तितं चित्ते जागरोऽयमसंशयम् ॥३७॥  
तस्माद्गच्छामि चेत्कश्चित्पद्मान्येतानि मे नरः ॥  
मूल्येन प्रतिगृह्णाति भोजनं जायते ततः ॥ ३८ ॥  
एवं विनिश्चयं कृत्वा पद्मान्यादाय सत्वरम्॥  
सभार्यः प्रस्थितस्तत्र यत्र गीतस्य निःस्वनः ॥ ३९ ॥  
ततश्चायतने तस्मिन्प्राप्तोऽहं मुनिपुङ्गवाः ॥  
अपश्यं देवदेवेशं महाकालं प्रपूजितम् ॥  
अग्रस्थितैर्द्विजश्रेष्ठैर्जपगीतपरायणैः ॥ ६.४७.४० ॥  
एके नृत्यं प्रकुर्वन्ति गीतमन्ये जपं परे ॥  
अन्ये होमं द्विजश्रेष्ठा धर्माख्यानमथापरे ॥ ४१ ॥  
ततः कश्चिन्मया पृष्टः क्रियते जागरोऽत्र किम् ॥  
क एते जागरासक्ता लोकाः कीर्तय मे द्रुतम् ॥ ४२ ॥  
तेनोक्तमेष देवस्य महाकालस्य जागरः ॥  
क्रियते ब्राह्मणैर्भक्त्या उपवासपरायणैः ॥ ४३ ॥  
अद्य पुण्यतिथिर्नाम वैशाखी पुण्यदा परा ॥  
यस्यामस्य पुरो भक्त्या नरः कुर्यात्प्रजागरम् ॥  
महाकालस्य देवस्य सौख्यं प्राप्नोत्यसंशयम् ॥ ४४ ॥  
सन्ति पद्मानि मे यच्छ मूल्यमादाय भद्रक ॥  
भोजनार्थमहं दद्मि कलधौतपलत्रयम् ॥ ४५ ॥  
ततोऽवधारितं चित्ते मया ब्राह्मणसत्तमाः ॥  
पूजयामि महाकालं पद्मैरेतैः सुरेश्वरम् ॥ ४६ ॥  
न मया सुकृतं किञ्चिदन्यदेहान्तरे कृतम् ॥  
नियतं तेन सम्भूत इत्थम्भूतोऽस्मि दुर्गतः ॥ ४७ ॥  
परं क्षुत्क्षामकण्ठेयं भार्या मे प्रियवादिनी ॥  
अन्नाभावान्न सन्देहः प्रातर्यास्यति सङ्क्षयम् ॥ ४८ ॥  
एवं चिन्तयमानस्य मम सा दयिता ततः ॥  
प्रोवाच मधुरं वाक्यं विनयावनता स्थिता ॥४९॥  
मा नाथ कुरु पद्मानां विक्रयं धनलोभतः ॥  
कुरुष्व च हितं वाक्यं यत्ते वक्ष्यामि साम्प्रतम् ॥ ६.४७.५० ॥  
उपवासो बलाज्जातः सस्याभावादसंशयम् ॥  
अस्माकं जागरं चापि भविष्यति बुभुक्षया ॥ ५१ ॥  
तत्रोभाभ्यां कृतं स्नानं दिवा सरसि शोभने ॥  
घर्मार्त्ताभ्यां श्रमार्त्ताभ्यां कृतदेवार्चनं तथा ॥५२॥  
तस्माद्देवं महाकालं पूजयामोऽधुना वयम् ॥  
पद्मैरेतैः परं श्रेय आवयोर्येन जायते ॥ ५३ ॥  
॥ राजोवाच ॥ ॥  
उभाभ्यामथ हृष्टाभ्यां पूजितोऽयं महेश्वरः ॥  
तैः पद्मैः सत्त्वमास्थाय कृत्वा पूजां द्विजोत्तमाः ॥ ५४ ॥  
क्षुत्पीडया समायाता नैव निद्रा कथञ्चन ॥  
स्वल्पापि मन्दिरे चात्र स्थितयोर्हरसन्निधौ ॥५५॥  
ततः प्रभातसमये प्रोद्गते रविमण्डले ॥  
मृतोऽहं क्षुधयाविष्टः स्थानेऽत्रैव द्विजोत्तमाः ॥ ५६ ॥  
अथ सा दयिता मह्यं तदादाय कलेवरम्॥  
हर्षेण महताविष्टा प्रविष्टा हव्यवाहनम् ॥ ५७ ॥  
तत्प्रभावादहं जातः कान्तीनाथो महीपतिः ॥  
दशार्णाधिपतेः कन्या सापि जातिस्मरा सती ॥ ५८ ॥  
ततः स्वयंवरं प्राप्ता मां विज्ञाय निजं पतिम् ॥  
मयापि सैव विज्ञाय पूर्वपत्नी समाहृता ॥ ५९ ॥  
एतस्मात्कारणादस्य महाकालस्य जागरम् ॥  
वर्षेवर्षे च वैशाख्यां करोमि द्विजसत्तमाः ॥ ६.४७.६० ॥  
अनया प्रियया सार्धं पुष्पधूपानुलेपनैः ॥  
पूजयित्वा महाकालं सत्यमेतन्मयोदितम् ॥ ६१ ॥  
कृतो विप्रा मया त्वेष स तदा रात्रिजागरः ॥  
यथाप्येतत्फलं जातं देवस्यास्य प्रभावतः ॥ ६२ ॥  
अधुना श्रद्धया युक्तो यथोक्तविधिना ततः ॥  
यत्करोमि न जानामि किं मे संयच्छते फलम् ॥ ६३ ॥  
एतद्वः सर्वमाख्यातं मया सत्यं द्विजोत्तमाः ॥  
येन सत्येन तेनैष महाकालः प्रसीदतु ॥ ६४ ॥  
॥ सूत उवाच ॥ ॥  
एतच्छ्रुत्वा द्विजश्रेष्ठा विस्मयोत्फुल्ललोचनाः ॥  
प्रचक्रुर्जपतेस्तस्य साधुवादाननेकशः ॥ ६५ ॥  
॥ ब्राह्मणा ऊचुः ॥ ॥  
सत्यमुक्तं महीपाल त्वयैतदखिलं वचः ॥  
महाकालप्रसादेन न किञ्चिद्दुर्लभं भुवि ॥ ६६ ॥  
तस्माद्विशेषतः सर्वे वर्षेवर्षे वयं नृप ॥  
करिष्यामोऽस्य देवस्य श्रद्धया रात्रिजागरम् ॥ ६७ ॥  
ततः स पार्थिवस्ते च सर्व एव द्विजातयः ॥  
प्रचक्रुर्जागरं तस्य महाकालस्य सन्निधौ ॥६८॥  
विशेषाद्धर्षसंयुक्ता विविधैर्गीतवादनैः ॥  
धर्माख्यानैश्च नृत्यैश्च वेदोच्चारैः पृथग्विधैः ॥  
तदारभ्य नृपाः सर्वे प्रचक्रुर्विस्मयान्विताः ॥ ६९ ॥  
ततः प्रभाते विमले समुत्थाय स भूपतिः ॥  
पूजयित्वा महाकालं तांश्च सर्वान्द्विजोत्तमान् ॥  
अनुज्ञाप्य ययौ हृष्टः ससैन्यः स्वपुरं प्रति ॥ ६.४७.७० ॥  
ततः कालेन सम्प्राप्य देहान्तं स महीपतिः ॥  
सम्प्राप्तः परमं स्थानं जरामरणवर्जितम् ॥ ७१ ॥  
एतद्वः सर्वमाख्यातं महाकालसमुद्भवम् ॥  
माहात्म्यं ब्राह्मण श्रेष्ठाः सर्वपातकनाशनम् ॥ ७२ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये महाकालेश्वरमाहात्म्यवर्णनन्नाम सप्तचत्वारिंशत्तमोऽध्यायः ॥ ४७ ॥ ॥