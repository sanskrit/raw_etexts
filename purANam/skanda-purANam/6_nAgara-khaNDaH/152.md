+++
title = "१५२"

+++
॥ ऋषय ऊचुः ॥ ॥  
असङ्ख्यातानि तीर्थानि त्वयोक्ता न्यत्र सूतज ॥  
देवमानुषजातानि देवतायतनानि च ॥  
तथा वानरजातानि राक्षसस्थापितानि च ॥१॥  
सूतपुत्र वदास्माकं यैर्दृष्टैः स्पर्शितैरपि ॥  
सर्वेषां लभ्यते पूर्णं फलं चेप्सितमत्र च ॥ २ ॥  
॥ सूत उवाच ॥ ॥  
सत्यमेतन्महाभागास्तत्र सङ्ख्या न विद्यते ॥  
तीर्थानां चैव लिङ्गानामाश्र माणां तथैव च ॥ ३ ॥  
तत्र यः कुरुते स्नानं शङ्खतीर्थे समाहितः ॥  
एकादश्यां विशेषेण सर्वेषां लभते फलम् ॥ ४ ॥  
यः पश्यति नरो भक्त्या तत्रैकादशरुद्रकम् ॥  
सिद्धेश्वरसमं तेन दृष्टाः सर्वे महेश्वराः ॥ ५ ॥  
यः पश्यति वटादित्यं षष्ठ्यां चैत्रे विशेषतः ॥  
भास्कराकृत्स्नशो दृष्टास्तेन तत्रहि संस्थिताः ॥ ६ ॥  
माहित्थां पश्यति तथा ये देवीं श्रद्धयाविताः ॥  
तेन दुर्गाः समस्तास्ता वीक्षिता नात्र संशयः ॥ ७ ॥  
यः पश्यति गणेशं च स्वर्गद्वारप्रदं नृणाम् ॥  
सर्वे विनायकास्तेन दृष्टाः स्युर्नात्र संशयः ॥ ८ ॥  
शर्मिष्ठास्थापितां गौरीं यो ज्येष्ठां तत्र पश्यति ॥  
तेन गौर्यः समस्तास्ता वीक्षिता द्विजसत्तमाः ॥ ९ ॥  
चक्रपाणिं च यः पश्येत्प्रातरुत्थाय मानवः ॥  
वासुदेवा समस्ताश्च तेन तत्र निरीक्षिताः ॥ ६.१५२.१० ॥ ॥  
॥ ऋषय ऊचुः ॥ ॥  
त्वयासूत तथाऽस्माकं चक्रपाणिश्च यः स्थितः ॥  
नाख्यातः स कथं तत्र विस्मृतः किं वदस्व नः ॥  
कस्मिन्काले विशेषेण स द्रष्टव्यो मनीषिभिः ॥ ११ ॥  
॥ सूत उवाच ॥ ॥  
अर्जुनेनैष विप्रेन्द्राः क्षेत्रेऽत्रैव प्रतिष्ठितः ॥  
शयने बोधने चैव प्रातरुत्थाय मानवः ॥ १२ ॥  
स्नानं कृत्वा सुभक्त्या च यः पश्येच्चक्रपाणिनम् ॥  
ब्रह्महत्यादिपापानि तस्य नश्यन्ति तत्क्षणात् ॥ १३ ॥  
भूभारोत्तारणार्थाय धर्मसंस्थापनाय च ॥  
ब्रह्मणावतारितौ विप्रा नरनारायणावुभौ ॥ १४ ॥  
कृष्णार्जुनौ तदा मर्त्ये द्वापरान्ते द्विजोत्तमाः ॥  
अवतीर्णो धरापृष्ठे मिथः स्नेहानुगौ तदा ॥  
नरनारायणावेतौ स्वयमेव व्यवस्थितौ ॥ १५ ॥  
यथा रक्षोविनाशाय रामो दशरथात्मजः ॥  
अवतीर्णो धरापृष्ठे तद्वत्कृष्णोऽपि चापरः ॥ १६ ॥  
यदा पार्थः समायातस्तीर्थयात्रां प्रति द्विजाः ॥  
युधिष्ठिरसमादेशाच्छक्रप्रस्थात्पुरोत्तमात् ॥ १७  
द्रौपद्या सहितं दृष्ट्वा रहसि भ्रातरं द्विजम् ॥  
प्रोवाच प्रणतो भूत्वा विनयावनतोऽर्जुनः ॥ १९ ॥  
॥ अर्जुन उवाच ॥ ॥  
आयुधार्थमहं प्राप्तः साम्प्रतं पार्थिवोत्तम ॥  
द्विजधेनुविमोक्षाय ममाज्ञां देहि पार्थिव ॥ १९ ॥  
॥ युधिष्ठिर उवाच ॥ ॥  
गच्छार्जुन द्रुतं तत्र नीयन्ते यत्र तस्करैः ॥  
धेनवो द्विजवर्यस्य ता मोक्षय धनञ्जय ॥ ६.१५२.२० ॥  
तीर्थयात्रां ततो गच्छ यावद्द्वादशवत्सरान् ॥  
ततः पापविनिर्मुक्तः समेष्यसि ममान्तिकम्॥ २१ ॥  
यः सदारं नरं पश्येदेकान्तस्थं तु बुद्धिमान् ॥  
अपि चात्यन्तपापः स्यात्किं पुनर्निजबान्धवम् ॥ २२ ॥  
तस्मान्न वीक्षयेत्कञ्चिदेकान्तस्थं सभार्यकम् ॥  
बान्धवं च विशेषेण य इच्छेच्छुभमात्मनः ॥ २३ ॥  
स तथेति प्रतिज्ञाय रथमारुह्य सत्वरम् ॥  
धनुरादाय बाणांश्च जगाम तदनन्तरम् ॥ २४ ॥  
येन मार्गेण ता गावो नीयन्ते तस्करैर्बलात् ॥  
तिरस्कृत्य द्विजान्सर्वाञ्छितशस्त्रधरैर्द्विजाः ॥ २५ ॥  
अथ हत्वा क्षणाच्चौरान्गाः सर्वाः स्वयमाहृताः ॥  
स्वाः स्वा निवेदयामास ब्राह्मणानां महात्मनाम् ॥ २६ ॥  
ततस्तीर्थान्यनेकानि स दृष्ट्वायतनानि च ॥  
क्षेत्रेऽत्रैव समायातः स्नानार्थं पाण्डुनन्दनः ॥ २७ ॥  
तेन पूर्वमपि प्रायस्तत्क्षेत्रमवलोकितम् ॥  
दुर्योधनसमायुक्तो यदा तत्र समागतः ॥ २८ ॥  
अथ सम्पूजयामास यल्लिङ्गं स्थापितं पुरा ॥  
अर्जुनेश्वर सञ्ज्ञं तु पुष्पधूपानुलेपनैः ॥ २९ ॥  
अन्येषां कौरवेन्द्राणां पाण्डवानां विशेषतः ॥ ६.१५२.३० ॥  
अथ सञ्चिन्तयामास मनसा पाण्डुनन्दनः ॥  
अहं नरः स्वयं साक्षात्कृष्णो नारायणः स्वयम्॥ ३१ ॥  
तस्मादत्र करिष्यामि चक्रपाणिं सुरेश्वरम् ॥  
प्रासादो मानवश्चैव यादृङ्नास्ति धरातले ॥ ३२ ॥  
कल्पान्तेऽपि न नाशः स्यादस्य क्षेत्रस्य कर्हिचित् ॥  
प्रासादोऽपि तथाप्येवमत्र क्षेत्रे भविष्यति ३३ ॥  
एवं स निश्चयं कृत्वा स्वचित्ते पाण्डवानुजः ॥  
प्रासादं निर्ममे पश्चाद्वैष्णवं द्विजसत्तमाः ॥ ३४ ॥  
ततो विप्रान्समाहूय चमत्कारपुरोद्भवान्॥  
प्रतिष्ठां कारयामास मतं तेषां समाश्रितः ॥ ३५ ॥  
दत्त्वा दानान्यनेकानि शासनानि बहूनि च ॥  
अन्यच्च प्रददौ पश्चात्स तेषां तुष्टिदायकम् ॥ ३६ ॥  
ततः प्रोवाच तान्सर्वान्कृताञ्जलिपुटः स्थितः॥  
नरोऽहं ब्राह्मणाज्जातः पाण्डोर्भूमिं प्रपेदिवान् ॥३७ ॥  
मानुषेणैव रूपेण त्यक्त्वा तां बदरीं शुभाम् ॥  
प्रसिद्ध्यर्थं मया चात्र प्रासादोऽयं विनि र्मितः ॥  
मन्नाम्ना नरसञ्ज्ञश्च श्रद्धापूतेन चेतसा ॥ ३८ ॥  
तस्मादेष भवद्भिश्च चक्रपाणिरिति द्विजाः ॥  
कीर्तनीयः सदा येन मम नाम प्रकाश्य ताम्॥ ३९ ॥  
विष्णुलोके ध्वनिर्याति यावच्चन्द्रदिवाकरौ ॥ ६.१५२.४० ॥  
तथा महोत्सवः कार्यः शयने बोधने हरेः ॥  
चैत्रमासे विशेषेण सम्प्राप्ते विष्णुवासरे ॥ ४१ ॥  
एतेषु त्रिषु लोकेषु त्यक्त्वेमां बदरीमहम् ॥  
पूजामस्य करिष्यामि स्वयं विष्णोर्द्विजोत्तमाः ॥४२॥  
यस्तत्र दिवसे मर्त्यः पूजामस्य विधा स्यति ॥  
सर्वपापविनिर्मुक्तो विष्णुलोकं स यास्यति॥४३॥  
तथा ये वासुदेवस्य क्षेत्रे केचिद्व्यवस्थिताः ॥  
तेषां प्रदर्शनं श्रेयो नित्यं दृष्ट्वा च लप्स्यते ॥४४॥  
सूत उवाच॥  
बाढमित्येव तैरुक्तो दाशार्हः पाण्डुनन्दनः॥  
तेषां तद्भारमावेश्य प्रशान्तेनान्तरात्मना॥  
ययौ तीर्थानि चान्यानि कृतकृत्यस्ततः परम्॥४५॥  
एवं तत्र स्थितो देवश्चक्रपाणिवपुर्द्धरः॥  
स्वयमेव हृषीकेशो जन्तूनां पापनाशनः॥४६॥  
अद्याऽपि च कला विष्णोः प्राप्ते चैकादशीत्रये ॥  
पूर्वोक्तेन विधानेन तस्माच्छ्रद्धासमन्वितैः ॥  
सदैव पूजनीयश्च वन्दनीयो विशेषतः ॥ ४७ ॥  
इति श्रीस्कान्दे महापुराण एकाशीति साहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये चक्रपाणिमाहात्म्यवर्णनन्नाम द्विपञ्चाशदुत्तरशततमोऽध्यायः ॥ १५२ ॥