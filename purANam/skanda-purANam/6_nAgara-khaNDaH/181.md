+++
title = "१८१"

+++
॥ सूत उवाच ॥ ॥  
एतस्मिन्नन्तरे सर्वेर्नागरैर्ब्राह्मणोत्तमैः ॥  
प्रेषितो मध्यगस्तत्र गर्तातीर्थसमुद्भवः ॥ १ ॥  
रेरे मध्यग गत्वा त्वं ब्रूहि तं कुपितामहम् ॥  
विप्रवृत्ति प्रहन्तारं नीतिमार्गविवर्जितम् ॥ २ ॥  
एतत्क्षेत्रं प्रदत्तं नः पूर्वेषां च द्विजन्मनाम् ॥  
महेश्वरेण तुष्टेन पूरिते सर्पजे बिले ॥ ३ ॥  
तस्य दत्तस्य चाद्यैव पितामहशतं गतम् ॥  
पञ्चोत्तरमसन्दिग्धं यावत्त्वं कुपितामह ॥ ४ ॥  
न केनापि कृतोऽस्माकं तिरस्कारो यथाऽधुना ॥  
त्वां मुक्त्वा पापकर्माणं न्यायमार्गविवर्जितम् ॥ ५ ॥  
नागरैर्ब्राह्मणैर्बाह्यं योऽत्र यज्ञं समाचरेत् ॥  
श्राद्धं वा स हि वध्यः स्यात्सर्वेषां च द्विजन्मनाम् ॥ ६ ॥  
न तस्य जायते श्रेयस्तत्समुत्थं कथञ्चन ॥  
एतत्प्रोक्तं तदा तेन यदा स्थानं ददौ हि नः ॥ ७ ॥  
तस्माद्यत्कुरुषे यज्ञं ब्राह्मणैर्नागरैः कुरु ॥  
नान्यथा लप्स्यसे कर्तुं जीवद्भिर्नागरैर्द्विजैः ॥ ८ ॥  
एवमुक्तस्ततो गत्वा मध्यगो यत्र पद्मजः ॥  
यज्ञमण्डपदूरस्थो ब्राह्मणैः परिवारितः ॥ ९ ॥  
यत्प्रोक्तं नागरैः सर्वैः सविशेषं तदा हि सः ॥  
तच्छ्रुत्वा पद्मजः प्राह सान्त्वपूर्वमिदं वचः ॥ ६.१८१.१० ॥  
मानुषं भावमापन्न ऋत्विग्भिः परिवारितः ॥  
त्वया सत्यमिदं प्रोक्तं सर्वं मध्यगसत्तम ॥ ११ ॥  
किं करोमि वृताः सर्वे मया ते यज्ञकर्मणि ॥  
ऋत्विजोऽध्वर्यु पूर्वा ये प्रमादेन न काम्यया ॥ १२ ॥  
तस्मादानय तान्सर्वानत्र स्थाने द्विजोत्तमान् ॥  
अनुज्ञातस्तु तैर्येन गच्छामि मखमण्डपे ॥ १३ ॥ ॥  
॥ मध्यग उवाच ॥ ॥  
त्वं देवत्वं परित्यज्य मानुषं भावमाश्रितः ॥  
तत्कथं ते द्विजश्रेष्ठाः समागच्छन्ति तेंऽतिकम् ॥ १४ ॥  
श्रेष्ठा गावः पशूनां च यथा पद्मसमुद्भव ॥  
विप्राणामिह सर्वेषां तथा श्रेष्ठा हि नागराः ॥ १५ ॥  
तत्माच्चेद्वाञ्छसि प्राप्तिं त्वमेतां यज्ञसम्भवाम् ॥  
तद्भक्त्यानागरान्सर्वान्प्रसादय पितामह ॥ १६ ॥  
॥ सूत उवाच ॥ ॥  
तच्छ्रुत्वा पद्मजो भीत ऋत्विग्भिः परिवारितः ॥  
जगाम तत्र यत्रस्था नागराः कुपिता द्विजाः ॥१७॥  
प्रणिपत्य ततः सर्वान्विनयेन समन्वितः ॥  
प्रोवाच वचनं श्रुत्वा कृताञ्जलिपुटः स्थितः॥१८॥  
जानाम्यहं द्विजश्रेष्ठाः क्षेत्रेऽस्मिन्हाट केश्वरे ॥  
युष्मद्बाह्यं वृथा श्राद्धं यज्ञकर्म तथैव च ॥ १९ ॥  
कलिभीत्या मयाऽऽनीतं स्थानेऽस्मिन्पुष्करं निजम् ॥  
तीर्थं च युष्मदीयं च निक्षेपोऽ यंसमर्पितः ॥ ६.१८१.२० ॥  
ऋत्विजोऽमी समानीता गुरुणा यज्ञसिद्धये ॥  
अजानता द्विजश्रेष्ठा आधिक्यं नागरात्मकम् ॥ २१ ॥  
तस्माच्च क्षम्यतां मह्यं यतश्च वरणं कृतम् ॥  
एतेषामेव विप्राणामग्निष्टोमकृते मया ॥ २२ ॥  
एतच्च मामकं तीर्थं युष्माकं पापनाशनम् ॥  
भविष्यति न सन्देहः कलिकालेऽपि संस्थिते ॥ २३ ॥  
॥ ब्राह्मणा ऊचुः ॥ ॥  
यदि त्वं नागरैर्बाह्यं यज्ञं चात्र करिष्यसि ॥  
तदन्येऽपि सुराः सर्वे तव मार्गानुयायि नः ॥  
भविष्यन्ति तथा भूपास्तत्कार्यो न मखस्त्वया ॥ २४ ॥  
यद्येवमपि देवेश यज्ञकर्म करिष्यसि ॥  
अवमन्य द्विजान्सर्वाक्षिप्रं गच्छास्मदन्तिकात् ॥ २५ ॥  
॥ ब्रह्मोवाच ॥ ॥  
अद्यप्रभृति यः कश्चिद्यज्ञमत्र करिष्यति ॥  
श्राद्धं वा नागरैर्बाह्यं वृथा तत्सम्भविष्यति ॥२६॥  
नागरोऽपि च यो न्यत्र कश्चिद्यज्ञं करिष्यति ॥  
एतत्क्षेत्रं परित्यज्य वृथा तत्सम्भविष्यति ॥ २७ ॥  
मर्यादेयं कृता विप्रा नागराणां मयाऽधुना ॥  
कृत्वा प्रसादमस्माकं यज्ञार्थं दातुमर्हथ ॥  
अनुज्ञां विधिवद्विप्रा येन यज्ञं करोम्यहम् ॥ २८ ॥  
॥ सूत उवाच ॥ ॥  
ततस्तैर्ब्राह्मणैस्तुष्टैरनुज्ञातः पितामहः ॥  
चकार विधिवद्यज्ञं ये वृता ब्राह्मणाश्च तैः ॥ २९ ॥  
विश्वकर्मा समागत्य ततो मस्तकमण्डनम् ॥  
चकार ब्राह्मणश्रेष्ठा नागराणां मते स्थितः ॥ ६.१८१.३० ॥  
ब्रह्मापि परमं तोषं गत्वा नारदमब्रवीत् ॥  
सावित्रीमानय क्षिप्रं येन गच्छामि मण्डपे ॥ ३१ ॥  
वाद्यमानेषु वाद्येषु सिद्धकिन्नरगुह्यकैः ॥  
गन्धर्वैर्गीतसंसक्तैर्वेदोच्चारपरैर्द्विजैः ॥  
अरणिं समुपादाय पुलस्त्यो वाक्यमब्रवीत् ॥ ३२ ॥  
पत्नी ३ पत्नीति विप्रेन्द्राः प्रोच्चैस्तत्र व्यवस्थिताः ॥ ३३ ॥  
एतस्मिन्नन्तरे ब्रह्मा नारदं मुनिसत्तमम्॥  
सञ्ज्ञया प्रेषयामास पत्नी चानीयतामिति ॥ ३४ ॥  
सोऽपि मन्दं समागत्य सावित्रीं प्राह लीलया ॥  
युद्धप्रियोंऽतरं वाञ्छन्सावित्र्या सह वेधसः [। ३५ ॥  
अहं सम्प्रेषितः पित्रा तव पार्श्वे सुरेश्वरि ॥  
आगच्छ प्रस्थितः स्नातः साम्प्रतं यज्ञमण्डपे ॥ ३६ ॥  
परमेकाकिनी तत्र गच्छमाना सुरेश्वरि ॥  
कीदृग्रूपा सदसि वै दृश्यसे त्वमनाथवत् ॥ ३७ ॥  
तस्मादानीयतां सर्वा याः काश्चिद्देवयोषितः ॥  
याभिः परिवृता देवि यास्यसि त्वं महामखे ॥ ३८ ॥  
एवमुक्त्वा मुनिश्रेष्ठो नारदो मुनिसत्तमः ॥  
अब्रवीत्पितरं गत्वा ताताम्बाऽऽकारिता मया ॥ ३९ ॥  
परं तस्याः स्थिरो भावः किञ्चित्संलक्षितो मया ॥  
तस्य तद्वचनं श्रुत्वा ततो मन्युसमन्वितः॥६.१८१.४॥।  
पुलस्त्यं प्रेषयामास सावित्र्या सन्निधौ ततः ॥  
गच्छ वत्स त्वमानीहि स्थानं सा शिथिलात्मिका ॥  
सोमभारपरिश्रान्तं पश्य मामूर्ध्वसंस्थितम्॥४१॥  
एष कालात्ययो भावि यज्ञकर्मणि साम्प्रतम्॥  
यज्ञयानमुहूर्तोऽयं सावशेषो व्यवस्थितः ॥४२॥  
तस्य तद्वचनं श्रुत्वा पुलस्त्यः सत्वरं ययौ ॥  
सावित्री तिष्ठते यत्र गीतनृत्यसमाकुला ॥ ४३ ॥  
ततः प्रोवाच किं देवि त्वं तिष्ठसि निराकुला ॥  
यज्ञयानोचितः कालः सोऽयं शेषस्तु तिष्ठति ॥४४॥  
तस्मादागच्छ गच्छामस्तातः कृच्छ्रेण तिष्ठति॥  
सोमभारार्द्दितश्चोर्ध्वं सर्वैर्देवैः समावृतः ॥४५॥  
॥ सावित्र्युवाच ॥ ॥  
सर्वदेववृतस्तात तव तातो व्यवस्थितः ॥  
एकाकिनी कथं तत्र गच्छाम्यहमनाथवत् ॥४६॥  
तद्ब्रूहि पितरं गत्वा मुहूर्तं परिपाल्यताम् ॥४७॥  
यावदभ्येति शक्राणी गौरी लक्ष्मीस्तथा पराः॥  
देवकन्याः समाजेऽत्र ताभिरेष्याम्यह८द्रुतम् ॥ ४८ ॥  
सर्वासां प्रेषितो वायुर्निमत्रणकृते मया ॥  
आगमिष्यन्ति ताः शीघ्रमेवं वाच्यः पिता त्वया ॥४९॥  
॥ सूत उवाच ॥ ॥  
सोऽपि गत्वा द्रुतं प्राह सोमभारार्दितं विधिम्॥  
नैषाभ्येति जगन्नाथ प्रसक्ता गृहकर्मणि ॥ ६.१८१.५० ॥  
सा मां प्राह च देवानां पत्नीभिः सहिता मखे ॥  
अहं यास्यामि तासां च नैकाद्यापि प्रदृश्यते ॥ ५१ ॥  
एवं ज्ञात्वा सुरश्रेष्ठ कुरु यत्ते सुरोचते ॥  
अतिक्रामति कालोऽयं यज्ञयानसमुद्रवः ॥  
तिष्ठते च गृहव्यग्रा सापि स्त्री शिथिलात्मिका ॥ ५२ ॥  
तच्छ्रुत्वा वचनं तस्य पुलस्त्यस्य पितामहः ॥  
समीपस्थं तदा शक्रं प्रोवाच वचनं द्विजाः ॥ ५३ ॥  
॥ ब्रह्मोवाच ॥ ॥  
शक्र नायाति सावित्री सापि स्त्री शिथिलात्मिका ॥  
अनया भार्यया यज्ञो मया कार्योऽयमेव तु ॥ ५४ ॥  
गच्छ शक्र समानीहि कन्यां काञ्चित्त्वरान्वितः ॥  
यावन्न क्रमते कालो यज्ञयानसमुद्भवः ॥ ५५ ॥  
पितामहवचः श्रुत्वा तदर्थं कन्यका द्विजाः ॥  
शक्रेणासादिता शीघ्रं भ्रममाणा समीपतः ॥ ५६ ॥  
अथ तक्रघटव्यग्रमस्तका तेन वीक्षिता ॥  
कन्यका गोपजा तन्वी चन्द्रास्या पद्मलोचना ॥ ५७ ॥  
सर्वलक्षणसम्पूर्णा यौवनारम्भमाश्रिता ॥  
सा शक्रेणाथ सम्पृष्टा का त्वं कमललोचने ॥ ५८ ॥  
कुमारी वा सनाथा वा सुता कस्य ब्रवीहि नः ॥ ५९ ॥  
॥ कन्यो वाच ॥ ॥  
गोपकन्यास्मि भद्रं ते तक्रं विक्रेतुमागता ॥  
यदि गृह्णासि मे मूल्यं तच्छीघ्रं देहि मा चिरम् ॥ ६.१८१.६० ॥  
तच्छ्रुत्वा त्रिदिवेन्द्रोऽपि मत्वा तां गोपकन्यकाम् ॥  
जगृहे त्वरया युक्तस्तक्रं चोत्सृज्य भूतले ॥ ६१ ॥  
अथ तां रुदतीं शक्रः समादाय त्वरान्वितः ॥  
गोवक्त्रेण प्रवेश्याथ गुह्येनाकर्षयत्ततः ॥ ६२ ॥  
एवं मेध्यतमां कृत्वा संस्नाप्य सलिलैः शुभैः ॥  
ज्येष्ठकुण्डस्य विप्रेन्द्राः परिधाय्य सुवाससी ॥ ६३ ॥  
ततश्च हर्षसंयुक्तः प्रोवाच चतुराननम् ॥  
द्रुतं गत्वा पुरो धृत्वा सर्वदेवसमागमे ॥ ६४ ॥  
कन्यकेयं सुरश्रेष्ठ समानीता मयाऽधुना ॥  
तवार्थाय सुरूपाङ्गी सर्वलक्षणलक्षिता ॥ ६५ ॥  
गोपकन्या विदित्वेमां गोवक्त्रेण प्रवेश्य च ॥  
आकर्षिता च गुह्येन पावनार्थं चतुर्मुख ॥ ६६ ॥  
॥ श्रीवासुदेव उवाच ॥ ॥  
गवां च ब्राह्मणानां च कुलमेकं द्विधा कृतम् ॥  
एकत्र मन्त्रास्तिष्ठन्ति हविरन्यत्र तिष्ठति ॥ ६७ ॥  
धेनूदराद्विनिष्क्रान्ता तज्जातेयं द्विजन्मनाम् ॥  
अस्याः पाणिग्रहं देव त्वं कुरुष्व मखाप्तये ॥ ६८  
यावन्न चलते कालो यज्ञयानसमुद्भवः ॥ ६९ ॥  
॥ रुद्र उवाच ॥ ॥  
प्रविष्टा गोमुखे यस्मादपानेन विनिर्गता ॥  
गायत्रीनाम ते पत्नी तस्मादेषा भविष्यति ॥ ६.१८१.७० ॥  
॥ ब्रह्मोवाच ॥ ॥  
वदन्तु ब्राह्मणाः सर्वे गोपकन्याप्यसौ यदि ॥  
सम्भूय ब्राह्मणीश्रेष्ठा यथा पत्नी भवेन्मम ॥ ७१ ॥  
॥ ब्राह्मणा ऊचुः ॥ ॥  
एषा स्याद्ब्राह्मणश्रेष्ठा गोपजातिविवर्जिता ॥  
अस्मद्वाक्याच्चतुर्वक्त्र कुरु पाणिग्रहं द्रुतम् ॥ ७२ ॥  
॥ सूत उवाच ॥ ॥  
ततः पाणिग्रहं चक्रे तस्या देवः पितामहः ॥  
कृत्वा सोमं ततो मूर्ध्नि गृह्योक्तविधिना द्विजाः ॥ ७३ ॥  
सन्तिष्ठति च तत्रस्था महादेवी सुपावनी ॥  
अद्यापि लोके विख्याता धनसौभाग्यदायिनी ॥ ॥ ७४ ॥  
यस्तस्यां कुरुते मर्त्यः कन्यादानं समाहितः ॥  
समस्तं फलमाप्नोति राजसूयाश्वमेधयोः ॥ ७९ ॥  
कन्या हस्तग्रहं तत्र याऽऽप्नोति पतिना सह ॥  
सा स्यात्पुत्रवती साध्वी सुखसौभाग्यसंयुता ॥ ७६ ॥  
पिण्डदानं नरस्तस्यां यः करोति द्विजोत्तमाः ॥  
पितरस्तस्य सन्तुष्टास्तर्पिताः पितृतीर्थवत् ॥ ७७ ॥  
इति श्रीस्कादे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये गायत्रीविवाहे गायत्रीतीर्थमाहात्म्यवर्णनन्नामैकाशीत्युत्तरशततमोअध्यायः ॥ १८१ ॥