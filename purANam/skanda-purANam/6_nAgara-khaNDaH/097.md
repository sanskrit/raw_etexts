+++
title = "०९७"

+++
॥ सूत उवाच ॥ ॥  
ततः प्रभृति नो मन्दो रोहिणीशकटं द्विजाः ॥  
भिनत्ति वचनात्तस्य राज्ञो दशरथस्य च ॥ १ ॥  
तद्वृत्तान्तं समाकर्ण्य तस्य शक्रः प्रहर्षितः ॥  
भूपालं तं समभ्येत्य ततश्चोवाच सादरम् ॥ २ ॥  
अत्यद्भुततरं कर्म त्वयैतत्पृथिवीपते ॥  
संसाधितं यदन्येन मनसापि न चिन्त्यते ॥ ३ ॥  
अत एव हि सन्तुष्टिः सञ्जाताद्य तवोपरि ॥  
वरं मत्तो गृहाणाद्य तदभीष्टं हृदि स्थितम् ॥ ४ ॥  
॥ राजोवाच ॥ ॥  
त्वया सह सुरश्रेष्ठ मैत्री सम्प्रार्थयाम्यहम् ॥  
शाश्वती सर्वकृत्येषु परमां लोकसंस्थिताम् ॥५॥  
॥ इन्द्र उवाच ॥  
एवं भवतु राजेन्द्र त्वया सह सदा मम ॥  
सम्पत्स्यते सदा मैत्री वसोरिव च शाश्वती ॥ ६ ॥  
त्वया सदैव मे पार्श्वे सभायां देवसन्निधौ ॥  
आगन्तव्यं विशेषेण येन मैत्री प्रवर्धते॥७॥  
एवमुक्त्वा सहस्राक्षो जगाम त्रिदिवालयम् ॥  
राजापि चागतो हर्म्ये स्वकीये हर्षसंयुतः ॥८॥  
रक्षयित्वा जगत्सर्वं शनैश्चर कृताद्भयात् ॥  
अप्राप्यां प्राप्य सङ्कीर्तिं स्तूयमानस्तु बन्दिभिः ॥ ९ ॥  
ततः प्रभृति नित्यं स सन्ध्याकाल उपस्थिते ॥  
सायाह्नं संविधायाथ याति शक्रस्य मन्दिरे ॥६.९७.१०॥॥  
तत्र स्थित्वा चिरं श्रुत्वा गन्धर्वाणां मनोहरम् ॥  
गीतं दृष्ट्वा च नृत्यं च तानादिविहितं शुभम् ॥११॥॥  
विचित्रार्थाः कथाः श्रुत्वा देवर्षीणां मुखाच्च्युताः ॥  
स्वयं च कीर्तयित्वाथ प्रयाति निजमन्दिरम्॥१२॥  
विमानवरमारुह्य हंसबर्हिणनादितम्॥  
मनोहरपताकाभिः समन्ताच्च विभूषितम्॥१३॥  
यदायदा स निर्याति शक्रस्थानान्निजालयम्॥  
तदातदाऽऽसने तस्य क्रियतेऽभ्युक्षणं सदा॥१४॥  
शक्रादेशात्तदा वेत्ति न स भूपः कथञ्चन ॥  
अन्यस्मिन्दिवसे तस्य नारदो मुनिसत्तमः ॥  
कथयामास तत्सर्वमभ्युक्षणसमुद्भवम् ॥ १५ ॥  
वृत्तान्तं तस्य राजर्षेस्तस्यैव गृहमागतः ॥  
तीर्थयात्रा प्रसङ्गेन विद्वेषपरिवृद्धये ॥ १६ ॥  
तच्छ्रुत्वा नारदेनोक्तं श्रद्धेयमपि भूपतिः ॥  
न चक्रे हृदयेऽधर्ममात्मानं परिचिन्तयन् ॥ १७ ॥  
तथापि कौतुकाविष्टो गत्वा शक्रनिवेशनम् ॥  
अन्यस्मिन्दिवसे स्थित्वा चिरं तत्र समुत्थितः ॥ १८ ॥  
अलक्ष्यं वीक्षयामास स्वासनं दूरमास्थितः ॥  
किञ्चित्सद्मान्तरं प्राप्य कौतूहलसमन्वितः ॥ १९ ॥  
ततः शक्रसमादेशादुत्थाय सुरकिङ्करः ॥  
प्रोक्षयामास तोयेन पार्थिवस्य तदासनम् ॥ ६.९७.२० ॥  
तद्दृष्ट्वा कोपसम्पन्नः स राजाऽभ्येत्य वासवम् ॥  
प्रोवाच किमिदं शक्र प्रोक्ष्यते यन्ममासनम् ॥ २१ ॥  
किं मया निहता विप्राः किं वा विप्रसमुद्भवम् ॥  
शासनं लोपितं किञ्चित्किं वा विप्रा विनिन्दिताः ॥ २२ ॥  
किं वा नष्टोऽस्मि सङ्ग्रामे दृष्ट्वा शत्रून्समागतान् ॥  
दैन्यं वा जल्पितं तेषां भयत्रस्तेन चेतसा ॥ २३ ॥  
मम राज्येऽथवा शक्र दुर्बलो बलवत्तरैः ॥  
पीड़्यते वाथ चौराद्यैर्मुष्यते वञ्चकैस्तथा ॥ २४ ॥  
किं वा राज्ये मदीये च जायते योनिविप्लवः ॥  
सङ्करो वाथ वर्णानां परित्यक्तविधिक्रमः ॥ २५ ॥  
किं वा दुर्जनवाक्येन दूषितो दोषवर्जितः ॥  
दण्ड्यते मम राज्ये च केनचित्त्रिदशेश्वर ॥ २६ ॥  
किं वा चौरोऽथ पापो वा गृहीतो दोषवान्स्वयम् ॥  
मुच्यते द्रव्यलोभेन तथान्यो वा जुगुप्सितः ॥ २७ ॥  
किंस्विन्मया परित्यक्तः कोऽप्यत्र शरणागतः ॥  
भयत्रस्तः सुभीतेन प्राणानां त्रिदशाधिप ॥ २८ ॥  
कस्य वा पृष्ठमांसानि भक्षितानि मया क्वचित् ॥  
कच्चिच्च त्रिदशाधीष ब्राह्मणस्य विशेषतः ॥ २९ ॥  
किं वा दानं मया दत्त्वा ब्राह्मणाय महात्मने ॥ पश्चात्तापः  
कृतः पश्चाद्दत्तं चोपेक्षितं च वा ॥ ६.९७.३० ॥  
किं वा राज्ये मदीये च दीनानां प्रपतन्ति च ॥  
अश्रुपाता दिवारात्रं दुःखितानां समन्ततः ॥ ३१ ॥  
दैवं वा पैतृकं वापि किं वा कर्म गृहे मम ॥  
लोपं गच्छति देवेन्द्र क्रियते वा विधिच्युतम् ॥ ३२ ॥  
यत्त्वया क्रियते नित्यं तोयैरभ्युक्षणं मम ॥  
आसनस्य द्रुतं ब्रूया यत्पापं विहितं मया ॥ ॥ ३३ ॥  
॥ इन्द्र उवाच ॥ ॥  
न विद्यते महाराज शरीरे तव पातकम् ॥  
न राष्ट्रे च कुले गेहे भृत्यवर्गे विशेषतः ॥ ३४ ॥  
परं शृणु प्रवक्ष्यामि यत्ते पापं भविष्यति ॥  
तेन सम्प्रोक्ष्यते चैव आसनं सर्वदैव तु ॥ ३५ ॥  
अपुत्रस्य गतिर्नास्ति न च स्वर्गं प्रपद्यते ॥  
पैतृकेण नरो ग्रस्तो य ऋणेन सदा नृप ॥ ३६ ॥  
द्वेष्यतां याति देवानां पितॄणां च विशेषतः ॥  
यदा पश्यति पुत्रस्य वदनं पुरुषो नृप ॥ ३७ ॥  
आनृण्यं समवाप्नोति पितॄणां स तदा ध्रुवम् ॥  
स त्वं नैव गतो राजन्नानृण्यं यन्मयोदितम् ॥ ३८ ॥  
पितॄणां तेन ते नित्यमासनेऽभ्युक्षणं कृतम् ॥  
तस्माद्यतस्व पुत्रार्थं यदीच्छसि परां गतिम् ॥ ३९ ॥  
आत्मानं नरकात्त्रातुं पुंसञ्ज्ञाच्च तथा नृप ॥  
एवमुक्तः स शक्रेण राजा दशरथस्तदा ॥ ६.९७.४० ॥  
दुःखेन महता युक्तो लज्जयाऽधोमुखः स्थितः ॥  
आमन्त्र्याथ सहस्राक्षं गत्वाऽयोध्यां निजां पुरीम् ॥  
अमात्यानां निजं राज्यमर्पयामास सत्वरः ॥ ४१ ॥  
ततः प्रोवाच तान्सर्वांस्तपः कार्यं मयाऽधुना ॥  
यावत्पुत्रस्य सम्प्राप्तिस्तावदेव न संशयः ॥४२॥  
एतद्राज्यं प्रयत्नेन रक्षणीयं यथाविधि ॥  
युष्माभिर्मम वाक्येन यावदागमनं मम ॥४३॥  
॥ मन्त्रिण ऊचुः ॥ ॥  
युक्तमेतन्महाराज पुत्रार्थं यत्समुद्यमः ॥  
क्रियते पुत्रहीनस्य किं राज्येन धनेन वा ॥ ॥ ४४ ॥  
वयं रक्षां करिष्यामस्तव राज्ये समन्ततः ॥  
निर्वृतिं त्वं समास्थाय कुरु पुत्रकृते तपः ॥ ४५ ॥  
कार्तिकेयपुरं गत्वा यत्र पित्रा पुरा तव ॥  
तपस्तप्तं यथा लब्धा सिद्धिश्च मनसेप्सिता ॥ ४६ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्र माहात्म्ये दशरथकृततपःसमुद्योगवर्णनन्नाम सप्तनवतितमोऽध्यायः ॥ ९७ ॥