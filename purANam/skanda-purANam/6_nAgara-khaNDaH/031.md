+++
title = "०३१"

+++
॥ सूत उवाच ॥ ॥  
तथान्यदपि तत्रास्ति नागतीर्थमनुत्तमम्॥  
यत्र स्नातस्य सर्पाणां न भयं जायते क्वचित्॥ १ ॥  
तत्र श्रावणपञ्चम्यां यो नरः स्नानमाचरेत् ॥  
कृष्णायां न भयं तस्य कुलेऽपि स्यादहेः क्वचित् ॥ २ ॥  
तत्र पूर्वं तपस्तप्तं मातुः शापप्रपीडितैः ॥  
शेष प्रभृतिनागैस्तु मुक्तिहेतोर्हुताशनात् ॥ ३ ॥  
कम्बलाश्वतरौ नागौ तथा ख्यातौ धरातले ॥  
तत्र तप्त्वा तपस्तीव्रं संसिद्धिं परमां गतौ ॥ ४ ॥  
अनन्तो वासुकिश्चैव तक्षकश्च महावलः ॥  
कर्कोटश्चैव नागेन्द्रो मणिकण्ठस्तथापरः ॥५॥  
ऐरावतस्तथा शङ्खः पुण्डरीको महाविषः ॥  
शेषपूर्वाः स्मृता नागा एतेऽत्र नव नायकाः ॥ ६ ॥  
एतेषां पुत्रपौत्राश्च तेषामपि विभूतिभिः ॥  
असङ्ख्याभिरिदं व्याप्तं समस्तं धरणीतलम्॥ ७ ॥  
अथ ते कुटिला दुष्टा भक्षयन्ति सदा जनान् ॥  
बहुत्वादपि संस्पर्शादपराधं विनापि च ॥ ८ ॥  
ततः प्रजा इमाः सर्वा ब्रह्माणं शरणं गताः ॥  
पीडिताः स्म सुरश्रेष्ठ सर्पेभ्यो रक्ष सत्वरम् ॥ ९ ॥  
यावन्न शून्यतां याति सकलं वसुधातलम् ॥  
व्याप्तं सर्वैस्ततः सर्पैर्विषाढ्यैरतिभीषणैः ॥ ६.३१.१० ॥  
अथ तानब्रवीद्ब्रह्मा शेषाद्यान्नवनायकान्॥  
स्वसन्ततेः प्ररक्षध्वं भक्ष्यमाणा इमाः प्रजाः ॥ ११ ॥  
ते तथेति प्रतिज्ञाय जग्मुः सर्वे भुजङ्गमाः ॥।२॥  
अथ तेषां बहुत्वाच्च नैव रक्षा प्रजायते ॥  
वारिता अपि ते यस्मात्प्रकुर्वन्ति प्रजाक्षयम् ॥ १३ ॥  
ततः कोपपरीतात्मा तानाहूय कुलाधिपान्॥  
तानुवाच स्वयं ब्रह्मा सर्वदेवसमागमे ॥ १४ ॥  
भक्षयन्ति यतः सर्पा अपराधं विना प्रजाः ॥  
वारिता अपि ते तस्मात्तान्निगृह्णामि साम्प्रतम् ॥ १५ ॥  
भविष्यति महीपालो भूतले जनमेजयः॥  
चित्रभानुर्मखे तस्य सर्पान्सम्भक्षयिष्यति ॥।६॥  
मातुः शापाद्विशेषेण मन्त्राकृष्टा द्विजोत्तमैः ॥  
स्वयमेव पतिष्यन्ति सुसमिद्धे हुताशने ॥।७॥  
तच्छ्रुत्वा वेपमानास्ते सर्पाणां नवनायकाः ॥  
प्रोचुः प्राञ्जलयः सद्यः प्रणिपत्य पितामहम्॥ १८ ॥  
भगवन्कुटिला ज्ञातिरस्माकं भवता कृता ॥  
तत्कस्मात्कुरुषे कोपं जातिधर्मानुवर्तिनाम्॥।९॥  
ब्रह्मोवाच॥  
यदि नाम मया सृष्टा यूयं दिष्ट्या विषोल्बणाः ०।  
अपराधं विना कस्माद्भक्षयध्व इमाः प्रजाः ॥ ६.३१.२० ॥  
॥ नागा ऊचुः ॥ ॥  
मर्यादां कुरु देवेश अस्माकं मानवैः सह ॥  
अथवा सम्प्रयच्छस्व स्थानं मानुषवर्जितम् ॥ ॥ २१ ॥  
पारिक्षितमखे तस्मिन्सर्पाणां चित्रभानुना ॥  
समन्ताद्दह्यमानानां रक्षोपायं प्रचिन्तय ॥ २२ ॥  
यथा न सन्ततिच्छेदो जायते प्रपितामह ॥  
अस्माकं सर्वलोकेषु तथा त्वं कर्तुमर्हसि ॥ २३ ॥  
॥ ब्रह्मोवाच॥ ॥  
जरत्कारुरिति ख्यातो भविष्यति क्वचिद्द्विजः ॥  
स सन्तानकृते भार्यां भूमावन्वेषयिष्यति ॥ २४ ॥  
भाविनी च भवद्वंशे जरत्कन्या सुशोभना ॥  
सा देया चादरात्तस्मै पुत्रार्थं वरवर्णिनी ॥ २५ ॥  
ताभ्यां यो भविता पुत्रः स शेषान्रक्षयिष्यति ॥  
सर्पाञ्छुद्धसमाचारान्मर्यादासु व्यवस्थितान् ॥ २६ ॥  
सुतलं नितलं चैव तथैव वितलं च यत् ॥  
तस्याधस्ताच्चतुर्थे च वसतिर्वो धरातले ॥ २७ ॥  
मया दत्तेऽतिरम्ये च सर्वभोगसमन्विते ॥  
तस्माद्व्रजत तत्रैव परित्यज्य महीतलम् ॥ २८ ॥  
तत्र भुञ्जथ सद्भोगा न्गत्वाऽऽशु मम शासनात् ॥  
पुत्रपौत्रसमोपेतांस्त्रिदशैरपि दुर्लभान् ॥ २९ ॥  
॥ नागा ऊचुः ॥ ॥  
भोगानपि प्रभुञ्जाना न वयं तत्र पद्मज ॥  
शक्नुमो वस्तुमुर्व्यां नस्तस्मात्स्थानं प्रदर्शय ॥  
मर्यादया वर्तयामो यत्रस्था मानवैः समम् ॥ ६.३१.३० ॥  
॥ ब्रह्मोवाच ॥ ॥  
एषा तिथिर्मया दत्ता युष्माकं धरणीतले ॥  
पञ्चमी शेषकालस्तु नेयस्तत्रं रसातले ॥ ३१ ॥  
तत्रागतैर्न हन्तव्या मानवा दोषवर्जिताः ॥  
मन्त्रसंरक्षिताङ्गाश्च तथौषधिकृतादराः ॥ ३२ ॥  
चमत्कारपुरे क्षेत्रे मया दत्ता स्थितिः सदा ॥  
पृथिव्यां कुलमुख्यानां नागानां नागसत्तमाः ॥ ३३ ॥  
॥ सूत उवाच ॥ ॥  
एवमुक्ताश्च ते नागा ब्रह्मणा सत्वरं ययुः ॥  
पातालं कुलमुख्याश्च तस्मिन्क्षेत्रे व्यवस्थिताः ॥ ३४ ॥  
तत्र श्रावणपञ्चम्यां यस्तान्पूजयते नरः ॥  
स प्राप्नोति नरोऽभीष्टं तेषामेव प्रसादतः ॥ ३५ ॥  
तस्य वंशेऽपि सर्पाणां न भयं स्यान्न किल्बिषम् ॥  
न रोगो नोपसर्गश्च न च भूतभयं क्वचित् ॥ ३६ ॥  
अपुत्रस्तत्र यः श्राद्धं करोति सुतवाञ्छया ॥  
पुत्रं विशिष्टमासाद्य पितॄणामनृणो हि सः ॥ ३७ ॥  
तथा वन्ध्या च या नारी पञ्चम्यां भास्करोदये ॥  
श्रावणे कुरुते स्नानं कृष्णपक्षे विशेषतः ॥  
सा सद्यो लभते पुत्रं स्ववंशोद्धरणक्षमम् ॥ ३८ ॥  
सर्वरोगविनिर्मुक्तं सुरूपं विनयान्वितम् ॥  
भ्रष्टराज्यो नरो यो वा तत्र स्नानं समाचरेत् ॥ ३९ ॥  
ततः पूजयते नागाञ्छ्रावणे पञ्चमीदिने ॥  
स हत्वाऽरिगणा न्सर्वान्भूयोराज्यमवाप्नुयात् ॥ ६.३१.४० ॥  
येषां मृत्युर्मनुष्याणां जायते सर्पभक्षणात् ॥  
न तेषां जायते मुक्तिः प्रेतभावात्कथञ्चन ॥ ४१ ॥  
यावन्न क्रियते श्राद्धं तस्मिंस्तीर्थे द्विजोत्तमाः ॥  
तस्मात्सर्वप्रयत्नेन मृतस्याहिप्रदङ्क्षणात् ॥  
श्राद्धं कार्यं प्रयत्नेन तस्मिंस्तीर्थेऽहिसम्भवे ॥ ४२ ॥  
अत्र वः कीर्तयिष्यामि पुरावृत्तां कथां शुभाम् ॥  
इन्द्रसेनस्य राजर्षेः सर्वपातकनाशिनीम् ॥ ४३ ॥  
इन्द्रसेनो महीपालः पुरासीद्रिपुदर्पहा ॥  
अश्वमेधसहस्रेण इष्टं तेन महात्मना ॥ ४४ ॥  
ततः स दैवयोगेन प्रसुप्तः शयने शुभे ॥  
दष्टः सर्पेण मुक्तश्च इन्द्रसेनो महीपतिः ॥  
वियुक्तश्चैव सहसा जीवितव्येन तत्क्षणात् ॥ ४५ ॥  
ततस्तस्य सुतोऽभीष्टस्तस्योद्देशेन कृत्स्नशः ॥  
चकार प्रेतकार्याणि स्मृत्युक्तानि च भक्तितः ॥ ॥ ४६ ॥  
गङ्गायामस्थिपातं च कृत्वा श्राद्धानि षोडश ॥  
गयां गत्वा ततश्चक्रे श्राद्धं श्रद्धासमन्वितः ॥ ४७ ॥  
अथ स्वप्नान्तरे प्राप्तः पिता तस्य स भूपतिः ॥  
प्रोवाच दुःखितः पुत्रं बाष्पव्याकुललोचनम् ॥ ४८ ॥  
सर्पमृत्योः सकाशान्मे प्रेतत्वं पुत्र संस्थितम् ॥  
तेन मे भवता दत्तं न किञ्चिदुपतिष्ठते ॥ ४९ ॥  
चमत्कारपुरं क्षेत्रं तस्मात्त्वं गच्छ सत्वरम् ॥  
तत्र तीर्थे कुरु श्राद्धं सर्पाणां मत्कृते सुत ॥ ६.३१.५० ॥  
येन सञ्जायते मोक्षः प्रेतत्वा द्दारुणान्मम ॥  
स ततः प्रातरुत्थाय तत्स्मृत्वा नृपतेर्वचः ॥ ५१ ॥  
प्रेतरूपस्य दुःखार्तस्तत्तीर्थं सत्वरं गतः ॥  
चकार च ततः श्राद्धं श्रावणे पञ्च मीदिने ॥ ५२ ॥  
स्नात्वा श्रद्धासमोपेतः सन्निवेश्य पुरोधसम् ॥  
ततः स दर्शनं प्राप्तो भूयोऽपि च यथा पुरा ॥ ५३ ॥ प्रे  
तरूपेण दुःखार्तो वाक्यमेतदुवाच ह ॥  
न मयाऽऽसादितं किञ्चिद्यत्त्वया मत्कृते कृतम् ॥ ५४ ॥  
फलं श्राद्धस्य चात्र त्वं कारणं शृणु पुत्रक ॥  
श्राद्धार्हा ब्राह्मणाश्चात्र चमत्कारपुरोद्भवाः ॥ ५५ ॥  
क्षेत्रेऽपि गर्हिताः श्राद्धे येऽन्यत्र व्यङ्गकादयः ॥  
अत्र यत्क्रियते किञ्चिद्दानं वा व्रतमेव च ॥ ५६ ॥  
तथान्यदपि विप्रार्हं कर्म यज्ञसमुद्भवम्॥  
तत्तेषां वचनात्सर्वं पूर्णं स्यादपि खण्डितम् ॥  
परोक्षे वापि सम्पूर्णं वृथा सञ्जायते स्फुटम् ॥ ५७ ॥  
तस्मादस्मात्पुराद्विप्रान्समानीय ततः परम् ॥  
मम नाम्ना कुरु श्राद्धं येन मुक्तिः प्रजायते ॥ ५८ ॥  
अथासौ प्रातरुत्थाय स्मरमाणः पितुर्वचः ॥  
दुःखेन महताविष्टः प्रविवेश पुरोत्तमे ॥ ५९ ॥  
ततश्चान्वेषयामास श्राद्धार्हान्ब्राह्मणान्नृपः ॥  
यत्नतोऽपि न लेभे स धनाढ्या ब्राह्मणा यतः ॥ ६.३१.६० ॥  
न तत्र दुःखितः कश्चिद्दरिद्रोऽपि न दुःखितः ॥  
नाकर्मनिरतो वापि पाखण्डनिरतोऽथवा ॥ ६१ ॥  
स्थानेस्थाने महानादा उत्सवाश्च गृहेगृहे ॥  
वेदविद्याविनोदाश्च स्मृति वादास्तथैव च ॥ ६२ ॥  
श्रूयन्ते याज्ञिकानां च यज्ञकर्मसमुद्भवाः॥  
न दुर्भिक्षं न च व्याधिर्नाकालमरणं नृणाम्. ॥  
न मृत्युः कस्यचित्तत्र पुरे ब्राह्मण सेविते ॥ ६३ ॥  
यथर्तुवर्षी पर्जन्यः सस्यानि गुणवन्ति च ॥  
भूरिक्षीरस्रवा गावः क्षीराण्याजाविकानि च ॥ ६४ ॥  
यंयं प्रार्थयते विप्रं स श्राद्धार्थं महीपतिः ॥  
स स तं भर्त्सयामास दुरुक्तैः कोपसंयुतः ॥ ६५ ॥  
धिग्धिक्पापसमाचार क्षत्रियापसदात्मक ॥  
किं कश्चिद्ब्राह्मणोऽश्नाति प्रेतश्राद्धे विशेषतः ॥ ६६ ॥  
तस्माद्गच्छ द्रुतं यावन्न कश्चिच्छपते द्विजः ॥  
निहन्ति वा प्रकोपेन स्वर्गमार्गनिरोधकम् ॥ ६७ ॥  
॥ सूत उवाच ॥ ॥  
ततः स दुःखितो राजा निश्चक्राम भयार्दितः ॥  
चमत्कारपुरात्तस्माद्वैलक्ष्यं परमं गतः ॥ ६८ ॥  
चिन्तयामास राजेन्द्र स्मृत्वावस्थां पितुश्च ताम् ॥  
किं करोमि क्व गच्छामि कथं मे स्यात्पितुर्गतिः ॥ ६९ ॥  
ततः स सचिवान्सर्वान्प्रेषयित्वा गृहं प्रति ॥  
एकाकी भिक्षुरूपेण स्थितस्तत्रैव सत्पुरे ॥६.३१.७०॥।  
स ज्ञात्वा नगरे तत्र ब्राह्मणं शंसितव्रतम् ॥  
सर्वेषां ब्राह्मणेन्द्राणां मध्ये दाक्षिण्यभाजनम् ॥ ७१ ॥  
देवशर्माभिधानं तु शरणागतवत्सलम् ॥  
आहिताग्निं चतुर्वेदं स्मृतिमार्गानुयायिनम् ॥ ७२ ॥  
ततस्तु प्रातरुत्थाय कृत्वान्त्यजमयं वपुः ॥  
शोधयामास कृच्छ्रेण मलोत्सर्गनिकेतनम् ॥ ७३ ॥ ।  
अथ यः कुरुते कर्म तत्र विष्ठाप्रशोधनम् ॥  
सोऽभ्येत्य तमुवाचेदं कोपसंरक्तलोचनः ॥ ७४ ॥  
कुतस्त्वमिह सम्प्राप्तो मद्वृत्तेरुपघातकृत् ॥  
तस्माद्गच्छ द्रुतं नो चेन्नयिष्ये यमसादनम् ॥ ७५ ॥  
तस्यैवं वदतोऽप्याशु बलात्स पृथिवीपतिः ॥  
शोधयामास तत्स्थानं देवशर्मसमुद्भवम् ॥ ७६ ॥  
ततः संवत्सरस्यान्ते चण्डालेन द्विजोत्तमाः ॥  
स प्रोक्त उचिते काले प्रणिपत्य च दूरतः ॥ ७७ ॥  
स्वामिंस्तव कुलेप्येवं गूथाशोधनकर्मकृत् ॥  
तदस्माकं न चान्यस्य तत्किमन्यः प्रवेशितः ॥ ७८ ॥  
अथ श्रुत्वा च तद्वाक्यं स प्राह द्विजसत्तमः ॥  
न मया कश्चिदन्योऽत्र निर्दिष्टो गोप्यकर्मणि॥  
अधिकारस्त्वयात्मीयस्तथा कार्यो यथा पुरा ॥ ७९ ॥  
तदान्यदिवसे प्राप्ते सोंऽत्यजः कोपसंयुतः ॥  
शस्त्रमादाय सम्प्राप्तो वधार्थं तस्य भूपतेः ॥६.३१.८०॥  
शस्त्रोद्यतकरं दृष्ट्वा प्रहारेकृतनिश्चयम् ॥  
ततस्तं लीलया भूयो मुष्टिना मूर्ध्न्यताडयत् ॥ ८१ ॥  
ततस्तस्य विनिष्क्रान्ते लोचने तत्क्षणाद्द्विजाः ॥  
सुस्राव रुधिरं पश्चात्पपात गतजीवितः ॥ ८२ ॥  
तं श्रुत्वा निहतं तेन चण्डालं निजकिङ्करम् ॥  
देवशर्मातिकोपेन तद्वधार्थमुपागतः ॥ ८३ ॥  
ततः पुत्रैश्च पौत्रैश्च सहितोऽन्यैश्च बन्धुभिः ॥  
लोष्टैस्तं ताडयामास भर्त्समानो मुहुर्मुहुः ॥ ८४ ॥  
सोऽपि सन्ताड्यमानस्तु प्रहारैर्जर्जरीकृतः ॥  
वेदोच्चारं ततश्चक्रे दर्शयित्वोपवीतकम् ॥ ८५ ॥  
अथ ते विस्मिताः सर्वे देवशर्मपुरःसराः ॥  
ब्राह्मणास्तं समुद्वीक्ष्य वेदोच्चारपरायणम् ॥ ८६ ॥  
पृष्टश्च किमिदं कर्म तवान्त्यजजनोचितम् ॥  
एषा वेदात्मिका वाणी स्पष्टाक्षरकलस्वना ॥  
तत्किं शापपरिभ्रष्टस्त्वं कश्चिद्ब्राह्मणोत्तमः ॥ ८७ ॥  
येनैवं कुरुषे कर्म गर्हितं चान्त्यजैरपि ॥  
ततः स प्रहसन्नाह क्षत्रियोऽहं महीपतिः ॥  
विष्णुसेन इति ख्यातो हैहयान्वयसम्भवः ॥ ८८ ॥  
सोहमाराधनार्थाय त्वस्मिन्स्थान उपागतः॥  
अद्य संवत्सरो जातः कर्मण्यस्मिन्रतस्य च॥८९॥  
॥ सूत उवाच ॥ ॥  
तस्य तद्वचनं श्रुत्वा स विप्रः कृपयान्वितः ॥  
कृताञ्जलिपुटो भूत्वा तमुवाच महीपतिम्॥६.३१.९०॥  
किं तत्कृत्यं समुद्दिश्य त्वयैतत्कर्म गर्हितम् ॥  
कृतं कीर्तय येनाशु तवाभीष्टं करोम्यहम् ॥९॥।  
नास्ति मे किञ्चिदप्राप्तं तथाऽसाध्यं महीपते ॥  
तस्मात्तव करिष्यामि कृत्यं यद्यपि दुर्लभम् ॥ ९२ ॥  
॥ राजोवाच ॥ ॥  
पिता ममाहिना दष्टः प्रेतत्वं समुपागतः ॥  
सोऽत्र नागह्रदे श्राद्धे कृते मुक्तिमवाप्नुयात् ॥ ९३ ॥  
तस्मात्तत्तारणार्थाय विप्रकृत्यं समाचर ॥  
एतदर्थं मयैतत्ते कृतं कर्म विगर्हितम् ॥ ९४ ॥ ॥  
॥ देवशर्मोवाच ॥ ॥  
एवं कुरु नृपश्रेष्ठ श्राद्धेऽहं ते पितुः स्वयम् ॥  
ब्राह्मणः सम्भविष्यामि तस्माच्छ्राद्धं समाचर ॥ ९५ ॥  
॥ सूत उवाच ॥ ॥  
अथ ते सुहृदस्तस्य पुत्राः पौत्राश्च बान्धवाः ॥  
प्रोचुर्नैतत्प्रयुक्तं ते श्राद्धं भोक्तुं विगर्हितम् ॥ ९६ ॥  
तस्माद्यदि भवानस्य श्राद्धे भोक्ता ततः स्वयम् ॥  
सर्वे भवन्तं त्यक्षामस्तथान्येऽपि द्विजोत्तमाः ॥ ९७ ॥  
॥ देवशर्मोवाच ॥ ॥  
कामं त्यजत मां सर्वे यूयमन्येऽपि ये द्विजाः ॥  
मयैवास्य प्रतिज्ञातं भोक्तुं श्राद्धे महीपतेः ॥ ९८ ॥  
एवमुक्त्वा स विप्रेन्द्रस्तेनैव सहितस्तदा ॥  
नागह्रदं समासाद्य श्राद्धे वै भुक्तवानथ ॥ ९९ ॥  
भुक्तमात्रे ततस्तस्मिन्वागुवाचाशरीरिणी ॥  
नादयन्ती जगत्सर्वं हर्षयन्ती महीपतिम् ॥ ६.३१.१०० ॥  
प्रेतभावाद्विनिर्मुक्तः पुत्राहं त्वत्प्रभावतः ॥  
स्वस्ति तेऽस्तु गमिष्यामि साम्प्रतं त्रिदिवालयम् ॥ १०१ ॥  
तत्कृत्वा नृपतिर्हृष्टस्तं प्रणम्य द्विजोत्तमम् ॥  
प्रोवाच कुरु मे वाक्यं यद्ब्रवीमि द्विजोत्तम ॥ १०२ ॥  
अस्ति माहिष्मतीनाम नगरी नर्मदातटे ॥  
सा चास्माकं राजधानी पितृपर्यागता विभो ॥ १०३ ॥  
अहं यच्छामि ते ब्रह्मन्समस्तविषयान्विताम्॥  
मया भृत्येन तत्रस्थः कुरु राज्यमकण्टकम् ॥ १०४ ॥  
॥ देवशर्मोवाच ॥ ॥  
न चैतद्युज्यते वक्तुं न विप्रो राज्यमर्हति ॥  
तस्माद्गच्छ निजं राज्यं परिपालय पार्थिव ॥॥५॥  
॥ सूत उवाच ॥ ॥  
एवं विसर्जितस्तेन जगाम स महापतिः ॥  
स्वं देशं हर्षसंयुक्तः कृतकृत्यो द्विजोत्तमाः ॥ ॥ १०६ ॥  
सोऽपि सर्वैः परित्यक्तो ब्राह्मणैः पुरवासिभिः ॥  
देवशर्मा समुद्दिश्य दोषं श्राद्धसमुद्भवम् ॥ १०७ ॥  
ततो नागह्रदे तस्मिन्स कृत्वा निजमन्दिरम् ॥  
निवासमकरोत्तत्र स्वाध्यायनिरतः शुचिः ॥ १०८ ॥  
तत्रस्थस्य निरस्तस्य ये पुत्राः स्युर्द्विजोत्तमाः ॥  
तेषां सन्ततयो ऽद्यापि ते प्रोक्ता बाह्यवासिनः ॥ १०९ ॥  
एतद्वः सर्वमाख्यातं नागतीर्थसमुद्भवम् ॥  
माहात्म्यं ब्राह्मणश्रेष्ठाः सर्वपातकनाशनम् ॥ ६.३१.११० ॥  
यश्चैतत्पठते भक्त्या सम्प्राप्ते पञ्चमीदिने ॥  
शृणुयाद्वा न वंशेऽपि तस्य स्यात्सार्पजं भयम् ॥ १११ ॥  
तथा विमुच्यते पापाद्भक्षजातान्न संशयः ॥  
कृतादज्ञानतो विप्राः सत्यमेतन्मयोदितम् ॥ ११२ ॥  
तस्मात्सर्वप्रयत्नेन नागतीर्थमनुत्तमम् ॥  
माहात्म्यं पठनीयं वा श्रोतव्यं वा समाहितैः ॥ ११३ ॥  
श्राद्धकाले तु सम्प्राप्ते यश्चैतत्पठते द्विजः ॥  
स प्राप्नोति फलं कृत्स्नं गयाश्राद्धसमुद्भवम् ॥ ११४ ॥  
तथा ये कीर्तिता दोषाः श्राद्धे द्रव्यसमुद्भवाः ॥  
व्रतवैक्लव्यजाश्चापि तथा ब्राह्मणसम्भवाः ॥ ११५ ॥  
ते सर्वे नाशमायान्ति कीर्त्यमाने समाहितैः ॥  
नागह्रदस्य माहात्म्ये श्राद्धकाल उपस्थिते ॥ ११६ ॥  
तथा विनिहता गोभिर्ब्राह्मणैः श्वापदैरपि ॥  
एतस्मिन्पठिते श्राद्धे गच्छन्ति परमां गतिम् ॥ ११७ ॥  
इति श्रीस्कान्दे महापुराण एकाशीतिसाहस्र्यां सहितायां षष्ठे नागरखण्डे हाटकेश्वरक्षेत्रमाहात्म्ये नागह्रदमाहात्म्यवर्णनन्नामैकत्रिंशोऽध्यायः ॥ ३१ ॥ ॥ छ ॥ ॥