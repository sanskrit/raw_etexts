+++
title = "०६१"

+++
॥ ऋषय ऊचुः ॥ ॥  
शर्मिष्ठातीर्थमित्युक्तं त्वया यच्च महामते ॥  
कथं जातं महाभाग किम्प्रभावं तु तद्वद ॥ १ ॥  
॥ सूत उवाच॥ ॥  
आसीद्राजा वृकोनाम सोमवम्श समुद्भवः ॥  
ब्रह्मण्यश्च शरण्यश्च सर्वलोकहिते रतः ॥ २ ॥  
तस्य भार्याऽभवत्साध्वी प्राणेभ्योऽपि गरीयसी ॥  
सर्वलक्षणसम्पन्ना पतिव्रतपरायणा ॥ ॥ ३ ॥  
अथ तस्यां समुत्पन्ना प्राप्ते वयसि पश्चिमे ॥  
कन्यका दिवसे प्राप्ते सर्वशास्त्रविगर्हिते ॥ ४ ॥  
तत आनीय विप्रान्स ज्योतिर्ज्ञानविचक्षणान् ॥  
पप्रच्छ कीदृशी कन्या ममेयं सम्भविष्यति ॥ ५ ॥  
॥ ब्राह्मणा ऊचुः ॥ ॥  
या कन्या प्राप्नुयाज्जन्म चित्रासंस्थे दिवाकरे ॥  
चन्द्रे वापि चतुर्दश्यां सा भवेद्विषकन्यका ॥ ६ ॥  
यस्तस्याः प्रतिगृह्णाति पाणिं पार्थिवसत्तम ॥  
षण्मासाभ्यन्तरे मृत्युं स प्राप्नोति नरो ध्रुवम् ॥ ७ ॥  
यस्मिन्सा जायते हर्म्ये षण्मासाभ्यन्तरे च तत् ॥  
करोति विभवैर्हीनं धनदस्याप्यसंशयम् ॥ ८ ॥  
सेयं तव सुता राजन्यथोक्ता विष कन्यका ॥  
पैतृकं श्वाशुरीयं च हनिष्यति गृहद्वयम् ॥ ९ ॥  
तस्मादिमां परित्यज्य सुखी भव नराधिप ॥  
श्रद्दधासि वचोऽस्माकं हित मुक्तं यदि प्रभो ॥ ६.६१.१० ॥  
॥ राजोवाच ॥ ॥  
त्यक्ष्यामि यदि नामैतां धारयिष्यामि वा गृहे ॥  
अन्यदेहोद्भवं कर्म फलिष्यति तथापि मे ॥ ११ ॥  
शुभं वा यदि वा पापं न तु शक्यं प्ररक्षितुम् ॥  
तस्मात्कर्म पुरस्कृत्य नैव त्यक्ष्यामि कन्यकाम् ॥ १२ ॥  
येनयेन शरीरेण यद्यत्कर्म करोति यः ॥  
तेनतेनैव भूयः स प्राप्नोति सकलं फलम् ॥ १३ ॥  
यस्यां यस्यामवस्थायां क्रियतेऽत्र शुभाशुभम् ॥  
तस्यां तस्यां ध्रुवं तस्य फलं तद्भुज्यते नरैः ॥ १४ ॥  
न नश्यति पुराकर्म कृतं सर्वेन्द्रियैरिह ॥  
अकृतं जायते नैव तस्मान्नास्ति भयं मम ॥ १५ ॥  
आयुः कर्म च वित्तं च विद्या निधनमेव च ॥  
पञ्चैतानि हि सृज्यन्ते गर्भस्थस्यैव देहिनः ॥ १६ ॥  
यथा वृक्षेषु वल्लीषु कुसुमानि फलानि च ॥  
स्वकालं नातिवर्तन्ते तद्वत्कर्म पुराकृतम् ॥ १७ ॥  
येनैव यद्यथा पूर्वं कृतं कर्म शुभाशुभम् ॥  
स एव तत्तथा भुङ्क्ते नित्यं विहितमात्मनः ॥ १८ ॥  
यथा धेनुसहस्रेषु वत्सो विन्दति मातरम् ॥  
तथैवं कोटिमध्यस्थं कर्तारं कर्म विन्दति ॥ १९ ॥  
अन्यदेहकृतं कर्म न कश्चित्पुरुषो भुवि ॥  
बलेन प्रज्ञया वापि समर्थः कर्तुमन्यथा ॥ ६.६१.२० ॥  
अन्यथा शास्त्रगर्भिण्या धिया धीरो महीयते ॥  
स्वामिवत्प्राक्कृतं कर्म विदधाति तदन्यथा ॥ २१ ॥  
स्वकृतान्युपतिष्ठन्ति सुखदुःखानि देहिनाम् ॥  
हेतुभूतो हि यस्तेषां सोऽहङ्कारेण बध्यते ॥ २२ ॥  
सुशीघ्रमभिधावन्तं निजं कर्मानुधावति ॥  
शेते सह शयानेन तिष्ठन्तमनुतिष्ठति ॥ २३ ॥  
यथा छायातपौ नित्यं सुसम्बद्धौ परस्परम् ॥  
तथा कर्म च कर्ता च नात्र कार्या विचारणा ॥ २९ ॥  
येन यत्रोपभोक्तव्यं सुखं वा दुःखमेव वा ॥  
नरः स बद्धो रज्ज्वेव बलात्तत्रैव नीयते ॥ २५ ॥  
प्रमाणं कर्मभूतानां सुखदुःखोपपादने ॥  
सावधानतया यच्च जाग्रतां स्वपतामपि ॥ २६ ॥  
तैलक्षये यथा दीपो निर्वाणमधिगच्छति ॥  
कर्मक्षये तथा जन्तुर्निर्वाणमधिगच्छति ॥ २७ ॥  
न मन्त्रा न तपो दानं न तीर्थं न च संयमः ॥  
समर्था रक्षितुं जन्तुं पीडितं पूर्वकर्मभिः ॥ २८ ॥  
सङ्गत्या जठरे न्यस्तो रेतोबिन्दुरचेतनः ॥  
ऋतुकाले मनुष्येण वृद्धिं गच्छति कर्मतः ॥ २९ ॥  
अन्नपानानि जीर्यन्ति यत्र भक्ष्यं च भक्षितम् ॥  
तस्मिन्नेवोदरे गर्भः कथं नाम न जीर्यति ॥ ६.६१.३० ॥  
तस्मात्कर्मकृतं सर्वं देहिनामत्र जायते ॥  
शुभं वा यदि वा पापमिति मे निश्चयः सदा ॥ ३१ ॥  
अरक्षितं तिष्ठति दैवरक्षितं सुरक्षितं दैवहतं विनश्यति ॥  
जीवत्यनाथोऽपि वने विसर्जितः कृतप्रयत्नोऽपि गृहे न जीवति ॥ ३२ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये विषकन्यकोत्पत्तिवर्णनन्नामैकषष्टितमोऽध्यायः ॥ ६१ ॥