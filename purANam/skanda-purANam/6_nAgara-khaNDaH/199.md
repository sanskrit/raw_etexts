+++
title = "१९९"

+++
ऋषय ऊचुः॥  
तिस्रःकोट्योर्धकोटी च तीर्थानामिह भूतले॥  
श्रूयते सूत कार्त्स्न्येन कीर्त्यमाना मुनीश्वरैः॥१॥  
    
कथं लभ्येत सर्वेषां तीर्थानां स्नानजं फलम्।।  
अल्पायुर्भिर्महाभाग कलिकाल उपस्थिते।।२।।  
    
।।सूत उवाच।।  
क्षेत्रत्रयमिहाख्यातं तथारण्यत्रयं महत्।।  
पुरीत्रयं वनान्येव त्रीणि ग्रामास्तथात्रयः ॥ ३ ॥  
    
तथा तीर्थत्रयं चान्यत्पर्वतत्रितयान्वितम् ॥  
महानदीत्रयं चैव सर्वपातकनाशनम् ॥ ४ ॥  
    
मर्त्यलोकेस्थितं विप्राः सर्वतीर्थफलप्रदम् ॥  
सर्वेष्वेतेषु यः स्नाति स सर्वेषां फलं लभेत् ॥ ५ ॥  
    
चतुर्विंशतिसङ्ख्यानामिदमाह प्रजापतिः ॥  
य एकस्मिंस्त्रिके स्नाति सर्व त्रिकफलं लभेत् ॥ ६ ॥  
    
॥ ऋषय ऊचुः ॥ ॥  
    
त्रीणि क्षेत्राणि कानीह तथारण्यानि कानि च ॥  
पुर्यस्तिस्रो महाभाग काःख्याताश्च वनानि च ॥ ७ ॥  
    
के ग्रामाः कानि तीर्थानि के नगाः सरितश्च काः ॥  
नामभिर्वद नः सूत सर्वाण्येतानि विस्तरात् ॥ ८ ॥  
    
॥ सूत उवाच ॥ ॥  
    
कुरुक्षेत्रमिति ख्यातं प्रथमं क्षेत्रमुत्तमम् ॥  
हाटकेश्वरजं क्षेत्रं द्वितीयं परिकीर्तितम् ॥ ९ ॥  
    
प्राभासिकं तृतीयं तु क्षेत्रं हि द्विजसत्तमाः ॥  
एतत्क्षेत्रत्रयं पुण्यं सर्वपातकनाशनम् ॥ ६.१९९.१० ॥  
    
यथोक्तविधिना दृष्ट्वा नरः पापात्प्रमुच्यते ॥  
यो यं काममभिध्यायन्क्षेत्रेष्वेतेषु भक्तितः ॥ ११ ॥  
    
स्नानं करोति तस्येष्टं मनसो जायते फलम् ॥  
चतुर्विंशतिमानेषु स्नातो भवति स द्विजाः॥१२॥  
    
एकं तु पुष्करारण्यं नैमिषारण्यमेव च ॥  
धर्मारण्यं तृतीयं तु तेषां सङ्कीर्त्यते द्विजाः ॥ १३ ॥  
    
त्रिष्वेतेषु च यः स्नाति चतुर्विंशतिभाग्भवेत् ॥ १४ ॥  
    
वाराणसी पुरीत्येका द्वितीया द्वारकापुरी ॥  
अवन्त्याख्या तृतीया च विश्रुता भुवनत्रये ॥ १५ ॥  
    
एतासु यो नरः स्नाति चतुर्विंशतिभाग्भवेत् ॥ १६ ॥  
    
वृन्दावनं वनं चैकं द्वितीयं खाण्डवं वनम् ॥  
ख्यातं द्वैतवनं चान्यत्तृतीयं धरणीतले ॥ १७ ॥  
    
त्रिष्वेतेषु च यः स्नाति चतुर्विंशतिभाग्भवेत् ॥१८॥  
    
कल्पग्रामः स्मृतश्चैकः शालिग्रामो द्वितीयकः ॥  
नन्दिग्रामस्तृतीयस्तु विश्रुतो द्विजसत्तमाः ॥१९॥  
    
त्रिष्वेतेषु च यः स्नाति चतुर्विंशतिभाग्भवेत् ॥ ६.१९९.२० ॥  
    
अग्नितीर्थं स्मृतं चैकं शुक्लतीर्थमथापरम्॥  
तृतीयं पितृतीर्थं तु पितॄणामतिवल्लभम् ॥ २१ ॥  
    
त्रिष्वेतेषु च यः स्नाति चतुर्विंशतिभाग्भवेत् ॥ २२ ॥  
    
श्रीपर्वतः स्मृतश्चैको द्वितीयश्चार्बुदस्तथा ॥  
तृतीयो रैवताख्योऽत्र विख्यातः पर्वतोत्तमाः ॥ २३ ॥  
    
त्रिष्वेतेषु च यः स्नाति चतुर्विंशतिभाग्भवेत् ॥ २४ ॥  
    
गङ्गा नदी स्मृता पूर्वा नर्मदाख्या तथा परा ॥  
सरस्वती तृतीया तु नदी प्लक्षसमुद्भवा ॥ २५ ॥  
    
आसु सर्वासु यः स्नाति चतुर्विंशतिभाग्भवेत् ॥ २६ ॥  
    
एतेष्वेव हि सर्वेषु यः स्नानं कुरुते नरः ॥  
सार्धकोटित्रयस्यात्र स कृत्स्नं फलमाप्नुयात् ॥ २७ ॥  
    
यश्चैकस्मिन्नरः स्नाति स त्रिकस्य फलं लभेत् ॥ २८ ॥  
    
एतद्वः सर्वमाख्यातं यत्पृष्टोऽस्मि द्विजोत्तमाः ॥  
सङ्क्षेपात्तीर्थजं पुण्यं लभ्यते यन्नरैर्भुवि ॥ २९ ॥  
    
साम्प्रतं किं नु वो वच्मि यत्तद्वदत मा चिरम् ॥ ६.१९९.३० ॥  
    
॥ ऋषय ऊचुः ॥ ॥  
    
हाटकेश्वरजे क्षेत्रे यानि तीर्थानि सूतज ॥  
तानि प्रोक्तानि सर्वाणि त्वयाऽस्माकं सुविस्तरात् ॥ ३१ ॥  
    
तथा चायतनान्येव सङ्ख्यया रहितानि च ॥  
अपि वर्षशतेनात्र स्नानं कर्तुं न शक्यते ॥ ३२ ॥  
    
तेषु सर्वेषु मर्त्येन यथोक्तविधिना स्फुटम् ॥  
देवतायतनान्येव तथा द्रष्टुं महा मते ॥ ३३ ॥  
    
यस्मिन्स्नातो दिने चैव तस्य व्युष्टिः प्रकीर्तिता ॥  
अल्पायुषस्तदा मर्त्याः कृतेऽपि परिकीर्तिताः ॥ ३४ ॥  
    
त्रेतायां द्वापरे चापि किमु प्राप्ते कलौ युगे ॥  
एवमल्पायुषो ज्ञात्वा मानवान्सूतनन्दन ॥ ३५ ॥  
    
लभेरंश्च कथं सर्वतीर्थानां स्नानजं फलम् ॥  
देवदर्शनजं वापि विशेषान्निर्धनाश्च ये ॥ ३६ ॥  
    
अस्ति कश्चिदुपायोऽत्र दैवो वा मानुषोऽपि वा ॥  
येन तेषां भवेत्पुण्यं सर्वेषामेव हेलया ॥ ३७ ॥  
    
॥ सूत उवाच ॥ ॥  
अस्मिन्नर्थे पुरा पृष्टो विश्वामित्रो महामुनिः ॥  
समुपेत्याश्रमं तस्य आनर्तेन महीभुजा ॥ ३८ ॥  
    
॥ राजोवाच ॥ ॥  
भगवन्नत्र तीर्थानि सङ्ख्यया रहितानि च ॥  
तेषु स्नानविधिः प्रोक्तः सर्वेष्वेव पृथक्पृथक् ॥ ३९ ॥  
    
मासे वारे दिने चैव कुत्रचिन्मुनिसत्तमैः ॥  
दानानि च तथोक्तानि यथा स्नान विधिस्तथा ॥ ६.१९९.४० ॥  
    
देवानां दर्शनं चापि पृथक्तेन प्रकीर्तितम् ॥  
न शक्यते फलं प्राप्तुं सर्वेषां केनचिन्मुने ॥ ४१ ॥  
    
अपि वर्षशतेनापि किं पुनः स्तोकवासरैः॥  
तस्माद्वद महाभाग सुखोपायं च देहिनाम् ॥४२॥  
    
एकस्मिन्नपि च स्नातस्तीर्थे प्राप्नोति मानवः॥  
सर्वेषामेव तीर्थानां स्नानजं सकलं फलम् ॥ ४३ ॥  
    
तथैकस्मिन्सुरे दृष्टे सर्वदेवसमुद्भवम् ॥  
फलं दर्शनजं भावि नराणां द्विजसत्तम ॥ ४९ ॥  
    
॥ सूत उवाच ॥ ॥  
तच्छ्रुत्वा सुचिरं ध्यात्वा विश्वामित्रो महामुनिः ॥  
अब्रवीच्छृणु राजेन्द्र सरहस्यं वदामि ते ॥ ४५ ॥  
    
चत्वार्यत्र प्रकृष्टानि मुख्यतीर्थानि पार्थिव ॥  
येषु स्नाने कृते राजञ्छ्राद्धे च तदनन्तरम् ॥  
सर्वेषामेव तीर्थानां स्नानजं लभ्यते फलम् ॥ ४६ ॥  
    
सप्तविंशतिलिङ्गानि तथात्रैव स्थितानि च ॥  
सिद्धेश्वरप्रपूर्वाणि सर्वपापहराणि च ॥ ४७ ॥  
    
तेषु सर्वेषु दृष्टेषु भक्त्या पूतेन चेतसा ॥  
सर्वेषामेव देवानां भवेद्दर्शनजं फलम् ॥ ४८ ॥  
    
एकस्मिन्नपि सन्दृष्टे पूजिते वा सुरोत्तमे ॥  
सप्तविंशतिलिङ्गानां पूजा तेन कृता भवेत् ॥ ४९ ॥  
    
॥ राजोवाच ॥ ॥  
कानि चत्वारि तीर्थानि तत्र मुख्यानि सन्मुने ॥  
येषु स्नातो नरः सम्यक्सर्वेषां लभते फलम् ॥ ६.१९९.५० ॥  
    
॥ विश्वामित्र उवाच ॥ ॥  
अत्रास्ति कूपिका पुण्या यस्यां संश्रयते गया ॥  
कृष्णपक्षे चतुर्दश्याममावास्यादिने तथा ॥ ५१ ॥  
    
विशेषेण महाभाग कन्यासंस्थे दिवाकरे ॥  
निर्विण्णा भूमिलोकानां कृतैः श्राद्धैरनेकधा ॥ ५२ ॥  
    
यस्तस्यां कुरुते श्राद्धं सम्यक्छ्रद्धासमन्वितः ॥ ५३ ॥  
    
तस्मिन्नहनि राजेन्द्र स सन्तारयते पितॄन् ॥  
तथा तीर्थं द्वितीयं तु शङ्खतीर्थमिति स्मृतम्॥ ॥ ५४ ॥  
    
तत्र स्नात्वा नरो यस्तु पश्येच्छङ्खेश्वरं ततः ॥  
सर्वेषां फलमाप्नोति माघस्य प्रथमेऽहनि ॥ ५५ ॥  
    
तथा मन्नामकं तीर्थे तृतीयं मुख्यतां गतम् ॥  
अत्र स्नात्वा तु यः पश्येन्मया संस्थापितं हरम् ॥ ५६ ॥  
    
विश्वामित्रेश्वरं नाम सर्वेषां स फलं लभेत् ॥  
नभस्यस्य सिताष्टम्यां सर्वेषां लभते फलम् ॥ ५७ ॥  
    
शक्रतीर्थमिति ख्यातं चतुर्थं बालमण्डनम् ॥  
तत्र स्नात्वा च पञ्चाहं शक्रेश्वरमवेक्ष्य च ॥  
आश्विनस्य सितेऽष्टम्यां सर्वेषां लभते फलम् ॥ ५८ ॥  
    
॥ राजोवाच ॥ ॥  
विधानं वद मे विप्र गयाकूप्याः समुद्भवम् ॥  
विस्तरेण महाभाग श्रद्धा मे महती स्थिता ॥ ५९ ॥ ॥  
    
॥ विश्वामित्र उवाच ॥ ॥  
अमावास्यादिने प्राप्ते तत्र कन्यागते रवौ ॥  
यः श्राद्धं कुरुते भक्त्या स पितॄंस्तारयेन्निजान् ॥ ६.१९९.६० ॥  
    
भर्तृयज्ञविधानेन शुद्धैः स्थानोद्भवैर्द्विजैः ॥  
भर्तृयज्ञविधिं त्यक्त्वा योऽन्येन विधिना नरः ॥ ६१ ॥  
    
श्राद्धं करोति मूढात्मा विहीनं स्थानजैर्द्विजैः ॥  
स्थानजैरपि वाऽशुद्धैस्तस्य तद्व्यर्थतां व्रजेत् ६२ ॥  
    
वृष्टिः स्यादूषरे यद्वत्सत्यमेतन्मयोदितम् ॥  
अन्धस्याग्रे यथा नृत्यं प्रगीतं बधिरस्य च ॥  
तथा च व्यर्थतां याति अन्यस्थानोद्भवैर्द्विजैः ॥ ६३ ॥  
    
ब्राह्मणैः कारयेच्छ्राद्धं मूर्खैरपि द्विजोत्तमाः ॥  
चतुर्वेदा अपि त्याज्या अन्यस्थानसमुद्भवाः ॥६४॥  
    
दवे कर्मणि पित्र्ये वा सोमपाने विशेषतः॥  
देशान्तरगतो यस्तु श्राद्धं च कुरुते नरः ॥  
वैश्वानरपुरस्तेन कार्यं नान्यद्विजस्य च ॥ ६५॥  
    
सन्निवेश्य दर्भबटूञ्छ्राद्धं कुर्याद्द्विजोत्तमाः ॥  
दक्षिणा भोजनं देयं स्थानिकानां चिरादपि ॥ ६६ ॥  
    
पञ्चगव्यस्य सम्पूर्णो यथा कुम्भः प्रदुष्यति ॥  
बिन्दुनैकेन मद्यस्य पतितेन नृपोत्तम ॥ ६७ ॥  
    
एकेनापि च बाह्येन बहूनामपि भूपते ॥  
मध्ये समुपविष्टेन तच्छ्राद्धं दोषमाप्नुयात् ॥ ६८ ॥  
    
स्थानजोऽपि चतुर्वेदो यद्यपि स्यान्न शुद्धिभाक् ॥  
बहूनामपि शुद्धानां मध्ये श्राद्धं विनाशयेत् ॥ ६९ ॥  
    
तस्मात्सर्वप्रयत्नेन शुद्धं ब्राह्मणमानयेत् ॥ ६.१९९.७० ॥  
    
स्थानिकं मूर्खमप्येवमलाभे गुणिनामपि ॥  
हीनाङ्गमधिकाङ्गं वा दूषितं नो तथा परम् ॥ ७१ ॥  
    
कन्यादाने तथा श्राद्धे कुलीनो ब्राह्मणः सदा ॥  
आहर्तव्यः प्रयत्नेन य इच्छेच्छुभमात्मनः ॥  
सोऽपि शुद्धिसमायुक्तो यदि स्यान्नृपसत्तम ॥ ७२ ॥  
    
वृक्षाणां च यथाऽश्वत्थो देवतानां यथा हरिः॥  
श्रेष्ठस्थानजविप्राणां तथा चाष्टकुलोद्भवः ॥ ७३ ॥  
    
आयुधानां यथा वज्रं सरसां सागरो यथा ॥  
श्रेष्ठस्थानजविप्राणां तथाष्टकुलसम्भवः ॥ ७४ ॥  
    
उच्चैःश्रवा यथाऽश्वानां गजानां शक्रवाहनः ॥  
श्रेष्ठस्थानजविप्राणां तथाष्टकुलसम्भवः ॥ ७५ ॥  
    
नदीनां च यथा गङ्गा सतीनां चाप्यरुन्धती ॥  
तद्वत्स्थानजविप्राणां श्रेष्ठोऽष्टकुलिकः स्मृतः ॥ ७६ ॥  
    
ग्रहाणां भास्करो यद्वन्नक्षत्राणां निशाकरः ॥  
तद्वत्स्थानजविप्राणां श्रेष्ठोऽष्टकुलिकः स्मृतः ॥ ७७ ॥  
    
पर्वतानां यथा मेरुर्द्विपदानां द्विजोत्तमः ॥  
स्थानजानां तु विप्राणां श्रेष्ठोऽष्टकुलिकस्तथा ॥ ७८ ॥  
    
पक्षिणां गरुडो यद्वत्सिंहोऽरण्यनिवासिनाम् ॥  
स्थानजानां तु विप्राणां श्रेष्ठोऽष्टकुलिकस्तथा ॥ ७९ ॥  
    
एवं ज्ञात्वा प्रयत्नेन श्राद्धे यज्ञे च पार्थिव ।  
कन्यादाने विशेषेण योज्यश्चाष्टकुलोद्भवः ॥ ६.१९९.८० ॥  
    
नृत्यन्ति पितरस्तस्य गर्जन्ति च पितामहाः ॥  
वेदिमूले समालोक्य प्राप्तमष्टकुलं नृप ॥ ८१ ॥  
    
पुनर्वदन्ति संहृष्टाः किमस्माकं प्रदास्यति ॥  
दौहित्रश्चापसव्येन जलं दर्भतिलान्वितम् ॥ ८२ ॥  
    
॥ राजोवाच ॥ ॥  
यदेतद्भवता प्रोक्तं श्रैष्ठ्यमष्टकुलोद्भवम् ॥  
सर्वेषां नागराणां च तत्किं वद महामते ॥८३॥  
    
न ह्यत्र कारणं स्वल्पं भविष्यति द्विजोत्तम ॥ ८४ ॥  
    
॥ विश्वामित्र उवाच ॥ ॥  
सत्यमेतन्महाराज यत्त्वया व्याहृतं वचः ॥  
अन्येऽपि नागराः सन्ति वेदवेदाङ्गपारगाः॥८५॥  
    
श्राद्धार्हा यज्ञयोग्याश्च कन्यायोग्या विशेषतः॥  
परं ते स्थापिता राजन्स्वयमिन्द्रेण तत्र च ॥ ८६ ॥  
    
प्रधानत्वेन सर्वेषां नागरैश्चापि कृत्स्नशः ॥  
तेन ते गौरवं प्राप्ताः स्थानेत्रैव विशेषतः ॥ ८७ ॥  
    
तस्माच्छ्रूाद्धं प्रकर्तव्यं विप्रै श्चाष्टकुलोद्भवैः ॥  
अप्राप्तौ चैव तेषां तु कार्यं नागरसम्भवैः ॥ ८८ ॥  
    
नान्यस्थानसमुद्भूतैश्चतुर्वेदैरपि द्विजैः ॥  
भर्तृयज्ञेन मर्यादा कृता ह्येषा महा त्मना ॥ ८९ ॥  
    
मुक्त्वा तु नागरं विप्रं योऽन्येनात्र करिष्यति ॥  
श्राद्धं वा यदि वा यज्ञं व्यर्थं तस्य भविष्यति ॥६.१९९.९० ॥  
    
॥ राजोवाच ॥ ॥  
सन्त्यन्ये विविधा विप्रा वेदवेदाङ्गपारगाः ॥  
मध्यदेशोद्भवाः शान्तास्तथान्ये तीर्थसम्भवाः ॥ ९१ ॥  
    
भर्तृयज्ञेन ये त्यक्ताः श्राद्धे यज्ञे विशेषतः ॥  
हीनाङ्गाश्चाधिकाङ्गाश्च द्विर्नग्नाः श्यावदन्तकाः ॥ ९२ ॥  
    
कुनखाः कुष्ठसंयुक्ता मूर्खा अपि विगर्हिताः ॥  
श्राद्धार्हाः सूचितास्तेन एतं मे संशयं वद ॥ ९३ ॥  
    
॥ विश्वामित्र उवाच ॥ ॥  
कीर्तयिष्ये नरव्याघ्र कारणानि बहूनि च ॥  
चमत्कारस्य पत्न्याश्च दानेन पतिता यतः॥ ९४ ॥  
    
स्त्रीणां प्रतिग्रहेणैव विप्रेषु प्रोषितेषु च ॥  
पृथक्त्वं च ततो जातं बाह्याभ्यन्तरसञ्ज्ञकम् ॥ ९५ ॥  
    
दुर्वाससा ततः शप्ता रुष्टेनेवाहिना यथा ॥  
विद्याधनाभिमानेन शापेन पतिताः सदा ॥ ९६ ॥  
    
कुशे राज्यगते राजन्राक्षसानां महाभयम् ॥  
प्रजयाऽऽवेदितं सर्वं तस्य राज्ञो महात्मनः ॥ ९७ ॥  
    
विभीषणस्य लङ्कायां दूतश्च प्रेषितस्तदा ॥  
सर्वं निवेदयामास प्रजानां भयसम्भवम् ॥ ९८ ॥  
    
अभिवन्द्य कुशादेशं रामस्य चरितं स्मरन् ॥  
पुर्यां विलोकयामास लङ्कायां रामशासनात् ॥ ९९ ॥  
    
उपप्लवस्य कर्तारो नष्टाः सर्वे दिशो दश ॥  
गन्धर्वाणां च लोकं हि भयेन महता गताः ॥ ६.१९९.१०० ॥  
    
स्थातुं तत्र न शक्तास्ते विभीषणभयेन च ॥  
पृथिव्यां समनुप्राप्ताः स्थानान्यपि बहूनि च ॥ १०१ ॥  
    
भयेन महता तत्र कुशस्यैव तु शासने ॥  
ब्राह्मणानां च रूपाणि कृत्वा तत्र समागताः ॥ १०२ ॥  
    
वाडवानां महिम्ना च मध्ये स्थातुं न तेऽशकन् ॥  
पतितानां च संस्थानं चमत्कारपुरं गताः ॥ १०३ ॥  
    
मायाविशारदैस्तैश्च धनेन विद्यया ततः ॥  
अध जग्धं ततस्तैस्तु तेषां मध्ये स्थितं च तैः ॥ १०४ ॥  
    
ततःप्रभृति ते सर्वे राक्षसत्वं प्रपेदिरे ॥  
क्रूराण्यपि च कर्माणि कुर्वन्ति च पदेपदे ॥ १०५ ॥  
    
ततस्ते सर्वथा राजन्वर्जनीयाः प्रयत्नतः ॥  
श्राद्धे यज्ञे नरव्याघ्र नरके पातयन्ति च ॥ ॥ १०६ ॥  
    
अन्यच्च दूषणं तेषां कीर्तयिष्ये तवाऽनघ ॥  
त्रिजाताः स्थापिता राजन्सर्पाणां गरनाशनात् ॥ १०७ ॥  
    
नगरत्वं ततो जातं चमत्कार पुरस्य तु ॥  
त्रिजातत्वं तु सर्वेषां जातं तत्र विशेषतः ॥ १०८ ॥  
    
एतेभ्यः कारणेभ्यश्च भर्तृयज्ञेन वर्जिताः ॥  
पुनश्च कारणं तेषां स्पर्शादपि न शुद्धिभाक् ॥ १०९ ॥  
    
कुम्भकोत्थं च सम्प्राप्तं महच्चण्डालसम्भवम् ॥ ६.१९९.११० ॥  
    
॥ राजोवाच ॥ ॥  
एतच्च कारणं विप्र कथयस्व प्रसादतः ॥  
स्थावरस्य चरस्यैव जगतो ज्ञानमस्ति ते ॥ १११ ॥  
    
॥ विश्वामित्र उवाच ॥ ॥  
अत्र ते कीर्तयिष्यामि पूर्ववृत्तकथान्तरम् ॥  
भर्तृयजेन ये त्यक्ताः सर्वेन्ये ब्राह्मणोत्तमाः ॥ ११२ ॥  
    
वर्धमाने पुरे पूर्वमासीदन्त्यजजातिजः ॥  
चण्डालः कुम्भकोनाम निर्दयः पापकर्मकृत् ॥ ११३ ॥  
    
कस्यचित्त्वथ कालस्य तस्य पुत्रो बभूव ह ॥  
विरूपस्यापि रूपाढ्यः पूर्वकर्मप्रभावतः ॥ ११४ ॥  
    
पिङ्गाक्षस्य सुकृष्णस्य वयोमध्यस्य पार्थिव ॥  
दक्षः सर्वेषु कृत्येषु सर्वलक्षणलक्षितः ॥ ११५ ॥  
    
स वृद्धिं द्रुतमभ्येति शुक्लपक्षे यथोडुराट् ॥  
तथाऽसौ शंस्यमानस्तु सर्वलोकैः सुरूपभाक् ॥  
दृष्ट्वा कुटुम्बकं नित्यं वैराग्यं परमं गतः ॥११६॥  
    
ततो देशान्तरं दुःखाद्भ्रममाण इतस्ततः ॥  
चमत्कारपुरं प्राप्तो द्विजरूपं समाश्रितः ॥  
स स्नाति सर्वकृत्येषु भिक्षान्नकृतभोजनः ॥ ११७ ॥  
    
एतस्मिन्नेव काले तु ब्राह्मणः शंसितव्रतः ॥  
छान्दोग्यगोत्रविख्यातः सुभद्रोनाम पार्थिवः ॥ ११८ ॥  
    
नागरो वर्षयाजी च वेदवेदाङ्गपारगः ॥  
तत्रासीत्तस्य सञ्जाता कन्यका द्विगुणै रदैः ॥ ११९ ॥  
    
तथा त्रिभिःस्तनै रौद्रा पृष्ठ्यावर्तकसंयुता ॥  
दरिद्रोऽपि सुदुःस्थोऽपि कुलहीनोपि पार्थिव॥६.१९९.१२०॥।  
    
दीयमानामपि न तां प्रतिगृह्णाति कश्चन ॥  
यद्भक्षयति भर्तारं षण्मासाभ्यन्तरे हि सा ॥१२१॥  
    
यस्याः स्युर्द्विगुणा दन्ता एवं सामुद्रिका जगुः ॥  
त्रिस्तनी कन्यका या तु श्वशुरस्य कुलक्षयम् ॥  
सन्धत्ते नात्र सन्देहस्तस्मात्तां दूरतस्त्यजेत् ॥१२२॥  
    
पृष्ठ्यावर्तो भवेद्यस्या असती सा भवेद्द्रुतम् ॥  
बहुपापसमाचारा तस्मात्तां परिवर्जयेत् ॥ १२३ ॥  
    
अथ तां वृद्धिमापन्नां दृष्ट्वा विप्रः सुभद्रकः ॥  
चिन्ताचक्रं समारूढो न शान्तिमधिगच्छति ॥ १२४ ॥  
    
किं करोमि क्व गच्छामि कथमस्याः पतिर्भवेत् ॥  
न कश्चित्प्रतिगृह्णाति प्रार्थितोऽपि मुहुर्मुहुः ॥ १२५ ॥  
    
दरिद्रो व्याधितो वाऽपि वृद्धोऽपि ब्राह्मणो हि सः ॥  
स्मृतौ यस्मादिदं प्रोक्तं कन्यार्थे प्राङ्महर्षिभिः ॥ १२६ ॥  
    
अष्टवर्षा भवेद्गौरी नववर्षा च रोहिणी ॥  
दशवर्षा भवेत्कन्या अत ऊर्ध्वं रजस्वला ॥ १२७ ॥  
    
माता चैव पिता चैव ज्येष्ठो भ्राता तथैव च ॥  
त्रयस्ते नरकं यान्ति दृष्ट्वा कन्यां रजस्वलाम् ॥ १२८ ॥  
    
एवं चिन्तयतस्तस्य सोंऽत्यजो द्विजरूपधृक् ॥  
भिक्षार्थं तद्गृहं प्राप्तो दृष्टस्तेन महात्मना ॥ १२९ ॥  
    
पृष्टश्च विस्मयात्तेन दृष्ट्वा रूपं तथाविधम् ॥  
कुतस्त्वमिह सम्प्राप्तः क्व यास्यसि च भिक्षुक ॥ ६.१९९.१३० ॥  
    
ईदृग्भव्यतरो भूत्वा कस्मान्माधुकरीं गतः ॥  
किं गोत्रं तव मे ब्रूहि कतमः प्रवरश्च ते ॥ १३१ ॥  
    
सोऽब्रवीद्गौडदेशीयं स्थानं मे सुमहत्तरम् ॥  
नाम्ना भोजकटं ख्यातं नानाद्विजसमाश्रितम् ॥ १३२ ॥  
    
तत्रासीन्माधवोनाम ब्राह्मणो वेदपारगः ॥  
वसिष्ठगोत्रविख्यात एकप्रवरसूचितः ॥ ॥ १३३ ॥  
    
तस्याहं तनयो नाम्ना चन्द्रप्रभ इति स्मृतः ॥ १३४ ॥  
    
ततोऽहमष्टमे वर्षे यदा व्रतधरः स्थितः ॥  
तदा पञ्चत्वमापन्नः पिता मे वेदपारगः ॥ १३५ ॥  
    
माता मे सह तेनैव प्रविष्टा हव्यवाहनम् ॥  
ततो वैराग्यमापन्नो निष्क्रान्तोऽहं निजालयात् ॥ १३६ ॥  
    
तीर्थानि भ्रममाणोऽत्र सम्प्राप्तस्तु पुरं तव ॥  
अधुना सम्प्रयास्यामि प्रभासं क्षेत्रमुत्तमम् ॥ १३७ ॥  
    
यत्र सोमेश्वरो देवस्त्यक्त्वा कैलासमागतः ॥  
न मया पठिता वेदा न च शास्त्रं नृपोत्तम॥  
तीर्थयात्राप्रसङ्गेन तेन भिक्षां चराम्यहम् ॥ १३८ ॥  
    
॥ विश्वामित्र उवाच ॥ ॥  
तस्य तद्वचनं श्रुत्वा चिन्तयामास चेतसि ॥  
ब्राह्मणोऽयं सुदेशीयस्तथा भव्यतमाकृतिः ॥  
यदि गृह्णाति मे कन्यां तदस्मै प्रददाम्यहम् ॥ १३९ ॥  
    
यावद्रजस्वला नैव जायते सा निरूपिता ॥  
कृत्स्नं दूषयति क्षिप्रं नैव वंशं ममाधमा ॥ ६.१९९.१४० ॥  
    
ततः प्रोवाच तं म्लेच्छं सम्मन्त्र्य सह भार्यया ॥  
यदि गृह्णासि मे कन्यां तव यच्छाम्यहं द्विज ॥ १४१ ॥  
    
भरणं पोषणं द्वाभ्यां करिष्यामि सदैव हि ॥१४२॥  
    
तच्छ्रुत्वा हर्षितः प्राह सोंऽत्यजो नृपसत्तमम् ॥  
तवादेशं करिष्यामि यच्छ मे कन्यकां नृप ॥ १४३ ॥  
    
तथेत्युक्त्वा गतस्तेन तस्मै दत्ता निजा सुता ॥  
गृह्योक्तेन विधानेन विवाहो विहितस्ततः ॥ १४४ ॥  
    
ततो ददौ धनं धान्यं गृहं क्षेत्रं च गोधनम् ॥  
तस्मै तुष्टिसमायुक्तो मन्यमानः कृतार्थताम् ॥ १४५ ॥  
    
अथ सोऽपि च तां प्राप्य विलासानकरोद्बहून् ॥  
खाद्यैः पानैः सुवस्त्रैश्च गन्धमाल्यैर्विभूषणैः ॥ १४६ ॥  
    
परं स व्रजति प्रायो येन मार्गेण केनचित् ॥  
सारमेयाः सशब्दाश्च पृष्ठतोऽनुव्रजन्ति वै ॥ १४७ ॥  
    
अन्येषामन्त्यजात्यानां यद्वत्तस्य विशेषतः ॥  
वेदाभ्यासपरश्चैव यदि सञ्जायते क्वचित् ॥  
रक्तं पतति वक्त्रेण तत्क्षणात्तस्य दुर्मतेः ॥ १४८ ॥  
    
एतस्मिन्नन्तरे लोकः सर्व एव प्रशङ्कितः ॥  
अब्रवीच्च मिथोऽभ्येत्य चण्डालोऽयमसंशयम् ॥ १४९ ॥  
    
यदेते पृष्ठतो यान्ति भषमाणाः शुनीसुताः ॥  
सुभद्रोऽपि च तत्तेषां श्रुत्वा चिन्तापरोऽभवत् ॥ ६.१९९.१५० ॥  
    
मन्यमानश्च तत्सत्यं दुःखेन महतान्वितः ॥  
नूनमन्त्यजजातीयो भविष्यति सुतापतिः ॥ १५१ ॥  
    
ज्ञायते चेष्टितैः सर्वैर्यथाऽयं जल्पते जनः ॥ १५२ ॥  
    
एवं रात्रिन्दिवं तस्य चिन्तयानस्य भूपतेः ॥  
लोकापवादयुक्तस्य कियान्कालोऽभ्यवर्तत ॥ १५३ ॥  
    
अन्यस्मिन्नहनि प्राप्ते आद्याद्या द्विजसत्तमाः ॥  
मध्यगेन समायुक्ता ब्रह्मस्थानं समागताः ॥  
तस्य शुद्धिकृते प्रोचुर्येन शङ्का प्रणश्यति ॥ १५४ ॥  
    
अथोचुस्तं द्विजश्रेष्ठा ब्रह्मस्थानस्य मध्यगम् ॥  
मध्यगस्य तु वक्त्रेण विवर्णवदनं स्थितम् ॥ १५५ ॥  
    
कुलं गोत्रं निजं ब्रूहि प्रवरांश्च विशेषतः ॥  
स्थानं देशं च विप्राणां येन शुद्धिः प्रदीयते ॥ १५६ ॥  
    
अथासौ वेपमानस्तु प्रस्विन्नवदनस्तथा ॥  
अधोदृष्टिरुवाचेदं गद्गदं विहिताञ्जलिः ॥ १५७ ॥  
    
गर्भाष्टमे पिता मह्यं वर्षे मृत्युं गतस्ततः ॥  
ततः सा तं समादाय जननी मे पतिव्रता ॥  
मां त्यक्त्वा दुःखितं दीनं प्रविष्टा हव्यवाहनम् ॥ १५८ ॥  
    
अहं वैराग्यमापन्नस्तीर्थयात्रां समाश्रितः ॥  
बालभावे पितुर्दुःखात्तापसैरपरैः सह ॥ १५९ ॥  
    
न मया पठितो वेदो न च शास्त्रं निरूपितम्॥  
तीर्थयात्रापरोऽहं च समायातो भवत्पुरम् ॥ ६.१९९.१६०  
    
अभद्रेण सुभद्रेण श्वशुरेण दुरात्मना ॥  
एतज्जानाम्यहं विप्रा गोत्रं वासिष्ठमेव वा ॥ १६१ ॥  
    
अथैकप्रवरो देशो गौडो मधुपुरं पुरम् ॥  
ततस्ते ब्राह्मणाः प्रोचुर्यस्य नो ज्ञायते कुलम् ॥  
तस्य शुद्धिः प्रदातव्या धटद्वारेण केवला ॥१६२॥  
    
स त्वं धटं समारुह्य ब्राह्मण्यार्थं च केवलम् ॥  
शुद्धिं प्राप्य ततो भोगान्भुङ्क्ष्वात्रस्थोऽपि केवलम् ॥ १६३ ॥  
    
सोऽब्रवीत्साहसं कृत्वा सर्वानेव द्द्विजोत्तमान् ॥  
प्रतिगृह्णाम्यहं कामं तप्तमाषकमेव च॥१६४॥  
प्रविशामि हुताशं वा भक्षयिष्याम्यहं विषम्॥१६५॥  
    
किं पुनर्धटदिव्यं च क्रियमाणे सुखावहम् ॥  
ब्राह्मणस्य कृते विप्राश्चित्ते नो मामके घृणा ॥ १६६ ॥  
    
अथ ते ब्राह्मणास्तस्य धटारोहणसम्भवम् ॥  
शुद्धिं निर्दिश्य वारं च सूर्यस्य च ततः परम् ॥  
जग्मुः स्वंस्वं गृहं सर्वे सोऽपि विप्रोंऽत्यजो द्विजाः ॥ १६७ ॥  
    
ततः प्राह निजां भार्यां रहस्ये नृपसत्तम॥  
ज्ञातोऽहं ब्राह्मणैः सर्वैरन्त्यजातिसमुद्भवः ॥  
देशातरं गमिष्यामि त्वमागच्छ मया सह ॥ १६८ ॥  
    
॥ भार्योवाच ॥ ॥  
अहमग्निं प्रवेक्ष्यामि न यास्यामि त्वया सह ॥  
पापबुद्धे पतिष्यामि न चाहं नरकाग्निषु ॥ १६९ ॥  
    
बुध्यमाना न सेविष्ये त्वामन्त्यजसमुद्भवम् ॥  
पाप सन्दूषितं सर्वं त्वयैतत्स्थानमुत्तमम् ॥ ६.१९९.१७० ॥  
    
तथा मम पितुर्हर्म्यं संवत्सरप्रयाजिनः ॥  
तस्माद्द्रुततरं गच्छ यावन्नो वेत्ति कश्चन ॥ १७१ ॥  
    
नो चेत्पापसमाचार सम्प्राप्स्यसि महाऽऽपदम् ॥ १७२ ॥  
    
ततो निशामुखे प्राप्ते कौपीनावरणान्वितः ॥  
नष्टोऽभीष्टां दिशं प्राप्य तदा जीवितजाद्भयात् ॥ १७३ ॥  
    
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये नागराष्टकुलश्रैष्ठ्यवर्णनन्नामैकोनद्विशततमोऽध्यायः ॥ १९९ ॥ ॥ छ ॥