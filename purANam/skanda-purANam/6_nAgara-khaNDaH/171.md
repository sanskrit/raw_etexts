+++
title = "१७१"

+++
॥ सूत उवाच ॥ ॥  
एतस्मिन्नेव काले तु विश्वामित्रो महामुनिः ॥  
तां शक्तिं व्यर्थतां प्राप्तां ज्ञात्वा कोपसमन्वितः ॥ १ ॥  
मुमोच तद्वधार्थाय ब्रह्मास्त्रं सोऽभिमन्त्रितम् ॥  
तस्य संहितमात्रस्य प्रस्वनः समजायत ॥ २ ॥  
ततश्चोल्काः प्रभूताश्च प्रयान्ति च नभस्तलात् ॥  
ततः कुन्ताः शक्तयश्च तोमराः परिघास्तथा ॥ ३ ॥  
भिण्डिपाला गदाश्चैव खड्गाश्चैव परश्वधाः ॥  
बाणाः प्रासाः शतघ्न्यश्च शतशोऽथ सहस्रशः ॥४॥  
वसिष्ठोऽपि परिज्ञाय प्रेषितं गाधिसूनुना ॥  
ब्रह्मास्त्रं मृत्यवे तेन शुचिर्भूत्वा ततः परम् ॥ ५ ॥  
इषीकां च समादाय ब्रह्मास्त्रं तत्र योजयन् ॥  
अब्रवीद्गाधिपुत्राय स्वस्त्यस्तु तव पार्श्वतः ॥ ६ ॥  
हन्यतामस्त्रमेतद्धिमम वाक्यादसंशयम्॥  
ततस्तेन हतं तच्च ब्रह्मास्त्रं तत्समुद्भवम् ॥ ७ ॥  
वज्रास्त्रं च ततो मुक्तं वज्रास्त्रेण विनाशितम् ॥  
यद्यदस्त्रं क्षिपत्येष विश्वामित्रः प्रकोपितः ॥ ८ ॥  
तत्तद्धन्ति वसिष्ठस्तु मन्त्रस्य च प्रभावतः ॥  
एतस्मिन्नेव काले तु क्षुभितो मकरालयः ॥ ९ ॥  
शीर्यन्ते गिरिशृङ्गाणि रक्तवृष्टिः परा स्थिता ॥  
प्रलयस्येव चिह्नानि सञ्जातानि धरातले ॥  
किमकाले महानेष प्रलयः सम्भविष्यति ॥ ६.१७१.१० ॥  
ततः पितामहं जग्मुः सर्वे देवाः सवासवाः ॥  
प्रोचुः प्रलयचिह्नानि यानि सन्ति धरातले ॥ ११ ॥  
ततो ब्रह्मा चिरं ध्यात्वा तानुवाच दिवौकसः ॥  
विश्वामित्र वसिष्ठाभ्यां युद्धमेतद्व्यवस्थितम् ॥ १२ ॥  
दिव्यास्त्रसम्भवं देवास्तेनैतद्व्याकुलं जगत् ॥ १३ ॥  
तस्माद्गच्छामहे तत्र यावन्नो जायते क्षयः ॥  
सर्वेषामेव भूतानां दिव्यास्त्राणां प्रभावतः ॥ १४ ॥  
ततोऽभिगम्य ते देशं यत्र तौ मुनिसत्तमौ ॥  
विचामित्रवसिष्ठौ तौ युध्यमानौ परस्परम् ॥१५॥  
ततः प्रोवाच तौ ब्रह्मा साम्ना परमवल्गुना ॥  
निवर्त्यतामिदं युद्धमेतद्दिव्यास्त्रसम्भवम् ॥  
यावन्न प्रलयो भावि समस्ते धरणीतले ॥ १६ ॥ ॥  
॥ वसिष्ठ उवाच ॥ ॥  
नाहमस्त्रं प्रयुञ्जामि विश्वामित्रवधेच्छया ॥  
आत्मरक्षाकृते देव अस्त्रमस्त्रेण शामयन् ॥ १७ ॥  
अयं मम विनाशाय केवलं चास्त्रमोक्षणम्॥  
कुरुते निर्दयो ब्रह्मंस्तं निवारय साम्प्रतम् ॥ १८ ॥  
॥ ब्रह्मोवाच ॥ ॥  
विश्वामित्र मुनिश्रेष्ठ वसिष्ठं ब्राह्मणोत्तमम् ॥  
त्वं रक्ष मम वाक्येन तथा सर्वमिदं जगत् ॥ १९ ॥  
अस्त्रमोक्षविरामं त्वं ब्रह्मर्षे कुरु सत्वरम् ॥ ६.१७१.२० ॥  
॥ विश्वामित्र उवाच ॥ ॥  
न मामेष द्विजं ब्रूते कथञ्चित्प्रपितामह ॥  
तस्मादेष प्रकोपो मे सञ्जातोऽस्य वधोपरि ॥ २१ ॥  
तस्माद्वदतु देवेश मामेष ब्राह्मणं द्रुतम् ॥  
निवारयामि येनास्त्रं यदस्योपरि सन्धितम् ॥२२॥  
॥ ब्रह्मोवाच ॥ ॥  
त्वं वसिष्ठाधुना ब्रूहि विश्वामित्रं ममाज्ञया ॥  
ब्राह्मणो जायते तेन तव जीवस्य रक्षणम् ॥ २३ ॥ ॥  
॥ वसिष्ठ उवाच ॥ ॥  
नाहं क्षत्रियसञ्जातं ब्राह्मणं वच्मि पद्मज ॥  
न वधे मम शक्तोऽयं कथञ्चित्क्षत्रियोद्भवः ॥ २४ ॥  
ब्राह्म्यं तेजो न क्षा त्त्रेण तेजसा सम्प्रणश्यति ।  
एवं ज्ञात्वा चतुर्वक्त्र यद्युक्तं तत्समाचर ॥ २५ ॥  
॥ ब्रह्मोवाच ॥ ॥  
विश्वामित्र द्विजश्रेष्ठ त्यक्त्वा दिव्यास्त्रसम्भवम् ॥  
कुरु युद्धं वसिष्ठेन नो चेच्छप्स्यामहं च ते ॥ २६ ॥  
॥ विश्वामित्र उवाच ॥ ॥  
दिव्यास्त्राणि च सन्त्यज्य मया वध्यः सुदुर्मतिः ॥  
किञ्चिच्छिद्रं समासाद्य त्वं गच्छ निजसंश्रयम् ॥ ॥ २७ ।  
॥ सूत उवाच ॥ ॥  
बाढमित्येवमुक्ता च ब्रह्मलोकं गतो विधिः ॥  
विश्वामित्रवसिष्ठौ च सरस्वत्यास्तटे स्थितौ ॥ २८ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये वसिष्ठविश्वामित्र युद्धे दिव्यास्त्रनिवर्तनवर्णनन्नामैकसप्तत्युत्तरशततमोऽध्यायः ॥ १७१ ॥