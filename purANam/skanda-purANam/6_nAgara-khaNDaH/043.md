+++
title = "०४३"

+++
॥ मेनकोवाच ॥ ॥  
अन्यास्ता नायिका विप्र यासां धर्मस्त्वयोदितः ॥  
स्वेच्छाचारविहारिण्यो वयं वेश्या दिवौकसाम् ॥ १ ॥  
स त्वं वद महाभाग कस्माद्देशात्समागतः ॥  
मम चित्तहरो वापि तीर्थे धर्मिष्ठसंश्रये ॥ २ ॥  
त्वां दृष्ट्वाहं महाभाग कामदेव समाकृतिम् ॥  
पुलकाञ्चितसर्वाङ्गी कामबाणप्रपीडिता ॥ ३ ॥  
तस्माद्भजस्व मां रक्तां नो चेद्यास्यामि सङ्क्षयम् ॥  
कामबाणप्रदग्धा वै पुरोऽपि तव तापस ॥  
ततः स्त्रीवधपापेन लिप्यसे त्वं न संशयः ॥ ४ ॥  
॥ तापस उवाच ॥ ॥  
वयं व्रतधराः सुभ्रु ब्रह्मचर्यपरायणाः ॥  
मूर्खाः कामविधौ भद्रे निरताः शिवशासने ॥ ५ ॥  
सर्वेषां व्रतिनां मूलं ब्रह्मचर्यमुदाहृतम् ॥  
विशेषाच्छिवभक्तानामेवं भूयो विधास्यसि ॥ ६ ॥  
अपि वर्षशतं साग्रं यत्तपः कुरुते व्रती ॥  
सकृत्स्त्रीसङ्गमान्नाशं याति पाशुपतस्य च ॥ ७ ॥  
मां च पाशुपतं लुब्धा कस्मात्त्वं भीरु भाषसे ॥  
ईदृक्पापतमं कर्म गर्हितं शिवशासने ॥ ८ ॥  
यः स्त्रीं भजति पापात्मा वृथा पाशुपतव्रती ॥  
सोऽतीतान्दश चाधाय पुरुषान्नरके पचेत् ॥ ९ ॥  
आस्तां तावत्समा सङ्गं संस्पर्शं च वरानने ॥  
सम्भाषमपि पापाय स्त्रीभिः पाशुपतस्य च ॥ ६.४३.१० ॥  
तस्माद् द्रुततरं गच्छ स्थानादस्माद्वराङ्गने ॥  
यत्रावाप्स्यसि चाभीष्टं तत्र त्वं गन्तुमर्हसि ॥ ११ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये विश्वामित्रकुण्डोत्पत्तिवृत्तान्ते विश्वामित्रमेनकासंवादवर्णनन्नाम त्रिचत्वारिंशोऽध्यायः ॥ ४३ ॥ ॥ छ ॥