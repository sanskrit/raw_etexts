+++
title = "१६४"

+++
॥ सूत उवाच ॥ ॥  
एतस्मिन्नन्तरे पुष्पः प्रहृष्टेनान्तरात्मना ॥  
चण्डशर्मगृहं गत्वा दिष्ट्यादिष्ट्येति चाब्रवीत् ॥ १ ॥  
विवर्णवदनं दृष्ट्वा वाष्पपूर्णेक्षणं तदा ॥  
बान्धवैः सहितं सर्वैर्दारैर्भृत्यैस्तथा सुतैः ॥ २ ॥  
॥ पुष्प उवाच ॥ ॥  
तवार्थे च मया सूर्यः कायत्यागेन तोषितः ॥  
पतितत्त्वं न ते काये तत्प्रसादाद्भविष्यति ॥ ॥ ३ ॥  
तव पुत्राश्च पौत्राश्च ये भविष्यन्ति वंशजाः ॥  
नागराणां च ते सर्वे भविष्यन्ति गुणाधिकाः ॥ ४ ॥  
तस्मादुत्तिष्ठ गच्छामो नदीं पुण्यां सरस्वतीम् ॥  
तस्यास्तटे निवासाय कृत्वा चैवाश्रमं द्विज ॥ ५ ॥  
त्वया सह वसिष्यामि अहमेव न संशयः ॥  
अस्ति मे विपुलं वित्तं ये चान्ये तेऽनुयायिनः ॥ ६ ॥  
तान्सर्वान्पोषयिष्यामि त्यज्यतां मानसो ज्वरः ॥  
तच्छ्रुत्वा चण्डशर्मा तु पुत्रैर्बन्धुभिरन्वितः ॥ ७ ॥  
सरस्वतीं समुद्दिश्य निष्क्रान्तो नगरात्ततः ॥  
स्थानं प्रदक्षिणीकृत्य नमस्कृत्य सुदुःखितः ॥ ८ ॥  
बाष्पपूर्णेक्षणो दीन उत्तराभिमुखो ययौ ॥  
पुष्पेण सहितश्चैव मुहुर्मुहुः प्रबोधितः ॥ ९ ॥  
ततः सरस्वतीं प्राप्य पुण्यां शीतजलां नदीम् ॥  
सेवितां मुनिसङ्घैस्तां लोलकल्लोलमालिनीम् ॥ 6.164.१० ॥  
तस्या दक्षिणकूले स निवासमकरोत्तदा ॥  
पुष्पस्य मतिमास्थाय बन्धुभिः सकलैर्वृतः ॥ ११ ॥  
तस्यासीन्नगरस्थस्य प्रतिज्ञा चण्डशर्मणः ॥  
सप्तविंशति भिर्लिङ्गैर्दृष्टैभोक्ष्याम्यहं सदा ॥ १२ ॥  
तां च संस्मरतस्तस्य प्रतिज्ञां पूर्वसञ्चिताम् ॥  
हृदयं दह्यते तस्य दिवानक्तं द्विजोत्तमाः ॥ १३ ॥  
स च स्नात्वा सरस्वत्यां शुचिर्भूत्वा समाहितः ॥  
षडक्षरस्य मन्त्रस्य जपं चक्रे पृथक्पृथक् ॥ १४ ॥  
नाम चोच्चार्य लिङ्गस्य नमस्कारान्तमादधे ॥  
कर्दमेन द्विजश्रेष्ठाः पञ्चाङ्गुलशतेन च ॥ १५ ॥  
संस्थाप्य पूजयेद्भक्त्या पुष्पधूपानुलेपनैः ॥  
प्राणरुद्राञ्जपन्पश्चाच्छ्रद्धया परया युतः ॥ १६ ॥  
दुःस्थितं सुस्थितं वापि शिवलिङ्गं न चालयेत् ॥  
इति मत्वा द्विजेन्द्रोऽसौ नैव तानि विसर्जयेत् ॥ १७ ॥  
उपर्युपरि तेषां च कर्दमेन द्विजोत्तमाः ॥  
चक्रे लिङ्गानि नित्यं स सप्तविंशतिसङ्ख्यया ॥ १९ ॥  
ततः कालेन महता जातः कर्दमपर्वतः ॥ १९ ॥  
अथ तुष्टो महादेवस्तस्य भक्त्यतिरेकतः ॥  
निर्भिद्य धरणीपृष्ठं तस्य लिङ्गमदर्शयत् ॥ 6.164.२० ॥  
अब्रवीत्सादरं तं च मेघगम्भीरया गिरा ॥  
चण्डशर्मन्प्रतुष्टोस्मि तव भक्त्याऽनया द्विज ॥ २१ ॥  
तस्माल्लिङ्गमिदं नित्यं पूजयस्व प्रभक्तितः ॥  
सप्तविंशतिलिङ्गानां यतः फलमवाप्स्यसि ॥ २२ ॥  
अन्योपि च नरो भक्त्या यश्चैनं पूजयिष्यति ॥  
सप्तविंशतिलिङ्गानां सोऽपि श्रेयोऽभिलप्स्यति ॥ २३ ॥  
एवमुक्त्वा स भगवांस्ततश्चादर्शनं गतः ॥  
चण्डशर्मापि तं हृष्टः पूजयामास तत्त्वतः ॥ २४ ॥  
प्रासादं कारयामास तस्य लिङ्गस्य शोभनम् ॥  
नाम चक्रे ततस्तस्य विचार्य च मुहुर्मुहुः ॥ २५ ॥  
नगरस्थित लिङ्गानां यस्मात्संस्मरणात्स्थितः ॥  
नागरेश्वरसञ्ज्ञस्तु तस्मादेष भविष्यति ॥ २६ ॥  
॥ सूत उवाच ॥ ॥  
एवं संस्थाप्य तल्लिङ्गं चण्डशर्मा द्विजोत्तमाः ॥  
आराधयामास तदा पुष्पधूपानुलेपनैः ॥२७॥  
सप्तविंशतिलिङ्गानां प्राप्नोति च तथा फलम् ॥  
पूजितानां द्विजश्रेष्ठा नगरे यानि तानि च ॥ ॥ २८ ॥  
ततः कालेन महता नागरेश्वरतुष्टितः ॥  
शिवलोकं गतः साक्षाद्यानमध्ये निवेशितः ॥२९॥  
पुष्पोपि स्थापयामास पुष्पादित्यमथापरम्॥  
पुण्ये सरस्वतीतीरे ततः पूजापरोऽभवत् ॥ 6.164.३० ॥  
तस्यापि दर्शनं गत्वा प्रीत्या वचनमब्रवीत् ॥  
पुष्प तुष्टोस्मि भद्रं ते वरं प्रार्थय सुव्रत ॥ ३१ ॥  
अदेयमपि दास्यामि तस्मात्प्रार्थय मा चिरम् ॥ ३२ ॥  
॥ पुष्प उवाच ॥ ॥  
यदि तुष्टोऽसि मे देव यदि देयो वरो मम ॥  
तद्देहि याचमानस्य मम यद्धृदि संस्थितम् ॥ ३३ ॥  
चमत्कारपुरे देव तव या मूर्तयः स्थिताः ॥  
द्वादशैव प्रमाणेन पूज्याः सर्वदिवौकसाम् ॥ ३४ ॥  
तासां पूजाफलं कृत्स्नं सम्प्राप्नोतु नरो भुवि ॥  
यः पूजयति मूर्तिं ते यैषा संस्थापिता मया ॥ ३५ ॥  
नागरादित्य इत्येषा ख्याता भवतु भूतले ॥  
येयं सरस्वतीतीरे प्रासादे स्थापिता मया ॥ ३६ ॥  
॥ सूत उवाच ॥ ॥  
स तथेति प्रतिज्ञाय गतश्चादर्शनं रविः ॥  
दीपवद्ब्राह्मणश्रेष्ठास्तदद्भुतमिवा भवत् ॥ ३७ ॥  
ततः कालेन महता पुष्पोपि द्विजसत्तमाः ॥  
सूर्यलोकमनुप्राप्तो विमानेन सुवर्चसा ॥ ३८ ॥  
शाकम्भरीति विख्याता भार्याऽऽसीच्चण्डशर्मणः ॥  
तया संस्थापिता दुर्गा सरस्वत्याः शुभे तटे ॥ ३९ ॥  
आराधिताऽथ सद्भक्त्या दिवानक्तं द्विजोत्तमाः ॥  
ततस्तुष्टा वरं तस्याः सा ददौ द्विजसत्तमाः ॥6.164.४॥।  
पुत्रि तुष्टास्मि भद्रं ते शाकम्भरि प्रगृह्यताम् ॥  
वरं यत्ते सदाभीष्टं मत्प्रसादादसंशयम् ॥४१॥  
॥ शाकम्भर्युवाच ॥ ॥  
चतुःषष्टिगणा देवि मातृणां ये व्यवस्थिताः॥  
चमत्कारपुरे ख्याता हास्यात्तुष्टिं व्रजन्ति याः ॥ ४२ ॥  
या रात्रौ बलिदानेन जाते वृद्धौ ततः परम्॥  
तत्सर्वं जायतां पुण्यं यस्ते मूर्तिं प्रपूजयेत्॥ ४३ ॥  
अत्रागत्य नदीतीरे यैषा संस्थापिता मया ॥ ४४ ॥  
॥ श्रीदेव्युवाच ॥ ॥  
आश्विनस्य सिते पक्षे महानवमिसञ्ज्ञिते ॥  
यो ममाग्रे समागत्य पूजयिष्यति भक्तितः ॥ ४५ ॥  
तस्य कृत्स्नं फलं सद्यो भविष्यति न संशयः ॥  
नागरस्य विशेषेण सत्यमेतन्मयोदितम् ॥ ४६ ॥  
एवमुक्त्वा तु सा देवी ततश्चादर्शनं गता ॥  
तस्या नाम्ना च सा देवी प्रोक्ता शाकम्भरी भुवि ॥ ४७ ॥  
वृद्धेरनन्तरं तस्या यः पूजां कुरुते नरः ॥  
तस्य वृद्धेर्न विघ्नः स्यात्कदाचिद्द्विजसत्तमाः ॥ ४८ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये नागरेश्वरनागरादित्यशाकम्भर्युत्पत्तिवर्णनन्नाम चतुःषष्ट्युत्तरशततमोsध्यायः ॥ १६४ ॥  
  