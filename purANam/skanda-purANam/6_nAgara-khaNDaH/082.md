+++
title = "०८२"

+++
॥ सूत उवाच ॥ ॥  
तद्दृष्ट्वा पुण्डरीकाक्षो गरुडस्य विचेष्टितम् ॥  
विस्मितश्चिन्तयामास किमिदं साम्प्रतं स्थितम् ॥ १ ॥  
अपि वज्रप्रहारेण यस्य रोमापि न च्युतम् ॥  
तौ पक्षौ सहसा चास्य कथं निपतितौ भुवि ॥ २ ॥  
नूनमेतेन या स्त्रीणां कृता निन्दा महात्मना॥  
दूषितं ब्रह्मचर्यं यच्छाण्डिलीं समवेक्ष्य च॥३॥  
अनया पातितौ पक्षौ तपःशक्तिप्रभावतः॥  
नान्यस्य विद्यते शक्तिरीदृशी भुवनत्रये ॥ ४ ॥  
ततः प्रसादयामास शाण्डिलीं गरुडध्वजः ॥  
तदर्थं विनयोपेतः स्मितं कृत्वा द्विजोत्तमाः ॥ ५ ॥  
॥ श्रीभगवानुवाच ॥ ॥  
सामान्यवचनं प्रोक्तं सर्वस्त्रीणामनेन हि ॥  
तत्किमर्थं महाभागे त्वया चैवेदृशः कृतः ॥ ६ ॥  
॥ शाण्डिल्युवाच ॥ ॥  
मम वक्त्रं समालोक्य स्मितं चक्रे जनार्दन ॥  
स्त्रीनिन्दा विहितानेन स्वमत्यापि जगद्गुरो ॥ ७ ॥  
एतस्मात्कारणादस्य निग्रहोऽयं मया कृतः ॥  
मनसा न च वाक्येन न च केशव कर्मणा ॥ ८ ॥  
॥ श्रीभगवानुवाच ॥ ॥  
तथापि कुरु चास्य त्वं प्रसादं गतकल्मषे॥  
मम वाक्यानुरोधेन यदिमां मन्यसे शुभे ॥ ९ ॥  
॥ शाण्डिल्युवाच ॥ ॥  
मनसापि मया ध्यातं शुभं वा यदिवाऽशुभम् ॥  
नान्यथा जायते देव विशेषात्कोपयुक्तया ॥ ६.८२.१० ॥  
तस्मादेष ममादेशादाराध यतु शङ्करम् ॥  
पक्षलाभाय नान्यस्य शक्तिर्दातुं व्यवस्थिता ॥ ११ ॥  
अथवा पुण्डरीकाक्ष रूपमीदृग्व्यवस्थितः ॥  
एष संस्थास्यते लोके सत्यमेतद्ब्रवीम्यहम् ॥ १२ ॥  
॥ सूत उवाच ॥ ॥  
तस्यास्तद्वचनं श्रुत्वा तं प्रोवाच जनार्दनः ॥  
गरुडं दैन्यसंयुक्तं भासपिण्डोपमं स्थितम् ॥ १३ ॥  
एष एव वरश्चास्या द्विपदेश्या द्विजोत्तम ॥  
पक्षलाभाय यत्प्रोक्तं तव शम्भुप्रसादनम् ॥ १४ ॥  
तस्मादाराधय क्षिप्रं त्वं देवं शशिशेखरम् ॥  
अव्यग्रं चित्तमास्थाय दिवारात्रमतन्द्रितः ॥ १५ ॥  
येन ते तत्प्रभावेन भूयः स्यात्तादृशं वपुः ॥  
तस्य देवस्य माहात्म्यादचिरादपि काश्यप ॥ १६ ॥  
तच्छ्रुत्वा गरुडस्तूर्णं धृतपाशुपतव्रतः ॥  
संस्थाप्य देवमीशानं ततस्तं तोषमानयत् ॥ १७ ॥  
चान्द्रायणानि कृच्छ्राणि तथा सान्तपनानि च ॥  
प्राजापत्यानि चक्रेऽथ पाराकाणि तदग्रतः ॥ १८ ॥  
स्नात्वा त्रिषवणं पश्चाद्भस्मस्नान परायणः ॥  
जपन्रुद्रशिरो रुद्रान्नीलरुद्रांस्तथापरान् ॥ १९ ॥  
चक्रे पूजां स्वयं तस्य स्नापयित्वा यथाविधि ॥  
बलिपूजोपहारांश्च विधानेन प्रयच्छति ॥ ६.८२.२० ॥  
एवं तस्य व्रतस्थस्य जपपूजापरस्य च ॥  
ततो वर्षसहस्रान्ते गतस्तुष्टिं महेश्वरः ॥  
अब्रवीद्वरदोऽस्मीति वृणुष्वेष्टं द्विजोत्तम ॥ ॥ २१ ॥  
॥ गरुड उवाच ॥ ॥  
पश्यावस्थां ममेशान शाण्डिल्या या विनिर्मिता ॥  
पक्षपातः कृतोऽस्माकं तमहं प्रार्थयामि वै ॥ २२ ॥  
त्वयात्रैव सदा लिङ्गे स्थेयं हर ममाधुना ॥  
मम वाक्यादसन्दिग्धं यदि चेष्टं प्रयच्छसि ॥ २३ ॥  
॥ भगवानुवाच ॥ ॥  
अद्यप्रभृति मे चात्र लिङ्गे वासो भविष्यति ॥  
त्वं च तद्रूपसम्पन्नो विशेषाद्बलवेगभाक् ॥ २४ ॥  
भविष्यसि न सन्देहो मत्प्रसादाद्विहङ्गम ॥  
एवमुक्त्वाथ तं देवः स्वयं पस्पर्श पाणिना ॥ २५ ॥  
ततोऽस्य पक्षौ सञ्जातौ तत्क्षणादेव सुन्दरौ ॥  
तथा रोमाणि दिव्यानि जातरूपोपमानि च ॥ २६ ॥  
ततः प्रणम्य तं देवं प्रहष्टः स विहङ्गमः ॥  
गतः स्वभवनं पश्चादनुज्ञाप्य महेश्वरम् ॥ २७ ॥  
देवोपि वचनात्तस्य तस्मिँल्लिङ्गे सदा हरः ॥  
निवासमकरोत्सम्यक्प्राप्ते सन्ध्यात्रये सदा ॥२ ॥  
तस्य चायतने पुण्ये योगात्प्राणान्परित्यजेत् ॥  
प्रायोपवेशनं कृत्वा न स भूयोऽपि जायते २९ ॥  
अपि पाप समाचारः कौलो वा निर्घृणोऽपि वा ॥  
ब्रह्मघ्नो वा सुरापो वा चौरो वा भ्रूणहाऽपि वा ॥ ६.८२.३० ॥  
त्रिकालं पूजयन्यस्तु श्रद्धापूतेन चेतसा ॥।  
संवत्सरं वसेत्सोऽपि शिवलोके महीयते ॥ ३१ ॥  
अथवा सोमवारेण यस्तं पश्यति मानवः ॥  
कृत्वा क्षणं सुभक्त्या यो यावत्संवत्सरं द्विजाः ॥। ॥ ३२ ॥  
सोऽपि याति न सन्देहः पुरुषः शिवमन्दिरे ॥  
विमानवरमारूढः सेव्यमानोऽप्सरोगणैः॥३३॥  
तस्मात्सर्वप्रयत्नेन कलिकाले विशेषतः॥  
द्रष्टव्यो वै सुपर्णाख्यो देवः श्रद्धासमन्वितैः ॥३४॥  
सन्त्याज्याश्च तथा प्राणास्तदग्रेप्रायसंश्रितैः ॥  
वाञ्छद्भिः शिवसान्निध्यं सत्यमेतन्मयोदितम् ॥। ॥ ३५ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये सुपर्णेश्वराख्यमाहात्म्यवर्णनन्नाम द्व्यशीतितमोऽध्यायः ॥ ८२ ॥ ॥ छ ॥