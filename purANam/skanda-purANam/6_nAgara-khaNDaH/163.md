+++
title = "१६३"

+++
॥ सूत उवाच ॥ ॥  
अथ ते नागराः सर्वे दृष्ट्वा तद्वित्तभाजनम् ॥  
न केनापि ग्रहीतव्यं सर्वान्कामान्निरस्य च ॥ १ ॥  
ततस्ते समयं कृत्वा समानीय च मध्यगम् ॥  
तस्यास्येन ततः प्रोचुर्ब्रह्मस्थाने व्यवस्थि ताः ॥ २ ॥  
अनेन लोभयुक्तेन तिरस्कृत्य द्विजोत्तमान् ॥  
पुष्पवित्तमुपादाय प्रायश्चित्तं प्रकीर्तितम् ॥ ३ ॥  
तथा चैव तु षड्भागो गृहीतो विभवस्य च ॥  
तस्मादेष समस्तानां बाह्यभूतो भविष्यति ॥ ४ ॥  
नागराणां द्विजेद्राणां यथान्यः प्राकृतस्तथा ॥ ५ ॥  
अद्यप्रभृति चानेन यः सम्बन्धं करिष्यति ॥  
सोऽपि बाह्यस्तु सर्वेषां नागराणां भविष्यति ॥ ६ ॥  
भोजनं वाथ पानीयं योऽस्य सद्मनि कर्हिचित् ॥  
करिष्यति स चाऽप्येवं पतितः सम्भविष्यति ॥ ७ ॥  
एवमुक्त्वा ततस्तेन दत्तं तालत्रयं द्विजाः ॥  
ब्रह्मस्थाने द्विजश्रेष्ठाः कृत्वा पुष्पसमं च तम् ॥ ८ ॥  
अथ ते ब्राह्मणाः सर्वे जग्मुः स्वंस्वं निवेशनम् ॥  
चण्डशर्मा स चोद्विग्नः पुष्पपार्श्वं तदा गतः ॥ ९ ॥  
एतेषामेव सर्वेषां सम्मतेन मया तव ॥  
प्रायश्चित्तं तदा दत्तं तथा पि पतितः कृतः ॥ ६.१६३.१० ॥  
तस्मादहं पतिष्यामि सुसमिद्धे हुताशने ॥  
नैव जीवितुमिच्छामि स्वजनैः परिवर्जितः॥ ११ ॥  
॥ पुष्प उवाच ॥ ॥  
न विषादस्त्वया कार्यः कार्येऽस्मिद्विजसत्तम ॥  
वित्तार्थं दूषितस्त्वंहि यतो ब्राह्मणसत्तमैः ॥ १२ ॥  
नागरांस्तोषयिष्यामि तानहं विविधैर्धनैः ॥  
याचयिष्यन्ति यन्मात्रं तव गात्रविशुद्धये ॥ १३ ॥  
तावन्मात्रं प्रदास्यामि तेभ्यो हि तव कारणात् ॥  
एवमुक्त्वा समागत्य ब्रह्मस्थानं त्वरान्वितः ॥ ॥ १४ ॥  
चातुश्चरणमानीय मध्यगास्येन सोऽब्रवीत् ॥  
चण्डशर्मा द्विजो यश्च मदर्थे पतितः कृतः ॥_ १५ ॥  
युष्माभिर्वित्तलोभेन तद्वित्तं वो ददाम्यहम्॥  
समस्तं मद्गृहे यच्च क्रियतां वचनं द्विजैः ॥ १६ ॥  
अथ ते कुपिताः प्रोचुः सर्व एव द्विजोत्तमाः ॥  
सीत्कारान्विविधान्कृत्वा क्रोध संरक्तलोचनाः ॥ १७ ॥  
धिग्धिक्पापसमाचार जिह्वा ते शतधा ततः ॥  
किं न याति यदेवं त्वं प्रजल्पसि विगर्हितम् ॥ १८ ॥  
पतितोऽयं कृतो ऽस्माभिर्नैव वित्तस्य कारणात् ॥  
प्रायश्चित्तं यतो दत्तमेकेनापि दुरात्मना ॥ १९  
स्मृतयो दूषितास्तेन पुराणानि विशेषतः ॥  
स्थानं चैवास्म दीयं च कर्म चैतत्प्रकुर्वता ॥ ६.१६३.२० ॥  
प्रायश्चित्तं प्रदातव्यं चतुर्भिरपरैः सह ॥  
सम्मन्त्र्य मनुना प्रोक्तमेतदेव द्विजोत्तमाः ॥ २१ ॥  
त्वदीयं पातकं चास्य शरीरेऽद्य व्यवस्थितम् ॥  
एकाकिना यतो दत्तं तेनायं पतितः स्थितः ॥ २२ ॥  
॥ सूत उवाच ॥ ॥  
एवमुक्त्वा द्विजाः सर्वे जग्मुः स्वंस्वं निकेतनम्॥  
पुष्पोपि च समुद्विग्नो वैलक्ष्यं परमं गतः ॥ २३ ॥  
जगामाथ निजावासं निःश्वसन्नुरगो यथा ॥ २४ ॥  
ततः स चिन्तयामास यावन्नो साहसं कृतम् ॥  
तावत्सिद्धिर्मनुष्याणां न कथञ्चित्प्रजायते ॥ २५ ॥  
तस्मादहं करिष्यामि चण्डशर्मकृते महत् ॥  
कृतघ्नता यथा न स्यात्प्रोक्तं चैव यतो बुधैः ॥ २६ ॥  
ब्रह्मघ्ने च सुरापे च चौरे भग्नव्रते तथा ॥  
निष्कृतिर्विहिता सद्भिः कृतघ्ने नास्ति निष्कृतिः ॥ २७ ॥  
एवं निश्चित्य मनसा सूर्यवारेण सप्तमी ॥  
यदाऽऽयाता द्विजश्रेष्ठास्तदा चाष्टोत्तरं शतम् ॥ २८ ॥  
प्रदक्षिणाः कृतास्तेन पुष्पादित्यस्य धीमता ॥  
तीक्ष्णं शस्त्रं समादाय पूर्वोक्तविधिना ततः ॥  
छित्त्वाछित्त्वा निजाङ्गानि जुहुयाज्जातवेदसि ॥ २९ ॥  
ततः पूर्णाहुतिं यावत्कायशेषेण यच्छति ॥  
तावत्प्रत्यक्षतां गत्वा स प्रोक्तो भास्वता स्वयम्॥ ६.१६३.३० ॥  
पुष्प मा साहसं कार्षीः परितुष्टोऽस्मि तेऽनघ ॥  
भूय एव महाभाग ब्रूहि किं ते ददाम्यहम् ॥ ३१ ॥  
॥ पुष्प उवाच ॥ ॥  
चण्डशर्मा द्विजेन्द्रोऽयं मदर्थे पतितः कृतः ॥  
समस्तैर्नागरैर्देव तं तैर्नय समानताम् ॥ ३२ ॥  
शास्त्रं दृष्ट्वा प्रदत्तं मे प्रायश्चित्तं महात्मना ॥  
तथापि दूषितः क्षुद्रैः समस्तैरसहिष्णुभिः ॥ ३३ ॥  
॥ भगवानुवाच ॥ ॥  
एकस्यापि वचो नैव शक्यते कर्तुमन्यथा ॥  
नागरस्य द्विजश्रेष्ठ समस्तानां च किं पुनः ॥ ३४ ॥  
परमेष द्विजः पूतश्चण्डशर्मा भविष्यति ॥  
ब्राह्मोऽयं नागरः ख्यातः समस्ते धरणीतले ॥ ३५ ॥  
एतस्य ये सुताश्चैव भविष्यन्ति धरातले ॥  
विख्यातिं तेऽपि यास्यन्ति मान्याः पूज्या महीभृताम् ॥ ३६ ॥  
ये चापि बान्धवा श्चास्य सुहृदश्च समागमम्॥  
करिष्यन्ति समं तेऽपि भविष्यन्ति सुशोभनाः ॥ ३७ ॥  
त्वं चापि मत्प्रसादेन सम्पूर्णाङ्गो भविष्यसि ॥ ३८ ॥  
एवमुक्त्वा सहस्रांशुस्ततश्चादर्शनं गतः ॥  
पुष्पोऽपि चाक्षताङ्गत्वं तत्क्षणात्समपद्यत ॥ ३९ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागररखण्डे हाटकेश्वरक्षेत्रमाहात्म्ये ब्राह्मनागरोत्पत्तिवृत्तान्तवर्णनन्नाम त्रिषष्ट्युत्तरशततमोऽध्यायः ॥ १६३ ॥