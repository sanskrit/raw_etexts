+++
title = "१४३"

+++
॥ सूत उवाच ॥ ॥  
तथान्योऽपि च तत्रास्ति देवश्चित्रेश्वरो द्विजाः ॥  
चित्रपीठस्य मध्यस्थश्चित्रसौख्यप्रदो नृणाम् ॥ १ ॥  
यं दृष्ट्वा पूजयित्वा च स्नापयित्वाथवा नरः ॥  
मुच्यते परदारोत्थैः पातकैश्चोपपातकैः ॥ २ ॥  
धर्षयित्वा गुरोः पत्नीं कन्यां वा निजवंशजाम् ॥  
नीचां वा व्रतयुक्तां वा कामासक्तेन चेतसा ॥ ३ ॥  
चैत्रशुक्लचतुर्दश्यां यस्तं पूजयते नरः ॥  
स तत्पापं निहत्याशु स्वर्गलोकं ततो व्रजेत् ॥ ४ ॥  
तथा चित्राङ्गदस्तत्र जाबालिसहितो नृपः ॥  
कुमार्या सहितः सार्द्धं नग्नया तत्समुत्थया ॥  
सन्तिष्ठते तदग्रे तु शप्तो जाबालिना पुरा ॥ ५ ॥  
त्रयाणामपि यस्तेषां तस्मिन्नहनि निर्वपेत् ॥  
स इष्टां लभते नारीं सिद्धिं च मनसि स्थिताम् ॥ ६ ॥  
॥ ऋषय ऊचुः ॥ ॥  
कस्माज्जाबालिना शप्तः पूर्वं चित्राङ्गदो युवा ॥  
सा च तत्तनया कस्मात्कुमारी वस्त्रवर्जिता ॥ ७ ॥  
अद्यापि तिष्ठते तत्र विरुद्धं रूपमाश्रिता ॥  
जनहास्य करं नित्यं तस्मात्सूत वदस्व नः ॥ ८ ॥  
॥ सूत उवाच ॥ ॥  
आर्सोत्पूर्वं मुनिर्नाम्ना जाबालिरिति विश्रुतः ॥  
कौमारब्रह्मचर्येण येन चीर्णं तपः सदा ॥ ९ ॥  
हाटकेश्वरजं क्षेत्रं समासाद्य स सद्द्विजाः ॥  
बाल्येऽपि वयसि प्राप्ते समारेभे महत्तपः ॥ ६.१४३.१० ॥  
कृच्छ्रचान्द्रायणादीनि पाराकाणि शनैःशनैः ॥  
कुर्वता तेन ते देवाः सन्नीता भयगोचरम् ॥ ११ ॥  
ततः शक्रादयो देवाः सन्त्रस्ता मेरुमूर्धनि ॥  
मिलित्वा चक्रिरे मन्त्रं तस्य विघ्नकृते मिथः ॥१२॥  
यद्यस्य तपसो वृद्धिरेवं यास्यति नित्यशः ॥  
च्यावयिष्यति तन्नूनं स्वर्गराज्याच्छतक्रतुम् ॥१३॥  
तस्माद्गच्छतु रम्भाख्या तत्पार्श्वे ऽप्सरसां वरा ॥  
ब्रह्मचर्यविघाताय तस्यर्षेर्भावितात्मनः ॥ १४ ॥  
ब्रह्मचर्यं तपोमूलं यतः सङ्कीर्तितं द्विजैः ॥  
तस्याभावात्परिक्लेशः केवलं न फलं व्रते ॥ १५ ॥  
एवं ते निश्चयं कृत्वा समाहूय ततः परम् ॥  
रम्भामूचुर्महेन्द्रेण सर्वे देवास्तदादरात् ॥ १६ ॥  
गच्छ शीघ्रं महाभागे जाबालिर्यत्र तिष्ठति ॥  
हाटकेश्वरजे क्षेत्रे तपोविघ्नाय तस्य वै ॥ १७ ॥  
ते ते भावाः प्रयोक्तव्याः कथास्तास्ता मनोहराः ॥  
वर्धयन्ती तथा चित्ते तस्य कामं निरर्गलम् ॥ १८ ॥ ॥  
॥ रम्भोवाच ॥ ॥  
स मुनिर्न विजानाति कामधर्मं सुरेश्वर ॥  
अरसज्ञं कथं देव करिष्यामि स्मरान्वितम्॥ १९ ॥  
॥ इन्द्र उवाच ॥ ॥  
एष यास्यति मद्वाक्याद्वसन्तस्तस्य सन्निधौ ॥  
अस्य सन्दर्शनादेव भविष्यति स सस्मरः ॥ ६.१४३.२० ॥  
तस्माद्गच्छ द्रुतं तत्र सहानेन वरानने ॥  
संसिद्धिर्जायते येन देवकृत्यं भवेद्द्रुतम् ॥ २१ ॥  
अथ सा तं प्रणम्योच्चैः प्रस्थिता धरणीतलम्॥  
वसन्तेन समायुक्ता जाबालिर्यत्र तिष्ठति ॥ २२ ॥  
अथाकस्मादशोकस्य सञ्जातः पुष्पसञ्चयः ॥  
तिलकस्य च चूतस्य मञ्जर्यः समुपस्थिताः ॥ २३ ॥  
शिशिरे च सरोजानि विकासं प्रापुरेव हि ॥  
ववौ च सुरभिर्वायुर्दाक्षिणात्यः सुकामदः ॥ २४ ॥  
एतस्मिन्नन्तरे प्राप्ता रम्भा तत्र वराप्सराः ॥  
सलिलाशयतीरस्थो जाबालिर्यत्र तिष्ठति ॥। ॥ २५ ॥  
अक्षमालाधृतकरो जपन्मन्त्रमनेकधा ॥  
अभीष्टं श्रद्धया युक्तो विधाय पितृतर्पणम् ॥ २६ ॥  
अथ सम्पश्यतस्तस्य मुक्त्वा वस्त्रपरिग्रहम् ॥१  
स्नानार्थं तज्जलं साऽथ प्रविवेश वराप्सराः ॥ २७ ॥  
विवस्त्रां तां समालोक्य सोऽपि यौवनशालिनीम्॥  
याम्यानिलेन च स्पृष्टः कामस्य वशगो ऽभवत् ॥ २८ ॥  
ततस्तस्याभवत्कम्पस्तत्क्षणादेव सन्मुने ॥  
अक्षमाला कराग्राच्च पपात धरणीतले ॥ २९ ॥  
पुलकः सर्वगात्रेषु सञ्जज्ञेऽतीव दारुणः ॥  
अश्रुपाताः पतन्ति स्म कोष्णाः प्लावितभूतलाः ॥ ३० ॥  
अथ तं क्षुभितं ज्ञात्वा चित्तज्ञा सा वराप्सराः ॥  
निर्गत्य सलिलात्तस्माच्चक्रे वस्त्रपरिग्रहम्॥ ॥ ३१ ॥  
ततस्तस्यान्तिके गत्वा प्रणिपत्य कृतादरा ॥  
प्रोवाच मधुरं वाक्यं वर्द्धन्ती तस्य तन्मतम् ॥ ३२ ॥  
आश्रमे सकलं ब्रह्मन्कच्चित्ते कुशलं मुने ॥  
स्वाध्याये तपसि प्राज्ञ शिष्येषु मृगपक्षिषु ॥ ३_३ ॥  
॥ मुनिरुवाच॥ ॥ ९॥  
कुशलं मे वरारोहे सर्वत्रैवाधुना स्थितम्॥  
विशेषेणात्र सम्प्राप्ता सर्वलक्षणलक्षिता॥३४॥  
का त्वं वद महाभागे मम मन्मथवर्धनी॥  
किं देवी वासुरी वा किं पन्नगी किं तु मानुषी॥३५॥  
निवेदय शरीरे मे किं न पश्यसि वेपथुम्॥  
निरर्गलश्च रोमाञ्चो बाष्पपूरश्च नेत्रजः॥३६॥  
रम्भोवाच॥  
किं ते गात्रस्वभावोऽयम् किं वान्यो व्याधिसम्भवः ॥  
कच्चिदेव न ते स्वास्थ्यं प्रपश्यामि शरीरजम् ॥ ३७ ॥  
॥ मुनिरुवाच ॥ ॥  
न मे गात्रस्वभावो न व्याधिभिश्च सुलोचने ॥  
शृणुष्व कारणं कृत्स्नं येनेदृक्संस्थितं वपुः ॥ ३८ ॥  
यावती वर्तते वेला तव दर्शनसम्भवा ॥  
तावत्कालमिदं रूपं मम गात्रसमुद्भवम् ॥ ३०. ॥  
तदहं मन्मथाविष्टो दर्शनात्तव शोभने ॥  
ब्रह्मचर्यपरोपीत्थं महाव्रतधरोऽपि च ॥ ६.१४३.४० ॥  
॥ रम्भोवाच । ॥  
यद्येवं ब्राह्मणश्रेष्ठ मां भजस्व यथासुखम् ॥  
नात्र कश्चिद्भवेद्दोषः पण्यनारी यतोऽस्म्यहम् ॥ ४१ ॥  
साधारणा वयं विप्र यतः सृष्टाः स्वयम्भुवा ॥  
सर्वेषामेव लोकानां विशेषेण द्विजन्मनाम् ॥ ४२ ॥  
अहं चापि समालोक्य त्वां मुने मन्मथोपमम् ।  
हता कामशरैस्तीक्ष्णैर्न च गन्तुं समुत्सहे ॥ ॥ ४३ ॥  
मया दृष्टाः सुराः पूर्वं यक्षा विद्याधरास्तथा ॥  
सिद्धाश्च किन्नरा नागा गुह्यकाः किमु मानुषाः ॥ ४४ ॥  
नेदृग्रूपं वपुस्तेषामेकस्यापि विलोकितम् ॥  
मध्ये ब्राह्मणशार्दूल तस्माद्भक्तां भजस्व माम् ॥ ४५ ॥  
यो नारीं कामसन्तप्तां स्वयं प्राप्तां परित्यजेत् ॥  
स मूर्खः पच्यते घोरे नरके शाश्वतीः समाः ॥ ४६ ॥  
एवमुक्त्वा तया सोऽथ परिष्वक्तो महामुनिः ॥  
अनिच्छन्नपि वाक्येन हृदयेन च सस्पृहः ॥ ४७ ॥  
ततो लतानि कुञ्जे तं समानीय मुनीश्वरम् ।  
कामशास्त्रोदितैर्भावै रराम कृत्रिमैर्मुनिम् ॥ ४८ ॥  
एवं तया समं तत्र स्थितो यावद्दिनक्षयम् ॥  
कामधर्मसमासक्तः सन्त्यक्ताशेषकर्मकः ॥ ४९ ॥  
ततो निष्कामतां प्राप्तो लज्जया परिवारितः ॥  
विससर्ज च तां रम्भां शौचं चक्रे ततः परम् ॥ ६.१४३.५० ॥  
सापि तेन विनिर्मुक्ता कृतकृत्या विलासिनी ।  
प्रहृष्टा प्रययौ तत्र यत्र देवाः सवासवाः ॥ ५१ ॥  
इति श्रीस्कान्दे महापुराण एकाशीतिसाहस्र्यां सहितायां षष्ठे नागरखण्डे हाटकेश्वरक्षेत्रमाहात्म्ये जाबालिक्षोभणोनाम त्रिचत्वारिंशदुत्तरशततमोऽध्यायः ॥ १४३ ॥