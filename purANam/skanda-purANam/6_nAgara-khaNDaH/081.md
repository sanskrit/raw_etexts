+++
title = "०८१"

+++
॥ ॥ श्रीगरुड उवाच ॥ ॥  
ममास्ति दयितं मित्रं ब्राह्मणो भृगुवंशजः ॥  
तस्यास्ति माधवीनाम कन्या कमललोचना ॥ १ ॥  
न तस्याः सदृशः कान्तः प्राप्तस्तेन महात्मना ॥  
यतस्ततोऽहमादिष्टः कान्तमस्यास्त्वमानय ॥  
अनुरूपं द्विजश्रेष्ठ यद्यहं सम्मतस्तव ॥ २ ॥  
ततो मयाऽखिला भूमिस्तद्वरार्थं विलोकिता ॥  
न तदर्थं वरो लब्धः सर्वैः समुचितो गुणैः ॥ ३ ॥  
ततस्त्वं पुण्डरीकाक्ष मम चित्ते व्यवस्थितः ॥  
अनुरूपः पतिस्तस्याः सर्वैरेव गुणैर्युतः ॥ ४ ॥  
तस्मात्पाणिग्रहं तस्याः स्वीकुरुष्व सुरेश्वर ॥  
अत्यन्तरूपयुक्ताया मम वाक्यप्रणोदितः ॥ ५ ॥  
॥ भगवानुवाच ॥ ॥  
अत्रानय द्विजश्रेष्ठ तां कन्यां कमलेक्षणाम्॥  
येन दृष्ट्वा स्वयं पश्चात्प्रकरोमि यथोदितम् ॥ ६ ॥  
॥ गरुड उवाच ॥ ॥  
तव तेजोभयादेव सा कन्या जनकान्विता ॥  
मया दूरे विनिर्मुक्ता तत्कथं तामिहानये ॥ ७ ॥  
॥ श्रीभगवानुवाच ॥ ॥  
अत्र तां मम तत्तेजो जनकेन समन्विताम्॥  
न हि धक्ष्यति तस्मात्त्वं शीघ्रं द्विजवराऽऽनय ॥ ८ ॥  
एवमुक्तस्ततस्तेन विष्णुना प्रभविष्णुना ॥  
तां कन्या मानयामास तं च विप्रभृगूद्वहम्॥ ९ ॥  
अथासौ प्रणिपत्योच्चैर्ब्राह्मणो मधुसूदनम् ॥  
लक्ष्मीवन्न्यविशत्पार्श्वे गरुडस्य समीपतः ॥ ६.८१.१० ॥  
सापि कन्या वरारोहा बाल्यभावादनिन्दिता ॥  
शय्यैकान्ते समाविष्टा दक्षिणे मुरविद्विषः ॥ ११ ॥  
अथ कोपपरीताङ्गी महिष्याधर्ममाश्रिता ॥  
लक्ष्मीः शशाप तां कन्यां सपत्नीति विचिन्त्य च ॥ १२ ॥  
यस्मान्मे पुरतः पापे कान्तस्य मम हर्षिता॥  
शय्यायां त्वं समाविष्टा लज्जां त्यक्त्वा सुदूरतः ॥  
तस्मादश्वमुखी नूनं विकृता त्वं भविष्यसि ॥ १३ ॥  
एवं शापे श्रिया दत्ते हाहाकारो महानभूत् ॥  
सर्वेषां तत्र संस्थानां कोपश्चापि द्विजन्मनः ॥ ॥ १४॥  
॥ ब्राह्मण उवाच ॥ ॥  
सहस्रं याच्यते कन्या करोत्येकः करग्रहम् ॥  
वाङ्मात्रेण न तस्याः स्यात्पत्नीभावः कथञ्चन ॥ १९ ॥  
यावन्नाग्निद्विजातीनां प्रत्यक्षं गुरुसन्निधौ ॥  
ससङ्कल्पं स्वयं दत्ता गृह्योक्तविधिना जनैः ॥ १६ ॥  
तस्मात्तद्दोषनिर्मुक्ता सपत्न्येषा समा त्वया ॥  
कृता वाजिमुखी पापे त्वं गजास्या भविष्यसि ॥।७॥  
एवमुक्त्वा स विप्रेन्द्रस्ततः प्रोवाच केशवम्॥  
आतिथ्यं विहितं ह्येतत्तव पत्न्या यथोचितम् ॥  
तस्मात्तत्र प्रयास्यामि यत्र स्यात्तादृशी सुता ॥ १८ ॥  
॥ श्रीभगवानुवाच ॥ ॥  
न सन्तापस्त्वया कार्यः कृत्येस्मिन्द्विजसत्तम ॥  
ममान्तिके प्रयातानां नाशुभं जायते क्वचित् ॥ १९ ॥  
तस्मान्नाश्वमुखी ह्येषा जन्मन्यस्मिन्भविष्यति ॥  
गृहीत्वेमां गृहं गच्छ प्रयच्छ स्वेप्सिताय च ॥ ६.८१.२० ॥  
शयने वामदिग्भागः कलत्राणामुदाहृतः ॥  
दक्षिणे बन्धुलोकानां तत्कालोचितशायिनाम्॥२॥।  
सेयं तव सुता विप्र बन्धुस्थानं समाश्रिता ॥  
भविष्यति ततो जामिः कनिष्ठा मेऽन्यजन्मनि ॥ २२ ॥  
अवतीर्णस्य भूपृष्ठे देवकार्येण केनचित् ॥  
वाजिवक्त्रधरा प्रोक्ता यद्येषा मम कान्तया ॥२३॥  
ततोऽहं सुमहत्कृत्वा तपश्चैवानया सह ॥  
करिष्यामि शुभास्यां च तथा लक्ष्मीमपि द्विज ॥ २४ ॥  
एवं स भगवान्विप्रं तं सन्तोष्य तदा गिरा ॥  
गरुडेन समं चक्रे कथाश्चित्रा मनोरमाः ॥ २५ ॥  
अथ तस्मिन्कथान्ते स गरुडः पुरुषोत्तमम् ॥  
प्रोवाच तां स्त्रियं दृष्ट्वा वृद्धां तेजःसमन्विताम् ॥ ॥ २६ ॥  
अपूर्वेयं सुरश्रेष्ठ स्त्री वृद्धा तव पार्श्वगा ॥  
किमर्थं केयमाख्याहि कुतः प्राप्ता जनार्दन ॥ २७ ॥  
॥ श्रीभगवानुवाच ॥ ॥  
एषा ख्याता खगश्रेष्ठ लोकेऽस्मिन्वृद्धकन्यका ॥  
शाण्डिलीनाम सर्वज्ञा ब्रह्मचर्यपरायणा ॥ २८ ॥  
तपोवीर्यसमोपेता सर्वदेवाभिवन्दिता ॥  
नास्ति वै चेदृशी नारी खगेन्द्रात्र जगत्त्रये ॥ २९ ॥  
॥ सूत उवाच ॥ ॥  
तस्य तद्वचनं श्रुत्वा विहस्य विहगाधिपः ॥  
प्रोवाच वासुदेवं च तां विलोक्य चिरं द्विजाः ॥ ६.८१.३० ॥  
॥ गरुड उवाच ॥ ॥  
नैतच्चित्रं तपो यच्च क्रियते सुमहत्तरम् ॥  
यथा च दीयते दानं यच्च तत्रास्ति चाद्भुतम्॥  
तथा च क्रियते युद्धं सङ्ग्रामे युद्धशालिभिः ॥ ३१ ॥  
नाश्चर्यं चित्रमेतच्च ब्रह्मचर्यं तदद्भुतम् ॥  
विशेषाद्यौवनावस्थां सम्प्राप्य पुरुषोत्तम ॥ ३२ ॥  
विशेषेण च नारीभिरत्र न श्रद्दधाम्यहम् ॥  
अवश्यं यौवनस्थेन तिर्यग्योनिगतेन च ॥ ३३ ॥  
विकारः खलु कर्तव्यो नाधि काराय यौवनम् ॥  
यदि न प्राप्नुवन्त्येताः पुरुषं योषितः क्वचित् ॥ ३४ ॥  
अन्योन्यं मैथुनं चक्रुः कामबाणप्रपीडिताः ॥  
कुष्ठिनं व्याधितं वापि स्थविरं व्यङ्गमेव च ॥  
अप्येताः पुरुषाभावे मन्यन्ते पञ्चसायकम् ॥ ३५ ॥  
नाग्निस्तृप्यति काष्ठानां नापगानां महोदधिः ॥  
नान्तकः सर्वभूतानां न पुंसां वामलोचना ॥ ३६ ॥  
न परत्र भयादेता मर्यादां विदधुः स्त्रियः ॥  
मुक्त्वा भूपभयं चैकमथवा गुरुजं भयम् ॥ ३७ ॥  
॥ सूत उवाच ॥ ॥  
एवं तस्य वचः श्रुत्वा शाण्डिली ब्रह्मचारिणी ॥  
मौनव्रतधराऽप्येवं हृदि कोपं दधार सा ॥ ३८ ॥  
एतस्मिन्नन्तरे तस्य पक्षिनाथस्य तत्क्षणात् ॥  
उभौ पक्षौ गतौ नाशं रुण्डाकारोऽत्र सोऽभवत् ॥ ३९ ॥  
मांसपिण्डमयो रौद्रः सर्वरोगविवर्जितः ॥  
अशक्तश्च तथा गन्तुं पदमात्रमपि क्वचित् ॥ ॥ ६.८१.४० ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये सुपर्णपक्षपातवर्णनन्नामैकाशीतितमोऽध्यायः ॥ ८१ ॥ ॥ छ ॥