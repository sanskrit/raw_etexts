+++
title = "२२४"

+++
॥ आनर्तउवाच ॥ ॥  
श्रुता मया महाभाग श्राद्धार्हा ब्राह्मणाश्च ये ॥  
ये च त्याज्यास्तथा पुत्रा बहवश्चैव सुव्रत ॥ १ ॥  
साम्प्रतं कथयाऽस्माकं मन्त्रपूर्वश्च यो विधिः ॥  
गृहस्थेन सदा कार्यः पितॄणां परितुष्टये ॥ २ ॥  
॥ भर्तृयज्ञ उवाच ॥ ॥  
प्रणम्यामन्त्रिता ये च श्राद्रार्थं ब्राह्मणोत्तमाः ॥  
आनीय कुतपे काले तान्सर्वान्प्रार्थयेदि दम् ॥ ३ ॥  
आगच्छन्तु महाभागा विश्वेदेवा महाबलाः ॥  
ये यत्र विहिताः श्राद्धे सावधाना भवन्तु ते ॥ ४ ॥  
एवमभ्यर्च्य तान्सर्वांस्ततः कृत्वा प्रदक्षिणाम्॥  
जानुनी भूतले न्यस्य ततश्चार्घं प्रदापयेत् ॥ ५ ॥  
मन्त्रेणानेन राजेन्द्र सपुष्पाक्षतचन्दनैः ॥  
अर्घमेनं प्रगृह्णन्तु मया दत्तं द्विजोत्तमाः ॥  
पादप्रक्षालनार्थाय प्रकुर्वन्तु मम प्रियम्॥ ६ ॥  
एवमुक्त्वा महीपृष्ठे अनुलिप्ते ततः परम् ॥  
साक्षतान्प्रक्षिपेद्दर्भान्विश्वेदेवान्प्रकीर्तयन् ॥ ७ ॥  
अपसव्यं ततः कृत्वा दर्भांस्तिलसमन्वितान् ॥  
द्विगुणान्प्रक्षिपेद्भूमौ पितॄनुद्दिश्य चात्मनः ॥ ८ ॥  
एवं सर्वाः क्रियाः कार्या दैविका सव्यपूर्विकाः ॥  
पैतृकाश्चापसव्येन मुक्त्वा नान्दीमुखान्पितॄन् ॥ ९ ॥  
सर्वे पूर्वामुखाः स्थाप्या युग्माश्च शक्तितो नृप ॥  
पितरो मातृपक्षीयाः स्थाप्याश्चोदङ्मुखास्तथा ॥ ६.२२४.१० ॥  
एकैकं वा त्रयो वाऽपि स्युरेकैकं वा पृथक्पृथक ॥  
पैतृकान्स्थाप्प चक्रेण पितॄणां परितुष्टये ॥ ११ ॥  
षष्ठ्या विभक्त्या तु तेषामासनं च प्रदापयेत् ॥  
ऋजुभिः साक्षतैर्दर्भैः सोदकैर्दक्षिणाङ्गतः ॥ १२ ॥  
विषमौ द्विगुणैर्दर्भैः सतिलैर्वामपार्श्वतः ॥  
पाणौ तोयं परिक्षिप्य न दर्भांस्तु कथं चन ॥ १३ ॥  
यो हस्ते चासनं दद्याच्चेद्दार्भं बुद्धिवर्जितः ॥  
पितरो नासने तत्र प्रकुर्वन्ति निवेशनम् ॥ १४ ॥  
आवाहनं प्रकर्तव्यं विभक्त्या च द्वितीयया ॥  
येनागच्छन्ति ते सर्वे समाहूताः पृथक्पृथक् ॥ १५ ॥  
अन्यया च विभक्त्या चेत्पितॄनावाहयेत्क्वचित् ॥  
नागच्छन्ति महाभागा यद्यपि स्युर्बुभुक्षिताः ॥ १६ ॥  
विश्वेदेवास आगत मन्त्रेणानेन पार्थिव ॥  
तेषामावाहनं कार्यमक्षतैश्च शिरोंऽतिकात् ॥ १७ ॥  
उशन्तस्त्वेति च तिलैः पितॄनावाहयेत्ततः ॥  
आयन्तु न इति जपेत्ततः पार्थिवसत्तम ॥ १८ ॥  
शन्नो देवीति मन्त्रेण स्वाहाकारसमन्वितम् ॥  
पितॄणामर्घपात्रेषु तथैव च जलं क्षिपेत् ॥ १९ ॥  
यवोऽसि यवयास्मद्द्वेत्यक्षतांस्तत्र निक्षिपेत् ॥  
चन्दनं गन्धपुष्पाणि धूपं दद्याद्यथाक्रमम् ॥  
सपवित्रेषु हस्तेषु दद्यादर्घ्यं समाहितः ॥ ६.२२४.२० ॥  
या दिव्या इति मन्त्रेण स्वाहाकारसमन्वितम् ॥  
पितॄणामर्घपात्रेषु तथैव च जलं क्षिपेत् ॥ २१ ॥  
तिलोऽसि सोमदैवत्यो गोसवे देवनिर्मितः ॥  
प्रत्नवद्भिः पृक्तः स्वधया पितॄनिमाँल्लोकान्प्रीणाहि नः स्वधेति प्रक्षिपेत्तिलान् ॥ २२ ॥  
यादिव्येति च मन्त्रेण ततो ह्यर्घ्यं प्रदापयेत् ॥  
पितृपात्रे समादाय अर्घ्यपात्राणि कृत्स्नशः ॥ २३ ॥  
अधोमुखं च तत्पात्रं मन्त्रवत्स्थापयेत्ततः ॥  
आयुष्कामस्तु तत्तोयं लोचनाभ्यां न वीक्षयेत् ॥ २४ ॥  
ततस्तु चन्दनादीनि दीपान्तानि समाददेत् ॥  
ततः पाकं समादाय पृच्छेद्विप्रान्द्विजो त्तमान् ॥ २५ ॥  
अहमग्नौ करिष्यामि होमं पितृसमुद्भवम् ॥  
अनुज्ञा दीयतां मह्यमपसव्याश्रितस्य भोः ॥ २६ ॥  
कुरुष्वेति च तैः प्रोक्ते गत्वाग्नि शरणं ततः ॥  
अग्नये कव्यवाहनाय स्वाहेति प्रथमाहुतिः ॥ २७ ॥  
सोमाय पितृमते स्वधेति च ततः परम् ॥  
हुतमन्नं च शेषं च श्राद्धार्हेभ्यः प्रदीयते ॥ २८ ॥  
इष्टमन्नं ततो दत्त्वा पात्रमालभ्य सञ्जपेत् ॥  
विप्राङ्गुष्ठं समादाय पाकमध्ये निधाय च ॥ २९ ॥  
पृथिवी ते पात्रमादाय वैष्ण व्या च ऋचा तथा ॥  
स्वहस्तेन न वै दद्यात्प्रत्यक्षं लवणं तथा ॥ ६.२२४.३० ॥  
स्वहस्तेन च यद्दत्तं प्रत्यक्षलवणं नृप ॥  
तच्छ्राद्धं व्यर्थतां याति धृते दत्तेर्द्धभुक्तके ॥  
तृप्ताञ्ज्ञात्वा ततो विप्रानग्रे त्वन्नं परिक्षिपेत् ॥ ३१ ॥  
अग्निदग्धाश्च ये जीवा येप्यदग्धाः कुले मम ॥  
भूमौ दत्तेन तृप्यन्तु तृप्ता यान्तु परां गतिम् ॥ ३२ ॥  
सकृत्सकृज्जलं दत्त्वा गायत्रीत्रितयं जपेत् ॥  
मधुवातेति सङ्कीर्त्य ततः पृच्छेद्द्विजोत्तमान् ॥ ३३ ॥  
तृप्ताः स्थ इति राजेन्द्र अनुज्ञां प्रार्थयेत्ततः ॥  
बन्धूनां भोजनार्थाय शेषस्यान्नस्य भक्तिमान् ॥ ३४ ॥  
उच्छिष्टसन्निधौ पश्चात्पितृवेदिं समाचरेत् ॥  
पितृविप्रासनस्थानां नोच्छिष्टं द्विजसन्निधौ ॥३५ ॥  
ततो वेदिं समाधाय पैतृकीं दक्षिणाप्लवाम् ॥  
तस्यां दर्भान्समाधाय कुर्याच्चैवावनेजनम् ॥ ३६ ॥  
विभक्त्या पूर्वया पश्चात्पिण्डान्दद्याद्यथाक्रमम् ॥  
भूयोऽप्यत्र जलं दद्यात्पितृतीर्थेन पार्थिव ॥  
सूत्रं च प्रतिपिण्डे वै दयात्तेषु पृथक्पृथक् ॥ ३७ ॥  
यः सूत्रं पूर्वपिण्डेषु सततं विनियोजयेत् ॥  
स विरोधं चरेत्तेषां त्रोटनाच्च परस्परम् ॥ ३८ ॥  
ततः सम्पूजयेत्सर्वान्पिण्डान्यद्वद्द्विजोत्तमान् ॥  
आचम्य प्रक्षाल्य तथा हस्तौ पादौ च पार्थिव ॥ ३९ ॥  
नमस्कृत्य पितॄन्पश्चात्सुप्रोक्षितं ततः परम् ॥  
कृत्वा सव्येन राजेन्द्र याचयित्वा वराशिषः ॥ ६.२२४.४० ॥  
अक्षय्यसलिलं देयं षष्ठ्या चैव ततः परम् ॥  
पवित्राणि समादाय ऊर्ध्वं स्वधेति कीर्तयेत्॥  
अस्तु स्वधेति तैरुक्ते पिण्डोपरि परिक्षिपेत् ॥ ४१ ॥  
ततो मधु समादाय पायसं च तिलोदकम् ॥  
ऊर्जस्वेति च मन्त्रेण पितॄणामुपरिक्षिपेत् ओ। ४२ ॥  
उत्तानमर्घपात्रं तु कृत्वा दद्याच्च दक्षिणाम् ॥  
हिरण्यं देवतानां च पितॄणां रजतं तथा ॥ ४३ ॥  
ततः स्वस्त्युदकं दद्यात्पितृपूर्वं च सव्यतः ॥  
न स्त्रीभिर्न च बालेन नान्ये नैव च केनचित् ॥ ४४ ॥  
श्राद्धीयविप्रपात्रं च स्वयमेव प्रचालयेत् ॥ ४५ ॥  
ततः कृताञ्जलिर्भूत्वा प्रार्थयेत्पार्थिवोत्तम ॥  
अघोराः पितरः सन्तु अस्मद्गोत्रं विवर्द्धताम् ॥ ४६ ॥  
 दातारो नोऽभिवर्धन्तां वेदाः सन्ततिरेव नः ॥  
श्रद्धा च नो मा व्यगमद्बहुधेयं च नोऽस्त्विति ॥ ४७ ॥  
अन्नं च नो बहु भवेदतिथींश्च लभेमद्दि ॥  
याचितारश्च नः सन्तु मा च याचिष्म कश्चन ॥ ४८ ॥  
एता एवाशिषः सन्तु विश्वेदेवाः प्रीयन्तां ततः ॥  
स्वस्त्यर्थमुदकं दद्यात्पितृपूर्वं च सव्यतः ॥ ४९ ॥  
वाजेवाजेति च ऋचा विसृजेच्च ततः परम् ॥  
आमा वाजस्येति प्रदक्षिणीकृत्योपवेशयेत् ॥६.२२४.५॥।  
पादावमर्दनं कृत्वा आसीमान्तमनुव्रजेत् ॥  
बलिं च निक्षिपेत्तस्माद्भोजनं च समाचरेत् ॥ ५१ ॥  
मौनेन दृश्यते सूर्यो यावत्तावन्नराधिप ॥ ५२ ॥  
यश्चैवास्तमिते सूर्ये भुङ्क्ते च श्राद्धकृन्नरः ॥  
 व्यर्थतां याति तच्छ्राद्धं तस्माद्भुञ्जीत नो निशि ॥ ५३ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये श्राद्धकल्पे श्राद्धविधिवर्णनन्नाम चतुर्विंशत्युत्तरद्विशततमोऽध्यायः ॥ २२४ ॥