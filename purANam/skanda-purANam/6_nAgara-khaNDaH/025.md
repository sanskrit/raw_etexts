+++
title = "०२५"

+++
॥ सूत उवाच ॥ ॥  
तत्राश्चर्यमभूत्पूर्वं यत्तद्ब्राह्मणसत्तमाः ॥  
तद्वोऽहं सम्प्रवक्ष्यामि गङ्गामाहात्म्यसम्भवम् ॥ १ ॥  
चमत्कारपुरे विप्रः पुरासीत्संशितव्रतः ॥  
चण्डशर्मेति विख्यातो रूपौदार्यगुणान्वितः ॥ २ ॥  
स यदा यौवनोपेतस्तदा वेश्यानुरागकृत् ॥  
श्रोत्रियोऽप्यभवद्विप्रो यौवनोद्भारपीडितः ॥ ३ ॥  
स कदाचिन्निशीथेऽथ तृषार्तश्च समुत्थितः ॥  
प्रार्थयामास तां वेश्यां पानीयं पातुमुत्सहे ॥ ४ ॥  
अथ सा सलिलभ्रान्त्या करकं मद्यसम्भवम् ॥  
समादाय ददौ पानं तस्मै निद्राकुलाय च ॥ ५ ॥  
मुखमध्यगते मद्ये सोऽपि तां कोपसंयुतः॥  
वेश्यां प्रभर्त्सयामास धिग्धिक्शब्दैर्मुहुर्मुहुः ॥६॥  
किमिदङ्किमिदं पापे त्वया कर्म विगर्हितम् ॥  
कृतं यन्मुखमध्ये मे प्रक्षिप्ता निन्दिता सुरा ॥ ७ ॥  
ब्राह्मण्यमद्य मे नष्टं मद्यपानादसंशयम् ॥  
प्रायश्चित्तं करिष्यामि तस्मादात्मविशुद्धये ॥ ८ ॥  
एवमुक्त्वा विनिष्क्रम्य तद्गृहाद्दुःखसंयुतः ॥  
रुरोदाथ तदा गत्वा करुणं निर्जने वने ॥ ९ ॥  
ततः प्रभातवेलायां स्नात्वा वस्त्रसमन्वितः ॥  
त्यक्त्वा गात्रस्य रोमाणि समस्तानि द्विजोत्तमाः ॥ ६.२५.१० ॥  
सम्प्राप्तो विप्रमुख्यानां सभा यत्र व्यवस्थिता ॥  
पठन्ति सर्वशास्त्राणि वेदान्तानि च कृत्स्नशः ॥ ११ ॥  
अथासौ प्रणिपत्योच्चैः प्रोवाच द्विजसत्तमान्॥  
जलभ्रान्त्या सुरा पीता मया कुरुत निग्रहम् ॥ १२ ॥  
अथ ते धर्मशास्त्राणि प्रविचार्य पुनःपुनः ॥  
तमूचुर्ब्राह्मणाः सर्वे प्रायश्चित्तकृते स्थितम्॥ १३ ॥  
॥ ब्राह्मणा ऊचुः ॥  
अज्ञानाज्ज्ञानतो वापि सुरां चेद्ब्राह्मणः पिबेत्॥  
अग्निवर्णं घृतं पीत्वा तावन्मात्रंविशु ध्यति ॥ १४ ॥  
स त्वं वाञ्छसि चेच्छुद्धिमग्निवर्णं घृतं पिब ॥  
यावन्मात्रा सुरा पीता तावन्मात्रं विशुद्धये ॥ १५ ॥  
स तथेति प्रतिज्ञाय घृतमादाय तत्क्षणात् ॥  
चक्रे वह्निसमं यावत्पानार्थं द्विजसत्तमाः॥ १६ ॥  
तावत्तस्य पिता प्राप्तः श्रुत्वा वार्तां सभार्यकः ॥  
किमिदं किमिदं पुत्र ब्रुवाणो दुःख संयुतः ॥  
अश्रुपूर्णेक्षणो दीनो वाष्पगद्गदया गिरा ॥ १७ ॥  
ततः स कथयामास सर्वरात्रिसमुद्भवम्॥  
वृत्तान्तं तच्च विप्राणां प्रायश्चित्तं यथोचितम् ॥ ॥।८॥  
अथ स ब्राह्मणान्प्राह सर्वांस्तान्द्विजसत्तमाः ॥  
प्रायश्चित्तं सुतायास्मै ममान्यत्सम्प्रदीयताम् ॥।९॥  
सञ्चिन्त्य धर्मशास्त्राणि विचार्य च पुनः पुनः ॥  
सर्वस्वमपि दास्यामि पुत्रहेतोरसंशयम् ॥ ६.२५.२० ॥  
ततस्ते ब्राह्मणाः सर्वे भूयोभूयश्च सादरम् ॥  
विचिन्त्य धर्मशास्त्राणि तमूचुर्मुनिसत्तमाः ॥ ॥२॥।  
नान्यदस्ति सुरापाने प्रायश्चित्तं द्विजन्मनाम् ॥  
मौञ्जीहोमं विना विप्र यद्युक्तं तत्समाचर ॥२२॥  
ततः स स्वसुतं प्राह नैव त्वं कर्तुमर्हसि ॥  
यच्छ दानानि विप्रेभ्यस्तीर्थयात्रां समाचर ॥ २३ ॥  
ततः शुद्धिं समाप्नोषि क्रमान्नियमसंयुतः ॥  
व्रतैश्च विविधैश्चीर्णैः सत्यमेतद्ब्रवीम्यहम् ॥ २४ ॥  
न ब्राह्मणसमादिष्टं प्रायश्चित्त विशुद्धये ॥ २५ ॥  
॥ पुत्र उवाच ॥ ॥  
एतन्मम महाभागा यद्ब्रुवन्ति व्रतादिकम् ॥  
तस्मात्कार्यो मया तात मौञ्जीहोमो न संशयः ॥ २६ ॥  
यन्मया तु कृतं बाल्ये तत्सर्वं क्षन्तुमर्हसि ॥ २७ ॥  
॥ सूत उवाच ॥ ॥  
तस्य तं निश्चयं ज्ञात्वा स पिता सुतवत्सलः ॥  
सर्वस्वं प्रददौ रुष्टो मरणे कृतनिश्चयः ॥ २८ ॥  
साऽपि तस्य सती भार्या कृत्वा मृत्युविनिश्चयम् ॥  
तमुवाच सुतं दृष्ट्वा सर्वं दत्त्वा गृहादिकम्॥ २९ ॥  
आवाभ्यां सम्प्रविष्टाभ्यां वह्नौ पुत्र ततस्तदा ॥  
मौञ्जीहोमस्त्वया कार्यो मां तातं यदि मन्यसे ॥ ६.२५.३० ॥  
ततस्तौ दम्पती हृष्टौ यावद्वह्निसमीपगौ ॥  
सञ्जातौ मरणार्थाय स च ताभ्यां समुद्भवः ॥ ३१ ॥  
तावत्प्राप्तो मुनिर्नाम शाण्डिल्यो वेदपारगः ॥  
तीर्थयात्राप्रसङ्गेन तत्र देशे द्विजोत्तमाः ॥ ३२ ॥  
स वृत्तान्तं समाकर्ण्य कोपसंरक्तलोचनः ॥  
अब्रवीद्ब्राह्मणान्सर्वान्भर्त्समानो मुहुर्मुहुः ॥ ३३ ॥  
अहो मूढतमा यूयं यदेतद्ब्राह्मणत्रयम् ॥  
वृथा मृत्युमवाप्नोति निग्रहे सुगमे सति॥३४॥  
अत्र कात्यायनेनोक्तं यद्वचः सुमहात्मना ॥  
तच्छृण्वन्तु द्विजाः सर्वे प्रायश्चित्ती तथाप्ययम् ॥ ३५ ॥  
चान्द्रायणानि कृच्छ्राणि तथा सान्तपनानि च ॥  
प्रायश्चित्तानि दीयन्ते यत्र गङ्गा न विद्यते ॥ ३६ ॥  
अत्र विष्णुपदी गङ्गा तत्क्षेत्रे तु द्विजोत्तमाः ॥  
तस्यां स्नानं करोत्वेष ततः शुद्धिमवाप्स्यति ॥ ३७ ॥  
मौञ्जीहोमः प्रमाणं स्यान्मुनिवाक्येन चेद्भवेत् ॥  
तदेतदपि वाक्यं हि कात्यायनमुनेः स्फुटम् ॥ ३८ ॥  
ततस्ते ब्राह्मणाः सर्वे हर्षेण महतान्विताः ॥  
साधुसाध्विति तं प्रोच्य प्रोचुः सत्यमिदं मुने ॥ ३९ ॥  
ततः प्रबोध्य तं विप्रं निन्युस्तत्र द्विजोत्तमाः ॥  
यत्र विष्णुपदी गङ्गा स्वयमेव व्यवस्थिता ॥ ६.२५.४० ॥  
तत्र स ब्राह्मणो यावद्गङ्गातोयसमुद्भवम् ॥  
गण्डूषं कुरुते वक्त्रे तावच्छुद्धो बभूव सः ॥  
उदरादखिलं तोयं निष्क्रान्तं द्विजसत्तमाः ॥ ४१ ॥  
ततोऽवगाहते यावत्तस्यास्तोयं सुशोभनम् ॥  
तावदाकाशसम्भूता गम्भीरोवाच भारती ॥ ४२ ॥  
शुद्धोऽयं ब्राह्मणः साक्षाद्विष्णुपद्याः समागमात् ॥  
स्नानादाचमनादेव तस्माद्यातु गृहं निजम् ॥ ॥ ४३ ॥  
ततस्ते ब्राह्मणाः सर्वे चण्डशर्मादयश्च ये ॥  
दिष्ट्यादिष्ट्येति जल्पन्तः स्वानि हर्म्याणि भेजिरे ॥ ४४ ॥  
॥ सूत उवाच ॥ ॥  
एवं प्रभावा सा विप्रा गङ्गा विष्णुपदी स्थिता ॥  
तस्य क्षेत्रस्य सीमान्ते पश्चिमे पापनाशिनी ॥ ४५ ॥  
एतद्वः सर्वमाख्यातं विष्णुपद्याः समुद्भवम् ॥  
माहात्म्यं ब्राह्मणश्रेष्ठाः सर्वपातकनाशनम् ॥ ४६ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वर क्षेत्रमाहात्म्ये विष्णुपदीगङ्गामाहाम्यवर्णनन्नाम पञ्चविंशोऽध्यायः ॥ २५ ॥ ॥ छ ॥