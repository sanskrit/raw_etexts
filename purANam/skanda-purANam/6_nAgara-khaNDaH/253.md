+++
title = "२५३"

+++
॥ शूद्र उवाच ॥ ॥  
पार्वतीकुपिता देवी कथं देवेन शूलिना ॥  
प्रसादं च गता शप्त्वा यत्कोपात्क्षुभ्यते जगत् ॥ १ ॥  
कथं स भगवान्रुद्रो भार्याशापमवाप ह ॥  
वैकृतं रूपमासाद्य पुनर्दिव्यं वपुः श्रितः ॥ २ ॥  
॥ गालव उवाच ॥ ॥  
देवा रूपाण्यदृश्यानि कृत्वा देव्या महाभयात्॥  
मनुष्यलोके सकले प्रतिमासु च संस्थिताः ॥ ३ ॥  
तेषामपि प्रसन्ना साऽनुग्रहं समुपाकरोत् ॥  
विष्णुस्तुता महाभागा विश्वमाताऽघनाशिनी ॥ ४ [।  
तेषां बलाच्च पार्वत्याः शापभारेण यन्त्रितः ॥  
तां नित्यमेवानुनयन्नृचे सोवाच शङ्करम् ॥ ५ ॥  
एते देवा विश्व पूज्या विश्वस्य च वरप्रदाः ॥  
मत्प्रसादाद्भविष्यन्ति भक्तितस्तोषिता नरैः ॥ ६ ॥  
त्वामृते मम कर्मेदं कृतं साधुविनिन्दितम् ॥  
वेद्यां विवाह काले च प्रत्यक्षं सर्वसाक्षिकम् ॥ ७ ॥  
यत्सप्तमण्डलानां च गमनं च करार्पणम् ॥  
वह्निश्च वरुणः कृष्णो देवताश्च सवल्लभाः ॥ ८ ॥  
चतुर्दिक्ष्वङ्ग संयुक्ता देवब्राह्मणसंयुताः ॥  
एतेषामग्रतो दिब्यं कृत्वा त्वं जनसंसदि ॥ ९ ॥  
प्रमादात्सत्त्वमापन्नो व्यभिचारं कथं कृथाः ॥  
गुरुवोऽपि न सन्मार्गे प्रवर्त्तन्ते जनौघवत् ॥ ६.२५३.१० ॥  
निग्राह्याः सर्वलोकेषु प्रबुद्धैः श्रूयते श्रुतौ ॥  
पुत्रेणापि पिता शास्यः शिष्येणापि गुरुः स्वयम् ॥ ११ ॥  
क्षत्रियैर्ब्राह्मणः शास्यो भार्यया च पतिस्तथा ॥  
उन्मार्गगामिनं श्रेष्ठमपि वेदान्तपारगम् ॥ १२ ॥  
नीचैरपि प्रशास्येत श्रुतिराह सनातनी ॥  
सन्मार्ग एव सर्वत्र पूज्यते नापथः क्वचित् ॥ १३ ॥  
येन स्वकुलजो धर्मस्त्यक्तः स पतितो भवेत् ॥  
मृतश्च नरकं प्राप्य दुःखभारेण युज्यते ॥ ॥ १४ ॥  
धर्मं त्यजति नास्तिक्याज्ज्ञातिभेदमुपागतः ॥  
स निग्राह्यः सर्वलोकैर्मनुधर्मपरायणैः ॥ १५ ॥  
कुलधर्माञ्ज्ञातिधर्मान्देशधर्मान्महेश्वर ॥  
ये त्यजन्ति च तेऽवश्यं कुलाच्च पतिता जनाः ॥ १६ ॥  
अग्नित्यागो व्रतत्यागो वचनत्याग एव च ॥  
धर्मत्यागो नैव कार्यः कुर्वन्पतित एव हि ॥ ॥ १७ ॥  
न पिता न च ते माता न भ्राता स्वजनोऽपि च ॥  
पश्यते तव वार्तां च अस्पृश्यस्त्वमदन्विषम् ॥ १८ ॥  
अस्थिमालाचिताभस्म जटाधारी कुचैलवान् ॥  
चपलो मुक्तमर्यादस्तस्थुं नार्हसि मेऽग्रतः ॥ १९ ॥  
अब्रह्मण्योऽव्रती भिक्षुर्दुष्टात्मा कपटी सदा ॥  
नार्हसि त्वं मम पुरः सम्भाषयितुमीश्वर ॥ ६.२५३.२० ॥  
एवं सा रुदती देवी बाष्पव्याकुललोचना ॥  
महादुःखयुतैवासीद्देवेशेऽनुनयत्यपि ॥ २१ ॥  
पुनरेव प्रकुपिता हरं प्रोवाच भामिनी ॥  
तवार्जवं न हृदये काठिन्यं वेद्मि नित्यदा ॥ २२ ॥  
ब्राह्मणैस्त्वासुरैरुक्तं तन्मृषा प्रतिभाति मे ॥  
यस्मान्मयि महादुष्टभाव एव कृतस्त्वया ॥ २३ ॥  
ब्राह्मणा वञ्चिता यस्माद्ब्राह्मणैस्त्वं हनिष्यसे ॥  
एवमुक्त्वा भगवती पुनराह न किञ्चन ॥ २४ ॥  
ईशः प्रसन्नवदनामुपचारैरथाकरोत् ॥  
शनैर्नीतिमयैर्वाक्यैर्हेतुमद्भिर्महेश्वरः ॥ २५ ॥  
प्रसन्नलोचनां ज्ञात्वा किञ्चित्प्राह हरस्ततः ॥  
कोपेन कलुषं वक्त्रं पूर्णचन्द्र समप्रभम् ॥ २६ ॥  
कस्मात्त्वं कुरुषे भद्रे युक्तमेव वचो न ते ॥  
सर्वभूतदया कार्या प्राणिनां हि हितेच्छया ॥ २७ ॥  
यद्यपीष्टो हि यस्यार्थो न कार्यं परपीडनम् ॥  
जगत्सर्वं सुतप्रायं तवास्ति वरवर्णिनि ॥ २८ ॥  
जगत्पूज्या त्वमेवैका सर्वरूपधरानघे ॥  
मया यदि कृतं कर्मावद्यं देव हिताय वै ॥ २९ ॥  
तथाप्येवं तव सुतो भविष्यति न संशयः ॥  
अथवा मम सर्वेभ्यः प्राणेभ्योऽपि गरीयसी ॥ ६.२५३.३० ॥  
यदिच्छसि तथा कुर्यां तथा तव मनोरथान्॥  
प्रसन्नवदना भूत्वा कथयस्व वरानने ॥ ३१ ॥  
इत्युक्ता सा भगवती पुनराह महेश्वरम् ॥  
चातुर्मास्ये च सम्प्राप्ते महाव्रत धरो यदि ॥ ३२ ॥  
देवतानां च प्रत्यक्षं ताण्डवं नर्तसे यदि ॥  
पारयित्वा व्रतं सम्यग्ब्रह्मचर्यं महेश्वर ॥ ३३ [।  
मत्प्रीत्यै यदि देहार्थं वैष्णवं च प्रयच्छसि ॥  
शापस्यानुग्रहं कुर्यां प्रसववदना सती ॥ ३४ ॥  
नान्यथा मम चित्तं त्वां विश्वासमनुगच्छति ॥  
तच्छ्रुत्वा भगवांस्तुष्टस्तथेति प्रत्युवाच ताम् ॥ ३५ ॥  
सापि हृष्टा भगवती शापस्यानुग्रहे वृता ॥ ३६ ॥  
इदं पुराणं मनुजः शृणोति श्रद्धायुक्तो भेदबुद्ध्या दृढत्वम् ॥  
तस्या वश्यं जीवितं सर्वसिद्धं मर्त्याः सत्यात्तच्छ्रयत्वं प्रयान्ति ॥ ३७ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये शङ्करकृतपार्वत्यनुनयो नाम त्रिपञ्चाशदुत्तरद्विशततमोऽध्यायः ॥ ॥ २५३ ॥