+++
title = "०५८"

+++
॥ सूत उवाच ॥ ॥  
एवं संस्थाप्य गाङ्गेयः पुण्यं देवचतुष्टयम् ॥  
ततः संस्थापयामास गङ्गां त्रिपथगामिनीम् ॥ १ ॥  
कूपिकायां महाभाग शिवलिङ्गस्य पूर्वतः ॥  
ततः प्रोवाच तान्हृष्टः सम्पूज्य द्विजसत्तमान् ॥ २ ॥  
अस्यां यः पुरुषः स्नानं कृत्वा मां वीक्षयिष्यति ॥  
सर्वपापविनिर्मुक्तः शिवलोकं प्रयास्यति ॥ ३ ॥  
करिष्यति तथा यस्तु शपथं चात्र मानवः ॥  
असत्यं यास्यति क्षिप्रं स यमस्य गृहं प्रति ॥ ४ ॥  
एवमुक्त्वा महाभागो भीष्मः कुरुपितामहः ॥  
जगाम स्वपुरं तस्माद्धर्षेण महता वृतः ॥ ५ ॥  
॥ सूत उवाच ॥  
तत्रासीच्छूद्रसम्भूतः पौण्ड्रकोनाम नामतः ॥  
बालभावे समं मित्रैः स क्रीडति दिवानिशम् ॥ ६ ॥  
हास्यभावाच्च मित्रस्य पुस्तकं तेन चोरितम् ॥  
मित्रैः पृष्टः पौण्ड्रकः स प्राह नैव मया हृतम् ॥ ७ ॥  
पुस्तकं चैव युष्माकं चिन्तनीयं सदैव तत् ॥  
भवद्भिर्यत्नमास्थाय दृश्यतां क्वापि पुस्तकम् ॥ ८ ॥  
कृताश्च शपथास्तत्र स्नात्वा भागीरथीजले ॥  
अदुष्टचेतसा तेन दत्तं तत्पुस्तकं हृतम् ॥ ९ ॥  
पुनश्च रुचिरं हास्यं कृत्वा तेन समं बहु ॥  
अथासावभवत्कुष्ठी तत्क्षणादेव गर्हितः ॥ ६.५८.१० ॥  
स त्यक्तो बान्धवैः सर्वैः कलत्रैरपि वल्लभैः ॥  
ततो वैराग्यमापन्नो भृगुपातं पपात सः ॥ ११ ॥  
जातश्च तत्प्रभावेन कुष्ठेन परिवर्जितः ॥  
शास्त्रचौर्यकृताद्दोषान्मूकरूपः स हास्यकृत् ॥ १२ ॥  
न कार्यः शपथस्तस्मात्तस्याग्रेऽपि लघुर्द्विजाः ॥  
अपि हास्योपचारेण आत्मनः सुखमिच्छता ॥ १३ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शिवगङ्गामाहात्म्यवर्णनन्नाम अष्टपञ्चाशत्तमोऽध्यायः ॥ ५८ ॥ ॥