+++
title = "२५२"

+++
॥ शूद्र उवाच ॥ ॥  
महदाश्चर्यमेतद्धि यत्सुरा वृक्षरूपिणः ॥  
चातुर्मास्ये समायाते सर्ववृक्षनिवासिनः ॥ १ ॥  
भगवन्के सुरास्ते तु केषुकेषु निवासिनः ॥  
एतद्विस्तरतो ब्रूहि ममानुग्रहकाम्यया ॥ २ ॥  
॥ गालव उवाच ॥ ॥  
अमृतं जलमित्याहुश्चातुर्मास्ये तदिच्छया ॥  
लीलया विधृतं देवैः पिबन्ति द्रुमदेवताः ॥ ३ ॥  
तस्य पानान्महातृप्तिर्जायते नाऽत्र संशयः ॥  
बलं तेजश्च कान्तिश्च सौष्ठवं लघुविक्रमः ॥ ४ ॥  
गुणा एते प्रजायन्ते पानात्कृष्णांशसम्भवात् ॥  
नित्यामृतस्यपानेन बलं स्वल्पं प्रजायते ॥ ५ ॥  
भोजनं तत्प्रशंसन्ति नित्यमेतन्न संशयः ॥  
तस्माच्चतुर्षु मासेषु पिबन्ति जलमेव हि ॥ ६॥  
वृक्षस्थाः पितरो देवाः प्राणिनां हित काम्यया ॥  
वृक्षाणां सेवनं श्रेष्ठं सर्वमासेषु सर्वदा ॥ ७ ॥  
चातुर्मास्ये विशेषेण सेविताः सौख्यकारकाः ॥  
तिलोदकेन वृक्षाणां सेचनं सर्वकाम दम् ॥ ८ ॥  
क्षीरवृक्षाः क्षीरयुक्तैस्तोयैः सिक्ताः शुभप्रदाः ॥  
चतुष्टयं च वृक्षाणां यच्चोक्तं पूर्वतो मया ॥ ९ ॥  
चातुर्मास्ये विशेषेण सर्वकाम फलप्रदम् ॥  
ब्रह्मा तु वटमाश्रित्य प्राणिनां स वरप्रदः ॥ 6.252.१० ॥  
सावित्रीं तिलमास्थाय पवित्रं श्वेतभूषणम् ॥  
सुप्ते देवे विशेषेण तिलसेवा महाफला ॥ ११ ॥  
तिलाः पवित्रमतुलं तिला धर्मार्थसाधकाः ॥  
तिला मोक्षप्रदाश्चैव तिलाः पापापहारिणः ॥ १२ ॥  
तिला विशेषफलदास्तिलाः शत्रुविनाशनाः ।  
तिलाः सर्वेषु पुण्येषु प्रथमं समुदाहृताः ॥ १३ ॥  
न तिला धान्यमित्याहुर्देवधान्यमिति स्मृतम् ॥  
तस्मात्सर्वेषु दानेषु तिल दानं महोत्तमम् ॥ १४ ॥  
कनकेन युता येन तिलादत्तास्तु शूद्रज ॥  
ब्रह्महत्यादिपापानां विनाशस्तेन वै कृतः ॥ १५ ॥  
सावित्री च तिलाः प्रोक्ता सर्वकार्यार्थसाधकाः ॥  
तिलैस्तु तर्पणं कुर्याच्चातुर्मास्ये विशेषतः ॥ १६ ॥  
तिलानां दर्शनं पुण्यं स्पर्शनं सेवनं तथा ॥  
हवनं भक्षणं चैव शरीरोद्वर्त्तनं तथा ॥ १७ ॥  
सर्वथा तिलवृक्षोऽयं दर्शनादेव पापहा ॥  
चातुर्मास्ये विशेषेण सेवितः सर्वसौख्यदः ॥ १८ ॥  
महेन्द्रो यवमा स्थाय स्थितो भूतहिते रतः ॥  
यवस्य सेवनं पुण्यं दर्शनं स्पर्शनं तथा ॥ १९ ॥  
यवैस्तु तर्पणं कुर्याद्देवानां दत्तमक्षयम् ॥  
प्रजानां पतयः सर्वे चूतवृक्षमुपाश्रिताः ॥ 6.252.२० ॥  
गन्धर्वा मलयं वृक्षमगुरुं गणनायकः ॥  
समुद्रा वेतसं वृक्षं यक्षा पुन्नागमेव च ॥ २१ ॥  
नागवृक्षं तथा नागाः सिद्धाः कङ्कोलकं द्रुमम् ॥  
गुह्यकाः पनसं चैव किन्नरा मरिचं श्रिताः ॥ २२ ॥  
यष्टीमधु समाश्रित्य कन्दर्पोऽभूद्व्यवस्थितः ॥  
रक्ताञ्जनं महावृक्षं वह्निराश्रित्य तिष्ठति ॥ २३ ॥  
यमो विभीतकं चैव बकुलं नैर्ऋताधिपः ॥  
वरुणः खर्जुरीवृक्षं पूगवृक्षं च मारुतः ॥ २४ ॥  
धनदोऽक्षोटकं वृक्षं रुद्राश्च बदरीद्रुमम्॥  
सप्तर्षीणां महाताला बहुलश्चामरैर्वृतः ॥ २५ ॥  
जम्बूर्मेघैः परिवृतः कृष्णवर्णोऽघनाशनः ॥  
कृष्णस्य सदृशो वर्णस्तेन जम्बू नगोत्तमः ॥ २६ ॥  
तत्फलैर्वासुदेवस्तु प्रीतो भवति दानतः ॥  
जम्बूवृक्षं समाश्रित्य कुर्वन्ति द्विजभोजनम् ॥ २७ ॥  
तेषां प्रीतो हरिर्दद्यात्पु रुषार्थचतुष्टयम्॥  
चातुर्मास्ये समायाते सुप्ते देवे जनार्दने ॥ २८ ॥  
ब्राह्मणान्भोजयेद्यस्तु सपत्नीकाञ्छुचिः स्थितः ॥  
तेन नारायणस्तुष्टो भवे ल्लक्ष्मीसहायवान् ॥ २९ ॥  
लक्ष्मीनारायणप्रीत्यै वस्त्रालङ्करणैः शुभैः॥  
परिधाय सपत्नीकः कृतकृत्यो भवेन्नरः ॥ 6.252.३० ॥  
यद्रात्रित्रितयेनैव वटा शोकभवेन च ॥  
फलं सञ्जायते तच्च जम्बुना द्विजभोजनात् ॥ ३१ ॥  
तस्मिन्दिने एकभुक्तं कारयेत्कृत्यकृत्तदा ॥  
बहुना च किमुक्तेन जम्बूवृक्ष प्रपूजनात् ॥ ३२ ॥  
पुत्रपौत्रधनैर्युक्तो जायते नात्र संशयः ॥  
जम्बूर्मेघैः परिवृता विद्युताऽशोक एव च ॥ ३३ ॥  
वसुभिः स्वीकृतो नित्यं प्रिया लश्च महानगः ॥  
आदित्यैस्तु जपावृक्षो ह्यश्विभ्यां मदनस्तथा ॥ ३४ ॥  
विश्वेभिश्च मधूकश्च गुग्गुलः पिशिताशनैः ॥  
सूर्येणार्कः पवित्रेण सोमे नाथ त्रिपत्रकः ॥ ३५ ॥  
खदिरो भूमिपुत्रेण अपामार्गो बुधेन च ॥  
अश्वत्थो गुरुणा चैव शुक्रेणोदुम्बरस्तथा ॥ ३६ ॥  
शमी शनैश्चरेणाथ स्वीकृता शूद्रजातिभिः॥  
राहुणा स्वीकृता दूर्वा पितॄणां तर्पणोचिता॥३७॥  
विष्णोश्च दयिता नित्यं चातुर्मास्ये विशेषतः॥  
केतुना स्वीकृतो दर्भो याज्ञिकेयो महाफलः॥३८॥  
विना येन शुभं कर्म सम्पूर्णं नैव जायते॥  
पवित्राणां पवित्रं यो मङ्गलानां च मङ्गलम्॥३९॥  
मुमूर्षूणां मोक्षरूपो धरासंस्थो महाद्रुमः ॥  
अस्मिन्वसन्ति सततं ब्रह्मविष्णुशिवाः सदा ॥ 6.252.४० ॥  
मूले मध्ये तथाऽग्रे च यस्य नामापि तृप्ति दम् ॥  
अन्येऽपि देवा वृक्षांस्तानधिश्रित्य महाद्रुमाः ॥ ४१ ॥  
प्रवर्त्तन्ते हि मासेषु चतुर्षु च न संशयः ॥  
चातुर्मास्ये देवपत्न्यः सर्वा वल्लीसमाश्रि ताः ॥ ४२ ॥  
प्रयच्छन्ति नृणां कामान्वाञ्छितान्सेविता अपि ॥  
तस्मात्सर्वात्मभावेन पिप्पलो येन सेवितः ॥ ४३ ॥  
सेविताः सकला वृक्षा श्चातुर्मास्ये विशेषतः ॥  
तुलसी सेविता येन सर्ववल्यश्च सेविताः ॥ ४४ ॥  
आप्यायितं जगत्सर्वमाब्रह्मस्तम्बसेवितम् ॥  
चातुर्मास्ये गृह स्थेन वानप्रस्थेन वा पुनः ॥ ४५॥  
ब्रह्मचारियतिभ्यां च सेविता मोक्षदायिनी ॥  
एतेषां सर्ववृक्षाणां छेदनं नैव कारयेत् ॥ ४६ ॥  
चातुर्मास्ये विशेषेण विना यज्ञादिकारणम्॥  
एतदुक्तमशेषेण यत्पृष्टोऽहमिह त्वया ॥ ४७ ॥  
यथा वृक्षत्वमापन्ना देवाः सर्वेऽपि शूद्रज ॥ ४८ ॥  
अश्वत्थमेकं पिचुमन्दमेकं न्यग्रोधमेकं दश तित्तिडीश्च ॥  
कपित्थबिल्वामलकीत्रयं च एतांश्च दृष्ट्वा नरकं न पश्येत् ॥ ४९ ॥  
सर्वे देवा विश्ववृक्षेशयाश्च कृष्णा धारा कृष्णमध्याग्रकाश्च ॥  
यस्मिन्देवे सेविते विश्वपूज्ये सर्वं तृप्तं जायते विश्वमेतत् ॥6.252.५० ॥  
इति श्रीस्कान्दे महापुराण एकाशीतिसाहस्र्यां संहितायां षष्ठेनागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये वृक्षमाहात्म्यकथनं नाम द्विपञ्चाशदुत्तरद्विशततमो ऽध्यायः ॥ २५२ ॥ छ ॥ ॥