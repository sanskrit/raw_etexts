+++
title = "०६७"

+++
॥ सूत उवाच ॥ ॥  
एतस्मिन्नन्तरे प्राप्तो रामो भ्रातृभिरन्वितः ॥  
फलानि कन्दमूलानि गृहीत्वाऽऽश्रमसम्मुखः ॥ १ ॥  
स दृष्ट्वा स्वाश्रमं ध्वस्तं पुलिन्दैर्बहुशो वृतम् ॥  
लकुटाश्मप्रहारैस्तु तां धेनुं जर्जरीकृताम् ॥ २ ॥  
पप्रच्छ किमिदं सर्वं व्याकुलत्वमुपागतम् ॥  
आश्रमास्पदमाभीरैः पुलिन्दैश्च समावृतम् ॥ ३ ॥  
केनैषा मामिका धेनुः प्रहारैर्जर्जरीकृता ॥  
तापस्यस्तापसाः सर्वे कस्मादेते रुदन्ति च ॥ ४ ॥  
क्व स मेऽद्य पिता वृद्धो माता च सुतवत्सला ॥  
न मामद्य यथापूर्वं स्नेहाच्चायाति सम्मुखी ॥ ५ ॥  
अथ तस्य समाचख्युर्वृत्तान्तं सर्वतापसाः ॥  
यथादृष्टं सुदुःखार्ता सहस्रार्जुनचेष्टितम् ॥ ६ ॥  
ततस्ते भ्रातरः सर्वे वज्रपातोपमं वचः ॥  
श्रुत्वा दृष्ट्वा च तं शस्त्रैः खण्डितं जनकं निजम् ॥ ७ ॥  
मातरं क्षतसर्वाङ्गीं प्राणशेषां व्यथान्विताम्॥  
रुरुदुः शोकसन्तप्ता मुक्त्वा रामं महाबलम्॥ ८ ॥  
रुदित्वाथ चिरं कालं विप्रलप्य मुहुर्मुहुः ॥  
अन्त्येष्टिं चक्रिरे तस्य वेदोक्तविधिना ततः ॥ ९ ॥  
अथ दाहावसाने ते कृत्वा गर्तां यथोचिताम्॥  
मुक्त्वा रामं ददुस्तोयं पितुः पुत्रास्तिलान्वितम् ॥ ६.६७.१० ॥  
अथान्यैस्तापसैः प्रोक्तो रामः शस्त्रभृतां वरः ॥  
न प्रयच्छसि कस्मात्त्वं प्रेतपित्रे जलाञ्जलिम्॥ ११ ॥  
अथासौ बहुधा प्रो क्तस्तापसैर्जमदग्निजः ॥  
प्रहारान्गणयन्मातुः शितशस्त्रविनिर्मितान्॥ १२ ॥  
ततस्तानब्रवीद्रामो विनिःश्वस्य मुनीश्वरान् ॥  
निषेधस्तोयदानस्य श्रूयतां यन्मया कृतः ॥ १३ ॥  
अपराधं विना तातः क्षत्रियेण हतोमम ॥  
एकविंशतिः प्रहाराणां मातुरङ्गे स्थिता मम ॥ १४ ॥  
तस्मान्निःक्षत्रियामुर्वीं यद्यहं न करोमि वै ॥  
प्रहारसङ्ख्यया विप्रास्तन्मे स्यात्सर्वपातकम् ॥ १५ ॥  
पितृमातृवधाज्जातं यत्कृतं तेन पाप्मना ॥  
क्षत्रियापसदेनात्र तथान्यदपि कुत्सितम् ॥ १६ ॥  
ततस्तस्यैव चान्येषां क्षत्रियाणां दुरात्मनाम् ॥  
रुधिरैः पूरयित्वेमां गर्तां पितृजलोचिताम् ॥  
तर्पयिष्यामि रक्तेन पितरं नाहमम्भसा ॥ १७ ॥  
॥ सूत उवाच ॥ ॥  
श्रुत्वा ते दारुणां तस्य प्रतिज्ञां तापसोत्तमाः ॥  
परं विस्मयमापन्ना नोचुः किञ्चित्ततः परम् ॥ १९ ॥  
अथाशौचान्तमासाद्य रामः क्रोधसमन्वितः ॥  
तीक्ष्णं परशुमादाय माहिष्मत्युन्मुखं ययौ ॥ १९ ॥  
सर्वैस्तैः शबरैः सार्धं पुलिन्दैर्मेदकैस्तथा ॥  
बद्धगोधाङ्गुलित्राणैर्वरबाणधनुर्धरैः ॥ ६.६७.२० ॥  
तथाऽर्जुनोऽपि तं श्रुत्वा समायातं भृगूत्तमम् ॥  
सैन्येन महता युक्तं प्रतिज्ञाधारिणं तथा ॥ २१ ॥  
ततस्तु सम्मुखो दृष्टो युद्धार्थं स विनिर्ययौ ॥  
सार्धं नानाविधैर्योधैः सर्वैर्देवासुरोपमैः ॥ २२ ॥  
अथाभवन्महायुद्धं पुलिन्दानां द्विजोत्तमाः ॥  
हैहयाधिपतेर्योधैः सार्धं देवासुरोपमैः ॥ २३ ॥  
ततस्ते हैहयाः सर्वे शरैराशीविषोपमैः ॥  
वध्यन्ते शबरैः सङ्ख्ये गर्जमानैर्मुहुर्मुहुः ॥ २४ ॥  
ब्रह्महत्यासमुत्थेन पातकेन ततश्च ते ॥  
जाता निस्तेजसः सर्वे प्रपतन्ति धरातले ॥ २५ ॥  
न कश्चित्पौरुषं तत्र सम्प्रदर्शयितुं क्षमः ॥  
पलायनपरा सर्वे वध्यन्ते निशितैः शरैः ॥ २६ ॥  
अथ भग्नं बलं दृष्ट्वा हैहयाधिपतिः क्रुधा ॥  
स्वचापं वाञ्छयामास सज्यं कर्तुं त्वरान्वितः ॥  
शक्नोति नारोपयितुं सुयत्नमपि चाश्रितः ॥ २७ ॥  
ततश्चाकर्षयामास खङ्गं कोशात्सुनिर्मलम् ॥  
आक्रष्टुं न च शक्रोति वैलक्ष्यं परमं गतः ॥ २८ ॥  
गदया निर्जितो रौद्रो रावणो लोकरावणः ॥  
यया साप्यपतद्धस्तात्तत्क्षणात्पृथिवीतले ॥ २९ ॥  
नर्मदायाः प्रवाहो यैः सहस्राख्यैः करैः शुभैः ॥  
विधृतस्तेन ते सर्वे बभूवुः कम्पविह्वलाः ॥ ६.६७.३० ॥  
न शस्त्रं शेकुरुद्धर्तुं दैवयोगात्कथञ्चन ॥  
दिव्यास्त्राणां तथा सर्वे मन्त्रा विस्मृतिमागताः ॥ ३१ ॥  
एतस्मिन्नन्तरे रामः सम्प्राप्तः क्रोधमूर्छितः ॥  
तीक्ष्णं परशुमुद्यम्य ततस्तं प्राह निष्ठुरम् ॥ ३२ ॥  
हैहयाधिपते पाप यैः करैर्जनको मम ॥  
त्वया विनिहतस्तान्मे शीघ्रं दर्शय साम्प्रतम् ॥ ३३ ॥  
ब्रह्मतेजोहतः सोऽपि प्रोक्तस्तेन सुनिष्ठुरम् ॥  
नोवाच चोत्तरं किञ्चिदालेख्ये लिखितो यथा ॥३४॥  
ततो भुजवनं तस्य रामः शस्त्रभृतां वरः ॥  
मुहुर्मुहुर्विनिर्भर्त्स्य प्रचकर्त शनैःशनैः ॥ ३५ ॥  
ततश्छित्त्वा शिरस्तस्य कुठारेण भृगूद्वहः ॥  
जग्राह रुधिरं यत्नात्प्रहारेभ्यः स्वयं द्विजाः ॥ ३६ ॥  
पूरयित्वा महाकुम्भाञ्छबरेभ्यो ददौ ततः ॥  
म्लेच्छेभ्यो लुब्धकेभ्यश्च ततः प्रोवाच सादरम् ॥३७॥  
हाटकेश्वरजे क्षेत्रे गर्ता मे भ्रातृभिः कृता ॥  
पितृसन्तर्पणार्थाय सलिलेन परिप्लुता ॥ ३८ ॥  
प्रक्षिपध्वं द्रुतं गत्वा तस्यां रक्तमिदं महत् ॥  
पापस्यास्य सपत्नस्य ममादेशादसंशयम् ॥ ३९ ॥  
येन तातं निजं भक्त्या तर्पयित्वा विधानतः ॥  
ऋणस्य मुक्तिर्भवति येन मे पैतृकस्यच ॥ ६.६७.४० ॥  
इति श्रीस्कान्दे महापुराण एकाशातिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये सहस्रार्जुनवधवर्णनन्नाम सप्तषष्टितमोऽ ध्यायः ॥ ६७ ॥ ॥ ध ॥