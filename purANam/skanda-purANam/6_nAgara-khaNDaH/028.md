+++
title = "०२८"

+++
॥ सूत उवाच ॥ ॥  
तस्यां देवसभायां च संस्थिता ये द्विजोत्तमाः ॥  
प्रभासादीनि तीर्थानि मूर्तानि सकलानि च ॥ १ ॥  
तानि श्रुत्वा वचस्तस्य देवाचार्यस्य तादृशम् ॥  
भयं कृत्वा महच्चित्ते प्रोचुश्च त्रिदिवेश्वरम् ॥ २ ॥  
यद्येवं देवदेवेश भविष्य त्यशुभं युगम् ॥  
वयं नाशं समेष्यामो न स्थास्यामो जगत्त्रये ॥ ३ ॥  
पुरन्दराद्य चास्माकं स्थानं किञ्चित्प्रदर्शय ॥  
तस्मात्कीर्तय नः स्थानं किञ्चित्क्वापि पुरन्दर ॥ ४ ॥  
यदाश्रित्य नयिष्यामो रौद्रं कलियुगं विभो ॥  
अस्पृष्टानि नरैर्म्लेच्छैः प्रभावसहितानि च ॥  
पाताले स्वर्गलोके वा मर्त्ये वा सुरसत्तम ॥ ५ ॥  
तेषां तद्वचनं श्रुत्वा कृपाविष्टः शतक्रतुः ॥  
प्रोवाच ब्राह्मणश्रेष्ठं भूय एव बृहस्पतिम् ॥ ६ ॥  
अस्पृष्टं कलिना स्थानं किञ्चि द्वद बृहस्पते ॥  
समाश्रयाय तीर्थानां यदि वेत्सि जगत्त्रये ॥ ७ ॥  
शक्रस्य तद्वचः श्रुत्वा चिरं ध्यात्वा वृहस्पतिः ॥  
तत्र प्रोवाच तीर्थानि भया द्भीतानि हर्षयन्॥ ८ ॥  
हाटकेश्वरमित्युक्तमस्ति क्षेत्रमनुत्तमम् ॥  
लिङ्गस्य पतनाज्जातं देवदेवस्य शूलिनः ॥ ९ ॥  
यत्र पूर्वं तपस्तप्तं विश्वामित्रेण धीमता ॥  
त्रिशङ्कोर्भूमिपालस्य कृते तीर्थे महात्मना ॥ ६.२८.१० ॥  
यत्र स्थित्वा सभूपालस्त्रिशङ्कुः पापवर्जितः ॥  
चण्डालत्वं परित्यज्य सदेह स्त्रिदिवं गतः ॥ ११ ॥  
यत्र शक्रसमादेशात्पूरितं पांसुभिः पुरा ॥  
संवर्तकेन रौद्रेण वायुना तीर्थमुत्तमम् ॥ १२ ॥  
यत्र रक्षत्यधस्ताच्च स स्वयं हाटकेश्वरः ॥  
उपरिष्टात्प्रदेशं च कलौ देवोऽचलेश्वरः ॥ १३ ॥  
हाटकेश्वरमाहात्म्यादस्पृष्टं कलिना हि तत् ॥  
पञ्चक्रोशप्रमाणेन अचलेश्वरजेन च ॥ १४ ॥  
तस्मास्वांशेन गच्छन्तु तत्र तीर्थान्यशेषतः ॥  
तेषां कलिभयं शक्र नैव तत्रास्त्यसंशयम् ॥ १५ ॥  
तच्छ्रुत्वा वचनं तस्य सर्वतीर्थानि तत्क्षणात् ॥  
हाटकेश्वरसञ्ज्ञं तत्क्षेत्रं जग्मुर्द्विजोत्तमाः ॥ १६ ॥  
यज्ञोपवीतमात्राणि कृत्वा स्थानानि चात्मनः ॥  
क्षेत्रमासादयामासुस्तत्सर्वहि द्विजोत्तमाः ॥ १७ ॥  
एतस्मात्कारणाजात क्षेत्रं पुण्यतमं हि तत् ॥  
हाटकेश्वरदेवस्य महापातकनाशनम् ॥ १८ ॥  
॥ ऋषय ऊचुः ॥ ॥  
अत्याश्चर्यमिदं सूत यत्त्वयैतदुदाहृतम् ॥  
सङ्गमं सर्वतीर्थानां क्षेत्रे तत्र प्रकीर्तितम् ॥ १९ ॥  
तावन्मात्रप्रभावाणि तत्स्थानि प्रभवन्ति किम् ॥  
तानि तीर्थानि नो ब्रूहि विस्तरेण महामते ॥ ६.२८.२० ॥  
नामतः स्थानतश्चैव तथा चैव प्रभावतः ॥  
सर्वाण्यपिमहाभाग परं कौतूहलं हि नः ॥ ॥ २१ ॥  
॥ सूत उवाच ॥ ॥  
तिस्रः कोट्योऽर्धकोटिश्च तीर्थानां द्विजसत्तमाः ॥  
हाटकेश्वरजं क्षेत्रं व्याप्य सर्वं व्यवस्थिताः ॥ ॥ २२ ॥  
न तेषां कीर्तनं शक्यं कर्तुं वर्षशतैरपि ॥  
तथा स्वायम्भुवस्यादौ कल्पस्य प्रथमस्य च ॥ २३ ॥  
कृतः समाश्रयस्तत्र क्षेत्रे तीर्थैः शुभावहे ॥  
बहुत्वादथ कालस्य बहूनि द्विजसत्तमाः ॥ २४ ॥  
उच्छेदं सम्प्रयातानि तीर्थान्यायतनानि च ॥  
यान्यहं वेद कार्त्स्न्येन प्रभावसहितानि च ॥  
तानि वः कीर्तयिष्यामि शृणुध्वं सुसमाहिताः ॥ २५ ॥  
येषां संश्रवणादेव नरः पापात्प्रमुच्यते  
ध्यानात्स्नानात्तथा दानात्स्पर्शनाद्विजसत्तमाः ॥ २६ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये हाटकेश्वरक्षेत्रे सर्वतीर्थसमाश्रयवर्णनन्नामाष्टाविंशोऽध्यायः ॥ २८ ॥ ॥ छ ॥