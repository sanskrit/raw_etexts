+++
title = "२११"

+++
॥ विश्वामित्र उवाच ॥ ॥  
राज्ञो दारिद्र्यदोषस्य कुष्ठव्याधेश्च कारणम् ॥  
कथयित्वा पुनः प्राह नारदो मुनिसत्तमः ॥ १ ॥  
॥ नारद उवाच ॥ ॥  
एतत्ते सर्वमाख्यातं राजन्कुष्ठस्य कारणम् ॥  
दारिद्र्यस्य च यत्सम्यग्ज्ञात्वा दिव्येन चक्षुषा ॥ २ ॥  
अधुना सम्प्रवक्ष्यामि यथा तव पराभवः ॥  
शत्रुभ्यः सम्प्रजातोऽत्र द्विजानामपमानतः ॥ ३ ॥  
आनर्ताधिपतिर्योऽत्र कश्चिद्राज्येऽभिषिच्यते ॥  
स पूर्वं गच्छति ग्रामं नागराणां प्रभक्तितः ॥ ४ ॥  
त्वया तत्कल्पितं राजन्नैव दत्तं प्रमादतः ॥  
पराभूता द्विजास्ते च याचमाना मुहुर्मुहुः ॥ ५ ॥  
तथा कोपवशाद्यानि शासनानि द्विजन्मनाम् ॥  
लोपितानि त्वयान्यानि पितृपैतामहानि च ॥ ६ ॥  
तेन तेऽत्र पराभूतिः सञ्जाता शत्रुसम्भवा ॥  
एवं ज्ञात्वा द्विजेद्राणां शास नानि प्रयच्छ भोः ॥ ७ ॥  
गृहीतानि च यान्येव तेषां मोक्षं समाचर ॥  
तच्छ्रुत्वा पार्थिवः सोऽथ शङ्खतीर्थे प्रभक्तितः ॥ ८ ॥  
स्नात्वा विप्रान्समा हूय मध्यगेन समन्वितान् ॥  
शङ्खादित्यस्य पुरतः प्रक्षाल्य चरणौ नृप ॥ ९ ॥  
ददौ च शासनशतं प्रक्षाल्य चरणांस्ततः ॥  
षड्विंशत्यधिकं राजा नागराणां महात्मनाम् ॥ ६.२११.१० ॥  
एतस्मिन्नन्तरे तत्र शत्रवो ये च संस्थिताः ॥  
सर्वे मृत्युं समापन्ना ब्राह्मणानां प्रसादतः ॥ ११ ॥  
विश्वामित्र उवाच ॥ ॥  
एतत्ते सर्वमाख्यातं शङ्खतीर्थसमुद्भवम् ॥  
प्रभावं पार्थिवश्रेष्ठ किं भूयः श्रोतुमिच्छसि ॥ १२ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शङ्खतीर्थमाहात्म्यवर्णनन्नामैकादशोत्तरद्विशततमोऽध्यायः ॥२११॥