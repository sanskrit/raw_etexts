+++
title = "२३०"

+++
॥ सूत उवाच ॥ ॥  
एवं गणत्वमापन्ने ह्यन्धके दानवोत्तमे ॥  
तस्य पुत्रो वृकोनाम निरुत्साहो द्विषज्जये ॥ १ ॥  
भयेन महता युक्तो हतशेषैश्च दानवैः ॥  
प्रविवेश समुद्रान्तं सुदुर्गं ब्राह्मणोत्तमाः ॥ २ ॥  
ततः शक्रः प्रहृष्टात्मा प्रणम्य वृषभध्वजम् ॥  
तस्यादेशं समासाद्य प्रविवेशामरावतीम् ॥ ३ ॥  
चकार च सुखी राज्यं त्रैलोक्येऽपि द्विजोत्तमाः॥  
यज्ञभागान्पुनर्लेभे यथार्थं च धरातले ॥ ४ ॥  
एतस्मिन्नेव काले तु ह्यन्धकस्य सुतो वृकः ॥  
निष्क्रम्य सागरात्तूर्णं जम्बुद्वीपं समागतः ॥५॥  
हाटकेश्वरजं क्षेत्रं मत्वा पुण्यं सुसिद्धिदम् ॥  
पित्रा यत्र तपस्तप्तमन्धकेन दुरात्मना ॥ ६ ॥  
सगुप्तस्तु तपस्तेपेऽयथा वेत्ति न कश्चन ॥  
ध्यायमानः सुरश्रेष्ठं भक्त्या कमलसम्भवम् ॥७॥  
यावद्वर्षसहस्रान्तं जलाहारो द्वितीयकम् ॥  
तपस्तेपे स दैत्येन्द्रो ध्यायमानः पितामहम् ॥ ८ ॥  
वायुभक्षस्ततो जातस्तावत्कालं द्विजोत्तमाः ॥  
अङ्गुष्ठाग्रेण भूपृष्ठं स्पर्शमानो जितेन्द्रियः ॥ ९ ॥  
एवं च पञ्चमे प्राप्ते सहस्रे द्विजसत्तमाः ॥  
ब्रह्मा तस्य गतस्तुष्टिं दृष्ट्वा तस्य तपो महत् ॥ ६.२३०.१० ॥  
ततोऽब्रवीत्तमागत्य तां गर्तां ब्राह्मणोत्तमाः ॥  
भोभो वृक निवर्तस्व तपसोऽस्मात्सुदारुणात् ॥ ११ ॥  
वरं वरय भद्रं ते यो नित्यं मन सि स्थितः ॥ १२ ॥  
॥ वृक उवाच ॥ ॥  
यदि तुष्टोऽसि मे देव यदि देयो वरो मम ॥  
जरामरणहीनं मां तत्कुरुष्व पितामह ॥ १३ ॥  
॥ श्रीब्रह्मोवाच ॥ ॥  
मम प्रसादतो वत्स जरामरणवर्जितः ॥  
भविष्यसि न सन्देहः सत्यमेतन्मयोदितम् ॥ १४ ॥  
एवमुक्त्वा ततो ब्रह्मा तत्रैवान्तरधी यत ॥  
वृकोऽपि कृतकृत्यस्त्वागतश्च स्वगृहं पितुः ॥ १५ ॥  
गिरिं रैवतकं नाम सर्वर्तुकुसुमोज्ज्वलम् ॥  
तत्र गत्वा निजामात्यैः समं मन्त्र्य च सत्व रम् ॥  
इन्द्रोपरि ततश्चक्रे यानं युद्धपरीप्सया ॥ १६ ॥  
इन्द्रोऽपि च परिज्ञाय दानवं तं महाबलम् ॥  
जरामृत्युपरित्यक्तं प्रभावात्परमेष्ठिनः ॥ १७ ॥  
परित्यज्य भयाच्चैव पुरीं चैवामरावतीम् ॥  
ब्रह्मलोकं गतस्तूर्णं देवैः सर्वैः समन्वितः ॥ १८ ॥  
एतस्मिन्नन्तरे प्राप्तो वृकश्च त्रिदशालये ॥  
ससैन्यपरिवारेण प्रहृष्टेन समन्वितः ॥ १९ ॥  
ततश्चैन्द्रपदे तस्मिन्स्वयमेव व्यवस्थितः ॥  
शुक्रात्प्राप्याभिषेकं च पुष्पस्नानसमुद्भवम् ॥ ६.२३०.२० ॥  
सोऽभिषिक्तस्तु शुक्रेण देवराज्यपदे वृकः॥  
स्थापयामास दैतेयान्देवतानां पदेषु च॥ २१॥  
आदित्यानां वसूनां च रुद्राणां मरुतामपि॥  
यज्ञभागकृते विप्राः शुक्रशासनमाश्रिताः॥२२॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये जलशाय्युपाख्याने वृकेन्द्रराज्यलम्भनवर्णनन्नाम त्रिंशदुत्तरद्विशततमोऽध्यायः॥२३०॥