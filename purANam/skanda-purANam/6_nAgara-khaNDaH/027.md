+++
title = "०२७"

+++
॥ ऋषय ऊचुः ॥ ॥  
चतुर्युगस्वरूपं तु माहात्म्यं चैव सूतज ॥  
प्रमाणं वद कार्त्स्न्येन परं कौतूहलं हि नः ॥ १ ॥  
॥ सूत उवाच ॥ ॥  
इममर्थं पुरा पृष्टो वासवेन बृहस्पतिः ॥  
यथा प्रोवाच विप्रेन्द्रास्तद्वो वक्ष्यामि साम्प्रतम् ॥ २ ॥  
पुरा शक्रं समासीनं सभायां त्रिदशैः सह ॥  
सह शच्या महात्मानमुपासाञ्चक्रिरे सुराः ॥ ३ ॥  
गन्धर्वाप्सरसश्चैव सिद्धविद्याधराश्च ये ॥  
गुह्यकाः किन्नरा दैत्या राक्षसा उरगास्तथा ॥ ४ ॥  
कलाः काष्ठानिमेषाश्च नक्षत्राणि ग्रहास्तथा ॥  
साङ्गा वेदास्तथा मूर्तास्तीर्थान्यायतनानि च ॥ ५ ॥।  
तथा चक्रुः कथाश्चित्रा देवदानवरक्षसाम् ॥  
राजर्षीणां पुराणानां ब्रह्मर्षीणां विशेषतः ॥ ६ ॥  
कस्मिंश्चिदथ सम्प्राप्ते प्रस्तावे त्रिदशेश्वरः ॥  
पप्रच्छ विनयोपेतो विप्रश्रेष्ठं बृहस्पतिम् ॥ ७ ॥  
भगवञ्छ्रोतुमिच्छामि प्रमाणं युगसम्भवम् ॥  
माहात्म्यं च स्वरूपं च यथावद्वक्तुमर्हसि ॥ ८ ॥  
॥ बृहस्पति रुवाच ॥ ॥  
अहं ते कीर्तयिष्यामि माहात्म्यं युगसम्भवम् ॥  
यत्प्रमाणं स्वरूपं च शृणुष्वावहितः स्थितः ॥ ९ ॥  
अष्टाविंशतिसहस्राणि लक्षाः सप्तदशैव तु ॥  
प्रमाणेन कृतं प्रोक्तं यत्र शुक्लो जनार्दनः॥६.२७.१०॥॥  
चतुष्पादस्तथा धर्मः सुसम्पूर्णा वसुन्धरा ॥  
कामक्रोधविनिर्मुक्ता भयद्वेषविवर्जिताः॥॥॥  
जनाश्चिरायुषस्तत्र शान्तात्मानो जितेन्द्रियाः ॥  
पञ्चतालप्रमाणाश्च दीप्तिमन्तो बहुश्रुताः ॥ १२ ॥  
तत्र षोडशसाहस्रं बालत्वं जायते नृणाम् ॥  
ततश्च यौवनं प्रोक्तं द्वात्रिंशद्यावदेव हि ॥ १३ ॥  
ततः परं च वार्द्धक्यं शनैः सञ्जायते नृणाम्॥  
लक्षान्ते परमं यावदन्येषामधिकं क्वचित् ॥ १४ ॥  
तत्र सत्त्वाश्च ये केचित्पशवः पक्षिणो मृगाः ॥  
दैवीं वाचं प्रजल्पन्ति न विरोधं व्रजन्ति च ।ा१५॥  
क्रीडन्ति नकुलैः सर्पा बिडाला मूषकैः समम् ॥  
पञ्चाननैर्मृगा नित्यमुलूकाश्चापि वायसैः ॥।६॥  
अकृष्टा च मही सस्यं जनयत्यति भूरिशः ॥  
व्रीहिमुद्गयवप्रायं सुस्वादु बलवृद्धिदम् ॥।७॥  
सर्वर्तुफलिनो वृक्षाः सपुष्पफलधारिणः ॥  
सुपत्राः कण्टकैर्हीनाः कल्पपादपसन्निभाः॥।८॥  
धेनवश्च प्रयच्छन्ति वाञ्छितं स्वादु सत्पयः ॥  
सर्वेष्वपि हि कालेषु भूरि सर्प्पिःप्रदं नृणाम्॥ १९ ॥  
न तत्र विधवा नारी जायते न च दुर्भगा ॥  
काकवन्ध्या सुतैर्हीना न च शीलविवर्जिता ॥६.२७.२०॥।  
यथाजन्म तथा मृत्युः क्रमात्सञ्जायते नृणाम् ॥  
न वीक्षते पिता पुत्रं मृतं क्वापि कदाचन ॥ २१ ॥  
न प्रेतत्वं च लोकानां मृतानां तत्र जायते ॥  
न चापि नरके वासो न च रोगव्यथा क्वचित् ॥ २२ ॥  
वेदान्तगा द्विजाः सर्वे नित्यं स्वाध्यायशीलिनः ॥  
वेदव्याख्यानसंहृष्टा ब्रह्मज्ञानविचक्षणाः ॥ २३ ॥  
क्षत्रियाश्चापि भूपालमेकं कृत्वा सुभक्तितः ॥  
तदादेशात्प्रभुञ्जन्ति महीं धर्मेण नित्यशः ॥२४॥  
वैश्या वैश्यजनार्हाणि चक्रुः कर्माणि भूरिशः ॥  
पशुपालनपूर्वाणि क्रयविक्रयजानि च ॥ २५ ॥  
मुक्त्वैकां द्विजशुश्रूषा न शूद्रास्तत्र चक्रिरे ॥  
किञ्चित्कर्म सुरश्रेष्ठ श्रद्धया परया युताः ॥ २६ ॥  
न तत्र चान्त्यजो जज्ञे न च सङ्करसम्भवः ॥  
नापवित्रो न वर्णानां पञ्चमो दृश्यते भुवि ॥ २७ ॥  
यजनं याजनं दानं व्रतं नियम एव च ॥  
तीर्थयात्रां नरास्तत्र निष्कामा एव कुर्वते ॥ २८ ॥  
एवंविधं सहस्राक्ष मया ते परिकीर्तितम् ॥  
आद्यं कृतयुगं पुण्यं सर्वलोकसुखावहम् ॥ २९ ॥  
ततस्त्रेतायुगं नाम द्वितीयं सम्प्रवर्तते ॥  
वर्षाणां षण्णवत्याढ्या लक्षा द्वादश सङ्ख्यया ॥ ६.२७.३० ॥  
सोऽपि साक्षाजगन्नाथः श्वेतद्वीपाश्रयाश्रितः ॥  
तत्र रक्तत्वमायाति भग वान्गरुडध्वजः ॥ ३१ ॥  
त्रिपादस्तत्र धर्मः स्यात्पादेनैकेन पातकम् ॥  
तेनापि जायते स्पर्द्धा वर्णानामितरेतरम् ॥ ३२ ॥  
ततः फलानि वाञ्छन्ति तीर्थयात्रोद्भवानि ते ॥  
व्रतानां नियमानां च स्वर्गवासादिहेतवः ॥ ३३ ॥  
ततः कामवशान्मोहं सर्वे गच्छन्ति मानवाः ॥  
मोहाद्द्रोहं ततो गत्वा पापं कुर्वन्त्यनुक्रमात् ॥ ३४ ॥  
ततस्तु रौरवादीनि नरकाणि यमः स्वयम् ॥  
सज्जीकरोति देवेन्द्र ह्येकविंशतिसङ्ख्यया ॥ ३५ ॥  
कर्मानुसारतस्तानि सेवयन्ति नराधमाः ॥  
केचिदन्ये महेन्द्रादिलोकान्मोक्षं तथा परे ॥ ३६ ॥  
त्रिविधाः पुरुषास्तत्र श्रेष्ठाश्चाधममध्यमाः ॥  
त्रिविधानि च कर्माणि प्रकुर्वन्ति सुरेश्वर ॥ ३७ ॥  
उन्नतास्तालमात्रेण तेजोवीर्यसमन्विताः ॥  
चक्रुश्च कृषिकर्माणि वैश्याश्चैवान्नलिप्सया ॥ ३८ ॥  
उप्तक्षेत्रं सकृच्चापि सप्तवारं लुनन्ति ते ॥  
यथर्तु फलिनो वृक्षा यथर्तु कुसुमान्विताः ॥ ३९ ॥  
यथर्तु पत्रसंयुक्तास्तत्र स्युः सुमनोहराः ॥  
अग्निष्टोमादिका यज्ञाः प्रवर्तन्ते सहस्रशः ॥ ६.२७.४० ॥  
इतरेतरसंस्पर्धैः क्रियमाणा नृपोत्तमैः ॥  
ब्राह्मणैश्च सुरश्रेष्ठ स्वर्गलोकमभीप्सुभिः ॥ ४१ ॥  
तीर्थयात्रां व्रतं दानं नियमं संयमं तथा ॥  
परलोकमभीप्सन्तस्तत्र कुर्वन्ति मानवाः ॥ ४२ ॥  
सहस्रेण तु वर्षाणां तत्र स्याद्यौवनं नृणाम् ॥  
सहस्रपञ्चकं यावदूर्ध्वं वार्द्धक मुच्यते ॥ ४३ ॥  
रजकश्चर्मकारश्च नटो बुरुड एव च ॥  
कैवर्त्तमेदभिल्लाश्च चण्डालाः शूद्रमानवाः ॥ ४४ ॥  
सम्भवन्ति युगे तस्मिन्यो निसंसर्गतो विभो ॥  
तथान्ये सङ्ख्यया हीना एतेभ्यो निन्दिता नराः ॥ ४५८ ॥  
॥ इन्द्र उवाच ॥ ॥  
उत्पत्तिः कथमेतेषामन्त्यजानां द्विजो त्तम ॥  
यथावद्वद कार्त्स्न्येन अत्र कौतूहलं महत् ॥ ४६ ॥  
॥ बृहस्पतिरुवाच ॥ ॥  
एतेषामष्टधा सृष्टिर्जायतेंऽत्यजसम्भवा ॥  
योनि दोषात्सुरश्रेष्ठ जातेर्वक्ष्याम्यहं स्फुटम् ॥ ४७ ॥  
ब्राह्मण्यां क्षत्रियाज्जातः सूत इत्यभिधीयते ॥  
सूतेन रजकश्चैव रजकेन च चर्मकृत् ॥ ॥ ४८ ॥  
चर्मकारेण सञ्जज्ञे नटश्चान्त्यजसञ्ज्ञकः ॥  
चत्वारः क्षेत्रसम्भूता एते क्षेत्रे द्विजन्मनाम् ॥ ४९ ॥  
तथा च मागधो जज्ञे वैश्येन द्विजसम्भवे ॥  
क्षेत्रे मागधवीर्येण बुरुडो मरुदुत्तम ॥ ६.२७.५० ॥  
बुरुडेन च कैवर्तः कैवर्तेन च मेदकः ॥  
चत्वारो वैश्यसम्भूता एते क्षेत्रे द्विजन्मनाम् ॥  
प्रजायन्ते सुरश्रेष्ठ सवकर्मसु गर्हिताः ॥ ५१ ॥  
तथा शूद्रेण सञ्जज्ञे ब्राह्मण्यां सुरसत्तम ॥  
भिल्लाख्यश्चापि भिल्लेन चण्डालश्च प्रजायते ॥ ५२ ॥  
एतौ द्वावपि शूद्रेण भवतो द्विजसम्भवे ॥  
क्षेत्रे सर्वसुराधीश सत्यमेतन्मयोदितम् ॥ ५३ ॥  
एतत्त्रेतायुगे प्रोक्तं मया ते सुरसत्तम ॥  
आकर्णय प्रयत्नेन द्वापरस्याधुना स्थितिम् ॥ ५४ ॥  
लक्षाष्टकप्रमाणेन तद्युगं परिकीर्तितम् ॥  
चतुःषष्टिसहस्राणि वर्षाणां परिसं ख्यया ॥  
कपिशो जायते तत्र भगवान्गरुडध्वजः ॥ ५५ ॥  
द्वौ पादौ चैव धर्मस्य द्वौ पापस्य व्यवस्थितौ ॥  
तत्र स्याद्यौवनं नृणां गते वर्षशतेऽ खिले ॥ ५६ ॥  
ततोऽन्यैः समतिक्रान्तैर्वार्धक्यं पञ्चभिः शतैः ॥  
तत्र सत्यानृता लोका देवा भूपास्तथा परे ॥ ५७ ॥  
नार्यश्चापि सुरश्रेष्ठ तत्स्व रूपाः प्रकीर्तिताः ॥  
पञ्चहस्तप्रमाणेन चतुर्हस्तास्तथा परं ॥ ५८ ॥  
नातिरूपेण संयुक्ता न च रूपविवर्जिताः ॥  
अव्यक्तजल्पकाश्चापि पशवः पक्षिणो मृगाः ॥ ५९ ॥  
नातिपुष्पफलैर्युक्ता वृक्षाश्चापिसुरेश्वर ॥  
सस्यानि तानि जायन्ते तत्र चोप्तानिकर्षुकैः ॥ ६.२७.६० ॥  
वर्षन्ति जलदाः कामं भवन्त्योषधयोऽखिलाः ॥  
यत्किञ्चिद्भूतले ज्ञानं शास्त्रं वा सुरसत्तम ॥  
तत्तत्र समभावेन न सत्यं नैव चानृतम् ॥ ६१ ॥  
तीर्थानां च मखानां च द्वापरे सुरसत्तम ॥  
फलं भावानुरूपेण दानानां च प्रजायते ॥ ६२ ॥  
एतत्तव समाख्यातं युगं द्वापरसञ्ज्ञकम् ॥  
मया सर्वं सुराधीश यथादृष्टं यथा श्रुतम् ॥ ६३ ॥  
शृणुष्वावहितो भूत्वा वदतो मम साम्प्रतम् ॥  
रौद्रं कलियुगन्नाम यत्र कृष्णो जनार्दनः ॥ ६४ ॥  
द्वात्रिंशच्च सहस्राणि वर्षाणां कथितं विभो ॥  
तथा लक्षचतुष्केण साधुलोकविवर्जितम् ॥६५॥  
तत्रैकपादयुक्तश्च धर्मः पापं त्रिभिः स्मृतम् ॥  
पूर्वार्धेभ्यः परं सर्वं सम्भविष्यति पात कम् ॥ ६६ ॥  
न शृण्वन्ति पितुः पुत्रा न स्नुषा भ्रातरो न च ॥  
न भृत्या न कलत्राणि यत्र द्वेषः परस्परम् ॥ ६७ ॥  
यत्र षोडशमे वर्षे नराः पलित यौवनाः ॥  
तत्र द्वादशमे वर्षे गर्भं धास्यति चाङ्गना ॥ ६८ ॥  
आयुः परं मनुष्याणां शतसङ्ख्यं सुरेश्वर ॥  
नागानां च तरूणां च वर्षाणां यत्र नाधिकम् ॥ ६९ ॥  
द्वात्रिंशद्धयमुख्यानां चतुर्विंशतिः खरोष्ट्रयोः ॥  
अजानां षोडश प्रोक्तं शुनां द्वादशसङ्ख्यया ॥ ६.२७.७० ॥  
चतुष्पदानामन्येषां विंशतिः पञ्चभिर्युता ॥  
यत्र काकाश्च गृध्राश्च कौशिकाश्चिरजीविनः ॥ ७१ ॥  
तथा पापपरा लोका दुःस्थिताश्च विशेषतः ॥  
तथा कण्टकिनो वृक्षा रूक्षाः पुष्पफलच्युताः ॥  
सेवितास्तेऽपि गृध्राद्यैर्यत्र च्छायाविवर्जिताः ॥ ७२ ॥  
यत्र धर्मो ह्यधर्मेण पीड्यते सुरसत्तम ॥  
असत्येन तथा सत्यं भूपाश्चौरैः सदैव तु ॥ ७३ ॥  
गुरवश्च तथा शिष्यैः स्त्रीभिश्च पुरुषाधमाः ॥  
स्वामिनो भृत्यवर्गैश्च मूर्खैश्चापि बहुश्रुताः ॥ ७४ ॥  
यत्र सीदन्ति धर्मिष्ठा नराः सत्यपरायणाः ॥  
दान्ता विवेकिनः शान्तास्तथा परहिते रताः ॥ ७५ ॥  
आधयो व्याधयश्चैव तथा पीडा महाद्भुता ॥  
सदैव संस्थिता यत्र साधुपीडनवाञ्छया ॥ ७६ ॥  
अल्पायुषस्तथा मर्त्या जायन्ते वर्णसङ्करात् ॥  
ये केचन प्रजीवन्ति दुःखेन ते समन्विताः ॥७७॥  
न वर्षति घनः काले सम्प्राप्तेऽपि यथोचिते ॥  
न सस्यं स्यात्सुवृष्टेपि कर्षुकस्यापि वाञ्छितम् ॥ ७८ ॥  
न च क्षीरप्रदा गावो यद्यपि स्युः सुपोषिताः ॥  
न भवन्ति प्रभू ताश्च यत्नेनापि सुरक्षिताः ॥ ७९ ॥ ॥  
आविकानां तथोष्ट्रीणां यत्र क्षीरप्रशंसकाः ॥  
लोका भवन्ति निःश्रीकास्तथा ये च मलिम्लुचाः ६.२७.८० ॥  
तथा तपस्विनः शूद्राः शूद्रा धर्मपरायणाः ॥  
शूद्रा वेदविचारज्ञा यज्ञकर्मणि चोद्यताः ॥ ८१ ॥  
शूद्राः प्रतिग्रहीतारः शूद्रा दानप्रदास्तथा ॥  
शूद्राश्चापि तथा वन्द्याः शद्रास्तीर्थेषु संस्थिताः ॥ ८२ ॥  
पञ्चगर्तान्खनन्त्येव मृत्युकाले नराधमाः ॥  
शिरसा हस्तपादाभ्यां मोहात्सन्नष्टचेतनाः ॥ ८३ ॥  
वेदविक्रयकर्तारो ब्राह्मणाः शौचवर्जिताः ॥ ८४ ॥  
स्वाध्यायरहिताश्चैव शूद्रान्ननिरताः सदा ॥  
असत्प्रतिग्रहाः प्रायो जिह्वालौल्यसमुत्सुकाः ॥ ८५ ॥  
पाखण्डिनो विकर्मस्थाः परदारोपजीविनः॥  
कार्यकारणमाश्रित्य यत्र स्नेहः प्रजायते॥८६॥  
न स्वभावात्सहस्राक्ष कथञ्चिदपि देहिनाम्॥  
यास्यन्ति म्लेच्छभावं च सर्वे वर्णा द्विजातयः॥८७॥  
नष्टोत्सवाविधर्माणो नित्यं सङ्करकारकाः॥  
सार्धहस्तत्रयाः पूर्वं भविष्यन्ति युगादितः॥८८॥  
ततो ह्रासं प्रयास्यन्ति वृद्धिं याति कलौ युगे ॥  
भविष्यन्ति ततश्चान्ते मनुष्या बिलशायिनः ॥ ८९ ॥  
अल्पत्वाद्दुर्लभत्वाच्च अशक्ता गृहकर्मणि ॥  
भविष्यन्त्यफला यज्ञास्तथा वेदव्रतानि च ॥ ६.२७.९० ॥  
नियमाः संयमाः सर्वे मन्त्रवादास्तथैव च ॥  
तीर्थानि म्लेच्छसंस्पर्शाद्दूषितानि शतक्रतो ॥ ॥ ९१ ॥  
स्वस्वभावविहीनानि हीनानि च तथा जलैः ॥  
कुत्सिता मन्त्रवादा ये कुत्सिताश्च तपस्विनः ॥ ९२ ॥  
तत्र ते सम्भविष्यन्ति कुत्सिता ये च मानवाः ॥  
कुलीनमपि सन्त्यज्य वरं रूपवयोन्वितम् ॥ ९३ ॥  
वित्तलोभात्प्रदास्यन्ति कुत्सिताय नराः सुताम् ॥  
कन्यकाः प्रसविष्यन्ति कन्यकाः सुरतोत्सुकाः ॥ ९४ ॥  
कन्यकाः प्रकरिष्यन्ति पुरुषैः सह सङ्गतिम् ॥  
भर्तारं वञ्चयिष्यन्ति कुलीना अपि योषितः ॥ ९५ ॥  
सर्वकृत्येषु दुःशीलाः। सुयत्नेनापि रक्षिताः ॥  
निर्दयाश्चापि भूपालाः पीडयिष्यन्ति कर्षुकान् ॥ ९६ ॥  
पीडयिष्यन्ति निर्दोषान्वित्तलोभादसंशयम् ॥  
वधार्हमपि सम्प्राप्य वित्तलोभान्मलिम्लुचम् ॥ ९७ ॥  
सन्त्यक्ष्यन्ति युगे तस्मिन्प्राणिद्रोहेऽपि वर्तिनम् ॥  
क्षात्रधर्मं परित्यज्य करिष्यन्ति तथा रणम् ॥ ९८ ॥  
॥ बृहस्पतिरुवाच ॥ ॥  
एतद्वः सर्वमाख्यातं युगानां लक्षणं मया ॥  
प्रमाणं च सुरश्रेष्ठ चतुर्णामप्यसंशयम् ॥ ९९ ॥  
यश्चैतत्कीर्तयेन्मर्त्यः सदैव सुसा माहितः ॥  
स नूनं मुच्यते पापादाजन्ममरणान्तिकात् ॥ ६.२७.१०० ॥  
शृणुयाद्वा नरो यश्च श्रद्धापूतेन चेतसा ॥  
सोऽपि मुच्येन्न सन्देहः पापाच्च दिवसोद्भवात् ॥ १०१ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये चतुर्युगस्वरूपवर्णनन्नाम सप्तविंशोऽध्यायः ॥ २७ ॥ ॥ छ ॥