+++
title = "०५१"

+++
॥ सूत उवाच ॥ ॥  
अथ ताच्छपथाञ्छ्रुत्वा स व्याघ्रो विस्मयान्वितः ॥  
सत्यं मत्वा पुनः प्राह नन्दिनीं पुत्रवत्सलाम् ॥ १ ॥  
यद्येवं तद्गृहं गच्छ वीक्षयस्व निजात्मजम्॥  
सखीनामर्पयित्वाथ भूय आगमनं कुरु ॥ २ ॥  
॥ सूत उवाच ॥ ॥  
इति व्याघ्रवचः श्रुत्वा सुशीला नन्दिनी तदा ॥  
गतालयं समुद्दिश्य यत्र बालः सुतः स्थितः॥ ३ ॥  
अथाकालागतां दृष्ट्वा मातरं त्रस्तचेतसम्॥  
रम्भमाणां समालोक्य वत्सः प्रोवाच विस्मयात् ॥४॥  
कस्मात् प्राप्तास्यकाले तु कस्मादुद्भ्रान्तमानसा ॥  
वाष्पक्लिन्नमुखी कस्माद्वद मातर्द्रुतम्मम ॥ ५ ॥  
॥ नन्दिन्युवाच ॥ ॥  
यदि पृच्छसि मां पुत्र स्तनपानं समाचर ॥  
येन तृप्तस्य ते सर्वं वृत्तान्तं तद्वदाम्यहम् ॥ ६ ॥  
॥ सूत उवाच ॥ ॥  
सोऽपि तद्वचनं श्रुत्वा पीत्वा क्षीरं यथोचितम् ॥  
आघ्रातश्च तया मूर्ध्नि ततः प्रोवाच सत्वरम् ॥ ७ ॥  
सर्वं कीर्तय वृत्तान्तमद्यारण्यसमुद्भवम् ॥  
येन मे जायते स्वास्थ्यं श्रुत्वा मातस्तवास्यतः ॥ ८ ॥  
॥ नन्दिन्युवाच ॥ ॥  
अहं गता महारण्ये ह्यद्य पुत्र यथेच्छया ॥  
व्याघ्रेणासादिता तत्र भ्रममाणा इतस्ततः ॥ ९ ॥  
स मया प्रार्थितः पुत्र भक्षमाणो नखायुधः ॥  
शपथैरागमिष्यामि गोकुले वीक्ष्य चात्मजम्॥६.५१.१०॥  
साहं तेन विनिर्मुक्ता शपथैर्बहुभिः कृतैः ॥  
भूयस्तत्रैव यास्यामि दृष्टः सम्भाषितो भवान् ॥ ११ ॥  
॥ वत्स उवाच ॥ ॥  
अहं तत्रैव यास्यामि यत्र त्वं हि प्रगच्छसि ॥  
श्लाघ्यं हि मरणं सम्यङ्मातुरग्रे ममाधुना ॥ १२ ॥  
एकाकिनापि मर्तव्यं त्वया हीनेन वै मया ॥  
विनापि क्षीरपानेन स्वल्पेन समयेन तु ॥ १३ ॥  
यदि मातस्त्वया सार्धं व्याघ्रो मां सूदयिष्यति ॥  
या गतिर्मातृभक्तानां सा मे नूनं भविष्यति ॥ १४ ॥  
अथवा ये त्वया तस्य विहिताः शपथाः शुभे ॥  
ते सन्तु मम तिष्ठ त्वं तस्मादत्रैव गोकुले ॥ ॥ १५ १।  
नास्ति मातृसमो बन्धुर्बालानां क्षीरजीविनाम् ॥  
नास्ति मातृसमो नाथो नास्ति मातृसमा गतिः ॥ १६ ॥  
नास्ति मातृसमः पूज्यो नास्ति मातृसमः सखा ॥  
नास्ति मातृसमो देव इह लोके परत्र च ॥ १७ ॥  
एवं मत्वा सदा मातुः कर्तव्या भक्तिरुत्तमैः ॥  
तमेनं परमं धर्मं प्रजापतिविनिर्मितम् ॥  
अनुतिष्ठन्ति ये पुत्रास्ते यान्ति परमां गतिम् ॥ १८ ॥  
तस्मादहं गमिष्यामि त्वं च तिष्ठात्र गोकुले ॥  
आत्मप्राणैस्तव प्राणान्रक्षयिष्याम्यसंशयम् ॥ १९ ॥  
॥ नन्दिन्युवाच ॥ ॥  
ममैव विहितो मृत्युर्न ते पुत्राद्य वासरे ॥  
तत्कथं मम जीवं त्वं रक्षस्यसुभिरात्मनः ॥ ॥ ६.५१.२० ॥  
अपश्चिममिदं पुत्र मातृसन्दिष्टमुत्तमम् ॥  
त्वया कार्यं प्रयत्नेन मद्वाक्यमनुतिष्ठता ॥ २१ ॥  
भ्रममाणो वने पुत्र मा प्रमादं करिष्यसि ॥  
लोभात्सञ्जायते नाश इहलोके परत्र च ॥ २२ ॥  
समुद्रमटवीं युद्धं विशन्ते लोभमोहिताः ॥  
इह तन्नास्ति लोभेन यत्र कुर्वन्ति मानवाः ॥ २३ ॥  
लोभात्प्रमादाद्विश्रम्भात्पुरुषो वध्यते त्रिभिः ॥  
तस्माल्लोभो न कर्तव्यो न प्रमादो न विश्वसेत् ॥ २४ ॥  
आत्मा पुत्र त्वया रक्ष्यः सर्वदैव प्रय त्नतः ॥  
सर्वेभ्यः श्वापदेभ्यश्च भ्रमता गहने वने ॥ २५ ॥  
विषमस्थं तृणान्नाद्यं कथञ्चित्पुत्रक त्वया ॥  
नैकाकिना प्रगन्तव्यं यूथं त्यक्त्वा निजं क्वचित् ॥ २६ ॥  
एवं सम्भाष्य तं वत्समवलिह्य मुहुर्मुहुः ॥  
शोकेन महताविष्टा बाष्पव्याकुललोचना ॥ २७ ॥  
ततः सखीजनं सर्वं गता द्रष्टुं द्विजोत्तमाः ॥  
नन्दिनीं पुत्रशोकेन पीडिताङ्गी सुविह्वला ॥ २८ ॥  
ततः प्रोवाच ताः सर्वा गत्वाऽरण्यं द्विजोत्तमाः ॥  
चरन्तीः स्वेच्छया हृष्टा वाञ्छितानि तृणानि ताः ॥२९ ॥  
बहुले चम्पके दामे वसुधारे घटस्रवे ॥  
हंसनादि प्रियानन्दे शुभक्षीरे महोदये ॥ ६.५१.३० ॥  
तथान्या धेनवो याश्च संस्थिता गोकुलान्तिके ॥  
शृण्वन्तु वचनं मह्यं कुर्वन्तु च ततः परम् ॥  
अद्याहं निजयूथस्य भ्रमन्ती नातिदूरतः ॥ ३१ ॥  
ततश्च गहनं प्राप्ता वनं मानुषवर्जितम् ॥  
व्याघ्रेणासादिता तत्र भ्रमन्ती तृणवाञ्छया ॥ ३२ ॥  
युष्माकं दर्शनार्थाय सुतसम्भाषणाय च ॥  
सम्प्राप्ता शपथैः कृच्छ्रात्तं विश्वास्य नखायुधम् ॥ ३३ ॥  
दृष्टः सम्भाषितः पुत्रः शासितश्च मया हि सः ॥  
अधुना भवतीनां च प्रदत्तः पुत्रको यथा ॥ ३४ ॥  
अज्ञानाज्ज्ञानतो वापि भवतीनां मया कृतम् ॥  
यत्किञ्चिद्दुष्कृतं भद्रास्तत्क्षन्तव्यं प्रसादतः ॥३५॥  
अनाथो ह्यबलो दीनः क्षीरपो मम बालकः ॥  
मातृशोकाभिसन्तप्तः पाल्यः सर्वाभिरेव सः ॥ ३६ ॥  
भ्रममाणोऽसमे स्थाने व्रजमानोऽन्यगोकुले ॥  
अकार्येषु च संसक्तो निवार्यः सर्वदाऽऽदरात् ॥ ३७ ॥  
अहं तत्र गमिष्यामि स व्याघ्रो यत्र संस्थितः ॥  
अपश्चिमप्रणामोऽयं सर्वासां विहितो मया ॥ ३८ ॥  
॥ धेनव ऊचुः ॥ ॥  
न गन्तव्यं त्वया तत्र कथञ्चिदपि नन्दिनि ॥  
आपद्धर्मं न वेत्सि त्वं नूनं येन प्रगच्छसि ॥ ३९ ॥  
न नर्मयुक्तं वचनं हिनस्ति न स्त्रीषु जातिर्न विवाहकाले ॥  
प्राणात्यये सर्वधनापहारे पञ्चानृतान्याहुरपातकानि ॥ ६.५१.४० ॥  
तस्मात्तत्र न गन्तव्यं दोषो नास्त्यत्र ते शुभे ॥  
पालयस्व निजं पुत्रं व्रजास्माभिर्निजं गृहम् ॥ ॥ ४१ ॥  
॥ नन्दिन्युवाच ॥ ॥  
परेषां प्राणयात्रार्थं तत्कर्तुं युज्यते शुभाः ॥  
आत्मप्राणहितार्थाय न साधूनां प्रशस्यते ॥ ४२ ॥  
सत्ये प्रतिष्ठितो लोको धर्मः सत्ये प्रतिष्ठितः ॥  
उदधिः सत्यवाक्येन मर्यादां न विलङ्घयेत् ॥ ४३ ॥  
विष्णवे पृथिवीं दत्त्वा बलिः पातालमाश्रितः ॥  
सत्यवाक्यं समाश्रित्य न निष्क्रामति दैत्यपः ॥ ४४ ॥  
यः स्वं वाक्यं प्रतिज्ञाय न करोति यथोदितम् ॥  
किं तेन न कृतं पापं चौरेणाकृत बुद्धिना ॥ ४५ ॥  
॥ सख्य ऊचुः ॥ ॥  
त्वं नन्दिनि नमस्कार्या सर्वेरपि सुरासुरैः ॥  
या त्वं सत्यप्रतिष्ठार्थं प्राणांस्त्यजसि दुस्त्यजान् ॥ ४६ ॥  
किं त्वां कल्याणि वक्ष्यामः स्वयं धर्मार्थवादिनीम् ॥  
सवरेम्पि गुणैर्युक्ता नित्यं सत्ये प्रतिष्ठिताम् ॥ ४७ ॥  
तस्माद्गच्छ महाभागे न शोच्यः पुत्रकस्तव ॥  
भवत्या यद्वयं प्रोक्तास्तत्करिष्याम एव हि ॥ ४८ ॥  
एतत्पुनर्वयं विद्मः सदा सत्यवतां नृणाम् ॥  
न निष्फलः क्रियारम्भः कथञ्चिदपि जायते ॥ ४९ ॥  
॥ सूत उवाच ॥ ॥  
एवं सम्भाष्य तं सर्वं नन्दिनी स्वसखीजनम् ॥  
प्रस्थिता व्याघ्रमुद्दिश्य पुत्रशोकेन पीडिता ॥ ६.५१.५० ॥  
शोकाग्निनापि सन्तप्ता निराशा पुत्रदर्शने ॥  
वियुक्ता चक्रवाकीव लतेव पतिता तरोः ॥ ५१ ॥  
अन्धेव दृष्टिनिर्मुक्ता प्रस्खलन्ती पदेपदे ॥  
वनाधिदेवताः सर्वाः प्राऽर्थयच्च सुतार्थतः ॥ ५२ ॥  
प्रसुप्तं भ्रममाणं वा मम पुत्रं सुबालकम् ॥  
वनाधिदेवताः सर्वा रक्षन्तु वचनान्मम ॥ ५३ ॥  
एवं प्रलप्य मनसा सम्प्राप्ता तत्र यत्र सः ॥  
आस्ते विस्फूर्जितास्यश्च तीक्ष्णदंष्ट्रो भयावहः ॥ ५४ ॥  
व्याघ्रः क्षुत्क्षामकण्ठश्च तस्या मार्गावलोककः ॥  
संरम्भाटोपसंयुक्तः सृक्किणी परिलेहयन् ॥ ५५ ॥  
॥ नन्दिन्युवाच ॥ ॥  
आगताहं महाव्याघ्र सत्ये च शपथे स्थिता ॥  
कुरु तृप्तिं यथाकामं मम मांसेन साम्प्रतम् ॥ ५६ ॥  
तां दृष्ट्वा सोऽपि दुष्टात्मा वैराग्यं परमं गतः ॥  
सत्याशया पुनः प्राप्ता सन्त्यज्य प्राणजं भयम् ॥ ५७ ॥  
॥ व्याघ्र उवाच ॥ ॥  
स्वागतं तव कल्याणि सुधेनो सत्यवादिनि ॥  
न हि सत्यवतां किञ्चिदशुभं विद्यते क्वचित् ॥ ५८ ॥  
त्वयोक्तं शपथैर्भद्रे आगमिष्याम्यहं पुनः ॥  
तेन मे कौतुकं जातं किमेषा प्रकरिष्यति ॥ ५९ ॥  
सोऽहं भद्रे दुराचारो नृशंसो जीवघातकः ॥  
यास्यामि नरकं घोरं कर्मणानेन सर्वदा ॥ ६.५१.६० ॥  
तस्मात्त्वं मे महाभागे पापास्यातिदुरात्मनः ॥  
उपदेशप्रदानेन प्रसादं कर्तुमर्हसि ॥ ६१ ॥  
येन मे स्यात्परं श्रेय इह लोके परत्र च ॥  
न तेऽस्त्यविदितं किञ्चित्सत्याचारान्मतिर्मम ॥ ६२ ॥  
तस्मात्त्वं धर्मसर्वस्वं सङ्क्षेपान्मम कीर्तय ॥  
सत्सङ्गमफलं येन मम सञ्जायतेऽखिलम्॥ ६३ ॥  
॥ नन्दिन्युवाच ॥ ॥  
तपः कृते प्रशंसन्ति त्रेतायां ध्यानमेव च ॥  
द्वापरे यज्ञयोगं च दानमेकं कलौ युगे ॥  
सर्वेषामेव दानानां नास्ति दानमतः परम् ॥ ६४ ॥  
चराचराणां भूतानामभयं यः प्रयच्छति ॥  
स सर्वभयनिर्मुक्तः परं ब्रह्मा धिगच्छति ॥ ६५ ॥  
॥ व्याघ्र उवाच ॥ ॥  
अन्येषां चैव भूतानां तद्दानं युज्यते शुभे ॥  
अहिंसया भवेद्येषां प्राणयात्रान्नपूर्वकम् ॥ ६६ ॥  
न हिंसया विनाऽस्माकं यतः स्यात्प्राणधारणम् ॥  
तस्माद्ब्रूहि महाभागे किञ्चिन्मम सुखावहम् ॥  
उपदेशं सुधर्माय हिंसकस्यापि देहिनाम् ॥ ॥ ६७ ॥  
॥ नन्दिन्युवाच ॥ ॥  
अत्रास्ति सुमहल्लिङ्गं पुरा बाणप्रतिष्ठितम् ॥  
गहने यत्प्रभावेन त्वया मुक्तास्म्यहं ध्रुवम् ॥ ६८ ॥  
तस्य त्वं प्रातरुत्थाय कुरु नित्यं प्रदक्षिणाम् ॥  
प्रणामं च ततः सिद्धिं वाञ्छितां समवाप्स्यसि ॥ ६९ ॥  
नान्यस्य कर्मणः शक्तिर्विद्यते ते नखायुध ॥  
पूजादिकस्य हीनत्वाद्धस्ताभ्यामिति मे मतिः ॥ ६.५१.७० ॥  
एवमुक्त्वाथ सा धेनुर्व्याघ्रस्याथ वनान्तिके ॥  
तल्लिङ्गं दर्शयामास पुरः स्थित्वा द्विजोत्तमाः ॥ ७१ ॥  
सोऽपि सन्दर्शनात्तस्य तत्क्षणान्मुक्तिमाप्तवान् ॥  
व्याघ्रत्वात्पार्थिवो भूयः स बभूव यथा पुरा ॥ ७२ ॥  
शापं दुर्वाससा दत्तं राज्यं स्वं सहितैः सुतैः ॥  
सस्मार स नृपश्रेष्ठस्ततः प्रोवाच नन्दिनीम् ॥ ७३ ॥  
नृपः कलशनामाहं हैहयान्वयसम्भवः ॥  
शप्तो दुर्वाससा पूर्वं कस्मिंश्चित्कारणान्तरे ॥ ७४ ॥  
ततः प्रसादितेनोक्तस्तेनाहं नन्दिनी यदा ॥  
दर्शयिष्यति तल्लिङ्गं तदा मुक्तिर्भविष्यति ॥ ७५ ॥  
सा नूनं नन्दिनी त्वं हि ज्ञाता शापान्ततो मया ॥  
तत्त्वं ब्रूहि प्रदेशोऽयं कतमो वरधेनुके ॥ ७६ ॥  
येन गच्छाम्यहं भूयः स्वगृहं प्रति सत्वरम् ॥  
मार्गं दृष्ट्वा महाभागे मानुषं प्राप्य कञ्चन ॥७७ ॥ ॥  
॥ नन्दिन्युवाच ॥ ॥  
चमत्कारपुरक्षेत्रमेतत्पातकनाशनम् ॥  
सर्वतीर्थमयं राजन्सर्वकामप्रदायकम् ॥ ७८ ॥  
यदन्यत्र भवेच्छ्रेयो वत्सरेण तपस्विनाम् ॥  
दिनेनैवात्र तत्सम्यग्जायते नात्र संशयः ॥ ७९ ॥  
एवं मत्वा मया लिङ्गं स्नापितं पयसा सदा ॥  
एतद्यूथं परित्यज्य भक्त्या पूतेन चेतसा ॥ ६.५१.८० ॥  
॥ राजोवाच ॥ ॥  
गच्छ नन्दिनि भद्रं ते निजं प्राप्नुहि बालकम् ॥  
गोकुलं च सखीः स्वाश्च तथान्यं च सुहृज्जनम् ॥ ८१ ॥  
एतत्क्षेत्रं मया पूर्वं ब्राह्मणानां मुखाच्छ्रुतम् ॥  
वाञ्छितं च सदा प्रष्टुं न च द्रष्टुं प्रपारितम् ॥ ८२ ॥  
राज्यकर्मप्रसक्तेन भोगासक्तेन नन्दिनि ॥  
स्वयमेवाधुना लब्धं नाहं सन्त्यक्तुमुत्सहे ॥ ८३ ॥  
दिष्ट्या मे मुनिना तेन दत्तः शापो महात्मना ॥  
कथं स्यादन्यथा प्राप्तिः क्षेत्रस्यास्य सुशोभने ॥ ॥ ८४ ॥  
॥ सूत उवाच ॥ ॥  
एवमुक्त्वा महीपालो नन्दिनीं तां विसृज्य च ॥  
स्थितस्तत्रैव तल्लिङ्गं ध्यायमानो दिवानिशम् ॥ ८५ ॥  
प्रासादं तत्कृते मुख्यं विधायाद्भुतदर्शनम् ॥  
कैलासशिखराकारं तपस्तेपे तदग्रतः ॥ ८६ ॥  
ततस्तस्य प्रभावेन स्वल्पैरेव दिनैर्द्विजाः ॥  
सम्प्राप्तः परमां सिद्धिं दुर्लभां याज्ञिकैरपि ॥ ८७ ॥  
तत्र यः कार्तिके मासि दीपकं सम्प्रयच्छति ॥  
सर्वपापविनिर्मुक्तः शिवलोके महीयते ॥ ८८  
मार्गशीर्षे च सम्प्राप्ते गीतनृत्यादिकं नरः ॥  
तदग्रे कुरुते भक्त्या स गच्छति परां गतिम् ॥ ८९ ॥  
एतद्वः सर्वमाख्यातं सर्वपातकनाशनम् ॥  
कलशेश्वरमाहात्म्यं विस्तरेण द्विजोत्तमाः ॥ ६.५१.९० ॥  
भक्त्या पठति यश्चैतच्छ्रद्धया परया युतः ॥  
सोऽपि पापविनिर्मुक्तः शिवलोके महीयते ॥ ९१ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये कलशेश्वरमाहात्म्यवर्णनन्नामैकोनपञ्चाशत्तमोऽ ध्यायः ॥ ५१ ॥