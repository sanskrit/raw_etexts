+++
title = "०५४"

+++
॥ सूत उवाच ॥ ॥  
चर्ममुण्डा तथा देवी तस्मिन्स्थाने व्यवस्थिता ॥  
नलेन स्थापिता पूर्वं स्वयमेव महात्मना ॥ १ ॥  
अभ्यर्चयति तां भक्त्या यो महानवमी दिने ॥  
स कामान्वाञ्छिताँल्लब्ध्वा पदं प्राप्नोति शाश्वतम् ॥ २ ॥  
वीरसेनसुतः पूर्वं नलोनाम महीपतिः ॥  
आसीत्सर्वगुणोपेतः सर्व शत्रुक्षयावहः ॥ ३ ॥  
भार्या तस्याभवत्साध्वी प्राणेभ्योपि गरीयसी ॥  
दमयन्तीति विख्याता विदर्भाधिपतेः सुता ॥ ४ ॥  
अथासौ कलिनाविष्टो द्यूतं चक्रे महीपतिः ॥  
पुष्करेण समं विप्रा दायादेन दिवानिशम् ॥ ५ ॥  
ततः स व्यसनासक्तो वार्यमाणोऽपि सज्जनैः ॥  
हारयामास सप्ताङ्गं राज्यं मुक्त्वा च तां प्रियाम् ॥ ६ ॥  
अथ तां स समादाय प्रविष्टो गहनं वनम् ॥  
निर्जलं लज्जयाविष्टो दुःखव्याकुलितेन्द्रियः ॥ ७ ॥  
ततः स चिन्तयामास यद्येषा भीममन्दिरे ॥  
याति तन्मुच्यते कष्टाद्वनवाससमुद्भवात् ॥ ८ ॥  
न मया तत्र गन्तव्यं कथञ्चिदपि मानिना ॥  
तस्मादेनां परित्यज्य रात्रौ गच्छामि दूरतः ॥ ९ ॥  
येन त्यक्ता मया साध्वी कुण्डिनं याति तत्पुरम् ॥  
स एवं निश्चयं कृत्वा सुखसुप्तां विहाय ताम् ॥  
प्रजगाम वनं घोरं वन्यश्वापदसङ्कुलम्॥ ६.५४.१० ॥  
प्रत्यूषे चापि सोत्थाय यावत्पश्यति भाभिनी ॥  
तावत्पश्यतिशून्यं स्वं पार्श्वं यत्र नलः स्थितः ॥ ११ ॥  
ततो विलप्य दुःखार्ता करुणं तत्र कानने ॥  
जगाम मार्गमाश्रित्थ पितुर्हर्म्यं शनैःशनैः ॥ १२ ॥  
नलोऽपि च वने तस्मिन्भ्रममाणो महीपतिः ॥  
एकाकी वृक्षकुञ्जानि सेवयामास सर्वदा ॥ १३ ॥  
ततस्तद्वनमुत्सृज्य जगामान्यन्महावनम् ॥  
नानावृक्षगणैर्युक्तं बहुश्वापदसङ्कुलम् ॥ १४ ॥  
एवं स पृथिवीपालो भ्रममाणोवनाद्वनम् ॥  
हाटकेश्वरजं क्षेत्रमाससाद ततः परम् ॥ १५ ॥  
एतस्मिन्नन्तरे प्राप्तं तन्महानवमीदिनम् ॥  
विशेषाद्यत्र भूपालाः पूजयन्ति सुरेश्वरीम् ॥ १६ ॥  
ततः स मृन्मयीं कृत्वा चर्ममुण्डधरां नृपः ॥  
विभवाभावतः पश्चात्फलमूलैरतर्पयत् ॥ १७ ॥  
ततस्तस्याः स्तुतिं कृत्वा पुरः स्थित्वा कृताञ्जलिः ॥  
श्रद्धया परया युक्तो निषधाधिपतिः स्वयम् ॥ १८ ॥  
जय सर्वगते देवि चर्ममुण्डधरे वरे ॥  
जय दैत्यकुलोच्छेददक्षे दक्षात्मजे शुभे ॥ १९ ॥  
कालरात्रि जयाचिन्त्ये नवम्यष्टमिवल्लभे ॥  
त्रिनेत्रे त्र्यम्बकाभीष्टे जय देवि सुरार्चिते॥ ॥ ६.५४.२० ॥  
भीमरूपे सुरूपे च महाविद्ये महाबले ॥  
महोदये महाकाये जयदेवि महाव्रते ॥ २१ ॥  
नित्यरूपे जगद्धात्रि सुरामांसवसाप्रिये ॥  
विकरालि महाकालि जय प्रेतजनानुगे ॥ २२ ॥  
शवयानरते रम्ये भुजङ्गाभरणान्विते ॥  
पाशहस्ते महाहस्ते रुधिरौघकृतास्पदे ॥ २३ ॥  
फेत्कारा रवशोभिष्ठे गीतवाद्यविराजिते ॥  
जयानाद्ये जय ध्येये भर्गदेहार्धसंश्रये ॥ २४ ॥  
त्वं रतिस्त्वं धृतिस्तुष्टिस्त्वं गौरी त्वं सुरेश्वरी ॥  
त्वं लक्ष्मीस्त्वं च सावित्री गायत्री त्वमसंशयम् ॥ २५ ॥  
यत्किञ्चित्त्रिषु लोकेषु स्त्रीरूपं देवि दृश्यते ॥  
तत्सर्वं त्वन्मयं नात्र विकल्पोऽस्ति मम क्वचित् ॥ २६ ॥  
येन सत्येन तेन त्वमत्रावासं द्रुतं कुरु ॥  
सान्निध्यं भक्तितस्तुष्टा सुरासुरनमस्कृते ॥ २७ ॥  
॥ सूत उवाच ॥ ॥  
एवं स्तुता च सा देवी नलेन पृथिवीभुजा ॥  
प्रोवाच दर्शनं गत्वा तं नृपं भक्तवत्सला ॥ २८ ॥  
॥ श्रीदेव्युवाच ॥ ॥  
परितुष्टाऽस्मि ते वत्स स्तोत्रेणानेन साम्प्रतम् ॥  
तस्माद्गृहाण मत्तस्त्वं वरं मनसि संस्थितम् ॥ २९ ॥  
॥ नल उवाच ॥ ॥  
दमयन्तीति मे भार्या प्राणेभ्योऽपि गरीयसी ॥  
सा मया निर्जने मुक्ता  
वने व्यालगणान्विते ॥ ६.५४.३० ॥  
अखण्डशीलां निर्दोषां यथाहं त्वत्प्रसादतः ॥  
लभे भूयोऽपि तां देवि तथात्र कुरु सत्वरम् ॥ ३१ ॥  
स्तोत्रेणानेन यो देवि स्तुतिं कुर्यात्पुरस्तव ॥  
तत्रैव दिवसे तस्मै त्वया देयं मनोगतम् ॥ ३२ ॥  
॥ सूत उवाच ॥ ॥  
सा तथेति प्रतिज्ञाय जगामादर्शनं ततः ॥  
सोऽपि पार्थिवशार्दूलो लेभे सर्वं तयोदितम् ॥ ३३ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये नलनिर्मितचर्ममुण्डामाहात्म्यवर्णनन्नाम चतुष्पञ्चाशत्तमोऽध्यायः ॥ ५४ ॥ ॥