+++
title = "०९०"

+++
॥ ऋषय ऊचुः ॥ ॥  
अग्नितीर्थं त्वया प्रोक्तं ब्रह्मतीर्थं च यत्पुरा ॥  
न तयोः कथितोत्पत्तिर्माहात्म्यं च महामते ॥ १ ॥  
तस्माद्विस्तरतो ब्रूहि एकैकस्य पृथक्पृथक् ॥  
न वयं तृप्तिमापन्नाः शृण्वतस्ते वचोऽमृतम् ॥ २ ॥  
॥ सूत उवाच ॥ ॥  
अत्र वः कीर्तयिष्यामि कथां पातकनाशिनीम् ॥  
अग्नितीर्थसमुद्भूतां सर्वसौख्यावहां शुभाम्॥ ३ ॥  
सोमवंशसमुद्भूतः प्रतीपो नाम भूपतिः ॥  
पुरासीच्छौर्यसम्पन्नो ब्रह्मज्ञानविचक्षणः॥ ४ ॥  
तस्य पुत्रद्वयं जज्ञे सर्वलक्षणलक्षितम् ॥  
देवापिः प्रथमस्तत्र द्वितीयः शन्तनुर्द्विजाः ॥ ५ ॥  
अथो शिवपदं प्राप्ते प्रतीपे नृपसत्तमे ॥  
तपोऽर्थं राज्यमुत्सृज्य देवापिर्नियर्यौ वनम् ॥ ६ ॥  
ततश्च मन्त्रिभिः सर्वैः शन्तनुस्तस्य चानुजः ॥  
पितृपैतामहे राज्ये सत्वरं सन्नियोजितः ॥ ७ ॥  
एतस्मिन्नन्तरे शक्रो न ववर्ष क्रुद्धाऽन्वितः ॥  
यावद्द्वादशवर्षाणि तस्मि न्राज्यं प्रशासति ॥ ८ ॥  
अतः कृच्छ्रं गतः सर्वो लोकः क्षुत्परिपीडितः ॥  
चामुण्डासदृशो जातो यो न मृत्युवशङ्गतः ॥ ९ ॥  
सन्त्यक्ताः पतिभिर्नार्यः पुत्राश्च पितृभिर्निजैः ॥  
मातरश्च तथा पुत्रैर्लोकेष्वन्येषु का कथा ॥ ६.९०.१० ॥  
दैवयोगात्क्वचित्किञ्चित्कस्यचिद्यदि दृश्यते ॥  
सस्यं सिद्धमसिद्धं वा ह्रियते वीर्यतः परैः ॥ ११ ॥  
शुष्का महीरुहाः सर्वे तथा ये च जलाशयाः॥  
नद्यश्च स्वल्पतोयाश्च गङ्गाद्या अपि संस्थिताः ॥ १२ ॥  
एवं वृष्टेः क्षये जाते नष्टे धर्मपथे तथा ॥  
लोकेऽस्मिन्नस्थिसङ्घातैः पूरिते भस्मना वृते ॥ १३ ॥  
न कश्चिद्यजनं चक्रे न स्वाध्यायं न च व्रतम् ॥  
एवमालोक्यते व्योम वृष्ट्यर्थं क्षुत्समाकुलैः ॥ १४ ॥  
एतस्मिन्नेव काले तु विश्वामित्रो महामुनिः ॥  
चर्मास्थिशेषसर्वाङ्गो बुभुक्षार्त इतस्ततः ॥ १५ ॥  
परिभ्रमंस्ततः प्राप्य कञ्चिद्ग्रामं निरुद्वसम् ॥  
मृतमर्त्योद्भवैव्याप्तमस्थिसङ्घैः समन्ततः ॥ १६ ॥  
अथ तत्र भ्रमन्प्राप्तश्चण्डालस्य निवेशनम्॥  
शून्ये गोऽस्थिसमाकीर्णे दुर्गन्धेन समावृते ॥ १७ ॥  
अथापश्यन्मृतं तत्र सारमेयं चिरोषितम् ॥  
संशुष्कं गन्धनिर्मुक्तं गृहप्रान्ते व्यवस्थितम् ॥ १९ ॥  
समादाय ततस्तं च आपद्धर्मपरायणः ॥  
प्रक्षाल्य सलिले पश्चात्प्रचकर्त तदा मुनिः ॥ १९ ॥  
ततश्च श्रपयामास सुसमिद्धे हुताशने ॥  
क्षुत्क्षामो भोजनार्थाय ततः पाकाग्रमेव च ॥ ६.९०.२० ॥  
समादाय पितॄंस्तर्प्य यावदग्नौ जुहोति सः ॥  
तावद्वह्निः परित्यज्य समस्तमपि भूतलम् ॥ २१ ॥  
गतश्चादर्शनं सद्यः सर्वेषां क्षितिवासिनाम् ॥  
चित्ते कोपं समाधाय शक्रस्योपरि भूरिशः ॥ २२ ॥  
एतस्मिन्नन्तरे वह्नौ मर्त्यलोकाद्विनिर्गते ॥  
विशेषात्पीडिता लोका येऽवशिष्टा धरातले ॥ २३ ॥  
एतस्मिन्नन्तरे देवा ब्रह्मविष्णुपुरः सराः ॥  
वह्नेरन्वेषणार्थाय वभ्रमुर्धरणीतले ॥ २४ ॥  
अथ तैर्भ्रममाणैश्च प्रदृष्टोऽभूद्गजो महान् ॥  
निश्वसन्पतितो भूमौ वह्नितापप्रपीडितः ॥ २५ ॥  
अथ देवा गजं दृष्ट्वा पप्रच्छुस्त्वरयाऽन्विताः ॥  
कच्चित्त्वया स दृष्टोऽत्र कानने पावको गज ॥ २६ ॥  
॥ गज उवाच ॥ ॥  
वंशस्तम्बेऽत्र सङ्कीर्णे सम्प्रविष्टो हुताशनः ॥  
साम्प्रतं तेन निर्दग्धः कृच्छ्रादत्राहमागतः ॥ २७ ॥  
अथ तैर्वेष्टितस्तस्मिन्वंशस्तम्बे हुताशनः ॥  
देवैर्दत्त्वा गजेन्द्रस्य शापं पश्चाद्विनिर्गतः ॥ ॥ २८ ॥  
यस्मात्त्वयाहमादिष्टो देवानां वारणाधम ॥  
तस्मात्तव मुखे जिह्वा विपरीता भविष्यति ॥ २९ ॥  
एवं शप्त्वा गजं शीघ्रं नष्टो वैश्वानरः पुनः ॥  
देवाश्चापि तथा पृष्ठे संलग्नास्तद्दिदृक्षया ॥ ६.९०.३० ॥  
अथ दृष्टः शुकस्तैश्च भ्रममाणैर्महावने ॥  
भोभोः शुक त्वया वह्निर्यदि दृष्टो निवेद्यताम् ॥ ३१ ॥  
शुक उवाच ॥ ॥  
योऽयं सन्दृश्यते दूराच्छमीगर्भे च पिप्पलः ॥  
एतस्मिंस्तिष्ठते वह्निरश्वत्थे सुरसत्तमाः ॥ ३२ ॥  
अत्रस्थो यः कुलायो म आसीच्छिशुसमन्वितः ॥  
सन्दग्धस्तत्प्रतापेन अहङ्कृच्छ्राद्विनिर्गतः ॥३३॥  
तच्छ्रुत्वा तैः सुरैः सर्वैः शमीगर्भः स तत्क्षणात् ॥  
वेष्टितः पावकोऽप्याशु शुकं शप्त्वा विनिर्गतः ॥ ३४ ॥  
अहं यस्मात्त्वया पाप देवानां सन्निवेदितः ॥  
तस्माच्छुक न ते वाणी विस्पष्टा सम्भविष्यति ॥ ३५ ॥  
एवमुक्त्वा जातवेदा देवादर्शनवाञ्छया ॥  
हाटकेश्वरजे क्षेत्रे देवस्य परमेष्ठिनः ॥ ३६ ॥  
जलाशयं सुगम्भीरं पूर्वोत्तरदिक्संस्थितम् ॥  
दृष्ट्वा तत्र प्रविष्टस्तु निभृतं च समाश्रितः ॥ ३७ ॥  
एतस्मिन्नन्तरे तत्र मत्स्यकच्छपदर्दुराः ॥  
वह्निप्रतापनिर्दग्धा दृश्यन्ते शतशो मृताः ॥ ३८ ॥  
अथ चैकोऽर्धनिर्दग्ध आयुःशेषेण दर्दुरः ॥  
तस्माज्जलाद्विनिष्क्रान्तो दृष्टो देवैश्च दूरतः ॥ ३९ ॥  
पृष्टश्च ब्रूहि चेद्भेक त्वया दृष्टो हुताशनः ॥  
तदर्थमिह सम्प्राप्ताः सर्वे देवाः सवासवाः ॥ ६.९०.४० ॥  
॥ भेक उवाच ॥ ॥  
अस्मिञ्जलाशये वह्निः साम्प्रतं पर्यवस्थितः ॥  
तस्यैते जलमध्यस्था मृता भूरिजलोद्भवाः ॥ ४१ ॥  
अस्माकं निधनं प्राप्तं कुटुम्बं सुरसत्तमाः ॥  
अहं कृच्छ्रेण निष्क्रान्त एतस्माज्जलसंश्रयात् ॥ ४२ ॥  
तच्छ्रुत्वा ते सुराः सर्वे सर्वतस्तं जलाशयम् ॥  
वेष्टयित्वा स्थितास्तत्र वह्निर्भेकं शशाप ह ॥ ४३ ॥  
यस्माद्भेक त्वया मूढ देवेभ्योऽहं निवेदितः ॥  
तस्मात्त्वं भविता नूनं विजिह्वोऽत्र धरातले ॥ ४४ ॥  
एवमुक्त्वा ततः स्थानात्ततो वह्निर्विनिर्गतः ॥  
तावत्स ब्रह्मणा प्रोक्तः स्वयमेव महात्मना ॥ ४५ ॥  
भोभो वह्ने किमर्थं त्वं देवान्दृष्ट्वा प्रगच्छसि ॥  
त्वमाद्यश्चैव सर्वेषामेतेषां संस्थितो मुखम् ॥ ४६ ॥  
त्वय्याहुतिर्हुता सम्यगादित्यमुपतिष्ठते ॥  
आदित्याज्जायते वृष्टिर्वृष्टेरन्नं ततः प्रजाः ॥ ४७ ॥  
तस्माद्धाता विधाता च त्वमेव जगतः स्थितः ॥  
सन्तुष्टे धार्यते विश्वं त्वयि रुष्टे विनङ्क्ष्यति ॥ ४८ ॥  
अग्निष्टोमादिका यज्ञास्त्वयि सर्वे प्रतिष्ठिताः ॥  
अथ सर्वाणि भूतानि जीवन्ति तव संश्रयात् ॥ ४९ ॥  
त्वमग्ने सर्वभूतानामन्तश्चरसि सर्वदा ॥  
तेनैवान्नं च पानं च जठरस्थं पचत्यलम ॥ ६.९०.५० ॥  
तस्मात्कुरु प्रसादं त्वं सर्वेषां च दिवौकसाम् ॥  
कोपस्य कारणं ब्रूहि यतस्त्यक्त्वा प्रगच्छसि ॥ ५१ ॥ ॥  
॥ सूत उवाच ॥ ॥  
तस्य तद्वचनं श्रुत्वा देवस्य परमेष्ठिनः ॥  
प्रोवाच प्रणयात्कोपं कृत्वा नत्वा च पद्मजम् ॥ ५२ ॥  
॥ अग्निरुवाच ॥ ॥  
अहं कोपं समाधाय शक्रस्योपरि पद्मज ॥  
प्रणष्टो जगदुत्सृज्य यस्मात्तत्कारणं शृणु ॥ ५३ ॥  
अनावृष्ट्या महेन्द्रस्य सञ्जातश्चौषधीक्षयः ॥  
ततोऽस्म्यहं श्वमांसेन विश्वामित्रेण योजितः ॥ ५४ ॥  
एतस्मात्कारणान्नष्टो न कामान्न च सम्भ्रमात् ॥  
अभक्ष्यभक्षणाद्भीतः सत्यमेतन्मयोदितम् ॥५५॥  
तच्छ्रुत्वा स चतुर्वक्त्रः शक्रमाह ततः परम् ॥  
युक्तमेव शिखी प्राह किमर्थं न च वर्षसि ॥ ५६ ॥  
॥ शक्र उवाच ॥ ॥  
ज्येष्ठं भ्रातरमुल्लङ्घ्य शन्तनुः पृथिवीपतिः ॥  
पितृपैतामहे राज्ये स निविष्टः पितामह ॥ ५७ ॥  
एतस्मात्कारणाद्वृष्टिः सन्निरुद्धा मया प्रभो ॥  
तद्ब्रूहि किं करोम्यद्य त्वं प्रमाणं पितामह ॥ ५८ ॥  
॥ पितामह उवाच ॥ ॥  
तस्याक्रमस्य सम्प्राप्तं पापं तेन महीभुजा ॥  
उपभुक्तमवृष्ट्याद्य तस्माद्वृष्टिं कुरु द्रुतम् ॥ ५९ ॥  
मद्वाक्याद्याति नो नाशं यावदेतज्जगत्त्रयम् ॥  
अकालेनापि देवेन्द्र सस्याभावाद्बुभुक्षया ॥ ६.९०.६० ॥  
एतस्मिन्नन्तरे शक्र आदिदेश त्वरान्वितः ॥  
पुष्करावर्तकान्मेघान्वृष्ट्यर्थं धरणीतले ॥ ६१ ॥  
तेऽपि शक्रसमादेशात्समस्तधरणीतलम् ॥  
तत्क्षणात्पूरयामासुर्गर्जन्तो विद्युदन्विताः ॥ ६२ ॥  
अथाब्रवीत्पुनर्ब्रह्मा देवैः सार्धं हुताशनम् ॥  
अग्निहोत्रेषु विप्राणां प्रत्यक्षो भव पावक ॥  
साम्प्रतं त्वं वरं मत्तः प्रार्थयस्वाभिवाञ्छितम् ॥ ६३ ॥  
॥ अग्निरुवाच ॥ ॥  
अयं जलाशयः पुण्यो मन्नाम्ना पृथिवीतले ॥  
ख्यातिं यातु चतुर्वक्त्र वह्नितीर्थमिति स्मृतम् ॥६४॥  
अत्र यः प्रातरुत्थाय स्नात्वा श्रद्धा समन्वितः ॥  
अग्निसूक्तं जपित्वा च त्वां प्रपश्यति सादरम् ॥  
तस्य तुष्टिस्त्वया कार्या द्रुतं मद्वाक्यतः प्रभो ॥ ६५ ॥  
॥ श्रीब्रह्मोवाच ॥ ॥  
अत्र यः प्रातरुत्थाय स्नात्वा वै वेदविद्द्विजः ॥  
अग्निसूक्तं जपित्वा च वीक्षयिष्यति मां ततः ॥ ६६ ॥  
अग्निष्टोमस्य यज्ञस्य सकलं लप्स्यते फलम् ॥  
अनेकजन्मजं पापं नाशमेष्यति पावक ॥ ६७ ॥  
॥ सूत उवाच ॥ ॥  
एवमुक्त्वा स भगवान्विरराम पितामहः ॥  
पावकोऽपि च विप्राणामग्निहोत्रेषु संस्थितः ॥ ६८ ॥  
एवं तत्र समुद्भूतं वह्नितीर्थं महाद्भुतम् ॥  
तत्र स्नातो नरः प्रातः सर्वपापैः प्रमुच्यते ॥ ६९ ॥  
॥ अग्निरुवाच ॥ ॥ ममातृप्तस्य लोकेश तावद्द्वादशवत्सरान् ॥  
क्षुत्पीडासंवृते मर्त्ये न प्राप्तं कुत्रचिद्धविः ॥ ६.९०.७० ॥  
भविष्यन्ति तथा यज्ञा कालेन महता विभो ॥  
सञ्जातैः पशुभिर्भूयः सस्यादैरपरैर्भुवि ॥ ७१ ॥  
॥ श्रीब्रह्मोवाच ॥ ॥  
अत्र ये ब्राह्मणाः केचिन्निवसन्ति हुताशन ॥  
वसोर्द्धाराप्रदानेन ते त्वां नक्तन्दिनं सदा ॥ ७२ ॥  
तर्पयिष्यन्ति सद्भक्त्या ततः पुष्टिमवाप्स्यसि ॥  
तेऽपि काम्यैर्मनोऽभीष्टैर्भविष्यन्ति समन्विताः ॥ ७३ ॥  
सङ्क्रान्ति समये येषां वसोर्धाराप्रदायिनाम् ॥  
भविष्यति क्षुतं वह्ने हूयमाने तवानल ॥ ७४ ॥  
तेषां पापं च यत्किञ्चिज्ज्ञानतोऽज्ञानतः कृतम् ॥  
तद्यास्यति क्षयं सर्वमाजन्ममरणान्तिकम्॥ ७५ ॥  
त्वयि तुष्टिं गते पश्चाद्भविष्यति महीपतिः ॥  
शिबिर्नाम सुविख्यात उशीनरसमुद्रवः ॥ ७६ ॥  
स कृत्वा श्रद्धया युक्तः सत्रं द्वादशवार्षिकम्॥  
वसोर्द्धाराप्रदानेन वर्षं त्वां तर्पयिष्यति ॥  
कलशस्य च वक्त्रेणाविच्छिन्नेन दिवानिशम् ॥ ७७ ॥  
ततस्तुष्टिं परां प्राप्य परां पुष्टिमवाप्स्यसि ॥  
पूज्यमानो धरापृष्ठे सर्वैर्वेदविदां वरैः ॥ ७८ ॥  
अद्यप्रभृति यत्किञ्चित्कर्म चात्र भविष्यति ॥  
शान्तिकं पौष्टिकं वापि वसोर्द्धारासमन्वितम् ॥  
सम्भविष्यति तत्सर्वं तव तृप्तिकरं परम्॥ ७९ ॥  
अपि यद्वैश्वदेवीयं कर्म किञ्चिद्द्विजन्मनाम् ॥  
वसोर्द्धाराविहीनं च निष्फलं सम्भविष्यति ॥ ६.९०.८० ॥  
यस्माद्भवति सम्पूर्णं कर्म यज्ञादिकं हि तत् ॥  
शान्तिकं वैश्वदेवं च पूर्णाहुतिरिहोच्यते ॥ ८१ ॥  
यः सम्यक्छ्रद्धया युक्तो वसोर्द्धारां प्रदास्यति ॥  
स कामं मनसा ध्यातं समवाप्स्यति कृत्स्नशः ॥ ८२ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये वसोर्द्धारामाहात्म्यवर्णनन्नाम नवतितमोऽध्यायः ॥ ९० ॥ ॥ छ ॥