+++
title = "२५०"

+++
॥ वाण्युवाच ॥ ॥  
बिल्वपत्रस्य माहात्म्यं कथितुं नैव शक्यते॥  
तवोद्देशेन वक्ष्यामि महेन्द्र शृणु तत्त्वतः ॥१॥  
विहारश्रममापन्ना देवी गिरिसुता शुभा ॥  
ललाटफलके तस्याः स्वेदबिन्दुरजायत ॥२॥  
स भवान्या विनिक्षिप्तो भूतले निपपात च ॥  
महातरुरयं जातो मन्दरे पर्वतोत्तमे ॥ ३ ॥  
ततः शैलसुता तत्र रममाणा ययौ पुनः ॥  
दृष्ट्वा वनगतं वृक्षं विस्मयोत्फुल्ललोचना ॥ ४ ॥  
जयां च विजयां चैव पप्रच्छ च सखीद्वयम् ॥  
कोऽयं महातरुर्दिव्यो विभाति वनमध्यगः ॥  
दृश्यते रुचिराकारो महाहर्षकरो ह्ययम् ॥ ५ ॥  
॥ जयोवाच ॥ ॥  
देवि त्वद्देहसम्भूतो वृक्षोऽयं स्वेदबिन्दुजः ॥  
नामाऽस्य कुरु वै क्षिप्रं पूजितः पापनाशनः ॥ ६ ॥  
॥ पार्वत्युवाच ॥ ॥  
यस्मात्क्षोणीतलं भित्त्वा विशिष्टोऽयं महातरुः ॥ ७ ॥  
उदतिष्ठत्समीपे मे तस्माद्बिल्वो भवत्वयम् ॥  
इमं वृक्षं समासाद्य भक्तितः पत्रसञ्चयम् ॥ ८ ॥  
आहरिष्यत्यसौ राजा भविष्यत्येव भूतले ॥  
यः करिष्यति मे पूजां पत्रैः श्रद्धासमन्वितः ॥ ९ ॥  
यंयं काममभिध्यायेत्तस्य सिद्धिः प्रजायते ॥  
यो दृष्ट्वा बिल्वपत्राणि श्रद्धामपि करिष्यति ॥ ६.२५०.१० ॥  
पूजनार्थाय विधये धनदाऽहं न संशयः ॥  
पत्राग्रप्राशने यस्तु करिष्यति मनो यदि ॥  
तस्य पापसहस्राणि यास्यन्ति विलयं स्वयम ॥ ११ ॥  
शिरः पत्राग्रसंयुक्तं करोति यदि मानवः ॥  
न याम्या यातना ह्यस्य दुःखदात्री भविष्यति ॥ १२ ॥  
इत्युक्त्वा पार्वती हृष्टा जगाम भवनं स्वकम् ॥  
सखीभिः सहिता देवी गणैरपि समन्विता ॥ १३ ॥  
॥ वाण्युवाच ॥ ॥  
अयं बिल्वतरुः श्रेष्ठः पवित्रः पापनाशनः ॥  
तस्य मूले स्थिता देवी गिरिजा नात्र संशयः ॥ १४ ॥  
स्कन्धे दाक्षायणी देवी शाखासु च महेश्वरी ॥  
पत्रेषु पार्वती देवी फले कात्या यनी स्मृता ॥ १५ ॥  
त्वचि गौरी समाख्याता अपर्णा मध्यवल्कले ॥  
पुष्पे दुर्गा समाख्याता उमा शाखाङ्गकेषु च ॥ १६ ॥  
कण्टकेषु च सर्वेषु कोटयो नवसङ्ख्यया ।  
शक्तयः प्राणिरक्षार्थं संस्थिता गिरिजाऽऽज्ञया ॥१७ ॥  
तां भजन्ति सुपत्रैश्च पूजयन्ति सनातनीम् ॥  
यंयं कामयते कामं तस्य सिद्धिर्भवेद्ध्रुवम्॥ १८ ॥  
महेश्वरी सा गिरिजा महेश्वरी विशुद्धरूपा जनमोक्षदात्री॥  
हरं च दृष्ट्वाथ पलाशमाश्रितं स्वलीलया बिल्ववपुश्चकार सा ॥ १९ ॥  
इति श्रीस्कान्देमहापुराण एकाशीतिसाहस्र्यां सहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातु र्मास्यमाहात्म्ये पैजवनोपाख्याने बिल्वोत्पत्तिवर्णनन्नाम पञ्चाशदुत्तरद्विशततमोऽध्यायः ॥२५०॥।