+++
title = "०५७"

+++
॥ सूत उवाच ॥ ॥  
तस्मिन्क्षेत्रे तथादित्यः स्थापितो द्विजसत्तमाः ॥  
भीष्मेण ब्राह्मणेन्द्राणां सम्मतेन तथात्मना ॥ १ ॥  
शन्तनोर्दयितः पुत्रो गाङ्गेय इति विश्रुतः ॥  
आसीत्पुरा वरो नृणामूर्ध्वरेताः सुविश्रुतः ॥ २ ॥  
तस्यासीत्तुमुलं युद्धं भार्गवेण समं महत् ॥  
त्रयोविंशद्दिनान्येव देवासुररणोपमम्॥  
अम्बाकृते शितैः शस्त्रैरस्त्रैश्च तदनन्तरम्॥ ३ ॥  
ततो ब्रह्मादयो देवाः स्वयमेव व्यवस्थिताः ॥  
ताभ्यां निवारणार्थाय शान्त्यर्थं सर्वदेहिनान् ॥  
गताश्च ते समुत्थाप्य पुनरेव त्रिविष्टपम् ॥ ४ ॥  
अम्बापि प्राप्य परमं गाङ्गेयोत्थं पराभवम् ॥  
प्रविष्टा कोपरक्ताक्षी सुसमिद्धे हुताशने॥५॥  
भर्त्सयित्वा नदीपुत्रं बाष्पव्याकुललोचना॥  
ततःप्रोवाच मध्यस्था वह्नेः कुरुपितामहम्॥६॥  
यस्माद्भीष्म त्वया त्यक्ता कामार्ताहं सुदुर्मते॥  
तस्मात्तव वधायाशु भविष्यामि पुनः क्षितौ॥७॥  
स्त्रीहत्यया समायुक्तस्त्वं च नूनं भविष्यसि॥  
प्रमाणं यदि धर्मोऽत्र स्मृतिशास्त्रसमुद्भवः ॥ ८ ॥  
ततः स घृणयाऽऽविष्टो भीष्मः कुरुपितामहः ॥  
मार्कण्डेयं मुनिश्रेष्ठं पप्रच्छ विनयान्वितः॥९॥  
भगवन्काशिराजस्य सुतया मे प्रजल्पितम् ॥  
मम मृत्युकरं पापं सकलं ते भविष्यति ॥ ६.५७.१० ॥  
तत्किं स्याद्वाक्यमात्रेण नो वा ब्राह्मणसत्तम ॥  
अत्र मे संशयस्तत्त्वं यथावद्वक्तुमर्हसि॥ ११ ॥  
॥ श्रीमार्कण्डेय उवाच ॥ ॥  
आक्षिप्तस्ताडितो वापि यमुद्दिश्य त्यजेदसून् ॥  
स्त्रीजनो वा द्विजो वापि तस्य पापं तु तद्भवेत् ॥ १२ ॥  
स्त्रियं वा ब्राह्मणं वापि तस्मान्नैव प्रकोपयेत् ॥  
निघ्नन्तं वा शपन्तं वा यदीच्छेच्छुभमात्मनः ॥ १३ ॥  
त्वया पुनर्वराकी सा कामार्ता समुपेक्षिता ॥  
जित्वा स्वयंवरे पूर्वं तत्कथं स्यान्न पापभाक् ॥।४॥  
॥ भीष्म उवाच ॥ ॥  
तदर्थं वद मे ब्रह्मन्प्रायश्चित्तं विशुद्धये ॥  
तपो वा यदि वा दानं व्रतं नियममेव वा ॥ १५ ॥  
॥ मार्कण्डेय उवाच ॥ ॥  
दशानां ब्राह्मणेन्द्राणां यद्वधे पातकं स्मृतम् ॥  
तत्पापं स्त्रीवधे कृत्स्नं जायते भरतर्षभ ॥ १६ ॥  
तदत्र विषये दानं न तपो न व्रतादिकम् ॥  
तीर्थसेवां परित्यज्य तस्मात्त्वं तां समाचर ॥ १७ ॥  
॥ ॥ सूत उवाच ॥ ॥  
स तस्य वचनं श्रुत्वा भीष्मः कुरुपितामहः ॥  
तीर्थयात्रापरो भूत्वा बभ्राम क्षितिमण्डले॥।८॥  
ततः क्रमात्समायातो भ्रममाणो महीतले ॥  
चमत्कारपुरे क्षेत्रे नानातीर्थसमाकुले ॥ १९ ॥  
अथापश्यन्महात्मा स सुपुण्यं तद्गयाशिरः ॥  
स्नात्वा श्राद्धं च विधिवद्यावच्छ्रद्धासम न्वितः ॥ ६.५७.२० ॥  
चक्रे तावन्नभोवाणी वाक्यमेतदुवाच ह ॥  
भीष्मभीष्म महाबाहो नार्हस्त्वं श्राद्धजं विधिम् ॥ २१ ॥  
कर्तुं स्त्रीहत्ययायुक्तस्तस्माच्छृणु वचो मम ॥  
शर्मिष्ठातीर्थमित्येव ख्यातं पातकनाशनम् ॥ २२ ॥  
अस्मात्स्थानात्समीपस्थं वारुण्यां दिशि पुण्यकृत् ॥  
कृष्णाङ्गारकषष्ठ्यां यो नरः स्नानं समाचरेत् ॥ २३ ॥  
स स्त्रीहत्याकृतात्पापान्मुच्यते नात्र संशयः ॥  
तस्मादद्य दिने पुत्र भौमवारसमन्विता ॥ २४ ॥  
सैव षष्ठी तिथिः पुण्या तस्मात्तत्र द्रुतं व्रज ॥  
अहं तव पिता पुत्र शन्तनुः पृथिवीपतिः ॥ २५ ॥  
स्त्रीहत्ययान्वितं ज्ञात्वा ततस्तूर्णमिहागतः ॥  
ततो भीष्मो द्रुतं गत्वा तत्र स्थाने समाहितः ॥ २६ ॥  
स्नानं कृत्वा ततः श्राद्धं चक्रे श्रद्धासमन्वितः ॥  
ततो भूयः समागत्य स तं प्रोवाच शतनुः ॥ २७ ॥  
विपाप्मा त्वं कुरुश्रेष्ठ सञ्जातोऽसि न संशयः ॥  
तस्मान्निजं गृहं गच्छ राज्यचिन्तां समाचर ॥ २८ ॥  
ततः स विस्मयाविष्टो ज्ञात्वा तीर्थमनुत्तमम् ॥  
वासुदेवात्मिकामर्चां तथान्यां कुरुसत्तमः ॥ २९ ॥  
पारिजातमयीं मूर्तिं रवेर्लक्षणलक्षिताम् ॥  
सुप्रमाणां सुरूपां च श्रद्धापूतेन चेतसा ॥ ६.५७.३० ॥  
तथान्यत्स्थापयामास लिङ्गं देवस्य शूलिनः ॥  
दुर्गां च भक्तिसंयुक्तो विधिदृष्टेन कर्मणा ॥ ३१ ॥  
ततः सर्वान्समाहूय स विप्रान्पुरसम्भवान् ॥  
प्रोवाच कौरवो भीष्मो विनयावनतः स्थितः ॥ ३२ ॥  
मया विनिर्मितं विप्रा देवागारचतुष्टयम् ॥  
एतत्क्षेत्रे च युष्माकं दयां कृत्वा ममोपरि ॥ ३३ ॥  
पालयध्वं प्रयास्यामि स्वगृहं प्रति सत्वरम्॥  
प्रेरितः पितृभिर्दिव्यैः स्वर्गमार्गसमाश्रितैः ॥ ३४ ॥  
॥ ब्राह्मणा ऊचुः ॥ ॥  
गच्छगच्छ कुरुश्रेष्ठ सुविश्रब्धः स्वमायया ॥  
वयं सर्वे करिष्यामो युष्मच्छ्रेयोऽभिवर्धनम् ॥ ३५ ॥  
देवश्रेणिरियं राजन्या त्वयात्र विनिर्मिता ॥  
अस्याः पूजादिकं सर्वं करिष्यामः सदा वयम्॥ ३६ ॥  
तवापि विनयं दृष्ट्वा परितुष्टा वयं नृप ॥  
सर्वान्प्रार्थय तस्मात्त्वं वरं स्वं मनसि स्थितम् ॥३७ ॥  
॥ भीष्म उवाच ॥ ॥  
एष एव वरोऽस्माकं यत्सन्तुष्टा द्विजोत्तमाः ॥  
तथाप्याशु वचः कार्यं युष्मदीयं मयाधुना ॥ ३८ ।१  
एतानि देवसद्मानि मदीयानि नरो भुवि ॥  
यो यं काममभिध्याय पूजयेच्छ्रद्धयाऽन्वितः ॥  
प्रसादादेव युष्माकं तस्य तत्स्यादसंशयम् ॥ ३९ ॥  
॥ ब्राह्मणा ऊचुः ॥ ॥  
आदित्यस्य करिष्यामो यात्रां भाद्रपदे वयम् ॥  
सप्तम्यां सूर्यवारेण सर्वदैव समाहिताः ॥ ६.५७.४० ॥  
तथा शिवस्य चाष्टम्यां चैत्रशुक्ले विशेषतः ॥  
चतुर्दश्यां महाभाग तव स्नेहान्न संशयः ॥ ४१ ॥  
शयने बोधने विष्णोः सम्प्राप्ते द्वादशीदिने ॥  
विष्णोरपि च दुर्गायाः सम्प्राप्ते नवमीदिने ॥४२॥  
आश्विने शुक्लपक्षे च गीतवादित्रनिस्वनैः॥  
महोत्सवं तथा चित्रैर्हास्यलास्यैः पृथग्विधैः ॥ ४३.॥  
यस्तत्र मानवो नित्यं श्रद्धया परया युतः ॥  
करिष्यति च गीतादि स यास्यति परां गतिम् ॥ ४४ ॥  
वयं तस्य भविष्यामः सदैव प्रीतमानसाः ॥  
प्रदास्यामस्तथा कामान्मनसा वाञ्छितान्नृप ॥ ॥ ४५ ॥  
एवमुक्त्वाथ ते विप्राः स्वानि स्थानानि भेजिरे ॥  
भीष्मोऽपि हर्षसंयुक्तः स्वगृहं प्रस्थितस्ततः ॥ ४६ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये गाङ्गेययात्राख्यानन्नाम सप्तपञ्चाशत्तमोऽध्यायः ॥ ५७ ॥ ॥ छ ॥ ॥