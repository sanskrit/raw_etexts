+++
title = "२६२"

+++
॥ पार्वत्युवाच ॥ ॥  
ध्यानयोगमहं प्राप्य ज्ञानयोगमवाप्नुयाम् ॥  
तथा कुरुष्व देवेश यथाहममरी भव ।। १ ॥  
॥ ईश्वर उवाच ॥ ।१  
प्रत्युक्तोऽयं मन्त्रराजो द्वादशाक्षरसञ्ज्ञितः ॥  
जप्तव्यः सुकुमाराङ्गि वेदसारः सनातनः ॥ २ ॥  
प्रणवः सर्ववेदाद्यः सर्वब्रह्माण्डयाजकः ।।  
प्रथमः सर्वकार्येषु सर्वसिद्धिप्रदायकः ॥ ३ ॥  
सितवर्णो मधुच्छन्दा ऋषिर्ब्रह्मा तु देवता ।।  
परमात्मा तु गायत्री नियोगः सर्वकर्मसु ।। ४ ॥  
एतद्ब्रह्ममयं बीजं विश्वमत्र समन्वितम् १।  
वेदवेदाङ्ग तत्त्वाख्यं सदसदूपमव्ययम् ॥ ५ ॥  
नकारः पीतवर्णस्तु जलबीजः सनातनः ॥  
बीजं पृथ्वी मनश्छन्दो विषहा विनियोगतः ॥ ६ ॥  
मोकारः पृथिवी बीजो विश्वामित्रसमन्वितः ॥  
रक्तवर्णो महातेजा धनदो विनियोजितः । ७ ॥  
भकारः पञ्चवर्णस्तु जलबीजः सनातनः ॥  
मरीचिना समायुक्तः पूजितः सर्वभोगदः ॥ ८ ॥  
गकारो हेमरक्ताभो भरद्वाजसमन्वितः ॥  
वायुबीजो विनिर्योगं कुर्वतामादिभोगदः ॥। ९ ॥  
वकारः कुन्दधवलो व्योमबीजो महाबलः ॥  
ऋषिमन्त्रिपुरस्कृत्य योजितो मोक्षदायकः ॥ ६.२६२.१० ।१  
तकारो विद्युद्विकारः सोमबीजं महत्स्मृतम् ॥  
अङ्गिरावर्द्धमूलं च वर्जितं कर्मका मिकम् १। ११ ॥  
वाकारो धूम्रवर्णश्च सूर्यबीजं मनोजवम् ॥  
पुलस्त्यर्षिसमायुक्तं नियुक्तं सर्वसौख्यदम् ।१ १२ ॥  
सुकारश्चाक्षरो नित्यं जपाकुसुम भास्वरः ॥  
मनो बीजं दुर्विषह्यं पुलहाश्रितमर्थिदम् ॥ १३ ॥  
देकाराक्षरकं बीजं हंसरूपं च कर्बुरम् ।१ ।  
सिद्धिबीजं महासत्त्वं क्रतौ क्रतुनियोजितम् ॥ १४ ॥  
वाकारो निर्मलो नित्यं यजमानस्तु बीजभृत् ॥  
प्रचेताश्रियमाश्रेयं मोक्षे मोक्षप्रदायकम् ॥ १५ ॥  
यकारस्य महाबीजं पिङ्गवर्णश्च खेचरी ॥  
भूचरी च महासिद्धिः सर्वदा भूविचिन्तनम् ॥ १६ ॥  
भृगुयन्त्रे समाश्रान्तिनियोगे सर्वकर्मकृत् ॥  
गायत्रीछन्द एतेषां देहन्यासक्रमो भवेत् ॥ १७ ॥  
ओङ्कारं सर्वदा न्यस्यन्नकारं पादयोर्द्वयोः ॥  
मोकारं गुह्यदेशे तु भकारं नाभिपङ्कजे ॥ १८ ॥  
गकारं हृदये न्यस्य वकारः कण्ठ मध्यगः ॥  
तेकारं दक्षिणे हस्ते वाकारो वामहस्तगः ॥ १९ ॥  
सुकारं मुखजिह्वायां देकारः कर्णयोर्द्वयोः ॥  
वाकारश्चक्षुषोर्द्वन्द्वे यकारं मस्तके न्यसेत् ॥ ६.२६२.२० ॥  
लिङ्गमुद्रा योनिमुद्रा धेनुमुद्रा तथा त्रयम् ॥  
सकलं कृतमेतद्धि मन्त्ररूपे बिजाक्षरम् ॥ २१ ॥  
योजयेत्प्रत्यहं देवि न स पापैः प्रलिप्यते ॥  
एतद्द्वादशलिङ्गारं कूर्मस्थं द्वादशाक्षरम् ॥ २२ ॥  
शालग्रामशिलाश्चैव द्वादशैव हि पूजिताः ॥  
ताभिः सहाकरैरेभिः प्रत्यक्षैः सह संसदि ॥ २३ ॥  
यथावर्णमनुध्यानैर्मुनिबीजसमन्वितैः ॥  
विनियोगेन सहितैश्छन्दोभिः समलङ्कृतैः ॥ २४ ॥  
ध्यानैजपैः पूजितैश्च भक्तानां मुनिसत्तम ॥  
मोक्षो भवति बन्धेभ्यः कर्मजेभ्यो न संशयः ॥ २५८ ॥  
अयं हि ध्यानकर्माख्यो योगो दुष्प्राप्य एव हि ॥  
ध्यानयोगं पुनर्वच्मि शृणुष्वैकाग्रमानसा ॥ २६ ॥  
ध्यानयोगेन पापानां क्षयो भवति नान्यथा ॥  
जपध्यानमयो योगः कर्मयोगो न संशयः ॥ २७ ॥  
शब्दब्रह्मसमुद्भूतो वेदेन द्वादशाक्षरः ॥  
ध्यानेन सर्वमाप्नोति ध्यानेनाप्नोति शुद्धताम् ॥ २८ ॥  
ध्यानेन परमं ब्रह्म मूर्त्तौ योगस्तु ध्यानजः ॥  
सावलम्बो ध्यानयोगो यन्नारायणदर्शनम् ॥ २९॥  
द्वितीयो निखिलालम्बो ज्ञानयोगेन कीर्तितः ॥  
अरूपमप्रमेयं यत्सर्वकायं महः सदा ॥ ६.२६२.३० ॥  
तडित्कोटिसमप्रख्यं सदोदितमखण्डितम् ॥  
निष्कलं सकलं वापि निरञ्जनमयं वियत् ॥ ३१ ॥  
तत्स्वरूपं भोगरूपं तुर्यातीतमनोपमम् ॥  
विभ्रान्तकरणं मूर्तं प्रकृतिस्थं च शाश्वतम्॥ ३२ ॥  
दृश्यादृश्यमजं चैव वैराजं सततोज्ज्वलम् ॥  
बहुलं सर्वजं धर्म्यं निर्विकल्पमनीश्वरम् ॥ ३३ ॥  
अगोत्रं वरणं वापि ब्रह्माण्डशतकारणम् ॥  
निरीहं निर्ममं बुद्धिशून्यरूपं च निर्मलम् ॥ ३४ ॥  
तदीशरूपं निर्देहं निर्द्वन्द्वं साक्षिमात्रकम् ॥  
शुद्धस्फटिकसङ्काशं ध्यातृध्येयविवर्जितम् ॥  
नोपमेयमगाधं त्वं स्वीकुरुष्व स्वतेजसा ॥ ३५ ॥  
॥ पार्वत्युवाच ॥ ॥  
तत्कथं प्राप्यते सम्यग्ज्ञानं योगिस्वरूपिणम्॥  
नारायणममूर्तं च स्थानं तस्य वद प्रभो ॥ ३६ ॥  
॥ ईश्वर उवाच ॥ ॥  
शिरः प्रधानं गात्रेषु शिरसा धार्यते महान्॥ ॥ ३७।।  
शिरसा पूजितो देवः पूजितं सकलं जगत् ॥  
शिरसा धार्यते योगः शिरसा ध्रियते बलम् ॥ ३८ ॥  
शिरसा ध्रियते तेजो जीवितं शिरसि स्थितम् ॥  
सूर्यः शिरो ह्यमूर्त्तस्य मूर्तस्यापि तथैव च ॥ ३९ ॥  
उरस्तु पृथिवीलोकः पादश्चैव रसातलम् ॥  
अयं ब्रह्माण्डरूपे च मूर्त्तामूर्त्तस्वरूपतः ॥ ६.२६२.४० ॥  
विष्णुरेव ब्रह्मरूपो ज्ञानयोगाश्रयः स्वयम् ॥  
सृजते सर्वभूतानि पालयत्यपि सर्वशः ॥ ४१ ॥  
विनाशयति सर्वं हि सर्वदेवमयो ह्ययम् ॥  
सर्वमासेष्वाधिपत्यं यस्य विष्णोः सनातनम् ॥ ४२ ॥  
तस्मात्सर्वेषु मासेषु सर्वेषु दिवसेष्वपि ॥  
सर्वेषु यामकालेषु संस्मरन्मुच्यते हरिम् ॥ ४३ ॥  
चातुर्मास्ये विशेषेण ध्यानमात्रात्प्रमुच्यते ॥  
अमूर्त्तसेवनं गङ्गातीर्थध्यानाद्वरं परम् ॥ ४४ ॥  
सर्वदानोत्तरं चैव चातुर्मास्ये न संशयः ॥  
सर्वमासकृतं पापं चातुर्मास्ये शुभाशुभम् ॥ ४५ ॥  
अक्षय्यं तद्भवेद्देवि नात्र कार्या विचारणा ॥  
तस्मात्सर्वप्रयत्नेन ज्ञानयोगो बहूत्तमः ॥ ॥ ४६ ॥  
सेवितो विष्णुरूपेण ब्रह्ममोक्षप्रदायकः ॥  
शृणुष्वावहिता भूत्वा मूर्त्तामूर्ते स्थितिं शुभे ॥ ४०७ ॥  
न कथ्येयं यस्य कस्य सुतस्याप्य परस्य च ॥  
अदान्तायाथ दुष्टाय चलचित्ताय दाम्भिके ॥ ४८ ॥  
स्ववाक्च्युताय निन्द्याय न वाच्या योगजा कथा ॥  
नित्यभक्ताय दान्ताय शमादि गुणिने तथा ॥ ४९ ॥ ।  
विष्णुभक्ताय दातव्या शूद्रायापि द्विजन्मने ॥  
अभक्तायाप्यशुचये ब्रह्मस्थानं न कथ्यते ॥ ६.२६२.५० ॥  
मद्भक्त्या योगसिद्धिं त्वं गृहाणाशु तपोधने ॥  
अभूतं ज्ञानगम्यं तं विद्धि नारायणं परम् ॥ ५१ ॥  
नादरूपेण शिरसि तिष्ठन्तं सर्वदेहिनाम् ॥  
स एव जीवशिरसि वर्त्तते सूर्यबिम्बवत् ॥ ५२ ॥  
सदोदितः सूक्ष्मरूपो मूर्त्तो मूर्त्या प्रणीयते ॥  
अभ्यासेन सदा देवि प्राप्यते परमात्मकः ॥ ५३ ॥  
शरीरे सकला देवा योगिनो निवसन्ति हि ॥  
कर्णे तु दक्षिणे नद्यो निवसन्ति तथाऽपराः ॥ ५४ ॥  
हृदये चेश्वरः शम्भुर्नाभौ ब्रह्मा सनातनः ॥  
पृथ्वी पादतलाग्रे जलं सर्वगतं तथा ॥ ५५ ॥  
तेजो वायुस्तथाऽऽकाशं विद्यते भालमध्यतः॥  
हस्ते च पञ्च तीर्थानि दक्षिणे नात्र संशयः ॥ ५६ ॥  
सूर्यो यद्दक्षिणं नेत्रं चन्द्रो वाममुदाहृतम् ॥  
भौमश्चैव बुधश्चैव नासिके द्वे उदाहृते ॥ ५७ ॥  
गुरुश्च दक्षिणे कर्णे वामकर्णे तथा भृगुः ॥  
मुखे शनैश्चरः प्रोक्तो गुदे राहुः प्रकीर्तितः ॥ ५८ ॥  
केतुरिन्द्रियगः प्रोक्तो ग्रहाः सर्वे शरीरगाः ॥  
योगिनो देहमासाद्य भुवनानि चतुर्दश ॥ ५९ ॥  
प्रवर्त्तन्ते सदा देवि तस्माद्योगं सदाभ्यसेत् ॥  
चातुर्मास्ये विशेषेण योगी पापं निकृन्तति ॥ ६.२६२.६० ॥  
मुहूर्त्तमपि यो योगी मस्तके धारयेन्मनः ॥  
कर्णै पिधाय पापेभ्यो मुच्यतेऽसौ न संशयः ॥ ६१ ॥  
अन्तरं नैव पश्यामि विष्णोर्योगपरस्य वा ॥  
एकोऽपि योगी यद्गेहे ग्रासमात्रं भुनक्ति च ॥ ६२ ॥  
कुलानि त्रीणि सोऽवश्यं तारयेदात्मना सह ॥  
यदि विप्रो भवेद्योगी सोऽवश्यं दर्शनादपि ॥ ६३ ॥  
सर्वेषां प्राणिनां देवि पापराशि निषूदकः ॥  
सक्रियो ब्रह्मनिरतः सच्छूद्रो योगभाग्यदि ॥ ६४ ॥  
भवेत्सद्गुरुभक्तो वा सोऽप्यमूर्त्तफलं लभेत् ॥  
यो योगी नियताहारः परब्रह्म समाधिमान् ॥ ६५ ॥  
चातुर्मास्ये विशेषेण हरौ स लयभाग्भवेत् ॥  
यथा सिद्धकरस्पर्शाल्लोहं भवति काञ्चनम् ॥ ६६ ॥  
तथा मूर्त्तं हरिप्रीत्या मनुष्यो लयमाव्रजेत् ॥  
यथा मार्गजलं गङ्गापतितं त्रिदशैरपि ॥ ६७ ॥  
सेवितं सर्वफलदं तथा योगी विमुक्तिदः ॥  
यथा गोमयमात्रेण वह्निर्दीप्यति सर्वदा ॥ ६८ ॥  
देवतानां मुखं तद्धि कीर्त्यते याज्ञिकैः सदा ॥  
एवं योगी सदाऽभ्यासाज्जायते मोक्षभाजनम् ॥ ६९ ॥  
योगोऽयं सेव्यते देवि ज्ञानासिद्धिप्रदः सदा ॥  
सनकादिभिराचार्यैर्मुमुक्षुभिरधीश्वरैः ॥ ६.२६२.७० ॥  
प्रथमं ज्ञानसम्पत्तिर्जायते योगिनां सदा ॥  
तेषां गृहीतमात्रस्तु योगी भवति पार्वति ॥ ७१ ॥  
ततस्तु सिद्धयस्तस्य त्वणिमाद्याः पुरोगताः ॥  
भवन्ति तत्रापि मनो न दद्याद्योगिनां वरः ॥ ७२ ॥  
सर्वदानक्रतुभवं पुण्यं भवति योगतः ॥  
योगात्सकलकामाप्तिर्न योगाद्भुवि प्राप्यते ॥ ७३ ॥  
योगान्न हृदयग्रन्थिर्न योगान्ममता रिपुः ॥  
न योगसिद्धस्य मनो हर्त्तुं केनापि शक्यते ॥ ७४ ॥  
स एव विमलो योगी यच्चित्तं शिरसि स्थितम् ॥  
स्थिरीभूतव्यथं नित्यं दशमद्वारसम्पुटे ॥ ७५ ॥  
कणौं पिधाय मर्त्यस्य नादरूपं विचिन्वतः ॥  
तदेव प्रणवस्याग्रं तदेव ब्रह्म शाश्वतम् ॥ ७६ ॥  
तदेवानन्तरूपाख्यं तदेवामृतमुत्तमम् ॥  
घ्राणवायौ प्रघोषोऽयं जठराग्नेर्महत्पदम् ॥ ७७ ॥  
पञ्चभूतं निवासं यज्ज्ञानरूपमिदं पदम् ॥  
पदं प्राप्य विमुक्तिः स्याज्जन्मसंसारबन्धनात् ॥ ७८ ॥  
यदाप्तिर्दुलभा लोके योगसिद्धिप्रदायिका ॥ ७९ ॥  
एवं ब्रह्ममयं विभाति सकलं विश्वं चरं स्थावरं विज्ञानाख्यमिदं पदं स भगवान्विष्णुः स्वयं व्यापकः ॥  
ज्ञात्वा तं शिरसि स्थितं बहुवरं योगेश्वराणां परं प्राणी मुञ्चति सर्पवज्जगतिजां निर्मोकमायाकृतिम् ॥ ६.२६२.८० ॥  
इति श्रीस्कान्दे महापुराण एकाशीति साहरस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये ज्ञानयोगकथनं नाम द्विषष्ट्युत्तरद्विशततमोऽध्यायः ॥ २६२ ॥