+++
title = "२२७"

+++
॥ युधिष्ठिर उवाच ॥ ॥  
नरकाणां स्वरूपं च श्रुत्वा मे भयमागतम् ॥  
कथं मुक्तिर्भवेत्तेषां पापानामपि पार्थिव ॥  
व्रतैर्वा नियमैर्वापि होमैर्वा तीर्थसंश्रयैः ॥ १ ॥  
॥ भीष्म उवाच ॥ ॥  
गङ्गायामस्थिपातोऽत्र येषां सञ्जायते नृणाम् ॥  
न तेषां नारको वह्निः प्रभवेन्मध्यवर्तिनाम् ॥ २ ॥  
गङ्गायां क्रियते श्राद्धं येषां नाम्ना स्वकैः सुतैः ॥  
ते विमानं समाश्रित्य प्रयान्ति नरकोपरि ॥ ॥ ३ ॥  
पापं कृत्वा प्रकुर्वन्ति प्रायश्चित्तं यथोदितम् ॥  
हेम यच्छन्ति वा भूप न तेषां नरको भवेत् ॥ ४ ॥  
शेषाः स्वकर्मणः प्राप्त्या सेवन्ते च यथोचितम् ॥  
स्वर्ग वा नरकं वापि सेवन्ते ते नराधिप ॥ ५ ॥  
धारातीर्थे म्रियन्ते ये स्वामिनः पुरतः स्थिताः ॥  
ते गच्छन्ति परं स्थानं नरकाणां सुदूरतः ॥ ६ ॥  
वाराणस्यां कुरुक्षेत्रे नैमिषे नागरे पुरे ॥  
प्रयागे वा प्रभासे वा यस्त्यजेत्तनुमा त्मनः ॥  
महापातकयुक्तोऽपि नरकं न स पश्यति ॥ ७ ॥  
नीलो वा वृषभो यस्य विवाहे सन्नियुज्यते ॥  
स्वपुत्रेण न सम्पश्येन्नरकं ब्रह्महाऽपि सः ॥ ८ ॥  
प्रायोपवेशनं कृत्वा हृदयस्थे जनार्दने ॥  
यस्त्यजेत्पुरुषः प्राणान्नरकं न स पश्यति ॥ ९ ॥  
प्रायोपवेशनं यो च चित्रेश्वरनिवेशने ॥  
कुर्वन्ति नरकं नैव ते गच्छन्ति कदाचन ॥ ६.२२७.१० ॥  
दीनान्धकृपणानां च पथिश्रममुपेयुषाम् ॥  
तीर्थयात्रापराणां च यो यच्छति सदाऽशनम् ॥  
काले वा यदि वाऽकाले नरकं न स पश्यति ॥ ११ ॥  
जलधेनुं च यो दद्याद्धृषसंस्थे दिवाकरे ॥  
तिलधेनुं मृगस्थे च नरकं न स पश्यति ॥ १२ ॥  
सोमे सोमग्रहे चैव सोमनाथस्य दर्शनात् ॥  
समुद्रे च सरस्वत्यां स्नात्वा न नरकं व्रजेत् ॥ १३ ॥  
सन्निहित्यां कुरुक्षेत्रे राहुग्रस्ते दिवाकरे ॥  
सूर्यवारेण यः याति नरकं न स पश्यति ॥ १४ ॥  
कार्तिक्यां कृत्तिकायोगे यः करोति प्रदक्षिणाम् ॥  
त्रिपुष्करस्य मौनेन नरकं न स पश्यति ॥ १५ ॥  
मृगसङ्क्रमणे ये तु सूर्यवारेण संस्थिते ॥  
चण्डीशं वीक्षयन्ति स्म न ते नरकगामिनः ॥ १६ ॥  
गां पङ्काद्ब्राह्मणीं दास्यात्साधून्स्तेनाद्द्विजं वधात् ॥  
मोचयन्ति च ये राजन्न ते नरकगामिनः ॥ १७ ॥  
एतत्ते सर्वमाख्यातं यत्पृष्टोऽस्मि नराधिप ॥  
यथा न नरकं याति पुरुषस्तु स्वकर्मणा ॥  
यथा च नरकं याति स्वल्पपापोऽपि मानवः ॥ १८ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागर खण्डे हाटकेश्वरक्षेत्रमाहात्म्ये श्राद्धकल्पे भीष्मयुधिष्ठिरसंवादे नरकयातनानिरसनोपायवर्णनन्नाम सप्तविंशत्युत्तरद्विशततमोऽध्यायः ॥ २२७ ॥