+++
title = "१२०"

+++
॥ सूत उवाच ॥ ॥  
एवं शक्रादयो देवा जितास्ते तु रणाजिरे ॥  
महिषेण ततो राज्यं त्रैलोक्येऽपि चकार सः ॥ १ ॥  
यत्किञ्चित्त्रिषु लोकेषु सारभूतं प्रपश्यति ॥  
गजवाजिरथाश्वादि सर्वं गृह्णाति सोऽसुरः ॥ २ ॥  
एवं प्रवर्तमानस्य तस्य देवाः सवासवाः ॥  
वधार्थं मिलिताश्चक्रुः कथा दुःखसम न्विताः ॥ ३ ॥  
एतस्मिन्नन्तरे प्राप्तो नारदो मुनिसत्तमः ॥  
दृष्ट्वा तं माहिषं सर्वं व्यवहारं महोत्कटम् ॥ ४ ॥  
ततश्च कथयामास सर्वं तेषां सविस्त रम् ॥  
तस्य सञ्चेष्टितं भूरि लोकत्रयप्रपीडनम् ॥ ५ ॥  
अथ तेषां महाकोपो भूय एवाभ्यवर्धत ॥  
नारदस्य वचः श्रुत्वा तादृग्लोककथोद्भवम् ॥ ॥ ६ ॥  
तेषां कोपोद्भवो घर्मो वक्त्रद्वारेण निर्ययौ ॥  
येन दिङ्मण्डलं सर्वं तत्क्षणात्कलुषीकृतम् ॥ ७ ॥  
एतस्मिन्नन्तरे तत्र कार्तिकेयः समभ्ययात् ॥  
पप्रच्छ च किमेतद्धि देवानां कोपकारणम् ॥  
येन कालुष्यतां प्राप्तं दिक्चक्रं सकलं मुने ॥ च ॥  
॥ नारद उवाच ॥ ॥  
एतेषां साम्प्रतं स्कन्द मया वार्ता निवेदिता ॥  
त्रैलोक्यं दानवैः सर्वैर्यथा नीतं मदोत्कटैः ॥ ९ ॥  
स्त्रीरत्नमश्वरत्नं वा न किञ्चित्कस्यचिद्गृहे ॥  
ते दृष्ट्वा मोक्षयन्ति स्म दुर्निवार्या मदोत्कटाः ॥ ६.१२०.१० ॥  
तच्छ्रुत्वा कार्तिकेयस्य विशेषात्सम्प्रजायत ॥  
वक्त्रद्वारेण देवानां यथा कोपः समागतः ॥ ११ ॥  
एतस्मिन्नन्तरे जाता तत्कोपान्ते कुमारिका ॥  
सर्वलक्षणसम्पन्ना दिव्यतेजोऽन्विता शुभा ॥ १२ ॥  
कार्तिकेयस्य कोपेन कोपे मिश्रे दिवौकसाम् ॥  
यस्माज्जातात्र सा कन्या तस्मात्कात्यायनी स्मृता ॥ १३ ॥  
ततस्तस्या ददौ वज्रमायुधं त्रिदशाधिपः ॥  
शक्तिं स्कन्दः सुतीक्ष्णाग्रां चापं देवो जनार्दनः ॥ १४ ॥  
त्रिशूलं च महादेवः पाशं च वरुणः स्वयम् ॥  
आदित्यश्च सितान्बाणांश्चन्द्रमाश्चर्म चोत्तमम् ॥ १५ ॥  
निस्त्रिंशं निर्ऋतिस्तुष्ट उल्मुकं च हुताशनः ॥  
वायुश्च च्छुरिकां तीक्ष्णां धनदः परिघं तथा ॥ १६ ॥  
दण्डं प्रेताधिपो रौद्रं वधाय सुरविद्विषाम् ॥  
द्वादशैवं समालोक्य साऽऽयुधानि द्विजोत्तमाः ॥ १७ ॥  
कात्यायनी ततश्चक्रे भुजद्वादशकं तदा ॥  
जग्राह च द्रुतं तानि सुरास्त्राणि दिवौकसाम् ॥ १८ ॥  
ततः प्रोवाच तान्सर्वान्सम्प्रहृष्टतनूरुहा ॥  
यदर्थं विबुधश्रेष्ठाः सृष्टा तद्ब्रूत मा चिरम्॥ १९ ॥  
सर्वं कार्यं करिष्यामि युष्माकं नात्र संशयः ॥  
॥ देवा ऊचुः ॥ ॥  
महिषो दानवो रौद्रः समुत्पन्नोऽत्र साम्प्रतम् ॥ ६.१२०.२० ॥  
अवध्यः सर्वभूतानां मानुषाणां विशेषतः ॥  
मुक्त्वैकां योषितं तेन त्वमस्माभिर्विनिर्मिता ॥ २१ ॥  
तस्मात्त्वं साम्प्रतं गच्छ विन्ध्याख्यं पर्वतोत्तमम् ॥  
तपस्तत्र कुरुष्वोग्र तेजो येनाभिवर्धते ॥ २२ ॥  
ततस्तु तेजःसंयुक्तां त्वां ज्ञात्वा वयमेव हि ॥  
अग्रे धृत्वा करिष्यामो युद्धं तेन दुरात्मना ॥ २३ ॥  
ततस्त्वच्छस्त्रनिर्दग्धः पञ्चत्वं स प्रयास्यति ॥  
वयं च त्रिदशैश्वर्यं लभिष्यामो हतद्विषः ॥ २४ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये कात्यायन्युत्पत्तिवर्णनन्नाम विंशत्युत्तरशततमोऽध्यायः॥ ॥१२०॥। ॥ छ ॥