+++
title = "२५९"

+++
॥ गालव उवाच ॥ ॥  
तस्मिंस्तु पतिते लिङ्गे योजनायामविस्तृते॥  
विषादार्त्ता ऋषिगणास्तत्राजग्मुः सहस्रशः ॥ १ ॥  
व्यलोकयन्त सर्वत्र दृष्ट्वा तत्र महेश्वरम्॥  
नासौ दृष्टिपथे तेषां बभूव भयविह्वलः ॥ २ ।१  
वीर्यं वर्षसहस्राणि बहून्यपि सुसञ्चितम् ॥  
पृथिवीं सकलां व्याप्य स्थितं ददृशिरे द्विजाः ॥३॥  
तद्दृष्ट्वा सुमहल्लिङ्गं रुधिराक्तं जलैः प्लुतम् ॥  
ब्राह्मणाः संशयगता दह्यमाना वसुन्धरा ॥ ४ ॥  
तल्लिङ्गं तत्र संस्थाप्य चक्रुस्तां नर्मदां नदीम् ॥  
तज्जलं नर्मदारूपं ल्लिङ्गं चामरकण्टकम्॥५..  
नरकं वारयत्येतत्सेवितं नरकापहम्॥  
भूतग्रहाश्च सर्वेऽपि यास्यन्ति विलयं ध्रुवम्॥६॥  
तत्र स्नात्वा जलं पीत्वा सन्तर्प्य च पितॄंस्तथा।.  
सर्वान्कामानवाप्नोति मनुष्यो भुवि दुर्लभान्॥७॥  
लिङ्गानि नार्मदेयानि पूजयिष्यन्ति ये नराः॥  
तेषां रुद्रमयो देहो भविष्यति न संशयः॥  
चातुर्मास्ये विशेषेण लिङ्गपूजा महाफला॥  
चातुर्मास्ये रुद्रजपं हरपूजा शिवे रतिः॥ ९॥  
पञ्चामृतेन स्नपनं न तेषाङ्गर्भवेदना ॥  
ये करिष्यन्ति मधुना सेचनं लिङ्गमस्तके ॥ ६.२५९.१० ॥  
तेषां दुःखसहस्राणि यास्यन्ति विलयं ध्रुवम् ॥  
दीपदानं कृतं येन चातु र्मास्ये शिवाग्रतः ॥ ११ ॥  
कुलकोटिं समुद्धृत्य स्वेच्छया शिवलोकभाक् ॥  
चन्दनागुरुधूपैश्च सुश्वेतकुसुमैरपि ॥ १२ ॥  
नर्मदाजललिङ्गं ये ह्यर्च यिष्यन्ति ते शिवाः ॥  
शिला हरत्वमापन्नाः प्राणिनामपि का कथा ॥ १३ ॥  
तत्सम्भूतं महालिङ्गं जलधारणसंयुतम् ॥  
पूजयित्वा विधानेन चातुर्मास्ये शिवो भवेत् ॥ १४ ॥  
चातुर्मास्ये ये मनुजा नर्मदाऽमरकण्टके ॥  
तीर्थे स्नास्यन्ति नियतास्तेषां वासस्त्रिविष्टपे ॥ १५ ॥ ॥  
॥ ब्रह्मोवाच ॥ ॥  
इत्युक्त्वा ते द्विजास्तत्र स्थाप्य लिङ्गं यथाविधि ॥  
अमरकण्टकतीर्थे नर्मदां च महानदीम् ॥ १६ ॥  
पुनश्चिन्तापरा जाता विश्वस्य क्षोभकारणे ॥  
पद्मासनगता भूत्वा प्राणायामपरायणाः ॥ १७ ॥  
चिन्तयामासुरव्यग्रं हृदयस्थं महे श्वरम् ॥  
ततो देवा महेन्द्राद्याः सम्प्राप्यामरकण्टकम् ॥ १८ ॥  
ब्राह्मणानां स्तुतिं चक्रुर्विनयानतकन्धराः ॥  
नमोऽस्तु वो द्विजातिभ्यो ब्रह्मविद्भ्यो महेश्वराः ॥ १९ ॥  
भूसुरेभ्यो गुरुभ्यश्च विमुक्तेभ्यश्च वन्धनात् ॥  
यूयं गुणत्रयातीता गुणरूपा गुणाकराः ॥ ६.२५९.२० ॥  
गुणत्रयमयैर्भावैः सततं प्राणबुद्बुदाः ॥  
येषां वाक्यजलेनैव पापिष्ठा अपि शुद्धताम् ॥  
प्रयान्ति पापपुञ्जाश्च भस्मसाद्यान्ति पापिनाम् ॥ २१ ॥  
शस्त्रं लोहमयं येषां वागेव तत्समन्विताः ॥  
पापैः पराभिभूतानां तेषां लोकोत्तरं बलम् ॥ २२ ॥  
क्षमया पृथिवीतुल्याः कोपे वैश्वानरप्रभाः ॥  
पातनेऽनेकशक्तीनां समर्था यूयमेव हि ॥ २३ ॥  
स्वर्गादीनां तथा याने भवन्तो गतयो ध्रुवम् ॥ २४ ॥  
सत्कर्मकारकाश्चैव सत्कर्मनिरताः सदा ॥  
सत्कर्मफलदातारः सत्कर्मेभ्यो मुमुक्षवः ॥ २५ ॥  
सावित्रीमन्त्रनिरता ये भवन्तोऽघनाशनाः ॥  
आत्मानं यजमानं च तारयन्ति न संशयः ॥ २६ ॥  
वह्नयश्च तथा विप्रास्तर्पिताः कार्यसाधकाः ॥  
चातुर्मास्ये विशेषेण तेषां पूजा महाफला ॥ २७ ॥  
कोपिताः सर्वदेहस्य नाशनाय भवन्ति हि १।  
तावन्न वज्रमिन्द्रस्य शूलं नैव पिनाकिनः ॥ २८ ॥  
दण्डो यमस्य तावन्नो यावच्छापो द्विजोद्भवः ॥  
अग्निना ज्वाल्यते दृश्यं शापोद्दिष्टानपि स्वयम् ॥ २९ ॥  
हन्ति जातानजातांश्च तस्माद्विप्रं न कोपयेत्॥  
विप्रकोपाग्निना दग्धो नरकान्नैव मुच्यते ॥ ६.२५९.३० ॥  
शस्त्रक्षतोऽपि नरकान्मुच्यते नात्र संशयः ॥  
देवानां मधुधान्यानां सामर्थ्यं भेदनेन हि ॥ ३१ ॥  
वाङ्मात्रेण हि विप्रस्य भिद्यते सकलं जगत् ॥  
ते यूयं गुरवोऽस्माकं विश्वकारणकारकाः ॥  
प्रसादपरमा नित्यं भवन्तु भुवनेश्वराः ॥ ३२ ॥  
ईश्वरेण विना सर्वे वयं लोकाश्च दुःखिताः ॥  
तत्कथ्यतां स भगवान्कुत्रास्ते परमेश्वरः ॥ ३३ ॥ ॥  
गालव उवाच ॥ ॥  
ज्ञात्वा मुनिभयत्रस्तं देवेशं शूलपाणिनम् ॥ ३४ ॥  
सुरभीगर्भसम्भूतं देवानूचुर्महर्षयः ॥  
स्वागतं देवदेवेभ्यो ज्ञातो वै स महेश्वरः ॥ ३५ ॥  
तत्र गच्छन्तु देवेशा यत्र देवः सनातनः ॥  
इत्युक्त्वा ते महात्मानः सह देवैर्ययुस्तदा ॥ ३६ ॥  
गोलोकं देवमार्गेण यत्र पायसकर्दमाः ॥  
घृतनद्योमधु ह्रदा नदीनां यत्र सङ्घशः ॥ ३७ ॥  
पूर्वजानां गणाः सर्वे दधिपीयूषपाणयः ॥  
मरीचिपाः सोमपाश्च सिद्धसङ्घास्तथा परे ॥ ३८ ॥  
घृतपाश्चैव साध्याश्च यत्र देवाः सनातनाः ॥  
ते तत्र गत्वा मुनयो ददृशुः सुरभीसुतम् ॥ ३९ ॥  
तेजसा भास्करं चैव नीलनामेति विश्रुतम् ॥  
इतस्ततोऽभिधावन्तं गवां सङ्घातमध्यगम् ॥ ६.२५९.४० ॥  
नन्दा सुमनसा चैव सुरूपा च सुशीलका ॥  
कामिनी नन्दिनी चैव मेध्या चैव हिरण्यदा ॥ ४१ ॥  
धनदा धर्मदा चैव नर्मदा सकलप्रिया ॥  
वामनालम्बिका कृष्णा दीर्घशृङ्गा सुपिच्छिका ॥ ४२ ॥  
तारा तरेयिका शान्ता दुर्विषह्या मनोरमा ॥  
सुनासा दीर्घनासा च गौरा गौरमुखीह या ॥ ४३ ॥  
हरिद्रवर्णा नीला च शङ्खिनी पञ्चवर्णका ॥  
विनताभिनताचैव भिन्नवर्णा सुपत्रिका ॥ ४४ ॥  
जयाऽरुणा च कुण्डोध्नी सुदती चारुचम्पका ॥  
एतासां मध्यगं नीलं दृष्ट्वा ता मुनिदेवताः ॥४५॥  
विचरन्ति सुरूपं तं सञ्जातविस्मयोन्मुखाः ॥  
मुनीश्वराः कृपाविष्टा इन्द्राद्या हृष्टमानसाः ॥  
स्तुतिमारेभिरे कर्त्तुं तेजसा तस्य तोषिताः ॥ ४६ ॥ ॥  
॥ शूद्र उवाच ॥ ॥  
कथं नीलेति नामासौ जातोयमद्भुताकृतिः ॥  
किमस्तुवन्प्रसन्नास्ते ब्राह्मणा विश्वकारणम् ॥ ४७ ॥  
॥ गालव उवाच ॥ ॥  
लोहितो यस्तु वर्णेन मुखे पुच्छे च पाण्डुरः ॥ ४८ ॥  
श्वेतः खुरविषाणेषु स नीलो वृषभः स्मृतः ॥  
चतुष्पादो धर्मरूपो नील लोहितचिह्नकः ॥ ४९ ॥  
कपिलः खुरचिह्नेषु स नीलो वृषभः स्मृतः ॥  
योऽसौ महेश्वरो देवो वृषश्चापि स एव हि ॥ ६.२५९.५० ॥  
चतुष्पादो धर्मरूपो नीलः पञ्चमुखो हरः ॥  
यस्य सन्दर्शनादेव वाजपेयफलं लभेत् ॥ ५१ ॥  
नीले च पूजिते यस्मिन्पूजितं सकलं जगत् ॥  
स्निग्धग्रासप्रदानेन जगदाप्यायितं भवेत् ॥ ५२ ॥  
यस्य देहे सदा श्रीमान्विश्वव्यापी जनार्दनः ॥  
नित्यमर्चयते योऽसौ वेदमन्त्रैः सनातनैः ॥ ५३ ॥  
॥ ऋषय ऊचुः ॥ ॥  
त्वं देवः सर्वगोप्तॄणां विश्वगोप्ता सनातनः ॥  
विघ्नहर्ता ज्ञानदश्च धर्मरूपश्च मोक्षदः ॥५४॥  
त्वमेव धनदः श्रीदः सर्वव्याधिनिषूदनः ॥  
जगतां शर्मकरणे प्रवृत्तः कनकप्रदः ॥ ५५ ॥  
तेजसां धाम सर्वेषां सौरभेय महाबल ॥  
शृङ्गाग्रे धृतकैलासः पार्वतीसहितस्त्वया ॥ ५६ ॥  
३३ स्तुत्यो वेदमयो वेदात्मा वेदवित्तमः ॥  
वेदवेद्यो वेदयानो वेदरूपो गुणाकरः ॥ ५७ ॥  
गुणत्रयेभ्योऽपि परो याथात्म्यं वेद कस्तव ॥  
वृषस्त्वं भगवान्देव यस्तुभ्यं कुरुते त्वघम् ॥ ५८ ॥  
वृषलः स तु विज्ञेयो रौरवादिषु पच्यते ॥  
यदा स्पृष्टः स तु नरो नरकादिषु यातनाः ॥ ५९ ॥  
सेवते पापनिचयैर्निगाढप्रायबन्धनैः ॥  
क्षुत्क्षामं च तृषाक्रान्तं महाभारसमन्वितम् ॥ ६.२५९.६० ॥  
निर्दया ये प्रशोष्यन्ति मतिस्तेषां न शाश्वती ॥  
चतुर्भिः सहितं मर्त्या विवाहविधिना तु ये ॥ ६१ ॥  
विवाहं नीलरूपस्य ये करिष्यन्ति मानवाः ॥  
पितॄनुद्दिश्य तेषां वै कुले नैवास्ति नारकी ॥ ॥ ६२ ॥  
त्वं गतिः सर्वलोकानां त्वपिता परमेश्वरः ॥  
त्वया विना जगत्सर्वं तत्क्षणादेव नश्यति ॥ ६३ ॥  
परा चैव तु पश्यन्ती मध्यमा वैखरी तथा ॥  
चतुर्विधानां वचसामीश्वरं त्वां विदुर्बुधाः ॥ ६४ ॥  
चतुःशृङ्गं चतुष्पादं द्विशीर्षसप्तहस्तकम् ॥  
त्रिधा बद्धं धर्ममयं त्वामेव वृषभं विदुः ॥ ६५ ॥  
तृप्तिदं सर्वभूतानां विश्वव्यापकमोजसा ॥  
ब्रह्म धर्ममयं नित्यं त्वामात्मानं विदुर्जनाः ॥ ६६ ॥  
अच्छेद्यस्त्वमभेद्यस्त्वमप्रमेयोमहा यशाः ॥  
अशोच्यस्त्वमदाह्योऽसि विदुः पौराणिका जनाः ॥ ६७ ॥  
त्वदाधारमिदं सर्वं त्वदाधारमिदं जगत् ॥  
त्वदाधाराश्च देवाश्च त्वदाधारं तथा मृतम् ॥ ६८ ॥  
जीवरूपेण लोकांस्त्रीन्व्याप्य तिष्ठसि नित्यदा ॥  
एवं स संस्तुतो नीलो विप्रैस्तैः सोमपायिभिः ॥ ६९ ॥  
प्रसन्नवदनो भूत्वा विप्रा न्प्रणतितत्परः ॥  
पुनरेव वचः प्रोचुर्विप्राः कृतशिवागसः ॥ ६.२५९.७० ॥  
वरं ददुर्महेशस्य नीलरूपस्य धर्मतः ॥  
एकादशाहे प्रेतस्य यस्य नोत्सृज्यते वृषः ॥ ७१ ॥  
प्रेतत्वं सुस्थिरं तस्य दत्तैः श्राद्धशतैरपि ॥  
पुनरेव सुसर्पन्तं दृष्ट्वा नीलं महावृषम् ॥ ७२ ॥  
स्वल्पक्रोधसमाविष्टं द्विजाश्चक्रुस्तमं कितम् ॥  
चक्रं च वामभागेषु शूलं पार्श्वे च दक्षिणे ॥ ७३ ॥  
उत्ससृजुर्गवां मध्ये तं देवैर्गोपितं तदा ॥  
ततो देवगणाः सर्वे महर्षीणां गणाः पुनः ॥  
स्वानि स्थानानि ते जग्मुर्मुनयो वीतमत्सराः ॥ ७४ ॥  
एवमृषीणां दयितासु सक्तः कामार्त्तचित्तो मुनिपुङ्गवानाम् ॥  
शापं समासाद्य शिवोऽपि भक्त्या रेवाजलेऽगात्सुशिलामयत्वम् ॥ ७९ ॥  
इति श्रीस्कान्दे महापुराणएकाशीतिसाहस्र्यां संहितायां षष्ठे नागरखण्डे हाटकेश्वरक्षेत्र माहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये पैजवनोपाख्याने वृषस्तुतिर्नामैकोनषष्ट्युत्तरद्विशततमोअध्यायः ॥ २५९ ॥ [। छ ॥