+++
title = "०८०"

+++
अथ सुपर्णाख्यमाहात्म्यं भविष्यन्ति ॥  
॥ ऋषय ऊचुः ॥ ॥  
यदेतद्भवता प्रोक्तं तेजोवीर्यसमन्वितः ॥  
गरुडस्तेन सञ्जज्ञे मुनीनां होमकर्मणा ॥ १ ॥  
स कथं तत्र सम्भूत एतन्नो विस्तराद्वद ॥  
विनतायाः समुद्भूत इत्येषा श्रूयते श्रुतिः ॥ २ ॥  
॥ सूत उवाच ॥ ॥  
योऽसावाथर्वणैर्मन्त्रैः कलशश्चाभिमन्त्रितः ॥  
तैर्मन्त्रैर्वालखिल्यैश्च महाऽमर्षसमन्वितैः ॥ ३ ॥  
निवारितैश्च दक्षेण सूचिते विहगाधिपे ॥  
कश्यपस्तं समादाय कलशं प्रययौ गृहम् ॥ ४ ॥  
ततः प्रोवाच संहृष्टो विनतां दयितां निजाम् ॥  
एतत्पिब जलं भद्रे मन्त्रपूतं महत्तरम् ॥ ५ ॥  
येन ते जायते पुत्रः सहस्राक्षाधिको बली ॥  
तेजस्वी च यशस्वी च अजेयः सर्व दानवैः ॥ ६ ॥  
तस्य तद्वचनं श्रुत्वा तत्क्षणादेव सम्पपौ ॥  
तत्तोयं सा वरारोहा सद्यो गर्भं ततो दधे ॥ ७ ॥  
एवं तज्जलपानेन तेजोवीर्यसम न्वितः ॥  
कश्यपाद्गरुडो जज्ञे सर्वसर्पभयावहः ॥ ८ ॥  
येनामृतं हृतं वीर्यात्परिभूय पुरन्दरम् ॥  
मातृभक्तिपरीतेन सर्पाणां सन्निवेदितम् ॥ ९ ॥  
यो जज्ञे दयितो विष्णोर्वाहनत्वमुपागतः ॥  
ध्वजाग्रे तु रथस्यापि यः सदैव व्यवस्थितः ॥ ६.८०.१० ॥  
येन पूर्वं तपस्तप्त्वा क्षेत्रेऽत्रैव महात्मना ॥  
त्रिनेत्रस्तुष्टिमानीतो गतपक्षेण धीमता ॥ ११ ॥  
पक्षाप्तिर्येन सञ्जाता यस्य भूयोऽपि तादृशी ॥  
देवदेवप्रसादेन विशिष्टा चाऽथ निर्मिता ॥ १२ ॥ ॥  
॥ मुनय ऊचुः ॥ ॥  
कथं तस्य गतौ पक्षौ गरुडस्य महात्मनः ॥  
पुनर्लब्धौ कथं तेन कथं तुष्टो महेश्वरः ॥  
एतन्नो विस्तराद्ब्रूहि सूतपुत्र यथातथम् ॥ १३ ॥  
॥ सूत उवाच ॥ ॥  
पुरासीद्ब्राह्मणो मित्रं भृगुवंशकुलोद्वहः ॥  
गरुडस्य द्विजश्रेष्ठा बालभावादपि प्रभो ॥ १४ ॥  
तस्य कन्या पुरा जाता माधवी नाम सम्मता ॥  
रूपौदार्यसमोपेता सर्वलक्षणलक्षिता ॥ १५ ॥  
न देवी न च गन्धर्वी नासुरी न च पन्नगी ॥  
तादृग्रूपा महाभागा यादृशी सा सुमध्यमा ॥ १६ ॥  
अथ तस्या वरार्थाय गरुडं विहगाधिपम् ॥  
स प्रोवाच परं मित्रं विनयावनतः स्थितः ॥ ॥ १७ ॥  
एतस्या मम कन्याया वरं त्वं विहगाधिप ॥  
सदृशं वीक्षयस्वाद्य येन तस्मै ददाम्यहम् ॥ १८ ॥  
॥ गरुड उवाच ॥ ॥  
मम पृष्ठं समारुह्य समस्तं क्षितिमण्डलम् ॥  
त्वं भ्रमस्व द्विजश्रेष्ठ गृहीत्वेमां च कन्यकाम् ॥ १९ ॥  
ततस्तस्याः कुमार्या वै अनुरूपं गुणान्वितम् ॥  
स्वयं चाहर भर्तारमेषा मैत्री ममोद्भवा ॥ ६.८०.२० ॥  
॥ सूत उवाच ॥  
एवमुक्तोऽथ विप्रः स तत्क्षणात्कन्यया सह ॥  
आरूढो गारुडं पृष्ठं वरार्थाय द्विजोत्तमाः ॥ २१ ॥  
यंयं पश्यति विप्रः स कुमारं तरुणाकृतिम् ॥  
स स नो तस्य चित्तान्ते वर्ततेस्म कथञ्चन ॥ २२ ॥  
कस्यचिद्रूपमत्युग्रं न कुलं च सुनिर्मलम् ॥  
कुलं रूपं च यस्य स्यात्तस्य नो गुणसञ्चयः ॥ २३ ॥  
यस्य वा गुणसन्दोहस्तस्य नो रूपमुत्तमम् ॥  
पक्षपातं च वित्तं च तथान्यद्वरलक्षणम् ॥ २४ ॥  
एवं वर्षसहस्रान्ते भ्रमतस्तस्यभूतलम् ॥  
विप्रस्य पक्षिनाथस्य वरार्थाय द्रिजोत्तमाः ॥ २५ ॥  
कदाचिदथ तौ श्रान्तौ भ्रममाणावितस्ततः ॥  
क्षेत्रेऽत्रैव समायातौ वासुदेवदिदृक्षया ॥ २६ ॥  
श्वेतद्वीपं समालोक्य तथान्यां बदरीं शुभाम् ॥  
क्षीरोदं च सवैकुण्ठं तथान्यं तस्य संश्रयम् ॥ २७ ॥  
अथ ताभ्यां मुनिर्दृष्टो नारदो ब्रह्मसम्भवः ॥  
सान्त्वपूर्वं तदा पृष्टो विष्णुं ब्रह्म सनातनम् ॥ ॥ २८ ॥  
क्व देवः पुण्डरीकाक्षः साम्प्रतं वर्तते मुने ॥  
विष्णुस्थानानि सर्वाणि वीक्षितानि समन्ततः ॥  
आवाभ्यां सम्प्रहृष्टाभ्यां न सन्दृष्टः स केशवः ॥ २९ ॥  
॥ नारद उवाच ॥ ॥  
जलशायिस्वरूपेण यावन्मासचतुष्टयम् ॥  
हाटकेश्वरजे क्षेत्रे स सन्तिष्ठति सर्वदा ॥ ६.८०.३० ॥  
तस्मात्तद्दर्शनार्थाय गम्यतां तत्र मा चिरम् ॥  
येन सन्दर्शनं याति द्वाभ्यामपि स चक्रधृक् ॥ ३१ ॥  
अहमप्येव तत्रैव प्रस्थितस्तस्य दर्शनात् ॥  
प्रस्थितश्च त्वया युको देवकार्येण केनचित् ॥ ३२ ॥  
अथ तौ पक्षिविप्रेन्द्रौ स च ब्रह्मसुतो मुनिः ॥  
प्राप्ताः सर्वे स्थितो यत्र जलशायी जनार्दनः ॥ ३३ ॥  
अथ दृष्ट्वा महत्तेजो वैष्णवं दूरतोऽपि तम् ॥  
ब्राह्मणं गरुडः प्राह नारदश्च मुनीश्वरः ॥ ३४ ॥  
अत्रैव त्वं द्विजश्रेष्ठ तिष्ठ दूरेऽपि तेजसः ॥  
वैष्णवस्य सुतायुक्तः कल्पान्ताग्निसमम् व (?)॥ ३५ ॥  
नो चेत्सम्पत्स्यसे भस्म पतङ्ग इव पावकम् ॥  
समासाद्य निशायोगे मूढं भावं समाश्रितः ॥ ३६ ॥  
आवाभ्यां तत्प्रसादेन सोढमेतत्सुदुःसहम् ॥  
न करोति शरीरार्ति तथान्यदपि कुत्सितम् ॥ ३७ ॥  
एवं तं ब्राह्मणं तत्र मुक्त्वा दूरे सुतान्वितम् ॥  
गतौ तौ तत्र संसुप्तस्तोये यत्र जनार्दनः ॥ ३८ ॥  
दिव्यस्तुतिपरौ मूर्ध्नि धृतहस्ताञ्जलीपुटौ ॥  
पुलकाङ्कितसर्वाङ्गावानन्दाश्रुप्लुताननौ ॥ ३९ ॥  
त्रिःपरिकम्य तं देवमष्टाङ्गं प्रणतौ हरिम्॥  
दृष्टवन्तौ च पादान्ते सन्निविष्टां समुद्रजाम् ॥ ६.८०.४० ॥  
पादसंवाहनासक्तां विष्णु वक्त्राहितेक्षणाम्॥  
अथापरां वयोवृद्धां श्वेतवस्त्रावगुण्ठिताम् ॥ ४१ ॥  
सन्निविष्टां तदभ्याशे सम्यग्ध्यानपरायणाम् ॥  
द्वादशार्कप्रभायुक्तां कृशाङ्गीं पुलकान्विताम्॥ ४२ ॥  
अथ तौ विष्णुना हर्षादुभावपि प्रहर्षितौ ॥  
सम्भाषितौ च सम्पृष्टौ यदर्थं च समागतौ ॥ ४३ ॥  
॥ श्रीनारद उवाच ॥ ॥  
अहं हि सुरकार्येण सम्प्राप्योऽत्र तवान्तिकम् ॥  
गरुडो वै ब्राह्मणाय यन्मां पृच्छसि केशव ॥ ४४ ॥  
॥ श्रीभगवानुवाच ॥ ॥  
कच्चित्क्षेमं मुनिश्रेष्ठ सर्वेषां त्रिदिवौकसाम् ॥  
कच्चिन्नेन्द्रस्य सञ्जातं भयं दानवसम्भवम् ॥ ४५ ॥  
यज्ञभागं लभन्ते स्म कच्चिद्देवाः सवासवाः ॥  
कच्चिन्न दानवः कश्चिदुत्कटोऽभूद्धरातले ॥ ४६ ॥  
॥ श्रीनारद उवाच ॥ ॥  
साम्प्रतं धरणी प्राप्ता चतुर्वक्त्रस्य सन्निधौ ॥  
रोरूयमाणा भारार्ता दानवैः पीडिता भृशम् ॥  
प्रोवाच पद्मजं तत्र दुःखेन महताऽन्विता ॥ ४७ ॥  
॥ धरण्युवाच ॥ ॥  
कालनेमिर्हतो योऽसौ विष्णुनाप्रभविष्णुना ॥  
उग्रसेनसुतः कंसः सम्भूतः स महासुरः ॥ ४८ ॥  
अरिष्टो धेनुकः केशी प्रलम्बोनाम चापरः ॥  
तथान्या तु महारौद्रा पूतना नाम राक्षसी ॥ ४९ ॥  
इतश्चेतश्च धावद्भिर्दानवैरेभिरेव च॥  
वृथा मे जायते पीडा तथान्यैरपि दारुणैः ॥ ६.८०.५० ॥  
ऊर्ध्वबाहुस्तथा जातो मर्त्यलोके जनोऽधुना ॥  
बहुत्वान्न प्रमाति स्म कथञ्चिद्धि ममोपरि ॥ ५१ ॥  
भारावतरणं देव न करिष्यसि चाशु चेत् ॥  
रसातलं प्रयास्यामि तदाऽहं नात्र संशयः ॥ ५२ ॥  
तस्यास्तद्वचनं श्रुत्वा ब्रह्मणा लोककर्तृणा ॥  
सम्मन्त्र्य विबुधैः सार्धं प्रेषितोऽहं तवान्तिकम् ॥ ५३ ॥  
प्रोक्तव्यो भगवान्वाक्यं त्वया देवो जनार्दनः ॥  
यथाऽवतीर्य भूपृष्ठे भारमस्याः प्रणाशयेत् ॥ ५४ ॥  
तस्माद्भूभितले देव कृत्वा जन्म स्वयं विभो ॥  
भारं नाशय मेदिन्या एतदर्थ मिहागतः ॥ ५५ ॥  
॥ श्रीभगवानुवाच ॥ ॥  
एवं मुने करिष्यामि सम्मन्त्र्य ब्रह्मणा सह ॥  
भारावतरणं भूमेः साकं देवैः सवासवैः ॥ ५६ ॥  
एवमुक्त्वाऽथ तं विष्णुर्नारदं मुनिपुङ्गवम् ॥  
ततश्च गरुडं प्राह त्वं किमर्थमिहागतः ॥ ५७ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये सुपर्णाख्यमाहात्म्ये विष्णुदर्शनमाहात्म्यवर्णनन्नामाशीतितमोऽध्यायः ॥ ८० ॥ छ ॥