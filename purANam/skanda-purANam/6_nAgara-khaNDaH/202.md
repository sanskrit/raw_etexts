+++
title = "२०२"

+++
॥ विश्वामित्र उवाच ॥ ॥  
तच्छ्रुत्वा ब्राह्मणाः सर्वे विनयावनताः स्थिताः ॥  
तं पप्रच्छुर्नरश्रेष्ठ कौतुकाविष्टचेतसः ॥ १ ॥  
कस्यचिन्निर्णयो देयो मध्यस्थस्य द्विजोत्तमैः ।।  
वेदवाक्येन सन्त्यज्य वाक्यं मनुजसम्भवम् ओ। २ ।।  
कस्मात्तालत्रयं देयं मध्यगेन महात्मना ॥  
एतन्नः सर्वमाचक्ष्व परं कौतूहलं हि नः ॥ ३ ॥  
तच्छ्रुत्वा भर्तृयज्ञस्तु तानुवाच द्विजोत्तमान् ॥  
श्रूयतामभिधास्यामि यदेतत्कारणं स्थितम् ॥ ४ ॥  
नासत्यं जायते वाक्यं नागराणां कथञ्चन ॥  
ब्रह्मशालास्थितानां च शुभं वा यदि वाऽशुभम् ॥ ५ ॥  
वेदोक्तेः सवनैस्तस्माद्दर्शयन्ति द्विजोत्तमाः ॥  
इष्टं वा यदि वानिष्टं पृच्छमानस्य चा र्थिनः ॥ ६ ॥  
भूयोभूयस्ततः कुर्यान्मध्यस्थः स द्विजन्मनाम् ॥  
प्रश्नं तस्य निमित्तं च यावत्तस्य विनिर्णयः ॥ ७ ॥  
ब्रह्मशालोपविष्टानां यदि वाक्यं वृथा भवेत् ॥  
माहात्म्यं नश्यते तेषां ततः क्रोधः प्रजायते ॥ ८ ॥  
क्रोधात्सञ्जायते द्रोहो द्रोहात्पापस्य सङ्गमः ॥  
एतस्मात्कारणाद्विप्रा मध्यस्थः पृच्छ्यते मुहुः ॥ ९ ॥  
समुदायः समस्तानां यथा चैव प्रजायते ॥  
तदा तालत्रयं यच्च मध्यस्थः सम्प्रयच्छति ॥ ६.२०२.१० ॥  
तासां तु पूर्वया कामं हन्ति पृच्छाप्रदायिनाम् ॥  
द्वितीयया तथा क्रोधं हन्ति लोभं तृतीयया ॥ ११ ॥  
एतस्मात्कारणाद्देयं तेन तालत्रयं द्विजाः ॥ १२ ॥ ॥  
॥ ब्राह्मणा ऊचुः ॥ ॥  
आथर्वणश्चतुर्थस्तु ब्राह्मणः परिकीर्तितः ॥  
स कस्मात्प्रथमः प्रश्नो नागराणां प्रकीर्तितः ॥ १३ ॥  
॥ भर्तृयज्ञ उवाच ॥ ॥  
आथर्वः प्रथमः प्रश्नो यस्मात्प्रोक्तो मया द्विजाः ॥  
तदहं सम्प्रवक्ष्यामि शृणुध्वं सुसमाहिताः ॥ १४ ॥  
नेर्ष्या चैवात्र कर्तव्या स्वस्थानस्य विनाशनी ॥  
निरूपितं मया सम्यक्स्थानस्थस्य विशुद्धये ॥ १५ ॥  
ऋग्यजुःसामसञ्ज्ञाख्या अग्निष्टोमादिका मखाः ॥  
पारत्रिकाः प्रवर्तन्ते नैहिकाश्चाभिचारिकाः ॥ १६ ॥  
अथर्ववेदे तच्चोक्तं सर्वं चैवाभिचारिकम् ॥  
हिताय सर्वलोकानां ब्रह्मणा लोककारिणा ॥ १७ ॥  
अथर्ववेदः प्रथमं द्रष्टव्यः कार्यसिद्धये ॥  
एतस्मात्कारणादाद्यः स चतुर्थोऽपि संस्थितः ॥ १८ ॥  
एतद्वः सर्वमाख्यातं यत्पृष्टोऽस्मि द्विजोत्तमाः ॥  
पृच्छा सम्बन्धजं सर्वमेकं कार्यं सदैव हि ॥ १९ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये भर्तृयज्ञवाक्यनिर्णयवर्णनन्नाम द्व्युत्तरद्विशततमोऽध्यायः ॥ २०२ ॥