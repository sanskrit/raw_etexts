+++
title = "१७७"

+++
॥ सूत उवाच ॥ ॥  
तथान्यापि च तत्रास्ति गौरी वै पञ्चपिण्डिका ॥  
लक्ष्म्या संस्थापिता चैव मानुषत्वंव्यवस्थया ॥ १ ॥  
तस्या दर्शनमात्रेण नारी सौभाग्यमामुयात् ॥  
ज्येष्ठे मासि सिते पक्षे वृषस्थे च दिवाकरे ॥ २ ॥  
तस्या उपरि नारी या जलयन्त्रं दधाति वै ॥  
स्राव्यमाणं दिवानक्तं सौभाग्यं परमं लभेत् ॥ ३ ॥  
यत्फलं लभते नारी समस्तैर्विहितैर्व्रतैः ॥  
गौरीसमुद्भवैश्चैव दानैर्दत्तैस्तदिष्टजैः ॥  
तत्फलं लभते सर्वं जलयन्त्रस्य कारणात् ॥ ४ ॥  
तस्मात्सर्वप्रयत्नेन स्त्रीभिः सौभाग्यकारणात् ॥  
जलयन्त्रं विधातव्यं ज्येष्ठे गौर्याः प्रयत्नतः ॥ ५ ॥  
किं व्रतैर्नियमैर्वापि स्त्रीणां ब्राह्मणसत्तमाः ॥  
जपैर्होमैः कृतैरन्यैर्बहुक्लेशकरैश्च तैः ॥ ६ ॥  
स्त्रीणां ब्राह्मणशार्दूला जलेयन्त्रे धृते सति ॥  
गौर्या उपरि सद्भक्त्या वृषस्थे तीक्ष्णदीधितौ ॥ ७ ॥  
नैवं सञ्जायते वन्ध्या काकवन्ध्या न जायते ॥  
न दौर्भाग्यसमोपेता सप्तजन्मान्तराणि सा ॥ ८ ॥  
॥ ऋषय ऊचुः ॥ ॥  
गौरी चतुर्भुजा प्रोक्ता दृश्यते परमेश्वरी ॥  
पञ्चपिण्डा कथं जाता ह्येतं नः संशयं वद ॥ ९ ।1  
॥ सूत उवाच ॥ ॥  
यदा च प्रलयो भावि तदा त्मानं करोत्यसौ ॥  
पश्चपिण्डीमयं विप्राः कुरुते रूपमुत्तमम् ॥ 6.177.१० ॥  
एषा सा परमा शक्तिः सर्वं व्याप्य सुरेश्वरी ॥  
तया सर्वमिदं व्याप्तं त्रैलोक्यं सचराचरम् ॥ ११ ॥  
पृथिव्यापश्च तेजश्च वायुराकाशमेव च ॥  
सृष्ट्यर्थं रक्षयेदेषा ततः स्यात्पञ्चपिण्डिका ॥ १२ ॥  
यदस्यां पूजितायां तु प्रत्यक्षायां प्रजायते ॥  
सहस्रत्रिगुणं तच्च यत्र स्यात्पञ्चपिण्डिका ॥ १३ ॥  
ज्येष्ठे मासि विशेषेण जलयन्त्रार्चनेन च ॥  
अत्र वः कीर्तयिष्यामि त्विति हासं पुरातनम् ॥ १४ ॥  
यद्वृत्तं काशिराजस्य भार्याया द्विजसत्तमाः ॥  
यच्च प्रोक्तं पुरा लक्ष्म्या विष्णवे परिपृष्टया ॥ १५ ॥  
॥ लक्ष्मी रुवाच ॥ ॥  
काशिराजः पुरा ह्यासीज्जयसेन इति श्रुतः ॥  
तस्य भार्यासहस्रं तु ह्यासीद्रूपसमन्वितम् ॥ १६ ॥  
अथ चान्या प्रिया तेन लब्धा भार्या सुशोभना ॥  
मनुष्यत्वव्यवस्थाया मम चांशकला हि या ॥  
सुता मद्राधिराजस्य विष्वक्सेनस्य धीमतः ॥ १७ ॥  
सा गत्वा प्रातरुत्थाय शुभे गङ्गातटे तदा ॥  
पञ्चपिण्डात्मिकां गौरीं कृत्वा कर्द्दमसम्भवाम् ॥ १८ ॥  
ततः सम्पूजयामास मन्त्रैः पञ्चभिरेव च ॥  
ततो गन्धैः परैर्माल्यैर्धूपै र्वस्त्रैः सुशोभनैः ॥ १९ ॥  
नैवेद्यैः परमान्नैश्च गीतैर्नृत्यैः प्रवादितैः ॥  
ततो विसृज्य तां देवीं तदुद्देशेन वै ततः ॥ 6.177.२० ॥  
दत्त्वा दानानि भूरीणि गौरिणीनां द्विजन्मनाम् ॥  
ततश्च गृहमभ्येति भूरिवादित्रनिःस्वनैः ॥ २१ ॥  
यथायथा च तां पूजां तस्या गौर्या करोति सा ॥  
तथातथा तु सौभाग्यं तस्याश्चाप्यधिकं भवेत् ॥ २२ ॥  
सर्वासां च सपत्नीनां सौभाग्यं वाधिकं भवेत् ॥ २३ ॥  
अथ तस्याः सपत्न्यो याः सर्वा दुःखसमन्विताः॥  
दृष्ट्वा सौभाग्यवृद्धिं तां तस्या एव दिनेदिने ॥ २४ ॥  
एकाः प्रोचुः कर्म चैतद्यदेषा कुरुते सदा ॥  
मृन्मयांश्च समादाय पूजयेत्पञ्चपिण्डकान् ॥ २५ ॥  
अन्यास्तां मन्त्रसंसिद्धां प्रवदन्ति महर्षयः ॥  
अन्या वदन्ति पुण्यानि ह्यस्याः पूर्वकृतानि च ॥ २६ ॥  
एवं तासां सुदुःखानां महान्कालो जगाम ह ॥  
कस्यचित्त्वथ कालस्य सर्वाः सम्मन्त्र्य ता मिथः ॥ २७ ॥  
तस्याः सन्निधिमाजग्मुस्तस्मिन्नेव जलाशये ॥  
यत्र सा पूजयेद्गौरीं कृत्वा तां पञ्च पिण्डिकाम् ॥ २८ ॥  
ततः सर्वाः समालोक्य त्यक्त्वा गौरीप्रपूजनम् ॥  
सम्मुखी प्रययौ तूर्णं कृताञ्जलिपुटा स्थिता ॥ २९ ॥  
स्वागतं वो महा भागा भूयः सुस्वागतं च वः ॥  
कृत्यं निवेद्यतां शीघ्रं येनाशु प्रकरोम्यहम् ॥ 6.177.३० ॥  
॥ सपत्न्य ऊचुः ॥ ॥  
वयं सर्वाः समायाताः कौतुके तवान्तिकम् ॥  
दौर्भाग्यवह्निनिर्दग्धास्तव सौभाग्यजेनच ॥ ३१ ॥  
तस्माद्वद महाभागे मृन्मयां पञ्चपिण्डिकाम् ॥  
नित्यमर्चयसि त्वं किं सौभा ग्यस्य विवर्धनम् ॥ ३२ ॥  
किं ते कारणमेतद्धि किं वा मन्त्रसमुद्भवः ॥  
प्रभावोऽयं महाभागेगुह्यं चेन्नो वदस्व नः ॥ ३३ ॥  
॥ पद्मावत्युवाच ॥ ॥ ॥  
रहस्यं परमं गुह्यं यत्पृष्टास्मि शुभाननाः ॥  
अवक्तव्यं वदिष्यामि भवतीनां तथापि च ॥ ३४ ॥  
गौरीपूजनकाले तु यस्माच्चैव समागताः॥  
सर्वा मम भगिन्यः स्थ ईर्ष्याधर्मो न मेऽस्ति च ॥ ३५ ॥  
अहमासं पुरा कन्या पुरे कुसुमसञ्ज्ञिते ॥  
वीरसेनस्य शूद्रस्य वणिक्पुत्रस्य धीमतः ॥  
तेन दत्ताऽस्मि धर्मेण विवाहार्थं महात्मना ॥ ३६ ॥  
ततो विवाहसमये मम दत्तानि वृद्धये ॥  
पञ्चाक्षराणि श्रेष्ठानि योषिता दीक्षया सह ॥  
गौरी पूजाकृते चैव प्रोक्ता चाहं ततः परम् ॥ ३७ ॥  
यावत्पुत्रि त्वमात्मानमेतैः पूजयसेऽक्षरैः ॥  
जलपानं न कर्तव्यं तावच्चैव कथञ्चन ॥ ३८ ॥  
येन सम्प्राप्स्यसेऽभीष्टं तत्प्रभावाद्यदीप्सितम् ॥  
तथेति च मया प्रोक्तं तस्याश्चैव वरानने ॥ ३९ ॥  
ततो विवाहे निर्वृत्ते गताऽहं पतिना सह ॥  
श्वशुर स्तिष्ठते यत्र श्वश्रूश्चैव सुदारुणा ॥ 6,177.४० ॥  
गौरीपूजाकृते मां च निवारयति सर्वदा ॥  
ततोऽहं भयसन्त्रस्ता गौरीभक्तिपरायणा ॥  
जलार्थं यत्र गच्छामि तस्मिंश्चैव जलाश्रये ॥ ४१ ॥  
ततः कर्द्दममादाय मन्त्रैः पञ्चभिरेवच ॥  
तैरेव पूजयाम्येव गौरीं भक्तिपरायणा ॥ ४२ ॥  
प्रक्षिपामि तत स्तोये ततो गच्छामि मन्दिरम् ॥  
कस्यचित्त्वथ कालस्य भर्ता मे प्रस्थितः शुभः ॥  
देशान्तरं वणिग्वृत्त्या सोऽपि मार्गं तमाश्रितः ॥ ४३ ॥  
स गच्छन्मरुमार्गेण मां समादाय स्नेहतः ॥  
सम्प्राप्तो निर्जलं देशं सुरौद्रं मरुमण्डलम् ॥ ४४ ॥  
तथा रौद्रतरे काले वृषस्थे दिवसाधिपे।  
ततः सार्थः समस्तश्च विश्रान्तः स्थलमध्यगः ॥ ४५ ॥  
कूपमेकं समाश्रित्य गम्भीरं जलदोपमम् ॥  
एतस्मिन्नेव काले तु मया दृष्टः समीपगः ॥  
तोयाकारो मरु द्देशस्तश्चित्ते विचिन्तितम् ॥ ४६ ॥  
यत्तच्च दृश्यते तोयं समीपस्थं तथा बहु ॥  
अत्र स्नात्वा शुचिर्भूत्वा गौरीमभ्यर्च्य भक्तितः ॥  
पिबामि सलिलं पश्चात्सुस्वादु सरसीभवम् ॥ ४७ ॥  
ततः सम्प्रस्थिता यावत्प्रगच्छामि पदात्पदम् ॥  
यावद्दूरतरं यामि तावत्सा मृगतृष्णिका ॥ ४८ ॥  
एतस्मिन्न न्तरे प्राप्तो नभोमध्यं दिवाकरः ॥  
वृषस्थो येन दह्यामि ह्युपरिष्टाच्छुभानना ॥ ४९ ॥  
अधोभागे सुतप्ताभिर्वालुकाभिः समन्ततः ॥  
तृष्णार्ताऽहं ततस्तस्मिन्मरुदेशे समाकुला ॥ 6.177.५० ॥  
ततश्च पतिता भूमौ विस्फोटकसमावृता ॥  
ततो मया स्मृता चित्ते कथा भारतसम्भवा ॥ ५१ ॥  
नृगेण तु यथा यज्ञो वालुकाभिर्विनिर्मितः ॥  
कूपान्तः क्षिप्यमाणेन तृणलोष्टाम्बुवर्जितम् ॥ ५२ ॥  
भक्तिग्राह्यास्ततो देवास्तुष्टास्तस्य महात्मनः॥  
तदहं वालुकाभिश्च पूजयामि हरप्रियाम्॥ ५३ ॥  
तेन तुष्टा तु सा देवी मम राज्यं प्रयच्छति ॥  
अद्य देहान्तरे प्राप्ते मनोभीष्टमनन्तकम् ।। ५४  
ततस्तु पञ्चभिर्मन्त्रैस्तैरेव स्मृतिमागतैः ॥  
पञ्चभिर्मुष्टिभिर्देवी वालुकोत्थैः प्रपूजिता ॥ ५५ ॥  
ततः पञ्चत्वमापन्ना तत्कालेऽहं वराङ्गनाः ॥  
दशार्णाधिपतेर्जाता सदने लोकविश्रुते ॥ ५६ ॥  
जातिस्मरणसंयुक्ता तस्या देव्याः प्रसादतः ॥  
भवतीनां कनिष्ठास्मि ज्येष्ठा सौभाग्यतः स्थिता ।।५७ ॥  
एत स्मात्कारणाद्गौरीं मुक्त्वैतान्पञ्चपिण्डकान्॥  
कर्द्दमेन विधायाथ पूजयामि दिनेदिने ॥ ५८ ॥  
एतद्गुह्यं मया ख्यातं भवतीनामसंशयम् ॥  
सत्येनानेन मे गौरी मनोभीष्टं प्रयच्छतु ॥ ५९ ॥  
॥ लक्ष्मीरुवाच ॥ ॥  
ततः सर्वाः सपत्न्यस्ताः कृताञ्जलिपुटाः स्थिताः ॥  
मामूचुर्विनयाद्वाचा प्रणिपत्य मुहुर्मुहुः ॥6.177.६॥।  
प्रसादं कुरु चास्माकं दीयतां मन्त्रपञ्चकम्॥  
तदेव येन ते देवी तुष्टा सा परमेश्वरी ॥ ६१ ॥  
मया प्रोक्ताश्च ता सर्वाः प्रार्थयध्वं यथेच्छया ॥  
अहं सर्वं प्रदास्यामि तत्सत्यं वचनं मम ॥ ६२ ॥  
ततो देव मया प्रोक्तं तासां तन्मन्त्रपञ्चकम् ॥  
शिष्यत्वं गमितानां च वाङ्मनःकायकर्मभिः ॥ ६३ ॥  
॥ विष्णुरुवाच ॥ ॥  
ममापि वद देवेशि कीदृक्तन्मन्त्रपञ्चकम् ॥  
यत्त्वयाऽनुष्ठितं पूर्वं तया तासां निवेदि तम्॥ ६४ ॥  
॥ लक्ष्मीरुवाच ॥ ॥  
नमः पृथिव्यै क्षान्तीशि नम आपोमये शुभे ॥  
तेजस्विनि नमस्तुभ्यं नमस्ते वायुरूपिणि ॥ ६५ ॥  
आकाशरूपसम्पन्ने पञ्चरूपे नमोनमः ॥ ६६ ॥  
एभिर्मन्त्रैर्मया पूर्वं पूजिता परमेश्वरी ॥  
तेन राज्यं मया प्राप्तं सर्वस्त्रीणां सुदुर्लभम् ॥ ६७ ॥  
ततश्च स्थापिता देवी कृत्वा रत्नमयी शुभा ॥  
हाटकेश्वरजे क्षेत्रे मया तत्र सुरेश्वर ॥ ६८ ॥  
तां या पूजयते नारी सद्योऽपि पतिवल्लभा ॥  
जायते नात्र सन्देहः सर्वपापविवर्जिता ॥ ६९ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये पञ्चपिण्डिकोत्पत्ति माहात्म्य वर्णनं नाम सप्तसप्तत्युत्तरशततमोऽध्यायः ॥ १७७ ॥