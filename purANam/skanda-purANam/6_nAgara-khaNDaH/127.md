+++
title = "१२७"

+++
॥ ऋषय ऊचुः ॥ ॥  
या सा कर्णोत्पलानाम त्वयास्माकं प्रकीर्तिता ॥  
किञ्चिज्जलाश्रयं प्राप्य तपस्तपति संस्थिता ॥  
तस्याः सर्वं समाचक्ष्व यथा तपसि सा स्थिता ॥ १ ॥  
॥ सूत उवाच ॥ ॥  
गौरीपादकृतस्थाना श्रद्धया परया युता ॥  
तावत्तुष्टिं गता देवी गिरिजा शङ्करप्रिया ॥ २ ॥  
ततः प्रोवाच ते पुत्रि तुष्टाहं वाञ्छितं वद ॥  
येन यच्छाम्यसन्दिग्धं यद्यपि स्यात्सुदुर्लभम् ॥ ३ ॥  
॥ कर्णोत्पलोवाच ॥ ॥  
मम पत्युः कृते देवि मम तातः सुदुःखितः ॥  
राज्याद्भ्रष्टः सुखाच्चापि कुटुम्बेन विवर्जितः ॥ ४ ।  
ततश्चैव तपस्तेपे वैराग्यं परमं गतः ॥  
अहं वार्द्धक्यमापन्ना कौमार्येऽपि च संस्थिता ॥ ५ ॥  
तस्माद्भवतु मे भर्त्ता कश्चिद्रूपोत्कटः स्मृतः ॥  
सर्वेषां देवमर्त्यानां त्वत्प्रसादात्सुरेश्वरि ॥६॥  
तथा स्यात्परमं रूपं तारुण्यं त्वत्प्रसादतः ॥  
यथास्य जायते सौख्यं तापसस्यापि मे पितुः ॥ ७ ॥  
॥ देव्युवाच ॥ ॥  
माघमासतृतीयायां शनैश्चरदिने शुभे ॥  
नक्षत्रे वसुदैवत्ये रूपं ध्यात्वाथ यौवनम् ॥ ८ ॥  
त्वया स्नानं प्रकर्तव्यं सुपुण्येऽत्र जलाशये ॥  
ततो दिव्य वपुर्भूत्वा यौवनेन समन्विता।  
भविष्यसि न सन्देहः सत्यमेतन्मयोदितम् ॥ ९ ॥  
अन्यापि या महाभागे नारी स्नानं करिष्यति॥  
तस्मिन्नहनि साप्येवं रूपयुक्ता भविष्यति ॥ ६.१२७.१०. ॥  
॥सूत उवाच॥ ॥  
एवमुक्त्वाथ सा देवी गता चादर्शनं ततः ॥  
सापि चान्वेषयामास तृतीयां शनिना सह ॥ ११ ॥  
वसुदेवात्मकेनैव नक्षत्रेण प्रयत्नतः ॥  
ध्यायमाना च तां देवीं सर्वकामप्रदायिनीम् ॥ १२ ॥  
ततः कतिपयाहस्य जाता सा योगसंयुता ॥  
तृतीया या यथोक्ता च तया देव्या पुरा द्विजाः ॥ १३ ॥  
ततः सा रूपसौभाग्यं यौवनं वाञ्छितं पतिम् ॥  
ध्यायमाना जले तस्मिन्नर्द्धरात्रे विवेश च ॥ १४ ॥  
ततो दिव्यवपुर्भूत्वा यौवनेन समन्विता ॥  
निष्क्रान्ता सलिलात्तस्माज्जनविस्मयकारिणी ॥ १५ ॥  
एतस्मिन्नन्तरे प्राप्तो गौरीवाक्यप्रबोधितः ॥  
तदर्थं भगवान्कामः पत्न्यर्थं प्रीतिसंयुतः ॥  
अब्रवीच्च महाभागे कामोहं स्वयमागतः ॥ १६ ॥  
पार्वत्यादेशिता भार्या तस्मान्मे भव मा चिरम् ॥ ॥ १७ ॥  
यस्मात्प्रीत्या समायातस्तवान्तिकमहं शुभे ॥  
तस्मात्प्रीतिरिति ख्याता मम भार्या भविष्यसि ॥ १८ ॥  
॥ कर्णोत्पलोवाच ॥ ॥  
यद्येवं स्मर मत्तातं तं गत्वा प्रार्थय स्वयम् ॥  
स्वच्छन्दा स्याद्यतः कन्या न कथञ्चित्प्रवर्तिता ॥ १९ ॥  
य एष दृश्यते रम्यः प्रासादो नाति दूरतः ॥  
अस्यान्ते तिष्ठतेऽस्माकं तातस्तपसि संस्थितः ॥ ६.१२७.२० ॥  
अत्राहं पूर्वतो गत्वा तस्य तिष्ठामि चान्तिके ॥  
भवानागत्य पश्चाच्च प्रार्थयिष्यति मां ततः ॥ २१ ॥  
बाढमित्येव कामोक्ते गता सा तत्समीपतः ॥  
प्रणिपत्य ततः प्राह दिष्ट्या तात मया पुनः ॥ २२ ॥  
सम्प्राप्तं यौवनं कान्तं समाराध्य हरप्रियाम् ॥  
तस्मात्कुरु विवाहं मे हृत्स्थं सुखमवाप्नुहि ॥ २३ ॥  
मदर्थे प्रेषितो भर्त्ता तया देव्याऽतिसुन्दरः ॥  
पुष्प चापः स्वयं प्राप्तः सोऽपि तात तवान्तिकम् ॥ २४ ॥  
अथ तां स समालोक्य स्वां सुतां यौवनान्विताम् ॥  
हर्षेण महता युक्तां कान्तयुक्तां विशेषतः ॥  
अब्रवीदद्य मे पुत्रि सञ्जातं तपसः फलम् ॥ २५ ॥  
जीवितस्य च कल्याणि यत्वं प्राप्ता नवं वयः ॥  
भर्तारं च तथाभीष्टं देव्या दत्तं मनोभवम् ॥ २६ ॥  
एतस्मिन्नन्तरे कामस्तस्यान्तिकमुपाद्रवत् ॥  
अब्रवीद्देहि मे भूप स्वां कन्यां चारुहासिनीम् ॥ २७ ॥  
अस्या अर्थेऽहमादिष्टः स्वयं गौर्या नृपोत्तम ॥  
कामदेव इति ख्यातस्त्रैलोक्यं येन मोहितम् ॥ २८ ॥  
ततस्तामर्पयामास तां कन्यां स महीपतिः ॥  
कृत्वाग्निं साक्षिणं वाक्याद्ब्राह्मणानां द्विजोत्तमाः ॥ २९ ॥  
सा चास्य चाभवत्प्रीतिस्थानं यस्मात्सुलोचना ॥  
रतेरनन्तरा तस्मात्प्रीतिनामाऽभवच्छुभा ॥ ६.१२७.३० ॥  
एवं तया तपस्तप्तं तस्मात्तत्र जलाशये ॥  
तन्नाम्ना ख्यातिमायातं समस्तेऽत्र महीतले ॥ ३१ ॥  
सकलं माघमासं च या स्त्री स्नानं समाचरेत् ॥  
पुमान्वा प्रातरुत्थाय स प्रयागफलं लभेत् ॥ ३२ ॥  
रूपवाञ्जायते दक्षः सदा जन्मनि जन्मनि ॥  
न वियोगमवाप्नोति कदात्रिद्बान्धवैः सह ॥ ३३ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये कर्णोत्पलातीर्थमाहात्म्यवर्णनं नाम सप्तविंशत्युत्तरशततमोऽध्यायः ॥ १२७ ॥ ॥