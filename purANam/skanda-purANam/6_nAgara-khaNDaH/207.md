+++
title = "२०७"

+++
॥ विश्वामित्र उवाच ॥ ॥  
एतत्ते सर्वमाख्यातं यत्पृष्टोऽस्मि नराधिप ॥  
बालमण्डनमाहात्म्यं सर्वपातकनाशनम् ॥ १ ॥  
यत्रैकस्मिन्नपि स्नाने कृते पार्थिवसत्तम ॥  
सर्वेषां लभ्यते पुण्यं तीर्थानां स्नानसम्भवम् ॥  
माघमासे त्रयोदश्यां शुक्लपक्ष उपस्थिते ॥ २ ॥  
॥ आनर्त उवाच ॥ ॥  
कस्माच्छक्रस्य संस्थानं पञ्चरात्रं धरातले ॥  
नाधिकं जायते तेषां यथान्येषां दिवौकसाम् ॥ ३ ॥  
वर्षान्ते कानि चाहानि येषु शक्रो धरातले ॥  
समागच्छति को मास एतत्सर्वं ब्रवीहि मे ॥ ४ ॥  
॥ विश्वामित्र उवाच ॥ ॥  
श्रूयतामभिधास्यामि कथा मेनां धराधिप ॥  
पञ्चरात्रात्परं शक्रो यथा न स्याद्धरातले ॥ ५ ॥  
आसीत्पूर्वं बृहत्कल्पे जयत्सेनः सुरेश्वरः ॥  
त्रैलोक्यस्य समस्तस्य स्वामी दानवदर्पहा ॥ ६ ॥  
त्रैलोक्ये सकले पूजां भजमानः सदैव हि ॥  
कस्यचित्त्वथ कालस्य गौतमस्य मुनेः प्रिया ॥ ७ ॥  
अहिल्यानाम भार्याऽभूद्रूपे णाप्रतिमा भुवि ॥  
तां दृष्ट्वा चकमे शक्रः कामदेववशं गतः ॥८॥  
नित्यमेव समागत्य स्वर्गलोकात्स कामभाक् ॥  
गौतमे निर्गते राजन्समिदिध्मार्थमेव हि ॥  
दर्भार्थं फलमूलार्थं स्वयमेव महात्मभिः ॥ ९ ॥  
अथ तस्य समाचख्यौ नारदो मुनिसत्तमः ॥  
शक्रस्य चेष्टितं सर्वं तथाहिल्यासमुद्भवम् ॥ ॥६.२०७.१॥।  
तच्छ्रुत्वा सहसा तूर्णं गौतमो गृहमभ्यगात् ॥  
यावत्पश्यति देवेशं सह पत्न्या समागतम् ॥११॥  
शक्रोऽपि गौतमं दृष्ट्वा पलायनपरायणः ॥  
निर्जगामाश्रमात्तस्माद्विवस्त्रोऽपि भयाकुलः ॥१२॥  
अहिल्यापि भयत्रस्ता दृष्ट्वा भर्तारमागतम्॥  
अधोमुखी स्थिता राजंस्तदा व्याकुलितेन्द्रिया॥१३॥  
गौतमोऽपि च तद्दृष्ट्वा सम्यग्भार्याविचेष्टितम् ॥  
ददौ शापं महाराज कोपसंरक्तलोचनः ॥ १४ ॥  
यस्माच्छक्र पापकर्म कृतमीदृग्विगर्हितम् ॥  
भार्या मे दूषिता साध्वी तस्मादवृषणो भव ॥१५॥  
सहस्रं च भगानां ते वक्त्रे भवतु मा चिरम् ॥  
येन त्वं विप्लवं यासि त्रैलोक्ये सचराचरे ॥१६॥  
अपरं मर्त्यलोकेऽत्र यद्यागच्छसि वासव ॥  
पूजाकृते ततो मूर्धा शतधा ते भविष्यति ॥ १७ ॥  
एवं शप्त्वा च तं शक्रं ततोऽहिल्यामुवाच सः ॥  
कोपसंरक्तनेत्रस्तु भर्त्सयित्वा मुहुर्मुहुः ॥ १८ ॥  
यस्मात्पापे त्वया कर्म कृतमेतद्विगर्हितम्॥  
तस्माच्छिलामयी भूत्वा त्वं तिष्ठ वसुधातले ॥ १९ ॥  
ततः सा तत्क्षणाज्जाता तस्य भार्या शिलात्मिका ॥  
इन्द्रोऽपि च परित्यक्तो वृषणाभ्यां तथाऽभवत् ॥ ६.२०७.२० ॥  
सहस्रभगचिह्नस्तु वक्त्रदेशे बभूव ह ॥ २१ ॥  
अथ मेरोः समासाद्य कन्दरं विजनं हरिः ॥  
सव्रीडः सेवते नित्यं न जगाम निजां पुरीम् ॥ २२ ॥  
ततो देवगणाः सर्वे सोद्वेगास्तेन वर्जिताः ॥  
नो जानन्ति च तत्रस्थं कन्दरान्वेषणे रताः ओ। २३ ॥  
पीड्यन्ते दानवै रौद्रैः स्वर्गे जाते विराजके ॥ २४ ॥  
एतस्मिन्नन्तरे जीवः शक्राण्या भयभीतया ॥  
सोद्वेगया परिपृष्टः क्व गतोऽथ पुरन्दरः ॥ २५ ॥  
अथ जीवश्चिरं ध्यात्वा दृष्ट्वा तं ज्ञानचक्षुषा ॥  
जगाम सहितो देवैः प्रोवाचाथ सुनिष्ठुरम् ॥ २६ ॥  
किमित्थं राज्यभोगांस्त्वं त्यक्त्वा विजनमाश्रितः ॥  
किं त्वया विहितं ध्यानं किं रौद्रं संश्रितं तपः ॥ २७ ॥  
बृहस्पतेर्वचः श्रुत्वा भगवक्त्रः पुरन्दरः ॥  
प्रोवाच लज्जया युक्तो दीनो बाष्पपरिप्लुतः ॥ २८ ॥  
नाहं राज्यं करिष्यामि त्रैलोक्येऽपि कथञ्चन ॥  
पश्य मे यादृशी जाता ह्यवस्था गौतमान्मुनेः ॥ २९ ॥  
सहस्रभगचिह्नेन कथं वक्त्रेण तानहम् ॥  
देवान्सम्भावयिष्यामि पौलोमीं च तथा शिवम्॥६.२०७.३॥।  
मर्त्यलोकोद्भवा पूजा नष्टा मम बृहस्पते ॥  
गौतमस्य मुनेः शापात्कस्मिंश्चित्कारणान्तरे ॥ ३१ ॥  
तच्छ्रुत्वा देवराजस्य बृहस्पतिरुवाचह ॥  
दुःखेन महता युक्तः सर्वैर्देवैः समावृतः ॥  
गौतमस्य समीपे च गत्वा प्रोवाच तं स्वयम् ॥ ३२ ॥  
एतच्छक्रपरित्यक्तं त्रैलोक्यमपि चाखिलम् ॥  
पीड्यते दानवैर्विप्र नष्टयज्ञोत्सवक्रियम् ॥ ३३ ॥  
नैष वाञ्छति राज्यं स्वं लज्जया परया युतः ॥  
तस्मादस्य प्रसादं त्वं यथावत्कर्तुमर्हसि ॥  
अनुग्रहेण शापस्य मम वाक्याद्द्विजोत्तम ॥ ३४ ॥  
तच्छ्रुत्वा गौतमः प्राह न मे वाक्यं भवेन्मृषा ॥  
न वाक्यं लोपयिष्यामि यदुक्तं स्वयमेव हि ॥ ॥ ३५ ॥  
ततः प्रोवाच ते विष्णुः स्वयं चापि महेश्वरः ॥  
तथा देवगणाः सर्वे विनयावनता स्थिताः ॥ ३६ ॥  
अन्यथा ब्रह्मणो वाक्यं न ते कर्तुं प्रयुज्यते ॥  
तस्मात्कुरुष्व विप्रेन्द्र शापस्यानुग्रहं हरेः ॥ ३७ ॥  
दृष्ट्वा तन्मनसो दार्ढ्यं सुरा विष्णुपुरोगमाः ॥  
ब्रह्मणोंऽतिकमभ्येत्य तस्मै सर्वं न्यवेदयन् ॥ ३८ ॥  
शापं शक्रस्य सञ्जातं तथा तस्मान्महामुनेः ॥ ३९ ॥  
यथा विडम्बना जाता देवराजस्य गर्हिता ॥  
तथा च दानवैः सर्वं त्रैलोक्यं व्याकुलीकृतम् ॥ ६.२०७.४० ॥  
यथा न कुरुते राज्यं व्रीडितः स शचीपतिः ॥  
तच्छ्रुत्वा पद्मजस्तूर्णं हरिशम्भुसमन्वितः ॥ ४१ ॥  
जगाम तत्र यत्रास्ते दुःखितः पाकशासनः ॥  
गौतमं च समानीय तत्रैव च पितामहः ॥ ४२ ॥  
ततः प्रोवाच प्रत्यक्षं देवानां वासवस्य च ॥  
अयुक्तं देवराजेन विहितं मुनिसत्तम ॥४३॥  
यत्ते प्रदूषिता भार्या कामोपहतचेतसा ॥  
न ते दोषोऽस्ति यच्छप्तश्छिद्रे चास्मिन्पुरन्दरः ॥  
परं प्रशस्यते नित्यं मुनीनां परमा क्षमा ॥ ४४ ॥  
यथा त्रैलोक्यराज्यं स्वं प्रकरोति शतक्रतुः ॥  
त्वया स्वयं प्रसादेन तथा नीतिर्विधीयताम् ॥४५॥  
दत्त्वाऽस्य वृषणौ भूयो नाश यित्वा भगानिमान्॥  
मर्त्यलोके गतिश्चास्य यथा स्यात्तत्समाचर॥४६॥  
तच्छ्रुत्वा वचनं तेषां स मुनिर्देवगौरवात् ॥  
वृषणौ मेषसम्भूतौ योजयामास तौ तदा ॥४७॥  
तान्भगान्पाणिना स्पृष्ट्वा चक्रे नेत्राणि सन्मुनिः॥  
ततः प्रोवाच तान्देवान्गौतमश्च महातपाः॥४८॥  
सहस्राक्षो मया शक्रो निर्मितोयं सुरोत्तमाः ॥  
स मेषवृषणश्चापि स्वं च राज्यं करिष्यति ॥  
शोभाऽस्य नेत्रजा वक्त्रे सुरम्या सम्भविष्यति ॥४९॥  
पुंस्त्वं च मेषजोत्थाभ्यां वृषणाभ्यां भविष्यति ॥  
न च मर्त्ये गतिश्चास्य पूजार्थं सम्भविष्यति ॥ ६.२०७.५० ॥  
एतस्मिन्नन्तरे जातः सहस्राक्षः पुरन्दरः॥  
शोभया परया युक्तो मुनेस्तस्य प्रभाव तः ॥५१॥  
ततः सङ्गृह्य पादौ च गौतमस्य महात्मनः॥  
प्रोवाच वचनं शक्रः सर्वदेवसमागमे ॥ ५२ ॥  
दुर्लभा मर्त्यलोकोत्था पूजा ब्राह्मणसत्तम ॥  
सा मे तव प्रसादेन यथा स्यात्तत्समाचर ॥ ५३ ॥  
त्रैलोक्यपतिजा सञ्ज्ञा मा नाशं यातु मे द्विज ॥  
प्रसादात्तव सा नित्यं यथा स्यात्तद्विधीयताम् ॥ ५४ ॥  
तच्छ्रुत्वा लज्जयाविष्टः कृपया चाथ सन्मुनिः॥  
तमूचे सर्वदेवानां प्रत्यक्षं पाकशासनम् ॥ ५५ ॥  
पञ्चरात्रं च ते पूजा मर्त्यलोके भविष्य ति ॥  
अनन्यां तृप्तिमभ्येषि यथा चैव तु वत्सरम् ॥ ५६ ॥  
यत्र देशे पुरे ग्रामे पञ्चरात्रं महोत्सवः ॥  
तत्र संवत्सरं यावन्नीरोगो भविता जनः ॥५७॥  
आधयो व्याधयो नैव न दुर्भिक्षं कथञ्चन ॥  
न च राज्ञो विनाशः स्यान्नैव लोकेऽसुखं क्वचित् ॥ ५८ ॥  
यत्र स्थाने महो भावी तावकश्च पुरन्दर ॥  
प्रभूतपयसो गावः प्रभविष्यन्ति तत्र च ॥  
सुभिक्षं सुखिनो लोकाः सर्वोपद्रववर्जिताः ॥ ५९ ॥  
॥ इन्द्र उवाच ॥ ॥  
यद्येवं शरदि प्राप्ते सर्व सत्त्वमनोहरे ॥  
सप्तच्छदसमाकीर्णे बन्धूकसुविराजिते ॥ ६.२०७.६० ॥  
मालतीगन्धसङ्कीर्णे नवसस्यसमाकुले ॥  
चन्द्रज्योत्स्नाकृतोद्द्योते षट्पदाराव सङ्कुले ॥ ६१ ॥  
कुमुदोत्पलसंयुक्ते तत्र स्यात्सुमहोत्सवः ॥  
येन बालोऽपि वृद्धोऽपि संहृष्टस्तत्समाचर ॥ ६२ ॥  
॥ गौतम उवाच ॥ ॥  
अद्य श्रवणनक्षत्रे तव दत्तो महोत्सवः ॥  
वैष्णवे पुण्यनक्षत्रे सर्वपापविवर्जिते ॥ ६३ ॥  
त्वया मे धर्षिता भार्या पौष्णे नक्षत्रसञ्ज्ञिते ॥  
तस्मिन्भविष्यति व्यक्तं तव पातः पुरन्दर ॥ ६४ ॥  
येनैषा मामकी कीर्तिस्तावकं वक्तु कर्म तत् ॥  
विख्यातिं यातु लोकेऽत्र न कश्चित्पापमाचरेत् ॥ ६५ ॥  
श्रवणादीनि पञ्चैव नक्षत्राणि पृथक्पृथक् ॥  
तव पूजाकृते पञ्च क्रतुतुल्यानि तानि च ॥  
भविष्यन्ति न सन्देहः सर्वतीर्थमयानि च ॥ ६६ ॥  
 यो यं काममभिध्याय पूजां तव करिष्यति ॥  
विशेषात्फलपुष्पैश्च स तं कृत्स्नमवाप्नुयात् ॥ ६७ ॥  
परं मूर्तिर्न ते पूज्या कुत्रापि च भविष्यति ॥  
त्वया मे दूषिता भार्या ब्राह्मणी प्राणसम्मता ॥ ६८ ॥  
तस्माद्वृक्षोद्भवां यष्टिं ब्राह्मणा वेदपारगाः ॥  
तावकैः सकलैर्मन्त्रैः स्थापयिष्यन्ति शक्तितः ॥ ६९ ॥  
पञ्चरात्रविधानेन यथान्येषां दिवौकसाम् ॥  
ततः सङ्क्रमणं कृत्वा पूजा मर्त्यसमुद्भवा ॥  
त्वया ग्राह्या सहस्राक्ष तृप्तिश्चैव भविष्यति ॥ ६.२०७.७० ॥  
यो यथा चैव ते यष्टिं सुप्तामुत्थापयिष्यति ॥  
तस्य तस्याधिका सिद्धिः सम्भविष्यन्ति वासव ॥ ७१ ॥  
पञ्चरात्रव्रतरतो यो ब्रह्मचर्यपरायणः ॥  
प्रकरिष्यति ते पूजां फलपुष्पैर्यथोदितैः ॥ ७२ ॥  
परदारकृतात्पापात्स सर्वान्मुक्तिमेष्यति ॥ ७३ ॥  
नमः शक्राय देवाय शुनासीराय ते नमः ॥  
नमस्ते वज्रहस्ताय नमस्ते वज्रपाणये ॥ ७४ ॥  
मन्त्रेणानेन यश्चार्घ्यं तव शक्र प्रदास्यति ॥  
परदारकृतं पापं तस्य सर्वं प्रयास्यति ॥ ॥ ७८५ ॥  
यश्चेदं तव संवादं मया सार्धं पुरन्दर ॥  
कीर्तयिष्यति सद्भक्त्या तथैवाकर्णयिष्यति ॥ ७६ ॥  
तस्य संवत्सरं यावन्नैव रोगो भविष्यति ॥  
तच्छ्रुत्वा विबुधाः सर्वे तथेत्युक्त्वा प्रहर्षिताः ॥ ७७ ॥  
जग्मुः शक्रं समादाय पुनरेवामरावतीम् ॥  
गौतमोऽपि निजा वासं गतः कोपसमाश्रितः ॥ ७८ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्य इन्द्रमहोत्सववर्णनन्नाम सप्तोत्तरद्विशततमोऽध्यायः ॥ २०७ ॥