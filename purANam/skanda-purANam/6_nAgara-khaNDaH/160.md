+++
title = "१६०"

+++
॥ सूत उवाच ॥ ॥  
अन्यस्मिन्नहनि प्राप्ते रहस्युक्तः स भार्यया ॥  
रात्रौ प्रसुप्तः पार्श्वे च पादौ संस्पृश्य तत्क्षणात् ॥ १ ॥  
त्वं तावन्मम भर्त्तासि यावज्जीवमसंशयम् ॥  
तद्वदस्व विभोऽस्माकं त्वदर्थं स मयोज्झितः ॥ २ ॥  
इन्द्रजालमिदं किं ते किं वा मन्त्रप्रसाधनम् ॥  
देवानां वा प्रसादोऽयं यत्त्वं चैतादृशः स्थितः ॥ ३ ॥  
मया त्वं हि तदा ज्ञातः प्रथमेऽपि दिने स्थिते ॥  
यदा सम्भूषिता वस्त्रैस्तथा वस्तुविभूषणैः ॥ ४ ॥  
यद्यहं तव वार्तां च सर्वां कपटसम्भवाम् ॥  
कथयामि द्वितीयस्य तत्ते पादौ स्पृशाम्यहम् ॥ ५ ॥  
॥ सूत उवाच ॥ ॥  
एवमुक्तो विहस्योच्चैः स तदा ब्राह्मणोत्तमाः ॥  
तामालिङ्ग्य ततः प्राह वचनं मधुराक्षरम् ॥ ६ ॥  
साधु प्रिये त्वया ज्ञातं सर्वं मम विचेष्टितम् ॥  
अहं स विप्रः सुभगे मणिभद्रेण यः पुरा ॥ ७ ॥  
विडम्बितो मुखं पश्यंस्त्वदीयं चन्द्रसन्निभम् ॥  
चमत्कारपुरं गत्वा मया चाराधितो रविः ॥  
तेन तुष्टेन मे दत्तं तद्रूपं ज्ञानमेव च ॥८॥ ॥  
॥ माहिकोवाच ॥ ॥  
त्वदीयदर्शनेनाहं कामदेववशं गता ॥ ९ ॥  
तस्मादाराधयिष्यामि तं गत्वा दिननायकम् ॥  
येन ते तादृशं भूयः प्रतुष्टो विदधाति सः ॥ ६.१६०.१० ॥  
किं मे चैतेन रूपेण तारुण्येनापि च प्रभो ॥  
यत्ते तथाविधं रूपं सम्भजामि दिवानिशम् ॥ ११ ॥  
॥ सूत उवाच ॥ ॥  
तच्छ्रुत्वा गुटिकां पुष्प समादाय मुखान्ततः ॥  
दधार तादृशं रूपं यादृग्दृष्टं पुरा तया ॥ १२ ॥  
ततः सा हर्षिता माही पुलकेन समन्विता ॥  
तमालिङ्ग्याभजद्गाढं वाक्यमेतदुवाच ह ॥ १३ ॥  
अद्य मे सफलं जन्म यौवनं रूपमेव च ॥  
यत्त्वं हृद्वाञ्छितः कान्तः प्रलब्धो मदनोपमः ॥ १४ ॥  
एतावन्ति दिनान्येव न मया कामजं सुखम् ॥  
अपि स्वल्पतरं लब्धं कथञ्चिद्वृद्धसेवया ॥ १५ ॥  
भजस्व स्वेच्छया विप्र दासी तेऽहं व्यवस्थिता ॥ १६ ॥  
॥ पुष्प उवाच ॥ ॥  
प्रविशामि किमङ्गेषु भवन्तीं किं मिलाम्यहम् ॥  
प्रिये चिरेण लब्धासि न जाने कर वाणि किम् ॥ १७ ॥  
एवमुक्त्वा ततस्तौ च मैथुनाय कृतक्षणौ ॥  
प्रवृत्तौ ब्राह्मणश्रेष्ठाः कामदेववशङ्गतौ ॥ १९८ ॥  
अथ रात्र्यां व्यतीतायामुदिते सूर्यमण्डले ॥  
वक्त्रे तां गुटिकां कृत्वा स पुष्पस्तादृशोऽभवत् ॥ १९ ॥  
एवं तस्य स्थितस्यात्र महान्कालो व्यजायत ॥  
पुत्राः पौत्रास्तथा जाताः कन्यकाश्च तथैव च ॥ ६.१६०.२० ॥  
स वृद्धत्वं यदा प्राप्तो जराविप्लवतां गतः ॥  
तदा स चिन्तयामास मया पापं महत्कृतम् ॥ २१ ॥  
मणिभद्रो वराकोऽसौ मिथ्याचारेण घातितः ॥  
तस्य भार्या हृता चैव प्रसूतिं च नियोजिता ॥ २२ ॥  
हाटकेश्वरजं क्षेत्रं तस्माद्गत्वा करोम्य हम् ॥  
पुरश्चरणसञ्ज्ञं च येन शुद्धिः प्रजायते ॥ २३ ॥  
एवं स निश्चयं कृत्वा पुष्पश्चित्ते निजे तदा ॥  
असङ्ख्यं वित्तमादाय चमत्कारपुरङ्गतः ॥ ॥ २४ ॥  
पुत्रेभ्योऽपि यथासङ्ख्यं दत्त्वा चैव पृथक्पृथक् ॥  
प्रासादं कारयामास तस्य सूर्यस्य शोभनम् ॥ २५ ॥  
यस्मिन्सिद्धिं गतः सोऽत्र याज्ञवल्क्यप्रतिष्ठिते ॥  
ततो मध्यममाहूय प्रणिपत्याभिवाद्य च ॥  
सोऽब्रवीद्ब्राह्मणानां मे चातुश्चरणमानय ॥ २६ ॥  
येनाहमग्रतो भूत्वा प्रायश्चित्तं विशुद्धये ॥  
पुरश्चरणसञ्ज्ञं तु प्रार्थयामि यथाविधि ॥ २७ ॥  
इति स्कान्दे महापुराण एकाशीतिसाहस्र्यां संहितायां षष्ठे नागरखण्डे हाट केश्वरक्षेत्रमाहात्म्ये पुष्पस्य पापक्षालनार्थं हाटकेश्वरक्षेत्रगमनपुरश्चरणार्थब्राह्मणामन्त्रणवर्णनन्नाम षष्ट्यधिकशततमोऽध्यायः ॥ १६० ॥