+++
title = "२०१"

+++
॥ विश्वामित्र उवाच ॥ ॥  
अथ ते ब्राह्मणाः सर्वे भर्तृयज्ञं महामतिम् ॥  
कृताञ्जलिपुटा भूत्वा स्तुतिं कृत्वा वचोऽब्रुवन् ॥ १ ॥  
यदेतद्भवता प्रोक्तं शोधितो यो भवेद्द्विजः ॥  
श्राद्धस्य कन्यकायाश्च सोमपानस्य सोऽर्हति ॥ २ ॥  
कथं शुद्धिः प्रकर्तव्या तस्य सर्वं ब्रवीहि नः ॥  
नागरस्य समस्तस्य देशान्तरगतस्य च ॥३॥  
देशान्तरप्रजातस्य तत्र जातस्य वा पुनः ॥  
अज्ञातपितृवर्गस्य सामा न्यं पदमिच्छतः ॥ ४ ॥  
एतन्नः सर्वमाचक्ष्व विस्तरेण महामते ॥ ५ ॥  
॥ विश्वामित्र उवाच ॥ ॥  
तेषां तद्वचनं श्रुत्वा ब्राह्मणानां नृपोत्तम ॥  
अब्रवीद्भर्तृयज्ञस्तु स्वाभिप्रायं सुसम्मतम् ॥ ६ ॥  
॥ भर्तृयज्ञ उवाच ॥ ॥  
प्रश्नभारो महानेष भवद्भिः समुदाहृतः ॥  
तथापि कथयिष्यामि नमस्कृत्य स्वयम्भुवम्॥ ७॥  
अज्ञातपितृवंशो यो दूरादपि समागतः ॥  
सामान्यं वाञ्छते पद्यं नागरोऽस्मीति कीर्तयन् ॥ ८ ॥  
तस्य शुद्धिः प्रदा तव्या मुख्यैः शान्तैः शुभैर्द्विजैः ॥  
गर्तातीर्थोद्भवं विप्रं कृत्वा चैव पुरःसरम् ॥९ ॥  
विशुद्धिं याचमानस्य यदि यच्छन्ति नो द्विजाः ॥  
कामाद्वा यदि वा क्रोधात्प्रद्वेषाद्वा च्युतेर्भयात् ॥ ६.२०१.१० ॥  
ब्रह्महत्योद्भवं पापं सर्वेषां तत्र जायते ॥  
तस्मादभ्यागतो यस्तु दूरादपि विशेषतः ॥ ११ ॥  
तस्य शुद्धिः प्रदातव्या प्रयत्नेन द्विजोत्तमैः ॥  
शुद्धिं तु त्रिविधां प्राप्तो मम वाक्यसमुद्भवाम् ॥ १२ ॥  
स शुद्धो नागरो ज्ञेयो जातो देशान्तरेष्वपि ॥  
पूर्वं विशोधयेद्वंशं ततो मातृकुलं स्मृतम् ॥ १३ ॥  
ततः शीलं त्रिभिः शुद्धः सामान्यं पदमर्हति ॥ १४ ॥  
सर्वेषामपि विप्राणां वर्षान्ते समुपस्थिते ॥  
शुद्धिः कार्या प्रयत्नेन स्वस्थानस्य विशुद्धये ॥ १५ ॥  
तदर्थं शरदश्चान्ते शुभर्त्तौ ब्राह्मणोत्तमाः ॥  
चातुश्चरणसम्पन्नाः संस्थाप्याः षोडशैव तु ॥ १६ ॥  
ब्राह्मणाः पुरतः सर्वे शान्ता दान्ता जितेन्द्रियाः ॥  
गर्त्तातीर्थोद्भवं विप्रं तेषां मध्ये निवेशयेत् ॥ १७ ॥  
तदग्रे पीठिका देयाश्चतस्रो लक्षणान्विताः ॥  
यावत्कार्त्तिकपर्यन्तं चातुश्चरणकल्पिताः ॥ १८ ॥  
प्रथमा बह्वृचस्यार्थे याजुषस्य तथाऽपरा ॥  
सामगस्य तथैवान्या तथाऽऽद्यस्य चतुर्थिका ।। ॥ १९ ॥  
मुद्रिकार्थं तथैवान्या पञ्चमी परिकीर्तिता ॥  
श्रीसूक्तं पावमानं च शाकुनं विष्णुदैवतम्॥ ६.२०१.२० ॥  
पारावतं तथा सूक्तं जीवसूक्तेन संयुतम्॥  
बह्वृचः कीर्तयेत्तत्र शान्तिकं च तथापरम् ॥ २१ ॥  
शान्तिकं शिवसङ्कल्पमृषिकल्पं चतुर्विधम् ॥  
मण्डलम्ब्राह्मणं चैव गायत्रीब्राह्मणं तथा ॥ २२ ।।  
तथा पुरुषसूक्तं च मधुब्राह्मणमेव च ॥  
अध्वर्युः कीर्तयेत्तत्र रुद्रान्पञ्चाङ्गसंयुतान् ॥ २३ ॥  
देवव्रतं च गायत्रं सोमसूर्यव्रते तथा ॥  
एकविंशतिपर्यन्तं तथान्यच्च रथन्तरम् ॥ २४ ॥  
सौव्रतं संहिता विष्णोर्ज्येष्ठसाम तथैव च ॥  
सामवेदोक्तरुद्रांश्च भारुण्डैः सामभिर्युतान् ॥ २५ ॥  
छन्दोगः कीर्तयेत्तत्र यच्चान्यच्छान्तिकं भवेत् ॥  
गर्भोपनिषदं चैव स्कन्दसूक्तं तथापरम् ॥ २६ ॥  
नीलरुद्रैः समोपेतान्प्राणरुद्रांस्तथापरान् ॥  
नवरुद्रांश्च क्षुरिकानाद्यस्तत्र प्रकीर्तयेत् ॥ २७ ॥  
ततः पुण्याहघोषेण गीतवादित्रनिस्वनैः ॥  
शुक्लमाल्याम्बरधरः शुक्लचन्दनचर्चितः २८ ॥  
शुद्धिकामो व्रजेत्तत्र यत्र ते ब्राह्मणाः स्थिताः ॥  
प्रणम्य शिरसा तेषां ततोवाच्यस्तु मध्यगः ॥ २९ ॥  
मदर्थं प्रार्थय त्वं हि सर्वानेतान्द्विजोत्तमान् ॥  
यतः शुद्धिं प्रयच्छन्ति प्रसादं कर्तुमर्हसि ॥ ६.२०१.३० ॥  
ततस्तु प्रार्थयेद्विप्रांस्तदर्थं च विशुद्धये ॥  
गर्तातीर्थोद्भवो विप्रो विनयावनतः स्थितः ॥ ३१ ॥  
गोचर्मणि समालग्नः शुद्धिकामस्य तस्य च ॥  
प्रष्टव्यास्तु ततस्तेन सर्व एव द्विजोत्तमाः ॥ ३२ ॥  
एष शुद्धिकृते प्राप्तः सुदूरान्नागरो द्विजः ॥  
अस्य शुद्धिः प्रदातव्या युष्माकं रोचते यदि ॥ ३३ ॥  
अथ तैर्वेदसूक्तेन निषेधो वा प्रवर्तनम् ॥  
वक्तव्यं वचसा नैव मम वाक्यमिदं स्थितम्॥ ३४ ॥  
ततश्च बहुलान्दृष्ट्वा ऋगध्वर्यूंस्ततः परम् ॥  
छादोग्यांश्च तथाद्यांश्च क्रमेण तु द्विजोत्तमाः ॥ ३५ ॥  
यदि तेषां मनस्तुष्टिर्जायते द्विजसत्तमाः ॥  
ततः सूक्तानि वाक्यानि सौम्यानि सुशुभानि च ॥  
वारुणानि तथैन्द्राणि माङ्गल्यप्रभवाणि च ॥ ३६ ॥  
श्रेष्ठानि मन्त्रलिङ्गानि वृद्धितुष्टिकराणि च ॥  
यदि नो मानसी तुष्टि स्तेषां चैव प्रजायते ॥ ३७ ॥  
तदा रौद्राणि याम्यानि नैर्ऋत्यानि विशेषतः ॥  
आग्नेयानि त्वनिष्टानि तथा नाशकराणि च ॥ ३८ ॥  
अथ ये तत्र मूर्खाः स्युर्न वेदपठने रताः ॥  
पुष्पदानं तु वक्तव्यं तैः सन्तुष्टैर्द्विजोत्तमैः ॥ ३९ ॥  
सीत्कारः कुपितैः कार्यः सन्तोषेण विवर्जितैः ॥  
एवं सर्वेषु कृत्येषु न च कार्यो विनिर्णयः ॥ ६.२०१.४० ॥  
प्राकृतैर्वचनैश्चैव यथा कुर्वन्ति मानवाः ॥  
तथैव निर्णयस्यान्ते मध्यगेन विपश्चिता ॥ ४१ ॥  
देयं तालत्रयं सम्यक्सर्वेषां निर्णयोद्भवे ॥ ४२ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये नागर प्रश्ननिर्णयवर्णनन्नामैकोत्तरद्विशततमोऽध्यायः ॥ २०१ ॥