+++
title = "०७४"

+++
॥ सूत उवाच ॥ ॥  
धृतराष्ट्रेण भूपेन शतपुत्रान्वितेन च ॥  
लिङ्गानां स्थापितं तत्र शतमेकोत्तरं द्विजाः ॥ १ ॥  
तथा च पाण्डवैः सर्वैः स्थापितं लिङ्गपञ्चकम् ॥  
द्रौपद्या चाऽथ कुन्त्याऽथ गान्धार्याऽथ यदृच्छया ॥ २ ॥  
भानुमत्या च गौरीणां स्थापितं च चतुष्टयम् ॥  
विदुरेणाथ शल्येन कलिं गेन युयुत्सुना ॥ ३ ॥  
बाह्लीकेन सपुत्रेण कर्णेनाथ ससूनुना ॥  
तथा शकुनिना तत्र द्रोणेन च कृपेण च ॥ ४ ॥  
अश्वत्थाम्ना पृथक्त्वेन लिङ्गमेकैकमुत्तमम् ॥  
स्थापितं परया भक्त्या वरप्रासादमाश्रितम् ॥ ५ ॥  
तथा संस्थापितं तत्र विष्णुना प्रभविष्णुना ॥  
लिङ्गं प्रासादमाधाय प्रोत्तुङ्गशिखरान्वितम् ॥ ६ ॥  
सात्वतेनापि साम्बेन बलभद्रेण धीमता ॥  
प्रद्युमेनानिरुद्धेन तथान्यैर्मुख्ययादवैः ॥ ७ ॥  
चारुदेष्णादिभिः पुत्रै रुक्मिण्या दशभिः सुतैः ॥  
लिङ्गानां दशकं मुख्यं स्थापितं श्रद्धयान्वितैः ॥ ८ ॥  
एवं संस्थाप्य लिङ्गानि ते सर्वे कुरुपाण्डवाः ॥  
यादवाश्च सुसंहृष्टा कृतकृत्यास्तदा। ऽभवन् ॥ ९ ॥  
तत्र स्थित्वा चिरं कालं दत्त्वा दानान्यनेकशः ॥  
धनाढ्यान्ब्राह्मणान्कृत्वा चमत्कारपुरोद्भवान् ॥ ६.७४.१० ॥  
दत्त्वा तेभ्यो वरान्नागान्ह याञ्जात्याननेकशः॥  
सद्ग्रामाणि विचित्राणि क्षेत्राणि च सुधेनवः ॥ ११ ॥  
महोक्षांश्च सुवस्त्राणि भूस्थानान्याश्रयांस्तथा ॥  
दासीदासांस्तथा भृत्यान्दानानि विविधानि च ॥ १२ ॥  
तत आमन्त्र्य तान्सर्वान्प्रणिपत्य मुहुर्मुहुः ॥  
स्वस्थानं प्रति संहृष्टाः प्रजग्मुः सर्व एव ते ॥ १३ ॥  
॥ सूत उवाच ॥ ॥  
एतद्वः सर्वमाख्यातं स्थापितं तेन भूभुजा ॥  
तथा तद्धृतराष्ट्रेण लिङ्गं पातकनाशनम् ॥ १४ ॥  
तथान्यैरपि भूपालैः प्राधान्येन व्यवस्थितैः ॥  
पाण्डवैर्यादवैश्चैव पृथक्त्वेन व्यवस्थितैः ॥।५॥  
यस्तानि पुरुषः सम्यक्पूजयेद्भक्तिभावितः ॥  
स लभेच्चाखिलान्कामान्वाञ्छितान्स्वेन चेतसा ॥ १६ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठेनागरखण्डे हाटकेश्वरक्षेत्रमाहात्म्ये कौरवपाण्डवयादवकृतलिङ्ग प्रतिष्ठावृत्तान्तवर्णनन्नाम चतुःसप्ततितमोऽध्यायः ॥ ७४ ॥