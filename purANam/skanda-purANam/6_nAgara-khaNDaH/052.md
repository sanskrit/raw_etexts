+++
title = "०५२"

+++
॥ सूत उवाच ॥ ॥  
उमामहेश्वरौ तत्र स्थापितौ तेन भूभुजा ॥  
प्रासादं परमं कृत्वा साधुदृष्टिसुखप्रदम् ॥ १ ॥  
तस्याग्रतः शुभं कुण्डं तत्र चैव विनिर्मितम् ॥  
स्वच्छोदकेन सम्पूर्णं पद्मिनीखण्डमण्डितम् ॥ २ ॥  
स्नात्वा तत्र नरो भक्त्या तौ पश्येद्यः समाहितः ॥  
माघशुक्लचतुर्दश्यां न स भूयोऽत्र जायते ॥ ३ ॥  
तस्यैव पूर्वदिग्भागेऽगस्त्यकुण्डसमीपतः ॥  
अस्ति वापी महापुण्या सर्वपातकनाशिनी ॥ ४ ॥  
तस्यां यः कुरुते स्नानं मासि वै फाल्गुने नरः ॥  
सोपवासः सिताष्टम्यां वाञ्छितं लभते च सः ॥ ५ ॥  
तस्या दक्षिणदिग्भागे तत्रास्ति कपिला नदी ॥  
कपिलो यत्र सम्प्राप्तः सिद्धिं साङ्ख्यसमुद्भवाम् ॥ ६ ॥  
कपिलायाश्च पूर्वेण सिद्धक्षेत्रं प्रकीर्तितम् ॥  
यत्र सिद्धिं गताः सिद्धाः पुरा शत सहस्रशः ॥ ७ ॥  
यो यं काममभिध्याय तपस्तत्र समाचरेत् ॥  
षण्मासाभ्यन्तरे नूनं स तमाप्नोति मानवः ॥ ८ ॥  
तस्याधस्ताच्छिला विप्रा विद्यते वैष्णवी शुभा ॥  
भ्रमन्ती चतुरस्रा च सर्वपातकनाशिनी ॥ ९ ॥  
सदा महानदीतोयक्षालिता मुक्तिदा नृणाम् ॥  
गङ्गायमुनयोर्मध्ये सन्निविष्टा सरस्वती ॥ ६.५२.१० ॥  
त्रिवेणी वहते तस्याः पुरतो भुक्तिमुक्तिदा ॥  
तस्यामुपरि दग्धानां ब्राह्मणानां विशेषतः ॥ ११ ॥  
नूनं मुक्तिर्भवेत्तेषां चिता भस्मनि गोष्पदम् ॥  
दृश्यते तत्र तज्ज्ञात्वा संस्कार्या ब्राह्मणा मृताः ॥ १२ ॥  
तस्यैवोत्तरदिग्भागे रुद्रकोटिर्द्विजोत्तमाः ॥  
अस्ति सम्पूजिता विप्रै र्दाक्षिणात्यैर्महात्मभिः ॥ १३ ॥  
महायोगिस्वरूपेण दाक्षिणात्या द्विजोत्तमाः ॥  
चमत्कारपुरे क्षेत्रे श्रुत्वा स्वयमुमापतिम् ॥ १४ ॥  
ततः कौतूहलाविष्टाः श्रद्धया परया युताः ॥  
कोटिसङ्ख्या द्रुतं जग्मुस्तस्य दर्शनवाञ्छया ॥ १५ ॥  
अहम्पूर्वमहम्पूर्वं वीक्षयिष्यामि तं हरम् ॥  
इति श्रद्धासमो पेताश्चक्रुस्ते शपथं गताः ॥ १६ ॥  
एतेषां मध्यतो यस्तं महायोगिनमीश्वरम् ॥  
चरमं देवमीक्षेत भविष्यति स पापकृत् ॥ १७ ॥  
ततस्तेषामभिप्रायं ज्ञात्वा देवो महेश्वरः ॥  
भक्तिप्रीतो हितार्थाय कोटिरूपैर्व्यवस्थितः ॥ १८ ॥  
हेलया दर्शनं प्राप्तः सर्वेषां द्विजसत्तमाः ॥  
ततः प्रभृति तत्स्थानं रुद्रकोटीतिविश्रुतम् ॥ १९ ॥  
तदर्थं पठितः श्लोको नारदेन पुरा द्विजाः ॥  
रुद्रावर्तं समालोक्य प्रहृष्टेन द्विजोत्तमाः ॥ ६.५२.२० ॥  
आषाढीं कार्तिकीं माघीं तथा चैत्रसमुद्भवाम् ॥  
धन्याः पृथिव्यां लप्स्यन्ते रुद्रावर्ते चतुर्दशीम् ॥ २१ ॥  
आजन्मशतसाहस्रं कृत्वा पापं नरः क्षितौ ॥  
रुद्रावर्तं समालोक्य विपाप्मत्वं प्रपद्यते ॥ २२ ॥  
रुद्रावर्त्ते नरो गत्वा दृष्ट्वा योगेश्वरं हरम् ॥  
शुक्लपक्षे चतुर्दश्यां विपाप्मा जायते ध्रुवम् ॥ २३ ॥  
यस्तत्र कुरुते श्राद्धं महायोगिपुरे द्विजाः ॥  
रुद्रावर्ते स चाप्नोति फलं शतमखोद्भवम् ॥ २४ ॥  
उपवासपरो भूत्वा यः कुर्याद्रात्रिजागरम् ॥  
कामगेन विमानेन स स्वर्गे याति मानवः ॥ २५ ॥  
तत्र यः कपिलां दद्याद्ब्राह्मणायाहिताग्नये ॥  
स गणः स्यान्न सन्देहो हरस्य दयितस्तथा ॥ २६ ॥  
षडक्षरं जपेद्यस्तु महायोगिपुरः स्थितः ॥  
मन्त्रं तस्य भवेच्छ्रेयः षङ्गुणं राजसूयतः ॥ २७ ॥  
यस्तस्य पुरतो भक्त्या जपेद्वा शतरुद्रियम् ॥  
चतुर्णामपि वेदानां सोऽधीतानां भजेत्फलम् ॥ २८ ॥  
गीतं वा यदि वा नृत्यं तत्पुरः कुरुते नरः ॥  
स सर्वेषां भजेच्छ्रेयो मखानां नात्र संशयः ॥२९॥  
एवमुक्त्वा द्विजश्रेष्ठाः स मुनिर्ब्रह्मसम्भवः ॥  
विरराम ततो हृष्टस्तीर्थयात्रां गतो द्रुतम् ॥ ६.५२.३० ॥  
इति श्रीस्कान्दे महापुराण एकाशीति साहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये रुद्रकोटिमाहात्म्यवर्णनन्नाम द्विपञ्चाशत्तमोऽध्यायः ॥ ९२ ॥ ॥ छ ॥ ॥ ॥