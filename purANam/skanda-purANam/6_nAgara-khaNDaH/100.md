+++
title = "१००"

+++
॥ सूत उवाच ॥ ॥  
एवं भुक्त्वा स विप्रर्षिर्वाञ्छया राममन्दिरे ॥  
दत्ताशीर्निर्गतः पश्चादामन्त्र्य रघुनन्दनम् ॥ १ ॥  
अथ याते मुनौ तस्मिन्दुर्वाससि तदन्तिकात् ॥  
लक्ष्मणः खङ्गमादाय रामदेवमुवाच ह ॥ २ ॥  
एतत्खङ्गं गृहीत्वाशु मां प्रभो विनिपातय ॥  
येन ते स्यादृतं वाक्यं प्रतिज्ञातं च यत्पुरा ॥ ३ ॥  
ततो रामश्चिरात्स्मृत्वा तां प्रतिज्ञां स्वयं कृताम् ॥  
वधार्थं सम्प्रविष्टस्य समीपे पुरुषस्य च ॥ ४ ॥  
ततोऽतिचिन्तयामास व्याकुलेनान्तरात्मना ॥  
बाष्पव्याकुलनेत्रश्च निःष्वसन्पन्नगो यथा ॥ ५ ॥  
तं दीनवदनं दृष्ट्वा निःष्वसन्तं मुहुर्मुहुः ॥  
भूयः प्रोवाच सौमित्रिर्विनयावनतः स्थितः ॥ ६ ॥  
एष एव परो धर्मो भूपतीनां विशेषतः ॥  
यथात्मीयं वचस्तथ्यं क्रियते निर्विकल्पितम् ॥ ७ ॥  
तस्मात्त्वया प्रभो प्रोक्तं स्वयमेव ममाग्रतः ॥  
तस्यैव देवदूतस्य तारनादेन कोपतः ॥ ९ ॥  
योऽत्रागच्छति सौमित्रे मम दूतस्य सन्निधौ ॥  
तं चेद्धन्मि स्वहस्तेन नाहं तस्मात्सुपापकृत् ॥ ९ ॥  
तदहं चागतस्तात भयाद्दुर्वाससो मुनेः ॥  
निषिद्धोऽपि त्वयातीव तस्माच्छीघ्रं तु घातय ॥ ६.१००.१० ॥  
ततः सम्मन्त्र्य सुचिरं मन्त्रिभिः सहितो नृपः ॥  
ब्राह्मणैर्धर्मशास्त्रज्ञैस्तथान्यैर्वेदपारगैः ॥ ११ ॥  
प्रोवाच लक्ष्मणं पश्चाद्विनयावनतं स्थितम् ॥  
वाष्पक्लिन्नमुखो रामो गद्गदं निःश्वसन्मुहुः ॥ १२ ॥  
व्रज लक्ष्मण मुक्तस्त्वं मया देशातरं द्रुतम् ॥  
त्यागो वाथ वधो वाथ साधूनामुभयं समम् ॥ १३ ॥  
न मया दर्शनं भूयस्तव कार्यं कथञ्चन ॥  
न स्थातव्यं च देशेऽपि यदि मे वाञ्छसि प्रियम् ॥ १४ ॥  
तस्य तद्वचनं श्रुत्वा प्रणिपत्य ततः परम् ॥  
निर्ययौ नगरात्तस्मात्तत्क्षणादेव लक्ष्मणः ॥ १५ ॥  
अकृत्वापि समालापं केनचिन्निजमन्दिरे ॥  
मात्रा वा भार्यया वाथ सुतेन सुहृदाथवा ॥ १६ ॥  
ततोऽसौ सरयूं गत्वाऽवगाह्याथ च तज्जलम् ॥  
शुचिर्भूत्वा निविष्टोथ तत्तीरे विजने शुभे ॥ १७ ॥  
पद्मासनं विधायाथ न्यस्यात्मानं तथात्मनि ॥  
ब्रह्मद्वारेण तं पश्चात्तेजोरूपं व्यसर्जयत् ॥ १८ ॥  
अथ तद्राघवो दृष्ट्वा महत्तेजो वियद्गतम् ॥  
विस्मयेन समायुक्तोऽचिन्तयत्किमिदं ततः ॥ १९ ॥  
अथ मर्त्ये परित्यक्ते तेजसा तेन तत्क्षणात् ॥  
वैष्णवेन तुरीयेण भागेन द्विजसत्तमाः ॥ ६.१००.२० ॥  
पपात भूतले कायं काष्ठलोष्टोपमं द्रुतम्॥  
लक्ष्मणस्य गतश्रीकं सरय्वाः पुलिने शुभे ॥ २१ ॥  
ततस्तु राघवः श्रुत्वा लक्ष्मणं गतजीवितम् ॥  
पतितं सरितस्तीरे विललाप सुदुःखितः ॥ २२ ॥  
स्वयं गत्वा तमुद्देशं सामात्यः ससुहृज्जनः ॥  
लक्ष्मणं पतितं दृष्ट्वा करुणं पर्यदेवयत् ॥ २३ ॥  
हा वत्स मां परित्यज्य किं त्वं सम्प्रस्थितो दिवम् ॥  
प्राणेष्टं भ्रातरं श्रेष्ठं सदा तव मते स्थितम् ॥ २४ ॥  
तस्मिन्नपि महारण्ये गच्छमानः पुरादहम् ॥।?  
अपि सन्धार्यमाणेन अनुयातस्त्वया तदा ॥ २५ ॥  
सम्प्राप्तेऽपि कबन्धाख्ये राक्षसे बलवत्तरे ॥  
त्वया रात्रिमुखे घोरे सभार्योऽहं प्ररक्षितः ॥ २६ ॥  
येनेन्द्रजिद्धतो युद्धे तादृग्रूपो निशाचरः ॥  
स एष पतितः शेते गतासुर्धरणीतले ॥ ९७ ॥  
येन शूर्पणखा ध्वस्ता राक्षसी सा च दारुणा ॥  
लीलयापि ममादेशात्सोयमेवंविधः स्थितः ॥ २८ ॥  
यद्बाहुबलमाश्रित्य मया ध्वस्ता निशाचराः ॥  
सोऽयं निपतितः शेते मम भ्राता ह्यनाथवत् ॥।? ॥ २९ ॥  
हा वत्स क्व गतो मां त्वं विमुच्य भ्रातरं निजम् ॥  
ज्येष्ठं प्राणसमं किं ते स्नेहोऽद्य विगतः क्वचित् ॥ ६.१००.३० ॥  
॥ सूत उवाच ॥ ॥  
एवं बहुविधान्कृत्वा प्रलापान्रघुनन्दनः ॥  
मातृभिः सहितो दीनः शोकेन महतान्वितः ॥ ३१ ॥  
ततस्ते मन्त्रिणस्तस्य प्रोचुस्तं वीक्ष्य दुःखितम् ॥।  
विलपन्तं रघुश्रेष्ठं स्त्रीजनेन समन्वितम् ॥ ३२ ॥  
॥ मन्त्रिण ऊचुः ॥ ॥  
मा शोकं कुरु राजेन्द्र यथान्यः प्राकृतः स्थितः ॥  
कुरुष्व च यथेदं स्यात्साम्प्रतं चौर्ध्वदैहिकम्॥ ३३ ॥  
नष्टं मृतमतीतं च ये शोचन्ति कुबुद्धयः ॥  
धीराणां तु पुरा राजन्नष्टं नष्टं मृतं मृतम् ॥ ३४ ॥  
एवं ते मन्त्रिणः प्रोच्य ततस्तस्य कलेवरम् ॥  
लक्ष्मणस्य विलप्यौच्चैश्चन्दनोशीरकुङ्कुमैः ॥ ३५ ॥  
कर्पूरागुरुमिश्रैश्च तथान्यैः सुसुगन्धिभिः ॥  
परिवेष्ट्य शुभैर्वस्त्रैः पुष्पैः सम्भूष्य शोभनैः ॥ ३६ ॥  
चन्दनागुरुकाष्ठैश्च चितिं कृत्वा सुविस्तराम् ॥  
न्यदधुस्तस्य तद्गात्रं तत्र दक्षिणदिङ्मुखम् ॥ ३७ ॥  
एतस्मिन्नन्तरे जातं तत्राश्चर्यं द्विजोत्तमाः ॥  
तन्मे निगदतः सर्वं शृण्वन्तु सकलं द्विजाः ॥ ३८ ॥  
यावत्तेंऽतः समारोप्य चितां तस्य कलेवरम् ॥  
प्रयच्छन्ति हविर्वाहं तावन्नष्टं कलेवरम् ॥ ३९ ॥  
एतस्मिन्नन्तरे वाणी निर्गता गगनाङ्गणात् ॥  
नादयन्ती दिशः सर्वाः पुष्पवर्षादनन्तरम् ॥ ६.१००.४० ॥  
रामराम महाबाहो मा त्वं शोकपरो भव ॥  
न चास्य युज्यते वह्निर्दातुं चैव कथञ्चन ॥ ४१ ॥  
ब्रह्मज्ञानप्रयुक्तस्य सन्न्यस्तस्य विशेषतः ॥  
अग्निदानं न युक्तं स्यात्सर्वेषामपि योगिनाम् ॥ ४२ ॥  
तवायं बान्धवो राम ब्रह्मणः सदनं गतः।  
ब्रह्मद्वारेण चात्मानं निष्क्रम्य सुमहायशाः ॥ ४३ ॥  
अथ ते मन्त्रिणः प्रोचुस्तच्छ्रुत्वाऽऽकाशगं वचः ॥  
अशोच्यो यं महाराज संसिद्धिं परमां गतः ॥  
लक्ष्मणो गम्यतां शीघ्रं तस्मात्स्वभवने विभो ॥ ४४ ॥  
चिन्त्यन्तां राजकार्याणि तथा यच्चौर्ध्वदैहिकम् ॥  
कुरु स्नेहोचितं तस्य पृष्ट्वा ब्राह्मणसत्तमान् ॥ ४५ ॥  
॥ राम उवाच ॥  
नाहं गृहं गमिष्यामि लक्ष्मणेन विनाऽधुना ॥  
प्राणानत्र विहास्यामि यथा तेन महात्मना ॥ ४६ ॥  
एष पुत्रो मया दत्तः कुशाख्यो मम सम्मतः ॥  
युष्मभ्यं क्रियतां राज्ये मदीये यदि रोचते ॥ ४७ ॥  
एवमुक्त्वा ततो रामो गन्तुकामो दिवालयम् ॥  
चिन्तयामास भूयोऽपि स्मृत्वा मित्रं विभीषणम् ॥ ४८ ॥  
मया तस्य तदा दत्तं लङ्कायां राज्यमक्षयम् ॥  
बहुभक्तिप्रतुष्टेन यावच्चन्द्रार्कतारकाः ॥ ४९ ॥  
अतिक्रूरतरा जाती राक्षसानां यतः स्मृता ॥  
विशेषाद्वरपुष्टानां जायतेऽत्र धरातले ॥ ६.१००.५० ॥  
तच्चेद्राक्षसभावेन स महात्मा विभीषणः ॥  
करिष्यति सुरैः सार्धं विरोधं रावणो यथा ॥ ५१ ॥  
तं देवाः सूदयिष्यन्ति उपायैः सामपूर्वकैः ॥  
त्रैलोक्यकण्टको यद्वत्तस्य भ्राता दशाननः ॥ ५२ ॥  
ततो मे स्यान्मृषा वाणी तस्माद्गत्वा तदन्तिकम् ॥  
शिक्षां ददामि तस्याहं यथा देवान्न दूषयेत् ॥ ५३ ॥  
तथा मे परमं मित्रं द्वितीयं वानरः स्थितः ॥  
सुग्रीवाख्यो महाभागो जाम्बवांश्च तथाऽपरः ॥ ५४ ॥  
सभृत्यो वायुपुत्रश्च वालिपुत्रसमन्वितः ॥  
कुमुदाख्यश्च तारश्च तथान्येऽपि च वानराः ॥५५॥  
तस्मात्तानपि सम्भाष्य सर्वान्सम्मन्त्र्य सादरम् ॥  
ततो गच्छामि देवानां कृतकृत्यो गृहं प्रति ॥ ५६ ॥  
एवं सञ्चिन्त्य सुचिरं समाहूय च पुष्पकम् ॥  
तत्रारुह्य ययौ तूर्णं किष्किन्धाख्यां पुरीं प्रति ॥५७॥  
अथ ते वानरा दृष्ट्वा प्रोद्द्योतं पुष्पकोद्भवम् ॥  
विज्ञाय राघवं प्राप्तं सत्वरं सम्मुखा ययुः ॥ ५८ ॥  
ततः प्रणम्य ते दूराज्जानुभ्यामवनिं गताः ॥  
जयेति शब्दमादाय मुहुर्मुहुरितस्ततः ॥५९॥  
ततस्तेनैव संयुक्ताः किष्किन्धां तां महापुरीम् ॥  
विविशुः सत्पताकाभिः समन्तात्समलङ्कृताम् ॥ ६.१००.६०  
अथोत्तीर्य विमानाग्र्यात्सुग्रीवभवने शुभे ॥  
प्रविवेश द्रुतं रामः सर्वतः सुविभूषिते ॥ ६१ ॥  
तत्र रामं निविष्टं ते विश्रान्तं वीक्ष्य वानराः॥  
अर्घ्यादिभिश्च सम्पूज्य पप्रच्छुस्तदनन्तरम् ॥६२॥  
॥ वानरा ऊचुः ॥ ॥  
तेजसा त्वं विनिर्मुक्तो दृश्यसे रघुनन्दन॥  
कृशोऽस्यतीव चोद्विग्नः कच्चित्क्षेमं गृहे तव ॥६३॥  
काये वाऽनुगतो नित्यं तथा ते लक्ष्मणोऽनुजः॥  
न दृश्यते समीपस्थः किमद्य तव राघव ॥६४॥  
तथा प्राणसमाऽभीष्टा सीता तव प्रभो ॥  
दृश्यते किं न पार्श्वस्था एतन्नः कौतुकं परम् ॥६५॥  
॥ सूत उवाच॥ ॥  
तेषां तद्वचनं श्रुत्वा चिरं निःश्वस्य राघवः ॥  
वाष्पपूर्णेक्षणो भूत्वा सर्वं तेषां न्यवेदयत् ॥६६॥  
अथ सीता परित्यक्ता तथा भ्राता स लक्ष्मणः॥  
यदर्थं तत्र सम्प्राप्तः स्वयमेव द्विजोत्तमाः ॥६७॥  
तच्छ्रुत्वा वानराः सर्वे सुग्रीवप्रमुखास्ततः ॥  
रुरुदुस्ते सुदुःखार्ताः समालिङ्ग्य ततः परम्॥६८॥  
एवं चिरं प्रलप्योच्चैस्ततः प्रोचू रघूत्तमम्॥  
आदेशो दीयतां राजन्योऽस्माभिरिह सिध्यति ॥६९॥  
धन्या वयं धरापृष्ठे येषां त्वं रघुसत्तम ॥  
ईदृक्स्नेहसमायुक्तः समागच्छसि मन्दिरे ॥ ६.१००.७० ॥  
॥ राम उवाच ॥ ॥  
उषित्वा रजनीमेकां सुग्रीव तव मन्दिरे ॥  
प्रातर्लङ्कां गमिष्यामि यत्रास्ते स विभीषणः ७१ ॥  
प्रधानामात्ययुक्तेन त्वयापि कपिसत्तम ॥  
आगन्तव्यं मया सार्धं विभीषणगृहं प्रति ॥ ७२ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये श्रीरामेश्वरस्थापन प्रस्तावे लक्ष्मणनिर्वाणोत्तरं श्रीरामस्य सुग्रीवनगरीम्प्रति गमनवर्णनन्नाम शततमोऽध्यायः