+++
title = "०९४"

+++
॥ सूत उवाच ॥ ॥। ।  
तथान्या लोहयष्टिस्तु तस्मिन्क्षेत्रेऽतिशोभना ॥  
मुक्ता परशुरामेण भङ्क्त्वा निजकुठारकम् ॥ १ ॥  
तां दृष्ट्वा मानवः सम्यगुपवासपरायणः ॥  
मुच्यते हि स्वकात्पापात्तत्क्षणाद्विजसत्तमाः ॥ २ ॥  
॥ ऋषय ऊचुः ॥ ॥  
कुतः परशुरामेण भङ्क्त्वा निजकुठारकम् ॥  
निर्मिता लोहयष्टिः सा तत्रोत्सृष्टा च सा कुतः ॥३ ॥  
॥ सूत उवाच ॥ ॥  
यदा रामो ह्रदं कृत्वा तर्पयित्वा निजान्पितॄन् ॥  
गतामर्षो द्विजेन्द्राणां दत्त्वा यज्ञे वसुन्धराम् ॥४॥  
ततः सम्प्रस्थितो हृष्टो धृत्वा मनसि सागरम् ॥  
स्नानार्थं तं समादाय कुठारं भास्करप्रभम् ॥५॥  
तदा स मुनिभिः प्रोक्तः सर्वैस्तत्क्षेत्रवासिभिः ॥  
वाञ्छद्भिस्तु हितं तस्य सदा शमपरायणैः ॥ ६ ॥  
रामराम महाभाग यद्धारयसि पाणिना॥  
शस्त्रं पूर्णे प्रतिज्ञोऽपि तन्न युक्तं भवेत्तव ॥ ७ ॥  
अनेन करसंस्थेन तव कोपः कथञ्चन ॥  
न यास्यति शरीरस्थस्तस्मादेनं परित्यज ॥ ९ ॥  
तेषां तद्वचनं श्रुत्वा ततो रामः कृताञ्जलिः ॥  
प्रोवाच विनयोपेतः प्रहसंस्तान्द्विजोत्तमान् ॥ ९ ॥  
कुठारश्चैव विप्रेन्द्रा रुद्रतेजोद्भवेन च ॥  
लोहेन निर्मितः पूर्वमक्षयो विश्वकर्मणा ॥६.९४.॥॥  
तदहं सम्परित्यज्य कथमेनं द्विजोत्तमाः ॥९ ।  
क्षत्त्रधर्मपरोऽप्येवं प्रगच्छामि दिगन्तरम् ॥ १॥।  
यदि चैनं मया मुक्तं कुठारं च द्विजोत्तमाः ॥  
ग्रहीष्यति परः कश्चिन्मम वध्यो भविष्यति॥१२॥  
नापराधमिमं शक्तः सोढ़ुं चाहं कथञ्चन ॥  
अपि ब्राह्मणमुख्यस्य जनस्यान्यस्य का कथा ॥ १३ ॥  
तथापि नास्ति ते शान्तिर्मुक्तेऽप्यस्मिन्द्विजोत्तमाः ॥  
गृहीतेऽपि च युष्माभिस्तस्माद्रक्ष्यः प्रयत्नतः ॥ १४ ॥  
॥ ब्राह्मणा ऊचुः ॥ ॥  
यद्येवं त्वं महाभाग रक्षार्थं सम्प्रयच्छसि ॥  
अस्माकं तत्र भङ्क्त्वाशु पिण्डं कृत्वा समर्पय ॥ १५ ॥  
येन रक्षामहे सर्वे परमं यवमाश्रिताः ॥  
न च गृह्णाति वा कश्चिद्गते कालान्तरेऽपि च ॥ १६ ॥  
तेषां तद्वचनं श्रुत्वा रामः शस्त्रभृतां वरः ॥  
चक्रे लोहमयीं यष्टिं तं भङ्क्त्वा स कुठारकम् ॥ १७ ॥  
ततः स ब्राह्मणेन्द्राणामर्पयामास सादरम् ॥  
रक्षार्थं भार्गवश्रेष्ठो विनयावनतः स्थितः ॥ १८ ॥  
॥ ब्राह्मणा ऊचुः ॥ ॥  
लोहयष्टिमिमां राम त्वत्कुठारसमुद्भवाम् ॥  
वयं संरक्षयिष्यामः पूजयिष्याम एव हि ॥ १९ ॥  
यथा शक्तिमयी कीर्तिः स्कन्दस्यात्र प्रतिष्ठिता ॥  
लोहयष्टिमयी तद्वत्तव राम भविष्यति ॥ ६.९४.२० ॥  
भ्रष्टराज्यस्तु यो राजा एनामाराधयिष्यति ॥  
स्वं राज्यमचिरात्प्राप्य स प्रतापी भविष्यति ॥ २१ ॥  
विद्याकृते द्विजो वा यः सदैनां पूजयिष्यति ॥  
स विद्यां परमां प्राप्य सर्वज्ञत्वं प्रपत्स्यते ॥ २२ ॥  
अपुत्रो वा नरो योऽथ नारी वा पूजयिष्यति ॥  
एतां यष्टिं त्वदीयां च पुत्रवान्स भविष्यति ॥ २३ ॥  
उपवासपरो भूत्वा यश्चैनां पूजयिष्यति ॥  
आश्विनस्यासिते पक्षे चतुर्दश्यां विशेषतः ॥ २४ ॥  
स प्राप्स्यति सदा कामानभीष्टान्मनसि स्थितान्॥ ॥ २४ ॥  
एवं श्रुत्वा ततो रामस्तेषामेव द्विजन्मनाम् ॥  
प्रणम्य प्रययौ तूर्णं समुद्रसदनं प्रति ॥ २५ ॥  
तेऽपि विप्रास्ततस्तस्याश्चक्रुः प्रासादमुत्तमम् ॥  
तत्र संस्थाय तां चक्रुस्ततः पूजासमाहिताः ॥ २६ ॥  
प्राप्नुवन्ति च तत्पार्श्वात्कामानेव हृदि स्थितान् ॥  
सुस्तोकेनाऽपि कालेन दुर्लभास्त्रिदशैरपि ॥ ६.९४.२७ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये लोहयष्टिमाहात्म्यवर्णनं नाम चतुर्णवतितमोऽध्यायः ॥ ९४ ॥