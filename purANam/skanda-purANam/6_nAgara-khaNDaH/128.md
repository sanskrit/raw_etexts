+++
title = "१२८"

+++
॥ सूत उवाच ॥ ॥  
सत्यसन्धोपि हृष्टात्मा सतां दृष्ट्वा सुखान्विताम्॥  
अभीष्टपतिना युक्तां कृतकृत्यो बभूव ह ॥ १ ॥  
ततस्तस्यैव लिङ्गस्य दक्षिणां मूर्तिमाश्रितः ॥  
दृढं पद्मासनं कृत्वा सम्यग्ध्यानपरायणः ॥ २ ॥  
आत्मानमात्मनैवाथ ब्रह्मद्वारेण संस्थितः ॥  
ततो निःसारयामास पुलकेन समन्वितः ॥ ३ ॥  
अथ ते ब्राह्मणास्तस्य चमत्कारपुरोद्भवाः ॥  
देवता दर्शनार्थाय प्राप्ता दृष्ट्वा कलेवरम् ॥ ४ ॥  
अप्रियं तेजसा हीनं मृतमस्पृश्यतां गतम् ॥  
लिङ्गस्य नातिदूरस्थं दाह्यार्थं यत्नमास्थिताः ॥ ५ ॥  
यावद्गुर्वीं चितां कृत्वा तमन्वेष्टुं समुद्यताः ॥  
तावन्नष्टं शवं तच्च ज्ञायते नैव कुत्रचित् ॥ ६ ॥  
ततश्च विस्मयाविष्टास्तं प्रशंसासमन्वितैः ॥  
वचनैर्बहुशो भूयो विकथ्य च मुहुर्मुहुः ॥ ७ ॥  
ततस्तस्योत्थलिङ्गस्य सर्वं पूजादिकं च यत् ॥  
सर्वे निरूपयामासुः सप्तविंशतिमध्यतः ॥ ८ ॥  
लिङ्गानां तद्भवेन्नित्यं सत्यसन्धस्य भूपतेः ॥  
कामदं भक्तजन्तूनां सर्वपातकनाशनम् ॥ ९ ॥  
॥ ऋषय ऊचुः ॥ ॥  
चमत्कारनरेन्द्रस्य वंशे क्षीणे महामते ॥  
आनर्त्ताधिपतिः कोऽन्यस्तत्र राजा बभूव ह ॥ ६.१२८.१० ॥  
सूत उवाच ॥ ॥  
बृहद्बले हते भूपे सङ्ग्रामे द्विजसत्तमाः ।  
पुत्रबन्धुसमायुक्ताः सर्व लोकाः समाययुः ॥ ११ ॥  
यत्रस्थः स महीपालः सत्यसन्धस्तपोन्वितः ॥  
शोकोद्विग्नास्ततः प्राहुस्तं भूपं रहसि स्थितम् ॥ १२ ॥  
क्षीणोऽयं तावको वंशो न कश्चिद्विद्यते यतः ॥  
दायादोऽपि कथं पृथ्वी सम्प्रतीयं भविष्यति ॥ १३ ॥  
अराजके नृपश्रेष्ठ मात्स्यो न्यायः प्रवर्तते ॥  
राष्ट्रे चैव पुरे चैव ग्रामे चैव विशेषतः ॥ १४ ॥  
परदाररता ये च ये च तस्करवृत्तयः ।  
सर्वे राजभयाद्राजन्मर्यादां पालयन्ति वै ॥ १५ ॥  
तस्मात्त्वं तप उत्सृज्य राज्यं पूर्वक्रमागतम् ॥  
कुरु राज्यं तथा दारान्पुत्रार्थं प्राप्य मा चिरम् ॥ १६ ॥  
॥ राजोवाच ॥ ॥  
सन्न्यस्तोऽहं द्विजश्रेष्ठा न राज्यं कर्तुमुत्सहे ॥  
न सुतानां न दाराणां सङ्ग्रहं च कथञ्चन ॥ १७ ॥  
तत्पुत्रार्थं प्रवक्ष्यामि युष्माकं स्वामिनः कृते ॥  
उपायं येन राजा स्यादानर्त्तो लोकपालकः ॥ १८ ।  
जामदग्न्येन रामेण यदा क्षत्रं निपातितम् ॥  
गर्भस्थमपि कार्त्स्न्येन कोपोपहतचेतसा ॥ १९ ॥  
ततः क्षत्रियभार्याः प्रागृतुस्नानात्समाययुः ॥  
ब्राह्मणान्पुत्रजन्मार्थं न कामार्थं कथञ्चन ॥ ६.१२८.२० ॥  
ततः पुत्राः समुत्पन्नास्तेजोवीर्यसमन्विताः ॥  
क्षेत्रजा भूमिपालानां सञ्जाताश्च महीक्षितः ॥२१॥  
तस्माद्बृहद्बलस्यैता भार्यास्तिष्ठन्ति या जनाः ॥  
ब्राह्मणांस्ता उपागम्य ऋतुस्नाता यथोचितान् ॥ २२ ॥  
लभिष्यन्ति च पुत्रांस्तास्तेभ्यः क्षत्रियपुङ्गवान् ॥  
ये भूमिं पालयिष्यन्ति पालयिष्यन्ति च प्रजाः ॥ २३ ॥  
तथाऽत्रास्ति शुभं कुण्डं वासिष्ठं पुत्रजन्मदम् ॥  
यत्र स्नाता ऋतौ नारी सद्यो गर्भवती भवेत् ॥  
अमोघरेताः कान्ता च स्नानादत्र प्रजायते ॥ २४ ॥  
ये पूर्वं क्षत्रिया जाता ब्राह्मणैः क्षत्रिणीषु च ॥  
ते सर्वे तत्प्रभावेन सञ्जाता नात्र संशयः ॥ २५ ॥  
ययायया द्विजो यश्च क्षत्रिण्याऽभूद्वृतः पुरा ॥  
तया सह समागत्य स्नातं मन्त्रपुरस्कृतम् ॥ २६ ॥  
सकृन्मैधुनसंसर्गात्ततस्तीर्थप्रभावतः ॥  
सर्वासां यत्सुता जाता दुहिता न कथञ्चन ॥ २७ ॥  
ये केचित्पुत्रदा मन्त्राश्चातुश्चरणासम्भवाः ।  
ते सर्वेऽत्र वसिष्ठेन प्रयुक्ताः क्षत्त्रमिच्छता ॥ २८ ।  
दम्पत्योः स्नानमात्रेण जातेऽत्र स्यात्सुपुत्रकः॥  
तस्मात्सुपुत्रदन्नाम कुण्डमेतन्निगद्यते ॥ २९ ॥  
तस्माद्भार्याः समस्तास्ता बृहद्बलसमुद्भवाः ॥  
अत्र स्नानं प्रकुर्वन्तु यथोक्तविधिना जनाः ॥ ६.१२८.३० ॥  
नैव किञ्चिदसत्यं स्यान्न च निन्दाकरं तथा ॥  
श्रूयते च यतः श्लोकः पूर्वाचार्यैरुदाहृतः ॥ ३१ ॥  
अद्भ्योऽग्निर्ब्रह्मतः क्षत्त्रमश्मनो लोहमुच्छ्रितम्॥  
तेषां सर्वत्रगं तेजः स्वासु योनिषु शाम्यति ॥ ३२ ॥  
तच्छ्रुत्वा जनाः सर्वे सचिवानां वचोखिलम् ॥  
तदाचख्युर्द्रुतं गत्वा सत्यसन्धस्य भूपतेः ॥ ३३ ॥  
ततस्ताः सर्वशो दारा ब्राह्मणानतिसुन्दरान् ॥  
ऋतुस्नाताः समाजग्मुर्नृपपत्न्यः सुहर्षिताः ॥ ३४ ॥  
यत्र तत्पुत्रदं तीर्थं वसिष्ठेन विनिर्मितम् ॥  
तत्र स्नात्वा सकृत्सङ्गं समासाद्य द्विजोद्भवम् ॥ ३५ ॥  
सर्वास्ताः पुत्रवत्यश्च सञ्जाता द्विजसत्तमाः ॥  
आसीत्तस्य नरेन्द्रस्य शतं पञ्चभिरन्वितम् ॥ ३६ ॥  
तासां समभवद्विप्राः शतं पञ्चाधिकं तथा ॥ ३७ ॥  
प्रत्येकं वरपुत्राणां वंशवृद्धिकरं परम् ॥  
आनन्दजननं सम्यक्सर्वेषां राष्ट्रवासिनाम् ॥ ३८ ॥  
तत्र श्रेष्ठोऽभवत्पुत्रो य आनर्तपतिर्भुवि ॥  
अटोनाम सुविख्यातः सर्वशत्रुनिबर्हणः ॥ ३९ ॥  
अटेश्वरइति ख्यातो येन देवोऽत्र निर्मितः ॥  
सुभक्त्या येन दृष्टेन वंशोच्छित्तिर्न जायते ॥ ६.१२८.४० ॥  
॥ ऋषय ऊचुः ॥ ॥  
कस्मात्तस्य कृतं नाम एतच्चाऽट इति स्मृतम् ॥  
अन्वयेन परित्यक्तं तस्मात्कीर्तय सूतज ॥४१॥  
सचिवैर्ब्राह्मणैर्वापि तस्यैतन्नाम निर्मितम् ॥  
मात्रा वा तत्समाचक्ष्व परं कौतूहलं हि नः ॥ ४२ ॥  
॥ सूत उवाच ॥ ॥  
न मात्रा तत्कृतं नाम न विप्रैः सचिवैर्नृप ॥  
तत्कृतं देवदूतेन व्योमस्थेन द्विजोत्तमाः ॥ ४३ ॥  
यथा तथा प्रवक्ष्यामि श्रोतव्यं सुसमाहितैः ॥  
यया स भूपतिर्जातो दशार्णाधिपतेः सुता ॥ ४९ ॥  
सा रूपयौवनोपेता रूपाढ्यं प्राप्य सद्द्विजम् ॥  
प्रस्थिता स्नातुकामाथ पुत्रतीर्थे मृगेक्षणा ॥ ४५ ॥  
सहिता तेन विप्रेण कन्दर्पप्रतिमेन च ॥  
अथ ताभ्यां महान्रामो मिथः सन्दर्शनात्स्थितः ॥ ४६ ॥  
तादृङ्मात्रं सुकृच्छ्रेण प्राप्तं तीर्थं सुतप्रदम् ॥  
ततः स्नात्वा जले तस्मिन्निष्क्रान्तौ तौ सुकामुकौ ॥४७॥  
व्रजमानौ च मार्गेऽपि कामधर्ममुपागतौ ॥  
अत्यौत्सुक्यात्सुसंहृष्टौ लज्जां त्यक्त्वा सुदूरतः ॥ ४८ ॥  
निन्दमानस्य लोकस्य विच्छेदवचनैस्तदा ॥  
वीर्योत्सर्गेऽथ सञ्जाते यावदुत्तिष्ठते द्विजः ॥ ४९ ॥  
तावदाकाशगा वाणी सहसा देवनिर्मिता ॥  
अटताराजमार्गेण विप्रेणानेन वै यतः ॥ ६.१२८.५० ॥  
उत्पादितस्तु पुत्रोऽयमौत्सुक्याद्ब्राह्मणेन तु ॥  
अटाख्यो भूपतिस्तस्माल्लोके ख्यातो भविष्यति ॥ ५१ ॥  
दीर्घायुर्बहुपुत्रश्च शत्रुम्पक्षक्षयावहः ॥  
एतस्मात्कारणाद्विप्रा अटाख्यः स बभूव ह ॥ ५२ ॥  
स्ववंशोद्धरचन्द्रोऽत्र वाञ्छितार्थप्रदोऽर्थिनाम् ॥  
तेनैतत्क्षेत्रमासाद्य स्थापितं लिङ्गमुत्तमम् ॥  
स्वनाम्ना ब्राह्मणश्रेष्ठाः सर्वदेष्टप्रदं नृणाम् ॥ ५३ ॥  
यस्तन्माघचतुर्दश्यां पूजयेच्छ्रद्धयान्वितः ॥  
न तस्य जायते किञ्चिद्दुःखं सन्तानसम्भवम् ॥ ५४ ॥  
अपि वर्षशतानारी स्नात्वा कुण्डे सुतप्रदे ॥  
अटेश्वरं ततः पश्येच्छिवभक्तिपरायणा ॥ ५५ ॥  
सद्यः पुत्रमवाप्नोति वंशवृद्धिकरं परम् ॥ तत्प्रसादान्न सन्देहः कार्तिकेय वचो यथा ॥ ५६ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्येऽटेश्वरोत्पत्तिमाहात्म्यवर्णनन्नामाष्टाविंशत्युत्तरशततमोऽध्यायः ॥ १२८ ॥