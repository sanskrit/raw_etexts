+++
title = "०७९"

+++
॥ सूत उवाच ॥ ॥  
तस्यैव दक्षिणे भागे वालखिल्यैः प्रतिष्ठितम् ॥  
लिङ्गमस्ति सुविख्यातं सर्वपातकनाशनम् ॥ १ ॥  
यमाराध्य च तैः पूर्वं शक्रामर्षसमन्वितैः ॥  
गरुडो जनितः पक्षी ख्यातो विष्णुरथोऽत्र यः ॥ २ ॥  
॥ ऋषय ऊचुः ॥ ॥  
कथं तेषां समुत्पन्नः शक्रस्योपरि सूतज ॥  
प्रकोपो वालखिल्यानां सञ्जज्ञे गरुडः कथम् ॥ ३ ॥  
॥ सूत उवाच ॥ ॥  
पुरा प्रजापतिर्दक्षस्तस्मिन्क्षेत्रे सुशोभने ॥  
चकार विधिवद्यज्ञं सम्पूर्णवरदक्षिणम् ॥ ४ ॥  
ततः शक्रादयो देवाः सहायार्थं निमन्त्रिताः ॥  
दक्षेण मुनयश्चैव तथा राजर्षयोऽमलाः ॥ ५ ॥  
तथा वेदविदो विप्रा यज्ञकर्मविचक्षणाः ॥  
गृहस्थाश्रमिणो ये च ये चारण्यनिवासिनः॥ ६ ॥  
अथ ते वालखिल्याख्या मुनयः संशितव्रताः॥  
एकां समिधमादाय साहाय्यार्थं प्रजापतेः ॥  
प्रस्थिता यज्ञवाटं तं भारार्ताः क्लेशसंयुताः ॥ ७ ॥  
अथ तेषां समस्तानां मार्गे गोष्पदमागतम् ॥  
जलपूर्णं समायातमकालजलदागमे ॥ ८ ॥  
ततस्तरीतु कामास्ते क्लिश्यमाना इतस्ततः ॥  
समिद्भारश्रमोपेता देवराजेन वीक्षिताः ॥ ९ ॥  
गच्छता तेन मार्गेण मखे दक्षप्रजापतेः ॥  
ततश्चिरं समालोक्य स्मितं कृत्वा स कौतुकात् ॥  
जगामाथ समुल्लङ्घ्य ऐश्वर्यमदगर्वितः॥६.७९.१०॥॥  
ततस्ते कोपसंयुक्ताः शक्राद्दृष्ट्वा पराभवम् ॥  
निवृत्य स्वाश्रमं गत्वा चक्रुर्मन्त्रं सनिश्चयम् ॥ ११॥।  
शाक्रं पदं समासाद्य यस्मादेतेन पाप्मना ॥  
अतिक्रान्ता वयं सर्वे तस्मात्पात्यः स सत्पदात् ॥ १२ ॥  
अन्यः शक्रः प्रकर्तव्यो मन्त्रवीर्यसमुद्भवः ॥  
आथर्वणैर्महासूक्तैराभिचारिकसम्भवैः ॥ १३ ॥  
येन व्यापाद्यते तेन शक्रोऽयं मदगर्वितः ॥  
मखमाहात्म्यसम्पन्नः स्वल्पबुद्धिपरा क्रमः ॥ १४ ॥  
ततस्ते शुचयो भूत्वा स्कन्दसूक्तेन पावकम् ॥  
जुहुवुश्च दिवारात्रौ क्षुरिकोक्तेन सोद्यमाः ॥ १५८ ॥  
गर्भोपनिषदेनैव नीलरुद्रैर्द्विजोत्तमाः ॥  
रुद्रशीर्षेण काम्येन विष्णुसूक्तयुतेन चं ॥ १६ ॥  
निधाय कलशं मध्ये मण्डलस्योदकावृतम् ॥  
होमान्ते तत्र संस्पर्शं चक्रुस्तस्य जलैः शुभैः ॥ १७ ॥  
एतस्मिन्नन्तरे शक्रः प्रपश्यति सुदारुणान् ॥  
उत्पातानात्मनाशाय जायमानान्समन्ततः ॥ १८ ॥  
वामो बाहुश्च नेत्रं च मुहुः स्फुरति चास्य वै ॥  
न च पश्यति नासाग्रं जिह्वाग्रं च तथा हनुम् ॥ १९ ॥  
शिरोहीनां तथा छायां गगने भास्करद्वयम् ॥  
अरुन्धतीं ध्रुवं चैव न च विष्णुपदानि सः ॥ ६.७९.२० ॥  
न च मन्दं न चाकाशे संस्थितां स्वर्धुनीं हरिः ॥  
स्वपन्पश्यति कृष्णाङ्गीं नित्यं नारीं धृतायुधाम् ॥ २१ ॥  
मुक्तकेशीं विवस्त्रां च कृष्णदन्तां भयानकाम् ॥  
तान्दृष्ट्वा स महोत्पातान्देवराजो बृहस्पतिम् ॥ २२ ॥  
पप्रच्छ भयसन्त्रस्तः किमेतदिति मे गुरो ॥  
जायन्ते सुमहोत्पाता दुर्निमित्तानि वै पृथक् ॥ २३ ॥  
किं मे भविष्यति प्राज्ञ विनाशः साम्प्रतं वद ॥  
किं वा त्रैलोक्य राज्यस्य किं वा वित्तादिकस्य च ॥ २४ ॥  
॥ बृहस्पतिरुवाच ॥ ॥  
ये त्वया मदमत्तेन वालखिल्या महर्षयः ॥  
उल्लङ्घिताः स्थिता मार्गे गोष्पदं तर्त्तुमिच्छवः ॥ २५ ॥  
तैरेवाथर्वणैर्मन्त्रैस्त्वकृतेऽस्ति शचीपते ॥  
कृतो होमः सुसम्पूर्णः कलशश्चाभिमन्त्रितः ॥ २६ ॥  
युष्माकं सुविनाशाय सर्वदेवाधिनायकः ॥  
भविष्यति न सन्देहो मन्त्रैराथर्वणैर्हरिः ॥ २७ ॥  
तस्य तद्वचनं श्रुत्वा सहस्राक्षो भयान्वितः ॥  
दक्षं गत्वा च दीनास्यः प्रोवाच तदनन्तरम् ॥ २८ ॥  
अस्मन्नाशाय मुनिभिर्वालखिल्यैः प्रजापते ॥  
प्रोद्यमो विहितः सम्यक्छक्रस्यान्यस्य वै कृते ॥ २९ ॥  
तान्वारय स्वयं गत्वा यावन्नो जायते परः ॥  
शक्रोऽस्मद्ध्वंसनार्थाय नास्ति तेषामसाध्यता ॥ ६.७९.३० ॥  
अथ दक्षो द्रुतं गत्वा शक्राद्यैरमरैर्वृतः ॥  
प्रहसंस्तानुवाचेदं विनयेन समन्वितः ॥ ३१ ॥  
किमेतत्क्रियते विप्राः कर्म रौद्रतमं महत् ॥  
त्रैलोक्यं व्याकुलं येन सर्वमेतद्व्यवस्थितम् ॥ ३२ ॥  
अथ ते दक्षमालोक्य समायातं स्वमाश्रयम् ॥  
सम्मुखाश्चाभ्ययुस्तूर्णं प्रगृहीतार्घ्यपाणयः ॥ ३३ ॥  
अर्घ्यं दत्त्वा यथान्यायं पूजां कृत्वाथ भक्तितः ॥  
प्रोचुश्च प्रणता भूत्वा स्वागतं ते प्रजापते ॥ ३४ ॥  
आदेशो दीयतां शीघ्रं यदर्थमिह चागतः ॥  
अपि प्राणप्रदानेन करिष्यामः प्रियं तव ॥ ३५ ॥ ॥  
॥ दक्ष उवाच ॥ ॥  
एतद्रौद्रतमं कर्म सर्वदेवभयावहम् ॥  
त्याज्यं युष्माभिरव्यग्रैरेतदर्थमिहागतः ॥ ३६ ॥  
॥ मुनय ऊचुः ॥ ॥  
वयं शक्रेण ते यज्ञे समायाताः सुभक्तितः ॥  
उल्लङ्घिता मदोद्रेकात्कृत्वा हास्यं मुहुर्मुहुः ॥ ३७ ॥  
शक्रोच्छेदाय चास्माभिः शकोऽन्यो वीर्यमन्त्रतः ॥  
प्रारब्धः कर्तुमत्युग्रैर्होमान्तश्च व्यवस्थितः ॥ ३८ ॥  
तत्कथं मन्त्रवीर्यं तत्क्रियते मोघमित्यहो ॥  
वेदोक्तं च विशेषेण तस्मादत्र वद प्रभो ॥ ३९ ॥  
त्वमेव यदि शक्तः स्यादन्यथा कर्तुमेव हि ॥  
कुरुष्व वा स्वयं नाथ नास्माकं शक्तिरीदृशी ॥ ६.७९.४० ॥  
॥ दक्ष उवाच ॥ ॥  
सत्यमेतन्महाभागा यद्युष्माभिः प्रकीर्तितम् ॥  
नान्यथा शक्यते कर्तुं वेदमन्त्रोद्भवं बलम् ॥ ४१ ॥  
तद्य एष कृतो होमो युष्माभिर्वेदमन्त्रतः ॥  
देवराजार्थमव्यग्रैः कलशश्चाभिमन्त्रितः ॥ ४२ ॥  
सोऽयं मद्वचनाद्राजा भविष्यति पतत्रिणाम् ॥  
तेजोवीर्यसमोपेतः शक्रादपि सुवीर्यवान् ॥ ४३ ॥  
एतस्य देवराजस्य क्षन्तव्यं मम वाक्यतः ॥  
तत्कृतं मूढभावेन यदनेन विचेष्टितम् ॥ ४४ ॥  
एवमुक्त्वाथ तेषां तं सहस्राक्षं भयातुरम् ॥  
दर्शयामास दक्षस्तु विनयावनतं स्थितम् ॥ ४५ ॥  
तेऽपि दृष्ट्वा सहस्राक्षं वेपमानं कृताञ्जलिम् ॥  
प्रोचुर्माऽतिक्रमं शक्र ब्राह्मणानां करिष्यसि ॥ ४६ ॥  
भूयो यदि दिवेशानामाधिपत्यं प्रवाञ्छसि ॥  
अपि मन्दोऽपि मूर्खोऽपि क्रियाहीनोऽपि वा द्विजः ॥  
नावज्ञेयो बुधैः क्वापि लोकद्वय मभीप्सुभिः ॥ ४७ ॥  
॥ इन्द्र उवाच ॥ ॥  
अज्ञानाद्यदि वा ज्ञानाद्यन्मया कुकृतं कृतम् ॥  
तत्क्षन्तव्यं द्विजैः सर्वैर्विशेषाद्दक्ष वाक्यतः ॥ ४८ ॥  
प्रगृह्यतां वरोऽस्माकं यः सदा वर्तते हृदि ॥  
प्रदास्यामि न सन्देहो नादेयं विद्यते मम ॥ ४९ ॥  
॥ मुनय ऊचुः ॥ ॥  
अस्मिन्कुण्डे नरो होमं यः कुर्याच्छ्रद्धयाऽन्वितः ॥  
एतल्लिङ्गं समभ्यर्च्य तस्याऽस्तु हृदि वाञ्छितम् ॥ ६.७९.५० ॥  
॥ इन्द्र उवाच ॥ ॥  
एतल्लिङ्गं समभ्यर्च्य योऽत्र होमं करिष्यति ॥  
कुण्डेऽत्र वाञ्छितं सद्यः सफलं स हि लप्स्यते ॥ ५१ ॥  
निष्कामो वाऽथ सम्पूज्य लिङ्गमेतच्छुभावहम् ॥  
प्रयास्यति परां सिद्धिं त्रिदशैरपि दुर्लभाम् ॥ ५२ ॥  
॥ सूत उवाच ॥ ॥  
एवमुक्त्वा सहस्राक्षो वालखिल्यान्मुनीश्वरान् ॥  
ऐरावतं समारुह्य दक्षयज्ञे ततो गतः ॥ ५३ ॥  
दक्षोऽपि विधिवद्यज्ञं चकार द्विजसत्तमाः ॥  
संहृष्टैर्वालखिल्यैस्तैरुपविष्टैः समीपतः ॥ ५४ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाह वालखिल्याश्रममाहात्म्यकथनन्नामैकोनाशीतितमोऽध्यायः ॥ ७९ ॥ ॥ ध ॥ ॥