+++
title = "२५८"

+++
॥ गालव उवाच ॥ ॥  
प्रवृत्तायां शैलपुत्र्यां महत्तपसि दारुणे ॥  
कन्दर्पेण पराभूतो विचचार महीं हरः ॥ १ ॥  
वृक्षच्छायासु तीर्थेषु नदीषु च नदेषु च ॥  
जलेन सिञ्चत्स्ववपुः सर्वत्रापि महेश्वरः ॥ २ ॥  
तथापि कामाकुलितो न लेभे शर्म कर्हिचित् ॥  
एकदा यमुनां दृष्ट्वा जलकल्लोलमालिनीम् ॥ ॥ ३ ॥  
विगाहितुं मनश्चक्रे तापार्तिं शमयन्निव ॥  
कृष्णं बभूव तन्नीरं हरकायाग्निवह्निना ॥ ४ ॥  
दग्धं विगाहनेनाशु मषीप्रायं तदा बभौ १।  
साऽपि दिव्यवपुः पूर्वं श्यामा भूत्वा हराद्यतः ॥ ५ ॥  
स्तुत्वा नत्वा महेशानमुवाच पुनरेव सा ॥  
प्रसादं कुरु देवेश वशगास्मि सदा तव ॥ ६ ॥  
॥ ईश्वर उवाच ॥ ॥  
अस्मिंस्तीर्थवरेपुण्ये यः स्नास्यति नरो भुवि ॥  
तस्य पापसहस्राणि यास्यन्ति विलयं ध्रुवम् १। ७ ॥  
हरतीर्थमिति ख्यातं पुण्यं लोके भविष्यति ॥  
इत्युक्त्वा तां प्रणम्याथ तत्रैवान्तरधीयत ॥ ८ ॥  
तस्यास्तीरे महेशोऽपि कृत्वा रूपं मनोहरम् ॥  
कामालयं वाद्यहस्तं कृतपुण्ड्रं जटाधरम् ॥ ९ ॥  
स्वेच्छया मुनिगेहेषु दर्शयत्यङ्गचापलम् ॥  
क्वचिद्गायति गीतानि क्वचिन्नृत्यति छन्दतः ॥ 6.258.१० ॥  
स च क्रुद्ध्यति हसति स्त्रीणां मध्यगतः क्वचित् ॥  
एवं विचरतस्तस्य ऋषिपत्न्यः समन्ततः ॥ ११ ॥  
पत्युः शुश्रूषणं गेहे त्यक्त्वा कार्याण्यपि क्षणात् ॥  
तमेव मनसा चक्रुः पतिरूपेण मोहिताः ॥ १२ ॥  
भ्रमन्त्यश्चैव हास्यानि चक्रुस्ता अपि योषितः ॥  
ततस्तु मुनयो दृष्ट्वा तासां दुःशीलभावनाम् ॥ १३ ॥  
चुक्रुधुर्मुनयः सर्वे रूपं तस्य मनोहरम् ॥  
गृह्यतां हन्यतामेष कोऽयं दुष्ट उपागतः ॥ १४ ॥  
इति ते गृह्य काष्ठानि यदोपस्थे ययुस्तदा ॥  
पलायितः स बहुधा भयात्तेषां महात्मनाम् ॥ १५ ॥  
यो जीवकलया विश्वं व्याप्य तिष्ठति देहिनाम् ॥  
न ज्ञायते न च ग्राह्यो न भेद्यश्चापि जायते ॥ १६ ॥  
न शेकुस्ते यदा सर्वे ग्रहीतुं तं महेश्वरम् ॥  
तदा शिवं प्रकुपिता शेपुरित्थं द्विजातयः ॥ १७ ॥  
यस्माल्लिङ्गार्थमागत्य ह्याश्रमांश्चोरवत्कृतम् ॥  
परदारापहरणं तल्लिङ्गं पततां भुवि ॥ १८ ॥  
सद्य एव हि शापं त्वं दुष्टं प्राप्नुहि तापस ॥  
एवमुक्ते स शापाग्निर्वज्ररूपधरो महान् ॥ १९ ॥  
तल्लिगं धूर्जटेश्छित्त्वा पातयामास भूतले ॥  
रुधिरौघपरिव्याप्तो मुमोह भगवान्विभुः ॥ 6.258.२० ॥  
वेदनार्त्तोज्ज्वलवपुर्महाशापाभिभूतधीः ॥  
तं तथा पतितं दृष्ट्वा त आजग्मुर्महर्षयः ॥ २१ ॥  
आकाशे सर्वभूतानि त्रेसुर्विश्वं चचाल ह ॥  
देवाश्च व्याकुला जाता महाभयमुपागताः ॥ २२ ॥  
ज्ञात्वा विप्रा महेशानं पीडिता हृदयेऽभवन् ॥  
शुशुचुर्भृशदुःखार्ता दैवं हि बलवत्तरम् ॥ २३ ॥  
किं कृतं भगवानेष देवैरपि स सेव्यते ॥  
साक्षी सर्वस्य जगतोऽस्माभिर्नैवोपलक्षितः ॥ २४ ॥  
वयं मूढधियः पापाः परमज्ञानदुर्बलाः॥  
कथमस्माभिर्यस्यात्मा श्रुतश्च न निवेदितः ॥ २५ ॥  
मयेदृशो गृहस्थाय ह्यात्माऽयं न निवेदितः ॥  
निर्विकारो निर्विषयो निरीहो निरुपद्रवः ॥ २६ ॥  
निर्ममो निरहङ्कारो यः शम्भुर्नोपलक्षितः ॥  
यस्य लोका इमे सर्वे देहे तिष्ठन्ति मध्यगाः ॥ २७ ॥  
स एष जगतां स्वामी हरोऽस्माभिर्न वीक्षितः ॥  
इत्युक्त्वा ते ह्युपविष्टा यावत्तत्र समागताः ॥ २८ ॥  
तान्दृष्ट्वा सहसा त्रस्तः पुनरेव महेश्वरः ॥  
विप्रशापभयान्नष्टस्त्रिपुरारिर्दिवं ययौ ॥ २९ ॥  
सुरभिं गां च गोलोके तां तुष्टाव सुसंयतः १।  
सृष्टिस्थिति विनाशानां कर्त्र्यै मात्रे नमोनमः ॥ 6.258.३० ॥  
या त्वं रसमयैर्भावैराप्यायसि भूतलम् ॥  
देवानां च तथासङ्घान्पितॄणामपि वै गणान् ॥ ३१ १।  
सर्वै र्ज्ञाता रसाभिज्ञैर्मधुरास्वाददायिनी ॥  
त्वया विश्वमिदं सर्वं बलस्नेहसमन्वितम् ॥ ३२ ॥  
त्वं माता सर्वरुद्राणां वसूनां दुहिता तथा ॥  
आदित्यानां स्वसा चैव तुष्टा वाञ्च्छितसिद्धिदा ॥ ३३ ॥  
त्वं धृतिस्त्वं तथा पुष्टिस्त्वं स्वाहा त्वं स्वधा तथा ॥  
ऋद्धिः सिद्धिस्तथा लक्ष्मीर्धृतिः कीर्ति स्तथा मतिः ॥ ३४ ॥  
कान्तिर्लज्जा महामाया श्रद्धा सर्वार्थसाधिनी ॥  
त्वया विरहितं किञ्चिन्नास्ति त्रिभुवनेष्वपि ॥ ३५ ॥  
वह्नेस्तृप्तिप्रदात्री च देवादीनाम् च तृप्तिदा ॥  
त्वया सर्वमिदं व्याप्तं जगत्स्थावरजङ्गमम् ॥ ३६ ॥  
पादास्ते वेदाश्चत्वारः समुद्राः स्तनतां ययुः ॥  
चन्द्रार्कौ लोचने यस्या रोमाग्रेषु च देवताः ॥ ३७ ॥  
शृङ्गयोः पर्वताः सर्वे कर्णयोर्वायवस्तथा ॥  
नाभौ चैवामृतं देवि पातालानि खुरास्तथा ॥३८॥  
स्कन्धे च भगवान्ब्रह्मा मस्तकस्थः सदाशिवः ॥  
हृद्देशे च स्थितो विष्णुः पुच्छाग्रे पन्नगास्तथा ॥ ३९ ।।  
शकृत्स्था वसवः सर्वे साध्या मूत्रस्थितास्तव ॥  
सर्वे यज्ञा ह्यस्थिदेशे किन्नरा गुह्यसंस्थिताः ॥ 6.258.४० ॥  
पितॄणां च गणाः सर्वे पुरःस्था भान्ति सर्वदा ॥  
सर्वे यक्षा भालदेशे किन्नराश्च कपोलयोः ॥ ४१ ॥  
सर्वदेवमयी त्वं हि सर्वभूतविवृद्धिदा ॥  
सर्वलोकहिता नित्यं मम देहहिता भव ॥ ४२ ॥  
प्रणतस्तव देवेशि पूजये त्वां सदाऽनघे ॥  
स्तौमि विश्वार्तिहन्त्रीं त्वां प्रसन्ना वरदा भव ॥ ४३ ॥  
विप्रशापाग्निना दग्धं शरीरं मम शोभने ॥  
स्वतेजसा पुनः कर्त्तुमर्हस्यमृतसम्भवे ॥ ४४ ॥  
इत्युक्त्वा ता परिक्रम्य तस्या देहे लयं गतः ॥  
साऽपि गर्भे दधाराथ सुरभिस्तदनन्तरम् ॥ ४५ ॥  
कालातिक्रमयोगेन सर्वव्याकुलतां ययौ ॥  
यस्मिन्प्रनष्टे देवेशे विप्रशापभयावृते ॥ ४६ ॥  
देवा महार्तिं प्रययुश्चचाल पृथिवी तथा ॥  
चन्द्रार्कौ निष्प्रभौ चैव वायुरुच्चण्ड एव च ॥ ४७ ॥  
समुद्राः क्षोभमग मंस्तस्मिन्काले द्विजोत्तम ॥ ४८ ॥  
यस्मिञ्जगत्स्थावरजङ्गमादिकं काले लयं प्राप्य पुनः प्ररोहति ॥  
तस्मिन्प्रनष्टे द्विजशापपीडिते जयद्धतप्राय मवर्तत क्षणात् ॥ ४९ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये हरशापो नामाष्टपञ्चाशदुत्तरद्विशततमोऽध्यायः ॥ २५८ ॥ ॥ ।