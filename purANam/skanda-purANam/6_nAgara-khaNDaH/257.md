+++
title = "२५७"

+++
॥ पार्वत्युवाच ॥ ॥  
द्वादशाक्षरमाहात्म्यं मम विस्तरतो वद ॥  
यथावर्णं यत्फलं च यथा च क्रियते मया ॥ १ ॥  
॥ श्रीमहादेव उवाच ॥ ॥  
द्विजातीनां सहोङ्कारसहितो द्वादशाक्षरः ॥  
स्त्रीशूद्राणां नमस्कारपूर्वकः समुदाहृतः ॥ २ ॥  
प्रकृतीनां रामनाम सम्मतो वा षडक्षरः ॥  
सोऽपि प्रणवहीनः स्यात्पुराणस्मृतिनिर्णयः ॥ ३ ॥  
क्रमोऽयं सर्ववर्णानां प्रकृतीनां सदैव हि ॥  
क्रमेण रहितो यस्तु करोति मनुजो जपम् ॥  
तस्य प्रकुप्यति विभुर्नरकादिप्रदायकः ॥ ४ ॥  
॥ पार्वत्युवाच ॥ ॥  
मया त्रिमात्रया स्वामिन्सेव्यते जगदीश्वरः ॥  
रूपमस्य कथं जाने वचसामप्यगोचरम् ॥ ५ ॥  
॥ ईश्वर उवाच । ॥  
प्रणवस्याधिकारो न तवास्ति वरवर्णिनि ॥  
नमो भगवते वासुदेवायेति जपः सदा ॥ ६ ॥  
॥ पार्वत्युवाच ॥ ॥  
यदि सप्रणवं दद्याद्द्वादशाक्षरचिन्तनम ॥  
प्रणवे नाधिकारो मे कथं भवति धूर्जटे । ७ ॥ ॥  
॥ ईश्वर उवाच ॥ ॥  
प्रणवः सर्वदेवानामादिरेष प्रकीर्तितः ॥  
ब्रह्मा विष्णुः शिवश्चैव वसन्ति दयितायुताः ॥ ८ ॥  
तत्र सर्वाणि भूतानि सर्व तीर्थानि भागशः ॥  
तिष्ठन्ति सर्वतीर्थानि कैवल्यं ब्रह्म एव यः ॥९॥  
तस्य योग्या तदा देवि भविष्यसि यदा तपः ॥  
चातुर्मास्ये हरिप्रीत्यै करिष्यसि शुभानने ॥ ६.२५७.१० ॥  
तपसा प्राप्यते कामस्तपसा च महत्फलम् ॥  
तपसा जायते सर्वं तत्तपः सुलभं नरैः ॥ ११ ॥  
यशः सौभाग्यमतुलं क्षमासत्यादयो गुणाः ॥  
सुलभं तपसा नित्यं तपश्चर्त्तुं न शक्यते ॥ १२ ॥  
यदा हि तपसो वृद्धिस्तदा भक्तिर्हरौ भवेत् ॥  
तदा हि तपसो हानिर्यदा भक्तिं विना कृतम् ॥ १३ ॥  
तावत्तपांसि गर्जन्ति देहेऽस्मिन्सततं नृणाम् ॥  
यदा विष्णुं स्मरेन्नित्यं जिह्वाग्रं पावनं भवेत् ॥ १४ ॥  
यथा प्रदीपे ज्वलिते प्रणश्यति महत्तमः ॥  
तथा हरेः कथायां च याति पापमनेकधा ॥ १५।।  
तस्मात्पार्वति यत्नेन हरौ सुप्ते तपः कुरु ॥  
चातुर्मास्येऽथ सम्प्राप्ते प्रणवेन समन्वितम् ॥ १६ ॥  
विशुद्धहृदया भूत्वा मन्त्रराजमिमं जप। ॥  
स एव भगवांस्तुष्टो द्वादशाक्षरसंयुतम् ॥ १७ ॥  
प्रदास्यति परं ज्ञानं ब्रह्मरूपमखण्डितम् ।  
ब्रह्मकल्पान्तकोटीषु जप त्वं द्वादशाक्षरम् ॥ १८ ॥  
मन्त्रराजं सप्रणवं ध्यायेत्सोऽपि न पश्यति ॥  
इत्युक्ता सा तपोनिष्ठा तपश्चरितुमागता ॥ १९ ॥  
हिमाचलस्य शिखरे चातुर्मास्ये समागते ॥  
ब्रह्मचर्यव्रतपरा वसनत्रयसंयुता ॥ ६.२५७.२० ॥  
प्रातर्मध्येऽपराह्ने च ध्यायन्ती हरिशङ्करम् ॥  
वपुर्यथा पुरा कृष्टं पूजने शङ्करस्य च ॥ २१ ॥  
सखीजन समायुक्ता पितुः शृङ्गे मनोहरे ॥  
अतपत्सा विशालाक्षी क्षमादिगुणसंयुता ॥ २२ ॥  
॥ गालव उवाच ॥ ॥  
या हि योगीश्वरध्येया या वन्द्या विश्ववन्दिता ॥  
जननी या च विश्वस्य साऽपि कामात्तपोगता ॥ २३ ॥  
या हि प्रकृतिसद्रूपा तडित्कोटिसमप्रभा ॥  
विरजा या स्वयं वन्द्या गुणातीताचरत्तपः ॥ २४ ॥  
पृथ्व्यम्बु तेजो वायुश्च गगनं यन्मयं विदुः ॥  
मूलप्रकृतिरूपा या सा चकारोत्तम तपः ॥ २५ ॥  
या स्थावरं जङ्गममाशु विश्वं व्याप्य स्थिता या प्रकृतेः पुरापि ॥  
स्पृहादिरूपेण च तृप्तिदात्री देवे प्रसुप्ते तपसाऽऽप शुद्धिम् ॥ २६ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये द्वादशाक्षरनाममहिमपूर्वकपार्वतीतपोवर्णनं नाम सप्तपञ्चाशदुत्तरशततमोऽध्यायः ।। २५७ ॥