+++
title = "१३९"

+++
॥ सूत उवाच ॥ ॥  
धर्मराजेश्वरोत्थं च माहात्म्यं द्विजसत्तमाः ॥  
यन्मया प्रश्रुतं पुण्यं सकाशात्स्वपितुः पुरा ॥ १ ॥  
तदहं कीर्तयिष्यामि शृणुध्वं सुसमाहिताः ॥  
त्रैलोक्येऽपि सुविख्यातं सर्व पातकनाशनम् ॥ २ ॥  
तत्र क्षेत्रे पुरा विप्रः कश्यपान्वयसम्भवः ॥  
उपाध्याय इति ख्यातो वेदविद्यापरायणः ॥ ३ ॥  
पश्चिमे वयसि प्राप्ते तस्य पुत्रो बभूव ह ॥  
स्वाध्यायनियमस्थस्य प्रभूतविभवस्य च ॥४॥  
पञ्चवर्षकमात्रस्तु यदा जज्ञे च तत्सुतः ॥  
तदा मृत्युवशं प्राप्तः पितृमातृसुदुःखकृत् ॥५॥  
ततः स ब्राह्मणः कोपं चक्रे वैवस्वतोपरि ॥  
धर्मराजगृहं प्राप्तं दृष्ट्वा निजकुमारकम् ॥ ६ ॥  
आदाय सलिलं हस्ते शुचिर्भूत्वासमाहितः ॥  
प्रददौ दारुणं शापं धर्मराजाय दुःखितः ॥ ७ ॥  
अपुत्रोऽद्य कृतो यस्मादहं तेन दुरात्मना ॥  
अतः सोऽपि च दुष्टात्मा यमोऽपुत्रो भविष्यति ॥ ८ ॥  
तथास्य भूतले लोको नैव पूजां विधास्यति ॥  
कीर्तयिष्यति नो नाम यथान्येषां दिवौकसाम् ॥ ९ ॥  
यः कश्चित्प्रातरुत्थाय नाम चास्य ग्रही ष्यति ॥  
मङ्गल्यकरणे चाथ विघ्नं तस्य भविष्यति ॥ 6.139.१० ॥  
तं श्रुत्वा तस्य विप्रस्य यमः शापं सुदारुणम् ॥  
स्वधर्मे वर्तमानस्तु ततो दुःखा न्वितोऽभवत् ॥ ११ ॥  
एतस्मिन्नन्तरे गत्वा ब्रह्मणः सदनं प्रति ॥  
कृताञ्जलिपुटो भूत्वा यमः प्राह पितामहम् ॥ १२ ॥  
पश्य देवेश शप्तोऽहं निर्दोषोपि द्विजन्मना ॥  
स्वधर्मे वर्तमानस्तु यथान्यः प्राकृतो जनः ॥ १३ ॥  
तस्मादहं त्यजिष्यामि नियोगं ते पितामह ॥  
ब्रह्मशापभया द्भीतः सत्यमेतन्मयोदितम् ॥ १४ ॥  
पुरा माण्डव्यशापेन शूद्रयोन्यवतारितः ॥  
साम्प्रतं पुत्ररहितः कृतोऽपूज्यश्च सत्तम ॥ १५ ॥  
॥ सूत उवाच ॥ ॥  
तस्य तद्वचनं श्रुत्वा दीनं वैवस्वतस्य च ॥  
तत्कालोचितमाहेदं स्वयमेव शतक्रतुः ॥ १६ ॥  
युक्तमुक्तमनेनैतद्धर्मराजेन पद्मज ॥  
नियोगे वर्तमानेन तावकीये सुरेश्वर ॥ १७ ॥  
अवश्यमेव मर्त्ये च मनुष्याः समये स्थिताः॥  
बाल्ये वा यौवने वाथ वार्धक्ये वा पितामह ॥  
संहर्तव्या न सन्देहो नाकाले च कथञ्चन ॥ १८ ॥  
एतदेव कृतं नाम धर्मराजाख्यमुत्तमम् ॥  
त्वया च सममित्रस्य समशस्त्रोर्महात्मनः ॥ १९ ॥  
तस्मादद्य समालोक्य कश्चिदेव विचिन्त्यताम् ॥  
उपायो येन निर्दोषो नियोगं कुरुते तव ॥ 6.139.२० ॥  
॥ ब्रह्मोवाच ॥ ॥  
ब्रह्मशापं न शक्तोऽह मन्यथाकर्तुमेवच ॥  
उपायं च करिष्यामि साम्प्रतं त्रिदशाधिप ॥ २१ ॥  
ततो ध्यानं प्रचक्रे स ब्रह्मा लोकपितामहः ॥  
तदर्थं सर्वदेवानां पुरतः सुस माहितः ॥ २२ ॥  
तस्यैवं ध्यानसक्तस्य प्रादुर्भूताः समन्ततः ॥  
मूर्ता रोगाः सुरौद्रास्ते वातगुल्मकफात्मकाः ॥  
अष्टोत्तरशतप्रायाः प्रोचुस्तं च कृतादराः ॥ २३ ॥  
॥ रोगा ऊचुः ॥ ॥  
किमर्थं देवदेवेश त्वया सृष्टा वयं विभो ॥  
आदेशो दीयतां शीघ्रं प्रसादः क्रियतामिति ॥ २४ ॥ ॥  
॥ व्रह्मोवाच ॥ ॥  
व्रजध्वं भूतले शीघ्रं ममादेशादसंशयम् ॥  
यमादेशान्मनुष्येषु गन्तव्यमविकल्पितम् ॥ २५ ॥  
एवमुक्त्त्वा तु तान्रोगांस्ततः प्राह पितामहः ॥  
धर्मराजं समीपस्थं भृशं दीनमधोमुखम् ॥ २६  
एते ते व्याधयः सर्वे मया यम नियोजिताः ॥  
साहाय्यं च करिष्यन्ति सर्वकृ त्येषु सर्वदा ॥२७॥  
यः कश्चिदधुना मर्त्यो गतायुः सम्प्रपद्यते ॥  
वधाय तस्य यत्नेन त्वया प्रेष्याः सदैव तु॥२८॥  
एतेषां जायते तेन जननाशसमुद्भवः ॥  
अपवादो धरापृष्ठे न च सञ्जायते तव ॥२९॥  
तस्माद्गत्वा निजं स्थानं स्वाधिकारपरो भव ॥  
ममादेशादसन्दिग्धं नैवं दोषमवाप्स्यसि॥6.139.३॥।  
ततस्तान्सकलान्व्याधीन्गृहीत्वा रविनन्दनः॥  
यमलोकं समासाद्य ततः प्रोवाच सादरम् ॥ ३१ ॥  
पृष्ट्वापृष्ट्वा च गन्तव्यं चित्रगुप्तं धरातले ॥  
गन्तव्यं जननाशाय समये समुपस्थिते ॥ ३२ ॥  
परमस्ति मया तत्र स्थापितं लिङ्गमुत्तमम् ।  
हाटकेश्वरजेक्षेत्रे सर्वपातकनाशनम् ॥३३॥  
यस्तं पश्यति सद्भक्त्या प्रातरुत्थाय मानवः ॥  
स युष्माभिः सदा त्याज्यो दूरतो वचनान्मम ॥ ३४ ॥  
एवमुक्त्वा स तान्व्याधींस्ततो वैवस्वतः स्वयम् ॥  
तस्य विप्रस्य तं पुत्रं गृहीत्वा सत्वरं ययौ ॥  
तस्यैव मन्दिरे रम्ये कृत्वा रूपं द्विजन्मनः ॥ ३५ ॥  
अथासौ ब्राह्मणो दृष्ट्वा स्वं पुत्रं गृहमागतम् ॥  
सहितं विप्ररूपेण धर्मराजेन धीमता ॥ ३६ ॥  
ततः प्रहृष्टचित्तेन सत्वरं सम्मुखो ययौ ॥  
पुत्रपुत्रेति जल्पन्स निजभार्यासमन्वितः ॥ ३७ ॥  
परिष्वज्य ततो भूयो वाष्पपर्याकुलेक्षणः ॥  
आघ्राय च ततो मूर्ध्नि वाक्यमेतदुवाच ह ॥ ३८ ॥  
॥ ब्राह्मण उवाच ॥ ॥  
कथं पुत्र समायातस्त्वं तस्मा द्यममन्दिरात् ॥  
न कश्चित्पुनरायाति यत्र गत्वाऽपि वीर्यवान् ॥ ३९ ॥  
किं वा चैतत्समुत्पन्नमिन्द्रजालं ममान्तिकम् ॥  
किं वा स्वप्नमिदं किं वा ममायं दृष्टिविभ्रमः ॥6.139.४॥।  
कश्चायं ब्राह्मणः पार्श्वे तव सन्तिष्ठते सुत ॥  
दिव्येन तेजसा युक्तस्तं नमाम्यहमात्मज ॥ ४१ ॥  
॥ पुत्र उवाच ॥ ॥  
एष ब्राह्मणरूपेण समायातो यमः स्वयम् ॥  
मामादाय कृपाविष्टो ज्ञात्वा त्वां दुःखसंयुतम् ॥ ४२ ॥  
तस्मात्त्वं कुरु तातास्य शापानुग्रहमद्य वै॥  
गृहप्राप्तस्य सुस्नेहाद्यद्यहं तव वल्लभः ॥ ४३ ॥  
ततस्तस्य प्रणामं स कृत्वा ब्राह्मणसत्तमः ॥  
व्रीडयाऽधोमुखो भूत्वा ततः प्रोवाच सादरम् ॥ ४४ ॥ ॥  
॥ ब्राह्मण उवाच ॥ ॥  
अद्य मे सफलं जन्म जीवितं च सुजीवितम् ॥  
यत्पुत्रस्य मम प्राप्तिर्गतस्य यमसादनम् । ४५ ॥  
त्वं च पुत्रकृते तात सन्तोषं परमं गतः ॥  
तस्मात्पुत्रेण संयुक्तो यथायं स्यात्तथा कुरु ॥ ४६ ॥  
॥ ब्राह्मण उवाच ॥ ॥  
न मे स्यादनृतं वाक्यं कदा चिदपि पुत्रक ॥  
अपि स्वैरेण यत्प्रोक्तं किं पुनर्दुःखितेन च ॥ ४७ ॥  
तस्मात्तस्य भवेत्पुत्रो दैवयोनिसमुद्भवः ॥  
न कथञ्चिदपि प्राज्ञ मम शापवशाद्ध्रुवम्॥ ४८ ॥  
भविष्यति सुतश्चान्यो मानुषीयोनिसम्भवः ॥  
राजसूयाश्वमेधाभ्यां यश्चैनं तारयिष्यति ॥ ४९ ॥  
कोऽर्थः पुत्रेण जातेन यो न सन्तारणक्षमः ॥  
पितृपक्षं शुभं कर्म कृत्वा सर्वोत्तमं भुवि ॥ 6.139.५० ॥  
तथा पूजाकृते योऽस्य शापो दत्तश्च वै पुरा ॥  
तत्रापि शृणु मे वाक्यं तस्य पुत्रक जल्पतः ॥५१॥  
वेदोक्तैर्विविधैर्मन्त्रैर्या पूजा चास्य संस्थिता ॥  
न भविष्यति सा लोके कथञ्चिदपि पुत्रक ॥ ५२ ॥  
अस्य मानुषसम्भूतैर्मन्त्रैः पूजा भविष्यति ॥  
विशिष्टा सर्वदेवेभ्यः सत्यमेतन्मयोदितम् ॥ ५३ ॥  
॥ पुत्र उवाच ॥ ॥  
अहमेनं प्रतिष्ठाप्य द्रिजश्रेष्ठ महीतले ॥  
सम्यगाराधयिष्यामि किमन्यैर्विबुधैर्मम ॥ ५४ ॥  
तस्मात्सङ्कीर्तयिष्यामि मन्त्रान्मानुषसम्भवान् ॥  
तथा पूजाविधानं च त्वत्प्रसादेन पूर्वज ॥ ५५ ॥  
ततः सुगं नः पन्थेति तस्य मन्त्रं विधाय सः ॥  
समाचरत्प्रहृष्टात्मा धर्मराजस्य शृण्वतः ॥ ५६ ॥  
तच्छ्रुत्वाथ यमः प्रोच्चैः सुप्रसन्नेन चेतसा ॥  
तं ब्राह्मण मुवाचेदं हर्षगद्गदयागिरा ॥ ९७ ॥  
॥ यम उवाच ॥ ॥  
कथञ्चिदपि विप्रेद्र न मे स्याद्दर्शनं वृथा ॥  
अन्येषामपि देवानां तस्मात्प्रार्थय वाञ्छि तम् ॥ ५८ ॥  
॥ ब्राह्मण उवाच ॥ ॥  
तवार्चां मम पुत्रोऽयं स्थापयिष्यति यामिह ॥  
तामनेनैव मन्त्रेण यः कश्चित्पूजयेद्द्विजः ॥ ५९ ॥  
भवेत्संवत्सरं यावत्सम्प्राप्ते पञ्चमीदिने ॥  
मा तस्य पुत्रशोको हि इह लोके कथञ्चन ॥ 6.139.६० ॥  
॥ सूत उवाच ॥ ॥  
स तथेति प्रतिज्ञाय सम्प्रहृष्टमना यमः ॥  
यमलोकं जगामाथ स्वाधिकारपरोऽभवत्॥ ६१ ॥  
सोऽपि ब्राह्मणदायादः कृत्वा प्रासादमुत्तमम् ॥  
यममाराधयामास मध्ये संस्थाप्य भक्तितः ॥  
पित्रा चोक्तेन मन्त्रेण तेनैव विधिपूर्वकम्॥ ६२ ॥  
ततश्च क्रमशः प्राप्य पुत्रपौत्राननेकशः ॥  
कालधर्ममनुप्राप्तश्चिरं स्थित्वा महीतले ॥ ६३ ॥  
एतद्वः सर्वमाख्यातं पुराणेयत्पुरा श्रुतम्॥  
यश्चैतत्कीर्तयेद्भक्त्या सम्प्राप्ते पञ्चमीदिने ॥  
नापमृत्युर्भवेत्तस्य न च शोकः सुतोद्भवः ॥ ६४ ॥  
इति श्रीस्कान्दे महपुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये धर्मराजेश्वरमाहात्म्यवर्णनन्नामैकोनचत्वारिंशदुत्तर शततमोऽध्यायः ॥ १३९ ॥ ॥ छ ॥