+++
title = "१४७"

+++
॥ सूत उवाच ॥ ॥  
तथान्योऽपि च तत्रास्ति देवः पुत्रप्रदो नृणाम् ॥  
वटिकेश्वर नामा च सर्वपापहरो हरः ॥ १ ॥  
यस्मिन्वटिकया पूर्वं तपस्तप्तं द्विजोत्तमाः ॥  
प्राप्ता पुत्रं शुके याते वनं व्यासात्कपिञ्जलम् ॥ २ ॥  
॥ ऋषय ऊचुः ॥ ॥  
कस्यासौ वटिका तत्र कथं तप्तवती तपः ॥  
कस्माद्गृहं परित्यक्त्वा शुकोऽपि वनमाश्रितः ॥ ३ ॥  
कथं कपिजलं पुत्रं व्यासाल्लेभे शुचिस्मिता ॥ ४ ॥  
।। सूत उवाच ॥ ॥  
आसीद्व्यासस्य विप्रेन्द्राः कलत्रार्थं मतिः क्वचित् ।  
निष्कामस्य प्रशान्तस्य सर्वज्ञस्य महात्मनः ॥ ५ ॥  
ततः क्षयमनुप्राप्ते वंशे कुरुसमुद्भवे ॥  
विचित्रवीर्यमासाद्य पार्थिवं द्विजसत्तमाः ॥ ६ ॥  
सत्यवत्याः समादेशात्तस्य क्षेत्रे ततः परम् ॥  
स पुत्राञ्जनयामास त्रीञ्छूरान्पाण्डुपूर्वकान् ॥ ७ ॥  
वानप्रस्थव्रते तिष्ठन्सकृन्मैथुनतत्परः ॥  
क्षेत्रजैस्तनयैर्वंशे कुरोस्तस्मादुपस्थिते ॥ ८ ॥  
ततः स चिन्तयामास भार्यामद्य करोम्यहम् ॥  
गार्हस्थ्येनाथ धर्मेण साधयामि शुभां गतिम् ॥ ९ ॥  
ततः स प्रार्थयामास जाबालिं तु सुतां शुभाम् ॥  
वटिकाख्यां शुभां कन्यां स ददौ तस्य सत्वरम् ॥ ६.१४७.१० ॥  
ततस्तया समेतः स वनवासं समाश्रितः ॥  
वानप्रस्थाश्रमे तिष्ठन्कृतमैथुनतत्परः ॥ ११ ॥  
ततो गर्भवती जज्ञे पिञ्जला तस्य पार्श्वतः ॥  
ऋतौ मोहनमासाद्य व्यासात्सत्यवतीसुतात् ॥ १२ ॥  
अथ याति परां वृद्धिं स गर्भस्तत्र संस्थितः ॥  
उदरे व्यासभार्यायाः शुक्लपक्षे यथा शशी ॥ १३ ॥  
एवं सङ्गच्छतस्तस्य वृद्धिं गर्भस्य नित्यशः ॥  
द्वादशाब्दा अतिक्रान्ता न जन्म समवाप्नुयात् ॥ १४ ॥  
यत्किञ्चिच्छृणुते तत्र गर्भस्थोऽहि वचः क्वचित् ॥  
तत्सर्वं हृदिसंस्थं च चक्रे प्रज्ञासमन्वितः ॥ १५ ॥  
वेदाः साङ्गाः समाधीता गर्भवासेऽपि तेन च ॥  
स्मृतयश्च पुराणानि मोक्षशास्त्राणि कृत्स्नशः ॥ १६ ॥  
तत्रस्थोऽपि दिवा नक्तं स्वाध्यायं प्रकरोति सः ॥  
न च जन्मोत्थजां बुद्धिं कथञ्चिदपि चिन्तयेत् ॥ १७ ॥  
सापि माता परा पीडां नित्यं याति तथाकुला ॥  
यथायथा स संयाति वृद्धिं जठरमाश्रितः ॥ १८ ॥  
ततश्च विस्मयाविष्टो व्यासो वचनमब्रवीत् ॥  
कस्त्वं मद्गृहिणीकुक्षौ प्रविष्टो गर्भरूपधृक् ॥ १९ ॥  
न निष्क्रामसि कस्मात्त्वं किमेतां सूदयिष्यसि ॥ ॥  
॥ गर्भ उवाच ॥ ॥  
राक्षसोऽहं पिशाचोहं देवोऽहं मानुषस्तथा ॥६.१४७.२॥।  
गजोऽहं तुरगश्चापि कुक्कुटश्छाग एव च ॥  
योनीनां चतुराशीतिसहस्राणि च सङ्ख्यया ॥ २१ ॥  
भ्रान्तोऽहं तेषु सर्वेषु तत्कोऽहं प्रब्रवीमि किम् ॥  
साम्प्रतं मानुषो भूत्वा जठरं समुपाश्रितः ॥ २२ ॥  
मानुषं न करिष्यामि निष्कामं च कथञ्चन ॥  
निर्विष्टो भ्रममाणोऽत्र संसारे दारुणे ततः ॥२३ ॥  
अत्रस्थो भवनिर्मुक्तो योगाभ्यासरतः सदा ॥  
मोक्षमार्गं प्रयास्यामि स्थानान्मोक्षमसंशयम्॥ २४ ॥  
तावज्ज्ञानं च वैराग्यं पूर्वजातिस्मृतिर्यथा ॥  
यावद्गर्भस्थितो जन्तुः सर्वोऽपि द्विजसत्तम ॥ २५ ॥  
यदा गर्भाद्विनिष्क्रान्तः स्पृश्यते विष्णुमायया ॥  
तदा नाशं व्रजत्याशु सत्यमेतदसंशयम् ॥ २६ ॥  
तस्मान्नाहं द्विजश्रेष्ठ निष्क्रमिष्ये कथञ्चन ॥  
गर्भादस्मात्प्रयास्यामि स्थानान्मोक्षमसंशयम् ॥ २७ ॥  
॥ व्यास उवाच ॥ ॥  
न भविष्यति ते माया वैष्णवी सा कथञ्चन ॥  
सुघोरान्नरकादस्मान्निष्क्रमस्व विगर्हितात् ॥ २८ ॥  
गर्भवासात्ततो योगं समाश्रित्य शिवं व्रज ॥  
तस्माद्दर्शय मे वक्त्रं स्वकीयं येन मे भवेत् ॥  
आनृण्यं पितृलोकस्य तव वक्त्रस्य दर्शनात् ॥ २९ ॥  
॥ गर्भ उवाच ॥ ॥  
वासुदेवं प्रतिभुवं यदि मे त्वं प्रयच्छसि ॥  
इदानीं यत्स्वयं तन्मे जन्म स्यान्नान्यथा द्विज ॥ ६.१४७.३० ॥  
॥ सूत उवाच ॥ ॥  
ततो व्यासो द्रुतं गत्वा द्वारकां प्रति दुःखितः ॥  
कथयामास वृत्तान्तं विस्तराच्चक्रपाणिने ॥ ३१ ॥  
तेनैव सहितः पश्चात्स्वगृहं पुनरागतः ॥  
व्यासः प्रतिभुवं तस्मै दातुं विष्णुं निरञ्जनम् ॥ ३२ ॥  
॥ श्रीकृष्ण उवाच ॥ ॥  
प्रतिभूरस्मि नाशाय मायायास्तव निर्गमे ॥  
मद्वाक्यान्निष्क्रमं कृत्वा गच्छ मोक्षमनुत्तमम् ॥ ३३ ॥  
ततो द्रुतं विनिष्क्रान्तो विष्णुवाक्येन स द्विजाः ॥  
द्वादशाब्दप्रमाणस्तु यौवनस्य समीपगः ॥ ३४ ॥  
ततः प्रणम्य दैत्यारिं व्यासं च जननीं तथा ॥  
प्रस्थितो वनवासाय तत्क्षणाद्व्यासनन्दनः ॥ ३५ ॥  
अथ तं स मुनिः प्राह तिष्ठ पुत्रात्ममन्दिरे ॥  
संस्काराञ्जातकाद्यांश्च येन ते प्रकरोम्यहम् ॥ ३६ ॥  
॥ शिशुरुवाच ॥ ॥  
संस्काराः शतशो जाता मम जन्मनिजन्मनि ॥  
भवार्णवे परिक्षिप्तो यैरहं बन्धनात्मकैः ॥ ३७ ॥  
॥ श्रीभगवानुवाच ॥ ॥  
शुकवज्जल्पते यस्मात्तवायं पुत्रको मुने ॥  
तस्माच्छुकोऽयं नाम्नास्तु योगविद्याविचक्षणः ॥ ३८ ॥  
नायं स्थास्यति हर्म्ये स्वे मोहमायाविवर्जितः ॥  
तस्माद्गच्छतु मा स्नेहं त्वं कुरुष्वास्य सम्भवम् ॥ ३९ ॥  
अहं गृहं प्रयास्यामि त्वं मुक्तः पैतृकादृणात्॥  
दर्शनादेव पुत्रस्य सत्यमेतन्मयोदितम् ॥ ६.१४७.४० ॥  
एवमुक्त्वा हृषीकेशो व्यासमामन्त्र्य सत्वरम्॥  
विहगाधिपमारूढः प्रययौ द्वारकां प्रति ॥ ४१ ॥  
ततो गते हृषीकेशे व्यासः पुत्रमुवाच ह ॥  
प्रस्थितं वनवासाय निःस्पृहं स्वगृहं प्रति ॥ ४२ ॥  
॥ व्यास उवाच॥ ॥  
गृहस्थधर्मरिक्तानां पितृवाक्यं प्रणश्यति ॥  
पितृवाक्यं तु यो मोहान्नैव सम्यक्समाचरेत्॥  
स याति नरकं तस्मान्मद्वाक्यात्पुत्र मा व्रज ॥ ४३ ॥  
॥ शुक उवाच ॥ ॥  
यथाद्याहं त्वया जातो मया त्वं चान्यजन्मनि ॥  
सञ्जातोऽसि मुनिश्रेष्ठ तथाहमपि ते पिता ॥ ४४ ॥  
तस्माद्वाक्यं त्वया कार्यं यद्येषा धर्मसंस्थितिः ॥  
नाहं निषेधनीयस्तु व्रजमानस्तपोवनम् ॥ ४५ ॥  
॥ व्यास उवाच ॥ ॥  
ब्राह्मणस्य गृहे जन्म पुण्यैः सम्प्राप्यते नृभिः ॥  
संस्कारान्यत्र सम्प्राप्य वेदोक्तान्मुनिराप्यते ॥ ४६ ॥  
॥ शुक उवाच ॥ ॥  
संस्कारैराप्यते मुक्तिर्यदि कर्म शुभं विना ॥  
पाखण्डिनोऽपि यास्यन्ति तन्मुक्तिं व्रतधारिणः ॥ ४७ ॥  
॥ व्यास उवाच ॥ ॥  
ब्रह्मचारी भवेत्पूर्वं गृहस्थश्च ततः परम् ॥  
वानप्रस्थो यतिश्चैव ततो मोक्षमवाप्नुयात् ॥ ४८ ॥  
॥ शुक उवाच ॥ ॥  
ब्रह्मचर्येण चेन्मोक्षस्तत्षण्ढानां सदा भवेत् ॥  
गृहस्थाश्रमिणां चेत्स्यात्तत्सर्वं मुच्यते जगत् ॥ ४९ ॥  
अथवा वनरक्तानां तन्मृगाणां प्रजायते ॥ ६.१४७.५० ॥  
अथवा यतिधर्माणां यदि मोक्षो भवेन्नृणाम् ॥  
दरिद्राणां च सर्वेषां तन्मुक्तिः प्रथमा भवेत् ॥ ५१ ॥  
॥ व्यास उवाच ॥ ॥  
गृहस्थधर्मरक्तानां नृणां सन्मार्गगामिनाम् ॥  
इह लोकः परश्चैव मनुना सम्प्रकीर्तितः ॥ ५२ ॥  
॥ श्रीशुक उवाच ॥ ॥  
गृहगुप्तौ सुगुप्तानां बन्धानां बन्धुबन्धनैः ॥  
मोहरागसमावेशात्सन्मार्ग गमनं कुतः ॥ ५३ ॥  
॥ व्यास उवाच ॥ ।  
कष्टं वने निवसतोऽत्र सदा नरस्य नो केवलं निजतनुप्रभवं भवेच्च ।  
दैवं च पित्र्यमखिलं न विभाति कृत्यं तस्माद्गृहे निवसतात्महितं प्रचिन्त्यम् ॥ ५४ ॥  
॥ श्रीशुकदेव उवाच ॥ ॥  
भावेन भावितमहातपसां मुनीनां तिष्ठन्ति तावदखिलानि तपःफलानि ॥  
यत्ते निकाशशरणाः पुरुषा न जातु पश्यन्त्यसज्जनमुखानि सुखं तदेव ॥ ५५ ॥  
॥ व्यास उवाच ॥ ॥  
गृहं परिग्रहः पुंसां गृहस्थाश्रमधर्मिणाम् ॥  
इहलोके परे चैव सुखं यच्छति शाश्वतम् ॥ ५६ ॥  
॥ श्रीशुक उवाच ॥ ॥  
शीतं हुताशादपि दैवयोगात्सञ्जायते चन्द्रमसोऽपि तापः ॥  
परिग्रहात्सौख्यसमुद्भवोऽत्र भूतोऽभवद्भावि न मर्त्यलोके ॥ ५७ ॥  
॥ व्यास उवाच ॥ ॥  
सुपुण्यैर्लभ्यते कृच्छ्रान्मानुष्यं भुवि दुर्लभम् ॥  
तस्मिँल्लब्धे न किं लब्धं यदि स्याद्गृहधर्मवित् ॥ ५८ ॥  
॥ श्रीशुकदेव उवाच ॥ ॥  
यदि स्याज्ज्ञानसंयुक्तो जन्मकालेत्र मानवः ॥  
निजावस्थां समालोक्य तज्ज्ञानं हि विलीयते ॥ ५९ ॥  
॥ व्यास उवाच ॥ ॥  
मुदितस्यापि पुत्रस्य गर्दभस्यार्भकस्य च ॥  
भस्मलोलस्य लोकस्य शब्दोऽपि रटतो मुदे ॥ ६.१४७.६० ॥  
॥ श्रीशुक उवाच ॥ ॥  
रसता सर्पता धूलि लोके त्वशुचिना चिरम् ॥  
मुनेऽत्र शिशुना लोकस्तुष्टिं याति स बालिशः ॥ ६१ ॥  
॥ व्यास उवाच ॥ ॥  
पुन्नामास्ति महारौद्रो नरको यममन्दिरे ॥  
पुत्रहीनो व्रजेत्तत्र तेन पुत्रः प्रशस्यते ॥ ६२ ॥  
॥ श्रीशुक उवाच ॥ ॥  
यदि स्यात्पुत्रतः स्वर्गः सर्वेषां स्यान्महामुने ॥  
शूकराणां शुनां चैव शलभानां विशेषतः ॥ ॥ ६३ ॥  
॥ व्यास उवाच ॥ ॥  
पितॄणामनृणो मर्त्यो जायते पुत्रदर्शनात् ॥  
पौत्रस्यापि च देवानां प्रपौत्रस्य दिवाश्रयः ॥ ६४ ॥ ॥  
शुक उवाच ॥ ॥  
चिरायुर्ज्जायते गृध्रः सन्ततिं पश्यते निजाम् ॥  
क्रमेण सन्ततं किं न स मोक्षं प्रतिपद्यते ॥ ६५ ॥  
॥ सूत उवाच ॥ ॥  
एवमुक्त्वा परित्यज्य पितरं स वनं गतः ॥  
मातरं च सुदुःखार्तां प्रलपन्तीमनेकधा ॥ ६६ ॥  
तं दृष्ट्वा दुःखितो व्यासो निराशः पुत्रदर्शने ॥  
पुत्रशोकाभिसन्तप्तो भार्यया सहितोऽभवत् ॥ ६७ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये व्यासशुकसंवादवर्णनन्नाम सप्तचत्वारिंशदुत्तरशततमोध्यायः ॥ १४७ ॥ छ ॥