+++
title = "१०६"

+++
॥ ऋषय ऊचुः ॥ ॥  
भूपृष्ठे पांसुभिस्तस्मिन्प्रेतैस्तैः परिपूरिते ॥  
यानि तीर्थानि लुप्तानि लिङ्गानि च वदस्व नः ॥ १ ॥  
॥ सूत उवाच ॥ ॥  
असङ्ख्यातानि तीर्थानि तथा लिङ्गानि च द्विजाः ॥  
लोपं गतानि वक्ष्यामि प्राधान्येन प्रबोधत ॥ २ ॥  
तत्र लोपं गतं तीर्थं चक्रतीर्थमिति स्मृतम् ॥  
यत्र चक्रं पुरा न्यस्तं विष्णुना प्रभविष्णुना ॥ ॥ ३ ॥  
मातृतीर्थं तथैवान्यत्सर्वकामप्रदं नृणाम् ॥  
यत्र ता मातरो दिव्याः कार्तिकेयप्रतिष्ठिताः ॥ ४ ॥  
मुचुकुन्दस्य राजर्षेस्तथान्यल्लिङ्ग मुत्तमम् ॥  
तत्र लोपं गतं विप्राः सगरस्य तु भूपतेः ॥ ५ ॥  
इक्ष्वाकोर्वसुषेणस्य ककुत्स्थस्य महात्मनः ॥  
ऐलस्य चन्द्रदेवस्य काशिराजस्य सन्मतेः ॥ ६ ॥  
अग्निवेशस्य रैभ्यस्य च्यवनस्य भृगोस्तथा ॥  
आश्रमो याज्ञवल्क्यस्य तत्र लोपं समाययौ ॥ ७ ॥  
हारीतस्य महर्षेश्च हर्यश्वस्य महात्मनः ॥  
कुत्सस्य च वसिष्ठस्य नारदस्य त्रितस्य च ॥ ८ ॥  
तथैव ऋषिपत्नीनां तत्र लिङ्गानि भूरिशः॥  
कात्यायन्याश्च शाण्डिल्या मैत्रेय्याश्च तथा पुरा ॥ ९ ॥  
अन्यासां मुनिपत्नीनां यासां सङ्ख्या न विद्यते ॥  
तत्राश्चर्यमभूदन्यत्पूर्यमाणे महीतले ॥ ६.१०६.१० ॥  
पांसुभी राक्षसैर्यैस्तैः प्रेतैर्ब्राह्मणसत्तमाः ॥  
तद्वोऽहं सम्प्रवक्ष्यामि श्रोतव्यं सुसमाहितैः ॥ १० ॥  
दृष्ट्वा पांसुमयीं वृष्टिं मुक्तां प्रेतैः समन्ततः ॥  
मातृवर्गेण तेनाथ प्रमुक्तः प्रचुरोऽनिलः ॥ ११ ॥  
तेन पांसुकृता वृष्टिः समन्तान्मथिता बहिः ।  
तस्या भूमेः पतत्येव न किञ्चित्तत्र पूर्यते ॥ १३ ॥  
ततस्ते व्यन्तराः खिन्ना निराशास्तस्य पूरणे ॥  
भूतास्तस्य पुरो गत्वा चुक्रुशुः कुशभूपतेः ॥ १४ ॥  
अस्माभिर्विहिता तत्र पांसुवृष्टिर्महीपते ॥  
नीयते शतधाऽन्यत्र मातृमुक्तेन वायुना ॥ १९ ॥  
स त्वं तासां विघातार्थमुपायं भूप चिन्तय ॥  
येन तां पांसुभिर्भूमिं पूरयामः समन्ततः ॥ १६ ॥  
तेषां तद्वचनं श्रुत्वा ततः कुशमहीपतिः ॥  
रुद्रमाराधयामास तत्क्षेत्रं प्राप्य सद्द्विजाः ॥ १७ ॥  
ततस्तस्य गतस्तुष्टिं वर्षान्ते भगवान्हरः ॥  
प्रोवाच प्रार्थयाभीष्टं यत्ते मनसि वाञ्छितम् ॥ १९८ ॥  
॥ कुश उवाच ॥ ॥  
यथा सम्पूर्यते चाशु पांसुभिर्भूमिमण्डलम्॥  
एतत्प्रेतप्रमुक्तैश्च प्रसादात्ते तथा कुरु ॥ १९ ॥  
मया प्रेतगणादेव निर्दिष्टास्तस्य पूरणे ॥  
मातृसंरक्ष्यमाणं तच्छक्यं चैतन्न पूरितुम् ॥ ६.१०६.२० ॥  
तत्र राक्षसजैर्मन्त्रैः सन्ति लिङ्गानि च प्रभो ॥  
प्रतिष्ठितानि तत्स्पर्शाद्दर्शनात्स्याज्जनक्षयः ॥ २१ ॥  
अचलत्वात्तथा देव लिङ्गानां शास्त्रसद्भयात् ॥  
अन्यदुत्पाटनाद्यं च नैव कुर्मः कथञ्चन ॥ २२ ॥  
तस्माल्लिङ्गकृतो नाशो ब्राह्मणानां तपस्विनाम् ॥  
यथा न स्यात्सुरश्रेष्ठ तथा नीतिर्विधीयताम् ॥ २३ ॥  
ततश्च भगवान्रुद्रस्ताः समाहूय मातरः ॥  
प्रोवाच त्यज्यतां स्थानं भवत्यो यत्र संस्थिताः ॥ २४ ॥  
तत्र पांसुभिरव्यग्राः करिष्यन्ति दिवानिशम् ॥  
प्रेताः कुशसमादेशाद्वृष्टिं लोकहिताय च ॥ २५ ॥  
॥ मातर ऊचुः ॥ ॥  
त्यक्ष्यामश्च तवादेशात्तत्स्थानं वृषभध्वज ॥  
परं दर्शय चास्माकं किञ्चिदन्यत्तथाविधम् ॥ २६ ॥  
क्षेत्रेऽत्रैव निवत्स्यामो येन स्कन्दकृते वयम् ॥  
तेन संस्थापिताश्चात्र प्रोक्ताः स्थेयं सदा ततः ॥ २७ ॥  
ततः प्रोवाच भगवांस्तस्मात्स्थानान्महत्तरम् ॥  
स्थानं दास्यामि सर्वासां पृथक्त्वेन शुभावहम् ॥ २८ ॥  
अष्टषष्टिस्तु क्षेत्राणां मदीयानां समन्ततः ॥  
संस्थितास्ति महाभागा येषु मत्संस्थितिः सदा ॥ २९ ॥  
अष्टषष्टिविभागेन भूत्वा सर्वाः पृथक्पृथक् ॥  
तेषु तिष्ठथ मद्वाक्यात्पूजामग्र्यामवाप्स्यथ ॥ ६.१०६.३० ॥  
तस्य देवस्य तच्छ्रुत्वा वाक्यं ता मातरस्तदा ॥  
प्रहृष्टास्तत्परित्यज्य स्थानं स्कन्दविनिर्मितम् ॥ ३१ ॥  
अष्टषष्टिविभागेन भूत्वा रूपैः पृथग्विधैः ॥  
अष्टषष्टिषु क्षेत्रेषु तस्य ताः संस्थिताः सदा ॥ ३२ ॥  
ततस्ताभिर्विनिर्मुक्तं तत्सर्वं भूमिमण्डलम् ॥  
पांसुभिः पूरितं प्रेतैर्दिवारात्रमतन्द्रितैः ॥ ३३ ।।  
एवं तस्य वरं दत्त्वा भगवान्वृषवाहनः ॥  
जगामादर्शनं पश्चात्सार्धं सवर्गैणैर्द्विजाः ॥३४॥  
कुतोऽपि ब्राह्मणैः सर्वेस्तापसैश्च प्रशंसितः ॥  
लब्धाशी प्रययौ तस्मादयोध्यानगरीं प्रति ॥ ३५ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये लुप्ततीर्थमाहात्म्यकथनन्नाम षडुत्तरशततमोऽध्यायः ॥ १०६ ॥