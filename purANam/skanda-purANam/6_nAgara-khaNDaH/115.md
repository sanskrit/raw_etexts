+++
title = "११५"

+++
त्रिजातो ब्राह्मणस्तत्र किन्नामा कस्य सम्भवः ॥  
किङ्गोत्रश्चैव किंसञ्ज्ञः कीर्तयस्व महामते ॥ १ ॥  
किं कुलीनैर्गुणाढ्यैर्वा तेजोविद्याविचक्षणैः ॥  
त्रिजातोऽपि वरं सोऽपि स्वं स्थानं येन चोद्धृतम् ॥ २ ॥  
सूत उवाच ॥ ॥ साङ्कृत्यस्य मुनेर्वंशे स सम्भूतो द्विजोत्तमः ॥  
प्रभाव इति विख्यातो दत्तसञ्ज्ञो निमेः सुतः ॥ ३ ॥  
स एवं स्थानमुद्धृत्य चकारायतनं शुभम् ॥  
त्रिजातेश्वरनाम्ना च देवदेवस्य शूलिनः ॥ ४ ॥  
तमाराध्य दिवा नक्तं सम्यक्छ्रद्धासमन्वितः॥  
सशरीरो गतः स्वर्गं ततः कालेन केनचित् ॥ ५ ॥  
यस्तं पश्यति सद्भक्त्या स्नापयेद्विषुवे सदा ॥  
न त्रिजातः कुले तस्य कथञ्चिदपि जायते ॥ ६ ॥  
॥ ऋषय ऊचुः ॥ ॥  
यानि गोत्राणि नष्टानि यानि संस्थापितानि च॥  
नामतस्तानि नो ब्रूहि तत्पुरं सूत नन्दन ॥ ७ ।।  
॥ सूत उवाच ॥ ॥  
तत्रोपमन्युगोत्रा ये क्रौञ्चगोत्रसमुद्भवाः ॥  
कैशोर्यं गोत्रसम्भूतास्त्रैवणेया द्विजोत्तमः ८ ॥  
ते भूयोऽपि न सम्प्राप्ता यथा गोत्रचतुष्टयम् ॥  
तत्पूर्वकं शुकादीनां यन्नष्टं नागजाद्भयात् ॥ ९ ॥  
शेषान्वः सम्प्रवक्ष्यामि ब्राह्मणान्गोत्रसम्भवान् ॥  
कौशिकान्वयसं भूताः षड्विंशतिश्च ते स्मृताः ॥ १० ॥  
कश्यपान्वयसम्भूताः सप्ताशीतिर्द्विजोत्तमाः ॥  
लक्ष्मणान्वयसम्भूता एकविंशतिरागताः ॥ ११ ॥  
तत्र नष्टाः पुनः प्राप्तास्तस्मिन्स्थाने सुदुःखिताः ॥  
भारद्वाजास्त्रयः प्राप्ताः कौण्डनीयाश्चतुर्दश ॥ १२ ॥  
रैतिकानां तथा विंशत्पाराशर्याष्टकं तथा ॥  
गर्गाणां च द्विविंशं च हारीतानां विविंशतिः ॥ १३ ॥  
और्वभार्गवगोत्राणां पञ्चविंशदुदाहृताः ॥  
गौतमानां च षड्विंशमालूभायनविंशतिः ॥ १४ ॥  
माण्डव्यानां त्रिविंशच्च बह्वृचानां त्रिविंशतिः ॥  
साङ्कृत्यानां विशिष्टानां पृथक्त्वेन दशैव तु ॥ १५ ॥  
तथैवाङ्गिरसानां च पञ्च चैव प्रकीर्तिताः ॥  
आत्रेया दश सङ्ख्याताः शुक्लात्रेयास्तथैव च ॥ १६ ॥  
वात्स्याः पञ्च समाख्याताः कौत्साश्च नव सप्त वै ॥  
शाण्डिल्या भार्गवाः पञ्च मौद्गल्या विंशतिः स्मृताः ॥।७॥  
बौधायनाः कौशलाश्च त्रिंशन्मात्राः प्रकीर्तिताः ॥  
अथर्वाः पञ्चपञ्चाशन्मौनसाः सप्तसप्ततिः ॥।८॥  
याजुषास्त्रिंशतिः ख्याताश्च्यावनाः सप्त विंशतिः ॥  
आगस्त्याश्च त्रयस्त्रिंशज्जैमिनेया दशैव तु ॥ १९॥  
नैवृताः पञ्चपञ्चाशत्पाठीनाः सप्ततिर्द्विजाः ॥  
गोभिलाश्चापि काक्वाश्च पञ्चपञ्च द्विजाः स्मृताः ॥२॥।  
औशनसाश्च दाशार्हास्त्रयस्त्रय उदाहृताः ॥  
लोकाख्यानां तथा षष्टिरैणिशानां द्विसप्ततिः ॥२१॥।  
कापिष्ठलाः शार्कराख्या दत्ताख्याः सप्तसप्ततिः ॥  
शार्कवानां शतं प्रोक्तं दार्ज्यानां सप्तसप्ततिः॥२२॥  
कात्यायन्यास्त्रयोऽधिष्ठा वैदिशाश्च त्रयः स्मृताः ॥  
कृष्णात्रेयास्तथा पञ्च दत्तात्रेया स्तथैव च ॥२३॥  
नारायणाः शौनकेया जाबालाः शतसङ्ख्यया ॥  
गोपाला जामदन्याश्च शालिहोत्राश्च कर्णिकाः ॥२४॥  
भागुरायणकाश्चैव मातृकास्त्रैणवास्तथा॥  
सर्वे ते ब्राह्मणश्रेष्ठाः क्रमेण द्विजसत्तमाः ॥२५॥  
एतेषामेव सर्वेषां सत्काराय द्विजोतमाः ॥  
चत्वारिंशत्तथाष्टौ च पुरा प्रोक्ताः स्वयम्भुवा ॥२६॥  
ते सर्वे च पृथक्त्वेन निर्दिष्टाः पद्मयोनिना ॥  
सन्ध्यातर्पणकृत्यानि वैश्वदेवोद्भवानि च ॥  
श्राद्धानि पक्षकृत्यानि पितृपिण्डांस्तथैव च ॥२७॥  
यज्ञोपवीतसंयुक्ताः प्रवराश्चैव कृत्स्नशः ॥  
तथा मौञ्जीविशेषाश्च शिखाभेदाः प्रकीर्तिताः ॥ २८ ॥  
त्रिजातेन समाराध्य देवदेवं पितामहम् ॥  
तेषां कृत्वा द्विजेद्राणामात्मकीर्तिकृते तदा ॥ २९ ॥  
॥ ऋषय ऊचुः ॥ ॥  
कथं सन्तोषितो ब्रह्मा त्रिजातेन महात्मना ॥  
कर्मकाण्डं कथं भिन्नं कृतं तेन महात्मना ॥  
सर्वं विस्तरतो ब्रूहि परं कौतूहलं हि नः ॥ ३० ॥  
॥ सूत उवाच ॥ ॥  
तस्यार्थे ब्राह्मणैः सर्वैस्तोषितः प्रपितामहः ॥  
अनेनैवोद्धृतं स्थानमस्माकं सकलं विभो ॥ ३१ ॥  
तस्मादस्य विभो यच्छ वेदज्ञानमनुतमम् ॥  
येन कर्मविशेषाश्च जायतेऽत्र पुरोत्तमे ॥ ३२ ॥  
एतस्य च गुरुत्वं च प्रसादात्तव पद्मज ॥  
यथा भवति देवेश तया नीतिर्विधीयताम् ॥ ३३ ॥  
ब्रह्मा ददौ ततस्तस्य मन्त्रग्राममनुत्तमम् ॥  
येन विज्ञायते सर्वं वेदार्थो यज्ञकर्म च ॥ ३४ ॥  
ततः प्रोवाच तान्सर्वान्प्रहष्टेनातरात्मना ॥  
एष वेदार्थसम्पन्नो भविष्यति महायशाः ॥ ३५ ॥  
भर्तृयज्ञ इति ख्यातो यज्ञकर्मविचक्षणः ॥  
यदेव वक्ति युष्माकं क्रियाकाण्डमशङ्कितैः ॥ ३ ॥  
तत्कार्यं स्वर्गमोक्षाय मम वाक्यात्प्रबोधितैः ॥  
वेदार्थानेष सर्वेषां युष्माकं योजयिष्यति ॥ ३७ ॥  
ये चान्येषु च देशेषु स्थानेषु च गताः क्वचित् ॥  
एतत्स्थानं परित्यज्य सत्यमेतद्विजोत्तमाः ॥ ३८ ॥  
वेदस्थाने च बुद्ध्यैष यत्कर्म प्रचरिष्यति ॥  
नानृते वाथ पापे च वाणी चास्य चरिष्यति ॥ ३९ ॥  
एवमुक्त्वा स देवेशो विरराम पितामहः ॥  
भर्तृयज्ञोऽपि ताः सर्वाश्चक्रे यज्ञक्रियाः शुभाः ॥ ६.११५.४० ॥  
ब्राह्मणानां हितार्थाय श्रुत्यर्थं तस्य केवलम् ॥  
दशप्रमाणाः सम्प्रोक्ताः सर्वे ते ब्राह्मणोत्तमाः ॥ ४१ ॥  
चतुःषष्टिषु गोत्रेषु ह्येवं ते ब्राह्मणोत्तमाः ॥  
तेन तत्र समानीतास्त्रिजातेन महात्मना ॥ ४२ ॥  
तेषामेकत्र जातानि दशपञ्चशतानि च ॥  
सामान्य भोगमोक्षाणि तानि तेन कृतानि च ॥ ४३ ॥  
अष्टषष्टिविभागेन पूर्वमायुव्ययोद्भवम् ॥  
तत्रासीदथ गोत्रे च पुरुषाणां प्रसङ्ख्यया ॥ ४४ ॥  
ततः प्रभृति सर्वेषां सामान्येन व्यवस्थितम् ॥  
त्रिजातस्य च वाक्येन येन दूरादपि द्रुतम् ॥ ४५ ॥  
समागच्छन्ति विप्रेन्द्राः पुरवृद्धिः प्रजायते ॥  
न कश्चिद्याति सन्त्यक्त्वा दौस्थ्यादन्यत्र च द्विजाः ॥ ४६ ॥  
ततस्तेषां सुतैः पौत्रैर्नप्तृभिश्च सहस्रशः ॥  
दौहित्रैर्भागिनेयैश्च भूयो भूरि प्रपूरितम् ॥ ॥ ४७ ॥  
तत्पुरं वृद्धिमायाति दूर्वाङ्कुरैरिव द्विजाः ॥  
काण्डात्काण्डात्प्ररोहद्भिः सङ्ख्याहीनैरनेकधा ॥ ४८ ॥  
॥ सूत उवाच ॥ ॥  
एतद्वः सर्वमाख्यातं गोत्रसङ्ख्यानकं शुभम् ॥  
ऋषीणां कीर्तनं चापि सर्वपातकनाशनम् ॥ ४९ ॥  
यश्चैतत्पठते नित्यं शृणुयाद्वा प्रभक्तितः ॥  
न स्यात्तस्य कुलच्छेदः कदाचिदपि भूतले ॥ ६.११५.५० ॥  
तथा विमुच्यते पापैराजन्ममरणोद्भवैः ॥  
न पश्यति वियोगं च कदाचित्प्रियसम्भवम् ॥ ५१ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्येऽष्टषष्टितीर्थोपाख्याने भर्तृयज्ञकृतयज्ञविधानमुनिगोत्रवर्णनन्नाम पञ्चदशोत्तरशततमोऽध्यायः ॥ ११५ ॥ ॥ छ ॥