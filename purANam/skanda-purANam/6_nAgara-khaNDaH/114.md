+++
title = "११४"

+++
॥ सूत उवाच ॥ ॥  
सोऽपि विप्रो द्विजश्रेष्ठा विस्फोटकपरिप्लुतः ॥  
लज्जया परया युक्तो गत्वा किञ्चिद्वनान्तरम् ॥ १ ॥  
ततो वैराग्यमापन्नो रौद्रे तपसि संस्थितः ॥  
त्यक्त्वा गृहादिकं सर्वं स्नेहं दारसुतोद्भवम्॥ २ ॥  
नियमैः संयमैश्चैव शोषयन्नात्मनस्तनुम् ॥  
किञ्चिज्जलाश्रयं गत्वा स्थापयित्वा महेश्वरम् ॥ ३ ॥  
ततः कालेन महता तुष्टस्तस्य महेश्वरः ॥  
प्रोवाच दर्शनं गत्वा प्रार्थयस्व यथेप्सितम् ॥ ४ ॥  
॥ त्रिजात उवाच ॥ ॥  
मातृदोषादहं देव वैलक्ष्यं परमं गतः ॥  
मध्ये ब्राह्मणमुख्यानामानर्त्ताधिपतेस्तथा ॥ ५ ॥  
अहं शक्नोमि नो वक्तुं कस्यचिद्दर्शितुं विभो ॥  
त्रिजातोऽस्मीति विज्ञाय भूरिविद्यान्वितोऽपि च ॥ ६ ॥  
तस्मात्सर्वोत्तमस्तेषामहं चैव द्विजन्मनाम् ॥  
यथा भवामि देवेश तथा नीतिर्विधीयताम् ॥७॥ ॥  
॥ श्रीभगवानुवाच ॥ ॥  
चमत्कारपुरे विप्रा ये वसन्ति द्विजोत्तम ॥  
तेषां सर्वोत्तमो नूनं मत्प्रसादाद्भविष्यसि ॥ ८ ॥  
तस्मात्कालं प्रतीक्षस्व कञ्चित्त्वं ब्राह्मणोत्तम ॥  
समये समनुप्राप्ते त्वां च नेष्यामि तत्र वै ॥ ९ ॥  
एवमुक्त्वा स देवेशस्ततश्चादर्शनं गतः ॥  
ब्राह्मणोऽपि तपस्तेपे तथा सम्पूजयन्हरम् ॥ 6.114.१० ॥  
कस्यचित्त्वथ कालस्य मत्कारपुरे द्विजाः ॥  
मौद्गल्यान्वयसम्भूतो देवरातोऽभवद्द्विजः ॥ ११ ॥.  
तस्य पुत्रः क्रथोनाम यौवनोद्धतविग्रहः ॥  
सदा गर्वसमायुक्तः पौरुषे च व्यवस्थितः॥१२॥  
स कदाचिद्ययौ विप्रो नागतीर्थं प्रति द्विजाः ॥  
श्रावणस्यासिते पक्षे पञ्चम्यां पर्यटन्वने ॥१३॥  
अथापश्यत्स नागेन्द्रतनयं भूरिवर्च्चसम् ॥  
रुद्रमालमिति ख्यातं जनन्या सह सङ्गतम् ॥१४॥  
अथाऽसौ तं समालोक्य सुलघुं सर्प पुत्रकम् ॥  
जलसर्पमिति ज्ञात्वा लगुडेन व्यपोथयत् ॥१५॥  
हन्यमानेन तेनाथ प्रमुक्तः सुमहान्स्वनः ॥  
हा मातस्तात तातेति विपन्नोऽस्मि निरागसः॥१६॥  
सोऽपि श्रुत्वाऽथ तं शब्दं ब्राह्मणो मानुषोद्भवम् ॥  
सर्पस्य भयसन्त्रस्तः सत्वरं स्वगृहं ययौ ॥१७॥  
अथ सा जननी तस्य निष्क्रान्ता सलिलाश्रयात्॥  
यावत्पश्यति तीरस्थं तावत्पुत्रं निपातितम्॥१८॥  
ततो मूर्च्छामनुप्राप्ता दृष्ट्वा पुत्रं तथाविधम्॥  
यष्टिप्रहारनिर्भिन्नं सर्वाङ्गरुधिरोक्षितम्॥१९॥  
अथ लब्ध्वा पुनः सञ्ज्ञां प्रलापानकरोद्बहून्॥  
करुणं शोकसन्तप्ता वाष्पपर्याकुलेक्षणा ॥6.114.२०॥।  
हाहा पुत्र परित्यक्त्वा मां च क्वासि विनिर्गतः ॥  
अनावृत्तिकरं स्थानं किं स्नेहो नास्ति ते मयि॥२१॥।  
केन त्वं निहतः पुत्र पापेन च दुरात्मना ॥  
निष्पापोऽपि च पुत्र त्वं कस्य क्रुद्धोऽद्यवै यमः॥२२॥  
सपुरस्य सराष्ट्रस्य सकुटुम्बस्य दुर्मतेः ॥  
येन त्वं निहतोऽद्यापि पञ्चम्यां पूजितो न च ॥२३॥  
रजसा क्रीडयित्वाऽद्य समागत्य चिरादथ॥  
कामेनोत्सङ्गमागत्य ग्लानिं नैष्यति चाम्बरम् ॥२४॥  
गद्गदानि मनोज्ञानि जनहास्यकराणि च ॥  
त्वया विनाऽद्य वाक्यानि को वदिष्यति मे पुरः ॥२५॥  
पितुरुत्सङ्गमाश्रित्य कूर्चाकर्षणपूर्वकम् ॥  
कः करिष्यति पुत्राऽद्य सतोषं भवता विना ॥ २६ ॥  
निषिद्धोऽसि मया वत्स त्वमायातोऽनुपृष्ठतः ॥  
मर्त्यलोकमिमं तात बहुदोषसमाकुलम् ॥ २७ ॥  
एवं विलप्य नागी सा सङ्क्रुद्धा शोककर्षिता ॥  
तं मृतं सुतमादाय जगामानन्तसन्निधौ ॥ २८ ॥  
ततस्तदग्रतः क्षिप्त्वा तं मृतं निजबालकम् ॥  
प्रलापानकरोद्दीना वियुक्ता कुररी यथा ॥ २९ ॥  
नागराजोऽपि तं दृष्ट्वा स्वपुत्रं विनिपातितम् ॥  
जगाम सोऽपि मूर्च्छां च पुत्रशोकेन पीडितः ॥ 6.114.३० ॥  
ततः सिक्तो जलैः शीतैः सञ्ज्ञां लब्ध्वा स कृच्छ्रतः ॥  
प्रलापान्कृपणांश्चक्रे प्राकृतः पुरुषो यथा ॥३१॥।  
एतस्मिन्नन्तरे नागाः सर्वे तत्र समागताः॥  
रुरुदुर्दुःखिताः सन्तो बाष्पपर्याकुलेक्षणाः॥३२॥  
वासुकिः पद्मजः शङ्खस्तक्षकश्च महाविषः॥  
शङ्खचूडः सचूडश्च पुण्डरीकश्च दारुणः ॥ ३३ ॥  
अञ्जनो वामनश्चैव कुमुदश्च तथा परः ॥  
कम्बलाश्वतरौ नागौ नागः कर्कोटकस्तथा ॥ ३४ ॥  
पुष्पदन्तः सुदन्तश्च मूषको मूषकादनः ॥  
एलापत्रः सुपत्रश्च दीर्घास्यः पुष्पवाहनः ॥ ३५ ॥  
एते चान्ये तथा नागास्तत्राऽऽयाताः सहस्रशः ॥  
पुत्रशोकाभिसतप्तं ज्ञात्वा तं पन्नगाधिपम्॥ ३६ ॥  
ततः सम्बोध्य ते सर्वे तमीशं पवनाशनम्॥  
पूर्ववृत्तैः कथोद्भेदैर्दृष्टान्तैर्विविधैरपि ॥ ३७ ॥  
एवं सम्बोधितस्तैस्तु चिरात्पन्नगसत्तमः ॥  
अग्निदाह्यं ततश्चक्रे तस्य पुत्रस्य दुःखितः ॥ ३८ ॥  
जलदानस्य काले च सर्पान्सर्वानुवाच सः ॥  
सर्वान्नागान्प्रदानार्थं तोयस्य समुपस्थितान्॥ ३९ ॥  
नाहं तोयं प्रदास्यामि स्वपुत्रस्य कथञ्चन ॥  
भवद्भिः प्रेरितोऽप्येवं तथान्यैरपि बान्धवैः ॥ 6.114.४० ॥  
यावत्तस्य न दुष्टस्य मम पुत्रान्तकारिणः ॥  
सदारपुत्रभृत्यस्य विहितो न परिक्षयः ॥ ४१ ॥  
एवमुक्त्वा ततः शेषः शोधयामास तं द्विजम् ॥  
येन संसूदितः पुत्रो दण्डकाष्ठेन पाप्मना ॥ ४२ ॥  
ततः प्रोवाच तान्नागान्पार्श्वस्थान्पन्नगाधिपः ॥  
हाटकेश्वरजे क्षेत्रे यान्तु मे सुहृदुत्तमाः ॥ ४३ ॥  
पुत्रघ्नं तं निहत्याऽऽशु सकुटुम्बपरिग्रहम्॥  
चमत्कारपुरं सर्वं भक्षणीयं ततः परम् ॥ ४४ ॥  
तत्रैव वसतिः कार्या समस्तैः पन्नगोत्तमैः ॥  
यथा भूयो वसेन्नैव तथा कार्यं च तत्पुरम् ॥ ४५ ॥  
एवमुक्तास्ततस्तेन नागाः प्राधान्यतः श्रुताः ॥  
गत्वाथ सत्वरं तत्र प्रथमं तं द्विजोत्तमम् ॥ ४६ ॥  
देवरातसुतं सुप्तं भक्षयित्वा ततः परम् ॥  
तत्कुटुम्बं समग्रं च क्रोधेन महतान्विताः ॥ ४७ ॥  
ततोऽन्यानपि सङ्क्रुद्धा बालान्वृद्धान्कुमारकान् ॥  
भक्षयामासुः सर्वे ते तिर्यग्योनिगता अपि ॥ ४८ ॥  
एतस्मिन्नन्तरे जातः पुरे तत्र सुदारुणः ॥  
आक्रन्दो ब्राह्मणेन्द्राणां सर्पभक्षणसम्भवः ॥ ४९ ॥  
तत्र भूमौ तथाऽन्यच्च यत्किञ्चिदपि दृश्यते ॥  
तत्सर्वं पन्नगैर्व्याप्तं रौद्रैः कृष्णवपुर्धरैः ॥ 6.114.५० ॥  
एतस्मिन्नन्तरे प्राप्ताः केचिन्मृत्युवशं गताः ॥  
विषसं घूर्णिताः केचित्पतिता धरणीतले ॥ ५१ ॥  
अन्ये गृहादिकं सर्वं परित्यज्य सुतादि च ॥  
वित्रस्ताः परिधावन्ति वनमुद्दिश्य दूरतः ॥ ५२ ॥  
अन्ये मन्त्रविदो विप्राः प्रयतन्ते समन्ततः ॥  
मन्दं धावन्ति सन्त्रस्ता गृहीत्वौषधयः परे ॥ ५३ ॥  
एवं तत्पुरमुद्दिश्य सर्वे ते पन्नगोत्तमाः ॥  
प्रचरन्ति यथा कश्चिन्न तत्र ब्राह्मणो वसेत् ॥ ५४ ॥  
अथ शून्यं पुरं कृत्वा सर्वे ते पन्नगोत्तमाः ॥  
व्यचरन्स्वेच्छया तत्र तीर्थेष्वायतनेषु च ॥ ५५ ॥  
न कश्चित्पन्नगः क्षेत्रात्त्यक्त्वा निर्याति बाह्यतः ॥  
प्रविशेन्न परः कश्चित्तत्र क्षेत्रे च मानवः ॥ ५६ ॥  
व्यवस्थैवं समुद्भूता सर्पाणां मानुषैः सह ।  
वधभक्षणजा न्योन्यं बाह्याभ्यन्तरसम्भवा ॥ ५७ ॥  
एतस्मिन्नन्तरे शेषो मुक्त्वा दुःखं सुतोद्भवम् ॥  
प्रहृष्टः प्रददौ तोयं तस्य जातिभिरन्वितः ॥ ५८ ॥  
अथ ते ब्राह्मणाः केचित्सर्पेभ्यो भयविह्वलाः ॥  
सशोका दिङ्मुखान्याशु ते सर्वे सङ्गता मिथः ॥५९॥  
ततो वनं समाजग्मुस्त्रिजातो यत्र संस्थितः ॥  
हरलब्धवरो हृष्टः सुमहत्तपसि स्थितः ॥ 6.114.६० ॥  
स दृष्ट्वा ताञ्जनान्सर्वांस्तथा दुःखपरिप्लुतान् ॥  
पुत्रदारादिकं स्मृत्वा रुदतः करुणं बहु ॥ ६१ ॥  
सोऽपि दुःखसमायुक्तो दृष्ट्वा तान्स्वपुरोद्भवान् ॥  
ब्राह्मणेन्द्रांस्ततः प्राह बाष्पव्याकुललोचनः ॥ ६२ ॥  
शृण्वन्तु ब्राह्मणाः सर्वे वचनं मम साम्प्रतम् ॥  
मया विनिर्गतेनैव तत्पुरात्तोषितो हरः ॥ ६३ ॥  
तेन मह्यं वरो दत्तो वाञ्छितो द्विजसत्तमाः ॥  
गृहीतो न मयाद्यापि प्रार्थयिष्यामि साम्प्रतम् ॥६४॥  
यथा स्यात्सङ्क्षयस्तेषां नागानां सुदुरात्मनाम् ॥  
यैः कृतं नः पुरं कृत्स्नमुद्रसं पापकर्मभिः ॥ ६५ ॥  
एवमुक्त्वाऽथ विप्रः स त्रिजातः परमेश्वरम् ॥  
प्रार्थयामास मे देव तं वरं यच्छ साम्प्रतम् ॥६६॥  
ततः प्रोवाच देवेशः प्रार्थयस्व द्रुतं द्विज॥  
येनाभीष्टं प्रयच्छामि यद्यपि स्यात्सुदुर्लभम् ॥ ६७ ॥ ॥  
॥ त्रिजात उवाच ॥ ॥  
नागैरस्मत्पुरं कृत्स्नं कृतं जनविवर्जितम् ॥  
तत्तस्मात्ते क्षयं यान्तु सर्वे वृषभवाहन ॥ ६८ ॥  
येन तत्पूर्यते विप्रैर्भूयोऽपि सुरसत्तम ॥  
ममापि जायते कीर्तिः स्वस्थानोद्धरणोद्भवा ॥ ६९ ॥  
॥ श्रीभगवानुवाच ॥ ॥  
नायुक्तं विहितं विप्र पन्नगैस्तैर्महात्मभिः ॥  
निर्दोषश्चापि पुत्रोऽत्र येषां विप्रेण सूदितः ॥ 6.114.७० ॥  
विशेषेण द्विजश्रेष्ठ सम्प्राप्ते पञ्चमीदिने ॥  
तत्राऽपि श्रावणे मासि पूज्यन्ते यत्र पन्नगाः ॥ ७१ ॥  
तस्मात्तेऽहं प्रवक्ष्यामि सिद्धमन्त्रमनुत्तमम् ॥  
यस्योच्चारणमात्रेण सर्प्पाणां नश्यते विषम् ॥ ७२ ॥  
तं मन्त्रं तत्र गत्वा त्वं तद्विप्रैरखिलैर्वृतः ॥  
श्रावयस्व महाभाग तारशब्देन सर्वशः ॥७३॥  
तं श्रुत्वा ये न यास्यन्ति पातालं पन्नगाधमाः ॥  
युष्मद्वाक्याद्भविष्यन्ति निर्विषास्ते न संशयः ॥ ७४ ॥ ॥  
॥ त्रिजात उवाच ॥ ॥  
ब्रूहि तं मे महामन्त्रं सर्वतीक्ष्णविनाशनम् ॥  
येन गत्वा निजं स्थानं सर्पानुत्सादयाम्यहम् ॥७५॥  
॥ श्रीभगवानुवाच ॥ ॥  
गरं विषमिति प्रोक्तं न तत्रास्ति च साम्प्रतम् ॥  
मत्प्रसादात्त्वया ह्येतदुच्चार्यं ब्राह्मणोत्तम ॥ ७६  
न गरं न गरं चैतच्छ्रुत्वा ये पन्नगाधमाः॥  
तत्र स्थास्यन्ति ते वध्या भविष्यन्ति यथासुखम् ॥ ७७ ॥  
अद्यप्रभृति तत्स्थानं नगराख्यं धरातले ॥  
भविष्यति सुविख्यातं तव कीर्तिविवर्धनम् ॥ ७८ ॥  
तथान्योपि च यो विप्रो नागरः शुद्धवंशजः ॥  
नगराख्येन मन्त्रेण अभिमन्त्र्य त्रिधा जलम् ॥ ७९ ॥  
प्राणिनं काल सन्दष्टमपि मृत्युवशङ्गतम् ॥  
प्रकरिष्यति जीवाढ्यं प्रक्षिप्य वदने स्वयम् ॥6.114.८०॥।  
अन्यत्रापि स्थितो मर्त्यो मन्त्रमेतं त्रिरक्षरम् ॥  
यः स्मरिष्यति संसुप्तो न हिंस्यः स्यादहेर्हि सः ॥८१॥।  
स्थावरं जङ्गमं वापि कृत्रिमं वा गरं हि तत् ॥  
तदनेन च मन्त्रेण संस्पृष्टं त्वमृतायितम् ॥८२॥  
अजीर्णप्रभवा रोगा ये चान्ये जठरोद्भवाः॥  
मन्त्रस्यास्य प्रभावेन सर्वे यान्ति द्रुतं क्षयम् ॥८३॥  
एवमुक्त्वाऽथ तं विप्रं भगवान्वृषभध्वजः ॥  
जगामादर्शनं पश्चाद्यथा दीपो वितैलकः ॥८४॥  
त्रिजातोऽपि समं विप्रैर्हतशेषैस्तु तैर्द्रुतम् ॥  
जगाम सम्प्रहृष्टात्मा चमत्कारपुरं प्रति ॥ ८५ ॥  
एवं ते ब्राह्मणाः सर्वे त्रिजातेन समन्विताः ॥  
न गरं न गरं प्रोच्चैरुच्चरन्तः समाययुः ॥ ८६ ॥  
हाटकेश्वरजं क्षेत्रं यत्तद्व्याप्तं समन्ततः ॥  
रौद्रैराशीविषैः क्रूरैः शेषस्यादेशमाश्रितेः ॥८७॥  
अथ ते पन्नगाः श्रुत्वा सिद्धमन्त्र शिवोद्भवम् ॥  
निर्विषास्तेजसा हीनाः समन्तात्ते प्रदुद्रवुः ॥८८॥  
वल्मीकान्केचिदासाद्य चित्ररन्ध्रान्तरोद्भवान् ॥  
अन्ये चापि प्रजग्मुश्च पातालं दन्दशूककाः ॥ ८९ ॥  
ये केचिद्भयसन्त्रस्ता वार्द्धक्येन निपीडिताः ॥  
वालत्वेन तथा चान्ये शक्नुवन्ति न सर्पितुम् ॥ 6.114.९० ॥  
ते सर्वे ब्राह्मणेन्द्रैस्तैः कृतस्य प्रतिकारकैः ॥  
निहताः पन्नगास्तत्र दण्डकाष्ठैः सहस्रशः ॥ ९१ ॥  
एवमुत्साद्य तान्सर्वान्ब्राह्मणास्ते गतव्यथाः ।  
तं त्रिजातं पुरस्कृत्य स्थानकृत्यानि चक्रिरे ॥ ९२ ॥  
एवं तन्नगरं जातमस्मात्कालादनन्तरम् ॥  
देवदेवस्य भर्गस्य प्रसादेन द्विजोत्तमाः ॥ ९३ ॥  
एतद्यः पठते नित्यमाख्यानं नगरोद्भवम् ॥  
न तस्य सर्पजं क्वापि कथञ्चिज्जायते भयम् । ९४ ॥  
इति श्रीस्कादे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये नगरसञ्ज्ञोत्पत्तिवर्णनन्नाम चतुर्दशोत्तरशततमोऽध्यायः ॥ ११४ ॥