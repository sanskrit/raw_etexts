+++
title = "२३३"

+++
॥ ऋषय ऊचुः ॥ ॥  
सूत सूत महाभाग श्रोतुमिच्छामहे वयम् ॥  
चातुर्मास्यव्रतानां हि त्वत्तो माहात्म्यविस्तरम् ॥१॥  
तदस्माकं महाभाग कृपां कृत्वाऽधुना वद ॥  
त्वद्वचोऽमृतपानेन भूयः श्रद्धाभिवर्धते ॥२॥  
॥ सूत उवाच ॥ ॥  
शृणुध्वं मुनयः सर्वे चातुर्मास्यव्रतोद्भवम् ॥  
माहात्म्यं विस्तरेणैव कथयिष्यामि वोऽग्रतः ॥३॥  
पुरा ब्रह्ममुखाच्छ्रुत्वा नानाव्रतविधानकम्॥  
नारदः परिपप्रच्छ भूयो ब्रह्माणमादरात् ॥४॥  
॥नारद उवाच ॥ ॥  
देवदेव महाभाग व्रतानि सुबहून्यपि ॥  
श्रुतानि त्वन्मुखाद्ब्रह्मन्न तृप्तिमधिगच्छति ॥ ५ ॥  
अधुना श्रोतुमिच्छामि चातुर्मास्यव्रतं शुभम्॥ ६ । ॥  
॥ ब्रह्मोवाच ॥ ॥  
शृणु देवमुने मत्तश्चातुर्मास्यव्रतं शुभम् ॥  
यच्छ्रुत्वा भारते खण्डे नृणां मुक्तिर्न दुर्लभा ॥ ७ ॥  
मुक्तिप्रदोऽयं भगवान्संसारोत्तारकारणम् ॥  
यस्य स्मरणमात्रेण सर्वपापैः प्रमुच्यते ॥ ८ ॥  
मानुष्ये दुर्लभं लोके तत्राऽपि च कुलीनता ॥  
तत्रापि सदयत्वं च तत्र सत्सङ्गमः शुभः ॥ ९ ॥  
सत्सङ्गमो न यत्रास्ति विष्णुभक्तिर्व्रतानि च ॥  
चातुर्मास्ये विशेषेण विष्णुव्रतकरः शुभः ॥ ६.२३३.१० ॥  
चातुर्मास्येऽव्रती यस्तु तस्य पुण्यं निरर्थकम् ॥  
सर्वतीर्थानि दानानि पुण्यान्यायतनानि च ॥ ११ ॥  
विष्णुमाश्रित्य तिष्ठन्ति चातुर्मास्ये समागते ॥  
सुपुष्टेनापि देहेन जीवितं तस्य शोभनम् ॥ १२ ॥  
चातुर्मास्ये समायाते हरिं यः प्रणमेद्बुधः ॥  
कृतार्थास्तस्य विबुधा यावज्जीवं वरप्रदाः ॥ १३ ॥  
सम्प्राप्य मानुषं जन्म चातुर्मास्यपराङ्मुखः ॥  
तस्य पापशतान्याहुर्देहस्थानि न संशयः ॥ १४ ॥  
मानुष्यं दुर्लभं लोके हरिभक्तिश्च दुर्लभा ॥  
चातुर्मास्ये विशेषेण सुप्ते देवे जनार्दने ॥ १५ ॥  
चातुर्मास्ये नरः स्नानं प्रातरेव समाचरेत् ॥  
सर्वक्रतुफलं प्राप्य देववद्दिवि मोदते ॥ १६ ॥  
चातुर्मास्ये तु यः स्नानं कुर्यात्सिद्धिमवाप्नुयात् ॥  
तथा निर्झरणे स्नाति तडागे कूपिकासु च ॥ १७ ॥  
तस्य पापसहस्राणि विलयं यान्ति तत्क्षणात् ॥  
पुष्करे च प्रयागे वा यत्र क्वापि महाजले ॥  
चातुर्मास्येषु यः स्नाति पुण्यसङ्ख्या न विद्यते ॥ १८ ॥  
रेवायां भास्करक्षेत्रे प्राच्यां सागरसङ्गमे ॥  
एकाहमपि यः स्नातश्चातुर्मास्ये न दोषभाक् ॥ १९ ॥  
दिनत्रयं च यः स्नाति नर्मदायां समाहितः ॥  
सुप्ते देवे जगन्नाथे पापं याति सहस्रधा ॥ ६.२३३.२० ॥  
पक्षमेकं तु यः स्नाति गोदावर्यां दिनोदये ॥  
स भित्त्वा कर्मजं देहं याति विष्णोः सलोकताम् ॥ २१ ॥  
तिलोदकेन यः स्नाति तथा चैवामलोदकैः ॥  
बिल्वपत्रोदकैश्चैव चातुर्मास्ये न दोषभाक् ॥ २२ ॥  
गङ्गां स्मरति यो नित्यमुदपात्रसमीपतः ॥  
तद्गाङ्गेयं जलं जातं तेन स्नानं समाचरेत् ॥ २३ ॥  
गङ्गाऽपि देवदेवस्य चरणाङ्गुष्ठवाहिनी ॥  
पापघ्नी सा सदा प्रोक्ता चातुर्मास्ये विशेषतः ॥ २४ ॥  
यतः पापसहस्राणि विष्णुर्दहति संस्मृतः ॥  
तस्मात्पादोदकं शीर्षे चातुर्मास्ये धृतं शिवम् ॥२५॥  
चातुर्मास्ये जलगतो देवो नारायणो भवेत् ॥  
सर्वतीर्थाधिकं स्नानं विष्णुतेजोंशसङ्गतम्॥२६॥  
स्नानं दशविधं कार्यं विष्णुनाम महाफलम् ॥  
सुप्ते देवे विशेषेण नरो देवत्वमाप्नुयात् ॥२७॥  
विना स्नानं तु यत्कर्म पुण्यकार्यमयं शुभम् ॥  
क्रियते निष्फलं ब्रह्मंस्तत्प्रगृह्णन्ति राक्षसाः ॥२८॥  
स्नानेन सत्यमाप्नोति स्नानं धर्मः सनातनः ॥  
धर्मान्मोक्षफलं प्राप्य पुनर्नैवावसीदति॥२९॥  
ये चाध्यात्मविदः पुण्या ये च वेदाङ्गपारगाः ॥  
सर्वदानप्रदा ये च तेषां स्नानेन शुद्धता ॥६.२३३.३॥।  
कृतस्नानस्य च हरिर्देहमाश्रित्य तिष्ठति ॥  
सर्वक्रियाकलापेषु सम्पूर्ण फलदो भवेत् ॥ ३१ ॥  
सर्वपापविनाशाय देवता तोषणाय च ॥  
चातुर्मास्ये जलस्नानं सर्वपापक्षयावहम् ॥ ३२ ॥  
निशायां चैव न स्नायात्सन्ध्यायां ग्रहणं विना ॥  
उष्णोदकेन न स्नानं रात्रौ शुद्धिर्न जायते ॥ ३३ ॥  
भानुसन्दर्शनाच्छुद्धिर्विहिता सर्वकर्मसु ॥  
चातुर्मास्ये विशेषेण जलशुद्धिस्तु भाविनी ॥ ३४ ॥  
अशक्त्या तु शरीरस्य भस्मस्नानेन शुध्यति ॥  
मन्त्रस्नानेन विप्रेन्द्र विष्णुपादोदकेन वा ॥ ३५८ ॥  
नारायणाग्रतः स्नानं क्षेत्र तीर्थनदीषु च ॥  
यः करोति विशुद्धात्मा चातुर्मास्ये विशेषतः ॥ ३६ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने चातुर्मास्यमाहात्म्ये ब्रह्मनारदसंवादे गङ्गोदकस्नानफलमाहात्म्यवर्णनन्नाम त्रयस्त्रिंशदुत्तरद्विशततमोऽध्यायः॥२३३॥॥ ॥