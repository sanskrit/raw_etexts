+++
title = "२३२"

+++
॥ ऋषय ऊचुः ॥ ॥  
प्रसुप्ते देवदेवेशे शङ्खचक्रगदाधरे ॥  
यच्चान्यदपि कर्तव्यं नियमो व्रतमेव वा ॥ १ ॥  
होमो वाथ जपो वाथ दानं वा तद्वदस्व नः ॥  
॥ सूत उवाच ॥  
यः कश्चिन्नियमो विप्राः प्रसुप्ते गरुडध्वजे ॥ २ ॥  
अनन्तफलदः स स्यादित्युवाच पितामहः ॥  
तस्मात्सर्वप्रयत्नेन कश्चिद्बाह्यो विजानता ॥ ३ ॥  
नियमो वा जपो होमः स्वाध्यायो व्रतमेव वा ॥  
कर्तव्यं ब्राह्मणश्रेष्ठास्तुष्ट्यर्थं चक्रपाणिनः ॥ ४ ॥  
चतुरो वार्षिकान्मासानेकभक्तेन यो नयेत् ॥  
वासुदेवं समुद्दिश्य स धनी जायते नरः ॥ ५ ॥  
नक्षत्रैर्भोञ्जनं कुर्याद्यः प्रसुप्ते जनार्दने ॥  
स धनी रूपसम्पन्नः सुमतिश्च प्रजायते ॥ ६ ॥  
एकान्तरोपवासैश्च यो नयेद्द्विजसत्तमाः ॥  
चतुरो वार्षिकान्मासान्वैकुण्ठे स सदा वसेत् ॥ ७ ॥  
षष्ठान्नकालभोजी स्याद्यः प्रसुप्ते जनार्दने ॥  
राजसूयाश्वमेधाभ्यां स कृत्स्नं फलमाप्नुयात्॥ ८ ॥  
त्रिरात्रोपोषितो यस्तु चतुर्मासान्सदा नयेत् ॥  
न स भूयोऽपि जायेत संसारेऽत्र कथञ्चन ॥ ९ ॥  
सायम्प्रातः परो भूत्वा चतुर्मासान्सदा नयेत्॥  
अग्निष्टोमस्य यज्ञस्य स फलं लभते नरः ॥ ६.२३२.१० ॥  
अयाचितं चरेद्यस्तु प्रसुप्ते मधुसूदने ॥  
न विच्छेदो भवेत्तस्य कदाचित्सह बन्धुभिः ॥ ११ ॥  
तैलाभ्यङ्गं च यो जह्याद्घृताभ्यङ्गं विशेषतः ॥  
चतुरो वार्षिकान्मासान्स स्वर्गे भोगभाग्भवेत् ॥ १२ ॥  
ब्रह्मचर्येण यो मासांश्चतुरोऽपि नयेन्नरः ॥  
विमानवरमारूढः स स्वर्गे स्वेच्छया वसेत् ॥ १३ ॥  
यः स्नानं चतुरो मासान्कुरुते तैलवर्जितम् ॥  
मधुमांसपरित्यागी स भवेन्मुक्तिभाक्सदा ॥ १४ ॥  
वर्जयेच्छ्रावणे शाकं दधि भाद्रपदे च यः ॥  
क्षीरमाश्वयुजे मासि कार्तिके च सदामिषम्॥ १८ ॥  
न स पापेन लिप्येत संवत्सरकृते पुनः ॥  
एतत्प्राह द्विजश्रेष्ठा मनुः स्वायम्भुवो वचः ॥ १६ ॥  
शाके सङ्क्रमते ब्रह्मा श्रावणे मासि संस्थिते ॥  
दध्नि भाद्रपदे विष्णुः क्षीरे चाश्वयुजे हरः ॥ १७ ॥  
त्रयोऽपि कार्तिके मासि सङ्क्रमन्ति तथाऽऽमिषे ॥  
तस्मादेतान्स देवेषु सर्वथा परिवर्जयेत् ॥ १८ ॥  
यः कांस्यं वर्जयेन्मर्त्यः प्रसुप्ते गरुडध्वजे ॥  
स फलं प्राप्नुयात्कृत्स्नं वाजपेयातिरात्रयोः ॥ १९ ॥  
अक्षारलवणाशी च यो भवेद्ब्राह्मणोत्तमः ॥  
तस्यापि सकलाः पूर्ताः प्रभवन्ति सदा ततः ॥ ६.२३२.२० ॥  
यो होमं चतुरो मासान्प्रकरोति तिलाक्षतैः ॥  
स्वाहान्तैर्वैष्णवैर्मन्त्रैर्न स रोगेण युज्यते ॥ २१ ॥  
यो जपेत्पौरुषं सूक्तं स्नात्वा विष्णोः स्थितोऽग्रतः ॥  
मतिस्तस्य विवर्धेत शुक्लपक्षे यथोडुराट् ॥ २२ ॥  
शतमष्टोत्तरं यावत्फलहस्तः प्रदक्षिणाम् ॥  
करोति विष्णोर्मौनेन न स पापेन लिप्यते ॥ २३ ॥  
मिष्टान्नं ब्राह्मणेन्द्राणां यो ददाति स्वशक्तितः ॥  
विशेषात्कार्तिके मासि सोऽग्निष्टोमफलं लभेत्॥ २४ ॥  
यः स्वाध्यायं चतुर्वेदैर्विष्णोरायतने चरेत् ॥  
चतुरो वार्षिकान्मासान्स विद्वान्सर्वदा भवेत् ॥ २५ ॥  
नृत्यगीतादिकं यश्च कुर्याद्विष्णोः सदा गृहे ॥  
अप्सरसोऽस्य कुर्वन्ति पुरतः स्वर्गतस्य च ॥ २६ ॥  
यस्तु रात्रिदिनं विप्रो नृत्यगीतादिकं ददेत् ॥  
चतुरो वार्षिकान्मासान्स गन्धर्वत्वमाप्नुयात् ॥ २७ ॥  
एते च नियमाः सर्वे शक्यन्ते यदि भो द्विजाः ॥  
कर्तुं च चतुरो मासानेकस्मिन्वाऽपि कार्त्तिके ॥ २८ ॥  
तथापि चैव कर्तव्यं लोकद्वयमभीप्सता ॥  
कार्तिक्यां ब्राह्मणश्रेष्ठा वैष्णवैः पुरुषैरिह ॥ २९ ॥  
कांस्यं मांसं क्षुरं क्षौद्रं पुनर्भोजनमैथुने ॥  
कार्तिके वर्जयेद्यस्तु य एतान्ब्राह्मणः सदा ॥ ६.२३२.३० ॥  
पूर्वोक्तानां तु सर्वेषां नियमानां फलं लभेत् ॥ ३१ ॥  
अथ यः कार्तिके मासि प्रासादस्योपरि द्विजाः ॥  
जलशाय्याख्यदेवस्य कलशे दीपकं ददेत्॥  
पूर्वोक्तनियमानां च स षण्णां फलभाग्भवेत् ॥ ३२ ॥  
यद्यदिष्टतमं किञ्चि त्सुप्राप्यं चैव यद्भवेत् ॥  
नियमस्तस्य कर्तव्यश्चातुर्मास्ये शुभार्थिभिः ॥ ३३ ॥  
नियमे च कृते दद्याद्ब्राह्मणाय तदेव हि ॥  
नियमस्तु कृतो यस्य स्वशक्त्या स्यात्फलं ततः ॥ ३४ ॥  
यो विना नियमं मर्त्यो व्रतं वा जाप्यमेव वा ॥  
चतुर्मासान्नयेन्मूर्खो जीवन्नपि मृतो हि सः ॥३५॥  
यथा काक यवाः प्रोक्ता यथारण्यास्तिलोद्भवाः ॥  
नाममात्रप्रसिद्धाश्च तथा ते मानवा भुवि ॥ ३६ ॥  
तस्मात्सर्वप्रयत्नेन कार्यो यत्नेन कार्तिके ॥  
एकोऽपि नियमः कश्चित्सुसूक्ष्मोऽपि द्विजोत्तमाः ॥ ३७ ॥  
एतद्वः सर्वमाख्यातं चातुर्मासीसमुद्भवम्॥  
व्रतानां नियमानां च माहात्म्यं विस्तराद्द्विजाः ॥३८॥  
यश्चैतच्छृणुयान्नित्यं पठेद्वापि समाहितः ॥  
चातुर्मासी कृतात्पापात्सोऽपि मुक्तिमवाप्नुयात् ॥ ३९ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये जलशाय्युपाख्याने चातुर्मास्यव्रतनियमवर्णनन्नाम द्वात्रिंशदुत्तरद्विशतमोऽध्यायः ॥२३२ ॥। ॥