+++
title = "२१३"

+++
॥ सूत उवाच ॥ ॥  
रत्नादित्यस्य माहात्म्यमेतद्वः परिकीर्तितम् ॥  
सर्वकुष्ठहरं यच्च सर्वपातकनाशनम् ॥  
भूयस्तथैव माहात्म्यं महद्वै श्रूयतां रवेः ॥ १ ॥  
पुरासीद्ब्राह्मणः कश्चित्कुष्ठव्याधिसमाकुलः ।१  
तेन चाराधितः सूर्यस्तत्रस्थेन द्विजोत्तमाः ॥ २ ॥  
पूर्वदक्षिणदिग्भागे समासाद्य ततः परम् ॥  
रक्त चन्दनजां कृत्वा प्रतिमां भावितात्मना ॥ ३ ॥  
ततो वर्षसहस्रान्ते तुष्टस्तस्य दिवाकरः ॥  
वरदोऽस्मीति तं प्राह दृष्टिगोचरमागतः ॥ ४ ॥ ॥  
॥ ब्राह्मण उवाच ॥ ॥  
यदि तुष्टोऽसि मे देव कुष्ठव्याधिं हर प्रभो ॥  
नान्येन कारणं मेऽस्ति राज्येनापि त्रिविष्टपे ॥ ५ ॥  
॥ श्रीभगवानुवाच ॥ ॥  
सप्तम्यां सूर्यवारेण कुरु विप्र प्रदक्षिणाम् ॥  
शतमष्टोत्तरं यावत्स्नात्वा पुण्यह्रदे शुभे ॥  
फलहस्तः पृथक्त्वेन ततः कुष्ठेन मुच्यसे ॥६॥  
अन्योऽत्र गां गतो योऽपि व्रतमेतत्करिष्यति ॥  
सर्वरोगविनिर्मुक्तो मम लोकं स गच्छति ॥ ७ ॥  
॥ श्रीसूर्य उवाच ॥ ॥  
तच्छ्रुत्वा स तथा चक्रे ब्राह्मणः श्रद्धयाऽन्वितः ॥  
विमुक्तश्च तदा कुष्ठाद्दिव्यदेहमवाप्तवान् ॥ ८ ॥  
अथ भूयोऽपि तं प्राह नीरोगं भगवान्रविः ॥  
किं ते प्रियं करोम्यन्यद्वद ब्राह्मणसत्तम ॥ ९ ॥  
सोऽब्रवीत्सर्वदैवात्र स्थातव्यं भगवन्विभो ॥ ६.२१३.१० ॥  
॥ श्रीभगवानुवाच ॥ ॥  
अतः परं ममावासः स्थानेऽत्र च भविष्यति ॥  
नाम्ना कुहरवासाख्या सञ्ज्ञा मम भविष्यति ॥ ११ ॥  
कस्यचित्त्वथ कालस्य विष्णुपुत्रो बभूव ह ॥  
साम्बोनाम सुरूपाढ्यो जाम्बवत्यां द्विजोत्तमाः ॥ १२ ॥  
क्षोभसञ्जननः स्त्रीणां मातॄणामपि स द्विजाः ।१  
अथ तं राजमार्गेण गच्छन्तं यदुसत्तमम् ॥ १३ ॥  
पुरनार्योऽपि सन्तुष्टा वीक्षाञ्चक्रुः सुकौतुकात् ॥  
गृहकार्याणि सन्त्यज्य समारूढा गवाक्षकान् ॥ १४ ॥  
तस्य कामात्मदेहस्य दर्शनार्थं समुत्सुकाः ॥  
काश्चिदर्धानुलिप्ताङ्ग्यः काश्चिदेकाञ्जितेक्षणाः ॥ १५  
अर्धसंयमितैः केशैस्तथान्यास्त्यक्तबालकाः॥  
एकस्मिंश्चरणे काश्चिन्नियोज्योपानहं द्रुताः । १६ ॥  
पादुकां च द्वितीये तु पर्यधावन्नितम्बिनीः ॥  
व्रजन्तीषु तथान्यासु वनितासु गवाक्षकान् ॥ १७ ॥  
व्याक्रोशन्ति क्रुधाविष्टाः शिशवो गुरवस्तथा ॥  
नीवीबन्धनविश्लेषसमाकुलितचेतसः ॥ १८ ॥  
ययुरेवापराः स्वेषु गवाक्षेषु वराङ्गनाः ॥  
स चकर्ष तदा तासां पतितैर्नेत्ररश्मिभिः ॥ १९ ॥  
हृदयानि धरापृष्ठे कामदेवसमो युवा ॥  
काचिद्दृष्ट्वैव तद्रूपं तस्य साम्बस्य कामिनी ॥ ६.२१३.२० ॥  
निश्चला कामतप्ताङ्गी लिखितेव विभाब्यते ॥  
काचिदग्निसमान्मुक्त्वा निश्वासान्कामपीडिता ॥ २१ ।।  
एकास्तं च समालोक्य रूपयौवनसंयुतम् ॥  
गवाक्षात्प्रपतन्ति स्म निश्चेष्टा धरणीतले ॥ २२ ॥  
अन्याः परस्परालाप प्रकुर्वन्ति वरस्त्रियः ॥  
एका सा कामिनी धन्या यास्य चक्रेवगूहनम् ॥ २३  
निःशेषां रजनीं प्राप्य माघमाससमुद्भवाम् ॥  
आस्तां तावत्स्त्रियो याश्च नरा अपि निरर्गलम् ॥ २४ ॥  
जल्पन्ति चेदृशं सर्वं तस्य रूपेण विस्मिताः ॥  
अत्रये वदन्ति सेवाम एनमर्थेन वर्जिताः ॥ २५ ॥  
वीक्ष्यामो वदनं येन नित्यमेवेन्दुसन्निभम् ॥  
कर्णाभ्यां वारिता वृद्धिर्नेत्रयोरप्यसंशयम् ॥  
नो चेज्जानीमहे नैव कियती सं भविष्यति ॥ २६ ॥  
एवं संवीक्ष्यमाणस्तु कामिनीभिर्नरैस्तथा ॥  
निर्ययौ राजमार्गेण पितृदर्शनलालसः ॥ २७ ॥  
भगिन्यो मातरो याश्च भ्रातृपत्न्यश्च याः स्थिताः ॥  
अवस्थामीदृशीं प्राप्ता ब्राह्मणानामपि स्त्रियः ॥  
मातरोऽपि च यास्तस्य भगिन्यश्च विशेषतः ॥ ॥ २८ ॥  
अन्यस्मिन्नहनि प्राप्ते प्रावृट्काले निशागमे ॥  
कृष्णपक्षे तमोभूते अलक्ष्येऽपि गते पुरः ॥ २९ ॥  
तन्माता नन्दिनीनाम कामदेवशरार्दिता ॥  
तत्पत्न्या वेषमाधाय तच्छय्यायामुपस्थिता ॥ ६.२१३.३० ॥  
सोऽपि तां दयितां ज्ञात्वा सेवयामास कामिनीम् ॥  
रतोपचारैर्विविधैरश्रद्धेयविनिर्मितैः ॥ ३१ ॥  
तया तत्र यदुश्रेष्ठो विकल्पमकरोत्तदा ॥  
अङ्गराजसुता या मे प्राणेभ्योऽपि गरीयसी ॥ ॥ ३२ ॥  
नैवंविधं रतं वेद अनया यद्विनिर्मितम् ॥  
वेश्या अपि न जानन्ति रतमीदृक्कथञ्चन ॥ ३३ ॥  
ततो गाढं करे धृत्वा दीपमानीय तत्क्षणात् ॥  
यावत्पश्यति सा माता नन्दिनीति च या स्मृता ॥ ३४ ॥  
ततश्च गर्हयामास रपे किमिदं कृतम् ॥  
गर्हितं सर्वलोकानां नर कार्तिप्रदं तथा ॥ ३५ ॥  
सापि लज्जासमोपेता महाभयसमाकुला ॥  
प्रणष्टा तत्क्षणादेव भयेन महताऽन्विना ॥ ३६ ॥  
साम्बोऽपि प्रलपन्नार्तो निद्रां लेभे न वै द्विजाः ॥  
रात्रिशेषमभूत्तस्य तदा वर्षशतोपमम् ॥ ३७ ॥  
अथ रात्र्यां व्यतीतायां प्रोद्गते रविमण्डले ॥  
दुःखेन महता युक्तः प्रोत्थितः स हरेः सुतः ॥ ३८ ॥  
आवश्यकमपि त्यक्त्वा कञ्चिद्ब्राह्मणसत्तमम् ॥  
धर्मशास्त्रविधानज्ञं समानीयाथ चाब्रवीत् ॥ ३९ ॥  
रहस्ये विनयोपेतः कृताञ्जलिपुटः स्थितः ॥  
॥ साम्ब उवाच ॥ ॥  
मात्रा स्वस्रा दुहित्रा वा स्वयं स्याद्यदि मोहनम् ॥ ६.२१३.४० ॥  
कथं शुद्धिर्भवेत्तस्य परमार्थेन मे वद ॥  
धर्मशास्त्राणि संवीक्ष्य सर्वाणि च यथाक्रमम् ॥ ४१ ॥  
॥ ब्राह्मण उवाच ॥ ॥  
परनार्याः कृते वत्स प्रायश्चित्तं विनिर्मितम् ॥  
धर्म द्रोणेषु सर्वेषु वर्णानां च पृथग्विधम् ॥ ४२ ॥  
आसां च तिसृणां चैव त्रयाणां परिकीर्तितम् ॥  
एवमेवं विनिर्दिष्टं प्रायश्चित्तं विशुदये ॥ ४३ ॥  
मात्रा मोहनमासाद्य भगिन्या वाथ यादव ॥  
दुहित्रा वा प्रमादाच्च कार्यं संशोधनं बुधैः ॥  
शुद्ध्यर्थं तिङ्गिनीमेकां नान्यज्जानाम्यहं यतः ॥ ४४ ॥  
धर्मद्रोणेषु सर्वेषु निर्णयोऽयमुदाहृतः ॥  
यो मया तव सन्दिष्टो नान्योस्ति यदुपुङ्गव ॥ ४५ ॥  
अन्यथा यो वदेत्पृष्टः प्रायाश्चित्तं स्वच्छन्द तः ॥  
तस्य पापस्य भागी स्याद्यथा कर्ता तथैव सः ॥ ४६ ॥  
॥ साम्ब उवाच ॥ ॥  
तिङ्गिन्याः किं स्वरूपं च किं प्रमाणं द्विजोत्तम ॥  
सर्वं विस्तरतो ब्रूहि ममास्त्यत्र प्रयोजनम् ॥ ४७ ॥  
॥ ब्राह्मण उवाच ॥ ॥  
गोवाटचूर्णमादाय गर्तां भृत्वा स्वमानजाम् ॥  
शयनं तत्र कर्तव्यं यावद्वक्त्रेण यादव ॥ ४८ ॥  
उपरिष्टात्तच्च चूर्णं धार्यं गोवाटसम्भवम् ॥  
यावद्वक्त्रप्रमाणं च वर्जयित्वा स्वमाननम् ॥ ४९ ॥  
ततः पादप्रदेशे तु ज्वालयेद्धव्यवाहनम् ॥  
यथा शनैः शनैर्दाहः शरीरस्य प्रजायते ॥ ६.२१३.५० ॥  
न चैव चालयेदङ्गं कथञ्चित्तत्र संस्थितः ॥  
नैवाक्रन्दं तथा कुर्याद्ध्यायेदेकं जनार्दनम् ॥ ५१ ॥  
ततो जीवितनाशेन गात्रशुद्धिः प्रजायते ॥ ५२ ॥  
तिङ्गिन्या यत्स्वरूपं च तन्मया परिकीर्तितम् ॥  
प्रायश्चित्तमिदं सम्यङ्महापातकनाशनम् ॥ ५३ ॥  
तच्छ्रुत्वा वचनं तस्य साम्बो जाम्बवतीसुतः ॥  
हृदये निश्चयं कृत्वा तिङ्गिनीसाधकोद्भवम् ॥ ५४ ॥  
ततः प्रोवाच विजने वासुदेवं घृणान्वितः ॥  
ताताहं विप्रलब्धस्तु नन्दिन्या तव भार्यया ॥ ५५ ॥  
भार्याया रूपमाधाय पापया तमसि स्थिते ॥  
सा मया निजभार्येयमिति मत्वा निषेविता ॥ ५६ ॥  
ततस्तु चेष्टितैर्ज्ञात्वा गर्हयित्वा विसर्जिता ॥  
ततःप्रभृति गात्रे मे कुष्ठव्याधिरयं स्थितः ॥ ॥ ५७ ॥  
मयाथ धर्मशास्त्रज्ञः कश्चित्पृष्टो द्विजोत्तमः ॥  
प्रायश्चित्तं यथोक्तं मे वद मातृनिषेवणात् ॥ ५८ ॥  
तेनोक्तं साधनं सम्यक्तिङ्गिन्या मम शुद्धये ॥  
सोऽहं तां साधयिष्यामि तस्य पापस्य शुद्धये ॥ ५९ ॥  
अनुज्ञां देहि मे शीघ्रं कार्यं येन करोम्यहम् ॥  
क्षन्तव्यं च मया बाल्ये यत्किञ्चित्कुकृतं कृतम्॥ ६.२१३.६० ॥  
मम माता यथा दुःखं न कुर्यात्त्वं तथा कुरु ॥ ६१ ॥  
तच्छ्रुत्वा वचनं तस्य वज्रपातोपमं हरिः ॥  
बाष्पपूर्णेक्षणो दीनस्ततः प्रोवाच गद्गदम् ॥ ६२ ॥  
न त्वया कामतः पुत्र कृत्यमेतदनुष्ठितम् ॥  
न ज्ञानेन कृतं यस्मात्तत्स्मात्स्वल्पं हि पातकम् ॥ ६३ ॥  
जानता यत्कृतं पापं तच्चैवाक्षयतां व्रजेत् ॥  
न करोति महीपालो यदि तस्य विनिग्रहम् ॥ ६४ ॥  
तस्मात्ते कीर्तयिष्यामि प्रायश्चित्तं विशुद्धये ॥  
दानं चैव महाभाग येन कुष्ठं प्रणश्यति ॥ ६५ ॥  
उक्तानि प्रतिषिद्धानि पुनः सम्भावितानि च ॥  
सापेक्षनिरपेक्षाणि मुनिवाक्यान्यशेषतः ॥ ६६ ॥  
तदत्र विषये पुत्र मम वाक्यं समाचर ॥  
भविष्यति महच्छ्रेय इह लोके परत्र च ॥ ६७ ॥  
हाटकेश्वरजे क्षेत्रे विश्वामित्रप्रतिष्ठितः ॥  
मार्तण्डोऽस्ति सुविख्यातः सर्वकुष्ठविनाशकः ॥ ६८ ॥  
सूर्यवारेण सप्तम्यां सम्प्राप्ते मासि माधवे ॥  
नक्षत्रे पितृदैवत्ये शुक्लपक्षे समागते ॥ ६९ ॥  
भास्करस्योदये प्राप्ते श्रद्धापूतेन चेतसा ॥  
शतमष्टोत्तरं यावत्कुरुते च प्रदक्षिणाम् ॥ ६.२१३.७० ॥  
फलैः श्रेष्ठतमैश्चैव तत्प्रमाणैः पृथक्पृथक् ॥  
तस्य कुष्ठं विनिर्याति सद्य एव न संशयः ॥ ७१ ॥  
नीरोगः कुरुते यस्तु रवेस्तस्य प्रदक्षिणाः ॥  
तावद्युगं पुमानेष सूर्यलोके महीयते ॥ ७२ ॥  
सूर्यवारेण यो मर्त्यस्तस्य कृत्वा ण्दक्षिणाम् ॥  
नमस्करोति सद्भक्त्या सोऽपि रोगैः प्रमुच्यते ॥ ७३ ॥  
तस्मात्त्वं हि महाराज तमाराधय भास्करम् ॥  
देवं वै विधिनानेन यो मयोक्तोऽखिलस्तव ॥ ७४ ॥  
अविकल्पेन मनसा समाराधय सत्वरम् ॥  
मुक्तरोगे विपाप्माथ दिब्यदेहमवाप्स्यसि ॥ ७५॥  
मा कुरुष्व विषादं त्वं कुष्ठव्याधिसमुद्रवम् ॥  
तस्मिन्क्षेत्रे स्थिते देवे कुहराश्रयसञ्ज्ञिते ॥ ७६ ॥  
अथ तद्वचनं श्रुत्वा प्रस्थितो विष्णुनन्दनः ॥ ७७ ॥  
॥ सूत उवाच ॥ ॥  
एतच्छ्रुत्वा वचस्तस्य देवदेवस्य चक्रिणः ॥  
चकार गमने बुद्धियोगं साम्बोऽर्बुदं प्रति ॥ ७८ ॥  
ततः शुभेऽहनि प्राप्ते हस्त्यश्वरथसंयुतः ॥  
प्रतस्थे स सुतो विष्णोः सेनया परिवारितः ॥ ७९ ॥  
अनुयातः सुदूरं च कृष्णेनाक्लिष्टकर्मणा ॥  
बाष्पपूर्णे क्षणेनैव सर्वमातृजनेन च ॥ ६.२१३.८० ॥  
बलभद्रेण वीरेण चारुदेष्णेन धीमता ॥  
युयुधानानिरुद्धाभ्यां प्रद्युम्नेन च धीमता ॥ ८१ ॥  
ततो जाम्बवती पुत्रं दृष्ट्वा तीर्थोन्मुखं तदा ॥  
गच्छमानं प्रचक्रेऽथ प्रलापान्कुररी यथा ॥ ८२ ॥  
हा हतास्मि विनष्टास्मि मन्दभाग्या ह्यभागिनी ॥  
एकोपि तनयो यस्या ममाप्येनां दशां गतः ॥ ८३ ॥  
अथ तां रुदतीं दृष्ट्वा प्रोवाच मधुसूदनः ॥  
किममङ्गलमेतस्य प्रस्थितस्य करिष्यसि ॥८४॥  
बाष्पपूर्णेक्षणा दीना मुक्तकेशी विशेषतः ॥  
एष व्याधिविनिर्मुक्तस्तीर्थयात्राफलान्वितः ॥  
कुष्ठव्याधिपरित्यक्तः पुनरेष्यति तेंऽतिकम् ॥ ८५ ॥  
एतस्मिन्नन्तरे यानादवतीर्य त्वरान्वितः ॥  
साम्बोऽसौ प्रस्थितस्तत्र यत्र जाम्बवती स्थिता ॥ ८६ ॥  
स तां प्रणम्य हृष्टात्मा कृताञ्जलिपुटः स्थितः ॥  
प्रणिपत्य विहस्यो च्चैर्वाक्यमेतदुवाच ह ॥८७॥  
मा त्वं मातर्वृथा दुःखमस्मदर्थे करिष्यसि ॥  
आगमिष्याम्यहं शीघ्रं तीर्थयात्रां विधाय वै ॥८८॥  
॥ जाम्बवत्युवाच ॥ ॥  
रक्षतु त्वां वने वत्स सर्वास्ता वनदेवताः ॥  
श्वापदेभ्यः पिशाचेभ्यो दुष्टेभ्यः पुत्र सर्वतः ॥८९॥  
शिरस्ते पातु गोविन्दः कण्ठं च मधुसूदनः ॥  
बाहुदेशं हृषीकेशो हृदयं दैत्यनाशनः ॥६.२१३.९॥।  
जठरं पुण्डरीकाक्षः कटिं पातु गदाधरः ॥  
जानुनोर्युगलं कृष्णः पादौ च धरणीधरः ॥ ९१ ॥  
एवं संस्पृश्य हस्तेन निजेनाङ्गानि तस्य सा॥  
समालिङ्ग्य समाघ्राय मूर्धदेशे मुहुर्मुहुः ॥ ९२ ॥  
प्रेषयामास तं पुत्रं कृतरक्षं यशस्विनी ॥  
सा सर्वान्तःपुरीयुक्ता निवृता तदनन्तरम् ॥ ९३ ॥  
अश्रुपूर्णेक्षणा दीना निःश्वसन्ती यथोरगी ॥  
तथा च भगवान्विष्णुर्यादवैः सकलैः सह ॥ ९४ ॥  
प्रविष्टो द्वारकापुर्या साम्बं प्रोष्य ततः परम्॥  
अश्रुपूर्णेक्षणो दीनो बलभद्रपुरःसरः ॥ ९५ ॥  
पुत्रैः पौत्रैस्तथा मित्रैर्बान्धवैरपरैरपि ॥  
द्वारकाया विनिष्क्रम्य साम्बोऽपि द्विजसत्तमाः ॥ ९६ ॥  
सम्प्राप्तश्च क्रमेणाथ सिन्धुसागरसङ्गमे ॥  
यत्र योगीश्वरः साक्षादम्बरीषप्रतिष्ठितः ॥ ९७ ॥  
अद्यापि तिष्ठते विष्णुर्जन्तूनां पापनाशनः ॥  
तत्र स्नात्वा समभ्यर्च्य देवं योगीश्वरं ततः ॥ ९८ ॥  
ददौ दानानि विप्रेभ्यो नानारूपाणि शक्तितः ॥  
दीनान्धकृपणेभ्यश्च तथैवान्येभ्य एव च ॥ ९९ ॥  
यानानि वस्त्ररत्नानि यद्यच्च येन वाञ्छितम् ॥  
स त्रिरात्रं हरेः पुत्रः स्थित्वा तत्र समाहितः ॥ ६.२१३.१०० ॥  
च्यवनस्याश्रमं पुण्यं जगामाथ ततः परम् ॥  
यत्र सन्तिष्ठते विष्णुश्च्यवनेन प्रतिष्ठितः ॥ १ ॥  
सिन्धोस्तटे च पुण्ये च सर्वपातकनाशनः ॥  
तत्रापि विप्रमुख्येभ्यो ददौ दानानि यादवः ॥ २  
वाञ्छितानि यथोक्तानि शास्त्रदृष्टेन कर्मणा ॥  
तत्रापि संयतः साम्ब स स्थित्वा श्रद्धयान्वितः ॥ ३ ॥  
त्रिरात्रं प्रजगामाथ स्नात्वा सिन्धूदके शुभे ॥  
ततस्तु पुष्करादीनि समुद्दिश्य शनैः शनैः ॥ ४ ॥  
पुष्करावासिनं देवं ध्यायमानो ह्यहर्निशम् ॥  
तस्तु पुष्करं प्राप्य क्रमेण यदुसत्तमः ॥५॥  
पुण्ये कुण्डजले स्नातः सन्तर्प्य पितृदेवताः॥  
सप्तम्यां सूर्यवारेण गृहीत्वाथ फलानि च ॥  
गतः सन्तिष्ठते यत्र देवो वै विष्णु सूचितः ॥ ६॥  
पूजयित्वा ततो भक्त्या देवं कुहरवासिनम् ॥  
वस्त्रानुलेपनैर्धूपैर्नैवेद्यैस्तु पृथग्विधैः ॥७॥  
ततः प्रदक्षिणाश्चक्रे फलहस्तः शनैःशनैः ॥  
प्रपठन्सूर्यगायत्रीं श्रद्धया परया युतः ॥ ८ ॥  
यथायथा करोत्येष रवेस्तस्य प्रदक्षिणाम् ॥  
तथातथा च संयाति तस्य कुष्ठं द्विजोत्तमाः ॥ ९ ॥  
तत्र क्षणेऽभवत्तस्य चित्ते साम्बस्य धीमतः ॥  
मुक्तोऽहं कुष्ठरोगेण निर्विकल्पं द्विजोत्तमाः ॥ ६.२१३.११० ॥  
ततश्च सहितं तेन यत्किञ्चित्तत्र चागतम् ॥  
हस्त्यश्वरथरत्नाढ्यं तत्सर्वं भक्तिपूर्वकम् ॥ ११ ॥  
नागराणां ददौ सर्वं तथान्यद्ग्रामपञ्चकम् ॥  
साम्बाऽऽदित्यं प्रतिष्ठाप्य ततः सम्प्रस्थितो गृहम् ॥ १२ ॥  
किञ्चिदुर्वरितं यच्च तत्सर्वं भक्तिसंयुतम् ॥  
प्रददौ सूर्यविप्रेभ्यः पूजयित्वा दिवाकरम् ॥ १३ ॥  
अष्टौ वाजिसहस्राणि नागानां च शतत्रयम् ॥  
रथानां षट्शतान्येव अश्वैर्युक्तानि वाजिभिः ॥  
अनन्तानि च रत्नानि दत्त्वा साम्बो गृहं गतः ॥ १४  
य एतत्पठते भक्त्या साम्बाख्यानमनुत्तमम् ॥  
शृणोति वाऽन्वये तस्य न कुष्ठं सम्प्रजायते ॥ १५ ॥  
॥ सूत उवाच ॥ ॥  
एतद्वः सर्वमाख्यातं विश्वामित्रीयमुत्तमम् ॥  
चतुर्थं च पुण्यतीर्थं स्त्रीणां चैव शुभावहम् ॥ ११६ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये विश्वामित्रीयमाहात्म्ये कुहरवासिसाम्बादित्यप्रभाववर्णनन्नाम त्रयोदशोत्तरद्विशततमोऽध्यायः ॥ २१३ ॥