+++
title = "१११"

+++
॥ ऋषय ऊचुः ॥ ॥  
शिवक्षेत्राणि यैर्विप्रैः समानीतानि तत्र च ॥  
तेषां सर्वाणि गोत्राणि वद सूतज विस्तरात् ॥ १ ॥  
कस्य गोत्रोद्भवैर्विप्रैः किं क्षेत्रं समुपार्जितम् ॥  
शङ्करस्य प्रसादेन तस्मिन्काल उपस्थिते ॥२॥  
कियत्यपि च गोत्राणि चमत्कारपुरोत्तमे ॥  
स्थापितानि सुभक्तेन तेनानर्तेन सूतज ॥ ३॥  
त्वया प्रोक्तं पुरा दत्तं पुरं कृत्वा द्विजन्मनाम् ॥  
न च तेषां कृता सङ्ख्या तस्मात्तां परिकीर्तय ॥ ४ ॥  
॥ सूत उवाच ॥ ॥  
उपदेशः पुरा दत्तो द्विसप्ततिमुनीश्वरैः ॥  
आनर्ताधिपतिः पूर्वं कुष्ठरोग प्रपीडितः ॥  
शङ्खतीर्थं समागत्य स्नानं चक्रे त्वरान्वितः ॥ ५ ॥  
तेन नाशं गतः कुष्ठो भूपतेस्तस्य तत्क्षणात् ॥  
तस्य तीर्थस्य माहात्म्यान्निर्वि ण्णस्य तनुं प्रति ॥ ६ ॥  
ततः स नीरुजो भूत्वा तोषेण महतान्वितः ॥  
तानुवाच मुनिश्रेष्ठान् प्रणिपत्य मुहुर्मुहुः ॥ ७ ॥  
सुवर्णं वा गजाश्वं वा राज्यं सकलमेव वा ॥  
भवद्भ्यः सम्प्रदास्यामि तस्मादब्रूत द्विजोत्तमाः ॥ ८ ॥  
यद्यस्य रोचते यावन्मात्रमन्यदपि द्विजाः ॥  
प्रसादः क्रियतां मह्यं दीनस्य प्रणतस्य च ॥ ९ ॥  
॥ ब्राह्मणा ऊचुः ॥ ॥  
निष्परिग्रहधर्माणो वानप्रस्था वयं द्विजाः ॥  
सद्यःप्रक्षालकाः किं नो राज्येन विभवेन च ॥ 6.111.१० ॥ ॥  
॥ राजोवाच । ॥  
उपकारं समासाद्य यः करोति न पापकृत् ॥  
उपकारं पुनस्तस्य स कृतघ्न उदाहृतः ॥ ११ ॥  
ब्रह्मघ्नं च सुरापे च चौरे भग्नव ते शठे ॥  
निष्कृतिर्विहिता सद्भिः कृतघ्ने नास्ति निष्कृतिः ॥ १२ ॥  
तस्मात्कृत्वा प्रसादं मे किञ्चिद्ब्रूत् द्विजोत्तमाः॥  
येनानृण्यं प्रगच्छामि यद्यपि स्यात्सुजीवितम् ॥।३॥  
॥ मुनय ऊचुः ॥ ॥  
सत्यमेतन्महाभाग कृतघ्ने नास्ति निष्कृतिः॥  
परं तत्र भवेद्दोषो यत्र दाता तु सस्पृहः॥।४॥  
निःस्पृहो यत्र राजेन्द्र ह्युपकारपरो भवेत्॥  
न तत्र जायते दोषः स्वल्पोऽपि च कथञ्चन ॥।५॥  
तस्मात्त्वं गच्छ राज्यं स्वं स्वधर्मेण प्रपालय ॥  
इह लोके परे चैव येन सौख्यं प्रजायते ॥ १६ ॥  
एवं स भूमिपो विप्रैर्निषिद्धः स सहस्रधा ॥  
कृच्छ्रेण तान्प्रणम्योच्चैर्जगाम स्वगृहं ततः ॥।७॥  
तत्र गत्वा प्रहृष्टा त्माकृत्वा रम्यं महेश्वरम् ॥  
गीतनृत्यसवाद्यैश्च रात्रिजागरणादिभिः ॥  
चकार पूर्ववद्राज्यं समन्ताद्धतकण्टकम् ॥ १८ ॥  
चिन्तयानो दिवानक्तं ब्राह्मणान्प्रति तत्सदा ॥  
कथं तेषां द्विजेन्द्राणामुपकारो भविष्यति ॥  
मदीयो मम यैर्दत्तं गात्रमेतत्पुनर्नवम् ॥ १९ ॥  
तेऽपि सर्वे मुनिश्रेष्ठाः खेचरत्व समन्विताः ॥  
तपःशक्त्या यान्ति नानातीर्थेषु भक्तितः ॥ 6.111.२० ॥  
तेषु स्नानं जपं कृत्वा तथैव पितृतर्पणम् ॥  
प्राणयात्रां पुनश्चक्रुस्तत्रागत्य स्व आश्रमे ॥ २१ ॥  
अन्ये तत्रैव कुर्वन्ति नित्यकृत्यानि ये द्विजाः ॥  
तथान्ये दूरमासाद्य तीर्थं दृष्ट्वा मनोहरम् ॥ २२ ॥  
उषित्वा रजनीं तत्र द्विरात्रं वा पुनर्गृहम्॥  
समागच्छन्ति चान्ये तु त्रिरात्रेण समाययुः ॥ २३ ॥  
वाराणस्यां प्रयागे वा पुष्करे वाथ नैमिषे ॥  
प्रभासे वाऽथ केदारे ह्यन्यस्मिन्नहि वाञ्छ्यते ॥ २४ ॥  
कदाचिदथ ते सर्वे कार्तिक्यां पुष्करत्रये ॥  
गता विनिश्चयं कृत्वा स्नानार्थं द्विजसत्तमाः ॥ २५ ॥  
पञ्चरात्रं वसिष्यामो वयं तत्र समाहिताः ॥  
तस्माद्वह्निषु दारेषु रक्षा कार्या स्वशक्तितः ॥ २६ ॥  
एवं ते समयं कृत्वा गता यावद्द्विजोत्तमाः॥  
तावद्ध पतिना ज्ञाता न कश्चित्तत्र तिष्ठति । २७ ॥  
तेषां मध्ये मुनीन्द्राणां सुतीर्थाश्रमवासिनाम् ॥  
दमयन्तीति विख्याता चन्द्रबिम्बसमानना ॥ २८ ॥।  
तामुवाच रहस्येवं व्रज त्वं चारुहासिनि।  
हाटकेश्वरजे क्षेत्रे ममादेशोऽधुना ध्रुवम् ॥ २९ ॥  
तत्र तिष्ठन्ति याः पत्न्यो मुनीनां भावितात्मनाम् ॥।  
भूषणानि विचित्राणि तासां यच्छ यथेच्छया ॥ 6.111.३० ॥  
न तासां पतयोऽस्माकं प्रकुर्वन्ति प्रतिग्रहम् ॥  
कथञ्चिदपि सुश्रोणि लोभ्यमानापि भूरिशः ॥ ३१ ॥  
स्त्रीणां भूषणजा चिन्ता सदा चैवाधिका भवेत् ॥  
लौल्यं च कौतुकं चैव सदा भूषणजं भवेत् ॥ ३२ ॥  
अपि मृन्मयकं किञ्चित्काष्ठसूत्रमयं च वा ॥  
जतुकाचमयं वापि नारी धत्ते विभूषणम् ॥ ३३ ॥  
एष एव भवेत्तेषामुपकारस्यसम्भवः ॥  
उपायः पद्मपत्राक्षि न चान्योऽस्ति कथञ्चन ॥ ३४ ॥  
सा तथेति प्रतिज्ञाय विचित्राभरणानि च ॥  
गृहीत्वा हर्षसंयुका ततस्तत्क्षेत्रमाययौ ॥३५॥  
मणिमुक्तामयान्येव कुण्डलानि शुभानि च ॥  
तथा चन्द्रोज्ज्वलाहारान्नूपुराणि बृहन्ति च ॥ ३६ ॥  
इन्द्रनीलमहानीलवैडूर्यखचितानि च ।  
पद्मरागैस्तथा वज्रैर्माणिक्यैश्च मनोरमैः॥३७॥  
केशैः कङ्कणैर्दिव्यैः शक्रचापनिभैः शुभैः ॥  
हेमसूत्रैश्च जात्यैश्च मेखलाभिस्तथैव च ॥ ३८ ॥  
अथ सा बोधने विष्णोः सम्प्राप्ते दिवसे शुभे ।  
उपवासपरा स्नाता एकस्मिन्सलिलाशये ॥ ३९ ॥  
तीरदेशे निवेश्यैव महाभूषणपर्वतम् ॥  
यस्य प्रभाभिरुग्राभिर्व्याप्तं गगनमण्डलम् ॥ 6.111.४० ॥  
एतस्मिन्नन्तरे प्राप्तास्तापस्यः कौतुकान्विताः ॥  
कीदृशा राजपत्नी सा किंरूपा किंविभूषणा ॥ ४१ ॥  
अथ तास्तां समालोक्य दिव्यभूषणभूषिताम्॥  
सुरूपाङ्गीं समाधिस्थां चित्ते चिन्तां प्रचक्रिरे ॥ ४२ ॥  
धन्येयं भूपतेर्भार्या यैवं भूषणभूषिता ॥  
दमयन्ती सुरूपाढ्या सर्वलक्षणलक्षिता ॥ ४३ ॥  
समाध्यन्तं समासाद्य तापसीर्वीक्ष्य साऽपि च ॥  
दमयन्ती नमश्चक्रे ताः सर्वा विधिपूर्वकम् ॥ ४४ ॥  
ताः कृताञ्जलिना प्राह वल्गुवाक्यं मनोहरम् ॥  
मयायं भूषणस्तोम उद्दिश्य गरुडध्वजम्॥  
कल्पितोऽद्य दिने स्नात्वा समुपोष्य दिने हरेः ॥ ४५ ॥  
तस्माद्गृह्णन्तु तापस्यो मया दत्तानि वाञ्छया ॥।  
भूषणानि विचित्राणि प्रसादः क्रियतां मम ॥ ४६ ॥  
ततश्चैकाऽब्रवीत्तासामेषा मुक्तावली मम ॥  
इमां देहि न मे वाञ्छा विद्यतेऽन्या नृपप्रिये॥४७॥  
ततस्तया विहस्योच्चैः प्रक्षाल्य चरणौ स्वयम्॥  
दत्ता मुक्तावली तस्या वस्त्रैर्दिव्यैः समन्विता ॥  
यस्याः षण्माषतुल्यानि मौक्तिकान्यमलानि च ॥ ४८ ॥  
शरत्काले यथा व्योम्नि नक्षत्राणि द्विजोत्तमाः॥  
तथान्या स्पर्द्धया युक्ता ययाचेऽमलवर्चसम्॥  
हारं निर्मूल्यतायुक्तं चित्ताह्लादकरं परम् ॥ ॥ ४९ ॥  
अथ सा तं करे कृत्वा तस्या हारं प्रयच्छति ॥  
तावदन्या प्रजग्राह हारं शृङ्गारलालसा ॥ 6.111.५० ॥  
ततः शेषाश्च तापस्यो भूषणार्थं समुत्सुकाः ॥  
सस्पर्द्धा जगृहुस्तानि भूषणानि स्वयं द्विजाः ॥ ५१ ॥  
अन्याश्चान्याकरे कृत्वा भूषणं सुमनोहरम् ॥  
बलादाकृष्य जग्राह धर्षयित्वा ततः परम्॥ ५२ ॥  
यथायथा प्रगृह्णन्ति तापस्यो भूषणार्चिताः ॥  
तथातथास्याः सञ्जज्ञे दमयन्त्या मुदा हृदि ॥ ५३ ॥  
अन्यानि च प्रचिक्षेप शतशोऽथ सहस्रशः ॥  
न तृप्तिर्जायते तासां तथापि द्विजसत्तमाः ॥५४॥  
भूषणाभावमासाद्य ततः सा पार्थिवप्रिया ॥  
हृष्टा प्रोवाच ताः सर्वाः सन्तोषः क्रियतामिति॥५५॥  
पुनश्चैवानयिष्यामि प्रभाते नात्र संशयः॥  
अन्यानि च विचित्राणि यस्या रोचन्ति यानि च॥५६॥  
ततस्ताः सकलाः प्रोचुर्गच्छ त्वं पार्थिवप्रिये॥  
आगन्तव्यं च भूयोऽपि प्रगृह्याभरणानि च ॥ ५७ ॥  
एवमुक्ता ततस्ताभिः प्रणिपत्य नृपप्रिया ॥  
प्रहृष्टा प्रययौ तूर्णं स्वपुरं प्रति सद्द्विजाः ॥ ५८ ॥  
तापस्योपि गृहं गत्वा वस्त्राणि विविधानि च ॥  
भूषणानि च गात्रेषु सस्पर्द्धा निदधुस्तदा ॥ ५९ ॥  
तापसीनां चतुष्कं च परित्यज्य यतव्रतम् ॥  
शेषाभिः प्रगृहीतानि मण्डनानि यथेच्छया ॥ 6.111.६० ॥  
ततः प्रभाते विमले प्रोद्गते रविमण्डले ॥  
भूयोपि राजपत्नी सा भूषणान्यम्बराणि च ॥ ॥ ६१ ॥  
तथैव प्रददौ तासां जगृहुश्च तथैव ताः ॥  
एवं तस्याः प्रयच्छन्त्या अहन्यहनि भक्तितः ॥ ६२ ॥  
पञ्चरात्रमतिक्रान्तं तृप्तास्तास्तापसप्रियाः ॥  
न राज्ञी तृप्तिमायाति प्रयच्छन्ती प्रभक्तितः ॥ ६३ ॥  
ततः शुश्राव तापस्यश्चतस्रोऽत्र सुनिःस्पृहाः ॥  
वल्कलाजिनधारिण्यो न तस्याः पार्श्वमागताः ॥  
न चान्या भूषिता दृष्ट्वा चक्रुरीर्ष्यां कथञ्चन ॥ ६४ ॥  
अथ सा त्वरितं गत्वा तासां पार्श्वमनिन्दिता ॥  
भूषणानि महार्हाणि गृहीत्वा पञ्चमीदिने ॥ ६५ ॥  
ततः प्रोवाच ताः सर्वाः प्रसादः क्रियतामिति ॥  
इमानि भूषणार्थाय भूषणानि प्रगृह्यताम् ॥ ६६ ॥  
॥ तापस्य ऊचुः॥(। २॥  
नास्माकं भूषणैः कार्यं भूषिता वल्कलैर्वयम् ॥  
तस्माद्गच्छ निजं हर्म्यमर्थिभ्यः सम्प्रदीयताम् ॥ ६७ ॥  
वदन्तीनां तया सार्धमेवं तासां द्विजोत्तमाः।  
चत्वारः पतयः प्राप्ता एकैकस्याः पृथक्पृथक् ॥६८॥  
शुनःशेपोऽथ शाक्रेयो बौद्धो दान्तश्चतुर्थकः।  
वियन्मार्गं हि चत्वारः स्वाश्रममाययुः ॥ ६९ ॥  
शेषाः सर्वे गतिभ्रंशं प्राप्य भूमार्गमाश्रिताः ॥  
अथ ते स्वाश्रमं दृष्ट्वा विकृताकारभूषणम् ॥  
किमिदङ्किमिदं प्रोचुर्यत्तापस्यो विडम्बिताः ॥ 6.111.७० ॥  
केनैवं पाप्मनाऽस्माकमाश्रमोऽयं विडम्बितः ॥  
प्रदत्त्वा तापसीनां च भूषणान्यम्बराणि च ॥ ७१ ॥ ॥  
॥ तत्पत्न्य ऊचुः ॥ ॥  
चमत्कारस्य भूपस्य यैषा भार्या व्यवस्थिता ०९।  
अनया सम्प्रदत्तानि सर्वासां भूषणानि वै ॥ ७२ ॥  
अस्माकमपि सम्प्राप्ता गृहे वै नृपवल्लभा ॥  
दातुं विभूषणान्येव निषिद्धाऽस्माभिरद्य सा ॥ ७३ ॥  
॥ सूत उवाच ॥ ॥  
तासां तद्वचनं श्रुत्वा ततस्ते कोप मूर्च्छिताः ।  
ऊचुस्तां नृपतेर्भार्यां शापं दातुं मुहुर्मुहुः ॥ ७४ ॥  
द्विसप्ततिर्वयं पापे स्नानार्थं पुष्करे गताः ॥  
कार्तिक्यां व्योममार्गेण मनोमारुतरंहसा ॥ ७५ ॥  
चत्वारस्त इमे प्राप्ता येषां दारैः प्रतिग्रहः ॥  
न कृतस्तस्य भूपस्य कुभार्यायाः कथञ्चन ॥ ७६ ॥  
तस्माद्विडम्बितो यस्मादाश्रमोऽयं तपस्विनाम् ॥  
शिलारूपा च भवती तस्माद्भवतु कुत्सिता ॥ ७०७ ॥  
अथ सा तत्क्षणादेव शिलारूपा बभूव ह ॥  
निश्चेष्टा तत्क्षणादेव मुनिवाक्यादनन्तरम् ॥ ७८ ॥  
ततः स परिवारोऽस्यास्तद्दुःखेन समाकुलः ॥  
वाष्पपूर्णेक्षणो दीनः प्रस्थितः स्वपुरं प्रति ॥ ७९ ॥  
कथयामास तत्सर्वं दमयन्त्याः समुद्भवम् ॥  
वृत्तान्तं ब्राह्मणश्रेष्ठास्तस्याः शापसमुद्भवम् ॥ 6.111.८० ॥  
श्रुत्वा स पार्थिवस्तूर्णं वृत्तान्तं शापजं तदा ॥  
प्रसादनाय विप्राणां दुःखितः स वनं ययौ ॥ ८१ ॥  
ततस्ते मुनयस्तूर्णं चत्वारोऽपि महीपतिम् ॥  
ज्ञात्वा प्रसादनार्थाय भार्यार्थं समुपस्थितम् ॥ ८२ ॥  
अग्रिहोत्राणि दारांश्च समादाय ततः परम् ॥  
कुरुक्षेत्रं समाजग्मुः खमार्गेण द्रुतं तदा ॥ ८३ ॥  
पार्थिवोऽपि समन्वेष्य यत्नात्तान्सर्वतो मुनीन्।  
निर्विण्णः श्रमार्तश्च भार्याव्यसनदुःखितः ॥९४॥  
ततो जगाम तं देशं यत्र भार्या शिलामयी ॥  
सा स्थिता तापसीवृन्दैः सर्वतोऽपि समन्विता ॥८५॥  
अथ तां तादृशीं दृष्ट्वा सेवकैः सकलैर्वृतः ॥  
हाहेति स मुहुः प्रोच्य मूर्च्छितः प्रापतत्क्षितौ ॥९६॥  
ततः कृच्छ्रात्समासाद्य सञ्ज्ञां तोयसमुक्षितः॥  
प्रलापमकरोत्पश्चात्स्मृत्वास्मृत्वा प्रियान्गुणान् ॥८७॥  
हा प्रिये मृगशावाक्षि मम प्राणविनाशिनि ॥  
मां मुक्त्वाऽद्य प्रियं कान्तं क्व गतासि शुभानने ॥८८॥  
नाभुक्ते मयि भुक्तासि निद्रां नाऽनिद्रिते गता ॥  
न सौभाग्यस्य गर्वेण ममाज्ञा लङ्घिता क्वचित्॥ ८९ ॥  
न स्मरामि त्वया प्रोक्तं कदाचिद्वि कृतं वचः ॥  
रहस्यपि विशालाक्षि किमु भोजनसंसदि ॥ 6.111.९० ॥  
॥ सूत उवाच ॥ ॥  
एवं प्रलपतस्तस्य भूपतेः करुणं बहु ॥  
आयाता मन्त्रिणस्तस्य श्रुत्वा भूपं तथाविधम् ॥ ९१ ॥  
ततः सम्बोध्य तं कृच्छाद्दृष्टान्तैर्वहुविस्तरैः ॥  
राजर्षीणां पुराणानां महद्व्यसनसम्भवैः ॥ ९२ ॥  
निन्युस्तं भूपतिं दीनं वाष्पव्याकुललोचनम् ॥  
निश्वसन्तं यथानागं तेजसा परिवर्जितम् ॥ ९३ ॥  
सोऽपि कृत्वाऽऽलयं तस्याः समन्तात्सुमनोहरम्॥  
कर्पूरागरुधूपाद्यैर्वस्त्रकुङ्कुमचन्दनैः ॥  
योजयामास तां भार्यां शिलारूपामपि स्थिताम् ॥ ९४ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये दमयन्त्युपाख्याने दमयन्त्या विप्रशापेन शिलात्वप्राप्तावानर्ताधिपतिकृतशोककथनन्नामैकादशोत्तर शततमोऽध्यायः ॥ १११ ॥