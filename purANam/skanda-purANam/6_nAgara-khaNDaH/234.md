+++
title = "२३४"

+++
ब्रह्मोवाच ॥ ॥  
पितॄणां तर्पणं कुर्याच्छ्रद्धायुक्तेन चेतसा ॥  
स्नानावसाने नित्यं च गुप्ते देवे महाफलम् ॥१॥  
सङ्गमे सरितोस्तत्र पितॄन्सन्तर्प्य देवताः ॥  
जपहोमादिकर्माणि कृत्वा फलमनन्तकम् ॥२॥  
गोविन्दस्मरणं कृत्वा पश्चात्कार्याः शुभाः क्रियाः ॥  
एष एव पितृदेवमनुष्यादिषु तृप्तिदः ॥ ३ ॥  
श्रद्धां धर्मयुतां नाम स्मृतिपूतानि कारयेत् ॥  
कर्माणि सकलानीह चातुर्मास्ये गुणोत्तरे ॥ ४ ॥  
सत्सङ्गो द्विजभक्तिश्च गुरुदेवाग्नि तर्पणम् ॥  
गोप्रदानं वेदपाठः सत्क्रियासत्यभाषणम् ॥ ५ ॥  
गोभक्तिर्दानभक्तिश्च सदा धर्मस्य साधनम् ॥  
कृष्णे सुप्ते विशेषेण नियमोऽपि महा फलः ॥ ६ ॥  
॥ नारद उवाच ॥ ॥  
नियमः कीदृशो ब्रह्मन्फलं च नियमेन किम् ॥  
नियमेन हरिस्तुष्टो यथा भवति तद्वद ॥७ ॥  
॥ ब्रह्मोवाच ॥ ॥  
नियमश्चक्षुरादीनां क्रियासु विविधासु च ॥  
कार्यो विद्यावता पुंसा तत्प्रयोगान्महासुखम् ॥ ८ ॥  
एतत्षड्वर्गहरणं रिपुनिग्रहणं परम् ॥  
अध्यात्ममूलमेतद्धि परमं सौख्यकारणम् ॥ ९ ॥  
तत्र तिष्ठन्ति नियतं क्षमासत्यादयो गुणाः ॥  
विवेकरूपिणः सर्वे तद्विष्णोः परमं पदम् ॥ ६.२३४.१० ॥  
कृत्वा भवति यज्ञान्यत्कृतकृत्यत्वमत्र तत् ॥  
स्यात्तस्य तत्पूर्वजानां येन ज्ञातमिदं पदम् ॥ ११ ॥  
तन्मुहूर्त्तमपि ध्यात्वा पापं जन्मशतोद्भवम्॥  
भस्म साद्याति विहितं निरञ्जननिषेवणात् ॥ १२ ॥  
प्रत्यहं सङ्कुचत्यस्य क्षुत्पिपासादिकः श्रमः ॥  
स योगी नियमी नित्यं हरौ सुप्ते विशिष्यते ॥ १३ ॥  
चातुर्मास्ये नरो भक्त्या योगाभ्यासरतो न चेत् ॥  
तस्य हस्तात्परिभ्रष्टममृतं नात्र संशयः ॥ १४ ॥  
मनो नियमितं येन सर्वेच्छासु सदागतम्॥  
तस्य ज्ञाने च मोक्षे च कारणं मन एव हि ॥ १५ ॥  
मनोनियमने यत्नः कार्यः प्रज्ञावता सदा ॥  
मनसा सुगृहीतेन ज्ञानाप्तिरखिला ध्रुवम् ॥ १६ ॥  
तन्मनः क्षमया ग्राह्यं यथा वह्निश्च वारिणा ॥  
एकया क्षमया सर्वो नियमः कथितो बुधैः ॥ १७ ॥  
सत्यमेकं परो धर्मः सत्यमेकं परं तपः ॥  
सत्यमेकं परं ज्ञानं सत्ये धर्मः प्रतिष्ठितः ॥ १८ ॥  
धर्ममूलमहिंसा च मनसा तां च चितयन् ॥  
कर्मणा च तथा वाचा तत एतां समाचरेत् ॥ १९ ॥  
परस्वहरणं चौर्यं सर्वदा सर्वमानुषैः ॥  
चातुर्मास्ये विशेषेण ब्रह्मदेवस्ववर्जनम् ॥ ६.२३४.२० ॥  
अकृत्यकरणं चैव वर्जनीयं सदा बुधैः ॥  
अहीनः सर्वकार्येषु यः सदा विप्र वर्तते ॥ २१ ॥  
स च योगी महाप्राज्ञः प्रज्ञाचक्षुरहं नधीः ॥ ?  
अहङ्कारो विषमिदं शरीरे वर्त्तते नृणाम् ॥ २२ ॥  
तस्मात्स सर्वदा त्याज्यः सुप्ते देवे विशेषतः ॥  
अनीहया जितक्रोधो जितलोभो भवेन्नरः ॥ २३ ॥  
तस्य पापसहस्राणि देहाद्यान्ति सहस्रधा ॥  
मोहं मानं पराजित्य शमरूपेण शत्रुणा ॥ २४ ॥  
विचारेण शमो ग्राह्यः सन्तोषेण तथा हि सः ॥  
मात्सर्यमृजुभावेन नियच्छेत्स मुनीश्वरः ॥ २५ ॥  
चातुर्मास्ये दयाधर्मो न धर्मो भूतविद्रुहाम् ॥  
सर्वदा सर्व दानेषु भूतद्रोहं विवर्जयेत् ॥ २६ ॥  
एतत्पापसहस्राणां मूलं प्राहुर्मनीषिणः ॥  
तस्मात्सर्वप्रयत्नेन कार्या भूतदया नृभिः ॥ २७ ॥  
सर्वेषामेव भूतानां हरिर्नित्यं हृदि स्थितः ॥  
स एव हि पराभूतो यो भूतद्रोहकारकः ॥ २८ ॥  
यस्मिन्धर्मे दया नैव स धर्मो दूषितो मतः ॥  
दयां विना न विज्ञानं न धर्मो ज्ञानमेव च ॥ २९ ॥  
 तस्मात्सर्वात्मभावेन दयाधर्मः सनातनः ॥  
सेव्यः स पुरुषैर्नित्यं चातुर्मास्ये विशेषतः ॥ ६.२३४.३० ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये चातुर्मास्यमाहात्म्ये शेपशाय्युपाख्याने ब्रह्म नारदसंवादे चातुर्मास्यनियमविधिमाहात्म्यवर्णनन्नाम चतुस्त्रिंशदुत्तरद्विशततमोऽध्यायः ॥ २३४ ॥