+++
title = "११७"

+++
॥ ऋषय ऊचुः ॥ ॥  
भट्टिकाख्या पुरा प्रोक्ता या त्वया सूतनन्दन ॥  
कस्मात्तस्याः शरीरान्ताद्दंष्ट्रा नागसमुद्भवाः ॥ १ ॥  
विशीर्णाः किं प्रभावश्च तपसः सूतनन्दन ॥  
किं वा मन्त्रप्रभावश्च एतन्नः कौतुकं परम् ॥ २ ॥  
यन्मानुषशरीरेऽपि विशीर्णास्ता विषोल्बणाः ॥  
नागानां तु विशेषेण तस्मात्सर्वं प्रकीर्तय ॥ ३ ॥  
। सूत उवाच ॥ ॥  
सा पुरा ब्राह्मणी बाल्ये वर्तमाना पितुर्गृहे ॥  
वैधव्येन समायुक्ता जाता कर्मविपाकतः ॥ ४ ॥  
ततो बाल्येऽपि शुश्राव शास्त्राणि विविधानि च ॥  
देवयात्रां प्रचक्रेऽथ तीर्थे स्नाति समाहिता ॥ ५ ॥  
तत्र केदारदेवं च गत्वा नित्यं समाहिता ॥  
प्रातरुत्थाय गीतं च भक्त्या चक्रे तदग्रतः ॥ ६ ॥  
ततस्तद्गीतलौल्येन पातालात्समुपेत्य च ॥  
तक्षको वासुकिश्चैव द्विज रूपधरावुभौ ॥ ७ ॥  
साऽपि तत्र महद्गीतं तानैः सर्वैरलङ्कृतम्॥  
मूर्च्छनाभिः समोपेतं सप्तस्वरविराजितम् ॥ ८ ॥  
यतिभिश्च तथा ग्रामैर्वर्णग्रामैः पृथ ग्विधैः॥  
ततं च विततं चैव घनं सुषिरमेव च ॥ ९ ॥  
तालकालक्रियामानवर्धमानादिकं च यत् ॥  
अविदग्धापि सा तेषां गीताङ्गानां द्विजाङ्गना ॥  
केवलं कण्ठसंशुद्ध्या ताभ्यां तोषं समादधे ॥६.११७.१०॥॥  
ततस्तद्गीतलोभेन सर्वे तत्पुरवासिनः ॥  
प्रातरुत्थाय केदारं समागच्छन्ति कौतुकात् ॥॥॥  
कस्य चित्त्वथ कालस्य नागौ तौ स्वपुरं प्रति ॥  
निन्युर्बलात्समुद्यम्य सर्वलोकस्य पश्यतः॥ १२ ॥  
नागरूपं समाधाय रौद्रं जनविभीषणम् ॥  
भोगाग्र्येण च संवेष्ट्य पातालतलमभ्ययुः ॥ १३ ॥  
अथ तां स्वगृहं नीत्वा प्रोचतुः कामपीडितौ ॥  
भवावाभ्यां विशालाक्षि भार्या धर्मपरायणा ॥  
एतदर्थं समानीता त्वं पाताले महीतलात् ॥ १४ ॥  
॥ भट्टिकोवाच ॥ ॥  
यत्त्वं तक्षक मां शान्तामनपेक्षां रतोत्सवे ॥  
आनैषीरपहृत्याशु ब्राह्मणान्वय सम्भवाम् ॥ १५ ॥  
मानुषं रूपमास्थाय पुरा मां त्वं समाश्रितः ॥  
कामोपहृतचित्तात्मा तस्मान्मर्त्यो भविष्यसि ॥ १६ ॥  
यदि मां त्वं दुराचार धर्षयिष्यसि वीर्यतः ॥  
शतधा तव मूर्धाऽयं सद्य एव भविष्यति ॥ १७ ॥  
तं श्रुत्वा सुमहाशापं तस्याः स भयविह्वलः ॥  
ततः प्रसादयामास कृताञ्जलिपुटः स्थितः ॥ १८ ॥  
मया त्वं कामसक्तेन समानीता सुमोहतः ॥  
तस्मात्कुरु प्रसादं मे शापस्यान्तो यथा भवेत् ॥ १९ ॥  
॥ सूत उवाच ॥ ॥  
एवं प्रसादिता तेन तक्षकेण द्विजात्मजा ॥  
ततः प्रोवाच तं नागं बाष्पव्याकुललोचना ॥ ६.११७.२० ॥  
यदि मां मर्त्यलोके त्वं भूयो न यसि तक्षक ॥  
तत्र शापस्य पर्यन्तं करिष्यामि न संशयः ॥ २१ ॥  
एतस्मिन्नन्तरे ज्ञात्वा मानुषीं स्वगृहागताम् ॥  
तक्षकेण समानीतां कामोपहतचे तसा ॥ २२ ॥  
ततस्तस्य कलत्राणि महेर्ष्यासंश्रितानि च ॥  
तस्या नाशार्थमाजग्मुः कोपरक्तेक्षणानि च ॥ २३  
अथ तासां परिज्ञाय तक्षकः स विचेष्टितम् ॥  
वाञ्छञ्छापस्य पर्यन्तं तत्पार्श्वाद्भयसंयुतः ॥२४॥  
वज्रां नामास्मरद्विद्यां तस्या गात्रं ततस्तया ॥  
योजयामास रक्षार्थं प्राप्ता चाथ भुजङ्गमी ॥ २५ ॥  
अदशत्तां ततः क्रुद्धा ब्राह्मणस्य सुतां सतीम्॥  
सपत्नीं मन्यमानोच्चैः शीर्णदंष्ट्रा व्यजायत ॥ २६ ॥  
अथ तामपि सा क्रुद्धा शशाप द्विजसम्भवा ॥  
दृष्ट्वा सापत्न्यजैर्भावैर्वर्तमानां सहेर्ष्यया ॥ २७ ॥  
यस्मात्त्वं दोषहीनां मां सदोषामिव मन्यसे ॥  
तस्माद्भव द्रुतं पापे मानुषी दुःखभागिनी ॥ २८ ॥  
अथ तां सङ्गृहीत्वा स तक्षको नागसत्तमः ॥  
केदारायतने तस्मिन्नर्धरात्रे मुमोच ह ॥ २९ ॥  
ततः प्रोवाच तां देवीं कृतां जलिपुटः स्थितः ॥  
शापान्तं कुरु मे साध्वि स्वगृहं येन याम्यहम् ॥ ६.११७.३० ॥  
॥ भट्टिकोवाच ॥ ॥  
सौराष्ट्रविषये राजा त्वं भविष्यसि पन्नग ॥  
भूमौ रैवतको नाम भोगानां भाजनं सदा ॥ ३१ ॥  
ततश्चैव तनुं त्यक्त्वा क्षेत्रेष्वाश्रममध्यतः ॥  
सम्प्राप्स्यसि निजं स्थानं तत्क्षेत्रस्य प्रभावतः ॥ ॥ ३२ ॥  
॥ तक्षक उवाच ॥ ॥  
एषा मम प्रिया कान्ता त्वया शापेन योजिता ॥  
या सा भवतु मे भार्या मानुषत्वेऽपि वर्तिते ॥ ३३ ॥  
एत त्कुरु प्रसादं मे दीनस्य परियाचतः ॥  
माऽस्या भवतु चान्येन पुरुषेण समागमः ॥ ३४ ॥  
॥ भट्टिकोवाच ॥ ॥  
आनर्ताधिपतेरेषा भवित्री दुहिता शुभा॥  
ततः पाणिग्रहं प्राप्य भार्या तव भविष्यति॥३५॥  
क्षेमङ्करीति विख्याता रूपयौवनशालिनी ॥  
त्वया सार्धं बहून्भोगान्भुक्त्वाऽथ पृथिवीतले॥  
परलोके पुनस्त्वां वै चानुयास्यति शोभना ॥ ३६॥  
॥ सूत उवाच ॥ ॥  
एवं च स तया प्रोक्तः क्षम्यतामिति सादरम् ॥  
प्रणिपत्य जगामाऽथ निजं स्थानं प्रहर्षितः ॥३७॥  
साऽपि प्राप्ते निशाशेषे केदारस्य पुरः स्थिता ॥  
पुनश्चक्रे च तद्गीतं श्रुतिसौख्यकरं परम्॥३८॥  
अथ तस्य समायाताः केदारस्य दिदृक्षवः॥  
पुनः केदारभक्त्याढ्या ब्राह्मणाः शतशः परम् ॥३९॥  
ते तां दृष्ट्वा समायातां भट्टिङ्कां तां द्विजोद्भवाम् ॥  
विस्मयेन समायुक्ताः पप्रच्छुस्तदनन्त रम्॥६.११७.४०॥।  
कोऽसौ ब्राह्मणरूपेण नागः प्राप्तः सुशोभने ॥  
तेन त्वं कुत्र नीतासि किमर्थं च वदस्व नः॥४॥।  
कस्मात्पुनः प्रमुक्ताऽसि सर्वं वद यथातथम्॥  
अत्र नः कौतुकं जातं सुमहत्तव कारणात्॥४२॥  
॥ सूत उवाच ॥ ॥  
ततः सा कथयामास सर्वं तक्षकसम्भवम् ॥  
वृत्तान्तं नागसम्भूतं शापानुग्रहजं तथा ॥ ४३ ॥  
एतस्मिन्नन्तरे प्राप्तं सर्वं तस्याः कुटुम्बकम् ॥  
रोरूयमाणं दुःखार्तं श्रुत्वा तां तत्र चागताम् ॥ ४४ ॥  
अथ सा जननी तस्या वाष्प पर्याकुलेक्षणा ॥  
सस्वजे तां तथा चान्याः सख्यः स्निग्धेन चेतसा ॥ ४५ ॥  
ततो निन्युर्गृहं स्वं च शृण्वन्तश्च मुहुर्मुहुः ॥  
नागलोकोद्भवां वार्तां विस्य याविष्टचेतसः ॥ ४६ ॥  
अथ तत्र पुरे पौराः सर्वे प्रोचुः परस्परम् ॥  
अयुक्तं कृतमेतेन ब्राह्मणेन दुरात्मना ॥ ४७ ॥  
यदानीता सुतरुणी परहर्म्योषिता तया? ॥  
अन्येषामपि विप्राणां सन्ति नार्यो ह्यनेकशः ॥ ४८ ॥  
तरुण्यो रूपवत्यश्च वैधव्येन समन्विताः ॥  
तासामपि च सर्वासामेष न्यायो भविष्यति ॥  
योनिसङ्करजो नूनं तस्मान्निर्वास्यतामिति ॥ ४९ ॥  
एकीभूय ततः सर्वे ब्राह्मणं तं द्विजोत्तमाः ॥  
सामपूर्वमिदं वाक्यं प्रोचुः शास्त्र समुद्भवम् ॥ ६.११७.५० ॥  
एषा तव सुता विप्र तरुणी रूपसंयुता ॥  
सानुरागेण नागेण पाताले च समाहृता ॥ ५१ ॥  
तद्वक्ष्यति प्रमुक्ताहं निर्दोषा तेन रागिणा ॥  
न श्रद्धां याति लोकोऽयं शुद्धैषा समुदाहृता ५२ ॥  
तस्माच्छुद्धिं द्विजेद्राणां प्रयच्छतु द्विजोत्तम ॥  
येनान्येषामपि प्राज्ञ विनश्यन्ति न योषितः ॥ ५३ ॥  
बाढमित्येव स प्रोक्त्वा ततस्तां विजने सुताम् ॥  
पप्रच्छ यदि ते दोषः कश्चिदस्ति प्रकीर्तय॥ ५४ ॥  
नो चेत्प्रयच्छ संशुद्धिं ब्राह्मणानां प्रतुष्टये ॥ ५५ ॥  
॥ भट्टिकोवाच ॥ ॥  
युक्तमुक्तं त्वया तात तथान्यैरपि च द्विजैः ॥  
युक्ता स्याद्योषितः शुद्धिर्द्वारातिक्रमणादपि॥ ॥ ॥ ५६ ॥  
किं पुनः परदेशं च गताया रागिणा सह ॥  
तस्मादहं न सन्देहः प्रातः स्नाता हुताशनम् ॥ ५७ ॥  
प्रविश्य सर्वविप्राणां शुद्धिं दास्याम्य संशयम् ॥  
अहमत्र च पानं च यच्चान्यदपि किञ्चन ॥  
प्राशयिष्यामि सम्प्राप्य शुद्धिं चैव हुताशनात् ॥ ५८ ॥  
एवमुक्तस्तया सोऽथ हर्षेण महतान्वितः ॥  
प्रातरुत्थाय दारूणि पुरबाह्ये न्ययोजयत् ॥ ५९ ॥  
भट्टिकाऽपि ततः स्नात्वा शुक्लाम्बरधरा शुचिः ॥  
सर्वैः परिजनैः सार्धं तथा निज कुटुम्बकैः ॥ ६.११७.६० ॥  
प्रसन्नवदना हृष्टा विष्णुध्यानपरायणा ॥  
जगाम तत्र यत्रास्ते सुमहान्दारुपर्वतः ॥ ६१ ॥  
ततो वह्निं समाधाय स्वयं तत्र द्विजोत्तमाः॥  
प्रदक्षिणात्रयं कृत्वा प्राह चैव कृताञ्जलिः ॥ ६२ ।  
यदि मेऽस्ति क्वचिद्दोषः कामजोऽल्पोऽपि गात्रके ॥  
कृतो वाऽपि बलात्तेन तक्षकेण दुरात्मना ॥ ६३ ॥  
अन्येनापि च केनापि भविष्यत्यथवा परः ॥  
तस्मात्प्रदहतु क्षिप्रं समिद्धोऽयं हुताशनः ॥ ६४  
एवमुक्त्वाऽथ सा साध्वी प्रविष्टा निजहर्म्यवत् ॥  
सुसमिद्धो हुतो वह्निर्जातो जलमयः क्षणात् ॥ ६५ ॥  
सा च पश्यति चात्मानं जलमध्यगतां शुभा ।८०  
पपाताऽथ महावृष्टिः कुसुमानां नभस्तलात् ॥ ६६ ॥  
देवदूतो विमानस्थ इदं वाक्यमुवाच ह ॥  
शुद्धासि त्वं महाभागे चारित्रै र्निजगात्रजैः ॥ ६७ ॥  
न त्वया सदृशी चान्या काचिन्नारी भविष्यति ॥  
तिस्रः कोट्योर्धकोटी च यानि लोमानि मानुषे ॥  
प्रभवन्ति महाभागे सर्वगात्रेषु सर्वदा ॥ ६८ ।  
तेषां मध्ये न ते साध्वि पापमेकमपि क्वचित् ।  
तस्माच्छीघ्रं ग्रहं गच्छ निजं बान्धवसंयुता ॥ ६९ ॥  
कुरु कृत्यानि पुण्यानि समाराधय केशवम् ॥  
एतच्चैव चितेः स्थानं त्वदीयं जलपूरितम् ॥ ६.११७.७० ॥  
तव नाम्ना सुविख्यातं तीर्थं लोके भविष्यति ॥  
येऽत्र स्नानं करिष्यन्ति शयने बोधने हरेः ॥ ७१ ॥  
ते यास्यन्ति परां सिद्धिं दुष्प्राप्या याऽमरैरपि ॥  
उक्त्वैवं विरता वाणी देवदूतसमुद्भवा ॥ ७२ ॥  
भट्टिका तु ततो हृष्टा प्रणम्य जनकं निजम् ॥  
नाहं गृहं गमिष्यामि किं करिष्याम्यहं गृहे ॥ ७३ ॥  
अत्रैवाराधयिष्यामि निजतीर्थे सदाऽच्यु तम् ॥  
तथा तपः करिष्यामि भिक्षान्नकृतभोजना ॥ ७४ ॥  
तस्मात्तात गृहं गच्छ स्थिताऽहं चाग्र संश्रये ॥ ७५ ॥  
ततः स जनकस्तस्यास्ते वाऽपि पुरवासिनः ॥  
सम्प्रहृष्टा गृहं जग्मुः शंसतस्तां पृथक्पृथक् ॥ ७६ ॥  
तया त्रैविक्रमी तत्र प्रतिमा प्राग्विनिर्मिता ॥  
पश्चान्माहेश्वरं लिङ्गं कृत्वा प्रासादमुत्तमम् ॥ ७७ ॥  
ततः परं तपश्चक्रे भिक्षान्नकृतभोजना ॥  
शस्यमाना जनैः सर्वैश्चमत्कारपुरोद्भवैः ॥ ७८ ॥  
॥ सूत उवाच ॥ ॥  
एतद्वः सर्वमाख्यातं यत्पृष्टोऽस्मि द्विजोत्तमाः ॥  
यथा तस्या दृढं कायमभेद्यं संस्थितं सदा ॥ ७९ ॥  
सर्पाणां च तथाऽन्येषां शस्त्रादीनामपि द्विजाः ॥  
यश्चैतत्पठते नित्यं भट्टिकाख्यानमुत्तमम् ॥  
नापवादो भवेत्तस्य कुकृतो द्विजसत्तमाः ॥ ६.११७.८० ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये भट्टिकातीर्थोत्पत्तिमाहात्म्यकथनन्नाम सप्तदशोत्तरशततमोऽध्यायः ॥ ॥ ११७ ॥ ॥ छ ॥