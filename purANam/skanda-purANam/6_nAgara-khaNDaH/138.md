+++
title = "१३८"

+++
॥ ॥ ऋषय ऊचुः ॥ ॥  
किं कृतं धर्मराजेन तपोध्यानादिकं च यत्॥  
माण्डव्यशापनाशाय तदस्माकं प्रकीर्तय ॥ १ ॥  
॥ सूत उवाच ॥ ॥  
माण्डव्य शापमासाद्य धर्मराजः सुदुःखितः ॥  
तपस्तेपे द्विजश्रेष्ठास्तस्मिन्क्षेत्रे व्यवस्थितः ॥ २ ॥  
प्रासादं देवदेवस्य संविधाय कपर्दिनः ॥  
अव्यग्रं पूजयामास पुष्पधूपानुलेपनैः ॥ ३ ॥  
ततः कालेन महता तुष्टस्तस्य महेश्वरः ॥  
प्रोवाच वरदोऽस्मीति प्रार्थयस्व यदीप्सितम् ॥ ४ ॥  
॥ धर्मराज उवाच ॥ ॥  
अहं देव पुरा शप्तो माण्डव्येन महात्मना ॥  
स्वधर्मे वर्तमानोऽपि सर्वदोषविवर्जितः ॥ ५ ॥  
कुपितेन च तेनोक्तं शूद्रयोनौ भविष्यसि ॥ ६ ॥  
तत्रापि च महद्दुःखं ज्ञातिनाशसमुद्रवम् ॥  
मच्छापजनितं सद्यो जातिजं समवाप्स्यसि ॥ ७ ॥  
तस्मात्त्राहि सुरश्रेष्ठ तस्या योनेः सकाशतः ॥  
कथं चैतद्विधो भूत्वा तस्यां जन्म करोम्यहम् ॥८॥  
तत्रापि च महदुःखं ज्ञातिनाशसमुद्भवम् ॥  
एतदर्थे सुरश्रेष्ठ मया चाराधितो भवान् ॥९॥ ॥  
॥ श्रीभगवानुवाच ॥ ॥  
न तस्य सन्मुनेर्वाक्यं शक्यते कर्तुमन्यथा ॥  
तस्माच्छूद्रोऽपि भूत्वा त्वं न सन्तानमवाप्स्यसि ॥ ६.१३८.१० ॥  
ज्ञातिक्षयं प्रदृष्ट्वापि नैव दुःखमवाप्स्यसि ॥  
यतो निषिध्यमानापि न करिष्यन्ति ते वचः ॥ ११ ॥  
एतस्मात्कारणाच्चित्ते न ते दुःखं भविष्यति ॥  
ज्ञातिजं धर्मराजैतत्सत्यमेव मयोदितम् ॥ १२ ॥  
स्थित्वा वर्षशतं प्राज्ञ त्वं शूद्रो धर्मवत्सलः ॥  
उपदेशान्बहून्दत्त्वा ज्ञातिभ्यो हितकाम्यया ॥  
अपि श्रद्धा विहीनेषु पापात्मसु सदैव हि ॥ १३ ॥  
ततो वर्षशते पूर्णे ब्रह्मद्वारेण केवलम् ॥  
आत्मानं सम्यगुत्सृज्य मोक्षमेव प्रयास्यसि ॥ १४ ॥  
एवमुक्त्वा स भगवान्गतश्चादर्शनं ततः ॥  
धर्मराजोऽपि तं शापं भेजे माण्डव्यसम्भवम् ॥ १५ ॥  
तदा विदुररूपेण ह्यवतीर्य धरातले ॥  
माण्डव्यस्य वचः सत्यं स चकार महामतिः ॥ १६ ॥  
जातो भगवता साक्षाद्व्यासेनामिततेजसा ॥  
पाराशर्येण विप्रेण दासीगर्भसमुद्भवः ॥ १७ ॥  
एतद्वः सर्वमाख्यातं धर्मराजसमुद्भवम् ॥  
आख्यानं यदहं पृष्टः सर्वपातकनाशनम् ॥ १८ ॥  
इति श्रीस्कान्दे महापुराण एकाशीतिसाहरस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये धर्मराजेश्वरोत्पत्तिवर्णनन्नामाष्टात्रिंशदुत्तरशततमोअध्यायः ॥ १३८॥