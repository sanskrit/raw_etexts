+++
title = "०७०"

+++
॥ सूत उवाच ॥ ॥  
तथान्यापि च तत्रास्ति शक्तिः पापप्रणाशिनी ॥  
कार्तिकेयेन निर्मुक्ता हत्वा वै तारकं रणे ॥ १ ॥  
तथास्ति सुमहत्कुण्डं स्वच्छोदकसमावृतम् ॥  
तेनैव निर्मितं तत्र यः स्नात्वा तां प्रपूजयेत् ॥  
स पापान्मुच्यते सद्य आजन्ममरणान्ति कात् ॥ २ ॥  
॥ ऋषय ऊचुः ॥ ॥  
कस्मिन्काले विनिर्मुक्ता सा शक्तिस्तेन नो वद ॥  
किमर्थं स्वामिना तत्र किम्प्रभावा वद स्वयम् ॥ ॥ ३ ॥  
॥ सूत उवाच ॥ ॥  
पुरासीत्तारकोनाम दानवोऽतिबलान्वितः ॥  
हिरण्याक्षस्य दायादस्त्रैलोक्यस्य भयावहः ॥ ४ ॥  
स ज्ञात्वा जनकं ध्वस्तं विष्णुना प्रभविष्णुना ॥  
तपस्तेपे ततस्तीव्रं गोकर्णं प्राप्य पर्वतम् ॥ ५ ॥  
यावद्वर्षसहस्रान्तं शीर्णपर्णा शनः स्थितः॥  
ध्यायमानो महादेवं कायेन मनसा गिरा॥६॥  
वरुपूजोपहारैश्च नैवेद्यैर्विविधैस्ततः॥  
ततो वर्षसहस्रान्ते स दैत्यो दुःखसंयुतः ॥ ७ ॥  
ज्ञात्वा रुद्रमसन्तुष्टं ततो रौद्रं तपोऽकरोत् ॥  
विनिष्कृत्त्यात्ममांसानि जुहोतिस्म हुताशने ॥ ८ ॥  
ततस्तुष्टो महादेवो वृषारूढ उमापतिः ॥  
सर्वैरेव गणैः सार्धं तस्य सन्दर्शनं ययौ ॥ ९ ॥  
तत्र प्रोवाच संहृष्टस्तारनादेन नादयन् ॥  
दिशः सर्वा महादेवो हर्ष गद्गदया गिरा ॥ ६.७०.१० ॥  
भोभोस्तारक तुष्टोऽस्मि साहसं मेदृशं कुरु ॥  
प्रार्थयस्व मनोऽभीष्टं येन ते प्रददाम्यहम् ॥ ११ ॥  
॥ तारक उवाच ॥  
अजेयः सर्वदेवानां त्वत्प्रसादादहं विभो ॥  
यथा भवामि सङ्ग्रामे त्वां विहाय तथा कुरु ॥ १२ ॥  
॥ भगवानुवाच ॥ ॥  
मत्प्रसादादसन्दिग्धं सर्वमेतद्भविष्यति ॥  
त्वया यत्प्रार्थितं दैत्य त्वमेको बलवानिह ॥ १३ ॥  
एवमुक्त्वा महादेवः स्वमेव भवनं गतः ॥  
तारकश्चापि संहृष्टस्तथैवनिज मन्दिरम् ॥ १४ ॥  
ततो दानवसैन्येन महता परिवारितः ॥  
गतः शक्रपुरीं योद्धुं विख्याताममरावतीम् ॥ १५ ॥  
अथाभवन्महायुद्धं देवानां दानवैः सह ॥  
यावद्वर्षसहस्रान्ते मृत्युं कृत्वा निवर्तनम् ॥ १६ ॥  
तत्राभवत्क्षयो नित्यं देवानां रणमूर्धनि ॥  
विजयो दानवानां च प्रसादाच्छूलपा णिनः ॥ १७ ॥  
ततश्चक्रुरुपायांस्ते विजयाय दिवौकसः ॥  
वर्माणि सुविचित्राणि यन्त्राणि परिखास्तथा ॥ १८ ॥  
अन्यान्यपि शरीरस्य रक्षणार्थं प्रयत्नतः ॥  
तथैव योधमुख्यानां विशेषाद्द्विजसत्तमाः ॥ १९ ॥  
ससृजुस्ते सुराधीशा दानवेभ्यो दिवानिशम् ॥ ६.७०.२० ॥  
मुद्गरा भिण्डिपालाश्च शतघ्न्योऽथ वरेषवः ॥  
प्रासाः कुन्ताश्च भल्लाश्च तस्मिन्काले विनिर्मिताः ॥  
विशेषाहवसम्बन्धव्यूहानां प्रक्रियाश्च याः ॥ २१ ॥  
तथान्यानि विचित्राणि कूटयुद्धान्यनेकशः ॥  
भीषिकाः कुहकाश्चैव शक्रजालानि कृत्स्नशः ॥ २२ ॥  
न च ते विजयं प्रापुस्तथापि द्विजसत्तमाः ॥  
दानवेभ्यो महायुद्धे प्रहारैर्जर्जरीकृताः॥२३॥  
अथ प्राह सहस्राक्षो भयत्रस्तो बृहस्पतिम् ॥  
दिनेदिने वयं दैत्यैर्विजयामो द्विजोत्तम ॥ २४ ॥  
यथायथा रणार्थाय सदुपायान्करोम्यहम् ॥  
तथातथा पराभूतिर्जायते मे महाहवे ॥ २५ ॥  
तदुपायं सुराचार्य स्वबुद्ध्या त्वं प्रचिन्तय ॥  
येन मे स्याज्जयो युद्धे तव कीर्तिरनिन्दिता ०। २६ ॥  
॥ सूत उवाच ॥ ॥  
ततो बृहस्पतिः प्राह चिरं ध्यात्वा शचीपतिम् ॥  
प्रहृष्टवदनो ज्ञात्वा जयोपायं महाहवे ॥ ॥ २७ ॥  
मया शक्र परिज्ञातः स उपायो महाहवे ॥  
जीयन्ते शत्रवो येन लीलयैवापि भूरिशः ॥ २८ ॥  
यदाभीष्टं वरं तेन प्रार्थितस्त्रिपुरान्तकः ॥  
तदैवं वचनं प्राह प्रणिपत्य मुहुर्मुहुः ॥ २९ ॥  
अजेयः सर्वदेवानां त्वत्प्रसादादहं विभो ॥  
यथा भवामि सङ्ग्रामे त्वां विहाय तथा कुरु ।। ६.७०.३०  
न तं स्वयं महादेवः स्वशिष्यं सूदयिष्यति ॥  
विषवृक्षमपि स्थाप्य कश्छिनत्ति पुनः स्वयम् ॥ ३१ ॥  
यो वै पिता स पुत्रः स्याच्छ्रुतिवाक्यमिदं स्मृतम् ॥  
तस्माज्जनयतु क्षिप्रं हरस्तन्नाशकृत्सुतम् ॥ ३२ ॥  
येन सेनाधिपत्ये तं विनियोज्य महाहवम् ॥  
कुर्मो दैत्यैः समं शस्त्रैः प्राप्नुयाम ततो जयम् ॥३३॥  
एष एव उपायोऽत्र मया ते परिकीर्तितः ॥  
विजयाय सहस्राक्ष नान्योऽस्ति भुवनत्रये ॥ ३४ ॥  
ततो देवगणैः सर्वैः समेतः पाकशासनः ॥।  
तमर्थं प्रोक्तवाञ्छम्भुं विनयावनतः स्थितः ॥ ३५ ॥  
सुतस्य जननार्थाय कुरु यत्नं वृषध्वज॥  
येन सेनाधिपत्ये तं योजयामि दिवौकसाम् ॥३६॥  
प्राप्नोम्यहं च सङ्ग्रामे विजयं त्वत्प्रसादतः ॥  
निहत्य दानवान्सर्वांस्तारकेण समन्वितान् ॥ ३७ ॥  
नान्यथा विजयो मे स्यात्सङ्ग्रामे दानवैः सह॥।  
इति मां प्राह देवेज्यो ज्ञात्वा सम्यङ्महामतिः ॥ ३८ ॥  
अथोवाच विहस्योच्चैः शङ्करस्त्रिदशेश्वरम् ॥  
करिष्यामि वचः क्षिप्रं तव शक्र न संशयः॥ । ॥ ३९ ॥  
पुत्रमुत्पादयिष्यामि सर्वदैत्यविनाशकम् ॥  
यं त्वं सेनापतिं कृत्वा जयं प्राप्स्यसि सर्वदा ॥ ६.७०.४० ॥  
एवमुक्त्वा महादेवो गत्वा कैलास पर्वतम् ॥  
गौर्या समं ततश्चक्रे कामधर्मं यथोचितम् ॥ ४१ ॥  
हावैर्भावैः समोपेतं हास्यैरन्यैस्तदात्मिकैः ॥  
यावद्वर्षसहस्रान्तं दिव्यं चैव निमेषवत् ॥ ॥ ४२ ॥  
अथ देवगणाः सर्वे भयसन्त्रस्तमानसाः ॥  
चक्रुर्मन्त्रं तदर्थं हि तारकेण प्रपीडिताः ॥ ४३ ॥  
सहस्रं वत्सराणां तु रतासक्तस्य शूलिनः ॥  
अतिक्रान्तं न देवानां तेन कृत्यं विनिर्मितम् ॥ ४४ ॥  
तस्माद्गच्छामहे तत्र यत्र देवो महेश्वरः ॥  
सन्तिष्ठते समं गौर्या कैलासे विजने स्थितः ॥४५॥।  
ततस्तत्रैव सञ्जग्मुः सर्वे देवाः सवासवाः ॥  
उद्वहन्तः परामार्तिं तारकारिसमुद्भवाम् ॥ ४६ ॥  
अथ कैलासमासाद्य यावद्यान्ति भवान्तिकम्॥  
निषिद्धा नन्दिना तावन्न गन्तव्यमतः परम् ॥ ४७ ॥  
रहस्ये भगवान्सार्धं पार्वत्या समवस्थितः ॥  
अस्माकमपि नो गम्यं तस्मात्तावन्न गम्यताम् ॥ ४८ ॥  
ततस्तैर्विबुधैः सर्वैः प्रेषितस्तत्र चानिलः॥  
किं करोति महादेवः शीघ्रं विज्ञायतामिति ॥ ४९ ॥  
अथ वायुर्गतस्तत्र यत्रास्ते भगवाञ्छिवः ॥  
गौर्या सह रतासक्त आनन्दं परमं गतः ॥ ६.७०.५० ॥  
अथ प्रचलिते शुक्रे स्थानादप्राप्तयोनिके ॥  
देवेन वीक्षितो वायुर्नातिदूरे व्यवस्थितः ॥ ५१ ॥  
ततो व्रीडा समोपेतस्तत्क्षणादेव चोत्थितः ॥  
भावासक्तां प्रियां त्यक्त्वा मा मोत्तिष्ठेतिवादिनीम् ॥ ५२ ॥  
अब्रवीदथ तं वायुं विनयावनतं स्थितम् ॥  
किमर्थं त्वमिहायातः कच्चित्क्षेमं दिवौकसाम् ॥ ५३ ॥  
॥ वायुरुवाच ॥ ॥  
एते शक्रादयो देवा नन्दिना विनिवारिताः ॥  
तारकेण हतोत्साहास्तिष्ठन्ति गिरिरोधसि ॥ ५४ ॥  
तस्मादेतान्समाभाष्य समाश्वास्य च सादरम् ॥  
प्रेषयस्व द्रुतं तत्र यत्र ते दानवाः स्थिताः ॥ ५५ ॥  
अथ तानाह्वयामाम तत्क्षणात्त्रिपुरान्तकः ॥  
सम्प्राह चविषण्णास्यः कृताञ्जलिपुटान्स्थितान् ॥ ५६ ॥  
॥ श्रीभगवानुवाच ॥ ॥  
युष्मत्कृते समारम्भः पुत्रार्थं यो मया कृतः ॥  
स्वस्थानाच्चलिते शुक्रे कृतो मोघोद्य वायुना ॥ ५७ ॥  
एतद्वीर्यं मया धैर्यात्स्तम्भितं लिङ्गमध्यगम् ॥  
अमोघं तिष्ठते सर्वं क्व दधामि निवेद्यताम्॥ ५८ ॥  
येन सञ्जायते पुत्रो दानवान्तकरः परः ॥  
सेनानाथश्च युष्माकं दुर्द्धरः समरे परैः ॥ ५९ ॥  
एतत्कल्पाग्निसङ्काशं धर्तुं शक्नोति नापरः ॥  
विना वैश्वानरं तस्माद्दधात्वेष सनातनम्॥ ६.७०.६० ॥  
येन तत्र प्रमुञ्चामि सुताय विजयाय च ॥  
एतद्वीर्यं महातीव्रं द्वादशार्कसमप्रभम् ॥ ॥ ६१ ॥  
अथ प्राहुः सुराः सर्वे वह्निं संश्लाघ्य सादराः ॥  
त्वं धारयाग्ने वक्त्रान्ते वीर्यमेतद्भवोद्भवम् ॥ ६२ ॥  
ततः प्रसारयामास स्ववक्त्रं पावको द्रुतम्॥  
कुर्वञ्छक्रसमादेशमविकल्पेन चेतसा ॥६३॥  
शङ्करोऽप्यक्षिपत्तत्र कामबाणप्रपीडितः ॥  
गौरीं भगवतीं ध्यायन्नानन्दं परमं गतः॥६४॥  
पावकोऽपि भृशं तेन कल्पाग्निसदृशेन च ॥  
दह्यमानोऽक्षिपद्भूमौ शरस्तम्बे सुविस्तरे॥६५॥  
एतस्मिन्नन्तरे प्राप्ता भ्रममाणा इतस्ततः॥  
भार्यास्तत्र मुनीनां ताः षण्णां षट्कृत्तिकाः शुभाः॥६६॥  
तासां निदेशयामास स्वयमेव शतक्रतुः ॥  
एतद्बीजं त्रिनेत्रस्य परिपाल्यं प्रयत्नतः ॥ ६७ ॥  
अत्र सम्पत्स्यते पुत्रो द्वादशार्कसमप्रभः ॥  
भवतीनामपि प्रायः पुत्रत्वं सम्प्रयास्यति ॥ ६८ ॥  
इति श्रीस्कादे महापुराण एकाशीतिसाहस्र्यां संहितायां षष्ठे नागर खण्डे हाटकेश्वरक्षेत्रमाहात्म्ये कार्तिकेयोत्पत्तिवृत्तान्तवर्णनन्नाम सप्ततितमोऽध्यायः ॥ ६.७०.७० ॥ ॥ छ ॥