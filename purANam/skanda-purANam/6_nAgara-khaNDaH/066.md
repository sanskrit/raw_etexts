+++
title = "०६६"

+++
॥ सूत उवाच ॥ ॥  
तथा तत्रास्ति विख्यातं रामह्रद इति स्मृतम् ॥  
यत्र ते पितरस्तेन रुधिरेण प्रतर्पिताः ॥ १ ॥  
तत्र भाद्रपदे मासि योऽमावास्यामवाप्य च ॥  
पितॄन्सन्तर्पयेद्भक्त्या सोऽश्वमेधफलं लभेत् ॥ २ ॥  
॥ ऋषय ऊचुः ॥ ॥  
अत्याश्चर्यमिदं सूत यद्ब्रवीषि महामते ॥  
यत्तेन पितरस्तत्र रुधिरेण प्रतर्पिताः ॥ ३ ॥  
पितृणां तर्पणार्थाय मेध्याः सङ्कीर्तिता बुधैः ॥  
पदार्था रुधिरं प्रोक्तं राक्षसानां प्रतर्पणे ॥ ४ ॥  
    
श्रुतिस्मृतिविरुद्धं च कर्म सद्भिर्विगर्हितम् ॥  
जामदग्न्येन तच्चीर्णं कस्मात्सूत वदस्व नः ॥ ५ ॥  
॥ सूत उवाच॥ ॥  
तेन कोपवशात्कर्म प्रतिज्ञां परिरक्षता ॥  
तत्कृतं तर्पिता येन पितरो रुधिरेण ते ॥ ६ ॥  
पिता तस्य पुरा विप्रा जमदग्निर्निपातितः ॥  
क्षत्रियेण स्वधर्मस्थो विना दोषं द्विजोत्तमाः ॥ ७ ॥  
ततः कोपपरीतेन तेन प्रोक्तं महात्मना ॥  
रक्तेन क्षत्रियोत्थेन सन्तर्प्याः पितरो मया ॥ ८ ॥  
एतस्मात्कारणात्तेन रुधिरेण महात्मना ॥  
पितरस्तर्पिता सम्यक्तिलमिश्रेण भक्तितः ॥ ९ ॥  
॥ ऋषय ऊचुः ॥ ॥  
जमदग्निर्हतः कस्मात्क्षत्रियेण महामुनिः ॥  
किन्नामा स च भूपालो विस्तराद्वद सूत तत् ॥ ६.६६.१० ॥  
॥ सूत उवाच ॥ ॥  
ऋचीकतनयः पूर्वं जमदग्निरिति स्मृतः ॥  
हाटकेश्वरजे क्षेत्रे तत्रासीद्दग्धकल्मषः ॥ ११ ॥  
चत्वारस्तस्य पुत्राश्च बभूवुर्गुणसंयुताः ॥  
जघन्योऽपि गुणज्येष्ठस्तेषां रामो बभूव ह ॥ १२ ॥  
कदाचिद्वसतस्तस्य जमदग्नेर्महावने ॥  
पुत्रेषु कन्दमूलार्थं निर्गतेषु वनाद्बहिः ॥ १३ ॥  
एतस्मिन्नन्तरे प्राप्तो हैहयाधिपतिर्बली ॥  
सहस्रार्जुन इत्येव विख्यातो यो महीतले ॥ १४ ॥  
मृगलिप्सुर्वने तस्मिन्भ्रममाण इतस्ततः ॥  
श्रमार्तो वृषराशिस्थे भास्करे दिनमध्यगे ॥ १५ ॥  
ततस्तमाश्रमं दृष्ट्वा नानाद्रुम समाकुलम् ॥  
चतुरङ्गेन सैन्येन सहितः प्रविवेश ह ॥।६॥  
अथापश्यत्स तत्रस्थं जमदग्निं महामुनिम् ॥  
उपविष्टं कृतस्नानं देवार्चनपरायणम्॥।७॥  
अथ तं पार्थिवं दृष्ट्वा स मुनिस्तुष्टिसंयुतः ॥  
अर्घं दत्त्वा यथान्यायं स्वागतेनाभिनन्द्य च ॥ १८ ॥  
सोऽपि तं प्रणिपत्योच्चैर्विनयेन समन्वितः ॥  
प्रतिसम्भाषयामास कुशलं पर्यपृच्छत ॥ १९ ॥  
॥ राजोवाच ॥ ॥  
कच्चित्ते कुशलं विप्र पुत्रशिष्यान्वितस्य च ॥  
साग्निहोत्र कलत्रस्य परिवारयुतस्य च ॥ ६.६६.२० ॥  
अद्य मे सफलं जन्म जीवितं सफलं च मे ॥  
यत्त्वं तपोनिधिर्दृष्टः सर्वलोकनमस्कृतः ॥ २१ ॥  
एवमुक्त्वा स राजर्षिर्विश्रम्य सुचिरं ततः ॥  
पीत्वापस्तमुवाचेदं प्रणिपत्य महामुनिम्॥ २२ ॥  
अनुज्ञां देहि मे ब्रह्मन्प्रयास्यामि निजं गृहम्॥  
मम कृत्यं समादेश्यं येन ते स्यात्प्रयोजनम् ॥ २३ ॥  
॥ जमदग्निरुवाच ॥ ॥  
देवतार्चनवेलायां त्वं मे गृहमुपागतः ॥  
मनोरथ इव ध्यातः सर्वदेवमयोऽतिथिः ॥ २४ ॥  
तस्मान्मेऽस्ति परा प्रीतिर्भक्तिश्च नृपसत्तम ॥  
तत्कुरुष्व मया दत्तं स्वहस्तेनैव भोजनम् ॥ २५ ॥  
राजा वा ब्राह्मणो वाथ शूद्रो वाप्यन्त्यजोऽपि वा ॥  
वैश्वदेवान्तसम्प्राप्तः सोऽतिथिः स्वर्गसङ्क्रमः ॥ २६ ॥  
॥ राजोवाच ॥ ॥  
ममैते सैनिका ब्रह्मञ्छतशोऽथ सहस्रशः ॥  
तैरभुक्तैः कथं भोक्तुं युज्यते मम कीर्तय ॥ २७ ॥  
॥ जमदग्निरुवाच ॥ ॥  
सर्वेषां सैनिकानां ते सम्प्रदास्यामि भोजनम् ॥  
नात्र चिन्ता त्वया कार्या मुनिर्निष्किञ्चनो ह्यहम् ॥ २८ ॥  
यैषा पश्यति राजेन्द्र धेनुर्बद्धा ममान्तिके ॥  
एषा सूते मनोभीष्टं प्रार्थिता सर्वदैव हि ॥ २९ । ॥  
॥ सूत उवाच ॥ ॥  
ततश्च कौतुकाविष्टः स नृपो द्विजसत्तमाः ॥  
बाढमित्येव सम्प्रोच्य तस्मिन्नेवाश्रमे स्थितः ॥ ६.६६.३० ॥  
ततः सन्तर्प्य देवांश्च पितॄंश्च तदनन्तरम् ॥  
पूजयित्वा हविर्वाहं ब्राह्मणांश्च ततः परम् ॥ ३१ ॥  
उपविष्टस्ततः सार्धं सर्वैर्भृत्यैर्बुभुक्षितैः ॥  
श्रमार्तैर्विस्मयाविष्टैः कृते तस्य द्विजोत्तमाः ॥ ३२ ॥  
ततः स प्रार्थयामास तां धेनुं मुनिसत्तमः ॥  
यो यत्प्रार्थयते देहि भोज्यार्थं तस्य तच्छुभे ॥ ३३ ॥  
ततः सा सुषुवे धेनुरन्नमुच्चावचं शुभम् ॥  
पक्वान्नं च विशेषेण चित्ताह्लादकरं परम् ॥ ३४ ॥  
ततः खाद्यं च चव्यं च लेह्यं चोष्यं तथैव च ॥  
व्यञ्जनानि विचित्राणि कषायकटुकानि च ॥  
अम्लानि मधुराण्येव तिक्तानि गुणवन्ति च ॥ ३५ ॥  
एवं प्राप्य परां तृप्तिं तया धेन्वा स भूपतिः ॥  
सेवकैः सबलैः सार्ध मन्नैरमृतसम्भवैः ॥ ३६ ॥  
ततो भुक्त्यवसाने तु प्रार्थयामास भूपतिः ॥  
तां धेनुं विस्मयाविष्टो जमदग्निं महामुनिम् ॥ ३७ ॥  
कामधेनुरियं ब्रह्मन्नार्हारण्यनिवासिनाम् ॥  
मुनीनां शान्तचित्तानां तस्माद्यच्छ मम स्वयम् ॥ ३८ ॥  
येनाऽकरान्करोम्यद्य लोकांस्तस्याः प्रभावतः ॥  
साधयामि च दुर्गस्थाञ्छत्रून्भूरिबलान्वितान् ॥ ३९ ॥  
एवं कृते तव श्रेयो भविष्यति च सद्यशः ॥  
इह लोके परे चैव तस्मात्कुरु मयोदितम् ॥ ६.६६.४० ॥ ॥  
॥ जमदग्निरुवाच ॥ ॥  
होमधेनुरियं राजन्ममैका प्राणसम्मता ॥  
अदेया सर्वदा पूज्या तस्मान्नार्हसि याचितुम् ॥ ४१ ॥  
॥ राजोवाच ।१ ॥  
अहं शतसहस्रं ते यच्छाम्यस्याः कृते द्विज ॥  
धेनूनामपरं वित्तं यावन्मात्रं प्रवाञ्छसि ॥ ४२ ॥  
॥ जमदग्निरुवाच ॥ ॥  
अविक्रेया महाराज सामान्यापि हि गौः स्मृता ॥  
किं पुनर्होमधेनुर्या प्रभावैरीदृशैर्युता ॥ ४३ ॥  
विमोहाद्ब्राह्मणो यो गां विक्रीणाति धनेच्छया ॥  
विक्रीणाति न सन्देहः स निजां जननीमिह ॥ ४४ ॥  
सुरां पीत्वा द्विजं हत्वा द्विजानां निष्कृतिः स्मृता ॥  
धेनुविक्रयकर्तॄणां प्रायश्चित्तं न विद्यते ॥ ४५ ॥  
॥ राजोवाच ॥ ॥  
यदि यच्छसि नो विप्र साम्ना धेनुमिमां मम ॥  
बलादपि हरिष्यामि तस्मात्साम्ना प्रदीयताम् ॥ ४६ ॥  
॥ सूत उवाच ॥ ॥  
तच्छ्रुत्वा कोपसंयुक्तो जमदग्निर्द्विजोत्तमाः ॥  
अस्त्रमस्त्रमिति प्रोच्य समुत्तस्थौ सभातलात् ॥ ४७ ॥  
ततस्ते सेवकास्तस्य नृपतेश्चित्तवेदिनः ॥  
अप्राप्तशस्त्रं तं विप्रं निजघ्नुर्निशितायुधैः ॥ ४८ ॥  
तस्यैवं वध्यमानस्य जमदग्नेर्महात्मनः ॥  
रेणुकाख्या प्रिया भार्या पपातोपरि दुःखिता ॥ ॥ ४९ ॥  
साऽपि नानाविधैस्तीक्ष्णैः खण्डिता वरवर्णिनी ॥  
आयुःशेषतया प्राणैर्न कथञ्चिद्वियोजिता ॥ ६.६६.५० ॥  
एवं हत्वा स विप्रेन्द्रं जमदग्निं महीपतिः ॥  
तां धेनुं कालयामास यत्र माहिष्मती पुरी ॥ ५१ ॥  
अथ सा काल्यमाना च धेनुः कोपसमन्विता ॥  
जमदग्निं हतं दृष्ट्वा ररम्भ करुणं मुहुः ॥ ५२ ॥  
तस्याः संरम्भमाणाया वक्त्रमार्गेण निर्गताः ॥  
पुलिन्दा दारुणा मेदाः शतशोऽथ सहस्रशः ॥ ५३ ॥  
नानाशस्त्रधराः सर्वे यमदूता इवापराः ॥  
प्रोचुस्तां सादरं धेनुमाज्ञां देहि द्रुतं हि नः ॥ ५४ ॥  
साऽब्रवीद्धन्यतामेतद्धैहयाधिपतेर्बलम् ॥  
अथ तैः कोपसंयुक्तैर्दारुणैर्म्लेच्छजातिभिः ॥  
विनाशयितुमारब्धं शितैः शस्त्रैर्निरर्गलम् ॥ ५५ ।१  
न कश्चित्पुरुषस्तेषां सम्मुखोऽप्यभवद्रणे ॥  
किं पुनः सहसा योद्धुं भयेन महतान्वितः ॥ ५६ ॥  
अथ भग्नं बलं दृष्ट्वा वध्यमानं समन्ततः ॥  
पुलिन्दैर्दारुणाकारैः प्रोचुस्तं मन्त्रिणो नृपम् ॥ ५७ ॥  
तेजोहानिः परा तेऽद्य जाता ब्रह्मवधाद्विभो ॥  
तस्माद्धेनुं परित्यज्य गम्यतां निजमन्दिरम् ॥ ५८ ॥  
यावन्नागच्छते तस्य रामोनाम सुतो बली ॥  
नो चेत्तेन हतोऽत्रैव सबलो वधमेष्यसि ॥ ५९ ॥  
नैषा शक्या बलान्नेतुं कामधेनुर्महोदया ॥  
शक्तिरूपा करोत्येवं या सृष्टिं स्वयमेव हि ॥ ६.६६.६० ॥  
ततः स पार्थिवो भीतस्तेषां वाक्याद्विशेषतः ॥  
जगाम हित्वा तां धेनुं स्वस्थानं हतसेवकः ॥ ६१ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये जमदग्निवधवर्णनन्नाम षट्षष्टितमोऽध्यायः ॥ ६६ ॥ ॥ छ ॥