+++
title = "०७७"

+++
॥ ऋषय ऊचुः ॥ ॥  
यदेतद्भवता प्रोक्तं तत्र तौ परमेश्वरौ ॥  
उमामहेश्वरौ सूत हरिश्चन्द्रेण भूभुजा ॥ १ ॥  
कृतौ कथयसीत्येवं वेदिमध्यं समाश्रितौ ॥  
उतान्यौ स्थापितौ तत्र चमत्कारपुरान्तिकम् ॥ २ ॥  
वेदिमध्यगतौ नित्यं पार्वतीपरमेश्वरौ ॥  
एतत्संश्रूयते सूत विवाहः प्रागभूत्तयोः ॥  
ओषधिप्रस्थमासाद्य पुरं हिम वतः प्रियम् ॥ ३ ॥  
अत्र नः संशयो जातः श्रद्धेयमपि ते वचः॥  
श्रुत्वा किं वा भ्रमस्तेऽयं किं वाऽस्माकं प्रकीर्तय ॥ ४ ॥  
॥ सूत उवाच ॥ ॥  
नास्माकं विभ्रमो जातो युष्माकं तु द्विजोत्तमाः ॥  
परं यत्कारणं कृत्स्नं तद्ब्रवीमि निबोध्यताम् ॥ ५ ॥  
य एष ओषधिप्रस्थे विवाहः प्रागभू त्तयोः ॥  
उमात्रिनेत्रयो रम्यः सर्वदेवप्रमोदकृत् ॥ ६ ॥  
वैवस्वतेऽन्तरे पूर्वं सञ्जातो द्विजसत्तमाः ॥  
सप्तमस्य तु विख्यातो युष्माकं विदितोऽत्र यः ॥ ७ ॥  
हाटकेश्वरजे क्षेत्रे यश्चोद्वाहस्तयोरभूत् ॥  
स्वायम्भुवमनोराद्ये स सञ्जातः सुविस्तरः ॥ ८ ॥  
॥ ऋषय ऊचुः ॥ ॥  
विवाह ओषधिप्रस्थे यः पुरा समभूत्तयोः ॥  
पार्वतीहरयोः सूत सोऽस्माभिर्विस्तराच्छ्रुतः ॥ ९ ॥  
हाटकेश्वरजे क्षेत्रे दक्षयज्ञे मनोहरे ॥  
विवाहो वृषयानस्य मनौ स्वायम्भुवे पुरा ॥ ६.७७.१० ॥  
सोऽस्माकं कीर्तनीयश्च त्वया सूतकुलोद्वह ॥  
विस्तरेण यथा वृत्तः एतन्न कौतुकं परम् ॥ ११ ॥  
॥ सूत उवाच ॥ ॥  
अत्र वः कीर्तयिष्यामि सर्वपातकनाशनम् ॥  
विवाहसमयं सम्यग्देवदेवस्य शूलिनः ॥ १२ ॥  
ब्रह्मणो दक्षिणाङ्गुष्ठाद्दक्षः प्राचेतसोऽभवत् ॥  
शतानि पञ्च कन्यानां तस्य जातानि च द्विजाः ॥ १३ ॥  
तासां ज्येष्ठतमा साध्वी सतीनाम शुचिस्मिता ॥  
बभूव कन्यका सर्वैर्गुणैर्युक्ताऽऽयतेक्षणा । ॥ १४ ॥  
न देवी न च गन्धर्वी नासुरी न च नागजा ॥  
तादृग्रूपाऽभवच्चान्या यादृशी सा सुमध्यमा ॥ १५ ॥  
अथ तां प्रददौ दक्षः पत्न्यर्थं शूल पाणये ॥  
प्रार्थितां बहुशो यत्नात्सस्पृहाय स्पृहान्विताम् ॥।६॥  
ततः पुण्यतमं क्षेत्रं कन्यादानस्य स क्षमम् ॥  
सन्ध्याय ससुतामात्यः सभृत्यः समुपस्थितः ॥ १७ ॥  
ततश्चोद्वाहयोग्यानि वसुनि विविधान्यपि ॥  
आनयामास भूरीणि माङ्गल्यानि विशेषतः ॥ १८ ॥  
अथ चैत्रस्य शुक्लस्य नक्षत्रे भगदैवते ॥  
त्रयोदश्यां दिने भानोः समायातो महेश्वरः ॥ १९ ॥  
सर्वैः सुरगणैः सार्धं देवविष्णुपुरःसरैः॥  
आदित्यैर्वसुभी रुद्रैरश्विभ्यां च तथाऽपरैः ॥ ६.७७.२० ॥  
सिद्धैः साध्यगणैर्भूतैः प्रेतैर्वैनायकैस्तथा ॥  
गन्धर्वैश्चारणौघैश्च गुह्यकैर्यक्षराक्षसैः ॥ २१ ॥  
एतस्मिन्नन्तरे दक्षः सम्प्रहृष्टतनूरुहः ॥  
प्रययौ सम्मुखस्तस्य युक्तः सर्वैः सुहृद्गणैः ॥ २२ ॥  
वाद्यमानैर्महावाद्यैः सूतमागधबन्दिभिः ॥  
पठद्भिः सर्वतोऽनेकैर्गायद्भिर्गायनैस्तथा ॥ २३ ॥  
ततः सर्वे सुरास्तत्र स्वयं दक्षेण पूजिताः ॥  
यथाश्रेष्ठं यथाज्येष्ठमुपविष्टा यथाक्रमम् ॥  
परिवार्याखिलां वेदिं मण्डपान्तरवर्तिनीम् ॥ २४ ॥  
ततः पितामहं प्राह दक्षः प्रीतिपुरःसरम् ॥  
प्रणिपत्य त्वया कर्म कार्यं वैवाहिकं विभोः ॥ २५ ॥  
स्वयमेव सुताऽस्माकं येन स्यात्सुभगा सती ॥  
पुत्र पौत्रवती नित्यं सुशीला पतिवल्लभा ॥ २६ ॥  
बाढमित्येव सोऽप्युक्त्वा प्रहृष्टेनान्तरात्मना ॥  
समुत्थाय ततश्चक्रे कृत्यमर्हणपूर्वकम् ॥ २७ ॥  
सम्प्रदानक्रियां कृत्वा तत्रैव विधिपूर्वकम् ॥  
ततो हस्तग्रहं ताभ्यां मिथश्चक्रे यथाक्रमम् ॥  
मातॄणां पुरतो वेधाः सतीशाभ्यां यथोचितम् ॥ २८ ॥  
अथ वेदिं समासाद्य गृह्योक्तविधिनाऽखिलम् ॥  
अग्निकार्यं यथोद्दिष्टं चकाराथ सुविस्तरम् ॥ २९ ॥  
यथायथा स रम्याणि वीक्षतेंऽगानि कौतुकात् ॥  
सत्याः पितामहो हृष्टः कामार्तोऽभूत्तथातथा ॥ ६.७७.३० ॥  
तेनैकं वदनं मुक्त्वा तस्या वस्त्रावगुण्ठितम् ॥  
वीक्षिताऽतिस्मरार्तेन यथा कश्चिन्न बुद्ध्यते ॥ ३१ ॥  
न शम्भोर्लज्जया वक्त्रं प्रत्यक्षं स व्यलोकयत् ॥  
न च सा लज्जयाविष्टा करोति प्रकटं मुखम् ॥ ३२॥  
ततस्तद्दर्शनार्थाय स उपायं व्यलो कयत् ॥  
धूमद्वारेण कामार्तश्चकार च ततः परम् ॥ ३३ ॥  
आर्द्रेन्धनानि भूरीणि क्षिप्त्वाक्षित्वा विभावसौ ॥  
स्वल्पाज्याहुतिविन्यासादार्द्रद्रव्योद्भव स्तथा ॥ ३४ ॥  
एतस्मिन्नन्तरे धूमः प्रादुर्भूतः समन्ततः ॥  
तादृग्येन तमोभूतं वेदिमूलं विनिर्मितम् ॥ ३५ ॥  
ततो धूमाकुलेनेत्रे भगवांस्त्रिपु रान्तकः ॥  
हस्ताभ्यां छादयामास येऽन्ये तत्र व्यवस्थिताः ॥ ३६ ॥  
ततो वस्त्रं समुत्क्षिप्य सतीवक्त्रं पितामहः ॥  
वीक्षयामास कामार्तः प्रहृष्टेनान्तरात्मना ॥ ३७ ॥  
तस्य रेतः प्रचस्कन्द ततस्तद्वीक्षणाद्द्रुतम् ॥  
पतितं च धरापृष्ठे तुषारचयसन्निभम् ॥ ३८  
ततश्च सिकतौघेना तत्क्षणात्पद्मसम्भवः ॥  
छादयामास तद्रेतो यथा कश्चिन्न बुद्ध्यते ॥ ३९ ॥  
अथ तद्भगवाञ्च्छम्भुर्ज्ञात्वा दिव्येन चक्षुषा ॥  
रेतोऽवस्कन्दनात्तस्य कोपादेतदुवाच ह ॥ ६.७७.४० ॥  
किमेतद्विहितं पाप त्वया कर्म विगर्हितम् ॥  
नैवार्हा मम कान्ताया वक्त्रवीक्षाऽनुरागतः ॥ ४१ ॥  
त्वं वेत्सि शङ्करेणैतत्कर्मजालं न विन्दितम्॥  
त्रैलोक्येऽपि मयाऽप्यस्ति गूढं तत्स्यात्कथं विधे॥  
यत्किञ्चित्त्रिषु लोकेषु जङ्गमं स्थावरं तथा ॥  
तस्याहं मध्यगो मूढ तैलं यद्वत्तिलान्तगम्॥ ४३ ॥  
तस्मात्स्पृश निजं शीर्षं ब्रह्मन्नेतदसंशयम्॥  
यावदेवं गते ब्रह्मा शिरः स्पृशति पाणिना ॥  
तावत्तत्र स्थितः साक्षात्तद्रूपो वृषवाहनः ॥ ४४ ॥  
ततो लज्जापरीताङ्गः स्थितश्चाधोमुखो द्विजाः ॥  
इन्द्राद्यैरमरैः सर्वैः सहितः सर्वतः स्थितैः ॥ ४५ ॥  
अथाऽसौ लज्जयाविष्टः प्रणिपत्य महेश्वरम् ॥  
प्रोवाच च स्तुतिं कृत्वा क्षम्यतां क्षम्यतामिति ॥ ४६ ॥  
अस्य पापस्य शुद्ध्यर्थं प्राय श्चित्तं वद प्रभो ॥  
निग्रहं च यथान्यायं येन पापं प्रयाति मे ॥ ४७ ॥  
॥ श्रीभगवानुवाच॥ ॥  
अनेनैव तु रूपेण मस्तकस्थेन वै ततः ॥  
तपः कुरु समाधिस्थो ममाराधनतत्परः ॥ ४८ ॥  
ख्यातिं यास्यति सर्वत्र नाम्ना रुद्रशिरः क्षितौ ॥  
साधकः सर्वकृत्यानां तेजोभाजां द्विजन्म नाम् ॥ ४९ ॥  
मानुषाणामिदं कृत्यं यस्माच्चीर्णं त्वयाऽऽधुना ॥  
तस्मात्त्वं मानुषो भूत्वा विचरिष्यसि भूतले । ६.७७.५० ॥  
यस्त्वां चानेन रूपेण दृष्ट्वा पृच्छां करिष्यति ॥  
किमेतद्ब्रह्मणो मूर्ध्नि भगवांस्त्रिपुरान्तकः ॥ ५१ ॥  
ततस्ते चेष्टितं सर्वं कौतुकाच्च शृणोति यः ॥  
परदारकृतात्पापात्ततो मुक्तिं प्रयास्यति ॥ ५२ ॥  
यथायथा जनस्त्वेतत्कृत्यं ते कीर्तयिष्यति ॥  
तथातथा विशुद्धिस्ते पापस्यास्य भविष्यति ॥ ५३ ॥  
एतदेव हि ते ब्रह्मन्प्रायश्चित्तं प्रकीर्तितम्॥  
जनहास्यकरं लोके तव गर्हाकरं परम् ॥ ५४ ॥  
एतच्च तव वीर्यं तु पतितं वेदिमध्यगम् ॥  
कामार्तस्य मया दृष्टं नैतद्व्यर्थं भविष्यति ॥ ५५ ॥  
यावन्मात्रैः परिस्पृष्टमेतत्सैकतरेणुभिः ॥  
तावन्मात्रा भविष्यन्ति मुनयः संशितव्रताः ॥ ५६ ॥  
वालखिल्या इति ख्याताः सर्वेंऽगुष्ठप्रमाणकाः ॥  
तपोवीर्यसमोपेताः शापानुग्रहकारकाः ॥ ५७ ॥  
एतस्मिन्नन्तरे तस्माद्वेदिमध्याच्च तत्क्षणात् ॥  
अष्टाशीतिसहस्राणि मुनीनां भावितात्मनाम् ॥  
अङ्गुष्ठकप्रमाणानि निष्क्रान्तानि द्विजोत्तमाः ॥ ५८ ॥  
ततस्ते प्रणिपत्योच्चैः प्रोचुर्देवं पितामहम् ॥  
स्थानं दर्शय नस्तात तपोऽर्थं कलिवर्जितम् ॥ ५९ ॥  
॥ पितामह उवाच ॥ ॥  
अस्मिन्क्षेत्रे मया सार्धं कुरुध्वं पुत्रकास्तपः ॥  
गमिष्यथ परां सिद्धिं येन लोके सुदुर्लभाम् ॥ ६.७७.६० ॥  
ते तथेति प्रतिज्ञाय कृत्वा तत्राश्रमं शुभम् ॥  
वालखिल्यास्तपश्चक्रुः संसिद्धिं च परां गताः ॥ ६१ ॥  
अथ ब्रह्मापि तत्कर्म सर्वं वैवाहिकं क्रमात् ॥  
समाप्तिमनयत्प्रोक्तं यच्छ्रुतौ तेन च स्वयम् ॥ ६२ ॥  
पतत्सु पुष्पवर्षेषु समन्ताद्गगनाङ्गणात् ॥  
वाद्यमानेषु वाद्येषु गीय मानैश्चगीतकैः ॥ ६३ ॥  
पठत्सु विप्रमुख्येषु नृत्यमानासु रागतः ॥  
रम्भादिषु पुरन्ध्रीषु देवानां दृङ्मनोहरम्॥ ६४ ॥  
एवं महोत्सवो जज्ञे तत स्तुम्बुरुपूर्वकैः ॥  
गीयमानेषु गीतेषु यथापूर्वं त्रिविष्टपे ॥ ६५ ॥  
अथ कर्मावसाने स भगवांस्त्रिपुरान्तकः ॥  
प्रोवाच पद्मजं भक्त्या दक्षिणां ते ददामि किम् ॥ ६६ ॥  
वैवाहिकी सुरश्रेष्ठ यद्यपि स्यात्सुदुर्लभा ॥  
ब्रूहि शीघ्रं महाभाग नादेयं विद्यते मम ॥ ६७ ॥  
॥ पितामह उवाच ॥ ॥  
अनेनैव तु रूपेण वेद्यामस्यां सुरेश्वर ॥  
त्वया स्थेयं सदैवात्र नृणां पापविशुद्धये ॥ ६८ ॥  
येन ते सन्निधौ कृत्वा स्वाश्रमं शशिशेखर ॥  
तपः करोमि नाशाय पापस्यास्य महत्तमम् ॥ ६९ ॥  
चैत्रशुक्लत्रयोदश्यां नक्षत्रे भगदैवते ॥  
सूर्यवारेण यो भक्त्या वीक्षयिष्यति मानवः ॥  
तदैव तस्य पापानि प्रयास्यन्ति च सङ्क्षयम् ॥ ६.७७.७० ॥  
या नारी दुर्भगा वन्ध्या काणा रूपविवर्जिता ॥  
साऽपि त्वद्दर्शनादेव भविष्यति सुरूपधृक् ॥  
प्रजावती सुभोगाढ्या सुभगा नात्र संशयः ॥ ७१ ॥  
॥ महेश्वर उवाच ॥ ॥  
हिताय सर्वलोकानां वेद्यामस्यां व्यवस्थितः ॥  
स्थास्यामि सहितः पत्न्या सत्यात्व द्वचनाद्विधे ॥ ७२ ॥  
॥ सूत उवाच ॥ ॥  
एवं स भगवांस्तत्र सभार्यो वृषभध्वजः ॥  
विद्यते वेदिमध्यस्थो लोकानां पापनाशनः ०॥ ७३ ॥  
एतद्वः सर्वमाख्यातं यथा तस्य पुराऽभवत् ॥  
विवाहो वृषनाथस्य मनौ स्वायम्भुवे द्विजाः ॥ ७४ ॥  
विवाहसमये प्राप्ते प्रारम्भे वा शृणोति यः ॥  
एतदाख्यानमव्यग्रं सम्पूज्य वृषभध्वजम् ॥  
तस्याऽविघ्नं भवेत्सर्वं कर्म वैवाहिकं च यत् ॥ ७९ ॥  
कन्या च सुखसौभाग्य शीलाचारगुणान्विता ॥  
तथा स्यात्पुत्रिणी साध्वी पतिव्रतपरायणा ॥ ७६ ॥  
इति श्रीस्कान्दे महापुराण एकाशीतिसाहस्र्यां सहितायां षष्ठे नागरखण्डे श्रीहाटकेश्वरक्षेत्रमाहात्म्ये हराश्रयवेदिकामाहात्म्यवर्णनन्नाम सप्तसप्ततितमोऽध्यायः ॥ ७७ ॥ ॥ ध ॥