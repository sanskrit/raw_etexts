+++
title = "०३८"

+++
॥ सूत उवाच ॥ ॥  
तत्रैव स्थापितं लिङ्गं धुन्धुमारेण भूभुजा ॥  
सर्वरत्नमयं कृत्वा प्रासादं सुमनोहरम् ॥ १ ॥  
तत्र कृत्वाऽऽश्रमं श्रेष्ठं तपस्तेपे सुदारुणम् ॥  
यत्प्रभावादयं देवस्तस्मिँल्लिङ्गे व्यवस्थितः ॥ २ ॥  
तस्य सन्निहिता वापी कृता तेन महात्मना ॥  
सुनिर्मलजलापूर्णा सर्वतीर्थोपमा शुभा ॥ ३ ॥  
धुन्धुमारेश्वरं पश्येत्तत्र स्नात्वा नरोत्तमः ॥  
न स पश्यति दुर्गाणि नरकाणि यमालये ॥ ४ ॥  
॥ ऋषय ऊचुः ॥ ॥  
धुन्धुमारो महीपालः कस्मिन्वंशे बभूव सः ॥  
कस्मिन्काले तपस्तप्तं तेनात्र सुमहात्मना ॥ ५ ॥  
॥ सूत उवाच ॥ ॥  
सूर्यवंशसमुद्भूतो बृहदश्वसुतो बली ॥  
ख्यातः कुवलयाश्वेति धन्धुमारस्तथैव सः ॥ ६ ॥  
तेन धुन्धुर्महादैत्यो निहतो मरुजाङ्गले ॥  
धुन्धुमारः स्मृतस्तेन विख्यातो भुवनत्रये ॥ ७ ॥  
चमत्कारपुरं क्षेत्रं स गत्वा पावनं महत् ॥  
तपस्तेपे वयोंऽते च ध्यायमानो महेश्वरम् ॥ ८ ॥  
संस्थाप्य सुमहल्लिङ्गं प्रासादे रत्नमण्डिते ॥  
बलिपूजोपहाराद्यैः पुष्पधूपानुलेपनैः ॥ ९ ॥  
ततस्तस्य महादेवः स्वयमेव महेश्वरः ॥  
प्रत्यक्षोऽभूद्वृषारूढो गौर्या सह तथा गणैः ॥ ६.३८.१० ॥  
उवाच वरदोऽस्मीति प्रार्थयस्व यथेप्सितम् ॥  
सर्वं तेऽहं प्रदास्यामि यद्यपि स्यात्सुदुर्लभम् ॥ ११ ॥ ॥  
धुन्धुमार उवाच ॥ ॥  
यदि देयो वरोऽस्माकं त्वया सर्वसुरेश्वर ॥  
सन्निधानं प्रकर्तव्यं लिङ्गेऽस्मिन्वृषभध्वज ॥ १२ ॥  
॥ श्रीभगवानुवाच ॥ ॥  
चैत्रे शुक्लचतुर्दश्यां सान्निध्यं नृपसत्तम ॥  
अहं सदा करिष्यामि गौर्या सार्धं न संशयः ॥ १३ ॥  
तत्र वाप्यां नरः स्नात्वा यो मां सम्पूजयिष्यति ॥  
लिङ्गेऽस्मिन्संस्थितं भूप मम लोकं स यास्यति ॥ १४ ॥  
॥ सूत उवाच ॥ ॥  
एवमुक्त्वा स भगवांस्ततश्चादर्शनं गतः ॥  
सोऽपि राजा प्रहृष्टा त्मा स्थितस्तत्रैव मुक्तिभाक् ॥ १५ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये धुन्धुमारेश्वरमाहात्म्यवर्णनन्नामाष्टात्रिंशो अध्यायः ॥ ३८ ॥ ॥ छ ॥