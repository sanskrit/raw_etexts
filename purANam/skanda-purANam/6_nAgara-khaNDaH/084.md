+++
title = "०८४"

+++
॥ ऋषय ऊचुः ॥ ॥  
यदेतद्भवता प्रोक्तं देवदेवेन विष्णुना ॥  
माधवीं भगिनीं प्राप्य जन्मान्तरमुपस्थिताम् ॥ १ ॥  
अश्ववक्त्रां करिष्यामि तपसा सुशुभाननाम् ॥  
सा कथं विहिता तेन तपस्तप्तं तथा कथम् ॥  
सर्वं विस्तरतो ब्रूहि परं कौतूहलं हि नः ॥ २ ॥  
॥ सूत उवाच ॥ ॥  
नारदस्य समाकर्ण्य तं सन्देशं सुरोद्भवम् ॥  
गत्वा विष्णुः सुरैः सार्द्धं प्रचक्रे मन्त्रनिश्चयम् ॥ ३ ॥  
भारावतरणार्थाय दानवानां वधाय च ॥  
वसुदेवगृहे श्रीमान्द्वापरान्ते ततो हरिः ॥ ४ ॥  
देवक्या जठरे देवः सञ्जातो दैत्यदर्पहा ॥  
तथान्या रोहिणीनाम भार्या तस्य च याऽभवत् ॥ ५ ॥  
तस्यां जज्ञे हलीनाम बलभद्रः प्रतापवान् ॥  
तृतीया सुप्रभानाम वसुदेवप्रिया च या ॥ ६ ॥  
तस्यां सा माधवी जज्ञे अश्ववक्त्रस्वरूपधृक् ॥  
तां दृष्ट्वा विकृताकारां सुतां जातां च सुप्रभा ॥  
वासुदेवसमायुक्ता विषादं परमं गता ॥ ७ ॥  
अथ ते यादवाः सर्वे कृतशान्तिकपौष्टिकाः ॥  
स्वस्तिस्वस्तीति सन्त्रस्ताः प्रोचुर्भूयात्कुलेऽत्र नः ॥८॥  
एवं सा यौवनोपेता तथा दुःखसमन्विता ॥  
न कश्चिद्वरयामास वाजिवक्त्रां विलोक्य ताम् ॥ ९ ॥  
ततश्च भगवान्विष्णुर्ज्ञात्वा तां भगिनीं तथा ॥  
मातरं पितरं चैव तथा दुःखसमन्वितौ ॥ ६.८४.१० ॥  
तामादाय गतस्तूर्णं बलदेवसमन्वितः ॥  
हाटकेश्वरजे क्षेत्रे तपस्तप्तुं ततः परम् ॥ ११ ॥  
ब्रह्माणं तोषयामास सम्यग्यज्ञपरायणः ॥  
व्रतैश्च विविधैर्दानैर्ब्राह्मणानां च तर्पणैः ॥ १२ ॥  
ततस्तुष्टिं गतो ब्रह्मा वर्षान्ते तस्य शार्ङ्गिणः ॥  
उवाच वरदोऽस्मीति प्रार्थयस्वाभिवाञ्छितम् ॥ १३ ॥  
॥ विष्णुरुवाच ॥ ॥  
एषा मे भगिनी देव जाताऽश्ववदना किल ॥  
तव प्रसादात्सद्वक्त्रा भूयादेतन्ममेप्सितम् ॥ १४ ॥  
॥ श्रीब्रह्मोवाच ॥ ॥  
एषा शुभानना साध्वी मत्प्रसादाद्भविष्यति ॥  
सुभद्रा नाम विख्याता वीरसूः पतिवल्लभा ॥ १५ ॥  
एतद्रूपां पुमान्योऽत्र पूजयिष्यति भक्तितः ॥  
एतां विष्णो त्वया सार्धं तथानेन च सीरिणा ॥ १६ ॥  
द्वादश्यां माघमासस्य गन्धपुष्पानुलेपनैः ॥  
सोऽप्यवाप्स्यति यच्चित्ते वर्तते नात्र संशयः ॥ १७ ॥  
या नारी पतिना त्यक्ता वन्ध्या वा भक्तिसंयुता ॥  
तृतीयादिवसे चैतां पूजयिष्यति केशव ॥ १८ ॥  
भविष्यति सुपुत्राढ्या सुभगा सा सुखान्विता ॥  
ऐश्वर्यसहिता नित्यं सर्वैः समुदिता गुणैः ॥ १९ ॥  
एवमुक्त्वा चतुर्वक्त्रो विरराम ततः परम् ॥  
वासुदेवोऽपि हृष्टात्मा ययौ द्वारवतीं पुरीम् ॥ ६.८४.२० ॥  
तामादाय विशालाक्षीं चन्द्रबिम्बसमाननाम् ॥  
बलदेवसमायुक्तो ह्यनुज्ञाप्य पिताम हम्॥ २१ ॥  
॥ सूत उवाच ॥ ॥  
एवं सा माधवी विप्राः सुभगारूपमास्थिता ॥  
अवतीर्णा धरापृष्ठे लक्ष्मीशापप्रपीडिता ॥ २२ ॥  
उपयेमे सुतः पाण्डोर्यां पार्थश्चारुहासिनीम् ॥  
जज्ञे तस्याः सुतो वीरोऽभिमन्युरिति विश्रुतः ॥ २३ ॥  
एतद्वः सर्वमाख्यातं माधबीजन्मसम्भवम् ॥  
सुपर्णाख्यस्य देवस्य कथासङ्गाद्द्विजोत्तमाः ॥ २४ ॥  
यश्चैतत्पठते मर्त्यो भक्त्या युक्तः शृणोति वा ॥  
मुच्यते स नरः पापात्तद्दिनैकसमुद्भवात् ॥ २५।।  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये सुपर्णाख्यतीर्थमाहात्म्ये माधव्या अश्वमुख्याः श्रीकृष्णतपश्चर्यया पद्मादत्तशापविमुक्तिपूर्वक सुभद्रात्वप्राप्तिवर्णनन्नाम चतुरशीतितमोऽध्यायः ॥ ८४ ॥ ॥ छ ॥