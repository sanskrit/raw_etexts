+++
title = "०४८"

+++
॥ सूत उवाच ॥ ॥  
तत्रैवास्य समुद्देशे हरिश्चन्द्रस्य भूपतेः ॥  
आश्रमो ऽस्ति सुविख्यातो नानाद्रुमसमावृतः ॥ १ ॥  
यत्र तेन तपस्तप्तं संस्थाप्योमामहेश्वरौ ॥  
यच्छता विविधं दानं ब्राह्मणेभ्योऽभिवाञ्छितम् ॥ २ ॥  
आसीद्राजा हरिश्चन्द्रस्त्रिशङ्कुतनयः पुरा ॥  
अयोध्याधिपतिः श्रीमान्सूर्यवंशसमुद्भवः ॥ ३ ॥  
न दुर्भिक्षं न च व्याधिर्नाकालमरणं ध्रुवम् ॥  
तस्मिञ्छासति धर्मेण न च चौरकृतं भयम् ॥ ४ ॥  
कालवर्षी सदा मेघः सस्यानि प्रचुराणि च ॥  
रसवन्ति च तोयानि सर्वर्तुफलिता द्रुमाः ॥ ५ ॥२  
दण्डस्तत्राभवद्वास्तौ गृहरोधोऽक्षदेवने ॥  
 एको दोषाकरश्चन्द्रः प्रियदोषाश्च कौशिकाः ॥ ६ ॥  
स्नेहक्षयश्च दीपेषु विवाहे च करग्रहः ॥  
वृत्तभङ्गस्तथा गद्ये दानोत्थितिर्गजानने ॥ ७ ॥  
तस्यैवं गुणयुक्तस्य सार्वभौमस्य भूपतेः ॥  
एक एव महानासीद्दोषः पुत्रविवर्जितः ॥ ८ ॥  
ततः पुत्रकृते गत्वा चकार सुमहत्तपः ॥  
चमत्कारपुरे क्षेत्रे लिङ्गं संस्थाप्य भक्तितः ॥९॥  
पञ्चाग्निसाधको ग्रीष्मे वर्षास्वाकाशसंस्थितः ॥  
जलाश्रयश्च हेमन्ते स ध्यायति महेश्वरम् ॥ ६.४८.१० ॥  
ततो वर्षसहस्रान्ते तस्य तुष्टो महेश्वरः ॥  
प्रत्यक्षोऽभूत्समं गौर्या गणसङ्घैः समावृतः ॥ ११ ॥  
उवाच वरदोऽस्मीति प्रार्थयस्व यथेप्सितम् ॥  
अहं ते सम्प्रदास्यामि यद्यपि स्यात्सुदुर्लभम्॥।२॥  
ततस्तं प्रणिपत्योच्चैः स्तुत्वा सूक्तैः श्रुतैरपि ॥  
प्रोवाच विनयोपेतः कृताञ्जलिपुटः स्थितः ॥ १३ ॥  
त्वत्प्रसादात्सुरश्रेष्ठ यत्किञ्चिद्धरणीतले ॥  
तदस्ति मे गृहे सर्वं वाञ्छितं स्वेन चेतसा ॥ १४ ॥  
सुरूपाणि कलत्राणि राज्यं निहतकण्टकम् ॥  
शरीरं रोगनिर्मुक्तं सङ्ख्याहीनं तथा धनम्॥।५॥  
एकं मे सुमहद्दुःखं यदपत्यं न विद्यते ॥  
तस्माद्देहि सुतं देव प्रसन्नो यदि शङ्कर ॥।६॥ ॥  
॥ श्रीभगवानुवाच ॥ ॥  
अचिरेण नृपश्रेष्ठ पुत्रस्तव भविष्यति ॥  
मत्प्रसादान्न सन्देहस्तस्माद्गच्छ द्रुतं गृहम्॥।७॥  
॥ सूत उवाच ॥ ॥  
एतस्मिन्नन्तरे गौरी कोपसंरक्तलोचना ॥  
भर्त्सयित्वा महादेवं ततः प्रोवाच तं नृपम् ॥।८॥  
यस्मात्त्वया महामूर्ख न प्रणामः कृतो मम ॥  
हरादनन्तरं तस्माच्छापं दास्याम्यहं तव ॥ १९ ॥  
तव संलप्स्यते पुत्रो यथोक्तः शूलपाणिना ॥  
परं तन्मृत्युजं दुःखं त्वं शिशुत्वेपि लप्स्यसे ॥ ६.४८.२० ॥  
एवमुक्त्वा भगवती सार्धं देवेन शम्भुना ॥  
अदर्शनं ययौ पश्चात्तथान्यैरपि पार्श्वगैः॥ २१ ॥  
सोऽपि राजा वरं लब्ध्वा शापं च तदनन्तरम् ॥  
न जगाम गृहं भूयश्चकार सुमहत्तपः ॥ २२ ॥  
एकासनं समारूढौ कृत्वा गौरी महेश्वरौ ॥  
ततश्चाराधयामास समं पुष्पानुलेपनैः ॥ २३ ॥  
विशेषेण ददौ दानं ब्राह्मणेभ्यो महीपतिः ॥  
भूमिशायी प्रशान्तात्मा षष्ठकालकृताशनः ॥ २४ ॥  
ततः संवत्सरस्यान्ते भगवान्वृषभध्वजः ॥  
पार्वत्या सहितो भूयस्तस्य सन्दर्शनं गतः ॥ २५ ॥  
ततः स नृपतिस्ताभ्यां युगपद्विधिपूर्वकम्॥  
कृत्वा नतिं ततो वाक्यं विनयादिदमब्रवीत् ॥ २६ ॥  
पुरा देवि मयानन्दपूरे व्याकुल चेतसा ॥  
न नता त्वं न मे कोपं तस्मात्त्वं कर्तुमर्हसि ॥ २७ ॥  
देहार्धधारिणी देवि सदा त्वं शूलधारिणः ॥  
तदैकस्मिन्नते कस्मान्न नता त्वं वदस्व मे ॥ २८ ॥  
यस्तं नमति देवेशं तेन त्वं सर्वदा नता ॥  
नतायां त्वयि देवेशो नतः स्यादिति मे मतिः ५२९ ॥  
तथापि च पृथक्त्वेन मया त्वं तु नता सह ॥  
एकासनं समारूढा तत्समं देवि पूजिता ॥ ६.४८.३० ॥  
तस्मात्कुरु प्रसादं मे यः पुरोक्तः पुरारिणा ॥  
सोस्तु वै सफलः सद्यो वरः पुत्रकृते मम ॥ ३१ ॥  
यया वंशधरः पुत्रो दीर्घायुर्दृढविक्रमः ॥  
त्वत्प्रसादाद्भवेद्देवि तथा त्वं कर्तुमर्हसि ॥ ३२ ॥  
॥ श्रीदेव्युवाच ॥ ॥  
नान्यथा मे वचो राजञ्जायतेऽत्र कथञ्चन ॥  
तस्माद्बालोऽपि ते पुत्रः पञ्चत्वं समुपैष्यति ॥ ३३ ॥  
दर्शयित्वा तु ते दुःखमल्पमृत्युसमुद्भवम् ॥  
भूयः सम्प्राप्स्यति प्राणानचिरान्मे प्रसादतः ॥ ३४ ॥  
भविष्यति च दीर्घायुस्ततो वंशधरो जयी ॥  
सार्वभौमप्रधानश्च दानी यज्वा च धर्मवित् ॥ ॥ ३५ ॥  
तस्माद्राजन्गृहं गत्वा कुरु राज्यमभीप्सितम् ॥  
सम्प्राप्स्यसि सुतं श्रेष्ठं यादृशं कीर्तितं मया ॥ ३६॥  
अन्योऽपि मानवो यो मां रूपेणा नेनसंस्थिताम् ॥  
पूजयिष्यति चात्रैव समं देवेन शम्भुना ॥ ३७ ॥  
तस्याहं सम्प्रदास्यामि पुत्रान्हृदयवाञ्छितान् ॥  
तथान्यदपि यत्किञ्चिदचिरान्नात्र संशयः ॥ ३८ ॥  
श्रीमहादेव उवाच ॥ ॥  
भूय एव नृपश्रेष्ठ मत्तः प्रार्थय वाञ्छितम् ॥  
न वृथा दर्शनं मे स्यात्सत्यमेतद्ब्रवीमि ते ॥ ३९ ॥  
॥ हरिश्चन्द्र उवाच ॥ ॥  
कृतकृत्योस्मि देवेश सर्वमस्ति गृहे मम ॥  
पुत्रं त्यक्त्वा त्वया सोऽपि दत्तो वंशधरो जयी ॥ ६.४८.४० ॥  
तथापि न तवादेशो व्यर्थः कार्यः कथञ्चन ॥  
एतस्मात्कारणाद्देव याचयिष्यामि वाञ्छितम् ॥ ४१ ॥  
राजसूयकृतेऽस्माकं सदा बुद्धिः प्रवर्तते ॥  
निषेधयन्ति मां सर्वे मन्त्रिणः सुहृदस्तदा ॥ ४२ ॥  
सर्वैस्तैर्जायते यज्ञः पार्थिवैः करदीकृतैः ॥  
युद्धं विना करं तेऽपि न यच्छन्ति यतो विभो ॥ ४३ ॥  
ततो युद्धार्थिनं मां ते वारयन्ति हितैषिणः ॥  
कृतोत्साहं मखप्राप्तौ नीतिमार्गसमाश्रिताः ॥ ४४ ॥  
तस्मात्तव प्रसादेन राजसूयो भवेन्मखः ॥  
अविघ्नः सिद्धिमायातु मम नान्यद्वृणोम्यहम् ॥४५॥  
॥ सूत उवाच ॥ ॥  
स तथेति प्रतिज्ञाय जगामादर्शन हरः ॥  
सोऽपि लब्धवरो भूपः स्वमेव भवनं गतः ॥ ४६ ॥  
एवं तेन नरेन्द्रेण पूर्वं तत्र विनिर्मितौ ॥  
उमामहेश्वरौ पश्चान्निर्मितावितरैरपि ॥ ४७ ॥  
यस्ताभ्यां कुरुते पूजां सम्प्राप्ते पञ्चमी दिने ॥  
फलैः सर्वेषु गात्रेषु यावत्संवत्सरं द्विजाः ॥  
सुतं प्राप्नोति सोऽभीष्टं स्ववंशोद्धरणक्षमम् ॥ ४८ ॥  
इति श्रीस्कान्दे महापुराण एकाशीति साहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्य उमामहेश्वरोत्पत्तिमाहात्म्यवर्णनन्नामाष्टाचत्वारिंशत्तमोऽध्यायः ॥ ४८ ॥ ॥ ॥ ॥ ॥