+++
title = "१२२"

+++
॥ सूत उवाच ॥ ॥  
एतद्वः सर्वमाख्यातं यत्पृष्टोस्मि द्विजोत्तमाः ॥  
यथा स निहतो देव्या महिषाख्यो दनूत्तमः ॥ १ ॥  
साम्प्रतं कीर्तयिष्यामि कथां पातकनाशिनीम् ॥  
केदारसम्भवां पुण्यां तां शृणुध्वं समाहिताः ॥ २ ॥  
॥ ऋषय ऊचुः ॥ ।  
केदारः श्रूयते सूत गङ्गाद्वारे हिमाचले ॥  
स कथं चेह सम्प्राप्तः सर्वं विस्तरतो वद ॥ ३ ॥  
॥ सूत उवाच ॥ ॥  
एतत्सत्यं गिरौ तस्मिन्स्वयम्भूः संस्थितः प्रभुः ॥  
परं तत्र वसेद्देवो यावन्मासाष्टकं द्विजाः ॥ ४ ।  
यावद्घर्मश्च वर्षा च तावत्तत्र वसेत्प्रभुः ॥  
शीतकाले पुनश्चात्र क्षेत्रे सन्तिष्ठते सदा ॥ ॥ ५ ॥  
॥ ऋषय ऊचुः ॥ ॥  
किं तत्कार्यं वसेद्येन क्षेत्रे मासचतुष्टयम् ॥  
हिमाचले यथैवाष्टौ सूतपुत्र वदस्व नः ॥ ६ ॥  
॥ सूत उवाच ॥ ॥  
पूर्वं स्वायम्भुवस्यादौ मनोर्दैत्यो महाबलः ॥  
हिरण्याक्षो महातेजास्तपोवीर्यसमन्वितः ॥ ७ ॥  
तैर्व्याप्तं जगदेतद्धि निरस्य त्रिदशाधिपम् ॥  
यज्ञ भागाश्चदेवानां हृता वीर्यप्रभावतः ॥ ८ ॥  
अथ शक्रः सुरैः सार्धं गङ्गाद्वारं समाश्रितः ॥  
तपस्तेपे सुदुःखार्तो राज्यश्रीपरिवर्जितः ॥ ९ ॥  
तस्यैवं तप्यमानस्य तपस्तीव्रं महात्मनः ॥  
माहिषं रूपमास्थाय निश्चक्राम धरातलात् ॥ ६.१२२.१० ॥  
स्वयमेव महादेवस्ततः शक्रमुवाच ह ॥  
केदारयामि मे शीघ्रं ब्रूहि सर्वं सुरोत्तम ॥  
दैत्यानामथ सर्वेषां रूपेणानेन वासव ॥ ११ ॥  
॥ इन्द्र उवाच ॥ ॥  
हिरण्याक्षो महादैत्यः सुबाहुर्वक्र कन्धरः ॥  
त्रिशृङ्गो लोहिताक्षश्च पञ्चैतान्दारय प्रभो ॥  
हतैरेतैर्हतं सर्वं दानवानामसंशयम् ॥ १२ ॥  
किमन्यैः कृपणैर्ध्वस्तैर्यैः किञ्चिन्नात्र सिध्यति ॥  
तस्य तद्वचनश्रुत्वा भगवांस्तूर्णमभ्यगात् ॥  
यत्र दानवमुख्योऽसौ हिरण्याक्षो महाबलः ॥ १३ ॥  
अथ तं दूरतो दृष्ट्वा महिषं पर्वतोपमम् ॥  
आयातं रौद्ररूपेण दानवाः सर्वतश्च ते ॥ १४ ॥  
ततो जघ्नुश्च पाषाणैर्लगुडैश्च तथापरे ॥  
क्ष्वेडितास्फोटितांश्चक्रुस्तथान्ये बलगर्विताः ॥ ॥ १५ ॥  
अथवमन्य तान्देवः प्रहारं लीलया ददौ ॥  
यत्रास्ते दानवेन्द्रोऽसौ चतुर्भिः सचिवैः सह ॥ १६ ॥।  
ततः शस्त्रं समुद्यम्य यावद्धावति सम्मुखः ॥  
तावच्छृङ्गप्रहारेण सोनयद्यमसादनम् ॥ १७ ॥  
हत्वा तं सचिवान्पश्चात्सुबाहुप्रमुखांश्च तान् ॥  
जघान हन्यमानोऽपि समन्ताद्दानवैः परैः ॥ १८ ॥  
न तस्य लगते क्वापि शस्त्रं गात्रे कथञ्चन ॥  
यत्नतोऽपि विसृष्टं च लब्धलक्षैः प्रहारिभिः ॥ १९ ॥  
एवं पञ्च प्रधानास्तान्हत्वा दैत्यान्महेश्वरः ॥  
भूयो जगाम तं देशं यत्र शक्रो व्यवस्थितः ॥  
अब्रवीच्च प्रहष्टात्मा ततः शक्रं तपोन्वितम् ॥ ६.१२२.२० ॥  
मया ते निहताः पञ्च दानवा ये त्वयेरिताः ॥  
तस्मात्त्रैलोक्यराज्यं स्वं भूय एव समाचर ॥२॥।  
मत्तोऽन्यदपि देवेश वरं प्रार्थय वाञ्छितम् ॥  
कैलासशिखरं येन गच्छामि त्वरयाऽन्वितः ॥ २२ ॥  
॥ इन्द्र उवाच ॥ ॥  
अनेनैव हि रूपेण तिष्ठ त्वं चात्र शङ्कर ॥  
त्रैलोक्यरक्षणार्थाय धर्माय च शिवाय च ॥ २३ ॥  
॥ श्रीभगवानुवाच ॥ ॥  
एतद्रूपं मया शक्र कृतं तस्य वधाय वै ॥  
अवध्यः सर्वभूतानां यतोन्येषां मया हतः ॥ २४ ॥  
तस्मादत्रैव ते वाक्यात्स्थास्यामि सुर सत्तम ॥  
अनेनैव तु रूपेण मोक्षदः सर्वदेहिनाम् ॥ २५ ॥  
एवमुक्त्वा विरूपाक्षश्चक्रे कुण्डं ततः परम् ॥  
शुद्धस्फटिकसङ्काशं सुस्वादुक्षीरवत्प्रियम् ॥ ॥ २६ ॥  
ततः प्रोवाच देवेन्द्रं मेघगम्भीरया गिरा ॥  
शृण्वतां सर्वदेवानां भगवांस्त्रिपुरातकः ॥ २७ ॥  
यो मां दृष्ट्वा शुचिर्भूत्वा कुण्डमेतत्प्रपश्यति ॥  
त्रिः पीत्वा वामसव्येन द्वाभ्यां चैव ततो जलम् ॥ २८ ॥  
कराभ्यां स पुमान्नूनं तारयेच्च कुलत्रयम् ॥  
अपि पापसमाचारं नरकेऽपि व्यव स्थितम् ॥ २९४  
वामेन मातृकं पक्षं दक्षिणेनाथ पैतृकम् ॥  
उभाभ्यामथ चात्मानं कराभ्यां मद्वचो यथा ॥ ६.१२२.३० ॥  
॥ इन्द्र उवाच ॥ ॥  
अहमागत्य नित्यं त्वां स्वर्गाद्वृषभवाहन ॥  
अत्रस्थं पूजयिष्यामि पास्यामि च तथोदकम् ॥ ३१ ॥  
के दारयामि यत्प्रोक्तं त्वया महिषरूपिणा ॥  
केदार इति नाम्ना त्वं ततः ख्यातो भविष्यसि ॥ ३२ ॥  
॥ श्रीभगवानुवाच ॥ ॥  
यद्येवं कुरुषे शक्र ततो दैत्यभयं न ते ॥  
भविष्यति परं तेजो गात्रे सम्पत्स्यतेऽखिलम् ॥ ३३ ॥  
एवमुक्तः सहस्राक्षस्ततः प्रासादमुत्तमम् ॥  
तदर्थं निर्मयामास साध्वालोकं मनोहरम् ॥ ३४ ॥ (साध्वालोकम्- दर्शनीयतमम्)  
ततः प्रणम्य तं देवमनुमन्त्र्य ततः परम् ॥  
जगाम निजमावासं मेरुशृङ्गाग्रसंस्थितम् ॥ ३५ ॥  
ततश्चागत्य नित्यं स स्वर्गाद्देवस्य शूलिनः ॥  
केदारस्य सुभक्त्याढ्यां पूजां चक्रे समाहितः ॥ ३६ ॥  
मन्त्रोदकं च त्रिः पीत्वा ययौ ब्राह्मणसत्तमाः ॥  
कस्यचित्त्वथ कालस्य यावत्तत्र समाययौ ॥ ३७ ॥  
तावद्धिमेन तत्सर्वं गिरेः शृङ्गं प्रपूरितम् ॥  
तच्च कुण्डं स देवश्च प्रासादेन समन्वितः ॥ ३८ ॥  
ततो दुःखपरीतात्मा भक्त्या परमया युतः ॥  
तां दिशं प्रणिपत्योच्चैर्जगाम निजमन्दिरम् ॥ ३९ ॥  
एवमागच्छतस्तस्य गतं मासचतुष्टयम् ॥  
अपश्यतो महादेवं दिदृक्षागतचेतसः ॥ ६.१२२.४० ॥  
ततः प्राप्ते पुनर्विप्रा घर्मकाले हिमालये ॥  
संयातो दृक्पथं देवः स तथारूपसंस्थितः ॥ ४१ ॥  
ततः पूजां विधायोच्चैश्चातुर्मास्यसमुद्भवाम् ॥  
गीतवाद्यादिकं चक्रे तत्पुरः श्रद्धयान्वितः ॥ ४२ ॥  
अथ देवः समालोक्य तां श्रद्धां तस्य गोपतेः ॥  
प्रोवाच दर्शनं गत्वा भगवांस्त्रिपुरान्तकः ॥ ४३ ॥  
परितुष्टोऽस्मि देवेश भक्त्या चानन्ययाऽनया ॥  
तस्मात्प्रार्थय दास्यामि यं कामं हृदिसंस्थितम् ॥४४॥  
॥ शक्र उवाच ॥ ॥  
तव प्रसादात्सञ्जातं ममैश्वर्यमनुत्तमम्॥  
यत्किञ्चित्त्रिषु लोकेषु तत्सर्वं गृहसंस्थितम्॥४५॥  
तस्माद्यदि प्रसादं मे करोषि वृषभध्वज ॥  
वरं वा यच्छसि प्रीतस्तत्कुरुष्व वचो मम ॥ ४६ ॥  
पर्वतोऽयं भवेद्गम्यो मासानष्टौ सुरेश्वर॥  
यावन्मीनस्थितो भानुः प्रगच्छति श्रुतं मया ॥ ४७ ॥  
ततः परमगम्यश्च हिमपूरेण संवृतः ॥  
यदा स्याच्चतुरो मासान्यावत्कुम्भगतो रविः ॥ ४८ ॥  
सञ्जायतेऽप्यगम्यश्च ममापि त्रिपुरान्तक ॥  
किं पुनः स्वल्पसत्त्वानां नरादीनां सुरेश्वर ॥ ४९ ॥  
तस्मात्स्वर्गेऽथ पाताले मर्त्ये वा त्रिदशेश्वर ॥  
कुरुष्वानेनरूपेण स्थितिं मासचतुष्टयम् ॥  
येन न स्यात्प्रतिज्ञाया हानिर्मम सुरेश्वर ॥ ६.१२२.५० ॥  
॥ सूत उवाच ॥ ॥  
ततो देवश्चिरं ध्यात्वा प्रोवाच बलसूदनम् ॥  
परं सन्तोषमापन्नो मेघनिर्घोषनिःस्वनम् ॥ ॥ ५१ ॥  
आनर्तविषये क्षेत्रं हाटकेश्वरसञ्ज्ञितम्॥  
अस्मदीयं सहस्राक्ष विद्यते धरणीतले ॥ ५२ ॥  
तत्राहं वृश्चिकस्थेऽर्के सदा स्थास्यामि वासव॥  
यावत्कुम्भस्य पर्यन्तं तव वाक्यादसंशयम्॥ ५३ ॥  
तस्मात्तत्र द्रुतं गत्वा कृत्वा प्रासादमुत्तमम् ॥  
मम रूपं प्रतिष्ठाप्य कुरुपूजा यथोचिताम् ॥  
येन तत्र निजं तेजो धारयामि तवार्थतः ॥ ५४ ॥  
॥ सूत उवाच ॥ ॥  
एतच्छ्रुत्वा सहस्राक्षो देवदेवस्य शूलिनः ॥  
गत्वा तत्र ततश्चक्रे यद्देवेनेरितं वचः ॥ ५५ ॥  
प्रासादं निर्मयित्वाथ रूपं संस्थाप्य शूलिनः ॥  
कुण्डं चक्रे च तद्रूपं स्वच्छोदकसमावृतम्॥५६॥  
ततश्चाराधयामास पुष्पधूपानुलेपनैः ॥  
स्नात्वा कुण्डेऽपिबत्तोयं त्रिःकृत्वा च यथापुरा ॥ ५७ ॥  
एवं स भगवांस्तत्र शक्रेणाराधितः पुरा ॥  
समायातोऽत्र विप्रेन्द्राः सुरम्यात्तु हिमाचलात् ॥ ५८ ॥  
यस्तमाराधयेत्सम्यक्सदा मासचतुष्टयम् ॥  
हिमपातोद्भवे मर्त्यः स शिवाय प्रपद्यते ॥ ५९ ॥  
शेषकालेऽपि यः पूजां करोत्येव सुभक्तितः ॥  
स पापं क्षालयेत्प्राज्ञ आजन्ममरणान्तिकम् ॥ ६.१२२.६० ॥  
तत्र गीतं प्रशंसन्ति नृत्यं चैव पृथग्विधम् ॥  
देवस्य पुरतः प्राज्ञाः सर्वशास्त्रविशारदाः ॥ ६१ ॥  
अत्र श्लोकः पुरा गीतो नारदेन सुरर्षिणा ॥  
तद्वोऽहं कीर्तयिष्यामि श्रूयतां ब्राह्मणोत्तमाः ॥ ६२ ॥  
केदारे सलिलं पीत्वा गयापिडं प्रदाय च ॥  
ब्रह्मज्ञानमथासाद्य पुनर्जन्म न विद्यते ॥ ६३ ॥  
एतद्वः सर्वमाख्यातं केदारस्य च सम्भवम् ॥  
आख्यानं ब्राह्मणश्रेष्ठाः सर्वपातकनाशनम् ॥ ६४ ॥  
यश्चैतत्छृणुयात्सम्यक्पठेद्वा तस्य चाग्रतः ॥  
श्रावयेद्वापि वा विप्राः सर्वपातकनानम् ॥  
केदारस्य स पापौघैर्मुच्यते तत्क्षणान्नरः ॥ ६५ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये केदारोत्पत्तिमाहात्म्यवर्णनन्नामद्वाविंशत्युत्तरशततमोऽध्यायः ॥ १२२ ॥ ॥ छ ॥