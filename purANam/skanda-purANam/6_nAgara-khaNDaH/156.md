+++
title = "१५६"

+++
॥ सूत उवाच ॥ ॥  
एवं सम्बोधिता तेन सा भार्या विजने गता ॥  
कन्याप्रदानस्य रुचिः सञ्जाता तदनन्तरम् ॥ १ ॥  
ततः स पादौ प्रक्षाल्य मणिभद्रस्य सत्वरम्॥  
उदकं साक्षतं हस्ते कन्यादानकृते ददौ ॥ २ ॥  
सोऽपि हस्तकृते तोये तं क्षत्रियमुवाच ह ॥  
अद्यैव कुरु मे शीघ्रं विवाहं कन्यया सह ॥ ३ ॥  
यस्मादिच्छामि संस्थातुं तेन ते गृहमागतः ॥  
॥ क्षत्रिय उवाच ॥ ॥  
नात्र नक्षत्रमर्हं तु न किञ्चिद्भगदैवतम् ॥ ॥ ४ ॥  
विवाहस्य न वारस्तु प्रसुप्ते मधुसूदने ॥  
अस्मिन्काले तु सम्प्राप्ते या कन्या परिणीयते ॥५॥  
सा च संवत्सरान्मध्ये ध्रुवं वैधव्यमाप्नुयात्॥  
एवं दैवज्ञमुख्यानां श्रुतं प्रवदतां मया ॥ ६ ॥  
तस्माच्छुभे तु सम्प्राप्ते नक्षत्रे भगदैवते ॥  
त्वं विवाहय मे कन्यां प्रोत्थिते मधुसूदने ॥  
येन क्षेमङ्करी ते स्यात्तथा पुत्रप्रपौत्रिणी ॥ ७ ॥  
॥ मणिभद्र उवाच ॥ ॥  
नक्षत्रं वह्निदैवत्यं प्रसुप्तो मधुसूदनः ॥ ८ ॥  
साम्प्रतं वत्सरान्तोऽयं विवाहे विहिते सति ॥  
कामाग्निरुत्थितः काये साम्प्रतं मां प्रबाधते ॥ ९ ॥  
तस्मात्कुरु प्रसादं मे कन्याविवहितेन तु ॥  
तव वित्तं प्रदास्यामि सुखी येन भविष्यसि ॥ ६.१५६.१० ॥  
॥ सूत उवाच ॥ ॥  
तस्माच्च वित्तलोभेन क्षत्रियो द्विजसत्तमाः ॥  
विवाहं कारयामास तत्क्षणादेव स द्विजाः ॥ ११ ॥  
ददौ कन्यां सुदुःखार्तामश्रुपूर्णेक्षणां स्थिताम् ॥  
सन्निधौ वह्निविप्राणां तदा तेन विवाहिता ॥ १२ ॥  
नीत्वा निजगृहं पश्चात्कामधर्मे नियोजिता ॥  
अनिच्छन्तीमपि सतीं तामतीव निरर्गलः ॥ १३ ॥  
सोऽपि निष्कामतां प्राप्य निर्भर्त्स्य च मुहुर्मुहुः ॥  
भाषिकाभिरनेकाभिस्तापयित्वा च भामिनीम्॥ १४ ॥  
शान्तिं नीता ततस्तेन प्रत्यूषे समुपस्थिते ॥  
भृत्यवर्गः समस्तोऽपि ततो निःसारितो गृहात् ॥ १५ ॥  
इर्ष्याधर्मं समास्थाय परमं द्विजसत्तमाः ॥  
एक एव कृतस्तेन द्वारपालो नपुंसकः ॥ १६ ॥  
प्रोक्तं न च त्वया देयः प्रवेशोऽत्र गृहे मम ॥  
भृत्यस्य भिक्षुकस्यैव वृद्धस्य व्रतिनस्तथा ॥१७॥  
एवं कृत्वा विधानं तु ततश्चक्रे जनैः समम् ॥  
व्यवहारक्रियाः सर्वा द्रव्यलक्षैः सहस्रशः॥ १८ ॥  
श्वशुरस्यापि नो दत्तं किञ्चित्तेन दुरात्मना ॥  
भार्यायाः श्वेतवस्त्राणि मुक्त्वाऽन्यन्नैव किञ्चन ॥ १९ ॥  
यामद्वयेऽपि सम्प्राप्ते दिनस्य गृहमागतः ॥  
मितमन्नं तत स्तस्या भोजनार्थं प्रयच्छति ॥ ६.१५६.२० ॥  
यावन्मात्रं च सा भुङ्क्त एकविप्रान्वितः स्वयम् ॥  
भुक्त्वा चैव ततो याति व्यवहारकृते बहिः ॥ २१ ॥ ८।  
आगच्छति पुनर्हर्म्यं सन्ध्याकाल उपस्थिते ॥  
साऽपि तिष्ठति हर्म्यस्था पत्नी तस्य दुरात्मनः ॥ २२ ॥  
वैराग्यं परमं प्राप्ता दुःखशोकसमन्विता ॥ ।  
मत्सीव पतिता तोयादन्यस्मिंस्तु स्थलान्तिके ॥ २३ ॥  
चक्रवाकी विमुक्तेव सम्प्राप्ते दिवसक्षये ॥  
हंसी हंसवियुक्तेव मृगीव मृगवर्जिता ॥ २४ ॥ ।  
सोऽपि नित्यं ददौ भोज्यं विप्रस्यैकस्य च द्विजाः ॥  
प्रोच्य तं ब्राह्मणं पूर्वं सामपूर्वमिदं वचः ॥ २५ ॥  
अधोवक्त्रेण भोक्तव्यं सदा विप्र गृहे मम ॥ ।  
यदि पश्यसि मे भार्यां सम्प्राप्स्यसि विडम्बनाम् ॥२६॥  
एवं विडम्बितास्तेन ह्यूर्ध्ववक्त्रावलोकिनः ॥  
ये चान्ये भयसन्त्रस्ता न यान्ति च तदालयम् ॥ । ॥ २७ ॥  
कस्यचित्त्वथ कालस्य पुष्पोनाम द्विजोत्तमः ॥  
तीर्थयात्राप्रसङ्गेन सम्प्राप्तस्तत्पुरं प्रति ॥२८॥  
पूर्वे वयसि संस्थश्च दर्शनीयतमाकृतिः ॥ ॥  
क्षुत्क्षामः सुपरिश्रान्तो मध्याह्ने समुपस्थिते ॥ २९ ॥  
परिभ्रमति वै नृणां स गृहाणि समन्ततः ॥  
मणिभद्रः समादिष्टस्तस्य केनापि भोज्यदः ॥६.१५६.३॥। ॥  
ततस्तं प्रार्थयामास गत्वा भोज्यं च स द्विजाः ॥  
तेनापि स द्विजः प्रोक्तस्तदासौ द्विजसत्तमाः ॥ ३१ ॥  
अधोवक्त्रेण भोक्तव्यं त्वया वीक्ष्या न मे प्रिया ॥  
नो चेद्विडम्बनां विप्र सम्प्राप्स्यसि न संशयः ॥ ३२ ॥  
एवं ज्ञात्वा महाभाग यत्क्षेमं तत्समाचर ॥ ३३ ॥  
॥ पुष्प उवाच ॥ ॥  
क्षुत्क्षामस्य न मे कार्यं परदारविलोकनैः ॥  
वेदाध्ययनयुक्तस्य तीर्थयात्रारतस्य च ॥ ३४ ॥  
॥ मणिभद्र उवाच ॥ ॥  
तदागच्छ मया सार्धं साम्प्रतं मम मन्दिरम् ॥  
विशेषात्तव दास्यामि भोजनं दक्षिणान्वितम् ॥ ३५ ॥  
एवं तौ संविदं कृत्वा ययतुर्ब्राह्मणोत्तमाः ॥  
हट्टमार्गे गतौ तत्र यत्र षण्ढो व्यव स्थितः ॥ ३६ ॥  
तत्पार्श्वे ब्राह्मणं धृत्वा प्रविष्टो गृहमध्यतः ॥  
भार्यया श्रपयामास धान्यं मानमितं तदा ॥ ३७ ॥  
ततो देवार्चनं कृत्वा वैश्वदेवान्त आगतम् ॥  
पुष्पमाहूय तत्पादौ प्रक्षाल्य च निवेश्य च ॥ ३८ ॥  
कृत्वार्चनविधिं तस्य दत्त्वान्नं च सुसंस्कृतम् ॥  
उपविश्य ततः पश्चाद्भोजनार्थं ततो द्विजाः।  
पुष्पोऽपि वीक्षते तस्याः पादौ पङ्कजसन्निभौ॥३९॥  
यथायथा स कौतुक्याद्वीक्षते यौवनाश्रितः॥  
कौतुक्यात्तेन च ततस्तस्या वक्त्रं निरीक्षितम् ॥६.१५६.४०॥  
ततश्चाकारयामास मणिभद्रः प्रकोपतः॥  
तं षण्ढमुक्तवाञ्जारं त्वमेनं च विडम्बय॥४१॥  
ततस्तेन द्विजश्रेष्ठाः स पुष्पो मूर्ध्नि ताडितः ॥ ४२ ॥  
अधो निपतितं भूमौ रुधिरेण परिप्लुतम् ॥  
चरणाभ्यां समाकृष्य दूतो मार्गं समाश्रितः ॥ ४३ ॥  
यावच्चतुष्पथं नीतो यत्र सञ्चरते जनः ॥  
हाहाकारो महानासीत्तस्मिन्पुरवरे तदा ॥ ४४ ॥  
सर्वेषामेव पौराणां तदवस्थं विलोक्य तम् ॥  
ततोऽन्यैः शीततोयेन सोभिषिक्तो दयान्वितैः ॥ ४५ ॥  
कृत्वा वायुप्रदानं च गमितश्चेतनां प्रति ॥  
स प्राप्य चेतनां कृच्छ्रात्तत्तोयात्तानथाब्रवीत् ॥ ४६ ॥  
न मया विहितं चौर्यं परदारा न सेविताः ॥  
पश्यध्वं मणिभद्रेण यथाहं क्लेशितो जनाः ॥ ४७ ॥  
तीर्थयात्रापरो विप्रो ब्रह्मचर्यपरायणः ॥  
भोजनार्थं समामन्त्र्य नीतोऽवस्थामिमां ततः ॥ ४८ ॥  
किं नास्ति वात्र भूपालो येनैतदसमञ्जसम् ॥  
ब्राह्मणस्य विशेषेण निर्दोषस्य महाजनाः ॥ ४९ ॥  
॥ जना ऊचुः ॥ ॥  
बहवस्तेन पापेन विप्राः पूर्वं विडम्बिताः ॥  
राजप्रसादयुक्तेन चेर्ष्यां प्राप्य शरीरिणा ॥ ६.१५६.५० ॥  
कोऽपि राजप्रसादान्न किञ्चिद्ब्रूतेऽस्य सम्मुखम् ॥  
तस्मादुत्तिष्ठ गच्छामो दास्यामस्तेऽशनं वयम् ॥ ५१ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागर खण्डे हाटकेश्वरक्षेत्रमाहात्म्ये पुष्पादित्यमाहात्म्ये मणिभद्रकृतपुष्पब्राह्मणविडम्बनवर्णनन्नाम षट्पञ्चाशदुत्तरशततमोऽध्यायः ॥ १५६ ॥