+++
title = "०१७"

+++
॥ ऋषय ऊचुः ॥ ॥  
चमत्कारपुरोत्पत्तिः श्रुता त्वत्तो महामते ॥  
तत्क्षेत्रस्य प्रमाणं यत्तदस्माकं प्रकीर्तय ॥॥।  
यानि तत्र च पुण्यानि तीर्थान्यायतनानि च ॥  
सहितानि प्रभावेण तानि सर्वाणि कीर्तय ॥ २ ॥  
॥ सूत उवाच ॥ ॥  
पञ्चक्रोशप्रमाणेन क्षेत्रं ब्राह्मणसत्तमाः ॥  
आयामव्यासतश्चैव चमत्कारपुरोत्तमम् ॥ ३ ॥  
प्राच्यां तस्य गयाशीर्षं पश्चिमेन हरेः पदम् ॥  
दक्षिणोत्तरयोश्चैव गोकर्णेश्वरसञ्ज्ञितौ ॥४॥  
हाटकेश्वर सञ्ज्ञं तु पूर्वमासीद्द्विजोत्तमाः ॥  
तत्क्षेत्रं प्रथितं लोके सर्वपातकनाशनम् ॥ ५ ॥  
यतः प्रभृति विप्रेभ्यो दत्तं तेन महात्मना ॥  
चमत्कारेण तत्स्थानं नाम्ना ख्यातिं ततो गतम् ॥ ६ ॥  
॥ ब्राह्मणा ऊचुः ॥ ॥  
यदेतद्भवता प्रोक्तं तस्य पूर्वे गयाशिरः ॥  
माहात्म्यं तस्य नो ब्रूहि सूतपुत्र सविस्तरम् ॥ ७ ॥  
॥ सूत उवाच ॥ ॥  
आसीद्विदूरथोनाम हैहयाधिपतिः पुरा ॥  
यो वै दानपतिर्दक्षः शत्रुपक्षक्षयावहः ॥ ८ ॥  
स कदाचिन्मृगान्हन्तुं नृपः सेनावृतो ययौ ॥  
नानावृक्षलताकीर्णं वनं श्वापदसङ्कुलम् ॥ ९ ॥  
स जघान मृगांस्तत्र शरैराशीविषोपमैः ॥  
महिषांश्चवराहांश्च तरक्षूञ्च्छम्बरान्रुरून् ॥ ६.१७.१० ॥  
सिंहान्व्याघ्रान्गजान्मत्ताञ्च्छतशोऽथ सहस्रशः ॥  
अथ तेन मृगो विद्धः शरेणाऽऽनतपर्वणा ॥ ११ ॥  
न पपात धरापृष्ठे सशरो दुद्रुवे द्रुतम्॥  
ततः स कौतुकाविष्टस्तस्य पृष्ठे हयोत्तमम् ॥  
प्रेरयामास वेगेन मनोमारुतवेगधृक् ॥ १२ ॥  
ततः सैन्यं समुत्सज्य मृगं लिप्सुर्महीपतिः ॥  
अन्यद्वनान्तरं प्राप्तो रौद्रं चित्तभयावहम् ॥ १३ ॥  
कण्टकीबदरीप्रायं शाल्मलीवनसङ्कुलम् ॥  
तथान्यैः कण्टकाकीर्णै रूक्षै र्वृक्षैः समन्वितम् ॥ १४ ॥  
तत्र रूक्षाऽखिला भूमिर्निर्जला तमसा वृता ॥  
चीरिकोलूकगृधाढ्या शीर्षच्छायाविवर्जिता ॥ १५ ॥  
ग्रीष्मे मध्यगते सूर्ये मृगाकृष्टः स पार्थिवः ॥  
दूराध्वानं जगामाऽथ प्रासपाणिर्वराश्वगः ॥ १६ ॥  
तेन तस्यानुगा भृत्याः सर्वे सुश्रान्तवाहनाः ॥  
क्षुत्पिपासाकुलाः श्रान्ताः स्थाने स्थाने समाश्रिताः ॥ १७ ॥  
सिंहव्याघ्रैस्तथा चान्यैः पतिता नष्टचेतनाः ॥  
भक्ष्यन्ते चेतयन्तोऽपि तथाऽन्ये चलनाक्षमाः ॥ १८ ॥  
ततः सोऽपि महीपालः क्षुत्पिपासासमाकुलः ॥  
दृष्ट्वा तद्व्यसनं प्राप्तमात्मनः सेवकैः समम् ॥ १९ ॥  
कान्तारस्यान्तमन्विच्छन्प्रेरयामास तं हयम्॥  
जात्यं सर्वगुणोपेतं कशाघातैः प्रताडयन् ॥ ६.१७.२० ॥  
ततः स नृपतिस्तेन वायुवेगेन वाजिना ॥  
नीतो दूरं दुर्गमार्गं सर्वजन्तुविवर्जितम् ॥ २१ ॥  
एवं तस्य नरेन्द्रस्य कान्दिशीकेऽनवस्थिते ॥  
सोऽश्वोऽपतद्धरापृष्ठे सोऽप्यधस्तात्तुरङ्गमात् ॥ २२ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये विदूरथमृगयावर्णनन्नाम सप्तदशोऽध्यायः ॥ १७ ॥ ॥ छ ॥ ॥