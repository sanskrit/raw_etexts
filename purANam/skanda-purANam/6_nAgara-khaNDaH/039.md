+++
title = "०३९"

+++
॥ सूत उवाच ॥ ॥  
तस्यैवोत्तरदिग्भागे धुन्धुमारेश्वरस्य च ॥  
ययातिना नरेन्द्रेण स्थापितं लिङ्गमुत्तमम् ॥ १ ॥  
देवयान्या तथान्यच्च तथा शर्मिष्ठया द्विजाः ॥  
भार्यया भूपतेस्तस्य सर्वकामफलप्रदम् ॥ २ ॥  
स यदा सर्वभोगानां तृप्तिं प्राप्तो द्विजोत्तमाः ॥  
तदा पुत्रस्य राज्यं स्वं वपुश्चैव न्यवेदयत् ॥३॥  
जरामादाय तद्गात्राद्भार्याभ्यां सहितस्तदा ॥  
पप्रच्छ विनयोपेतो मार्कण्डं मुनिसत्तमम् ॥ ४ ॥  
भगवन्सर्वतीर्थानां क्षेत्राणां च वदस्व मे ॥  
यत्प्रधानं पवित्रं यत्तदस्माकं प्रकीर्तय ॥ ५ ॥ ॥  
॥ श्रीमार्कण्डेय उवाच ॥ ॥  
क्षेत्राणामिह सर्वेषां तीर्थैः सर्वैरलङ्कृतम् ॥  
चमत्कारपुरं क्षेत्रं साम्प्रतं प्रतिभाति नः ॥ ६ ॥  
यत्र विष्णुपदी गङ्गा जन्तूनां पापनाशिनी ॥  
स्वयं स्थिता नृपश्रेष्ठ तथा देवा हरादयः ॥ ७ ॥  
तथान्यानि च तीर्थानि यानि सन्ति धरातले ॥  
तेषां यत्र च सान्निध्यं सर्वदा नृपसत्तम ॥ ८ ॥  
शिला यत्र द्विपञ्चाशद्धस्तानां परिसङ्ख्यया ॥  
पितामहेन निर्मुक्ता प्रमोदाय द्विजन्मनाम् ॥ ९ ॥  
यदन्यत्र शुभं कर्म वर्षेणैकेन सिध्यति ॥  
तत्तत्र दिवसेनापि सिद्धिं याति क्षितीश्वर ॥ ६.३९.१० ॥  
तस्मात्तत्र द्रुतं गत्वा तपः कुरु महीपते ॥  
येन प्राप्स्यसि चित्तस्थाँल्लोकान्भार्यासमन्वितः ॥ ११ ॥  
तस्य तद्वचनं श्रुत्वा स राजा नहुषात्मजः ॥  
चमत्कारपुरे क्षेत्रे भार्याभ्यां सहितो ययौ ॥ १२ ॥  
ततः संस्थाप्य तल्लिङ्गं देवदेवस्य शूलिनः ॥  
सम्यगाराधयामास श्रद्धया परया युतः ॥ १३ ॥  
ततस्तस्य प्रभावेन भार्याभ्यां सहितो नृपः ॥  
विमानवरमारूढो जगाम त्रिदिवालयम् ॥ १४ ॥  
किन्नरैर्गीयमानश्च स्तूयमानश्च चारणैः ॥  
स्पर्द्धमानः समं देवैर्द्वादशार्कसमप्रभः ॥ १५ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये ययातीश्वरमाहात्म्यवर्णनन्नामैकोनचत्वारिंशोऽध्यायः॥ ॥ ३९ ॥ ॥ छ ॥