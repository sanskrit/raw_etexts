+++
title = "००७"

+++
॥ सूत उवाच ॥ ॥  
एवं ध्यायमानेन जलमाविश्य काम्यया ॥  
सृष्टं सन्ध्याद्वयं तच्च दृश्यतेऽद्यापि वै द्विजाः ॥ १ ॥  
ततो देवगणाः सर्वे सृष्टास्तेन महात्मना ॥  
वैमानिकाश्च ये केचिन्नक्षत्राणि ग्रहास्तथा ॥ २ ॥  
मनुष्योरगरक्षांसि वीरुधो वृक्षसंयुताः ॥  
सप्तर्षयो ध्रुवाद्याश्च ये चान्ये गगनेचराः ॥ ३ ॥  
एवं हि भगवान्सृष्ट्वा विश्वामित्रः स मन्युमान् ॥  
स्वकीयेष्वथ कृत्येषु योजयामास तांस्ततः ॥ ४ ॥  
एतस्मिन्नेव काले तु द्वौ सूर्यो युगपद्दिवि ॥  
उदितौ रात्रिनाथौ च जाताश्च द्विगुणा ग्रहाः ॥  
द्विगुणानि च भान्येव सह सप्तर्षिभिर्द्विजाः ॥ ५ ॥  
एवं वियति ते सर्वे स्पर्द्धमानाः परस्परम् ॥  
दृश्यन्ते द्विगुणीभूता जनविभ्रमकारकाः ॥ ६ ॥  
एतस्मिन्नन्तरे शक्रः सह सर्वेर्दिवालयैः ॥  
जगाम तत्र यत्रास्ते भगवान्कमलासनः ॥ ७  
प्रोवाचाथ प्रणम्योच्चैः कृताञ्जलिपुटः स्थितः ॥  
स्तुतिं कृत्वा सुरैः सार्धं वेदोक्तैः स्तवनैर्द्विजाः ॥ ८ ॥  
सृष्टिः कृता सुरश्रेष्ठ विश्वामित्रेण साम्प्रतम् ॥  
मनुष्ययक्षसर्पाणां देवगन्धर्वरक्षसाम् ॥ ९ ॥  
तस्माद्वारय तं गत्वा स्वयमेव पितामह ॥  
यावन्न व्याप्यते सर्वं तत्सष्ट्येदं चराचरम् ॥ १०  
तस्य तद्वचनं श्रुत्वा तेनैव सहितो विधिः ॥  
गत्वोवाच जगन्मित्रं विश्वामित्रं मुनीश्वरम् ॥ ११ ॥  
निवृत्तिं कुरु विप्रर्षे साम्प्रतं वचनान्मम ॥  
सृष्टैर्यावन्न नश्यन्ति सर्वे देवाः सवासवाः ॥ १२ ॥ ॥  
विश्वामित्र उवाच ॥ ॥  
अनेनैव शरीरेण त्रिशङ्कुर्नृपसत्तमः॥  
यदि गच्छति ते लोके तत्सृष्टिं न करोम्यहम् ॥ १३ ॥  
॥ ब्रह्मोवाच ॥ ॥  
एष गच्छतु भूपालो मया सह त्रिविष्टपम् ॥  
अनेनैव शरीरेण त्वत्प्रसादान्मुनीश्वर ॥ १४  
विरामं कुरु सृष्टेस्त्वं नैतदन्यः करिष्यति ॥  
न कृतं केनचिल्लोके तत्कर्म भवता कृतम्॥ १५ ॥  
॥ विश्वामित्र उवाच ॥ ॥  
यन्मया कोपयुक्तेन कृतेयं सृष्टिरब्जज ॥  
तत्क्षतव्यं त्वया देव सर्वलोकपितामह ॥।६॥  
तथाऽक्षयास्तु मे देव सृष्टिस्तव प्रसादतः ॥  
या कृता न करिष्यामि भूयो ऽन्यां पद्मसम्भव ॥ १७ ॥  
॥ व्रह्मोवाच ॥ ॥  
भविष्यति ध्रुवा विप्र सृष्टिर्या भवता कृता ॥  
परं सर्वेषु कृत्येषु यज्ञार्हा न भविष्यति ॥ १८ ॥ ???  
एवमुक्त्वा समादाय त्रिशङ्कुं प्रपितामहः ॥  
ब्रह्मलोकं गतो हृष्टो मुनिस्तत्रैव संस्थितः ॥ १९ ॥  
इति स्कान्दे महापुराण एकाशीतिसाहस्र्यां संहितायां षष्ठेनागरखण्डे हाटकेश्वरक्षेत्रमाहात्म्ये त्रिशङ्कूपाख्याने त्रिशङ्कुस्वर्गप्राप्तिवर्णनन्नाम सप्तमोऽध्यायः ॥७॥ ॥९॥