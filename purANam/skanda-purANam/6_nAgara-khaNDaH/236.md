+++
title = "२३६"

+++
॥ ब्रह्मोवाच ॥ ॥  
इष्टवस्तुप्रदो विष्णुर्लोकश्चेष्टरुचिः सदा ॥  
तस्मात्सर्वप्रयत्नेन चातुमास्ये त्यजेच्च तत् ॥ १ ॥  
नारायणस्य प्रीत्यर्थं तदेवाक्षय्यमाप्यते ॥  
मर्त्यस्त्यजति श्रद्धावान्सोऽनन्तफलभाग्भवेत् ॥ २ ॥  
कांस्यभाजनसन्त्यागाज्जायते भूपतिर्भुवि ॥  
पालाशपत्रे भुञ्जानो ब्रह्मभूयस्त्वमश्नुते ॥ ३ ॥  
ताम्रपात्रे न भुञ्जीत कदाचिद्वा गृही नरः ॥  
चातुर्मास्ये विशेषेण ताम्रपात्रं विवर्जयेत् ॥ ४ ॥  
अर्कपत्रेषु भुञ्जानोऽनुपमं लभते फलम् ॥  
वटपत्रेषु भोक्तव्यं चातुर्मास्ये विशेषतः ॥ ५ ॥  
अश्वत्थपत्रसम्भोगः कार्यो बुधजनैः सदा ॥  
एकान्नभोजी राजा स्यात्सकलं भूमिमण्डले ॥ ६ ॥  
तथा च लवणत्यागात्सुभगो जायते नरः ॥  
गोधूमान्नपरित्यागाज्जायते जनवलभः ॥ ७ ॥  
अशाकभोजी दीर्घायुश्चातुर्मास्येऽभिजायते ॥  
रसत्यागान्महाप्राणी मधुत्यागात्सुलोचनः ॥ ८ ॥  
मुद्गत्यागाद्रिपुमृती राजमाषाद्धनाढ्यता ॥  
अश्वाप्तिस्तण्डुलत्यागाच्चातुर्मास्येऽभिजायते ॥ ९ ॥  
फलत्यागाद्बहुसुतस्तैलत्यागात्सुरूपिता ॥  
ज्ञानी तुवरिसन्त्यागाद्बलं वीर्यं सदैव हि ॥ ६.२३६.१० ॥  
मार्गमांसपरित्यागान्नरकं न च पश्यति ॥  
शौकरस्य पीरत्यागाद्ब्रह्मवासमवाप्नुयात् ॥ ११ ॥  
ज्ञानं लावकसन्त्यागादाज्यत्यागे महत्सुखम् ॥  
आसवं सम्परित्यज्य मुक्तिस्तस्य न दुर्लभा ॥ १२ ॥  
सबलः कनकत्यागाद्रूप्यत्यागेन मानुषः ॥ ६९॥  
दधिदुग्धपरित्यागी गोलोके सुख भाग्भवेत् ॥ १३  
ब्रह्मा पायससन्त्यागात्क्षिप्रात्यागान्महेश्वरः ॥  
कन्दर्पोऽपूपसन्त्यागान्मोदकत्याजकः सुखी ॥ १४ ॥  
गृहाश्रमपरित्यागी बाह्या श्रमनिषेवकः ॥  
चातुर्मास्यं हरिप्रीत्यै न मातुर्जठरे शिशुः ॥ १५ ॥  
नृपो मरीचसन्त्यागाच्छुण्ठीत्यागेन सत्कविः ॥  
शर्करायाः परित्यागाज्जायते राजपूजितः ॥ १६ ॥  
गुडत्यागान्महाभूतिस्तथा दाडिमवर्जनात् ॥  
रक्तवस्त्रपरित्यागाज्जायते जनवल्लभः ॥ १७ ॥  
पट्टकूलपरित्यागादक्षय्यं स्वर्ग माप्नुयात् ॥  
माषान्नचणकान्नस्य त्यागान्नैव पुनर्भवः ॥ १८ ॥  
कृष्णवस्त्रं सदा त्याज्यं चातुर्मास्ये विशेषतः ॥  
सूर्यसन्दर्शनाच्छुद्धिर्नीलवस्त्रस्य दर्शनात् ॥ १९ ॥  
चन्दनस्य परित्यागाद्गान्धर्वं लोकमश्नुते ॥  
कर्पूरस्य परित्यागाद्यावज्जीवं महाधनी ॥ ६.२३६.२० ॥  
कुसुम्भस्य परित्यागान्नैव पश्येद्यमाल यम् ॥  
केशरस्य परित्यागान्मनुष्यो राजवल्लभः ॥ २१ ॥  
यक्षकर्दमसन्त्यागाद्ब्रह्मलोके महीयते ॥  
ज्ञानी पुष्पपरित्यागाच्छय्यात्यागे महत्सु खम्॥ २२ ॥  
भार्यावियोगं नाप्नोति चातुर्मास्ये न संशयः ॥  
अलीकवादसन्त्यागान्मोक्षद्वारमपावृतम् ॥ २३ ॥  
परमर्मप्रकाशश्च सद्यःपापसमा गमः ॥  
चातुर्मास्ये हरौ सुप्ते परनिन्दां विवर्जयेत् ॥ २४ ॥  
परनिन्दा महापापं परनिन्दा महाभयम् ॥  
परनिन्दा महद्दुःखं न तस्यां पातकं परम् ॥ २५ ॥  
केवलं निन्दने चैव तत्पापं लभते गुरु ॥  
यथा शृण्वान एव स्यात्पातकी न ततः परः ॥ २६ ॥  
केशसंस्कारसन्त्यागात्तापत्रयविवर्जितः ॥  
नखरोमधरो यस्तु हरौ सुप्ते विशेषतः ॥ २७ ॥  
दिवसेदिवसे तस्य गङ्गास्नानफलं भवेत् ॥ २५ ॥  
सर्वोपायैर्विष्णुरेव प्रसाद्यो योगिध्येयः प्रवरैः सर्ववर्णेः ॥  
विष्णोर्नाम्ना मुच्यते घोरबन्धाच्चातुर्मास्ये स्मर्यतेऽसौ विशेषात् ॥ २९ ॥  
इति श्रीस्कान्दे महापुराण एकाशीतिसाहस्र्यां संहिता यां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने चातुर्मास्यमाहात्म्ये ब्रह्मनारदसंवाद इष्टवस्तुपरित्यागमहिमवर्णनन्नाम षट्त्रिंशदुत्तरद्वि शततमोऽध्यायः ॥ २३६ ॥