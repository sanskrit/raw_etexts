+++
title = "११२"

+++
सूत उवाच ॥ ॥  
ततः कतिपयाहस्य गते तस्मिन्महीपतौ ॥  
स्वगृहं प्रति दुःखार्ते परिवारसमन्विते ॥ १ ॥  
पद्भ्यामेव समायाता ह्यष्टषष्टिर्द्विजोत्तमाः ॥  
परिश्रान्ताः कृशाङ्गाश्च धूलिधूसरिताननाः ॥ २ ॥  
यावत्पश्यति दाराः स्वा दिव्याभरण भूषिताः ॥  
दिव्यवस्त्रैः सुसंवीता राजपत्न्य इवापराः ॥ ३ ॥  
ततश्च विस्मयाविष्टाः पप्रच्छुस्ते क्षुधान्विताः ॥  
किमिदं किमिदं पापा विरुद्धं विहितं वपुः ॥ ४ ॥  
कथं प्राप्तानि वस्त्राणि भूषणानि वराणि च ॥  
नूनमस्मद्गतेर्भ्रंशः खे जातो नाऽन्यथा भवेत् ॥ ५ ॥  
विकारमेनं सन्त्यक्त्वा युष्मदीयं सुगर्हिताः॥  
अथ ताः सर्ववृत्तान्तमूचुस्तापसयोषितः॥६॥  
यथा राज्ञी समायाता दमयन्ती नृपप्रिया॥  
भूषणानि च दत्तानि तया चैव यथा द्विजाः ॥ ७॥  
यथा शापश्च सञ्जातो ब्राह्मणानां महात्मनाम्॥  
अथ ते मुनयः क्रुद्धास्तच्छ्रुत्वा गर्हितं वचः ॥  
राजप्रतिग्रहो निन्द्यस्तापसानां विशेषतः॥८॥  
ततो भूपस्य राष्ट्रस्य नाशार्थं जगृहुर्जलम्॥  
क्रोधेन महताविष्टा वेपमाना निरर्गलम्॥९॥  
अनेन पाप्मनाऽस्माकं कुभूपेन प्रणाशिता॥  
खे गतिर्लोभयित्वा तु पत्न्योऽस्माकमकृत्रिमाः ॥  
सरलास्तद्गणाः सर्वे येनेदृग्व्यसनं स्थितम् ॥॥6.112.१०॥  
॥ सूत उवाच ॥ ॥  
एवं ते मुनयो यावच्छापं तस्य महीपतेः॥  
प्रयच्छन्ति च तास्तावदूचुर्भार्या रुषान्विताः ॥ ११ ॥  
न देयो भूपतेस्तस्य शापो ब्राह्मणसत्तमाः ॥  
अस्मदीयं वचस्तावच्छ्रोतव्यमविशङ्कितैः ॥।१२॥  
वयं सर्वा नरेन्द्रस्य भार्यया समलङ्कृताः ॥  
सुवस्त्रैर्भूषणैर्दिव्यैः श्रद्धापूतेन चेतसा ॥ १३ ॥  
वयं दरिद्रदोषेण सदा युष्मद्गृहे स्थिताः ॥  
कर्शिता न च सम्प्राप्तं सुखं मर्त्यसमु द्भवम् ॥१४॥  
एतेषां परलोकोऽत्र विद्यते ये तपोरताः ॥  
न च मर्त्यफलं किञ्चिदपि स्वल्पतरं भवेत् ॥१५॥  
अन्येषां विषयस्थानामिह लोकः प्रकीर्तितः ॥  
भोगप्रसक्तचित्तानां नीचानां सुदुरात्मनाम् ॥ १६ ॥  
गृहस्थाश्रमिणां चैव स्वधर्मरतचेतसाम् ॥  
इह लोकः परश्चैव जायते नाऽत्र संशयः ॥१७॥  
ता वयं नात्र सन्देहो गृहस्थाश्रममुत्तमम् ॥  
संसेव्य साधयिष्यामो लोकद्वयमनुत्तमम् ॥१८॥  
तस्माद्गृहाणि रम्याणि प्रवदन्ति समाहिताः ॥  
भूपालाद्भूमिमादाय वृत्तिं चैवाभिवाञ्छिताम् ॥ १९ ॥  
ततश्चैवाथ वीक्षध्वं पुत्रपौत्रसमुद्भवम् ॥  
सौख्यं चापि कुमारीणां बान्धवानां विशेषतः ॥ 6.112.२० ॥  
न करिष्यथ चेद्वाक्यमेतदस्मदुदीरितम् ॥  
सर्वाः प्राणपरित्यागं करिष्यामो न संशयः ॥ २१ ॥  
यूयं स्त्रीवधपापेन युक्ताः सन्तस्ततः परम् ।  
नरकं रौरवं दुर्गं गमिष्यथ सुनिश्चितम् ॥२२॥  
एवं ते मुनयः श्रुत्वा तासां वाक्यानि तानि वै ॥  
भूपृष्ठे तत्यजुस्तोयं शापार्थं यत्करैर्धृतम् ॥२३॥  
ततस्तत्तोयनिर्दग्धं तद्विभागं क्षितेस्तदा ॥  
ऊषरत्वमनुप्राप्तमद्यापि द्विजसत्तमाः ॥ २४ ॥  
आस्तामन्नादिकं तत्र यदुत्पं न प्ररोहति ॥  
न जन्म चाप्नुयाद्भूयः पक्षी वा कीट एव वा ॥ २५ ॥  
तृणं वाथ मृगस्तत्र किं पुनर्भक्तिमान्नरः ॥  
यस्तत्र कुरुते श्राद्धं श्रद्धया फाल्गुने नरः ॥ २६ ॥  
पौर्णमास्यां रवैर्वारे स पितॄनुद्धरेन्निजान् ॥  
अपि स्वकर्मणा प्राप्तान्नरके दारुणाकृतौ ॥ २७ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये दमयन्त्युपाख्यान ऊषरोत्पत्तिमाहात्म्यकथनन्नाम द्वादशोत्तरशततमोऽध्यायः ॥ ११२ ॥