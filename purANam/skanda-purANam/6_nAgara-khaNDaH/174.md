+++
title = "१७४"

+++
॥ सूत उवाच ॥ ॥  
तथान्यदपि वो वच्मि लिङ्गं यत्तत्र संस्थितम् ॥  
स्थापितं पिप्पलादेन कंसारेश्वरमित्यहो ॥ १ ॥  
यस्मिन्दृष्टे तु लोकानां पापं याति दिनोद्भवम् ॥  
नते षाण्मासिकं चैव पूजिते वर्षसम्भवम्॥ ॥  
॥ ऋषय ऊचुः ॥ ॥  
पिप्पलादेन यल्लिङ्गं स्थापितं सूतनन्दन ॥  
कंसारेश्वरमित्युक्तं कस्मात्तच्च ब्रवीहि नः ॥ ३ ॥  
क एष पिप्पलादस्तु कस्य पुत्रो वदस्व नः ॥  
किमर्थं स्थापितं लिङ्गं क्षेत्रे तत्र महात्मना ॥ ४ ॥  
॥ सूत उवाच ॥ ॥  
प्रश्नभारो महानेष भवद्भिः समुदाहृतः ॥  
तथापि कथयिष्यामि नमस्कृत्वा स्वयम्भुवम् ॥ ५ ॥  
याज्ञवल्क्यस्यभगिनी कंसारीति च विश्रुता ॥  
कुमारब्रह्मचर्येण तप स्तेपे सुदारुणम्॥ ६ ॥  
याज्ञवल्क्याश्रमे पुण्ये बान्धवेन समन्विता ॥  
कस्यचित्त्वथ कालस्य याज्ञवल्क्यस्य भो द्विजाः ॥७॥  
चस्कन्द रेतः स्वप्नान्ते दृष्ट्वा काञ्चिद्वराप्सराम्॥  
तारुण्यभावसंस्थस्य तपोयुक्तस्य सद्द्विजाः ॥ ८ ॥  
रेतसा तस्य महता परिधानं परिप्लुतम् ॥  
तच्च तेन परित्यक्तं प्रभाते समुपस्थिते ॥ ९ ॥  
कंसारिकाऽथ जग्राह स्नानार्थं वसनं च तत् ॥  
अमोघरेतसा क्लिन्नमजानन्ती द्विजोत्तमाः ॥ ६.१७४.१० ॥  
कुर्वन्त्या यजनं तस्या जलं वीर्यसमन्वितम् ॥  
प्रविष्टं भगमध्ये तु ऋतुकाल उपस्थिते ॥ ११ ॥  
ततो गर्भः समभवत्तस्यास्तूदरमध्यगः ॥  
वृद्धिं चाप्यगमन्नित्यं शुक्लपक्षे यथोडुराट् ॥ १२ ॥  
साऽपि तं गर्भमादाय स्वोदरस्थं तपस्विनी ॥  
दुःखेन महता युक्ता लज्जयाऽथ तदाऽऽवृता ॥ १३ ॥  
चिन्तयामास सुचिरं विस्मयेन समन्विता ॥  
गोपायन्ती तदाऽऽत्मानं दर्शनं याति नो नृणाम् ॥ १४ ॥  
व्रतचर्यामिषं कृत्वा सदा रहसि संस्थिता ॥  
सम्प्राप्ते दशमे मासि निशीथे समुपस्थिते ॥  
तस्याः कुमारको जातो वालार्कसदृशद्युतिः ॥ १५ ॥  
अथ सा तं समा दाय सूक्ष्मवस्त्रेण वेष्टितम् ॥  
कृत्वा जगाम चारण्यं मनुष्यपरिवर्जितम् ॥  
अश्रुपूर्णेक्षणा दीना रुदन्ती गुप्तमेव च ॥ १६ ॥  
ततो गत्वा च साऽश्वत्थं विजने सुमहत्तरम् ॥  
तस्याधस्ताद्विमुच्याथ वाक्यमेतदुवाच ह ॥ १७ ॥  
अश्वत्थ विष्णुरूपोऽसि त्वं देवेषु प्रतिष्ठितः ॥  
तस्माद्रक्षस्व मे पुत्रं सर्वतस्त्वं वनस्पते ॥ १८ ॥  
एष ते शरणं प्राप्तो मम पुत्रस्तु बालकः ॥  
पापाया निर्दयायाश्च तस्माद्रक्षां समाचर ॥ १९ ॥  
एवमुक्त्वा रुदित्वा च सुचिरं सा तपस्विनी ॥  
जगाम स्वाश्रमं पश्चाद्वाष्पव्याकुललोचना ॥ ६.१७४.२० ॥  
यावद्रोदिति सा माता तस्याधस्ताद्वनस्पतेः ॥  
तावदाकाशजा वाणी सञ्जाता मेघनिःस्वना ॥ २१ ॥  
मा त्वं शोकं कुरुष्वास्य बालकस्य कृते शुभे ॥  
एष शापादुतथ्यस्य ज्येष्ठभ्रातुर्बृहस्पतिः ॥  
अवतीर्णो धरापृष्ठे योग्यतां समवाप्स्यति ॥ २२ ॥  
एष चाथर्वणं वेदं शतकल्पं सुविस्तरम् ॥  
शतभेदं च नवधा पञ्चकल्पं करिष्यति ॥ २३ ॥  
पिप्पलस्य तरोरेष रसं सम्भक्षयिष्यति ॥  
पिप्पलाद इति ख्यातस्ततो लोके भविष्यति ॥ २४ ॥  
या त्वं विस्मयमापन्ना पुरुषेण विना शिशुः॥  
सञ्जातोऽयं मम प्रांशुस्ततस्तत्कारणं शृणु ॥ २५ ॥  
स्नानवस्त्रं च ते भ्रातू रेतसा यत्परिप्लुतम् ॥  
तत्त्वया ऋतुकाले तु परिधानं कृतं शुभे ॥ २६ ॥  
स्नानकाले तु तोयानि रेतोदकमथास्पृशन् ॥  
अमोघरेतसा तेन पुत्रोऽयं तव संस्थितः ॥ २७ ॥  
एवं ज्ञात्वा महाभागे यद्युक्तं तत्समाचर ॥ २८ ॥ ॥  
॥ सूत उवाच ॥ ॥  
तच्छ्रुत्वा देवलोकस्यवज्रपातोपमं वचः ॥  
हाहाकारपरा भूत्वा निपपात धरातले ॥ २९ ॥  
छिन्नवृक्षलता यद्वत्पतिता सा तपस्विनी ॥ ६.१७४.३० ॥  
चिरायन्त्यां तु तस्यां स याज्ञवल्क्यो महामुनिः ॥  
शून्यं तमाश्रमं दृष्ट्वा पप्रच्छान्यान्मुनीश्वरान् ॥ ३१ ॥  
क्व च मे भगिनी याता कंसारी सुतपस्विनी ॥  
तया विनाऽद्य मे सर्वं शून्यमाश्रममण्डलम् ॥ ३२ ॥  
आचख्यौ तापसः कश्चिद्भगिनी ते यवीयसी ॥  
निश्चेष्टा पतिता भूमावश्वत्थस्य समीपतः ॥ ३३ ॥  
मया दृष्टा मुनिश्रेष्ठ तां त्वं भावय मा चिरम् ॥  
अथासौ त्वरया युक्तः सम्भ्रान्तस्तु प्रधावितः ॥ ॥ ३४ ॥  
यत्र सा कथिता तेन तापसेन तपस्विनी ॥  
वीक्षते यावत्तत्रस्था श्वसमाना व्यवस्थिता ॥३५॥  
अथ तोयेन शीतेन सेचयित्वा मुहुर्मुहुः॥  
दत्त्वा भूयोऽपि वातं च यावच्चक्रे सचेतनाम् ॥  
तावत्कात्यायनी प्राप्ता मैत्रेयी च ससम्भ्रमम् ॥ ३६ ॥  
किमिदं किमिदं जातं ननान्दर्वद मा चिरम् ॥ ३७ ॥  
किं वा सर्पेण दष्टासि सन्निपातेन दूषिता ।१  
किं वा भूतगृहीताऽसि माहेन्द्रेण ज्वरेण वा ॥ ३८ ॥  
अथ सा चेतनां लब्ध्वा याज्ञ वल्क्यं पुरः स्थितम् ॥  
भार्यया सहितं दृष्ट्वा व्रीडयाऽसून्मुमोच ह ॥ ३९ ॥  
अथ तां च मृतां दृष्ट्वा रुदित्वा च चिरं द्विजाः ॥  
याज्ञवल्क्यः सभार्यस्तु दत्त्वा वह्निं च शोकधृक् [।  
जगाम स्वाश्रमं पश्चाद्दत्त्वा च सलिलाञ्जलिम् ॥ ६.१७४.४० ॥  
सोऽपि बालोऽथ ववृधे पिप्पलास्वादपुष्टिधृक् ॥  
अश्वत्थस्य तले तस्य वृद्धिं याति शनैःशनैः ॥ ४१ ॥  
कस्यचित्त्वथ कालस्य नारदो मुनिसत्तमः ॥  
तीर्थयात्राप्रसङ्गेन तेन मार्गेण चागतः ॥ ४२ ॥  
स दृष्ट्वा बालकं तत्र द्वादशार्कसमप्रभम् ॥  
एकाकिनं वने शून्ये पिप्पलास्वादतत्परम् ॥  
पप्रच्छ विस्मयाविष्ट एकाकी को भवानिह ॥ ४३ ॥  
वने शून्ये महारौद्रे सिंहव्याघ्रसमाकुले ॥  
क्व ते माता पिता चैव किमर्थं चेह तिष्ठसि ॥ ४४ ॥  
निवससि कथं चैव सर्वं मे विस्तराद्वद ॥ ४५ ॥  
॥ पिप्पलाद उवाच ॥ ॥ ॥  
नाहं जानामि पितरं मातरं न च बान्धवम् ॥  
नापि त्वां कोऽत्र चा यातो मम पार्श्वे तु साम्प्रतम् ॥ ४६ ॥  
॥ सूत उवाच ॥ [।  
तस्य तद्वचनं श्रुत्वा चिरं ध्यात्वा मुनीश्वरः ॥  
ततस्तं प्रहसन्प्राह ज्ञात्वा दिव्येन चक्षुषा ॥ ४७ ॥  
।। नारद उवाच ॥ ।।  
मया ज्ञातोऽसि वत्स त्वं याज्ञवल्क्यस्य रेतसा ॥  
दैवयोगात्समुत्पन्नो भगिन्या उदरे ह्यृतौ ॥ ४८ ॥  
उतथ्यशापदोषेण देवाचार्यो बृहस्पतिः ॥  
देवकार्यस्य सिद्ध्यर्थं तस्मात्तच्छृणु कारणम् ॥ ४९ ॥  
अथर्ववेदो यश्चैष शतशाखो विनिर्मितः ॥  
शत कल्पश्च गूढार्थो भूपानां कार्यसिद्धये ॥६.१७४.५॥।  
नवशाखः पञ्चकल्पस्त्वया कार्यः सुखावहः ॥५१॥  
तव मात्रा महाभाग रेतसा च परिप्लुतम् ॥  
यद्वस्त्रं याज्ञवल्क्यस्य परिधानं कृतं च यत् ॥५२॥  
भगिन्या सुतपस्विन्या स्नानार्थं न च काम्यया ॥  
तद्रेतो जलमिश्रं तु भगमध्ये विनिर्गतम् ॥५३॥  
अमोघं तेन सम्भूतस्त्वमत्र जगतीतले ॥  
माता वै मृत्युमापन्ना ज्ञात्वैवं लज्जया तया ॥ ५४ ॥  
चमत्कारपुरे तुभ्यं मातुलो जनकस्तथा ॥  
सन्तिष्ठते महाभाग तत्पार्श्वे त्वमितो वज ॥ ५५ ॥  
साम्प्रतं व्रतकालस्ते वर्षं चैवाष्टमं स्थितम् ॥  
तच्छ्रुत्वा वचनं तस्य लज्जयाऽधोमुखः स्थितः ॥ ५६ ॥  
ततश्चिरेण दीनं स वाक्यमेतदुवाच तम् ॥  
किं मया पापमाख्याहि पूर्वदेहान्तरे कृतम् ॥ ५७  
येनेदं गर्हितं जन्म वियोगो मातृसम्भवः॥  
परित्यक्ष्यामि जीवं स्वं दुःखेनानेन सन्मुने ॥५८॥  
॥ नारद उवाच ॥ ॥  
न त्वया दुष्कृतं किञ्चित्पूर्वदेहान्तरे कृतम् ॥  
परं येन सुसञ्जातं तवेदं व्यसनं शृणु ॥ ५९ ॥  
जन्मस्थेन भवाञ्जातः शनिना नाऽत्र संशयः ॥  
तेनावस्थामिमां प्राप्तो नान्यदस्ति हि कारणम् ॥ ६.१७४.६० ॥  
तच्छ्रुत्वा वचनं तस्य कोपसंरक्तलोचनः ॥  
ऊर्ध्वमालोकयामास समुद्दिश्य शनैश्चरम् ॥ ६१ ॥  
तस्य दृष्टिनिपातेन न्यपतत्स तु तत्क्षणात् ॥  
विमानात्स्वाद्रवेः पुत्रो ययातिरिव नाहुषः ॥६२ ।१  
अधोवक्त्रो द्विजश्रेष्ठाः पितुरादेशमाश्रितः ॥  
बालभावेऽपि तेनैव दग्धौ पादौ तदा रवेः ॥६३॥  
अथ तं नारदः प्राह पतमानमधोमुखम् ॥  
बाल्यभावादनेन त्वं पातितोऽसि शनैश्चर ॥ ६४ ॥  
तस्मान्मा वीक्षयस्वैनं भविष्यति प्रकोपभाक् ॥  
मा पतस्व तथा भूमौ बलान्मद्वाक्यसम्भवात् ॥ ६५ ॥  
स्तम्भयित्वा तथाप्येवं गगनस्थं शनैश्चरम् ॥  
ततः प्रोवाच तं बालं पिप्पलादं मुनीश्वरः ॥ ॥६६॥  
मा कोपं कुरु बाल त्वमेष सूर्यसुतो ग्रहः।  
देवानामपि पीडां च कुरुतेऽष्टमराशिगः ॥ ६७ ॥  
जन्मस्थस्तु विशेषेण द्वितीयस्तु तथापरः ॥  
यद्येष कुपितस्त्वां तु वीक्षयिष्यति कर्हिचित् ॥ ६८ ॥  
करिष्यति न सन्देहो भस्मराशिं ममाग्रतः ॥  
अनेन वीक्षितौ पादौ जातमात्रेण सूर्यकौ ॥ ॥ ६९ ॥  
आयातस्य तु तुष्टस्य पुत्रदर्शनवाञ्छया ॥  
अन्तर्धानीकृते वस्त्रे ज्ञात्वा तं रौद्रचक्षुषम् ॥ ६.१७४.७० ॥  
ततो दग्धावुभौ चापि तिष्ठतश्चर्म वेष्टितौ ॥  
दृश्येतेऽद्यापि मूर्त्तौ तौ घटितायां धरातले ॥ ७१ ॥  
॥ सूत उवाच ॥ ॥  
तच्छ्रुत्वा वचनं तस्य नारदस्य स बालकः ॥  
भयेन महता युक्तस्ततः पप्रच्छ तं मुनिम् ॥ ७२ ॥  
कथं यास्यति मे तुष्टिं वदैष मम सन्मुने ॥  
अज्ञानात्पातितो व्योम्नः शक्तिं चास्याविजानता ॥ ७३ ॥ ॥  
॥ नारद उवाच ॥ ॥  
ग्रहा गावो नरेन्द्राश्च ब्राह्मणाश्च विशेषतः ॥  
पूजिताः प्रतिपूज्यन्ते निर्दहन्त्यपमानिताः ॥ ७४ ॥  
तस्मात्कुरु स्तुतिं चास्य स्वशक्त्या भास्करेः प्रभो॥  
प्रसादं गच्छते येन कोपं त्यजति पातजम् ॥ ७५ ॥  
ततः कृताञ्जलिर्भूत्वा स्तुतिं चक्रे स बालकः ॥  
भयेन महता युक्तस्ततः सम्पृच्छ्य तं मुनिम् ॥ ७६ ॥  
पिप्पलादो द्विजश्रेष्ठाः प्रणिपत्य मुहुर्मुहुः ॥  
नमस्ते क्रोधसंस्थाय पिङ्गलाय नमोऽस्तु ते ॥ ७७ ॥  
नमस्ते वसुरूपाय कृष्णाय च नमोऽस्तु ते ॥  
नमस्ते रौद्रदेहाय नमस्ते चान्तकाय च ॥ ७८ ॥  
नमस्ते यमसञ्ज्ञाय नमस्ते सौरये विभो ॥  
नमस्ते मन्दसञ्ज्ञाय शनैश्चर नमोऽsस्तु ते ॥ ७९ ॥  
प्रसादं कुरु देवेश दीनस्य प्रणतस्य च ॥६.१७४.८॥।  
॥ शनैश्चर उवाच ॥ ॥  
परितुष्टोऽस्मि ते वत्स स्तोत्रेणानेन साम्प्रतम्॥  
वरं वरय भद्रं ते येन यच्छामि साम्प्रतम् ॥ ८१ ॥  
पिप्पलाद उवाच ॥ ॥  
अद्यप्रभृति नो पीडा बालानां सूर्यनन्दन ॥  
त्वया कार्या महाभाग स्वकीया च कथञ्चन ॥ ८२ ॥  
यावद्वर्षाष्टमं जातं मम वाक्येन सूर्यज ॥  
स्तोत्रेणानेन योऽत्र त्वां स्तूयात्प्रातः समुत्थितः ॥ ॥ ८३ ॥  
तस्य पीडा न कर्तव्या त्वया भास्करनन्दन ॥  
तव वारे च सञ्जाते तैलाभ्यङ्गं करोति यः ॥ ८४ ॥  
दिनाष्टकं न कर्तव्या तस्य पीडा कथञ्चन ॥  
यस्त्वां लोहमयं कृत्वा तैलमध्ये ह्यधोमुखम्॥ ८५ ॥  
धारयेत्तेन तैलेन ततः स्नानं समाचरेत् ॥  
तस्य पीडा न कर्तव्या देयो लाभो महीभुजः ॥९६ ॥  
अध्यर्द्धाष्टमिकायोगे तावके संस्थिते नरः ॥  
तववारे तु सम्प्राप्ते यस्तिलाँल्लोहसंयुतान् ॥ ९७ ॥  
स्वशक्त्या राति नो तस्य पीडा कार्या त्वया विभो ॥  
कृष्णां गां यस्तु विप्राय तवोद्देशेन यच्छति ॥ ८८ ॥  
अध्यर्द्धाष्टमजा पीडा नाऽस्य कार्या त्वया विभो ॥  
शमी समिद्भिर्यो होमं तवोद्देशेन यच्छति ॥ ९९ ॥  
तथा कृष्णतिलैश्चैव कृष्णपुष्पानुलेपनैः ॥  
पूजां करोति यस्तुभ्यं धूपं वै गुग्गुलं दहेत् ॥  
कृष्णवस्त्रेण संवेष्ट्य त्याज्या तस्य व्यथा त्वया ॥ ६.१७४.९० ॥  
॥ सूत उवाच ॥ ॥  
एवमुक्तः शनिस्तेन बाढमित्येव जल्प्य च ॥  
नारदं समनुज्ञाप्य जगाम निजसं श्रयम्॥ ९१ ॥  
नारदोऽपि तमादाय वालकं कृपयान्वितः ॥  
चमत्कारपुरं गत्वा याज्ञवल्क्याय चार्पयत् ॥ ९२ ॥  
कथयामास वृत्तान्तं तस्य सम्भूति सम्भवम्॥  
यद्दृष्टं ज्ञानदीपेन तस्मै सर्वं न्यवेदयत्॥९३॥  
एष ते वीर्यसम्भूतो बालको भगिनीसुतः ॥  
मयाऽश्वत्थतले लब्धः काननेऽश्वत्थसन्निधौ ॥ ९४ ॥  
व्रतबन्ध कुरुष्वास्य साम्प्रतं चाष्टवार्षिकः ॥  
नात्र दोषोस्ति विप्रेन्द्र न भगिन्यास्तथा तव ॥  
तस्माद्गृहाण पुत्रं स्वं भागिनेयं विशेषतः ॥ ॥ ९५ ॥  
॥ सूत उवाच ॥ ॥  
एवमुक्त्वा स देवर्षिस्ततश्चादर्शनं गतः ॥  
याज्ञवल्क्योऽपि तच्छ्रुत्वा विषादं परमं गतः ॥ ९६ ॥  
पापं तच्चिन्तयन्नेव न शान्तिमधिगच्छति ॥  
आत्मानं गर्हयन्नित्यं दिवानक्तं च शोचति ॥ ९७ ॥  
तं च पुत्रं परिज्ञाय तैस्तैश्चिह्नैर्निजैः स्थितैः ॥  
ततस्तु पोषयित्वा तं व्रतेन समयोजयत् ॥ ९९ ॥  
इति श्रीस्कान्दे महापुराण एकाशीतिसाहस्या संहितायां षष्ठे नागरखण्डे हाटकेश्वरक्षेत्रमाहात्म्ये पिप्पलादोत्पत्तिव र्णनन्नाम चतुःसप्तत्युत्तरशततमोऽध्यायः ॥ १७४ ॥