+++
title = "०६३"

+++
॥ सूत उवाच ॥ ॥  
अथ सोमेश्वराख्यं च तत्र लिङ्गं सुशोभनम् ॥  
अस्ति ख्यातं त्रिलोकेऽत्र स्वयं सोमेन निर्मितम् ॥ १ ॥  
सोमवारेण यस्तत्र वत्सरं यावदर्चयेत् ॥  
क्षणं कृत्वा स रोगेण दारुणेनापि मुच्यते ॥२॥  
यक्ष्मणापि न सन्देहः किं पुनः कुष्ठपूर्वकैः ॥  
तस्मात्सर्वप्रयत्नेन रोगार्त्तस्तं प्रपूजयेत् ॥३॥  
तदाराध्य पुरा सोमः क्षयव्याधिसमन्वितः ॥  
बभूव नीरुग्देहोऽसौ यथा पाण्ड्यो नराधिपः ॥ ४ ॥  
॥ ऋषय ऊचुः ॥ ॥  
ओषधीनामधीशस्य कथं सोमस्य सूतज ॥  
क्षयव्याधिः पुरा जाता उपशान्तिं कथं गतः ॥५॥  
एतन्नः सर्वमाचक्ष्व विस्तरेण महामते॥  
तथा तस्य महीपस्य पाण्ड्यस्यापि कथां शुभाम् ॥ ६ ॥  
॥ सूत उवाच ॥ ॥  
दक्षस्य कन्यकाः पूर्वं सप्तविंशतिसङ्ख्यया ॥  
उपयेमे निशानाथो देवाग्निगुरुसन्निधौ ॥ ७ ॥  
नक्षत्रसञ्ज्ञिता लोके कीर्त्यन्ते या द्विजोत्तमैः ॥  
दैवज्ञैरश्विनीपूर्वा रूपौदार्यगुणान्विताः ॥८॥  
अथ तासां समस्तानां मध्ये तस्य निशापतेः ॥  
रोहिणी वल्लभा जज्ञे प्राणेभ्योऽपि गरीयसी ॥ ९ ॥  
ततः समं परित्यज्य सर्वास्ता दक्षकन्यकाः ॥  
रोहिण्या सह संयुक्तः सम्बभूव दिवानिशम् ॥ ६.६३.१० ॥  
ततस्ताः काम सन्तप्ता दौर्भाग्येन समन्विताः ॥  
प्रोचुर्दुःखान्विता दक्षं गत्वा बाष्पप्लुताननाः ॥ ११ ॥  
वयं यस्मै त्वया दत्ताः पत्न्यर्थं तात पापिने॥  
ऋतुमात्रमपि प्रीत्या सोऽस्माकं न प्रयच्छति ॥ १२ ॥  
तस्मात्प्राणान्विहास्यामः सम्प्रविश्य हुताशनम् ॥  
अविलम्बान्महाभाग सत्यं ब्रूमस्तवाग्रतः ॥३ ॥ १३ ॥  
॥ सूत उवाच ॥ ॥  
तासां तद्वचनं श्रुत्वा दक्षो दुःखसमन्वितः ॥  
सर्वास्ताः स्वयमादाय जगाम शशिसन्निधौ ॥ १४ ॥  
ततः प्रोवाच सोऽन्वक्षं तासां दक्षः प्रजापतिः ॥  
भर्त्सयन्परुषैर्वाक्यैर्निशानाथं मुहुर्मुहुः ॥ १५ ॥  
किमिदं युज्यते कर्तुं त्वया रात्रिपतेऽधम ॥  
कर्म मूढ सतां बाह्य धर्मशास्त्रविगर्हितम्॥ १६ ॥  
ऋतुकालेऽपि सम्प्राप्ते सुता मम समुद्भवाः ॥  
यन्न सम्भाषसि प्रीत्या धर्मशास्त्रं न वेत्सि किम् ॥ १७ ॥  
ऋतु स्नातां तु यो भार्यां सन्निधौ नोपगच्छति ॥  
घोरायां भ्रूणहत्यायां युज्यते नात्र संशयः ॥ १८ ॥  
तस्य तद्वचनं श्रुत्वा सलज्जो रात्रिनायकः ॥॥  
प्रोवाचाधोमुखो दक्षं प्रकरिष्ये वचस्तव ॥ १९ ॥  
ततो हृष्टमना दक्षः सुताः सर्वा हिमद्युते ॥  
निवेद्यामन्त्र्य तं पश्चाज्जगाम निजमन्दिरम् ॥ ६.६३.२० ॥३  
चन्द्रोऽपि पूर्ववत्सर्वास्ताः परित्यज्य दक्षजाः ॥  
रोहिण्या सह संसर्गं प्रचकारानुरागतः ॥ २१ ॥  
अथ ता दुःखिता भूयो जग्मुर्यत्र पिता स्थितः ॥  
प्रोचुश्च बाष्पपूर्णाक्षास्तत्कालसदृशं वचः ॥ २२ ॥  
एतत्तात महद्दुःखमस्माकं वर्तते हृदि ॥  
यद्दौर्भाग्यं प्रसञ्जातं सर्वस्त्रीजनगर्हितम् ॥ ॥ २३ ॥  
यत्पुनस्त्वं कृतस्तेन कामुकेन दुरात्मना ॥  
व्यर्थश्रमोऽप्रमाणीव कृतेऽस्माकं गतः स्वयम् ॥ २४ ॥  
तद्दुःखं न वयं शक्ता हृदि धर्तुं कथञ्चन ॥  
रमते स हि रोहिण्या चन्द्रमाः सहितोऽनिशम् ॥ २५ ॥  
विशेषात्तव वाक्येन निषिद्धो रात्रिनायकः ॥  
अनुज्ञां देहि तस्मात्त्वमस्माकं तत्र साम्प्रतम् ॥  
दौर्भाग्यदुःखसन्तप्तास्त्यजामो येन जीवितम् ॥ २६ ॥  
॥ सूत उवाच ॥ ॥  
तासां तद्वचनं श्रुत्वा दक्षः कोपसमन्वितः ॥  
शशाप शर्वरीनाथं गत्वा तत्सन्निधौ ततः ॥ २७ ॥  
यस्मात्पाप न मे वाक्यं त्वया धर्मसमन्वितम् ॥  
कृतं तस्मात्क्षयव्याधिस्त्वां ग्रसिष्यति दारुणः ॥ २८ ॥  
एवमुक्त्वा ययौ दक्षश्चन्द्रोऽपि द्विजसत्तमाः ॥  
तत्क्षणाद्यक्ष्मणाश्लिष्टः क्षयं याति दिने दिने ॥ २९ ॥  
ततोऽसौ कृशतां प्राप्तः सम्परित्यज्य रोहिणीम् ॥  
अशक्तः सेवितुं कामं वभ्राम जगतीतले ॥ ६.६३.३० ॥  
क्षयव्याधिप्रणाशाय पृच्छ मानश्चिकित्सकान्॥  
औषधानि विचित्राणि प्रकुर्वाणो जितेन्द्रियः ॥ ३१ ॥  
तथापि मुच्यते नैव यक्ष्मणा स निशापतिः ॥  
दक्षशापेन रौद्रेण क्षयं याति दिनेदिने ॥ ३२ ॥  
ततो वैराग्यमापन्नस्तीर्थयात्रापरायणः ॥  
बभूव श्रद्धयायुक्तस्त्यक्त्वा भेषजमुत्तमम् ॥ ३३ ॥  
अथासौ भ्रममाणस्तु तीर्थान्यायतनानि च ॥  
सम्प्राप्तो ब्राह्मणश्रेष्ठाः प्रभासं क्षेत्रमुत्तमम्॥ ३४ ॥  
तत्र स्नात्वा शुचिर्भूत्वा प्रभासं वीक्ष्य रात्रिपः ॥  
यावत्सम्प्रस्थितोन्यत्र तावदग्रे व्यवस्थितम् ॥ ३५ ॥  
अपश्यद्रोमकन्नाम स मुनि संशितव्रतम् ॥  
तपोवीर्यसमोपेतं सर्वसत्त्वानुकम्पकम् ॥ ३६ ॥  
तं दृष्ट्वा स प्रणम्योच्चै स्ततः प्रोवाच सादरम् ॥  
क्षयव्याधियुतश्चन्द्रो निर्वेदाद्द्विजसत्तमाः ॥ ३७ ॥  
परिक्षीणोऽस्मि विप्रेन्द्र क्षयव्याधिप्रभावतः ॥  
तस्मात्कुरु प्रतीकार महं त्वां शरणं गतः ॥ ३८ ॥  
मया चिकित्सकाः पृष्टास्तैरुक्तं भेषजं कृतम् ॥  
अनेकधा महाभाग परिक्षीणो दिनेदिने ॥ ३९ ॥  
यदि नैवोपदेशं मे कञ्चित्त्वं सम्प्रदास्यसि ॥  
व्याधिनाशाय तत्तेन त्यक्ष्याम्यद्य कलेवरम् ॥ ६.६३.४० ॥  
॥ रोमक उवाच ॥ ॥  
अन्यस्यापि निशानाथ न शापः कर्तुमन्यथा ॥  
शक्यते किं पुनस्तस्य दक्षस्यामिततेजसः ॥ ४१ ॥  
तस्मादत्रोपदेशं ते प्रयच्छामि सुसम्मतम् ॥  
येन ते स्यादसन्दिग्धं क्षयव्याधि परिक्षयः ॥ ४२ ॥  
नादेयं किञ्चिदस्तीह देवदेवस्य शूलिनः ॥  
सम्प्रहृष्टस्य तद्वाक्यात्तस्मादाराधयस्व तम् ॥ ४३ ॥  
अष्टषष्टिषु तीर्थेषु सत्यं वासः सदा क्षितौ ॥  
तेषु संस्थाप्य तल्लिङ्गं तस्य नाशाय रात्रिप ॥ ४४ ॥  
आराधय ततो नित्यं श्रद्धापूतेन चेतसा ॥  
सम्प्राप्स्यसि न सन्देहः क्षयव्याधि परिक्षयम् ॥ ४५ ॥  
॥ सूत उवाच ॥ ॥  
तस्य तद्वचनं श्रुत्वा सम्प्रहृष्टो निशापतिः ॥  
तस्मिन्प्रभासके क्षेत्रे दिव्यलिङ्गानि शूलिनः ॥  
संस्थाप्य पूजयामास स्वनामाङ्कानि भक्तितः ॥ ४६ ॥  
ततस्तुष्टो महादेवस्तस्य सन्दर्शनं गतः ॥  
प्रोवाच वरदोऽस्मीति प्रार्थयस्व यथेप्सितम् ॥ ४७ ॥ ॥  
॥ चन्द्र उवाच ॥ ॥  
परं क्षीणोऽस्मि देवेश यक्ष्मणाहं पदान्तिकम् ॥  
प्राप्तस्तस्मात्परित्राहि नान्यत्सम्प्रार्थयाम्यहम् ॥ ४८ ॥  
तस्य तद्वचनं श्रुत्वा भगवान्वृषभध्वजः ॥  
दक्षमाहूय तत्रैव ततः प्रोवाच सादरम् ॥ ४९ ॥  
एष चन्द्रस्त्वया शप्तो जामाता न कृतं शुभम् ॥  
तस्मादनुग्रहं चास्य मम वाक्यात्समाचर ॥ ६.६३.५० ॥  
॥ दक्ष उवाच ॥ ॥  
मया धर्म्यमपि प्रोक्तो वाक्यमेष कुबुद्धिमान् ॥  
नाकरोन्मे पुरः प्रोच्य करिष्यामीत्य सत्यवाक् ॥ ५१ ॥  
तेन शप्तस्तु कोपेन सुतार्थे वृषभध्वज ॥  
हास्येनापि मया प्रोक्तं नान्यथा सम्प्रजायते ॥ ५२ ॥  
॥ देवदेव उवाच ॥ ॥  
अद्यप्रभृति सर्वास्ताः सुता एष निशाकरः ॥  
समाः संवीक्षते नित्यं मम वाक्यादसंशयम् ॥ ५३ ॥  
तस्मात्पक्षं क्षयं यातु पक्षं वृद्धिं प्रगच्छतु ॥  
येन ते स्याद्वचः सत्यं मत्प्रसादसमन्वितम् ॥ ५४ ॥  
ततो दक्षस्तथेत्युक्त्वा जगाम निजमन्दिरम् ॥  
देवोऽपि शङ्करो भूयः प्रोवाच शशलाञ्छनम् ॥ ५५ ॥  
भूयोऽपि प्रार्थयाभीष्टं मत्तस्त्वं शशलाञ्छन ॥  
येन सर्वं प्रयच्छामि यद्यपि स्यात्सुदुर्लभम् ॥ ५६ ॥ ॥  
॥ चन्द्र उवाच ॥ ॥  
यदि तुष्टोऽसि देवेश यदि देयो वरो मम ॥  
तत्स्थापितेषु लिङ्गेषु मया सर्वेषु सर्वदा॥  
सन्निधानं त्वया कार्यं लोकानां हित काम्यया ॥ ५७ ॥  
॥ देव उवाच ॥ ॥  
अष्टषष्टिषु लिङ्गेषु स्थापितेषु त्वया विभो ॥  
सोमवारेण सान्निध्यं करिष्ये वचनात्तव ॥ ५८ ॥  
एवमुक्त्वा स देवेशस्ततश्चादर्शनं गतः ॥  
चन्द्रोऽपि हर्षसंयुक्तः समं पश्यति तास्ततः ॥ ५९ ॥  
सुता दक्षस्य विप्रेन्द्रा शङ्करस्य वचः स्मरन्॥  
ततो हर्ष समायुक्ता वभूवुस्तदनन्तरम् ॥ ६.६३.६० ॥  
एवं सोमेश्वरास्तत्र बभूवुर्द्विजसत्तमाः ॥  
अष्टषष्टिषु तीर्थेषु तथान्येषु ततः परम् ॥ ६१ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये सोमनाथोत्पत्तिमाहात्म्यवर्णनन्नाम त्रिषष्टितमोऽध्यायः ॥ ॥ ६३ ॥ ॥ छ ॥