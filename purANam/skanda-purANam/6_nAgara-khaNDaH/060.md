+++
title = "०६०"

+++
॥ ऋषय ऊचुः ॥ ॥  
माहित्थेयं त्वयाख्याता या पुरा सूतनन्दन ॥  
केन संस्थापिता तत्र वद सर्वमशेषतः ॥ १ ॥  
॥ सूत उवाच ॥ ॥  
शोषणीनाम या विद्या पुरागस्त्येन साधिता ॥  
आथर्वणेन मन्त्रेण स्वयं च परमेश्वरी ॥ ॥ २ ॥  
ततः संशोषितस्तेन स समुद्रो महात्मना ॥  
मित्रावरुणपुत्रेण सा प्रोक्ता पुरतः स्थिता ॥ ३ ॥  
माहित्थं साधितं यस्मात्त्वया मे सकलं शुभम् ॥  
माहित्थानाम तस्मात्त्वं देवता सम्भविष्यसि ॥ ४ ॥  
चमत्कारपुरक्षेत्रे पूजां प्राप्स्यस्यनुत्तमाम् ॥  
यस्त्वामाथर्वणैर्मन्त्रैस्तत्रस्थां भक्तिसंयुतः ॥ ५ ॥  
पूजयिष्यति वृद्धिं च सर्वकालमवाप्स्यति ॥  
तस्मात्तत्र द्रुतं गच्छ मया सार्द्धं पुरोत्तमे ॥ ६ ॥  
द्विजानां रक्षणार्थाय नित्यं सन्निहिता भव ॥  
एवं सा तत्र सम्भूता माहित्था वरदेवता ॥ ७ ॥  
ययाऽयं चलितः शैलः स्वशक्त्या निश्चलीकृतः ॥  
स्कन्देनेह द्विजश्रेष्ठाः शक्त्या विद्धस्तदग्रतः ॥ ॥  
नरादित्यस्ततश्चान्यो यो नरेण प्रतिष्ठितः ॥  
षष्ठ्यां तं सूर्यवारेण दृष्ट्वा पापात्प्रमुच्यते ॥ ९ ॥  
न शत्रूणां पराभूतिं प्रयास्यति यथार्जुनः ॥  
रोगी विमुच्यते रोगाद्दरिद्रो धनमाप्नुयात् ॥ ६.६०.१० ॥  
तथा गोवर्धनधरं तत्र देवं जनार्दनम् ॥  
यः पश्येत्कार्तिके शुक्ले सम्प्राप्ते प्रथमे दिने॥  
तस्य गावः प्रभूताः स्युर्नीरोगा द्विसत्तमाः ॥ ११ ॥  
नरसिंहवपुः साक्षात्तथा देवो हरिः स्वयम् ॥  
तथा विनायकस्तत्र सर्वकामप्रदायकः ॥  
सर्वविघ्नहरश्चैव स्थापितश्चार्जुनेन हि ॥ १२ ॥  
यस्तं पूजयते भक्त्या चतुर्थ्यां मोदकाशनैः ॥  
स सर्वविघ्ननिर्मुक्तो लभते वाञ्छितं फलम् ॥  
तत्र स्थितो द्विजेन्द्राणां हिताय द्विजसत्तमाः ४१३ ॥  
यस्तमाथर्वणैर्मन्त्रैः पूजयेद्द्वादशीदिने ॥  
कार्तिकस्य सिते पक्षे स याति परमां गतिम् ॥ १४ ॥  
तथा तत्र द्विजश्रेष्ठा नरनारायणावुभौ ॥  
देवौ परमतेजस्वी यस्तौ पश्यति भक्तितः ॥ १५ ॥  
पूजयेच्च द्विजश्रेष्ठा द्वादश्या दिवसे स्वयम् ॥  
स याति परमं स्थानं जरामरणवर्जितम् ॥ १६ ॥  
तीर्थयात्राकृतारम्भः कुन्तीपुत्रो धनञ्जयः ॥  
हाटकेश्वरजे क्षेत्रे समायातो द्विजोत्तमाः ॥ १७ ॥  
दृष्ट्वा तत्पावनं क्षेत्रं तीर्थपूगप्रपूरितम्॥  
आदित्यं स्थापयामास प्रासादे सुमनोहरे ॥ १८ ॥  
नरनारायणौ देवौ तस्याग्रे स्थापितौ ततः ॥  
तथा गोवर्धनधरस्तत्र देवः प्रतिष्ठितः ॥ १९ ॥  
नरसिंहं तथैवान्यं श्रद्धया परया युतः ॥  
एवं संस्थाप्य कौन्तेयो देवगृहसुपञ्चकम् ॥ ६.६०.२० ॥  
ततो विप्रान्समाहूय सर्वांस्तान्पुरसम्भवान् ॥  
प्रोवाच प्रणतो भक्त्या धनं दत्त्वा सुपुष्कलम् ॥ २१ ॥  
मया संस्थापितः सूर्यः सर्वरोगक्षयावहः ॥  
तथार्पितश्च युष्माकं चिन्तनीयं सदैव तु ॥ २२ ॥  
॥ विप्रा ऊचुः ॥ ॥  
गच्छ त्वं पाण्डवश्रेष्ठ सुविश्रब्धः स्वमालयम् ॥  
वयं सर्वे करिष्यामस्तवश्रेयोऽभिवर्धनम् ॥ २३ ॥  
ततोऽर्जुनः प्रहृष्टात्मा तेभ्यो दत्त्वा धनं बहु॥  
तानामन्त्र्य नमस्कृत्य जगाम स्वपुरं प्रति ॥ २४ ॥  
।। सूत उवाच ॥ ॥  
एतद्वः सर्वमाख्यातं नरादित्यस्य सम्भवम् ॥  
माहात्म्यं ब्राह्मणश्रेष्ठाः शृण्वतां पापनाशनम् ॥ २५ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये नरादित्यमाहात्म्यवर्णनन्नाम षष्टितमोऽध्यायः ॥ ६० ॥ ॥ छ ॥