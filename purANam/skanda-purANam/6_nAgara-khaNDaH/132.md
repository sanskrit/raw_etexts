+++
title = "१३२"

+++
॥ ऋषय ऊचुः । ॥  
त्वया सूतज तत्रस्थं याज्ञवल्क्यस्य कीर्तितम् ॥  
तीर्थं वररुचेश्चैव वैनायक्यं प्रविद्यते ॥ १ ॥  
कात्यायनस्य न प्रोक्तं किञ्चित्तत्र महामते ॥  
किं वा तेन कृतं नैव किं वा ते विस्मृतिं गतम् ॥ २ ॥  
तस्मादाचक्ष्व नः शीघ्रं यदि किञ्चिन्महात्मना ॥  
क्षेत्रेत्र निर्मितं तीर्थं सर्वसिद्धिप्रदायकम् । ३ ॥  
॥ सूत उवाच ॥ ॥  
तेन वास्तुपदन्नाम तत्र तीर्थविनिर्मितम् ॥  
कात्यायनेन विप्रेण सर्वकामप्रदं नृणाम् ॥ ४ ॥  
चत्वारिंशत्त्रिभिर्युक्ता देवता यत्र पञ्च च ॥  
पूज्यन्ते पूजिताश्चापि सिद्धिं यच्छन्ति तत्क्षणात् ॥ ५ ॥  
॥ ऋषय ऊचुः ॥ ॥  
कस्मात्ता देवताः सूत पूज्यन्ते तत्र संस्थिताः ॥  
नामतश्च विभागेन कीर्तयस्व पृथक्पृथक् ॥ ६ ॥  
॥ सूत उवाच ॥ ॥  
पूर्वं किञ्चिन्महद्भूतं निर्गतं धरणीतलात् ॥  
अपूर्वं रौद्रमत्युग्रं कृष्ण दन्तं भयानकम् ॥ ७ ॥  
शङ्कुकर्णं कृशास्यं च ऊर्ध्वकेशं भयानकम् ॥  
देवानां नाशनार्थाय मानुषाणां विशेषतः ॥ ॥  
आकृष्टं दानवेन्द्रेण मन्त्रैः शुक्रप्रदर्शितैः ॥  
अवध्यं सर्वशस्त्राणामस्त्राणां च विशेषतः ॥ ९ ॥  
अथ देवाः समालोक्य तत्तादृक्सुभयावहम् ॥  
जघ्नुः शस्त्रैः शितैश्चित्रैः कोपेन महतान्विताः ॥ ६.१३२.१० ॥  
नैव शेकुस्तदङ्गेषु प्रहर्तुं यत्नमास्थिताः ॥  
भक्ष्यन्ते केवलं तेन शतशोऽथ सहस्रशः ॥ ११ ॥  
अथ ते यत्नमास्थाय सर्वे देवाः सवासवाः ॥  
ब्रह्माणमग्रतः कृत्वा तद्भूतमभिदुद्रुवुः ॥ १२ ॥  
ततः सङ्गृह्य यत्नेन सर्वगात्रेषु सर्वतः ॥  
तच्च पञ्चगुणैर्देवैः पातितं धरणीतले॥ ॥ १३ ॥  
उपविष्टास्ततस्तस्य सर्वे भूत्वा समन्ततः ॥  
प्रहारान्सम्प्रयच्छन्ति न लगन्ति च तस्य ते ॥ १४ ॥  
आथर्वणेन सूक्तेन जातं चामृतबिन्दुना ॥  
तद्भूतं प्रेषितं दैत्यैर्मुण्डेन च तदन्तिकम्॥ १५ ॥  
एवं वर्षसहस्रान्तं तत्तथैव व्यवस्थितम् ।  
न मुञ्चन्ति भयात्ते तु न हन्तुं शक्नुवन्ति च ॥ १६ ॥  
तस्योदरे स्थितो ब्रह्मा शक्राद्या अमराश्च ये ॥  
चतुर्दिक्षु स्थिताः क्रुद्धा महद्यत्नेन संस्थिताः ॥  
ततस्ते दानवाः सर्वे मन्त्रं चक्रुः परस्परम् ॥ १७ ॥  
अस्य भूतस्य रौद्रस्य शुक्रसृष्टस्य तत्क्षणात् ॥  
एक एवात्र निर्दिष्ट उपायो देवसङ्क्षयः । १८ ॥  
ततः शस्त्राणि तीक्ष्णानि दानवास्ते महाबलाः ॥  
मुञ्चन्तो विविधान्नादान्समाजग्मुः सहस्रशः ॥ १९ ॥  
एतस्मिन्नन्तरे विष्णुरागतस्तत्र तत्क्षणात् ॥  
आह भूतं तदा विष्णुर्वचसा ह्लादयन्निव ॥ ६.१३२.२० ॥  
यो यस्मिन्संस्थितो गात्रे देवस्तव समुद्भवे ॥  
तत्र पूजां समादाय तस्मात्त्वां तर्पयिष्यति ॥२१॥  
नैवंविधा तु लोकेऽस्मिन्पूजा देवस्य संस्थिता ॥  
कस्यचिद्यादृशी तेऽद्य मया सम्प्रतिपादिता ॥ २२ ॥  
ततस्तेन प्रतिज्ञातमविकल्पेन? चेतसा॥  
एवं तेऽहं करिष्यामि परं मे वचनं शृणु ॥ २३ ॥  
यदि कश्चिन्न मे पूजां करिष्यति कदाचन ॥  
कथञ्चिन्मानवः कश्चित्स मे भक्ष्यो भविष्यति ॥ २४ ॥  
॥ सूत उवाच ॥ ॥  
बाढमित्येव च प्रोक्ते ततो देवेन चक्रिणा ॥  
तद्भूतं निश्चलं जातं हर्षेण महतान्वितम् ॥ २५ ॥  
ततो देवाः समुत्थाय तत्त्यक्त्वा शस्त्रपाणयः ॥  
जघ्नुश्च निशितैः शस्त्रैः पलायनसमुत्सुकान् ॥  
लज्जाहीनान्गतामर्षान्दीनवाक्यप्रजल्पकान् ॥ २६ ॥  
ततः स्वस्थः स भूत्वा तु हरिर्दैत्यैर्निपातितैः ॥  
प्रोवाच पद्मजं नाम भूतस्यास्य कुरुष्व भोः ॥ २७ ॥  
॥ ब्रह्मोवाच ॥. ॥  
अनेन तव वाक्यस्य प्रोक्तं वाक्यं हरे यतः ॥  
वास्त्वेतदिति यस्माच्च तस्माद्वास्तु भविष्यति ॥ २८ ॥  
एवमुक्त्वा हृषीकेश आहूय विश्वकर्मणे ॥  
विधानं कथयामास पूजार्थं विस्तरान्वितम् ॥ २९ ॥  
एतस्मिन्नन्तरे प्राह याज्ञवल्क्यसुतः सुधीः ॥  
विश्वकर्माणमाहूय प्रथमं द्विजसत्तमाः ॥ ६.१३२.३० ॥  
हाटकेश्वरजे क्षेत्रे ममाश्रमपदं कुरु ॥  
अनेनैव विधानेन प्रोक्तेन तु महामते ॥ ३१ ॥  
ततोहं सकलं बुद्ध्वा वृद्धिं नेष्यामि भूतले ॥  
बालावबोधनार्थाय तस्मादागच्छ सत्वरम् ॥ ३२ ॥  
ततः सम्प्रेषयामास तं ब्रह्मापि तदन्तिकम् ॥  
विश्वकर्माणमाहूय स्वसुतस्य हिते स्थितः ॥ ३३ ॥  
विश्वकर्मापि तत्रैत्य वास्तुपूजां यथोदिताम् ॥  
चकार ब्रह्मणा प्रोक्तां यादृशीं सकलां ततः ॥ ३४॥  
कात्यायनोऽपि तां सर्वां दृष्ट्वा चक्रे सहस्रशः ॥  
तदा विश्वहितार्थाय शालाकर्मादि पूर्विकाम् ॥ । ३५ ॥  
एवं वास्तुपदं जातं तस्मिन्क्षेत्रे द्विजोत्तमाः ॥  
अस्मिन्क्षेत्रे नरः पापात्स्पृष्टो मुच्येत कर्मणा ॥ ३६ ॥  
तथा न प्राप्नुयाद्दोषं गृहजातं कथञ्चन ॥  
शिल्पोत्थं कुपदोत्थं च कुवास्तुजमथापि च ॥ ३७ ॥  
वैशाखस्य तृतीयायां शुक्लायां रोहिणीषु च ॥  
तत्पदं निहितं तत्र वास्तोस्तेन महात्मना ॥ ३८ ॥  
तस्मिन्नपि च यः पूजां तेनैव विधिना नरः ॥  
तस्य यः कुरुते सम्यक्स भूपत्वमवाप्नुयात् ॥ ३९ ॥  
गृहं दोषान्वितं प्राप्य शिल्पादिभिरुपद्रुतम् ॥  
तस्योपसङ्गमं प्राप्य समृद्धिं याति तद्दिने ॥ ६.१३२.४० ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागर खण्डे हाटकेश्वरक्षेत्रमाहात्म्ये वास्तुपदोत्पत्तिमाहात्म्यवर्णनन्नाम द्वात्रिंशदुत्तरशततमोऽध्यायः ।। १३२ ॥