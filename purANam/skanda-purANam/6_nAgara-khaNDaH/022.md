+++
title = "०२२"

+++
॥ ऋषय ऊचुः ॥ ॥  
यदेतद्भवता प्रोक्तं तीर्थे शक्रसमुद्रवम्॥  
स्वामिद्रोहकृतात्पापान्निर्मुक्तो यत्र लक्ष्मणः ॥ १ ॥  
कथं तत्र पुरा शक्रः स्वामिद्रोहसमुद्भवात् ॥  
पातकादेव निर्मुक्तः कस्मिन्काले च सूतज॥२॥  
कस्माद्दितेर्महेन्द्रेण कृतं कृत्यं तथाविधम् ॥  
येन संसूदितो गर्भः सर्वं विस्तरतो वद ॥३॥  
॥ सूत उवाच ॥ ॥  
ब्रह्मणो दक्षिणाङ्गुष्ठाज्जज्ञे दक्षः प्रजापतिः ॥  
स च सञ्जनयामास पचाशत्कन्यकाः शुभाः ॥४॥  
ददौ च दश धर्माय कश्यपाय त्रयोदश ॥  
दिव्येन विधिना दक्षः सप्तविंशतिमिन्दवे ॥ ५ ॥  
अदितिश्च दितिश्चैव द्वे भार्ये मुख्यतां गते ॥  
कश्यपस्य द्विजश्रेष्ठाः प्राणेभ्योऽपि प्रिये सदा ॥ ६ ॥  
ततः स जनयामास देवाञ्च्छक्रपुरःसरान्॥  
अदित्यां चैव दैत्यांश्च दित्यां स बलवत्तरान् ॥७॥  
तेषां त्रैलोक्यराज्यार्थं मिथो जज्ञे महाहवः ॥  
तत्र शक्रेण ते दैत्याः सङ्ग्रामे विनिपातिताः ॥ ८ ॥  
ततः शोकपरा चक्रे दितिर्व्रतमनुत्तमम् ॥  
पुत्रार्थं नियमोपेता क्षेत्रेऽत्रैव समाहिता ॥ ९ ॥  
ततो वर्षसहस्रान्ते तस्यास्तुष्टो महेश्वरः ॥  
उवाच परितुष्टोऽस्मि वरं प्रार्थय वाञ्छितम् ॥ ६.२२.१० ॥  
साऽब्रवीद्यदि मे तुष्टस्त्वं देव शशिशेखर ॥  
तत्पुत्रं देहि देवानां सर्वेषां बलवत्तरम्॥  
यज्ञभागप्रभोक्तारं देवानां दर्पनाशनम् ॥ ११ ॥  
अवध्यं सङ्गरे पूर्वैः सर्वैदेवैः सवासवैः ॥  
स तथेति प्रतिज्ञाय जगामादर्शनं हरः ॥ १२ ॥  
दितिश्चैवाऽदधाद्गर्भं कश्यपान्मुनिपुङ्गवात् ॥  
ततः शक्रो भयं चक्रे ज्ञात्वा तं गर्भसम्भवम्॥  
वदतो मुनिमुख्यस्य नारदस्य महात्मनः ॥ १३ ॥  
ततो दुष्टां मतिं कृत्वा तस्य गर्भस्य नाशने ॥  
चक्रे तस्याः स शुश्रूषां दिवारात्रमतन्द्रितः ॥ १४ ॥  
छिद्रमन्वेषमाणस्तु सुसूक्ष्ममपि च द्विजाः ॥  
न तस्या लभते क्वाऽपि गता मासा नवैव तु ॥ १५ ॥  
ततश्च दशमे मासि सम्प्राप्ते प्रसवोद्भवे ॥  
गर्भालसा निशावक्त्रे सुप्ता सा दक्षिणामुखी ॥ १६ ॥  
निद्रावशं तु सम्प्राप्ता विसञ्ज्ञा समपद्यत॥  
शक्रहस्तावमर्दोत्थपादसौख्येन निश्चला ॥ १७ ॥  
तां विसञ्ज्ञामथो वीक्ष्य त्यक्त्वा पादौ शतक्रतुः ॥  
प्रविवेशोदरं तस्यास्तीक्ष्णं शस्त्रं करे दधत् ॥  
तेनाऽसौ सप्तधा चके गर्भं शस्त्रेण देवपः ॥ १८ ॥  
अथाऽपश्यत्क्षणात्सप्त वालकान्पूर्णविग्रहान् ॥  
ततस्तानपि सप्तैव सप्तधा कृतवान्हरिः ॥ १९ ॥  
जाता एकोनपञ्चाशदथ तत्रैव बालकाः ॥  
तान्दृष्ट्वा वृद्धिमापन्नांस्ततो भीतः शतक्रतुः ॥  
निश्चक्रामोदरातूर्णं दित्या यावन्न लक्षितः ॥ ६.२२.२० ॥  
ततः प्रभाते विमले प्रोद्गते रविमण्डले ॥  
दितिः सञ्जनयामास सप्तधा सप्त बालकान्॥ २१ ॥  
ततोऽभ्येत्य सहस्राक्षो दुर्गन्धेन समावृतः ॥  
निस्तेजा म्लानवक्त्रश्च लज्जयाऽ धोमुखः स्थितः ॥ २२ ॥  
तं दृष्ट्वा तादृशं शक्रं दितिः प्रोवाच सादरम् ॥  
प्रणतं संस्थितं पार्श्वे भयव्याकुलचेतसम् ॥ २३ ॥  
किं त्वं शक्र निरु त्साहस्तेजोद्युतिविवर्जितः ॥  
शरीरात्तव दुर्गन्धः कस्मादीदृक्प्रजायते ॥ २४ ॥  
किं त्वया निहतो विप्रोगुरुर्वाबालकोऽथवा ॥  
नारी वा येन ते नष्टं तेजो गात्रसमुद्भवम् ॥ २५ ॥  
हतो नखाम्भसा वा त्वं घृष्टः शूर्पानिलेन च ॥  
अजामार्जनिकोत्थैश्चरजोभिर्वा समाश्रितः ॥ २६ ॥  
॥ शक्र उवाच ॥ ॥  
सत्यमेतन्महाभागे यत्त्वयोक्तोऽस्मि साम्प्रतम् ॥  
रात्रौ प्रविष्टः सुप्ताया जठरे तव पापकृत् ॥ २७ ॥  
कृन्तश्चैकोनपञ्चाशत्कृत्वो गर्भो मया शुभे ॥  
तावन्मात्रास्ततो जाता बालकाः सर्व एव ते ॥ २८ ॥  
ततो भीत्या विनिष्क्रान्तस्त्वया देवि न लक्षितः ॥  
एतस्मात्कारणाज्जाता तेजोहानिरनिन्दिते ॥ २९ ॥  
॥ दितिरुवाच ॥ ॥  
यस्मात्सत्यं त्वया प्रोक्तं पुरतो मम देवप ॥  
तस्मात्प्रार्थय मत्तस्त्वं वरं यन्मनसेप्सि तम् ॥ ६.२२.३० ॥  
॥ शक्र उवाच ॥ ॥  
एते तव सुता देवि च्छिद्यमाना मयासिना ॥  
रुदन्तो वारिता मन्दं मा रुदन्तु मुहुर्मुहुः ॥ ३१ ॥  
मरुतो नामविख्यातास्तस्मात्सन्तुजगत्रये ॥  
दैत्यभावविनिर्मुक्ता मद्विधेया मम प्रियाः ॥ ३२ ॥  
यज्ञभागभुजः सर्वे भविष्यन्ति मया सह ॥  
यस्मादेतन्मया तीर्थं बालकैस्तव मण्डितम् ॥ ३३ ॥  
बहुभिर्यास्यति ख्यातिं बालमण्डनमित्यतः ॥  
या च स्त्री गर्भसंयुक्ता स्नानं भक्त्या करिष्यीत ॥  
न भविष्यन्ति छिद्राणि तस्या गर्भे कथञ्चन ॥ ३४ ॥  
प्राप्ते प्रसवकाले तु या जलं प्राशयिष्यति ॥  
तीर्थस्यास्य सुखेनैव प्रसविष्यति सा सुतम् ॥ ३५ ॥ ॥  
॥ दितिरुवाच ॥ ॥  
तवोच्छेदाय देवेश याचितः प्राङ्मया हरः ॥  
एकं देव सुतं देहि सर्वदेवनिबर्हणम् ॥ ३६ ॥  
त्वया चैकोनपञ्चाशत्प्रकारः स विनिर्मितः ॥  
यस्मादृतं त्वया प्रोक्तं तस्मादेतद्भविष्यति ॥ ३७ ॥  
॥ सूत उवाच ॥ ॥  
ततः प्रभृति ते जाता मरुतो विबुधैः समम् ॥  
यज्ञभागस्य भोक्तारो दितेः शक्रस्य शासनात् ॥ ३८॥  
अथ प्राह सहस्राक्षो देवाचार्यं बृहस्पतिम् ॥  
मातुर्द्रोहकृतं पापं कथं यास्यति सङ्क्ष यम्॥ ३९ ॥  
॥ बृहस्पतिरुवाच ॥ ॥  
अत्रैव कुरु देवेन्द्र तपः पापविशुद्धये ॥  
तीर्थे यत्र कृतं पापं सर्वपातकनाशने ॥६.२२.४॥।  
न यज्ञैर्न च दानेन नान्यैस्तीर्थसमाश्रयैः ॥  
मातुर्द्रोहकृतं पापं नाशं याति पुरन्दर ॥  
एवमेतत्परित्यज्य तीर्थं मातुस्तवाऽऽश्रयम् ॥४॥।  
॥ सूत उवाच ॥ ॥  
ततस्तूर्णं सह साक्षः सहस्राक्षेशसञ्ज्ञितम् ॥  
लिङ्गं संस्थापयामास स्वयमेव द्विजोत्तमाः ॥ ४२ ॥  
त्रिकालं पूजयामासपुष्पधूपानुलेपनैः ॥  
तथान्यैर्बलिसत्का रैर्गीतैर्नृत्यैःपृथग्विधैः ॥ ४३ ॥  
ततो वर्षसहस्रान्ते तुष्टस्तस्य महेश्वरः ॥  
प्रोवाच वरदोऽस्मीति शक्र प्रार्थय वाञ्छितम् ॥ ४४ ॥  
॥ शक्र उवाच ॥ ॥।  
मातुर्द्रोहकृतं पापं यातु मे त्रिपुरान्तक ॥  
तथाऽन्येषां मनुष्याणां येऽत्र त्वां श्रद्धयान्विताः ॥  
पूजयिष्यन्ति सद्भक्त्या स्नानं कृत्वा समाहिताः ॥ ४५ ॥ ॥  
॥ सूत उवाच ॥ ॥  
स तथेति प्रतिज्ञाय जगामादर्शनं हरः ॥  
शक्रोऽपि रहितः पापैर्जगाम त्रिदशालयम् ॥ ४६ ॥  
एवं तत्र समुत्पन्नं तीर्थं तद्बालमण्डनम् ॥।  
स्वामिद्रोहकृतात्पापान्मुच्यन्ते यत्र मानवाः ॥ ४७ ॥  
एतद्वः सर्वमाख्यातं बालमण्डनसम्भवम् ॥  
माहात्म्यं तु द्विज श्रेष्ठाः शृणुध्वमथ सादरम् ॥ ४८ ॥  
आश्विनस्य सिते पक्षे दशम्यादि यथाक्रमम् ॥  
यस्तत्र कुरुते श्राद्धं यावत्पञ्चदशी तिथिः ॥ ४९ ॥  
तीर्थानां स हि सर्वेषां स्नानजं लभते फलम् ॥  
श्राद्धस्य करणाद्वापि वाजिमेधफलं द्विजाः ॥ ६.२२.५० ॥  
तस्मिन्काले सहस्राक्षः समागच्छति भूतले ॥  
भागानां मर्त्यजातानां सेवनाय सदैव हि ॥ ५१ ॥  
यावद्भूमितले शक्रस्तिष्ठत्येवं द्विजोत्तमाः ॥  
तीर्थे तीर्थानि सर्वाणि तावत्तिष्ठन्ति तत्र वै॥५२॥।  
तस्मात्सर्वप्रयत्नेन तस्मिन्काले विशेषतः ॥  
स्नात्वा तत्र शुभे तीर्थै शक्रेश्वरमथाऽर्चयेत् ॥ ५३ ॥  
अत्र श्लोकौ पुरा गीतौ नारदैन सुर षिण्णा॥  
शृण्वन्तु मुनयः सर्वे कीर्त्यमानौ मया हि तौ ॥ ५४ ॥  
बालमण्डनके स्नात्वा शक्रेश्वरमथेक्षयेत् ॥  
यः पुमानाश्विने मासि प्राप्ते श्रवण पञ्चके ॥  
स पापैर्मुच्यते सर्वैराजन्ममरणाद्भुवि ॥ ५५ ॥  
प्रभावात्तस्य तीर्थस्य सत्यमेतद्द्विजोत्तमाः ॥ ५६ ॥  
इति श्रीस्कान्दे महापुराण एकाशीति साहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये बालमण्डनतीर्थमाहात्म्यवर्णनन्नाम द्वाविंशोऽध्यायः॥२२॥