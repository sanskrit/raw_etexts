+++
title = "२१०"

+++
॥ ॥ विश्वामित्र उवाच ॥ ॥  
तच्छ्रुत्वा वचनं तस्य देवर्षेर्नारदस्य च ॥  
सिद्धसेनो महीपालः प्राप्य तं योगमुत्तमम् ॥ १ ॥  
माधवे मासि सम्प्राप्ते अष्टम्यां सूर्यवासरे ॥  
सूर्योदये तु सम्प्राप्ते यावत्स्नात्वाऽर्चयेद्रविम् ॥२॥  
तावत्कुष्ठविनिर्मुक्तः सहसा समपद्यत ॥  
ततो दिव्यवपुर्भूत्वा सन्तोषं परमं गतः ॥ ३ ॥  
प्रायश्चित्तं ततश्चक्रे ताम्बूलस्य च भक्षणम् ॥  
अज्ञानेन कृतं यच्च चूर्णपत्रसमन्वितम् ॥ ४ ॥  
ततश्च परमां लक्ष्मीं सम्प्राप्तः स महीपतिः ॥  
पितृपैतामहं राज्यं स प्रचक्रे यथा पुरा ॥ ५ ॥  
एतत्ते सर्वमाख्यातं शङ्खतीर्थसमुद्भवम् ॥  
माहात्म्यं पार्थिवश्रेष्ठ किं भूयः श्रोतुमि च्छसि ॥ ६ ॥  
॥ आनर्त उवाच ॥ ॥  
अत्याश्चर्यमिदं ब्रह्मन्यत्त्वया परिकीर्तितम् ॥  
यल्लक्ष्मीस्तस्य सन्नष्टा चूर्णपत्रस्य भक्षणात् ॥ ७ ॥  
कीदृक्तेन कृतं तस्य प्रायश्चित्तं विशुद्धय्रे ॥  
कीदृक्तेन कृतं तच्च निजराज्यं यथा पुरा॥ ८ ॥  
॥ विश्वामित्र उवाच ॥ ॥  
एषा पुण्यतमा मेध्या नागवल्ली नराधिप ॥  
अयथावत्कृता वक्त्रे बहून्दोषान्प्रयच्छति ॥  
तस्माद्यत्नेन सम्भक्ष्या दत्त्वा चैव स्वशक्तितः ॥ ९ ॥  
॥ आनर्त उवाच ॥ ॥  
नागवल्ली कथं जाता कस्माद्दोषो महान्स्मृतः ॥  
अयथावद्भक्षणाच्च तन्मे वक्तुमिहार्हसि ॥ ६.२१०.१० ॥  
॥ विश्वामित्र उवाच ॥ ॥  
प्रश्नभारो महानेष त्वया मे परिकीर्तितः ॥  
तथापि च वदिष्यामि यदि ते कौतुकं नृप ॥  
यस्मात्सञ्जायते दोषश्चूर्णपत्रस्य भक्षणात्॥ ११ ॥  
अमृतार्थं पुरा देवैर्मथितः कलशोदधिः ॥  
मन्थानं मन्दरं कृत्वा नेत्रं कृत्वा तु वासुकिम् ॥ १२ ॥  
मुखदेशे बलिर्लग्नः पुच्छदेशेऽखिलाः सुराः ॥  
वासुदेवमतेनैव सन्दधाराथ कच्छपः ॥ १३ ॥  
मन्दरे भ्रममाणे तु प्रागेव नृपसत्तम ॥  
आनर्त सहसा जातं रत्नत्रितयमेव च ॥ १४ ॥  
नीलाम्बरधरः कृष्णः पुरुषो वक्रनासिकः ॥  
कृष्णदन्तः स्थूलशिरा दीर्घग्रीवो महोदरः ॥  
शूर्पाकाराङ्घ्रिरेवाऽसौ चिपिटाक्षो भयावहः ॥ १५ ॥  
तथा तद्रूपिणी तस्य कुभार्या राक्षसी यथा ॥  
शिशुनाङ्गुलिलग्नेन गर्भश्रमपरायणा ॥ १६ ॥  
ततो देवगणाः सर्वे दानवाश्च विशेषतः ॥  
मन्थानं तत्परित्यज्य तान्ग्रहीतुं प्रधाविताः ।। १७ ॥  
अथ तान्विकृतान्दृष्ट्वा सर्वे शङ्कासमन्विताः ॥  
जगृहुर्नैव राजेन्द्र जहसुश्च परस्परम् ॥ १८ ॥  
अथोवाच बलिर्दैत्यः कृताञ्जलिपुटः स्थितः ॥  
ब्रह्माऽऽदि यल्लभेत्सर्वं यत्पुरस्तात्प्रजायते ॥ १९ ॥  
रत्नत्रितयमेतद्धि तस्माद्गृह्णातु पद्मजः ॥  
येन सिद्धिर्भवेदस्मिन्मन्थने कस्य चाऽर्पणात् ॥ ६.२१०.२० ॥  
तद्वाक्यं विष्णुना तस्य शंसितं शङ्करेण तु ॥  
इन्द्राद्यैश्च सुरैः सर्वैर्दानवैश्च विशेषतः २१॥  
एतस्मिन्नन्तरे ब्रह्मा जग्राह त्रितयं च तत्॥  
दाक्षिण्यात्सर्वदेवानामनिच्छन्नपि पार्थिव ॥  
ममन्थुः सागरं राजन्पुनस्ते यत्नमाश्रिताः ॥ २२ ॥  
ततश्च वारुणी जाता दिव्यगन्धसमन्विता ॥  
बलिना सङ्गृहीता सा प्रत्यक्षं बलविद्विषः ॥ २३ ॥  
आवर्ते चापरे जाते निष्क्रान्तः कौस्तुभो मणिः ॥  
स गृहीतो महाराज विष्णुना प्रभविष्णुना ॥ २४ ॥  
अथापरे स्थिते तत्र महावर्ते निशापतिः ॥  
सञ्जातः स वृषाङ्केन सङ्गृहीतश्च तत्क्षणात् ॥ २५ ॥  
पारिजातस्ततो जातो दिव्यगन्धसमन्वितः ॥  
स गृहीत्वा सुरैः सर्वैः स्थापितो नन्दने वने ॥ २६ ॥  
तस्यानन्तरमेवाथ सुरभी वत्ससंयुता ॥  
निष्क्रान्ता व्योममार्गेण गोलोकं समवस्थिता ॥ २७ ॥  
ततो धन्वन्तरिर्जातो बिभ्रद्धस्ते कमण्डलुम् ॥  
सम्पूर्णममृतेनैव स देवैर्दानवैनृप ॥ २८ ॥  
गृहीतो युगपत्क्रुद्धैः परस्परजिगीषया ॥  
देवानां हस्तगो वैद्यो दैत्यानां च कमण्डलुः॥ २९ ॥  
ततस्तं लोभसंयुक्ता ममन्थुः सागरं नृप ॥  
पद्महस्तात्र सञ्जाता ततो लक्ष्मीः सिताम्बरा ॥ ६.२१०.३० ॥  
स्वयमेव वृतो विष्णुस्तया पार्थिवसत्तम ॥  
मथ्यमाने ततोतीव समुद्रे देवदानवैः ॥ ३१ ॥  
कालकूटं समुत्पन्नं येन सर्वे सुरासुराः ॥  
सम्प्राप्ताः परमं कष्टं प्रभग्नाश्च दिशो दश ॥ ३२ ॥  
तं दृष्ट्वा भगवाञ्छम्भुस्तीव्रं तीवपराक्रमः ॥  
भक्षयामास राजेन्द्र नीलकण्ठस्ततोऽभवत् ॥ ३३ ॥  
अथ सन्त्यज्य मन्थानं मन्दरं वासुकिं तथा ॥  
अमृतार्थेऽभवद्युद्धं दैत्यानां विबुधैः सह ॥ ३४ ॥  
अथ स्त्रीरूपमाधाय विष्णुर्दैत्यानुवाच तान् ॥  
ततो हृष्टो बलिस्तस्यै दत्त्वा पीयूषमेव तत् ॥ ३५ ॥  
 विश्वासं परमं गत्वा युद्धं चक्रे सुरैः सह ॥  
ततो विष्णुः परित्यज्य स्त्रीरूपं पुरुषाकृतिः ॥ ३६ ॥  
तदेवामृतमादाय ययौ यत्र दिवौकसः ॥  
अब्रवीत्तान्सुहृष्टात्मा पिवध्वममृतं सुराः ॥ ३७ ॥  
येनामरत्वमासाद्य व्यापादयत दानवान् ॥  
ते तथेति प्रतिज्ञाय पपुः पीयूषमुत्तमम् ॥ ३८ ॥  
अमराश्च ततो जाता जघ्नुः सङ्ख्ये महासुरान् ॥ ३९ ॥  
तेषां पानविधौ तत्र वर्तमाने महीपते ॥  
राहुर्विबुधरूपेण पपौ पीयूषमुत्सुकः ॥ ६.२१०.४० ॥  
स लक्षितो महादैत्यश्चन्द्रार्काभ्यां च तत्क्षणात् ॥  
निवेदितो हरे राजन्नायं देवो महासुरः ॥ ॥ ४१ ॥  
तच्छ्रुत्वा वासुदेवेन तस्य चक्रं सुदर्शनम्॥  
वधाय पार्थिवश्रेष्ठ मुक्तं वज्रसमप्रभम् ॥ ४२ ॥  
यावन्मात्रं शरीरं तत्तस्य व्याप्तं महीपते ॥  
अमृतेन ततः कृत्तममोघेनापि तच्छिरः ॥ ४३ ।।  
ततोऽमरत्वमापन्नः स यावत्सिंहिकासुतः ॥  
तावत्प्रोक्तोऽच्युतेनाथ साम्ना परमवल्गुना ॥ ४४ ।।  
त्यज दैत्यान्महाभाग देवानां सम्मतो भव ॥  
सम्प्राप्स्यसि परां पूजां सदा त्वं ग्रहमण्डले ॥ ४५ ॥  
स तथेति प्रतिज्ञाय त्यक्त्वा तान्दैत्यसत्तमान् ॥  
पूजां प्राप्नोति मर्त्यानां संस्थितो ग्रहमण्डले ॥ ४६ ॥  
एतस्मिन्नन्तरे दैत्या निर्जिताः सुरसत्तमैः ॥  
दिशो जग्मुः परित्रस्ताः केचिन्मृत्युमुपागताः ॥ ४७ ॥  
पीतशेषं च पीयूषं स्थापितं नन्दने वने ॥  
नागराजस्य यत्रैव स्थितमालानमेव च ॥ ४८ ॥  
अहर्निशं मदस्रावी करीन्द्रः सोऽपि संस्थितः ॥  
तत्प्रभावैः प्रभिन्नः स पीयूषस्य कमण्डलुः ॥४९॥  
ततो वल्ली समुत्पन्ना तस्माच्चैव कमण्डलोः ॥  
तत्रालानसमारूढा वृद्धिं च परमां गता ॥ ६.२१०.५० ॥  
तदुद्भवानि पत्राणि गृहीत्वा सुरसत्तमाः ॥  
अपूर्वाणि सुगन्धीनि मत्वा ते भक्षयन्ति च ॥ ५१ ॥  
वक्त्रशुद्धिकृते राजन्विशेषेण प्रहर्षिताः ॥ ५२ ॥  
अथ धन्वतरिर्वैद्यः स्वबुद्ध्या पृथिवीपते ॥  
नागालाने यतो जाता नागवल्ली भविष्यति ॥ ५३ ॥  
सदा स्मरस्य संस्थानं मम वाक्याद्भविष्यति ॥  
नागवल्लीति वै नाम तस्याश्चक्रे ततः परम् ॥ ५४ ॥  
संयोगं च चकाराथ ताम्बूलं जायते यथा ॥  
पूगीफलेन चूर्णेन खदिरेणापि पार्थिव ॥ ५५ ॥  
कस्यचित्त्वथ कालस्य वाणीवत्सरको नृपः ॥  
प्रतोषं नीतवाञ्छक्रं तपसा निर्मलेन च ॥ ५६ ॥  
ततस्तत्तपसा तुष्ट इन्द्रो वचनमब्रवीत् ॥ ५७ ॥  
॥ इन्द्र उवाच ॥ ॥  
भोभोः पार्थिव तुष्टोऽस्मि तपसाऽनेन साम्प्रतम् ॥  
ब्रूहि यत्ते वरं दद्मि मनसा वाञ्छितं सदा ॥ ५८ ॥  
सोऽब्रवीद्यदि मे तुष्टो यदि देयो वरो मम ॥  
विमानं खेचरं देहि येनागच्छामि ते गृहे ॥  
नित्यमेव धरापृष्ठाद्वन्दनार्थं तव प्रभो ॥५९॥  
स तथेति प्रतिज्ञाय हंसबर्हिणनादितम् ॥  
विमानं प्रददौ तस्मै मनोमारुतवेगधृक् ॥ ६.२१०.६० ॥  
स तत्र नित्यमारुह्य प्रयाति त्रिदशालयम् ॥  
भक्त्या परमया युक्तः सहस्राक्षं प्रवन्दितुम् ॥ ६१ ॥  
तस्य शक्रः स्वहस्तेन ताम्बूलं च प्रयच्छति ॥  
स च तद्भक्षयामास प्रहृष्टेनान्तरात्मना ॥ ६२ ॥  
वृद्धभावेऽपि सम्प्राप्ते तस्य कामोऽत्यवर्द्धत ॥  
ताम्बूलस्य प्रभावेन सुमहान्पृथिवीपते ॥ ६३ ॥  
अथ शक्रमुवाचेदं स राजा विनयान्वितः ॥  
नागवल्लीप्रदानेन प्रसादो मे विधीयताम् ॥ ६४ ॥  
मर्त्यलोके समानेतुं प्रचारं येन गच्छति ॥  
स तथेति प्रतिज्ञाय तस्मै तां प्रददौ तदा ॥ ६५ ॥  
गत्वा निजपुरं सोपि स्वोद्यानेऽस्थापयत्तदा ॥  
ततः कालेन महता प्रचारं सा गता क्षितौ ॥ ६६ ॥  
यस्याः स्वादनतो लोकः कामात्मा समपद्यत ॥  
न कश्चिद्यजनं चक्रे याजनं च विशेषतः ॥  
अन्या धर्मक्रियाः सर्वाः प्रणष्टा धर्मसम्भवाः ॥ ६७ ॥  
ततो देवगणाः सर्वे यज्ञभागविवर्जिताः ॥  
पीड्यमानाः क्रुधा विष्टा गत्वा प्रोचुः पितामहम् ॥ ६८ ॥  
मर्त्यलोके सुरश्रेष्ठ नष्टा धर्मक्रिया भृशम् ॥  
कामासक्तो यतो लोकस्ताम्बूलस्य च भक्षणात् ॥  
तस्मात्कुरु प्रसादं नो येनास्माकं क्रिया भवेत् ॥ ६९ ॥  
एतस्मिन्नेव काले तु पुष्करस्थं पितामहम् ॥  
यजनार्थे समायातं दरिद्रो वीक्ष्य पार्थिव ॥ ६.२१०.७० ॥  
प्रणिपत्य ततः प्राह विनयावनतः स्थितः ॥  
निर्विण्णोऽहं सुरश्रेष्ठ ब्राह्मणानां गृहे स्थितः ॥ ७१ ॥  
तस्मात्कीर्तय मे स्थानं श्रेष्ठं वित्तवतां हि यत् ॥  
तत्र सञ्जायते तृप्तिः शाश्वती प्रचुरा प्रभो ॥ ७२ ॥  
तस्य तद्वचनं श्रुत्वा चिरं ध्यात्वा पितामहः ॥  
अब्रवीच्च दरिद्रं तं छिद्रार्थं धनिना मिह ॥ ७३ ॥  
चूर्णपत्रे त्वया वासः सदा कार्यो दरिद्र भोः ॥  
ताम्बूलस्य तु पर्णाग्रे भार्यया मम वाक्यतः ॥ ७४ ॥  
पर्णानां चैव वृन्तेषु सर्वेषु त्वत्सुतेन च ॥  
रात्रौ खदिरसारे च त्वं ताभ्यां सर्वदा वस ॥ ७५ ॥  
धनिनां छिद्रकृत्प्रोक्तमेतत्स्थानचतुष्टयम् ॥  
पार्थिवानां विशेषेण मम वाक्या द्व्रज द्रुतम् ॥ ७६ ॥  
॥ नारद उवाच ॥ ॥  
एतत्ते सर्वमाख्यातं यत्पृष्टोऽस्मि नराधिप ॥ ७७ ॥  
ताम्बूलोत्थानि छिद्राणि यथा स्युर्धनिनामिह ॥  
तानि सर्वाणि चीर्णानि त्वया राजन्नजानता ॥  
तेन वै विभवोच्छित्तिः सञ्जाता सहसा नृप ॥ ७८ ॥  
॥ राजोवाच ॥ ॥  
तदर्थमपि मे ब्रूहि प्रायश्चित्तं मुनीश्वर ॥  
कदाचिद्भक्षणं मे स्यात्ताम्बूलस्य तथाविधम् ॥ ७९ ॥  
येन सञ्जायते शुद्धिः कुताम्बूलसमुद्भवा ॥ ६.२१०.८० ॥  
॥ विश्वा मित्र उवाच ॥ ॥  
शृणु राजन्प्रवक्ष्यामि प्रायश्चित्तं तु यच्चरेत् ॥  
आश्वासनेन शुद्ध्यर्थं कुताम्बूलस्य भक्षणात् ॥ ८१ ॥  
पर्वकालं समुद्दिश्य सम्यक्छ्रद्धासमन्वितः ॥  
आनयेद्ब्राह्मणं राजन्वेदवेदाङ्गपारगम् ॥ ८२ ॥  
प्रक्षाल्य चरणौ तस्य वाससी परिधापयेत् ॥  
सम्पूज्य गन्धपुष्पाद्यैस्ततः पत्रं हिरण्मयम् ॥  
स्वशक्त्या कारयित्वाऽथ चूर्णे मुक्ताफलं न्यसेत् ॥ ८३ ॥  
पूगीफलं च वैडूर्यं खदिरं रूप्यमेव च ॥  
मन्त्रेणानेन विप्राय तथैव च समर्पयेत् ॥ ८४ ॥  
यन्मया भक्षितं पूर्वं वृन्तं पत्रसमुद्भवम्॥  
चूर्णपत्रं तथैवान्यद्रात्रौ खदिरमेव च ॥ ८५ ॥  
तस्य पापस्य शुद्ध्यर्थं ताम्बूलं प्रतिगृह्यताम् ॥  
ततस्तु ब्राह्मणो मन्त्रमेवं राजन्नुदाहरेत् ॥ ८६ ॥  
यजमानहितार्थाय सर्वपापविशुद्धये ॥  
अज्ञानाज्ज्ञानतो वापि कुताम्बूलं प्रभक्षितम् ॥ ८७ ॥  
भक्षयिष्यसि यच्चान्यत्कदाचिन्मे प्रसादनात् ॥  
तस्य दोषो न ते भावी मम वाक्यादसंशयम् ॥ ८८ ॥  
अनेन विधिना दत्त्वा ताम्बूलं शुद्धिमाप्नुयात् ॥  
कुताम्बूलस्य दोषेण गृह्यते न नरो नृप ॥ ८९ ॥  
तस्मात्त्वं हि महाराज व्रतमेतत्समाचर ॥  
बहु पुण्यतमं ह्येतन्महाभोगविवर्द्धनम् ॥ ६.२१०.९० ॥  
यः प्रयच्छति राजेन्द्र विधिनानेन भक्तितः ॥  
जन्मजन्मान्तरे वापि न ताम्बूलेन मुच्यते ॥ ९१ ॥  
ताम्बूलं भक्षयित्वा यो नैतद्दानं प्रयच्छति ॥  
ताम्बूलवर्जितः सोऽत्र भवेज्जन्मनिजन्मनि ॥ ९२ ॥  
ताम्बूलवर्जितं यस्य मुखं स्यात्पृथिवीपते ॥  
कृपणस्य दरिद्रस्य तद्बिलं न हि तन्मुखम् ॥ ९३ ॥  
ताम्बूलं ब्राह्मणेन्द्राय यो दत्त्वा प्राक्प्रभक्षयेत् ॥  
सुरूपो भाग्यवान्दक्षो भवेज्जन्मनिजन्मनि ॥ ९४ ॥  
एतत्ते सर्वमाख्यातं कुताम्बूलस्य भक्षणात् ॥  
यत्फलं जायते पुंसां यद्दानेन महीपते ॥ ९५ ॥  
शङ्खादित्यानुषङ्गेण ताम्बूलस्य च भक्षणे ॥  
ये दोषा ये गुणा राजन्दानं चैव प्रभक्षणे ॥ ९६ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये ताम्बूलोत्पत्ति ताम्बूलमाहात्म्यवर्णनन्नाम दशोत्तरद्विशततमोऽध्यायः ॥ २१० ॥ ॥ ॥ ॥