+++
title = "१५३"

+++
॥ सूत उवाच ॥ ॥  
तथान्यदपि तत्रास्ति रूपतीर्थमनुत्तमम् ॥  
यत्र स्नातो नरः सम्यग्विरूपो रूपवान्भवेत् ॥ १ ॥  
पूर्वं भगवता तेन ब्रह्मणा लोक कर्तृणा ॥  
सृष्टिं कृत्वा च विस्तीर्णां यथोक्तं च चतुर्विधाम्॥२॥  
ततः स चिन्तयामास रूपसञ्चयसंयुताम् ।]  
एकामप्सरसं दिव्यां देवमायां सृजाम्यहम् ॥ । ॥३॥  
ततश्च सर्वदेवानां समादाय तिलन्तिलम्॥  
रूपं च निर्ममे पश्चादत्याश्चर्यमयीं च ताम् ॥४॥  
यां दृष्ट्वा क्षोभमापन्नः स्वयमेव पितामहः ॥५॥  
ततस्तां प्रेषयामास कैलासं प्रति पद्मजः ॥  
गच्छ देवि महादेवं प्रणमस्व शुचिस्मिते ॥ ६ ॥  
ततः सा सत्वरं गत्वा कैलासं पर्वतोत्तमम् ॥  
अपश्यच्छङ्करं तत्र निर्विष्टं पार्वतीसमम् ॥ ७ ॥  
शङ्करोऽपि च तां दृष्ट्वा विस्मयं परमं गतः ॥  
सुदृष्टां नाकरोद्भीत्या पार्श्वस्थां वीक्ष्य पार्वतीम्॥ ॥  
ततः प्रदक्षिणां चक्रे सा प्रणम्य महेश्वरम् ।  
श्रद्धया परया युक्ता कृताञ्जलिपुटा स्थिता ॥९॥  
यावद्दक्षिणपार्श्वस्था तावद्वक्त्रं स दक्षिणम्॥  
प्रचकार महादेवस्तदुपाकृष्टलोचनः ॥ ६.१५३.१० ॥  
पश्चिमायां यदा साऽभूत्प्रदक्षिणवशाच्छुभा ॥  
पश्चिमं वदनं तेन तदर्थं च कृतं ततः ॥११॥  
एवमुत्तरसंस्थायां तस्यां देवेन शम्भुना ॥  
उत्तरं वदनं क्लृप्तं गौरीभीतेन चेतसा ॥  
न ग्रीवां चालयामास कथञ्चिदपि स द्विजाः ॥१२॥  
एतस्मिन्नन्तरे तत्र नारदो मुनिपुङ्गवः॥  
अब्रवीत्पार्वतीं पश्चात्प्रणिपत्य महेश्वरम् ॥ १३ ॥  
॥ नारद उवाच ॥ ॥  
पश्य पार्वति ते पत्युश्चेष्टितं गर्हितं यथा ॥  
दृष्ट्वा रूपवतीं नारीं कृतम्। मुखचतुष्टयम् ॥ १४ ॥  
अहमेतद्विजानामि न त्वया सदृशी क्वचित् ॥  
अस्ति नारी तथाऽन्योपि विजानाति सुरेश्वरि ॥ १९ ॥  
हास्यस्य पदवीमद्य त्वं गमिष्यसि पार्वति ॥  
सर्वासां देवपत्नीनां ज्ञात्वान्यासक्तमीश्वरम् ॥ १६ ॥  
एतद्देवि विजानासि यादृक्चित्तं शिवोद्भवम् ॥  
अस्या उपरि वेश्याया निन्दिताया विचक्षणैः ॥ १७ ॥  
समादाय निजे हर्म्य एतां संस्थापयिष्यति ॥  
परं लज्जासमोपेतो न ब्रवीति वचः शुभे ॥ १८ । ॥  
॥ सूत उवाच ॥ ॥  
नारदस्य वचः श्रुत्वा दृष्ट्वा कान्तं चतुर्मुखम् ॥  
क्रोधेन महताविष्टा विकृतं वीक्ष्य तं हरम् ॥ १९ ॥  
ततो निरोधया मास द्रुतं सा पर्वतात्मजा ॥  
सर्वनेत्राणि देवस्य महिषीधर्ममाश्रिता ॥ ६.१५३.२० ॥  
एतस्मिन्नन्तरे शैला विशीर्यन्ति समन्ततः ॥  
मर्यादां सन्त्यजन्ति स्म सर्वे च मकरालयाः ॥ २१ ॥  
प्रलयस्य समुत्थानं सञ्जातं द्विजसत्तमाः ॥  
तावद्ब्रह्मदिनं प्राप्तं परमं सृष्टिलक्षणम् ॥ २२ ॥  
निमेषेण पुनस्तस्य प्रलयस्य प्रजापतेः ॥  
ब्रह्मणः सा निशा प्रोक्ता सर्वं तोयमयं भवेत् ॥ २३ ॥  
अथ तत्र गणाः सर्वे भृगिनन्दिपुरःसराः ॥  
सोऽपि देवमुनिर्भीतस्तामुवाच सुरेश्वरीम् ॥ २४ ॥  
मुञ्चमुञ्च सुरज्येष्ठे देवनेत्राणि सम्प्रति ॥  
नोचेन्नाशः समस्तस्य लोकस्यास्य भविष्यति ॥ २५ ॥  
एवं प्रोक्ताऽपि सा देवी यावच्च न मुमोच तम् ॥  
तावद्देवेन लालाटं विसृष्टं लोचनं परम्॥ २६ ॥  
कृपाविष्टेन लोकानां येन रक्षा प्रजायते ॥  
न शक्तो वारितुं देवीं प्राणेभ्योऽपि गरीयसीम् ॥ २७ ॥  
अम्बिकां विबुधाः प्राहुस्त्र्यम्बकाणि यतो द्विजाः ॥  
तस्मात्सङ्कीर्त्यते लोके त्र्यम्बकश्च सुरेश्वरः ॥ २८ ॥  
ततः सन्त्यज्य तं देवं देवी पर्वतपुत्रिका ॥  
प्रोवाच कोपरक्ताक्षी पुरःस्थां तां तिलोत्तमाम् ॥ २९ ॥  
यस्मान्मे दयितः पापे त्वया रूपाद्विडम्बितः ॥  
चतुर्वक्त्रः कृतस्तस्मात्त्वं विरूपा भव द्रुतम् ॥ ६.१५३.३० ॥  
ततः सा सहसा भूत्वा तत्क्षणाद्भग्ननासिका ॥  
शीर्णकेशा बृहद्दन्ता चिपिटाक्षी महोदरा ॥ ३१ ॥  
अथ वीक्ष्य निजं देहं तथाभूतं वराप्सराः ॥  
प्रोवाच वेपमाना सा कृताञ्जलिपुटा स्थिता ॥ ३२ ॥  
अहं सम्प्रेषिता देवि प्रणामार्थं त्रिशूलिनः ॥  
ब्रह्मणा तेन चायाता युष्माकं च विशेषतः ॥ ३३ ॥  
निर्दोषाया विरागायास्तस्माद्युक्तं न ते भवेत् ॥  
शापं दातुं प्रसादं मे तस्मात्त्वं कर्तुमर्हसि ॥ ३४ ॥  
तस्यास्तद्वचनं श्रुत्वा दीनं सत्यं च पार्वती ॥  
पश्चात्तापसमोपेता ततः प्रोवाच सुप्रियम् ॥ ३५ ॥  
स्त्रीस्वभावात्समायातः कोपोऽयं त्वां प्रति द्रुतम् ॥  
तस्मादागच्छ गच्छावो मया सार्धं धरातले ॥ ३६ ॥  
तत्रास्ति रूपदं तीर्थं मया चोत्पादितं स्वयम् ॥  
माघशुक्लतृतीयायां स्नानार्थं विमलोदकम् ॥ ३७ ॥  
या नारी प्रातरुत्थाय तत्र स्नानं समाचरेत् ॥  
सा स्याद्रूपवती नूनमदृष्टे रविमण्डले ॥ ३८ ॥  
सदा माघे तृतीयायां तत्र स्नानं करोम्यहम् ॥  
अद्य सा तत्र यास्यामि स्नानाय कृतनिश्चया ॥ ३९ ॥ ॥  
॥ सूत उवाच ॥ ॥  
एवमुक्त्वा समादाय सा देवी तां तिलोत्तमाम् ॥  
हाटकेश्वरजे क्षेत्रे रूपतीर्थं जगाम च ॥ ६.१५३.४० ॥  
तत्र स्नानं स्वयं चक्रे विधिपूर्वं सुरेश्वरी ॥  
तस्या ह्यनन्तरं सापि भक्तियुक्ता तिलोत्तमा ॥ ४१ ॥  
ततः कान्तिमती जाता तत्क्षणादेव भामिनी ॥  
पूर्वमासीयद्थारूपा तथासाऽभूद्विशेषतः ॥ ४२ ॥  
अथ तुष्टिसमायुक्ता तां प्रणम्य सुरेश्वरीम् ॥  
प्रोवाच विस्मयाविष्टा हर्षगद्गदया गिरा॥ ४३ ॥  
प्राप्तं रूपं महादेवि त्वत्प्रसादाच्चिरन्तनम्॥  
ब्रह्मलोकं गमिष्यामि मामनुज्ञातुमर्हसि ॥ ४४ ॥  
॥ गौर्युवाच ॥ ॥  
वरं यच्छामि ते पुत्रि यत्किञ्चिद्धृदि संस्थितम्॥  
तस्मात्प्रार्थय विश्रब्धा न वृथा मम दर्शनम् ॥ ४५ ॥  
॥ तिलोत्तमोवाच ॥ ॥  
अहमत्र करिष्यामि क्षेत्रे तीर्थं निजं शुभे ॥  
त्वत्प्रसादेन तद्देवि यातु ख्यातिं धरातले ॥ ४६ ॥  
त्वया तत्रापि कर्तव्यं वर्षान्ते स्नानमेव हि ॥  
हितार्थं सर्वनारीणां रूपसौभाग्यदायकम् ॥ ४७ ॥ ॥  
॥ गौर्युवाच ॥ ॥  
चैत्रशुक्लतृतीयायां सदाहं त्वत्कृते शुभे ॥  
स्नानं तत्र करिष्यामि मध्याह्ने समुपस्थिते ॥ ४८ ॥  
हितार्थं सर्वनारीणां तव वाक्यादसंशयम् ॥  
या तत्र दिवसे नारी तस्मिंस्तीर्थे करिष्यति ॥ ४९ ॥  
स्नानं सा सौख्यसंयुक्ता भविष्यति सुखान्विता ॥  
स्पृहणीया च नारीणां सर्वासां धरणीतले ॥ ६.१५३.५० ॥  
पुरुषोऽपि सुभक्त्या यस्तत्र स्नानं करिष्यति ॥  
सप्तजन्मानि रूपाढ्यः ससौभाग्यो भविष्यति ॥ ५१ ॥  
सूत उवाच ॥ ॥  
एवमुक्ता तदा देव्या साप्सरा द्विजसत्तमाः ॥  
चक्रे कुण्डं सुविस्तीर्णं विमलोदप्रपूरितम्॥ ५२ ॥  
उपकण्ठे ततस्तस्य स्थापयामास पार्वतीम् ॥  
ततो जगाम संहृष्टा ब्रह्मलोकं तिलोत्तमा ॥ ५३ ॥  
ततः प्रभृति सञ्जातं कुण्डमप्सरसा कृतम् ॥  
स्नानमात्रैर्नरैर्यत्र सौभाग्यं लभ्यते द्विजाः ॥ ५४ ॥  
नारीभिश्च विशेषेण पुत्रप्राप्तिरनुत्तमा ॥  
तथान्यदपि यत्किञ्चिद्वाञ्छितं हृदये स्थितम् ॥ ५५ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्येऽप्सरःकुण्डोत्पत्तिमाहात्म्यवर्णनन्नाम त्रिपञ्चाशदुत्तरशततमोऽध्यायः ॥ १५३ ॥