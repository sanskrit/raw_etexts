+++
title = "०२९"

+++
॥ सूत उवाच ॥ ॥  
एवं सर्वेषु तीर्थेषु संस्थितेषु द्विजोत्तमाः ॥  
तत्क्षेत्रं ख्यातिमापन्नं समस्ते धरणीतले ॥ १ ॥  
समस्तेभ्यस्ततोऽदूरान्मुनयः शंसितव्रताः ॥  
संश्रयन्ति ततो भूपास्तपोऽर्थं जरयाऽन्विताः ॥ २ ॥  
तथा ते लिङ्गिनो दान्ताः सिद्धिकामाः समन्ततः ॥  
समाश्रयन्ति तत्क्षेत्रं सवर्तीर्थसमा श्रयम् ॥ ३ ॥  
तत्र सिद्धेश्वरन्नाम लिङ्गमस्ति द्विजोत्तमाः ॥  
सर्वसिद्धिप्रदं नृणां स्वयं सिद्धिप्रदायकम्॥ ४ ॥  
निर्विद्य भूतले शर्वः सर्वव्यापी सदा शिवः ॥  
हाटकेश्वरसञ्ज्ञेऽस्मिन्क्षेत्रे देवः स्वयं स्थितः ॥ ५ ॥  
लिङ्गरूपेण भगवान्प्रादुर्भूतः स्वयं हरः॥  
स्मरणाद्दर्शनाच्चैव सर्वसिद्धिप्रदः सदा ॥६॥  
सिद्धेनाराधितो यस्मात्तस्मात्सिद्धेश्वरः स्मृतः ॥  
तस्यैव वरदानाद्धि अत्रैवावस्थितो हरः ॥ ७ ॥  
यस्तं पश्यति सद्भक्त्या शुचिः स्पृशति वा नरः ॥  
वाञ्छितं लभते सद्यो यद्यपि स्यात्सुदुर्लभम् ॥ ८ ॥  
तत्र सिद्धिं गताः पूर्वं शतशः पुरुषा भुवि ॥  
दर्शनात्स्पर्शनाच्चान्ये प्रणामादपरे नराः ॥ ९ ॥  
दक्षिणामूर्तिमासाद्य मन्त्रं तस्य षडक्षरम् ॥  
यो जपेच्छ्रद्धयोपेतस्तस्यायुः सम्प्रवर्धते ॥ ६.२९.१० ॥  
यावत्सङ्ख्यं जपेन्मत्रं तावत्सङ्ख्यान्यहानि सः ॥  
आयुषः परतो मर्त्यो जीवते नात्र संशयः ॥ ११ ॥  
॥ ऋषय ऊचुः ॥ ॥ अत्याश्चर्यमिदं सूत यत्त्वया परिकीर्तितम् ॥  
आयुषोऽप्यधिकं मर्त्यो जीवते यदि मानवः ॥ १२ ॥  
॥ सूत उवाच । ॥  
अत्र वः कीर्तयिष्यामि स्वयमेव मया श्रुतम् ॥  
वदतस्तत्समुद्दिश्य यद्वत्सस्य महात्मनः ॥ १३ ॥  
पुरा मे वसमानस्य पुरतोऽत्र पितुर्गृहे ॥  
आयातः स मुनिस्तत्र वत्सो नाम महाद्युतिः ॥ १४ ॥  
वहमानो युवावस्थां द्वादशार्कस मद्युतिः ॥  
अङ्गैः सर्वैस्तु रूपाढ्यः कामदेव इवापरः ॥ १५ ॥  
मत्पित्रा स तदा दृष्टस्ततो भक्त्याऽभिवादितः ॥  
अर्घ्यं दत्त्वा ततः प्रोक्तो विश्रान्तो विनयेन च ॥ १६ ॥  
स्वागतं तव विप्रेन्द्र कुतस्त्वमिह चागतः ॥  
आदेशो दीयतां मह्यं किं करोमि यथोचितम् ॥ १७ ॥  
॥ वत्स उवाच ॥ ॥  
तवाश्रमपदे सूत चातुर्मास्यसमुद्भवम् ॥  
कर्तुमिच्छाम्यनुष्ठानं शुश्रूषां चेत्करोषि मे ॥ १८ ॥  
॥ लोमहर्षण उवाच ॥ ॥  
एवं विप्र करिष्यामि तवादेशमसंशयम् ॥  
धन्योऽस्म्यनुगृहीतोऽस्मि यस्त्वं मे गृहमागतः ॥ १९ ॥  
एवमुक्ताथ मामाह स पिता द्विजसत्तमाः ॥  
त्वया वत्सस्य कर्तव्या शुश्रूषा नित्यमेव हि ॥ ६.२९.२० ॥  
ततोऽहं विनयोपेतस्तस्य कृत्यानि कृत्स्नशः ॥  
करोमि स च मे रात्रौ चित्राः कीर्तयते कथाः ॥ २१ ॥  
राजर्षीणां पुराणानां देवदानवरक्षसाम् ॥  
द्वीपानां पर्वतानां च स्वयं दृष्ट्वा सहस्रशः ॥ २२ ॥  
एकदा तु मया पृष्टः कथान्ते प्राप्य कौतुकम् ॥  
विस्मयाविष्टचित्तेन स द्विजो द्विजसत्तमाः ॥ २३ ॥  
भगवन्सुकुमारं ते शरीरं प्रथमं वयः ॥  
द्वीपानां च करोषि त्वं कथा श्चित्राः पृथक्पृथक् ॥ २४ ॥  
कथं सर्वं धरापृष्ठं ससमुद्रं निरीक्षितम् ॥  
स्वल्पेन वयसा तात ( ?) विस्तरतो वद ॥ २५ ॥  
त्वया ये कीर्तिता द्वीपाः समुद्राः पर्वतास्तथा ॥  
मनसापि न शक्यास्ते गन्तुं मर्त्यैः कथञ्चन ॥ २६ ॥  
अत्र कौतूहलं जातमश्रद्धेयं वचस्तथा ॥  
श्रुत्वा श्रद्धेयवाक्यस्य तस्मात्सत्यं प्रकीर्तय ॥ २७ ॥  
तपसः किं प्रभावोऽयं किं वा मन्त्रपराक्रमः ॥  
येन पृथ्वीतलं कृत्स्नं त्वया दृष्टं मुनीश्वर ॥ २८ ॥  
किं वा देवप्रसादस्तु तवौषधिकृतोऽथवा ॥  
तच्च पुण्यतमं तात त्वं मे ब्रूहि सविस्तरम् ॥ २९ ॥  
अथ मां स मुनिः प्राह विहस्य मुनिसत्तमाः ॥  
सत्यमेतत्त्वया ज्ञातं मम मन्त्रपराक्रमम् ॥ ६.२९.३० ॥  
सदाहमष्टसंयुक्तं सहस्रं शिवसन्निधौ ॥  
जपामि शिवमन्त्रस्य षडक्षरमितस्य च ॥ ३१ ॥  
त्रिकालं तेन मे जातं सुस्थिरं यौवनं मुने ॥  
अतीतानागतं ज्ञानं जीवितं च सुखोदयम् ॥ ३२ ॥  
मम वर्षसहस्राणि बहूनि प्रयुतानि च ॥  
सञ्जातानि महाभाग दृश्यते प्रथमं वयः ॥ ३३ ॥  
अत्र ते कीर्तयिष्यामि विस्तरेण महामते ॥  
यथा सिद्धिर्मया प्राप्ता प्रसादाच्छङ्करस्य च ॥ ३४ ॥  
अहं हि ब्राह्मणो नाम्ना वत्सः ख्यातो महीतले ॥  
नानाशास्त्रकृताभ्यासः पुराऽऽसं वेदपारगः ॥ ३५ ॥  
एतस्मिन्नेव काले तु मेनका च वराप्सराः ॥  
वसन्तसमये प्राप्ता मर्त्यलोके यदृच्छया ॥ ३६ ॥  
सा गता भ्रममाणाथ काम्यकन्नाम तद्वनम् ॥  
मत्तकोकिलनादाढ्यं मनोज्ञद्रुमसं कुलम् ॥ ३७ ॥  
यत्रास्ते मुनिशार्दूलो देवरात इति स्मृतः ॥  
व्रतस्वाध्यायसम्पन्नस्तपसा ध्वस्तकिल्विषः ॥ ३८ ॥  
उपविष्टो नदीतीरे देवतार्च्चापरा यणः ॥  
श्रद्धया परया युक्त एकाकी निर्जने वने ॥ ३९ ॥  
अथ सा पश्यतस्तस्य विवस्त्रा प्राविशज्जलम् ॥  
दिव्यरूपसमोपेता घर्मार्ता वरवर्णिनी ॥ ॥ ६.२९.४० ॥  
अथ तस्य मुनीन्द्रस्य रेतश्चस्कन्द तत्क्षणात् ॥  
दृष्ट्वा तां चारुसर्वाङ्गीं जलमध्यं समाश्रिताम् ॥ ४१ ॥  
एतस्मिन्नन्तरे प्राप्ता सारङ्गी सुपिपा सिता ॥  
जलमिश्रं तया रेतः पीतं सर्वमशेषतः ॥ ४२ ॥  
अथ साऽपि दधे गर्भं मानुषं वै प्रभावतः ॥  
अमोघरेतसो मासे सुषुवे दशमे ततः॥४३॥  
जनयामास दीप्ताङ्गी कन्यां पद्मदलेक्षणाम् ॥  
तस्मिन्नेव जले पुण्ये देवराताश्रमं प्रति ॥ ४४ ॥  
अथ तां स मुनिर्ज्ञात्वा स्वज्ञानेन स्ववीर्यजाम् ॥  
कृपया परयाविष्टो जग्राह च पुपोष च ॥ ४५ ॥  
स्नेहेन महता युक्तः कृतकौतुकमङ्गलः ॥  
रक्षमाणो वने चैनां श्वापदेभ्यः प्रयत्नतः ॥ ४६ ॥।  
आजहार सुमृष्टानि तत्कृते सुफलानि सः ॥  
स्वयं गत्वा सुदूरं च कानने श्वापदाकुले ॥ ४७ ॥  
तत्रस्था ववृधे सा च नाम्ना ख्याता मृगावती ॥  
शुक्लपक्षे यथा व्योम्नि कलेव शशलक्ष्मणः ॥ ४८ ॥  
अथ सा भ्रममाणेन मया दृष्टा मृगेक्षणा ॥  
ततोऽहं कामबाणेन तत्क्षणात्ताडितो हृदि ॥ ॥ ४९ ॥  
विज्ञाय च कुमारीं तां सवर्णां चारुहासिनीम् ॥  
आदरेण गृहं गत्वा स मुनिर्याचितस्ततः ॥ ६.२९.५० ॥  
प्रयच्छैनां मम ब्रह्मन्पत्न्यर्थं निज कन्यकाम् ॥  
यथात्मा पोषयिष्यामि भोजनाच्छादनादिभिः ॥ ५१ ॥  
ततस्तेन प्रदत्ता मे तत्क्षणादेव सुन्दरी ॥  
विधिना शास्त्रदृष्टेन नक्षत्रे भग दैवते ॥ ५२ ॥  
ततः कतिपयाहस्य मयोढा सा सुविस्मिता ॥  
सखीजनसमायुक्ता फलार्थं निर्गता वने ॥ ५३ ॥  
अथ वीरुधसञ्छन्ने वने तस्मि न्सुसंस्थिते ॥  
तया न्यस्तं पदं मूर्ध्नि तृणाच्छन्नस्य भोगिनः ॥ ५४ ॥  
सा दष्टा सहसा तेन पतिता वसुधातले ॥  
विषार्दिता गतप्राणा तत्क्षणादेव भामिनी ॥ ५५ ॥  
अथ सख्यः समागत्य तस्या दुःखेन दुःखिताः ॥  
शशंसुस्ता यथावृत्तं रुदन्त्यो मम सूतज ॥ ५६ ॥  
ततोऽहं सत्वरं गत्वा दृष्ट्वा तां पतितां भुवि ॥  
विलापान्कृतवान्दीनो रुदितं करुणस्वरम् ॥ ५७ ॥  
इयं मे सुविशालाक्षी मनःप्राणसमा प्रिया ॥  
मृता भूमौ यया हीनो नाहं जीवितुमुत्सहे ॥ ५८ ॥  
सोऽहमद्य गमिष्यामि परलोकं सहानया ॥  
प्रियारहितहर्म्यस्य जीवितस्य च किं फलम् ॥ ५९ ॥  
पुत्रपौत्रवधूभिश्च भृत्यवर्गयुतस्य च ॥  
पत्नीहीनानि नो रेजुर्गृहाणि गृहमेधिनाम् ॥ ६.२९.६० ॥  
यदीयं कर्णनेत्रान्ता तन्वङ्गी मधुरस्वरा॥  
न जीवति पृथुश्रोणी मरिष्येऽ हमसंशयम् ॥ ६१ ॥  
एवं विलपमानस्य मम सूत कुलोद्वह ॥  
आगताः सुहृदः सर्वे रुरुदुस्तेऽपि दुःखिताः ॥ ६२ ॥  
रुदित्वा सुचिरं तत्र तैः समं महतीं चिताम् ॥  
कृत्वा तां सन्निधायाथ प्रदत्तो हव्यवाहनः ॥ ६३ ॥  
तत आदाय मां कृच्छ्रान्निन्युश्च स्वगृहं प्रति ॥  
रुदन्तं प्रस्खलन्तं च मुह्यमानं पदेपदे ॥ ६४ ॥  
ततो निशावशेषेऽहमुत्थाय त्वरयाऽन्वितः ॥  
कान्तादुःखपरीतात्मा गतोऽरण्यं तदेव हि ॥ ६५ ॥  
कामेनोन्मत्ततां प्राप्तो भ्रममाण इतस्ततः ॥  
विलपन्नेव दुःखार्तो वने जनविवर्जिते ॥ ६६ ॥  
क्व गतासि विशालाक्षि विजनेऽस्मिन्विहाय माम् ॥  
नाहं गृहं गमिष्यामि मम दुःखाय निर्दयः ॥ ६७ ॥  
एषोऽरुणकरस्पर्शात्स्वाभां त्यजति चन्द्रमाः ॥  
निशाक्षये निरुत्साहो यथाहं विधिना कृतः ॥ ६८ ॥  
अयं तनुः समायाति सविता रक्तमण्डलः॥  
निगदिष्यति मे वार्तां नूनं कच्चित्त्वदुद्भवाम् ॥ ६९ ॥  
गगनं व्यापयन्सूर्यः सन्तापयति मां भृशम् ॥  
बाह्ये चाभ्यन्तरे कामः कथं वक्ष्यामि जीवितम् ॥ ६.२९.७० ॥  
करीन्दः स्वयमभ्येति तत्कुचाभौ समुद्वहन् ॥  
कुम्भौ गत्वा तु पृच्छामि यदि शंसति तां प्रियाम् ॥ ७१ ॥  
एवं प्रलपमानस्य मम मोहो महानभूत् ॥  
भास्करांशुप्रतप्तस्य मदनाकुलितस्य च ॥ ७२ ॥  
यंयं पश्यामि तत्राहं भ्रममाणो महावने ॥  
वृक्षं वा प्राणिनो वापि तन्तं पृच्छामि मोहतः ॥ ७३ ॥  
त्वद्दन्तमुसलप्रख्यं यस्या ऊरुयुगं गज ॥  
तां बालां वद चेद्दृष्टा दयां कृत्वा ममोपरि ॥ ७४  
त्वया जम्बूक चेद्दृष्टा बिम्बाफलनिभाधरा ॥  
दयिता मम तद्ब्रूहि श्रेयस्ते भविता महत् ॥ ७५ ॥  
अथवा बिल्व शम्स त्वं यदि बिल्वोपमस्तनी ॥  
भ्रममाणा वने दृष्टा मम प्राणसमा प्रिया ॥७६॥  
त्वत्पुष्पसदृशाङ्गी सा मम भार्या मनस्विनी ॥  
स त्वं चम्पक जानीषे यदि त्वं शम्स मे द्रुतम् ॥७७॥  
मधूक तव पुष्पेण दयितायाः समौ शुभौ ॥  
कपोलौ पाण्डुरच्छायौ दृष्ट्वा त्वां स्मृतिमागतौ ॥७८॥  
कदलीस्तम्भ सुव्यक्तं प्रियायाश्च सुकोमलौ ॥  
ऊरू त्वत्तोऽपि तन्वङ्ग्याः सत्येनात्मानमालभे ॥७९॥  
भोभो मृग न मे भार्या त्वया दृष्टाऽत्र कानने ॥  
त्वत्समे लोचने स्पष्टे कज्जलेन समावृते ॥ ६.२९.८० ॥  
तृणादोऽपि सुवृद्धोऽपि वने वृद्धोऽपि यः पशुः ॥  
सोऽपि कान्तापरित्यक्तो न मृगो रमते क्षणम्॥८॥।  
कान्तायाः पुरतो नित्यं विधत्तेंऽगं कलापकृत् ॥  
विहङ्गयोनि जातोऽपि वृद्ध्यर्थं पुष्पधन्वनः॥८२॥  
योऽयं सन्दृश्यते हंसो हंसीमनुस्मरत्यसौ ॥  
गतिस्तादृङ्न चाप्यस्य मत्प्रियायाश्च यादृशी ॥८३॥  
एक एव सुधन्योऽयं चक्रवाको विहङ्गमः ॥  
मुहूर्तमपि योऽभीष्टां न त्यजेच्चक्रवाकिकाम् ॥ ८४ ॥  
य एष श्रूयते रावो विभ्रमं जनयन्मम ॥  
किंवा पिकसमुत्थो ऽयं किं वा मे दयितोद्भवः॥ ८५ ॥  
मां दृष्ट्वाऽयं मृगो याति तं मृगी याति पृष्ठतः ॥  
धावमाना ममाप्येवमनुयाति पुरा प्रिया ॥८६॥  
वारणोऽयं प्रियां कान्तामनुरागानुयायिनीम् ॥  
स्पर्शयत्यग्रहस्तेन मम संस्मारयन्प्रियाम ॥ ८७ ॥  
हा प्रिये मृगशावाक्षि तप्तकाञ्चनसन्निभे ॥  
कथं मां न विजानासि भ्रमन्तमिह कानने ॥ ८८ ॥  
क्व सा भक्तिः क्व सा प्रीतिः क्व सा तुष्टिः क्व सा दया ॥  
निगदन्तं सुदीनं मां सम्भाषयसि नो यतः ॥ ८९ ॥  
एवं प्रलपमानस्य मम प्राप्ताः सुहृज्जनाः ॥  
अन्वेषन्तः पदं तत्र वनेषु विषमेषु च ॥ ६.२९.९० ॥  
ततस्तैः कोपरक्ताक्षैः प्रोक्तोऽहं सूतनन्दन ॥  
भर्त्सद्भिः परुषैर्वाक्यैर्धिक्त्वां काममयाधुना ॥ ९१ ॥  
त्वं किं शोचसि मूढात्मन्नशोच्यं जीवितं नृणाम् ॥  
यतस्त्वामपि शोचन्तं शोचयिष्यन्ति चापरे ॥ ९२॥  
यूयं वयं तथा चान्ये सञ्जाताः प्राणिनो भुवि ॥  
सर्व एव मरिष्यामस्तत्र का परिदेवना ॥ ९३ ॥  
अदर्शनात्प्रिया प्राप्ता पुनश्चादर्शनं गता ॥  
न सा तव न तस्यास्त्वं वृथा किमनुशोचसि ॥ ९४ ॥  
नायमत्यन्तसंवासः कस्यचित्केनचित्सह ॥  
अपि स्वेन शरीरेण किमुतान्यैर्वृथा जनैः ॥ ९५ ॥  
मृतं वा यदि वा नष्टं योतीतमनुशोचति ॥  
स दुःखेन लभेद्दुःखं द्वावनर्थो प्रपद्यते ॥ ९६ ॥  
एवं सम्बोधयित्वा मां गृहीत्वा ते मुहुर्जनैः ॥  
निन्यु र्गृहं ततः सर्वे वनात्तस्मात्सुदारुणात् ॥ ९७ ॥  
ततो मम गृहस्थस्य स्मरमाणस्य तां प्रियाम् ॥  
उत्पन्नः सुमहान्कोपः सर्पान्प्रति महामते ॥ ९८ ॥  
ततः कोपपरीतेन प्रतिज्ञातं मया स्फुटम् ॥  
सर्पानुद्दिश्य यत्सर्वं तन्निबोधय दारुणम् ॥ ९९ ॥  
अद्यप्रभृति चेन्नाहं सर्पं दृष्टिवशं गतम् ॥  
निहन्मि दण्डघातेन तत्पापं स्याद्ध्रुवं मम ॥ ६.२९.१०० ॥  
यच्च निक्षेपहर्तॄणां यच्च विश्वासघातिनाम् ॥  
तन्मे स्याद्यदि नो हन्मि सर्पं दृष्टिवशं गतम् ॥ १०१ ॥  
यत्पापं साधुनिन्दायां मातापितृवधे च यत् ॥  
तन्मे स्याद्यदि नो हन्मि सर्पं दृष्टिवशं गतम् ॥ १०२ ॥  
परदाररतानां च यत्पापं जीवघातिनाम् ॥  
तन्मे स्याद्यदि नो हन्मि सर्पं दृष्टिवशं गतम् ॥ १०३ ॥  
उक्तौ चाभिरतानां च यत्पापं गरदायिनाम् ॥  
तन्मे स्याद्यदि नो हन्मि सर्पं दृष्टिवशं गतम् ॥ १०४ ॥  
कृतघ्नानां च यत्पापं परवित्तापहारिणाम् ॥  
तन्मे स्याद्यदि नो हन्मि सर्पं दृष्टिवशं गतम् ॥ १०५ ॥  
यत्पापं शस्त्रकर्तृणां तथा वह्निप्रदायिनाम्॥  
तन्मे स्याद्यदि नो हन्मि सर्पं दृष्टिवशं गतम् ॥ १०६ ॥  
व्रतभङ्गेन यत्पापं व्रतिनां निन्दयापि यत् ॥  
तन्मे स्याद्यदि नो हन्मि सर्पं दृष्टिवशं गतम् ॥ १०७ ॥  
यत्पापं भ्रूणहत्यायां मृष्टमांसाशिनां च यत् ॥  
तन्मे स्याद्यदि नो हन्मि सर्पं दृष्टिवशं गतम् ॥ १०८ ॥  
वृक्षच्छेद प्रसक्तानां यत्पापं शल्यकारिणाम् ॥  
तन्मे स्याद्यदि नो हन्मि सर्पं दृष्टिवशं गतम् ॥ १०९ ॥  
पाखण्डिनां च यत्पापं नास्तिकानां च यद्भवेत् ॥  
तन्मे स्याद्यदि नो हन्मि सर्पं दृष्टिवशं गतम् ॥ ६.२९.११० ॥  
मांसमद्यप्रसक्तानां यत्पापं विटभोजिनाम् ॥  
तन्मे स्याद्यदि नो हन्मि सर्पं दृष्टिवशं गतम् ॥ १११ ॥  
मृषावादप्रसक्तानां पररन्ध्रावलोकिनाम् ॥  
तन्मे स्याद्यदि नो हन्मि सर्पं दृष्टिवशं गतम् ॥ ११२ ॥  
यत्पापं साक्ष्यकर्तृणां धान्यसङ्ग्रहकारिणाम् ॥  
तन्मे स्याद्यदि नो हन्मि सर्पं दृष्टिवशं गतम् ॥ ११३ ॥  
आखेटकरतानां च यत्पापं पाशदायिनाम् ॥  
तन्मे स्याद्यदि नो हन्मि सर्पं दृष्टिवशं गतम् ॥ ११४ ॥  
नित्यं प्रेषणकर्तॄणां यत्पापं मधुजीविनाम् ॥  
तन्मे स्याद्यदि नो हन्मि सर्पं दृष्टिवशं गतम् ॥ ॥ ११५ ॥  
अदृष्टदेववक्त्राणां यत्पापं मत्स्यजीविनाम् ॥  
तन्मे स्याद्यदि नो हन्मि सर्पं दृष्टिवशं गतम् ॥ ११६ ॥  
विवादे पृच्छमानानां पक्षपातेन जल्पताम् ॥  
भयाद्वा यदि वा लोभाद्द्वेषाद्वा कामतोऽपि वा ॥ ११७ ॥  
यत्पापं तु भवेत्तेषां निर्दयानां दुरात्मनाम् ॥  
तन्मे स्याद्यदि नो हन्मि सर्पं दृष्टिवशं गतम् ॥ ११८ ॥  
कन्याविक्रयकर्तृणां यत्पापं पापसङ्गिनाम् ॥  
तन्मे स्याद्यदि नो हन्मि सर्पं दृष्टिवशं गतम् ॥ ११९ ॥  
विद्याविक्रयकर्तॄणां यत्पापं समुदाहृतम् ॥  
तन्मे स्याद्यदि नो हन्मि सर्पं दृष्टिवशं गतम् ॥ ६.२९.१२० ॥  
एवं मया प्रतिज्ञाय कोपाविष्टेन सूतज ॥  
गृहीतो लगुडः स्थूलो वधार्थं पवनाशिनाम् ॥ १२१ ॥  
ततःप्रभृत्यहं भूमौ भ्रमामि लगुडायुधः ॥  
ब्राह्मीं वृत्तिं परित्यज्य मार्गमाणो भुजङ्ग मान् ॥ १२२ ॥  
मया कोपपरीतेन बहवः पन्नगा हताः ॥  
विषोल्बणा महाकायास्तथान्ये मध्यमाधमाः ॥ १२३ ॥  
एकदाहं वनं प्राप्तो गहनं लगु डायुधः ॥  
शयानं तत्र चापश्यं जलसर्पं वयोऽधिकम् ॥ १२४ ॥  
ततोऽहं दण्डमुद्यम्य कालदण्डोपमं रुषा ॥  
हन्मि तं यावदेवाहं स मां प्रोवाच पन्नगः ॥ १२५ ॥  
नापराध्यामि ते किञ्चिदहं ब्राह्मणसत्तम ॥  
संरम्भात्तत्किमर्थं मां जिघांससि वयोऽधिकम् ॥ १२६ ॥  
ततो मया स सम्प्रोक्तः कोपात्सलि लपन्नगः ॥  
महामन्युपरीतेन स्मृत्वा भार्यां मृगावतीम् ॥  
मम भार्या प्रिया पूर्वं सर्पेणासीद्विनाशिता ॥१२७ ॥  
ततोऽहं तेन वैरेण सूदयामि महो रगान् ॥  
अद्य त्वामपि नेष्यामि वैवस्वतगृहं प्रति ॥  
हत्वा दण्डप्रहारेण तस्मादिष्टतमं स्मर ॥१२८॥  
ततः स मां पुनः प्राह भयेन महतावृतः॥  
शृणु तावद्वचोऽस्माकं ततः कुरु यथोचितम् ॥१२९॥  
अन्ये ते पन्नगा विप्र ये दशन्तीह मानवान् ॥  
वयं सलिलसम्भूता निर्विषाः सर्परूपिणः ॥ ६.२९.१३० ॥  
एवं प्रजल्पमानोऽपि स दण्डेन मया हतः ॥  
सूत तत्सूदनार्थाय निर्विकल्पेन चेतसा ॥ १३१ ॥  
अथासौ लगुडस्पर्शात्तत्क्षणादेव पन्नगः॥  
द्वादशार्क प्रतीकाशो बभूव पुरुषो महान्॥ १३२ ॥  
तदाश्चर्यं समालोक्य ततोऽहं विस्मयान्वितः ॥  
उक्तवांस्तं प्रणम्योच्चैः क्षम्यतामिति सादरम् ॥ १३३ ॥  
को भवान्किमिदं रूपं कृतं सर्पमयं विभो ॥  
किं वा ते ब्रह्मशापोऽयं किं वा क्रीडा सदेदृशी ॥ १३४ ॥  
ततः प्रोवाच मां हृष्टः स नरः प्रश्रयान्वितः॥  
शृणुष्वावहितो भूत्वा वृत्तान्तं स्वं वदामि ते ॥ १३५ ॥  
अहमासं पुरा विप्र चमत्कारपुरोत्तमे ॥  
युवा परमतेजस्वी धनवान्सुसमृद्धिभाक् ॥ १३६ ॥  
तत्रैव नगरे रम्ये ह्यस्ति पुण्यं शिवालयम् [।  
सिद्धेश्वरस्य देवस्य पताकाभिरलङ्कृतम ॥।३७॥  
कस्यचित्त्वथ कालस्य तत्र यात्रा व्यजायत ॥  
तत्र वादित्रघोषेण नादितं भुवनत्रयम् ॥ १३८ ॥  
अथ तत्र समायाता मुनयः संशितव्रताः ॥  
देवस्य दर्शनार्थाय शतशोऽथ सहस्रशः ॥ १३९ ॥  
शैवाः पाशुपताश्चैव तथा कापालिकाश्च ये ॥  
महाव्रतधराश्चान्ये शिवभक्तिपरायणाः ॥ ६.२९.१४० ॥  
एकाहारा निराहारा वायुभक्षास्तथापरे ॥  
अब्भक्षाः फल भक्षाश्च शीर्णपर्णाशिनस्तथा ॥ १४१ ॥  
तेऽभिवन्द्य यथान्यायं देवदेवं महेश्वरम् ॥  
उपाविष्टाः पुरस्तस्य कथाश्चक्रुः पृथग्विधाः ॥ १४२ ॥  
राजर्षीणां पुराणानां देवेन्द्राणां च हर्षिताः ॥  
दयाधर्मसमोपेतास्तथान्येऽपि च भूरिशः ॥ १४३ ॥  
केचित्तत्र प्रनृत्यन्ति गायन्ति च तथाऽपरे ॥  
साधवो भक्तिसंयुक्ता वाद्यं चक्रुश्च भूरिशः ॥।९४॥  
अन्ये दानानि यच्छन्ति धनिनः श्रद्धयान्विताः ॥  
दीनान्धकृपणेभ्यश्च तपस्विभ्यो विशेषतः ॥।४५॥  
एवं महोत्सवे तत्र वर्तमाने महोदये ॥  
आगतो बहुभिः सार्धमहं यौवनगर्वितः ॥ १४६ ॥  
शिवदर्शनविद्वेषी तमसा संवृताशयः ॥  
यात्रोत्सव विनाशाय प्रेरितोऽन्यैः सुदुर्जनैः ॥ १४७ ॥  
जलसर्पं समादाय सुदीर्घं भीषणाकृतिम् ॥  
लेलिहानं मुहुर्जिह्वां जरया परया वृतम् ॥ १४८ ॥  
ततश्च क्षिप्तवांस्तत्र महाजनसमागमे ॥  
तं दृष्ट्वा विद्रुताः सर्वे जना मृत्युभयार्दिताः ॥ १४९ ॥  
तत्रासीत्तापसो नाम्ना सुप्रभः शंसितव्रतः ॥  
समाधिस्थः सुशिष्याढ्यस्तपसा दग्धकिल्बिषः ॥ ६.२९.१५० ॥  
निष्कम्पां सुदृढामृज्वीं नातिस्तब्धां न कुञ्चिताम् ॥  
ग्रीवां दधत्स्थिरां यत्नाद्गात्रयष्टिं च सर्वतः ॥ १५१ ॥  
सम्पश्यन्नासिकाग्रं स्वं दिशश्चानवलोकयन् ॥  
तालुमध्यगतेनैव जिह्वाग्रेणाचलेन च ॥ १५२ ॥  
आवर्तपङ्कजान्तःस्थमष्टपत्र मधोमुखम्॥  
तन्मध्यकर्णिकासंस्थं सम्पश्यन्रविमण्डलम् ॥।५८३॥  
तस्यापि मध्यतश्चान्यं नरमङ्गुष्ठमात्रकम् ॥  
द्वादशार्कप्रतीकाशमप्रतर्क्यतमाकृतिम्॥।५४॥  
पश्यन्पद्मासनस्थं च वैदनाथं महेश्वरम्॥  
यमक्षरं वदन्त्येव सर्वगं सर्ववेदिनम् ॥ १५५ ॥  
अनिन्द्यं चाप्यभेद्यं च जरामरणवर्जितम् ॥  
पुलकाञ्चितसर्वाङ्गो योगनिद्रावशङ्गतः ॥ १५६ ॥  
आनन्दाश्रुपरिक्लिन्नः सन्निरुद्धेन्द्रियाकृतिः ॥  
कुम्भयित्वोदरान्तःस्थं स्वभ्यासाद्वायुपञ्चकम् ॥।५७॥  
अङ्गुष्ठतर्जनीयोगं कृत्वा हृदयसङ्गतम् ॥  
एवं तत्रोपविष्टस्य स सर्पस्तस्य विग्रहम् ॥ १५८ ॥  
वेष्टयामास भोगेन निश्चलस्य महात्मनः ॥  
एतस्मिन्नन्तरे शिष्यस्तस्यासीत्सुतपोऽन्वितः ॥ १५९ ॥  
श्रीवर्धनइतिख्यातो नानाशास्त्रकृतश्रमः ॥  
स दृष्ट्वा सर्पभोगेन समन्ताद्वेष्टितं गुरुम् ॥ ६.२९.१६० ॥  
नातिदूरस्थितं मां च ज्ञात्वा तत्कर्मकारिणम्॥  
उवाच परुषं वाक्यं कोपसंरक्तलोचनः ॥ १६१ ॥  
स्फुरताधरयुग्मेन बाष्पगद्गदया गिरा ॥  
मया चेत्सुतपस्तप्तं गुरुशुश्रूषया सदा ॥ १६२ ॥  
निर्विकल्पेन चित्तेन यदि ध्यातो महेश्वरः ॥  
तेन सत्येन दुष्टोऽयं पापात्मा ब्राह्मणाधमः ॥  
ईदृक्कायो भवत्वाशु गुरुर्मे येन धर्षितः ॥ १६३ ॥  
अथाहं सर्पतां प्राप्तस्तत्क्षणादेव दारुणाम् ॥  
पश्यतां सर्वलोकानां वदतां साधुसाध्विति ॥ १६४ ॥।  
अथ गत्वा समाधेः स पर्यन्तं संयतो मुनिः ॥  
ददर्श निज गात्रस्थं द्विजिह्वं दारुणाकृतिम् ॥ १६५ ॥  
अथ सर्पाकृतिं मां च दुःखेन महतान्वितम् ॥॥  
तटस्थं भयसन्त्रस्तं तथा सर्वजनं तदा ॥१६६ ॥  
ततो विज्ञाय तत्सर्वं स मुनिर्ज्ञानचक्षुषा ॥  
अब्रवीत्कृपायाविष्टः शिष्यं श्रीवर्धनं रुषा ॥।६७ ॥॥  
न मे प्रियं कृतं शिष्य त्वयैतत्कर्म कुर्वता॥  
शपता ब्राह्मणं दीनन्नैष धर्मस्तपस्विनाम्॥१६८॥  
समो मानेऽपमाने च समलोष्टाश्मकाञ्चनः॥  
तपस्वी सिद्धिमायाति सुहृच्छत्रुसमाकृतिः॥१६९॥  
तस्मादजानता वत्स शप्तोऽयं ब्राह्मणस्त्वया॥  
बाल्यभावात्प्रसादोऽस्य भूयोयुक्तो ममाज्ञया॥ ६.२९.१७० ॥  
अथ श्रीवर्धनः प्राह प्रणिपत्य निजं गुरुम् ॥  
अमर्षवशमापन्नः कृताञ्जलिपुटः स्थितः ॥ १७१ ॥  
अज्ञानाद्यदिवा ज्ञानान्मया यद्व्याहृतं वचः ॥  
तत्तथैव न सन्देहस्तस्मान्मौनं गुरो कुरु ॥ १७२ ॥  
न मृषा वचनं प्रोक्तं स्वैरेणापि गुरो मया ॥  
किं पुनर्यत्तवार्थाय तस्मान्मौनं समाचर ॥ १७३ ॥  
पश्चादुदयते सूर्यः शोषं याति महार्णवः ॥  
अपि मेरुश्च शीर्येत न मे स्यादन्यथा वचः ॥ १७४ ॥  
तमुवाच गुरुः शिष्यं स पुनः श्लक्ष्णया गिरा ॥  
जानाम्यहं न ते वाणी कथञ्चिज्जायतेऽन्यथा ॥ १७५ ॥  
सदा शिष्यो वयःस्थोपि शासनीयः प्रयत्नतः ॥।  
किं पुनर्बाल एव त्वं तेन त्वां वच्मि भूरिशः ॥ १७६ ॥  
धर्मं न व्ययते कोऽपि मुनीनां पूर्वसञ्चितम् ॥  
तपोधर्मविहीनानां गतिस्तेषां न विद्यते ॥ १७७ ॥  
क्षमैका सिद्धिदा प्रोक्ता यतीनां च विशेषतः ३॥  
तस्मात्क्षमां पुरस्कृत्य वर्तितव्यं तपस्विभिः ॥ १७८ ॥  
न पापं प्रति पापः स्याद्बुद्धिरेषा सनातनी॥  
आत्मनैव हतः पापो यः पापं तु समाचरेत्॥१७९॥  
दग्धः स दहते भूयो हतमेवनिहन्ति च॥  
सम्यग्ज्ञानपरित्यक्तो यः पापे पापमाचरेत्॥६.२९.१८०॥।  
उपकारिषु यः साधुः साधुत्वे तस्य को गुणः॥  
अपकारिषु यः साधुः कीर्त्यते जनैः॥ १८१॥।  
एवमुक्त्वा स तं शिष्यं ततो मामिदमब्रवीत् ॥  
दयया परया युक्तः सुव्रतः शंसितव्रतः ॥ १८२ ॥  
नान्यथा वचनं भावि मम शिष्यस्य पन्नग ॥  
कञ्चित्कालं प्रतीक्षस्व तस्मात्सर्पवपुःस्थितः ॥ १८३ ॥  
॥ सर्प उवाच ॥ ॥  
कस्मिन्काले मुनिश्रेष्ठ शापो मेऽस्तमुपैष्यति ॥  
प्रसादं कुरु दीनस्य शापस्याज्ञानिनस्तथा ॥ १८४ ॥  
॥ सुव्रत उवाच ॥ ॥  
मुहूर्तमपि गीतादि यः करोति शिवालये ॥  
न तस्य शक्यते कर्तुं सङ्ख्या धर्मस्य भद्रक ॥ १८५ ॥  
मुहूर्तमपि यो विघ्नं करोति च महोत्सवे ॥  
तस्य पापस्य नो सङ्ख्या कर्तुं शक्या हि केनचित् ॥ १८६ ॥  
तस्मात्त्वं पापको विप्रो नैव मुक्तिमवाप्स्यसि ॥  
वार्तासङ्गेन दुर्बुद्धे तस्माच्छृणु वचो मम ॥।८७॥  
शैवं षडक्षरं मन्त्रं योजपेच्छ्रद्धयान्वितः ॥  
अपि ब्रह्मवधा त्पापं जातं तस्य प्रणश्यति ॥ १८८ ॥  
दशभिर्दिनजं पापं विंशत्या वत्सरोद्भवम् ॥  
षडक्षरस्य जाप्येन पापं क्षालयते नरः ॥ १८९ ॥  
तस्मात्त्वं जलमध्यस्थस्तं मन्त्रं जप सादरम् ॥  
येन पापं क्षयं याति कृतमप्यन्यजन्मनि ॥ ६.२९.१९० ॥  
यदा त्वां जलमध्यस्थं वत्सोनाम द्विजो रुषा ॥  
ताडयिष्यति दण्डेन तदा मोक्षमवाप्स्यसि ॥ १९१ ॥  
तस्माद्गच्छ द्रुतं सर्प स्थानादस्माज्जलाशये ॥  
किञ्चिदिष्टं मया प्रोक्तो विरराम स सन्मुनिः ॥ १९२ ॥  
ततोऽहं दुःखसंयुक्तः सम्प्राप्तोऽत्र जलाशये ॥  
षडक्षरं जपन्मन्त्रं नित्यमेव व्यवस्थितः ॥ १९३ ॥  
त्वत्प्रसादादहं मुक्तः सर्पत्वाद्ब्राह्मणोत्तम ॥  
किं करोमि प्रियं तेऽद्य तस्माच्छीघ्रतरं वद ॥ १९४ ॥  
वत्सोनाम न सन्देहः स त्वं यः कीर्तितो मम ॥  
सुव्रतेन विमानं मे पश्यैतदुपसर्पति ॥ १९५ ॥  
ततः प्रोक्तो मया सम्यक्स सर्पो दिव्यरूपधृक् ॥  
भगवन्नुपदेशं मे किञ्चिद्देहि शुभाव हम् ॥ १९६ ॥  
येन नो जायते दुःखं प्रियलोपसमुद्भवम् ॥  
न दारिद्यं न च व्याधिर्न च शत्रुपराभवः ॥ १९७ ॥  
अथोवाच स मां भूयः सोत्सुकः पुरुषोत्तमः ॥  
प्रश्नभारः समाख्यातस्त्वया मम द्विजोत्तम ॥ १९८ ॥  
न चैतच्छक्यते वक्तुं विमाने समुपस्थिते ॥  
विस्तरात्तु ततो वच्मि सङ्क्षेपेण तव द्विज ॥ १९९ ॥  
शैवः षडक्षरो मन्त्रो नृणामशुभहारकः ॥  
स त्वया शक्तितो विप्र जपनीयो दिवानिशम् ॥ ॥ ६.२९.२०० ॥  
ततः प्राप्स्यत्यसन्दिग्धं यद्यद्वाञ्छसि चेतसा ॥  
स्वर्गं वा यदि वा मोक्षं विमुक्तः सर्वपातकैः ॥ २०१ ॥  
मया हि सुमहत्पापं सर्वदा समनुष्ठितम् ॥  
तत्रापि मन्त्रमाहात्म्यात्प्राप्ता लोका महोदयाः ॥ २०२ ॥  
एको दानानि सर्वाणि यच्छति श्रद्धयान्वितः ॥  
षडक्षरं जपेन्मन्त्रमन्यस्ताभ्यां समं फलम् ॥ २०३ ॥  
सर्वतीर्थाभिषेकं च कुरुतेऽन्यो नरो द्विज ॥  
षडक्षरं जपेन्मन्त्रमन्यस्ताभ्यां समं फलम् ॥ २०४ ॥  
चान्द्रायणसहस्रं तु कुरुतेऽन्यो यथोचितम् ॥  
षडक्षरं जपेदन्यो मन्त्रं ताभ्यां समं फलम् ॥ २०५ ॥  
वर्षास्वाकाशशायी च हेमन्ते सलिलाशयः ॥  
पञ्चाग्निसाधको ग्रीष्मे यावद्वर्षशतं नरः ॥ २०६ ॥  
अन्यः षडक्षरं मन्त्रं शुचिः श्रद्धासमन्वितः ॥  
जपेदहर्निशं मर्त्यः फलं ताभ्यां समं स्मृतम् ॥ ॥ २०७ ॥  
पितृपक्षे सदा चैको गयायां श्राद्धमाचरेत् ॥  
अन्यः षडक्षरं मन्त्रं जपेत्ताभ्यां समं फलम् ॥ २०८ ॥  
गोसहस्रं ददात्येकः कार्तिक्यां ज्येष्ठपुष्करे ॥  
षडक्षरं जपेन्मन्त्रमन्यस्ताभ्यां समं फलम् ॥ २०९ ॥  
सन्निहित्यां नरः स्नाति राहुग्रस्ते दिवाकरे ॥  
एको अन्यस्तु जपेन्मन्त्रं षडर्णं तुल्यमेव तत् ॥ ६.२९.२१० ॥  
सोमे सोमग्रहेऽन्यस्तु सोमनाथं प्रपश्यति ॥  
अन्यः षडक्षरं मन्त्रं जपेत्ताभ्यां समं फलम् ॥ २११ ॥  
एकश्चण्डीश्वरं पश्येदयने चोत्तरे नरः ॥  
अन्यः षडक्षरं मन्त्रं जपेत्ताभ्यां समं फलम् ॥ २१२ ॥  
भृगुपातं पतेदेकः केदारं वीक्ष्य भक्तितः ॥  
अन्यः षडक्षरं मन्त्रं जपेत्ताभ्यां समं फलम् ॥ २१३ ॥  
करीषं साधयेदन्यो दत्त्वा सर्वस्वमादितः ॥  
षडक्षरं जपेन्मन्त्रमन्यस्ताभ्यां समं फलम् ॥ २१४ ॥  
सर्व सङ्गपरित्यागं कृत्वैको ज्ञानमाप्नुयात् ॥  
अन्यः षडक्षरं मन्त्रं जपेत्ताभ्यां समं फलम् ॥ २१५ ॥  
एतत्ते परमं गुह्यं मया विप्र प्रकीर्तितम् ॥  
नास्तिकाय न दातव्यं भक्तिहीनाय नैव च ॥ २१६ ॥  
तथान्यदपि वक्ष्यामि हितबुद्ध्या द्विजोत्तम ॥  
मम वाक्यं कुरुष्वाद्य यदीच्छसि परां गतिम्॥ २१७ ॥  
अहिंसा परमो धर्मः सर्ववेदे प्रकीर्तितः ॥  
ब्राह्मणस्य विशेषेण तस्मात्सर्पवधं त्यज ॥ २१८॥  
अहिंसकानि भूतानि यो हिनस्ति सुनिर्दयः ॥  
स याति नरकं घोरं यावदाभूतसम्प्लवम् ॥ २१९ ॥  
चराचराणां भूतानामभयं यः प्रयच्छति ॥  
सर्वदा सर्वसौख्याढ्यो जायते दिवि चेह च ॥ ६.२९.२२० ॥  
नास्ति भर्गसमो देवो नास्ति गङ्गासमा नदी ॥  
नास्ति हिंसासमं पापं नास्ति धर्मो दयापरः ॥ २२१ ॥  
अथाहमब्रुवं तं च तच्छ्रुत्वा तस्य जल्पितम् ॥  
अहिंसालक्षणं धर्मं परलोकभयातुरः ॥ २२२ ॥  
मन्यते वृद्धलोकानामेतद्वाक्यं श्रुतं मया ॥  
भूपतेर्नेव दोषः स्याद्वने व्यापादितैर्मृगैः ॥ २२३ ।  
प्रवदन्ति तथा वैद्या वैद्यशास्त्रविचक्षणाः ॥  
भवन्ति पुष्टिसंयुका मांसादाश्चिरजीविनः ॥ २२४ ॥  
तदत्र विषये ब्रूहि परं निःश्रेयसं वचः ॥  
सर्वं कर्तास्म्यसन्दिग्धं तव वक्त्राद्विनिर्गतम् ॥ २२५ ॥  
अथ मां स पुनः प्राह वद मैवं द्विजोत्तम ॥  
मतमेतद साधूनां पापानां मांसगृद्धिनाम् ॥ २२६ ॥  
अहो शोच्यतमा लोके पापात्मानः सुनिर्दयाः ॥  
सर्वदोषाकरं मांसं मूढाः स्वादन्ति ये नराः ॥ ॥। २२७ ॥  
न मांसमायुषो हेतुरारोग्यस्य बलस्य वा ॥  
सर्वमेतदसत्यं स्याच्छ्रणुष्वाद्य निदर्शनम् ॥ २२८ ॥  
मांसाशिनोऽपि दृश्यन्ते रोगार्ता दुर्बलास्तथा ॥  
स्वल्पायुषश्च मत्वैवं मांसं वर्जय दूरतः ॥ २२९ ॥  
अमांसादा अपि क्ष्मायां दृश्यन्ते रोगवर्जिताः ॥  
चिरायुषश्च पीनाङ्गास्त स्मान्मांसं विवर्जयेत् ॥ ६.२९.२३० ॥  
यो भक्षयति मांसानि सत्त्वानां जीवितैषिणाम् ॥  
स याति नरकं घोरं तत्रस्थो भक्ष्यते च तैः ॥ २३१ ॥  
न हि मांसं तृणात्काष्ठादुपलादपि जायते ॥  
हते जन्तौ भवेन्मांसं तस्मात्तत्परिवर्जयेत् ॥ २३२ ॥  
एतदेव हि दृष्टान्तं मांसस्य परिवर्जने ॥  
यदङ्गं ह्रियते स्वं च कण्टकेनापि विक्षतम् ॥२३३॥  
आत्मौपम्येन भूतानि तस्मात्सर्वाणि पण्डितैः ॥  
द्रष्टव्यानि न हिंस्यानि रक्षणीयानि शक्तितः ॥ २३४ ॥  
हन्ता चैवानुमन्ता च विशस्ता क्रयविक्रयी ॥  
संस्कर्ता चोपहर्ता च खादकश्चाष्ट घातकाः ॥ २३५ ॥  
धनेन क्रयकृद्धन्ति भक्षणेन च खादकः ॥  
घातको वधबन्धाभ्यामित्यन्यस्त्रिविधो वधः ॥ २३६ ॥  
कर्मणा मनसा वाचा यो हिनस्ति न किञ्चन ॥  
स प्राप्नोति परं स्थानं जरा मरणवर्जितम् ॥ २३७ ॥  
शाकमूलफलाहारो ब्रह्मचर्यपरायणः ॥  
न तस्य फलमाप्नोति यदि हिंसापरो नरः ॥ २३८ ॥  
एको वर्षशतं साग्रं तपस्तपति दुस्तरम् ॥  
अहिंसानिरतो यस्तु तयोः श्रेष्ठो दयान्वितः ॥ २३९ ॥  
यंयं कामयते कामं दुष्प्रापमपि मानवः ॥  
तं तमाप्नोत्यसन्दिग्धं यदि स्यात्सुदयान्वितः ॥ ६.२९.२४० ॥  
कामगेन विमानेन दिव्यस्त्रीशतसेवितः ॥  
देववन्मोदते स्वर्गे सवभूताभयप्रदः ॥ २४१ ॥  
एवमुक्त्वा महात्मा स पश्यतो मम सूतज ॥  
विमानवरमारुह्य गतश्च त्रिदिवालयम् ॥ २४२ ॥  
गन्धर्वैर्गीयमानस्तु स्तूयमानश्च किन्नरैः ॥  
षडक्षरस्य मन्त्रस्य माहात्म्ये न महामते ॥ २४३ ॥  
तस्मिन्गते तदा स्वर्गं दुःखं मे समुपस्थितम् ॥  
स्मृत्वा पूर्वं हतान्सर्पान्भग्नगात्रोऽभवं तदा ॥ २४४ ॥  
ततोऽहं कृतवांस्तत्र विप्रलापाननेकशः ॥  
स्वकर्मभयसन्त्रस्तस्तस्मिन्नेव महावने ॥ २४५ ॥  
अहो मया नृशंसेन बहवः प्राणिनो हताः ॥  
निन्दितश्च महादेवो नर कार्तिर्भविष्यति ॥ २४६ ॥  
सोऽहं हिंसां परित्यज्य चरिष्यामि महत्तपः ॥  
शिवदीक्षां समासाद्य पूजयिष्ये महेश्वरम् ॥ २४७ ॥  
यत्किञ्चित्त्रिषु लोकेषु प्रार्थयन्ति नराः सुखम् ॥  
तत्सर्वं तपसा साध्यं तस्मात्कार्यं मया तपः ॥ २४८ ॥  
अधुनैकोऽहमेकाहमेकैकस्मिन्वनस्पतौ ॥  
चरन्भैक्षं मुनिर्मौनी चरिष्याम्याश्रमानिमान् ॥ २४९ ॥  
पांसुना समवच्छन्नः शून्यागारप्रतिश्रयः ॥  
वृक्षमूलनिकेतो वा त्यक्तसर्वप्रियाप्रियः ॥ ६.२९.२५० ॥  
एवं विलप्य यत्नेन मया सूतकुलोद्वह ॥  
गृहीतं भक्तियुक्तेन शिवदीक्षाव्रतं ततः ॥ २५१ ॥  
षडक्षरस्य मन्त्रस्य अयुतं प्रजपाम्यहम् ॥  
त्रिसन्ध्यं श्रद्धया युक्तः सिद्धेश्वरसमीपतः ॥ २५२ ॥  
तत्प्रभावेन मे स्थैर्यं सञ्जातं यौवनोद्भवम् ॥  
तथा लोकातंरज्ञानं खेचरत्वं च सूतज ॥ २५३ ॥  
सिद्धेश्वरं प्रयास्यामि द्वापरान्ते ह्यवस्थिते ॥  
सदाशिवं प्रयास्यामि सत्यमेतन्मयोदितम् ॥ २५४ ॥  
एतत्ते सर्वमाख्यातं मया सूतज मोक्षदम् ॥  
षडक्षरस्य माहात्म्यं सर्वपापप्रणाशनम् ॥ २५५ ॥  
यश्चैतच्छृणुयान्नित्यं सम्यक्छ्रद्धासमन्वितः ॥  
आजन्ममरणात्पापात्सोऽपि मुच्येत मानवः ॥। ॥ २५६ ॥  
तस्मात्त्वं हि महाभाग मन्त्रमेनं सदा जप ॥  
सम्प्राप्स्यसि परान्कामान्मनसा वाञ्छितान्सदा ॥ २५७ ॥  
सूत उवाच ॥ ॥  
एतच्छ्रुतं मया पूर्वं सकाशात्तस्य सद्गुरोः ॥  
षडक्षरस्य माहात्म्यं यद्युष्माकं प्रकीर्तितम् ॥ २५८ ॥  
धन्यं यशस्यमायुष्यं शत्रुपक्षक्षयावहम् ॥  
पठतां शृण्वतां नित्यं सर्वकामाभयप्रदम् ॥ २५९ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्र माहात्म्ये षडक्षरमन्त्रमाहात्म्ये सिद्धेश्वरमाहात्म्यवर्णनन्नामैकोनत्रिंशोऽध्यायः ॥ २९ ॥ ॥ ध ॥