+++
title = "२२१"

+++
॥ भर्तृयज्ञ उवाच ॥ ॥  
एतस्मात्कारणात्कश्चित्तस्मिन्नहनि पार्थिव ॥  
ददाति नैव च श्राद्धं पितॄनुद्दिश्य कर्हिचित् ॥  
वंशच्छेदभयाद्राजन्सत्यमेतन्मयोदितम् ॥ १ ॥  
श्राद्धं विनापि दातव्यं तद्दिने मधुना सह ॥  
पायसं ब्राह्मणाग्र्येभ्यः सघृतं तृप्तिकारणात् ॥ २ ॥  
खड्गमांसं कालशाकं मांसं वाध्रीणसोद्भवम् ॥  
प्रदेयं ब्राह्मणेभ्यश्च तत्समन्तादुदाहृतम् ॥ ३ ॥  
त्रिःपिबश्चेन्द्रियक्षीणः सर्वयूथानुगस्तथा ॥  
एष वाध्रीणसः प्रोक्तः पितॄणां तृप्तिदः सदा ॥ ४ ॥  
तस्याभावेऽपि दातव्यं क्षीरौदनमनुत्तमम् ॥  
तस्मिन्नहनि विप्रेभ्यः पितॄणां तुष्टये नृप ॥ ५ ॥  
तस्याभावेऽपि दातव्यं जलं तिलविमिश्रितम्॥  
सदर्भं सहिरण्यं च हिरण्यशकलान्वितम् ॥ ६ ॥  
यच्छ्रेयो जायते पुंसः पक्षश्राद्धेन पार्थिव ॥  
कृतेन तत्फलं कृत्स्नं तस्मिन्नहनि पार्थिव ॥ ७ ॥  
पितॄनुद्दिश्य चाऽऽज्येन मधुना पायसेन च ॥  
कालशाकेन मधुना खड्गमांसेन वा नृप ॥ ८ ॥  
श्राद्धं विनापि दत्तेन श्रुतिरेषा पुरातनी ॥  
तस्मात्सर्वप्रयत्नेन पित्र्यर्क्ष्ये समुपस्थिते ॥  
त्रयोदश्यां नभस्यस्य हस्तगे दिननायके ॥ ९ ॥  
दरिद्रेणापि दातव्यं हिरण्यशकलान्वितम् ॥  
तोयं तिलैर्युतं राजन्पितॄणां तुष्टिमिच्छता ॥ ६.२२१.१० ॥ ॥  
॥ आनर्त उवाच ॥ ॥  
मांसं विगर्हितं विप्र यतः शास्त्रे निगद्यते ॥  
 तस्मात्तत्क्रियते केन श्राद्धं कीर्तय मेऽखिलम् ॥ ११ ॥  
स्वमांसं परमांसेन यो वर्धयति निर्दयः ॥  
स नूनं नरकं याति प्रोक्तमेतन्महर्षिभिः ॥ १२ ॥  
त्वं च तस्य प्रभावं मे प्रजल्पसि द्विजो त्तम ॥  
विशेषाच्छ्राद्धकृत्ये च तदेवं मम संशयः ॥ १३ ॥  
॥ भर्तृयज्ञ उवाच ॥ ॥  
सत्यमेतन्महाभाग मांसं सद्भिर्विगर्हितम् ॥  
श्राद्धे प्रयुज्यते यस्मात्तत्तेऽहं वच्मि कारणम् ॥ १४ ॥  
यदा चारम्भिता सृष्टिर्ब्रह्मणा लोककारिणा ॥  
सम्पूज्य च पितॄन्देवान्नान्दीमुखपुरःसरान्॥  
तदा खड्गः समुत्पन्नः पूर्वं वाध्रीणसश्च यः ॥ १५ ॥  
 ततो ये पितरो दिव्या ये च मानुषसम्भवाः ॥  
जगृहुस्ते ततः सर्वे बलिभूतमिवात्मनः ॥ १६ ॥  
तानुवाच ततो ब्रह्मा एतौ तु पितरो मया ॥  
युष्मभ्यं कल्पितौ सम्यग्बलिभूतौ प्रगृह्यताम् ॥ १७ ॥  
एताभ्यां परमा प्रीतिर्युष्मभ्यं सम्भविष्यति ॥  
मम वाक्यादसन्दिग्धं परमेतौ नरो भुवि ॥ १८ ॥  
नैव सम्प्राप्स्यते पापं युष्मदर्थंहनन्नपि ॥  
तस्मात्सर्वप्रयत्नेन दातव्यं भूतिमिच्छता ॥ १९ ॥  
खड्गवाध्रीणसोद्भूतं मांसं श्राद्धे सुतृप्तिदम् ॥  
तौ चापि परमौ दिव्यौ स्वर्गं लोकं गमिष्यतः ॥ ६.२२१.२० ॥  
श्राद्धदस्य परं श्रेयो भविष्यति सुदुर्लभम् ॥  
पितॄणां चाक्षया तृप्तिर्भवेद्द्वादशवार्षिकी ॥ २१ ॥  
एतस्मात्कारणाच्छस्तं मांसमाभ्यां नराधिप ॥  
तस्मिन्नहनि नान्यत्र विनियोगोऽस्य कीर्तितः ॥ २२ ॥  
॥ रोहिताश्व उवाच ॥ ॥  
अप्राप्तखड्गमांसस्य तथा वाध्रीणसस्य च ॥  
कथं श्राद्धं भवेद्विप्र पितॄणां तृप्तिका रकम् ॥ २३ ॥  
॥ मार्कण्डेय उवाच ॥ ॥  
मधुना सह दातव्यं पायसं पितृतुष्टये ॥  
तेन वै वार्षिकी तृप्तिः पितॄणां चोपजायते ॥ २४ ॥  
आजं च पिशितं राजञ्छिशुमारसमुद्भवम्॥  
मांसं प्रतुष्टये प्रोक्तं वत्सरं मासवर्जितम् ॥ २५ ॥  
तदभावे वराहस्य दशमासप्रतुष्टिदम् ॥  
 मांसं प्रोक्तं महाराज पितॄणां नात्र संशयः ॥ २६ ॥  
आरण्यमहिषोत्थेन तृप्तिः स्यान्नवमासिकी ॥  
रुरोश्चैवाष्टमासोत्था एणस्य सप्तमासिका ॥ २७ ॥  
शम्बरोर्मासषट्कं च शशकस्य तु पञ्चकम् ॥  
चत्वारः शल्लकस्योक्तास्त्रयो वा तैत्तिरस्य च ॥ २८ ॥  
मासद्वयं च मत्स्यस्य मासमेकं कपिञ्जले ॥  
नान्येषां योजयेन्मांसं पितृकार्ये कथञ्चन ॥ २९ ॥  
एतेषामेव मांसानि पावनानि नृपोत्तम ॥ ६.२२१.३० ॥  
॥ आनर्त उवाच ॥ ॥  
कस्मादेते पवित्राः स्युर्येषां मांसं प्रचोदितम् ॥  
श्राद्धे च तन्ममाचक्ष्व यथावद्द्विजसत्तम ॥ ३१ ॥  
॥ भर्तृयज्ञ उवाच ॥ ॥  
सृष्टिं प्रकुर्वता तेन पशवो लोककारिणा ॥  
खड्गवाध्रीणसादीनां पश्चात्सृष्टाः स्वयम्भुवा ॥ ३२ ॥  
एकादशप्रमाणेन ततश्चान्ये नृपोत्तम ॥  
अजश्च प्रथमं सृष्टः स तथा मेध्यतां गतः ॥ ३३ ॥  
तथैते प्रथमं सृष्टाः पशवोऽत्र नराधिप ॥  
सस्यानि सृजता तेन तिलाः पूर्वं च निर्मिताः ॥ ३४ ॥  
श्राद्धार्थं व्रीहयः सृष्टा वन्येषु च प्रियङ्गवः॥  
गोधूमाश्च यवाश्चैव माषा मुद्राश्च वै नृप [। ३५ ॥  
नीवाराश्चापि श्यामाकाः प्रवक्ष्यामि यथाक्रमम् ॥  
तृप्तिं मांसेन वाञ्छन्ति मांसं मांसेन वर्जितम् ॥ ३६ ॥  
पुष्पजात्यो यदा सृष्टास्तदा प्राक्छतपत्रिका ॥  
सृष्टा तेन च मुख्या सा श्राद्धकर्मणि सर्वदा ॥ ३७ ॥  
धातूनि सृजता तेन रूप्यं सृष्टं स्वयम्भुवा ॥  
तेन तद्विहितं श्राद्धे दक्षिणायां प्रतृप्तये॥३८॥  
राजतेषु च पात्रेषु यद्द्विजेभ्यः प्रदीयते॥  
पितृभ्यस्तस्य नैवाऽन्तो युगान्तेऽपि प्रजायते ॥ ३९ ॥  
अभावे रूप्यपात्राणां नामापि परिकीर्तयेत् ॥  
तुष्यन्ति पितरो राजन्कीर्तनादपि वै यतः ॥ ६.२२१.४० ॥  
रसांश्च सृजता तेन मधु सृष्टं स्वयम्भुवा ॥  
तेन तच्छस्यते श्राद्धे पितॄणां तुष्टिदायकम् ॥ ४१ ॥  
यच्छ्राद्धं मधुना हीनं तद्रसैः सकलैरपि ॥  
मिष्टान्नैरपि संयुक्तं तत्पितॄणां न तृप्तये ॥ ४२ ॥  
अणुमात्रमपि श्राद्धे यदि न स्याद्धि माक्षिकम् ॥  
नामापि कीर्तयेत्तस्य पितॄणां तुष्टये यतः ॥ ४३ ॥  
शाकानि सृजता तेन ब्रह्मणा परमेष्ठिनौ ॥  
कालशाकं पुरः सृष्टं तेन तत्तृप्तिदायकम् ॥ ४४ ॥  
कालं हि सृजता तेन कुतपः प्राग्विनिर्मितः ॥  
तस्मात्कुतप काले च श्राद्धं कार्यं विजानता ॥  
य इच्छेच्छाश्वतीं तृप्तिं पितॄणामात्मनः सुखम् ॥ ४५ ॥  
वीरुधः सृजता तेन विधिना नृपसत्तम ॥  
दर्भास्तु प्रथमं सृष्टाः श्राद्धार्हास्तेन ते स्मृताः ॥ ४६ ॥  
श्राद्धार्हान्ब्राह्मणांस्तेन सृजता पद्मयोनिना ॥  
दौहित्राः प्रथमं सृष्टाः श्राद्धार्हास्तेन ते स्मृताः ॥ ॥४७ ॥  
अपि शौचपरित्यक्तं हीनाङ्गाधिकमेव वा ॥  
दौहित्रं योजयेच्छ्राद्धे पितॄणां परितुष्टये ॥ ४८ ॥  
पशून्विसृजता तेन पूर्वं गावो विनिर्मिताः॥  
तेन तासां पयः शस्तं श्राद्धे सर्पिर्विशेषतः ॥ ४९ ॥  
तस्माच्छ्राद्धे घृतं शस्तं प्रदत्तं पितृतुष्टये ॥ ६.२२१.५० ॥  
प्रजाश्च सृजता तेन पूर्वं दृष्टा द्विजोत्तमाः ॥  
तस्मात्प्रशस्तास्ते श्राद्धे पितृतृप्तिकराः सदा ॥ ५१ ॥  
देवांश्च सृजता तेन विश्वेदेवाः कृताः पुरः ॥  
तेन ते प्रथमं पूज्याः प्रवृत्ते श्राद्धकर्मणि ॥ ५२ ॥  
ते रक्षन्ति ततः श्राद्धं यथावत्परितर्पिताः ॥  
छिद्राणि नाशयन्ति स्म श्राद्धे पूर्वं प्रपूजिताः ॥ ५३ ॥  
एतैर्मुख्यतमैः सृप्तैः फूरा श्राद्धं विनिर्मितम् ॥  
स्वयं पितामहेनैव ततो देवा विनिर्मिताः ॥ ५४ ॥  
तेन ते सर्वलोकेषु गताः ख्यातिं पुरा नृप ॥ ५५ ॥  
एतच्छ्राद्स्य सत्रत्वं मया ते परिकीर्तितम् ॥  
पितॄणां परमं गुह्यं दत्तस्याक्षयकारकम् ॥ ५६ ॥  
यश्चैतत्कीर्तयेच्छ्राद्धे क्रियमाणे नृपोत्तम ॥  
विप्राणां भोक्त्तुकामानां तच्छ्राद्धं त्वक्षयं भवेत् ॥५७॥  
यश्चैतच्कृणुयाद्राजन्सम्यक्छ्रद्धासमन्वितः ॥  
विहितस्य भवेत्पुण्यं यच्छ्राद्धस्य तदाप्नुयात् ॥५८॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेरक्षेत्रमाहात्म्ये श्राद्धकल्पे सृष्ट्युत्पत्तिकालिकब्रह्मोत्सृष्टश्राद्धार्हवस्तुपरिगणनवर्णनं नामैकविंशत्युत्तरद्विशततमोऽध्यायः ॥ २२१ ॥