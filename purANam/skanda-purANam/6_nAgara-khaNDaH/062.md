+++
title = "०६२"

+++
॥ सूत उवाच ॥ ॥  
एवं स निश्चयं कृत्वा पार्थिवो द्विजसत्तमाः ॥  
नात्यजत्तां तथोक्तोऽपि दैवज्ञैर्विषकन्यकाम् ॥  
दीयमानामपि प्रीत्या न च गृह्णाति भूभुजा ॥ १ ॥  
शर्मणष्ठीवनं यस्मात्तया स्वपितुराहितम् ॥  
शर्मिष्ठेति सुविख्याता ततः सा ह्यभवद्भुवि ॥ २ ॥  
एतस्मिन्नन्तरे तस्य शत्रवः पृथिवीपतेः ॥  
सर्वतः पीडयामास राष्ट्रं क्रोधसमन्विताः। ॥३॥  
अथा सौ पार्थिवः क्रुद्धः स्वसैन्यपरिवारितः ॥  
युद्धाय निर्ययौ स्थानान्मृत्युं कृत्वा निवर्तने ॥४॥  
ततः सम्प्राप्य ताञ्छत्रूंश्चकार स महाहवम् ॥  
चतुरङ्गेन सैन्येन यमराष्ट्रविवर्धनम् ॥ ५॥  
ततश्च दशमे प्राप्ते शत्रुभिः स महीपतिः ॥  
निहतो दिवसे सर्वैर्वेष्टयित्वा समन्ततः ॥ ६ ॥  
ततस्तस्य नरेन्द्रस्य हतशेषाश्च ये नराः ॥  
भयार्तास्ते द्रुतं जग्मुः स्वपुरं प्रति दुःखिताः ॥ ७ ॥  
तेपि शत्रुगणाः सर्वे सम्प्रहृष्टा जिगीषवः ॥  
तत्पुरं वेष्टयामासुस्तत्पुत्रोच्छेदनाय वै ॥ ८ ॥  
एतस्मिन्नन्तरे पौराः सर्वे शोकपरायणाः ॥  
जगर्हुः परुषैर्वाक्यैर्दुष्टां तां विषकन्यकाम् ॥९॥  
अस्या दोषेण पापाया मृतश्च स महीपतिः॥  
तथा राष्ट्रस्य विध्वंसे भविष्यति पुरः क्षयः ॥ ६.६२.१० ॥  
उक्तः स नृपतिः पूर्वं ब्राह्मणैर्ज्ञानिभिस्तदा ॥  
त्यजैनां बहुदोषाढ्यां निन्दितां विषकन्यकाम् ॥॥॥  
न तेन तत्कृतं वाक्यमपि तेषां हितैषिणाम् ॥  
स्नेहपाशनिबद्धेन दयाढ्येन महात्मना॥।२॥  
तस्मादद्यापि पापैषा वध्यतामाशु कन्यका ॥  
निर्यास्यतां पुरादस्माद्यावन्न स्यात्पुरक्षयः ॥ १३ ॥  
॥ सूत उवाच ॥ ॥  
सापि श्रुत्वा जनोक्तांस्तानपवादान्पृथग्विधान् ॥  
वैराग्यं परमं गत्वा निन्दां चक्रे तथात्मनः ॥ १४ ॥  
ततो रात्रौ विनिष्क्रम्य भयशोकसमन्विता ॥  
प्रतस्थेऽरण्यमासाद्य मरणे कृतनिश्चया ॥।५॥  
अथ दृष्टं तया क्षेत्रं हाटकेश्वरजं महत् ॥  
तपस्विभिः समाकीर्णं चित्ताह्लादकरं परम् ॥ १६ ॥  
अथ तस्याः स्मृतिर्जाता पूर्वजन्मसमुद्भवा ॥  
चण्डालत्वे मया पूर्वं गौरेका वितृषीकृता ॥ १७ ॥  
तत्प्रभावादहं जाता सुपुण्ये नृपमन्दिरे ॥  
क्षेत्रस्यास्य प्रभावेन तस्मादत्रैव मे स्थितिः ॥ १८ ॥  
सूत उवाच ॥ ॥  
अन्यदेहान्तरे ह्यासीच्चण्डाली सा विगर्हिता ॥  
बहुप्रसूतिसंयुक्ता दरिद्रेण कदर्थिता ॥ १९ ॥  
अथ सा भ्रममाणाऽत्र क्षेत्रे प्राप्ता तृषार्दिता ॥  
मध्यन्दिनगतेसूर्ये ज्येष्ठमासे सुदारुणे ॥ ६.६२.२० ॥  
अथापश्यत्स्तोकजलां सा तत्र लघुकूपिकाम् ॥  
तृषार्तां कपिलां गां वर्तमानां तदां तिके ॥ २१ ॥  
ततो दयां समाश्रित्य त्यक्त्वा स्नेहं सुतोद्भवम् ॥  
आत्मनश्च तथा प्राणान्गां वितृष्णामथाकरोत् ॥ २२ ॥  
जलाभावे तथा सा च समस्तैर्बालकैः सह ॥  
वैवस्वतगृहं प्राप्ता गोभक्तिधृतमानसा ॥ २३ ॥  
ततो नृपगृहे जाता तत्प्रभावाद्द्विजोत्तमाः ॥  
पूर्वकर्मविपाकेन सञ्जाता विष कन्यका ॥ २४ ॥  
॥ ऋषय ऊचुः ॥ ॥  
केन कर्मविपाकेन सञ्जाता विषकन्यका ॥  
स्वकुलोच्छेदनकरी सर्वं सूत ब्रवीहि नः ॥ २५ ॥  
॥ सूत उवाच ॥ ॥  
चण्डालत्वे तया विप्रा वर्तन्त्या भ्रममाणया ॥  
देवतायतने दृष्टा गौरी हेममयी शुभा ॥ २६ ॥  
ततस्तां विजने प्राप्य गत्वा देशान्तरं मुदा॥  
यावत्करोति खण्डानि विक्रयार्थं सुनिन्दिता ॥  
तावदन्वेषमाणास्तां सम्प्राप्ता नृपसेवकाः ॥२७॥  
अथ ते तां समालोक्य भर्त्सयित्वा मुहुर्मुहुः॥  
सन्ताड्य लकुटाघातैर्लोष्टघातैश्च मुष्टिभिः ॥ २८ ॥  
ततः सुवर्णमादाय त्यक्त्वा तां रुधिरप्लुताम् ॥  
अवध्यैषेति सञ्चिन्त्य स्वपुरं प्रति ते गताः ॥२९॥  
यत्तया पार्वती स्पृष्टा ततो वै खण्डशः कृता ॥  
तेन कर्मविपाकेन सञ्जाता विषकन्यका ॥ ६.६२.३० ॥  
ततः संस्मृतिमासाद्य पूर्वजन्मसमुद्भवाम् ॥  
माहात्म्यं जलदानस्य गोपीतस्य विचार्य च ॥  
चकार कूपिकास्थाने तडागं विमलोदकम् ॥३॥।  
समुद्रप्रतिमं चारु पद्मिनीखण्डमण्डितम् ॥  
मत्स्यकच्छपसङ्कीर्णं शिशुमारविराजितम् ॥ ३२ ॥  
सेवितं बहुभिर्हंसैर्बकैश्चक्रैः समन्ततः ॥  
अगाधसलिलं पुण्यं सेवितं जलजन्तुभिः ॥ ३३ ॥  
प्रासादं तत्समीपस्थं साधु दृष्टिमनोहरम् ॥  
कारयित्वातिसम्भक्त्या कैलासशिखरोपमम् ॥ ३४ ॥  
ततस्तत्र तपस्तेपे गौरीं संस्थाप्य भक्तितः॥  
तदग्रे व्रतमास्थाय यथोक्तं शास्त्र सम्भवम्॥ ३५ ॥  
प्रातः स्नात्वा तु हेमन्ते गौरीं सम्पूज्य भक्तितः॥  
बलिपूजोपहारैश्च विप्रदानादिभिस्तथा ॥ ३६ ॥  
ततश्च शिशिरे प्राप्ते सायं प्रातः समाहिता ॥  
एकान्तरोपवासैः सा स्नानं चक्रे नृपात्मजा ॥ ३७ ॥  
वसन्ते नृत्यगीतैश्च तोषयामास पार्वतीम् ॥  
षष्ठकालाशना साध्वी सस्यदानपरा यणा ॥ ३८ ॥  
 पञ्चाग्निसाधका ग्रीष्मे फलाहारं तपस्विनी ॥  
चकार श्रद्धयोपेता वृकभूमिपतेः सुता ॥ ३९ ॥  
वर्षासु च जलाहारा भूत्वा सा विष कन्यका ॥  
आकाशे शयनं चक्रे परित्यक्तकुटीरका ॥ ६.६२.४० ॥  
वायुभक्षा सती चाऽथ साऽनयच्छरदं ततः ॥  
कृतजप्यपरा नित्यं पार्वतीगतमानसा ॥४॥।  
एवमाराधयन्त्याश्च तस्या देवीं गिरेः सुताम् ॥  
जगाम सुमहान्कालो न लेभे फलमीहितम् ॥४२॥  
मुखं वलिभिराक्रान्तं पलितैरङ्कितं शिरः॥  
कन्याभावेपि वर्तन्त्या न च तुष्टा हरप्रिया ॥ ४३ ॥  
कस्यचित्त्वथ कालस्य तत्परीक्षार्थमेव सा ॥  
शक्राणीरूपमास्थाय ततः सन्दर्शनं गता ॥४४॥  
सुधावदातं सूर्याभं कैलासशिखरोपमम् ॥  
सुप्रलम्बकरं मत्तं चतुर्दन्तं महागजम् ॥ ४५ ॥  
समास्थाय वृता स्त्रीभिर्देवानां सर्वतो दिशम् ॥  
दधती मुकुटं मूर्ध्नि हारकेयूरभूषिता ॥ ४६ ॥  
पाण्डुरेणातपत्रेण ध्रियमाणेन मूर्धनि ॥  
सेव्यमानाऽप्सरोभिश्च स्तूयमाना च किन्नरैः ॥ ४७ ॥  
गन्धर्वैर्गीयमानासीत्ततः प्रोवाच सादरम् ॥  
वरं यच्छामि ते पुत्रि प्रार्थयस्व यथेप्सितम् ॥ ४८ ॥  
अनेन तपसा तुष्टा पुष्कलेन तवाधुना ॥  
अहं भार्या सुरेन्द्रस्य शचीति परिकीर्तिता ॥  
त्रैलोक्येऽपि स्वयं प्राप्ता दयां कृत्वा तवोपरि ॥ ४९ ॥  
त्वया महत्तपस्तप्तं ध्यायन्त्या हरवल्लभाम् ॥  
तपसा तुष्टिमायाता भवानी न सुनिष्ठुरा ॥ ६.६२.५० ॥  
॥ सूत उवाच ॥ ॥  
सा तस्या वचनं श्रुत्वा शक्राण्या विषकन्यका ॥  
नमस्कृत्वाऽथ तामूचे कृताञ्जलिपुटा स्थिता ॥ ५१ ॥  
॥ विषकन्योवाच ॥ ॥  
नाहं त्वत्तो वरं देवि प्रार्थयामि कथञ्चन ॥  
तथान्यासामपीन्द्राणि देवतानामसंशयम्॥ ५२ ॥  
अप्यहं नरकं रौद्रं प्रगच्छामीन्द्रवल्लभे ॥  
हरकान्ता समादेशान्न स्वर्गेऽपि तवाज्ञया ॥ ५३ ॥  
अनादिमध्यपर्य्यन्ता ज्ञानैश्वर्यसम न्विता ॥  
या देवी पूज्यते देवैर्वरं तस्या वृणोम्यहम्॥ ५४ ॥  
यामाराधयते विष्णुर्ब्रह्मा रुद्रश्च वासवः ॥  
वाञ्छितार्थं सदा देवीं वरं तस्या वृणो म्यहम् ॥ ५५ ॥  
यया व्याप्तमिदं सर्वं त्रैलोक्यं सचराचरम् ॥  
स्त्रीरूपैर्विविधैर्देव्या वरं तस्या वृणोम्यहम् ॥ ५६ ॥  
॥ श्रीदेव्युवाच ॥ ॥  
अहं भार्या सुरेन्द्रस्य प्राणेभ्योऽपि गरीयसी ॥  
ममाज्ञां पालयन्ति स्म देवदानवपन्नगाः ॥ ५७ ॥  
किन्नरा गुह्का यक्षाः किं पुनर्मर्त्यधर्मिणः ॥  
तस्मात्त्वं किं न गृह्णासि वरं मत्तः कुतापसि ॥ ५८ ॥  
तन्नूनं वज्रघातेन चूर्णयिष्यामि ते शिरः ॥  
तस्यास्तद्वचनं श्रुत्वा तापस्यथ ततो द्विजाः ॥ ५९ ॥  
धैर्यमालम्ब्य तां प्राह भूय एव सुरेश्वरीम् ॥  
स्वामिनी त्वं हि देवानां सत्यमेतदसंशयम् ॥ ६.६२.६० ॥  
यस्याः प्राप्तं त्वयैश्वर्यं परा तां तोषयाम्यहम् ॥  
स्वल्पमप्यपराधं ते न करोमि सुरेश्वरि ॥ ६१ ॥  
तथापि वधयोग्यां मां मन्यसे विक्षिपायुधम् ॥  
अन्यच्चापि वचो मह्यं शक्राणि शृणु सादरम् ॥ ॥ ६२ ॥  
तच्छुत्वा कुरु यच्छ्रेयो विचिन्त्य मनसा ततः ॥  
न त्वं न ते पतिः शक्रो न चान्येपि सुरासुराः ॥  
मां निषूदयितुं शक्ताः पार्वत्यां शरणं गताम् ॥ ६३ ॥  
तस्माद्द्रुतं दिवं गच्छ मा त्वं कोपं वृथा कुरु ॥  
सन्मार्गे वर्तमानायां मम सर्वसुरेश्वरि ॥ ६४ ॥  
॥ सूत उवाच ॥ ॥  
एवं सा तां शचीमुक्त्वा दुःखिता विषकन्यका ॥  
चिन्तयामास तदिदं मरणे कृतनिश्चया ॥ ६५ ॥  
न प्रसीदति मे देवी यस्मात्पर्वतनन्दिनी ॥  
तस्मान्मां यदि शक्राणी नैषा व्यापादयिष्यति ॥ ६६ ॥  
तन्नूनं ज्वलनं दीप्तं सेवयिष्यामि सत्वरम् ॥  
अथापश्यत्क्षणेनैव तं चैरावणवारणम् ॥ ६७ ॥  
दुग्धकुन्देन्दुसङ्काशं सञ्जातं सहसा वृषम् ॥  
तस्योपरि स्थितां देवीं शम्भुना सह पार्वतीम् ॥ ६८ ॥  
चतुर्भुजां प्रसन्नास्यां दिव्यरूपसमन्विताम् ॥  
शुक्लमाल्याम्बरधरां चन्द्रार्धकृतमस्तकाम् ॥ ६९ ॥  
ततः सम्यक्समालोक्य ज्ञात्वा तां पर्वतात्मजाम् ॥  
विषकन्या स्तुतिं चक्रे प्रणिपत्य मुहुर्मुहुः ॥ ६.६२.७० ॥  
नमस्ते देवदेवेशि नमस्ते सर्ववासिनि ॥  
सर्वकामप्रदे सत्ये जरामरणवर्जिते ॥ ७१ ॥  
शक्रादयोऽपि देवास्ते परमार्थेन नो विदुः ॥  
स्वरूपवर्णनं कर्तुं किं पुनर्देवि मानुषी ॥ ७२ ॥  
यस्याः सर्वं महीव्योमजलाग्निपवनात्मकम् ॥  
ब्रह्माण्डमङ्गसम्भूतं सदेवासुरमानुषम् ॥ ७३ ॥  
न तस्या जन्मनि ब्रह्मा न नाशाय महेश्वरः ॥  
पालनाय न गोविन्दस्तां त्वां स्तोष्याम्यहं कथम्॥७४॥  
तथाष्टगुणमैश्वर्यं यस्याः स्वाभाविकं परम् ॥  
निरस्तातिशयं लोके स्पृहणीयतमं सदा ॥ ७५ ॥  
यस्या रूपाण्यनेकानि सम्यग्ध्यानपरायणाः ॥  
ध्यायन्ति मुनयो भक्त्या प्राप्नुवन्ति च वाञ्छितम् ॥ ७६ ॥  
हृदि सङ्कल्प्य यद्रूपं ध्यानेनार्चन्ति योगिनः ॥  
सम्यग्भावात्मकैः पुष्पैर्मोक्षाय कृत निश्चयाः ॥ ७७ ॥  
तां देवीं मानुषी भूत्वा कथं स्तौमि महेश्वरीम् ॥ ७८ ॥  
॥ देव्युवाच ॥ ॥  
परितुष्टास्मि ते पुत्रि वरं प्रार्थय सुव्रते ॥  
असन्दिग्धं प्रदास्यामि यत्ते हृदि सदा स्थितम् ॥ ७९ ॥  
॥ विषकन्योवाच ॥ ॥  
भर्तुरर्थे मया देवि कृतोऽयं तपउद्यमः ॥  
तत्किं तेन करिष्यामि साम्प्रतं जरयावृता ॥ ६.६२.८० ॥  
तस्मादत्राऽऽश्रमे साकं त्वया स्थेयं सदैव तु ॥  
हिताय सर्वनारीणां वचनान्मम पार्वति ॥ ८१ ॥ ॥  
॥ श्रीदेव्युवाच ॥ ॥  
अद्यप्रभृत्यहं भद्रे श्रेष्ठेऽस्मिन्नाश्रमे शुभे ॥  
स्वमाश्रमं करिष्यामि यत्ते हृदि समाश्रितम् ॥ ८२ ॥  
माघशुक्लतृतीयायां या ऽत्र स्नानं करिष्यति ॥  
नारी सा मत्प्रसादेन लप्स्यते वाञ्छितं फलम् ॥ ८३ ॥  
अपि कृत्वा महापापं नारी वा पुरुषोऽथवा ॥  
यत्र स्नात्वा प्रसादान्मे विपाप्मा सम्भविष्यति ॥ ८४ ॥  
अत्र ये फलदानं च प्रकरिष्यन्ति मानवाः ॥  
सफलाः सकलास्तेषामाशाः स्युर्नात्र संशयः ॥ ८५ ॥  
अपि हत्वा स्त्रियं मर्त्यो योऽत्र स्नानं करिष्यति॥  
माघशुक्लतृतीयायां विपाप्मा स भविष्यति ॥ ८६ ॥  
या तत्र कन्यका भद्रे स्नानं भक्त्या करि ष्यति ॥  
तस्मिन्दिने पतिश्रेष्ठं लप्स्यते नात्र संशयः ॥ ८७ ॥  
॥सूत उवाच ॥ ॥  
एवमुक्त्वा ततो गौरी तां च पस्पर्श पाणिना ॥  
ततश्च तत्क्षणाज्जाता दिव्यरूपवपुर्द्धरा ॥ ८८ ॥  
वृद्धत्वेन परित्यक्ता दिव्यमाल्यानुलेपना ॥  
पीनोन्नतकुचाभोगा प्रमत्तगजगामिनी ॥ ८९ ॥  
ततस्तां सा समादाय विधाय निजकिङ्करीम् ॥  
कैलासं पर्वतश्रेष्ठं जगाम हरसंयुता ॥ ६.६२.९० ॥  
ततःप्रभृति तत्तीर्थं शर्मिष्ठातीर्थमुच्यते ॥  
प्रख्यातं त्रिषु लोकेषु सर्वपातकनाशनम् ॥ ९१ ॥  
तस्मात्सर्वप्रयत्नेन तत्र स्नानं समाचरेत् ॥  
माघशुक्लतृतीयायां यथावद्द्विजसत्तमाः ॥ ९२ ॥  
एतत्पवित्रमायुष्यं सर्व पातकनाशनम् ॥  
स्त्रीतीर्थसम्भवं नॄणां माहात्म्यं यन्मयोदितम् ॥ ९३ ॥  
यश्चैतत्प्रातरुत्थाय सदा पठति मानवः ॥  
स सर्वाँल्लभते कामान्मनसा वाञ्छितान्सदा ॥९४॥  
तथा पर्वणि सम्प्राप्ते यश्चैतत्पठते नरः ॥  
शृणोति चाशु भक्त्या यः स याति शिवमन्दिरम्॥९५॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये शर्मिष्ठातीर्थमाहात्म्यवर्णनन्नाम द्विषष्टितमोऽध्यायः ॥ ६२ ॥