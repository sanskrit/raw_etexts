+++
title = "०३३"

+++
॥ सूत उवाच ॥ ॥  
अगस्त्यस्याश्रमोऽन्योस्ति तथा तत्र द्विजोत्तमाः ॥  
यत्र तिष्ठति विश्वात्मा स्वयं देवो महेश्वरः ॥ १ ॥  
शुक्लपक्षे चतुर्दश्यां चैत्रमासे दिवाकरः ॥  
स्वयमभ्येत्य देवेशं पूजयत्येव शङ्करम् ॥ २ ॥  
तस्मादन्योऽपि यस्तस्यां भक्त्या चागत्य शङ्करम् ॥  
तमेव पूजयेद्भक्त्या स याति देवमन्दिरम् ॥ ॥ ३ ॥  
यस्तत्र कुरुते श्राद्धं सम्यक्छ्रद्धासमन्वितः ॥  
पितरस्तस्य तृप्यन्ते पितृमेधे कृते यथा ॥ ४ ॥  
॥ ऋषय ऊचुः ॥ ॥  
अगस्त्यस्याश्रमं प्राप्य कस्माद्देवो दिवाकरः ॥  
प्रदक्षिणां प्रकुरुते वदैतन्मे सुविस्तरम् ॥ ५ ॥  
॥ सूत उवाच ॥ ॥  
कथयामि कथामेतां शृणुत द्विज सत्तमाः ॥  
अस्ति विन्ध्य इति ख्यातः पर्वतः पृथिवीतले ॥ ६ ॥  
यस्य वृक्षाग्रशाखायां संलग्नास्तरणेः कराः ॥  
पुष्पपूगा इवाधःस्थैर्लक्ष्यन्ते मुग्धसि द्धकैः ॥ ७ ॥  
अनभिज्ञास्तमिस्रस्य यस्य सानुनिवासिनः ॥  
रत्नप्रभाप्रणुन्नस्य कृष्णपक्षनिशास्वपि ॥ ८ ॥  
यस्य सानुषु मुञ्चन्तो भान्ति पुष्पाणि पादपाः ॥  
वायुवेगवशान्नूनं नीरौघ नीरदा इव ॥ ९ ॥  
यस्मिन्नानामृगा भान्ति धावमाना इतस्ततः ॥  
कलत्रपुत्रपुष्ट्यर्थं लोभार्थं मानवा इव ॥ ॥ ६.३३.१० ॥  
निर्यासच्छद्मना बाष्पं वासिताशेषदिङ्मुखम् ॥  
मुञ्चन्ति तरवो यत्र दन्तिदन्तक्षतत्वचः॥ ११ ॥  
चीरिकाविरुतैर्दीर्घै रुदन्त इव चापरे ॥  
हस्तिहस्तहता वृक्षा मन्यन्ते यस्य सानुषु ॥ १२ ॥  
इतश्चेतश्च गच्छद्भिर्निर्झराम्भोभिरावृतः ॥  
शुशुभे सितवस्त्राढ्यैः पुमानिव विभूषितः ॥ ॥ १३ ॥  
यस्य स्पर्द्धा समुत्पन्ना पूर्वं सह सुमेरुणा ॥  
ततः प्राह सहस्रांशुं गत्वा स क्रोधमूर्च्छितः ॥ १४ ॥  
कस्माद्भास्कर मेरोस्त्वं प्रकरोषि प्रदक्षिणाम् ॥  
कुलपर्वतसञ्ज्ञेऽपि न करोषि कथं मयि ॥ १५ ॥  
॥ भास्कर उवाच ॥ ॥  
न वयं श्रद्धया तस्य गिरेः कुर्मः प्रदक्षिणाम् ॥  
एष मे विहितः पन्था येनेदं विहितं जगत् ॥ १६ ॥  
तस्य तुङ्गानि शृङ्गाणि व्याप्य खं संश्रितानि च ॥  
तेन सञ्जायते तस्य बलादेव प्रद क्षिणा ॥ १७ ॥  
एतच्छ्रुत्वा विशेषेण सङ्क्रुद्धो विन्ध्यपर्वतः ॥  
प्रोवाच पश्य भानो त्वं तर्हि तुङ्गत्वमद्य मे ॥  
रुरोधाथ नभोमार्गं येन गच्छति भास्करः ॥ १८ ॥  
अथ रुद्धं समालोक्य मार्गं वासरनायकः ॥  
चिन्तयामास चित्ते स्वे साम्प्रतं किं करोम्यहम् ॥ १९ ॥  
करोमि यद्यहं चास्य पर्वतस्य प्रदक्षिणाम् ॥  
तद्भविष्यति कालस्य चलनं भुवनत्रये ॥ ६.३३.२० ॥  
मासर्तुभुवनानां च तथा भावी विपर्ययः ॥  
अग्निष्टोमादिकाः सर्वाः क्रिया यास्यन्ति सङ्क्षयम् ॥  
नष्टयज्ञोत्सवे लोके देवानां स्यान्महाव्यथा ॥ २१ ॥  
एवं सञ्चिन्त्य चित्तेन बहुधा तीक्ष्णदीधितिः ॥  
जगाम मनसा भीतः सोऽगस्त्यं मुनिपुङ्गवम् ॥ २२ ॥  
नान्योस्ति वारणे शक्तो विन्धस्यास्य हि तं विना ॥  
अगस्त्यं ब्राह्मणश्रेष्ठं मित्रावरुणसम्भवम् ॥ २३ ॥  
ततो द्विजमयं रूपं स कृत्वा तीक्ष्णदीधितिः ॥  
चमत्कारपुरक्षेत्रे तस्याश्रमपदं ययौ ॥ २४ ॥  
ततस्तु वैश्वदेवान्ते वेदोच्चारपरायणः ॥  
प्रोवाच सोऽतिथिः प्राप्तस्तवाहं मुनिसत्तम ॥ २५ ॥  
ततोऽगस्त्यः कृतानन्दः स्वागतं ते महामुने ॥  
मनोरथ इवाध्यातो योऽग्निकार्यान्त आगतः ॥ २६ ॥  
तत्त्वं ब्रूहि मुनिश्रेष्ठ यद्ददामि तवेप्सितम् ॥  
अदेयं नास्ति मे किञ्चित्कालेऽस्मिन्प्रार्थितस्य च ॥ २७ ॥  
॥ भास्कर उवाच ॥ ॥  
अहं भास्कर आयातो विप्ररूपेण सन्मुने ॥  
सर्वकार्यक्षमं मत्वा त्वामेकं भुवनत्रये ॥ २८ ॥  
त्वया पूर्वं सुरार्थाय प्रपीतः पयसान्निधिः ॥  
वातापिश्च तथा दैत्यो भक्षितो द्विजकण्टकः ॥ २९ ॥  
तस्माद्गतिर्भवास्माकं साम्प्रतं मुनिसत्तम ॥  
देवानामिह वर्णानां त्वमेव शरणं यतः ॥ ६.३३.३० ॥  
॥ सूत उवाच ॥ ॥  
तच्छ्रुत्वा स मुनिर्विप्रा विशेषेण प्रहर्षितः ॥  
अर्घ्यं दत्त्वा दिनेशाय ततः प्रोवाच सादरम् ॥ ३१ ॥  
धन्योऽस्म्यनुगृहीतोस्मि यन्मे त्वं गृहमागतः ॥  
तस्माद्ब्रूहि करिष्यामि तव वाक्यमखण्डितम् ॥ ३२ ॥  
॥ भास्कर उवाच ॥ ॥  
एष विन्ध्याचलोऽस्माकं मार्गमावृत्य संस्थितः ॥ ।  
स्पर्द्धया गिरिमुख्यस्य सुमेरोर्मुनिसतम ॥ ३३ ॥  
सामाद्यैर्विविधोपायैस्तस्मादेनं निवारय ॥  
कालात्ययो यथा न स्याद्गतेर्भङ्गस्तथा कुरु ॥ ३४ ॥। ॥  
॥ अगस्त्य उवाच ॥ ॥  
अहं ते वारयिष्यामि वर्धमानं कुलाचलम् ॥  
स्वस्थानं गच्छ तस्मात्त्वं सुखीभव दिवाकर ॥ ३५ ॥  
ततः स प्रेषितस्ते न भास्करस्तीक्ष्णदीधितिः ॥  
स्वं स्थानं प्रययौ हृष्टस्तमामन्त्र्य मुनीश्वरम् ॥ ३६ ॥  
अगस्त्योऽपि द्रुतं गत्वा विन्ध्यं प्रोवाच सादरम् ॥  
न्यूनतां व्रज मद्वाक्याच्छीघ्रं पर्वतसत्तम ॥३७॥  
दाक्षिणात्येषु तीर्थेषु स्नाने जाताद्य मे मतिः ॥  
तवायत्ता गिरे सैव तत्कुरुष्व यथोचितम् ॥ ३८ ॥  
स तस्य वचनं श्रुत्वा विन्ध्यः पर्वतसत्तमः ॥  
अभजन्निम्नतां सद्यो विनयेन समन्वितः॥३९॥  
अगस्त्योऽपि समासाद्य तस्यान्तं दक्षिणं द्विजाः॥  
त्वयैवं संस्थितेनाथ() स्थातव्यमित्युवाच तम् ॥ ६.३३.४० ॥  
यावदागमनं मह्यं नात्र कार्या विचारणा ॥  
नो चेच्छापं प्रदास्यामि येन संयास्यसि क्षयम् ॥४॥।  
स तथेति प्रतिज्ञाय शापाद्भीतो नगोत्तमः॥  
न जगाम पुनर्वृद्धिं तस्यागमनवाञ्छया॥४२॥  
सोऽपि तेनैवमार्गेण निवृत्तिं न करोति च॥  
यावदद्यापि विप्रेन्द्रा दक्षिणां दिशमाश्रित तः ॥४३॥  
अथ तत्रैव चानीय लोपामुद्रां मुनीश्वरः ॥  
समाहूय सहस्रांशुं ततः प्रोवाच सादरम् ॥ ४४ ॥  
तव वाक्यान्मया त्यक्तः स्वाश्रमस्तीक्ष्णदी धिते ॥  
तवार्थे च न गन्तव्यं भूयस्तत्र कथञ्चन ॥ ४५ ॥  
तस्मान्मद्वचनाद्भानो चतुर्दश्यां मधौ सिते ॥  
यन्मया स्थापितं तत्र लिङ्गं पूज्यं हि तत्त्व या ॥ ४६ ॥  
॥ भास्कर उवाच ॥ ॥  
एवं मुने करिष्यामि तव वाक्यादसंशयम् ॥  
पूजयिष्यामि तल्लिङ्गं वर्षान्ते स्वयमेव हि ॥ ४७ ॥  
योऽन्यो हि तद्दिने लिङ्गं पूजयिष्यति मानवः ॥  
मम लोकं समासाद्य स भविष्यति मुक्तिभाक् ॥ ४८॥  
॥ सूत उवाच ॥ ॥  
एतस्मात्कारणात्तत्र भगवांस्तीक्ष्णदीधितिः ॥  
चैत्रशुक्लचतुर्दश्यां सान्निध्यं कुरुते सदा ॥ ४९ ॥  
एतद्वः सर्वमाख्यातं यत्पृष्टोस्मि द्विजोत्तमाः ॥  
भूयो वदत वै कश्चित्सन्देहश्चे द्धृदि स्थितः ॥ ६.३३.५० ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये ऽगस्त्याश्रममाहात्म्यवर्णनं नाम त्रयस्त्रिंशत्तमोऽध्यायः ॥ ३३ ॥ छ ॥