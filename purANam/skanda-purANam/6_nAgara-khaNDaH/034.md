+++
title = "०३४"

+++
॥ ऋषय ऊचुः ॥ ॥  
यदेतद्भवता प्रोक्तं तं मुनिं प्रति सूतज ॥  
त्वया पुरा सुरार्थाय प्रपीतः पयसान्निधिः ॥ १ ॥  
तत्त्वं सूतज नो ब्रूहि विस्तरेण महामते ॥  
यथा तेन पुरा पीतो मुनिना पयसान्निधिः ॥ २ ॥  
॥ सूत उवाच ॥ ॥  
कालेया इति विख्याताः पुरा दानवसत्तमाः ॥  
सम्भूताः सर्वदेवानां वीर्योत्साहप्रणाशकाः ॥ ३ ॥  
ततस्तैः पीडितं दृष्ट्वा विष्णुना प्रभविष्णुना ॥  
त्रैलोक्यं शक्तियोगेन प्रोक्तो देवो महेश्वरः ॥४॥  
एतदीशान दैतेयैस्त्रैलोक्यं परिपीडितम्॥  
कालिकेयैर्महावीर्येस्तस्मात्कार्यो महाहवः॥  
अद्यैव तैः समं देव समासाद्य धरातलम्॥ ५ ॥  
ततो विष्णुश्च रुद्रश्च सहस्राक्षः सुरैः सह ॥  
शितशस्त्रधराः सर्वे सम्प्राप्ता धरणीतलम् ॥ ६ ॥  
अथ ते दानवाः सर्वे श्रुत्वा देवान्स- मागतान् ॥  
युद्धार्थं सहसा जग्मुः सम्मुखाः कोपसंयुताः ॥ ७ ॥  
ततोऽभवन्महायुद्धं देवानां दानवैः सह ॥  
त्रैलोक्यं कम्पितं येन समस्तं भय विह्वलम्॥ ८ ॥  
अथ कालप्रभोनाम दानवो बलगर्वितः ॥  
स शक्रं पुरतो दृष्ट्वा वज्रोच्छ्रितकरं स्थितम्॥  
प्रोवाच प्रहसन्वाक्यं मेघगम्भीरनिःस्वनः ॥ ९ ॥  
मुञ्च वज्र सहस्राक्ष पश्यामि तव पौरुषम् ॥  
चिरात्प्राप्तोऽसि मे दृष्टिं दिष्ट्या त्वं त्रिदिवेश्वरः ॥ ६.३४.१० ॥  
ततश्चिक्षेप सङ्क्रुद्धस्तस्य वज्रं शतक्रतुः ॥  
सोऽपि तल्लीलया धृत्वा जगृहे सव्यपाणिना ॥ ११ ॥  
ततः शक्रं समुद्दिश्य गदां गुर्वीं मुमोच सः ॥  
सर्वायसमयीं रौद्रां यमजिह्वामिवापराम् ॥ १२ ॥  
तया हतः सहस्राक्षो विसञ्ज्ञो रुधिरप्लुतः ॥  
ध्वजयष्टिं समाश्रित्य सन्निविष्टो रथोपरि ॥ १३ ॥  
अथ तं मातलिर्दृष्ट्वा विसञ्ज्ञं वलघातिनम्॥  
प्राङ्मुखं च रथं चक्रे संस्मरन्सारथेर्नयम् ॥ १४ ॥  
ततः पराङ्मुखीभूते रथे शक्रस्य सङ्गरे ॥  
दुद्रुवुर्भयसन्त्रस्ताः सर्वे देवाः समन्ततः ॥ १५ ॥  
आदित्या वसवो रुद्रा विश्वेदेवा मरुद्गणाः ॥  
व्रीडां विहाय विध्वस्ताः पृष्ठदेशे शितैः शरैः ॥ १६ ॥  
अथ भग्नं बलं दृष्ट्वा दानवैर्मधुसूदनः ॥  
आरुह्य गरुडं तूर्णं कालप्रभमुपाद्रवत् ॥ १७ ॥  
ततस्ते दानवाः सर्वे परिवार्य शितैः शरैः ॥  
सम्यगाच्छादयामासुर्गर्जमाना मुहुर्मुहुः॥।८ ॥  
स तैराच्छादितो विष्णुः शुशुभे च समन्ततः ॥  
सम्यक्पुलकिताङ्गश्च रक्ताचल इवापरः ॥ १९ ॥  
ततः शार्ङ्गविनिर्मुक्तैः शरैः कङ्कपतत्रिभिः ॥  
छेदयित्वेषुजालानि दैतेयान्निजघान सः ॥ ६.३४.२० ॥  
ततो दैत्यगणाः सर्वे हन्यमाना सुरारिणा ॥  
त्रातारं नाभ्यगच्छन्त मृगाः सिंहार्दिता इव ॥ २१ ॥  
एतस्मिन्नन्तरे दैत्यः कालखञ्ज इति स्मृतः॥  
स कोपवशमापन्नो वासुदेवमुपाद्रवत् ॥ २२ ॥  
स हत्वा पञ्चभिर्बाणैर्वासुदेवं शिला शितैः ॥  
जघान गरुडं क्रुद्धो दशभिर्नतपर्वभिः॥२३॥  
ततः सुदर्शनं चक्रं तस्य दैत्यस्य माधवः ।]  
प्रमुमोच वधार्थाय ज्वालामालासमावृतम् ॥२४॥  
सोऽपि तच्चक्रमालोक्य वासुदेवकराच्च्युतम् ॥  
आगच्छन्तं प्रसार्यास्यं ग्रस्तुं तत्सम्मुखो ययौ ॥ २५ ॥  
अग्रसच्च महादैत्यस्तिष्ठतिष्ठेति चाब्रवीत् ॥  
वासुदेवं समुद्दिश्य ततश्चिक्षेप सायकान् ॥ २६ ॥  
ततश्चक्री स दैत्येन ग्रस्तचक्रेण ताडितः ॥  
सुपर्णेन समायुक्तो जगाम विषमां व्यथाम् ॥ २७ ॥  
एतस्मिन्नन्तरे क्रुद्धो भगवांस्त्रिपुरान्तकः ॥  
दृष्ट्वा हरिं तथाभूतं शक्रं चापि पराङ्मुखम् ॥ २८ ॥  
ततः शूलप्रहारेण तं निहत्य दनोः सुतम् ॥  
शरैः पिनाकनिर्मुक्तैर्जघानोच्चैस्तथा परान् ॥ २९ ॥  
कालप्रभं प्रकालं च कालास्यं कालविग्रहम् ॥  
जघान भगवाञ्छम्भुस्तथान्यानपि नायकान् ॥६.३४.३०॥  
ततः प्रधानास्ते सर्वे दानवा अपिदारुणाः ॥  
पलायनपरा जाता निरुत्साहा द्विषज्जये ॥ ३१ ॥  
ततः शक्रश्च विष्णुश्च लब्धसञ्ज्ञौ धृतायुधौ ॥  
श्लाघयन्तौ महादेवं संस्थितौ रणमूर्धनि ॥ ३२ ॥  
एतस्मिन्नन्तरे भग्नान्समुद्वीक्ष्य दनोः सुतान् ॥  
जघ्नुः शरशतैः शस्त्रैः सर्वे देवाः सवासवाः ॥ ३३ ॥  
अथ ते हतभूयिष्ठा दानवा बलवत्तराः ॥  
हन्यमानाः शितैर्बाणैस्त्रिदशैर्जितकाशिभिः ॥ ३४ ॥  
अगम्यं मनसा तेषां प्रविष्टा वरुणालयम् ॥  
शस्त्रैश्च क्षतसर्वाङ्गा हतनाथाः सुदुःखिताः ॥ ३५ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमा हात्म्येऽगस्त्याश्रममाहात्म्येऽगस्त्यकृतसमुद्रप्राशनवृत्तान्ते देवासुरसङ्ग्रामवर्णनन्नाम चतुस्त्रिंशोऽध्यायः ॥ ३४ ॥ ॥ छ ॥