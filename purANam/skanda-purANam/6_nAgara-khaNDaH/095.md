+++
title = "०९५"

+++
॥ सूत उवाच ॥ ॥  
अथान्यापि च तत्रास्ति देशकामप्रदा नृणाम् ॥  
अजापालेन भूपेन स्थापिता पापनाशनी ॥ १ ॥  
तां च शुक्लचतुर्दश्यामजापालेश्वरीं नरः ॥  
यो वै पूजयते भक्त्या धूपपुष्पानुलेपनैः ॥  
स प्राप्नोतीप्सितान्कामान्दुर्लभा सर्वमानवैः ॥ २ ॥  
तस्या देव्याः प्रसादेन सत्यमेतन्मयोदितम् ॥  
अजापालो महीपालः पुराऽऽसीत्सम्मतः सताम् ॥ ३ ॥  
हितकृत्सर्वलोकस्य यथा माता यथा पिता ॥  
तेन राज्यं समासाद्य पितृपैतामहं शुभम् ॥ ४ ॥  
चिन्तितं मनसा पश्चात्स्वयमेव महात्मना ॥  
मया तत्कर्म कर्तव्यं यदन्यैरिह भूमिपैः ॥  
न कृतं न करिष्यन्ति ये भविष्यन्त्यतः परम् ॥ ५ ॥  
एष एव परो धर्मो भूपतीनामुदाहृतः ॥  
यत्प्रजापालनं शश्वत्तासां च सुखसंस्थितिः ॥ ६ ॥  
यथायथा करं भूपास्ता मां गृह्णन्ति लोलुपाः ॥  
तथातथा मनःक्षोभो हृदये सम्प्रजायते ॥ ७ ॥  
न करेण विना भूपा हस्त्यश्वादिबलं च यत् ॥  
शक्नुवन्ति परित्रातुं पादातं च विशेषतः ॥ ८ ॥  
विना तेन स गम्यः स्यान्नीचानामपि सत्वरम् ॥  
एतस्मात्कारणाद्भूपाः करं गृह्णन्ति लोकतः ॥ ९ ॥  
तस्मान्मया विनाप्याशु नागैश्चैव नरैस्तथा ॥  
तपः शक्त्या प्रकर्तव्यं राज्यं निहतकण्टकम् ॥ ६.९५.१० ॥  
करानगृह्णता तेन लोकान्रञ्जयता सदा ॥  
अन्येषां भूमिपालानां विशेषेण महात्मनाम् ॥ ११ ॥  
एवं चित्ते समाधाय वसिष्ठं मुनिपुङ्गवम् ॥  
पुरोधसं समाहूय ततः प्रोवाच सादरम् ॥ १२ ॥  
अत्र भूमितले विप्र सर्वेषां तीर्थमुत्तमम् ॥  
अल्पकालेन सन्तुष्टिं यत्र याति महेश्वरः ॥  
वासुदेवोऽथवा ब्रह्मा ह्येतच्छीघ्रं वदस्व मे ॥ १३ ॥  
येनाहं सर्वलोकस्य हितार्थं तप आददे ॥  
न स्वार्थं ब्राह्मणश्रेष्ठ सत्येनात्मानमालभे ॥ १४ ॥  
॥ वसिष्ठ उवाच ॥  
तिस्रः कोट्योर्धकोटी च तीर्थानामिह भूतले ॥  
सन्ति पार्थिवशार्दूल प्रभावसहितानि च ॥ १५ ॥  
अष्टषष्टिस्तथा राजन्क्षेत्राणामस्ति भूतले ॥  
येषां सान्निध्यमभ्येति सर्वदैव महेश्वरः ॥ १६ ॥  
तथा सर्वे सुरास्तुष्टा ब्रह्मविष्णु शिवादयः ॥  
परं सिद्धिप्रदं शीघ्रं मानुषाणां महीपते ॥ १७ ॥  
हाटकेश्वरदेवस्य क्षेत्रं पातकनाशनम् ॥  
देवानामपि सर्वेषां तुष्टिं गच्छति चण्डिका ॥ १८ ॥  
शीघ्रमाराधिता सम्यक्छ्रद्धायुक्तैर्नरैर्भुवि ॥  
तस्मात्तत्क्षेत्रमासाद्य तां देवीं श्रद्धयान्वितः ॥  
आराधय महाभाग द्रुतं सिद्धिमवाप्स्यसि ॥। ॥ १९ ॥  
एवमुक्तः स तेनाथ गत्वा तत्क्षेत्रमुत्तमम् ॥  
प्रतिष्ठाप्य च देवीं तां पूजयामास भक्तितः ॥ ६.९५.२० ॥  
ब्रह्मचर्यपरो भूत्वा शुचिर्व्रतपरायणः ॥  
नियतो नियताहारस्त्रिकालं स्नानमाचरन् ॥ २१ ॥  
एवमाराध्यतस्तत्र गन्धपुष्पानुलेपनैः ॥  
पूजापरस्य सा देवी तस्य तुष्टिं ततो गता ॥ २२ ॥ ॥  
॥देव्युवाच ॥ ॥  
परितुष्टास्मि ते वत्स व्रतेनानेन नित्यथः ॥  
बलिपूजाविधानेन विहितेनामुना स्वयम् ॥ २३ ॥  
तद्ब्रूहि येन ते सर्वं प्रकरोमि हृदि स्थितम् ॥  
सद्य एव महीपाल त्रिदशैरपि दुर्लभम् ॥ २४ ॥  
॥राजोवाच ॥ ॥  
लोकानां हितकामेन मयैतद्व्रतमाहृतम् ॥  
येन तेषां भवेत्सौख्यं मत्प्रसादादनुत्तमम् ॥२५॥  
तस्माद्देहि महाभागे ज्ञानयुक्तानि भूरिशः ॥  
ममास्त्राणि विचित्राणि स्वैरगाणि समन्ततः ॥२६॥  
यानि जानन्ति भूपृष्ठे मम पार्श्वे स्थितान्यपि ॥  
अपराधं सदा लोके परदारादि यत्कृतम् २७ ॥  
अनुरूपं ततस्तस्य पातकस्य विनिग्रहम् ॥  
प्रकुर्वन्ति मिथो येन न तेषां सङ्करो भवेत् ॥२८॥  
मन्त्रग्रामं तथा देवि मम देहि पृथग्विधम् ॥  
निग्रहं व्याधिसत्त्वानां येन शीघ्रं करोम्यहम् ॥२९॥  
येन स्युर्मनुजाः सर्वे मम राज्ये सुखान्विताः॥  
नीरोगाः पुष्टिसम्पन्ना भयशोकविवर्जिताः ॥ ६.९५.३० ॥  
नाहं देवि करिष्यामि हस्त्यश्वरथसङ्ग्रहम्॥  
यतस्तेषां भवेत्पुष्टिर्वित्तैर्वित्तं करैर्भवेत् ॥  
गृहीतैः सर्वलोकानां तस्मात्तन्न ममेप्सितम् ॥ ३१ ॥  
॥ श्रीदेव्युवाच ॥ ॥  
अत्यद्भुततरं कर्म त्वयैतत्पृथिवीपते ॥  
प्रारब्धं यन्न केनापि कृतं न च करिष्यति ॥ ३२ ॥  
तथाप्येवं करिष्यामि तव दास्यामि कृत्स्नशः ॥  
ज्ञानयुक्तानि शस्त्राणि मन्त्रग्रामं च तादृशम् ॥ ३३ ॥  
गृह्यन्ते येन ते सर्वे व्याधयोऽपि सुदारुणाः ॥  
परं सदैव ते रक्ष्या मन्मन्त्रैरपि संयुताः ॥ ३४ ॥  
यदि दृष्टिपथात्तुभ्यं क्वचिद्यास्यन्ति दूरतः ॥  
मानवान्पीडयिष्यन्ति चिरात्प्राप्याधिकं ततः ॥ ३५ ॥  
यदा त्वं पृथिवीपाल स्वर्गं यास्यसि भूतलात् ॥  
तदात्र सलिले स्थाप्या मदग्रे(*) यद्व्यवस्थितम् ॥ ३६ ॥  
सर्वे मन्त्रास्तथाऽस्त्राणि ममवाक्यादसंशयम् ॥  
येन स्यात्पूर्ववत्सर्वो व्यवहारो नृपोद्भवः ॥ ३७ ॥  
॥सूत उवाच ॥ ॥।  
बाढमित्येव तेनोक्ते तत्क्षणाद्द्विजसत्तमाः ॥  
प्रादुर्भूतानि दिव्यानि तस्यास्त्राणि बहूनि च ॥ ३८ ॥  
ज्ञानसम्पत्प्रयुक्तानि यादृशानि महात्मना ॥  
तेन संयाचितान्येव व्याधिमन्त्रास्तथैव च ॥ ३९ ॥  
व्याधयो यैश्च गृह्यन्ते मुच्यन्ते स्वेच्छया सदा ॥  
सुखेन परिपाल्यन्ते दृष्टिगोचरसंस्थिताः ॥ ६.९५.४० ॥  
ततस्तं सकलं प्राप्य प्रसादं चण्डिकोद्भवम् ॥  
तच्च हस्त्यादिकं सर्वं ब्राह्मणेभ्यो ददौ नृप ॥ ४१ ॥  
एकां मुक्त्वा निजां भार्यामेकं दशरथं सुतम् ॥  
तांश्चापि सकलान्व्याधीन्मन्त्रैः संयम्य यत्नतः ॥ ४२ ॥  
अजारूपान्स्वयं पश्चाद्यष्टिमादाय रक्षति ॥  
एवं तस्य नरेन्द्रस्य वर्तमानस्य भूतले ॥ ४३ ॥  
गुप्तोऽपि नापराधः स्यात्कस्यचित्प्रकटः कुतः ॥  
प्रमादाद्यदि भूलोके कश्चित्पापं समाचरेत् ॥ ४४ ॥  
तद्रूपो निग्रहस्तस्य तत्क्षणादेव जायते ॥  
वधं वा यदि वा बन्धं क्लेशं चाऽरातिसम्भवम् ॥ ४५ ॥  
अदृष्टान्यपि शस्त्राणि तानि कुर्वन्ति तत्क्षणात् ॥  
अन्येषां च महीपानां राज्ये गुप्तान्यनेकशः ॥  
कुर्वन्ति मनुजास्तेषां चक्रे वैवस्वतो ग्रहम् ॥ ४६ ॥  
न तत्र भयसन्त्रस्तस्ततः पापसमाचरेत् ॥  
प्रत्यक्षं वा विशेषेण ज्ञात्वा शस्त्रभयं च तत् ॥ ४७ ॥  
ततस्ते पापनिर्मुक्ता लोकाः संशुद्धगात्रकाः ॥  
रोगेषु निगृहीतेषु प्राप्ताः सुखमनुत्तमम् ॥ ४८ ॥  
एवं स्थितेषु लोकेषु गतपापामयेषु च ॥  
प्रयाताः शून्यतां सर्वे नरका ये यमालये ॥ ४९ ॥  
न कश्चिन्नरकं याति न च मृत्युपथं नरः ॥  
यथा कृतयुगं तादृक्त्रेतायामपि संस्थितम्॥ ६.९५.५० ॥  
व्यवहारे ततो नष्टे यमलोकसमुद्भवे ॥  
स्वर्गेण तुल्यतां प्राप्ते प्राणिभिर्मृत्युवर्जितैः ॥ ५१ ॥  
ततो वैवस्वतो गत्वा ब्रह्मणः सदनं प्रति ॥  
प्रोवाच दुःखसम्पन्नः प्रणिपत्य पितामहम् ॥ ५२ ॥  
अहं पुरा त्वया देव धर्माधर्मदिदृक्षया ॥  
मानुषाणां समादिष्टो निग्रहानुग्रहं प्रति ॥ ०३३ ॥  
अजापालेन भूपेन तत्सर्वं विफलीकृतम् ॥  
तपःशक्त्या सुरश्रेष्ठ देवीमाराध्य चण्डिकाम् ॥ ५४ ॥  
नाधयो व्याधयस्तत्र न पापानि महीतले ॥  
कस्यचिद्देव जायन्ते यथा कृतयुगे तथा ॥ ५५ ॥  
तस्मात्कुरु सुरश्रेष्ठ पुनरेव यथा पुरा ॥  
मदीयभवने कृत्स्नो व्यवहारः प्रजायते ॥ ५६ ॥  
तस्य तद्वचनं श्रुत्वा ब्रह्मा लोकपितामहः ॥  
समीप उपविष्टस्य शिवस्याऽऽस्यं व्यलोकयत् ॥ ९७ ॥  
अथाब्रवीत्प्रहस्योच्चैस्त्रिनेत्रश्चतुराननम् ॥  
अत्यद्भुततमां श्रुत्वा तां वार्तां यमसम्भवाम् ॥ ५८ ॥  
॥ महेश्वर उवाच ॥ ॥  
धर्ममार्गप्रवृत्तस्य सदाचारस्य भूपतेः ॥  
कथं निवारणं तत्र क्रियते कश्च निग्रहः ॥ ५९ ॥  
तस्मात्तेन महीपेन यस्मान्मार्गः प्रदर्शितः ॥  
अपूर्वो धर्मसम्भूतः कृतः सम्यङ्महात्मना ॥ ६.९५.६० ॥  
तन्मयापि यथा चास्य प्रसादः सुरसत्तम ॥  
अपूर्वः करणीयश्च यथा धर्मो न दुष्यति ॥ ६१ ॥  
एवमुक्त्वा चतुर्वक्त्रं यमं प्राह ततः शिवः ॥  
वदायुषोऽस्य यच्छेषमजापालस्य भूपतेः ॥  
येन तत्समये प्राप्ते तं नयामि निजालयम् ॥ ६२ ॥ ॥  
॥ यम उवाच ॥ ॥  
पञ्चवर्षसहस्राणि तस्यातीतानि चायुषः ॥  
तिष्ठन्ति पञ्चपञ्चाशत्प्रतीक्ष्येऽहं ततः कथम् ॥ ६३ ॥  
यावत्कालं सुरश्रेष्ठ शून्ये जाते स्व आश्रये ॥  
तस्मात्कुरु द्रुतं कञ्चिदुपायं तद्विनाशने ॥ ६४ ॥  
एवमुक्ते यमेनाथ तं विसृज्य गृहं प्रति ॥  
व्याघ्ररूपं समास्थाय स्वयं तत्सन्निधौ ययौ ॥ ६५ ॥  
यत्र संस्थो महीपः स प्रजापालनतत्परः ॥  
मेघगम्भीरनिर्घोषं गर्जमानो मुहुर्मुहुः ॥ ६६ ॥  
अजास्तास्तं च संवीक्ष्य व्याघ्रं रौद्रवपुर्द्धरम् ॥  
अजापालं समुद्दिश्य सन्त्रस्ताः शरणं गताः ॥ ६७ ॥  
तस्य यत्नपरस्यापि रक्षमाणस्य भूपतेः॥  
अजास्ता व्याघ्ररूपेण शङ्करेण प्रभक्षिताः ॥ ६८ ॥  
अजानां कदनं दृष्ट्वा ततः स पृथिवीपतिः ॥  
स्वहस्ताद्यष्टिमुत्सृज्य जग्राह निशितायुधम् ॥ ॥ ६९ ॥  
यत्तस्य तुष्टया दत्तं चण्डं चण्डार्चिषा समम् ॥  
तच्छस्त्रं च तथान्यानि देवीदत्तानि शङ्करः ॥  
शनैःशनैः प्रजग्राह स्ववक्त्रेण महेश्वरः ॥ ॥ ६.९५.७० ॥  
अस्त्राभावात्ततस्तूर्णं ध्रियमाणेऽपि कान्तया ॥  
द्वन्द्वयुद्धेन तं व्याघ्रं योधयामास भूपतिः ॥ ७१ ॥  
ततस्तस्याङ्गसंस्पर्शान्मुक्त्वा व्याघ्रतनुं च ताम् ॥  
दधार भस्मसन्दिग्धां तनुं चन्द्रविभूषिताम् ॥ ७२ ॥  
रुण्डमालावरां दिव्यां सखट्वाङ्गां सपन्नगाम् ॥  
तां दृष्ट्वा स महीपालः सभार्यः प्रणतस्ततः ॥ ७३ ॥  
प्रोवाचाथ स्तुतिं कृत्वा विनयावनतः स्थितः ॥  
आनन्दाश्रुपरिक्लिन्नो हर्षगद्गदया गिरा ॥ ७४ ॥  
॥ राजोवाच ॥ ॥  
अज्ञानाद्यन्मया देव प्रहारास्तव निर्मिताः ॥  
तिरस्कारस्तथा दत्तस्तत्सर्वं क्षम्यतां विभो ॥ ७५ ॥  
॥ श्रीभगवानुवाच ॥ ॥  
क्षान्त एष मया पुत्र तव सर्वः पराभवः ॥  
परितुष्टेन ते कर्म दृष्ट्वा चैवातिमानुषम् ॥ ७६ ॥  
यथा कृतं त्वया राज्यं प्रजाः संरक्षिता नृप ॥  
तथान्यो भूपतिः कश्चिन्न कर्ता न करिष्यति ॥ ७७ ॥  
तस्माद्गच्छ मया सार्धं पाताले पार्थिवोत्तम ॥  
अनेनैव शरीरेण धर्मपत्न्यानया सह ॥ ७८ ॥।  
नातः परं त्वया स्थेयं मर्त्यलोके कथञ्चन ॥  
विरुद्धं सर्वदेवानां यतः कर्म त्वदुद्भवम् ॥ ७९ ॥  
॥ राजोवाच ॥ ॥  
एवं देव करिष्यामि गत्वाऽयोध्यां महापुरीम् ॥  
पुत्रं राज्ये प्रतिष्ठाप्य मन्त्रिणां सन्निवेद्य च ॥ ६.९५.८० ॥  
तथाहं देव देव्या च प्रोक्तः सन्तुष्टया पुरा ॥  
मन्त्रग्रामो यया दत्तः शस्त्राणि विविधानि च ॥ ८१ ॥  
यदा त्वं त्यजसि प्राज्ञ मर्त्यलोकं सुदुस्त्यजम् ॥  
तदात्र मामके कुण्डे प्रक्षेप्तव्यानि कृत्स्नशः ॥ ८२ ॥  
तानि चार्पय मे भूयो येनानृण्यं व्रजाम्यहम् ॥  
तस्या देव्याः सुराधीश त्वत्प्रसादेन साम्प्रतम् ॥ ८३ ॥  
एवमुक्तस्ततस्तेन भगवांस्त्रिपुरान्तकः ॥  
आज्ञाप्य तानि सर्वाणि ददौ तत्र द्रुतं गतः ॥ ८४ ॥  
अब्रवीच्च सुतस्तत्र स्वयं राजा भविष्यति ॥  
वीर्यौदार्यसमोपेतो वंशस्योद्धरणक्षमः ॥ ८५ ॥  
त्वं चागच्छ मया सार्धमद्यैव मम मन्दिरे ॥  
प्रविश्यात्र जले पुण्ये देवीकुण्डसमुद्भवे ॥ ८६ ॥  
अद्य माघचतुर्दश्यां शुक्लायामपरोऽपि यः ॥  
देवीमिमां च सम्पूज्य जलेऽस्मिन्भक्तिसंयुतः ॥ ८७ ॥  
करिष्यति प्रवेशेन प्राणत्यागं नृपोत्तम ॥  
स च यास्यति यत्रास्ते पाताले हाटकेश्वरः ॥ ८८ ॥  
स्नानं वा पार्थिवश्रेष्ठ यः करिष्यति मानवः ॥  
अष्टोत्तरशतं तस्य व्याधीनां न भविष्यति ॥ ॥ ८९ ॥  
एवमुक्त्वा तमादाय नृपं भार्यासमन्वितम् ॥  
अजाभिस्ताभिरस्त्रैश्च तैश्चापि परमेश्वरः ॥  
प्रविवेश जले तस्मिन्देवीकुण्डसमुद्भवे ॥ ६.९५.९० ॥  
ततश्च मन्दिरं नीतः स्वकीयं द्विजसत्तमाः ॥  
तेनैव नरदेहेन स कलत्रसमन्वितः ॥ ९१  
अद्यापि तिष्ठते तत्र जरामरणवर्जितः ॥  
पूजयानश्च तं देवं पाताले हाटकेश्वरम् ॥ ९२ ॥  
एवं तत्र समुद्भूता सा देवी परमेश्वरी ॥  
स्थापिता तेन भूपेन श्रद्धापूतेन चेतसा ॥ ९३ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्येऽजापालेश्वरीमाहात्म्यवर्णनन्नाम पञ्चनवतितमोऽध्यायः ॥ ॥ ९५ ॥