+++
title = "२००"

+++
॥ विश्वामित्र उवाच ॥ ॥  
ततः प्रभाते संजाते प्रोद्गते रविमण्डले ॥  
सा चापि दुहिता तस्य दीक्षितस्य महात्मनः ॥ १ ॥  
  
रोरूयमाणाऽभ्यगमत्पितरं मातरं प्रति ॥  
प्रोवाच गद्गदं वाक्यं बाष्पव्याकुललोचना ॥ २ ॥  
  
ताताम्ब किमिदं पापं युवाभ्यां समनुष्ठितम् ॥  
अन्त्यजस्य प्रदत्ताऽहं यत्पापस्य दुरात्मनः ॥ ३ ॥  
  
स नष्टो रजनीवक्त्रे ममावेद्य निजं कुलम्॥  
तस्मादहं प्रवेक्ष्यामि प्रदीप्ते हव्यवाहने ॥ ४ ॥  
  
तस्यास्तद्वचनं श्रुत्वा दीक्षितः स सुभद्रकः ॥  
निश्चेष्टः पतितो भूमौ वातभग्न इव द्रुमः ॥ ५ ॥  
  
ततः स शीततोयेन संसिक्तश्च पुनःपुनः ॥  
लब्ध्वाशु चेतनां कृच्छ्रात्स्वजनैः परिवारितः ॥  
प्रलापान्विविधांश्चक्रे ताडयन्स्वशिरो मुहुः ॥ ६ ॥  
  
अथ ते ब्राह्मणाः सर्वे तस्य संपर्कदूषिताः ॥  
भर्तृयज्ञं समासाद्य तेनैव सहितास्ततः ॥ ७ ॥  
  
प्रोचुर्विनयसंयुक्ताः प्रोच्चैस्तत्सुतया सह ॥  
सुभद्रेण निजे हर्म्ये सुतां दत्त्वा निवेशितः ॥ ८ ॥  
  
चण्डालो द्विजरूपोत्र चंद्रप्रभ इति स्मृतः ॥ ९ ॥  
  
यावत्संवत्सरं सार्धं दैवे पित्र्ये च योजितः ॥  
पापकर्मा न विज्ञातः सोऽधुना प्रकटोऽभवत् ॥ ६.२००.१० ॥  
  
सुभद्रस्यानुषंगेण स्थानं सर्वं प्रदूषितम् ॥  
अन्त्यजेन महाभाग तत्कुरुष्व विनिग्रहम्॥ ११ ॥  
  
कैश्चित्तस्य गृहे भुक्तं जलं पीतं तथा परैः ॥  
अन्यैश्च गृहमानीय प्रदत्तं भोजनं तथा ॥ १२ ॥  
  
किं वा ते बहुनोक्तेन न स कोऽस्ति द्विजोत्तम ॥  
संकरो यस्य नो जातस्तस्य पापस्य संभवः ॥ १३ ॥  
  
त्वया स्थानमिदं पुण्यं कृतं पूर्वं महामते ॥  
सर्वेषां च गुरुस्त्वं हि तस्माच्छुद्धिं वदस्व नः ॥ १४ ॥  
  
ततः संचिन्त्य सुचिरं स्मृतिशास्त्राण्यनेकशः ॥  
प्रायश्चित्तं ददौ तेषां सर्वेषां स द्विजन्मनाम् ॥ १५ ॥  
  
चांद्रायणशतं प्रादात्सुभद्रायाहिताग्नये ॥  
सर्वभंडपरित्यागं पुनराधानमेव च ॥ १६ ॥  
  
लक्षहोमविधानं च गृहमध्यविशुद्धये ॥  
वह्निप्रवेशनं तस्यास्तत्सुतायाः प्रकीर्तितम् ॥ १७ ॥  
  
येन यावंति भोज्यानि तस्य भुक्तानि मंदिरे ॥  
तस्य तावंति कृच्छ्राणि तेनोक्तानि महात्मना ॥ १८ ॥  
  
यैर्जलानि प्रपीतानि यावन्मात्राणि तद्गृहे ॥  
प्राजापत्यानि दत्तानि तेभ्यस्तावंति पार्थिव ॥ १९ ॥  
  
ब्राह्मणानां तथान्येषां तत्र स्थाने निवासिनाम् ॥  
तत्स्पर्शदूषितानां च प्राजापत्यं पृथक्पृथक् ॥ ६.२००.२० ॥  
  
स्त्रीशूद्राणां तदर्धं च तदर्ध बालवृद्धयोः ॥  
मृन्मयानां च भांडानां परित्यागो निवेदितः ॥ २१ ॥  
  
सर्वेषामेव लोकानां रसत्यागस्तथैव च ॥  
कोटिहोमस्तु निर्दिष्टो ब्रह्मस्थाने यथोदितः ॥  
सर्वस्थानविशुद्ध्यर्थं स्थानवित्तेन केवलम् ॥ ॥ २२ ॥  
  
अथोवाच पुनर्विप्रान्स कृत्वा चोच्छ्रितं भुजम ॥  
तारनादेन महता सर्वांस्तान्नागरोद्भवान् ॥ २३ ॥  
  
सुभद्रेण च सर्वस्वं देयं विप्रेभ्य एव च ॥  
चतुर्थांशश्च यैर्भुक्तं तद्गृहे स्वधनस्य च ॥ २४ ॥  
  
अष्टांशं यैर्जलं पीतं गोदानं स्पर्शसंभवम् ॥  
शेषाणामपि लोकानां यथाशक्त्या तु दक्षिणा ॥ २५ ॥  
  
दीक्षितेन जपः कार्यो लक्षगायत्रिसंभवः ॥  
शेषैर्विप्रैर्यथा वित्तं तथा कार्यो जपोऽखिलः ॥ २६ ॥  
  
अहं चैव करिष्यामि प्राणायामशतत्रयम् ॥  
नित्यमेव द्विजश्रेष्ठाः षष्ठकालकृताशनः ॥ २७ ॥  
  
यावत्संवत्सरस्यांतं ततः शुद्धिर्भविष्यति ॥  
जन संपर्कसंजाता सैवं तस्य दुरात्मनः ॥ २८ ॥  
  
एवमुक्त्वा ततो भूयः स प्रोवाच द्विजोत्तमान् ॥  
अथाऽऽद्यान्मध्यगास्येन ब्रह्मस्थानसमाश्रयान् ॥ ॥ २९ ॥  
  
अद्यप्रभृति यः कन्यामविदित्वा तु नागरम् ॥  
नागरो दास्यति क्वापि पतितः स भविष्यति ॥६.२००. ३० ॥  
  
अश्राद्धेयो ह्यपांक्तेयो नागराणां विशेषतः ॥ ३१ ॥  
  
यः श्राद्धं नागरं मुक्त्वा ह्यन्यस्मै संप्रदास्यति ॥  
विमुखास्तस्य यास्यंति पितरो विबुधैः सह ॥ ३२ ॥  
  
नागरेण विना यस्तु सोमपानं करिष्यति ॥  
स करिष्यत्यसंदिग्धं मद्यपानं तु नागरः ॥  
तन्मतेन विना यस्तु श्राद्धकर्म करिष्यति ३३ ॥  
  
ततः सर्वं वृथा तस्य भविष्यति न संशयः ॥  
विशुद्धिरहितं यस्तु नागरं भोजयिष्यति ॥ ३४ ॥  
  
श्राद्धे तस्यापि तत्सर्वं व्यर्थतां संप्रयास्यति ॥  
सर्वेषां नागराणां च मर्यादेयं कृता मया ॥ ३५ ॥  
  
तस्मात्सर्वप्रयत्नेन शुद्धिः कार्या द्विजोत्तमैः ॥  
वर्षेवर्षे तु संप्राप्ते स्वस्थानस्य विशुद्धये ॥ ३६ ॥  
  
॥ विश्वामित्र उवाच ॥ ॥  
एतत्ते सर्वमाख्यातं यत्पृष्टोऽस्मि नृपोत्तम ॥  
श्राद्धार्हा नागरा येन नागराणां व्यवस्थिताः ॥  
भर्तृयज्ञेन मर्यादा कृता तेषां यथा पुरा ॥ ३७ ॥  
  
इति श्रीस्कांदे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये भर्तृयज्ञकृतनागरज्ञातिमर्यादावर्णनं नाम द्विशततमोऽध्यायः ॥ २०० ॥ ॥ छ ॥