+++
title = "१४९"

+++
॥ ऋषय ऊचुः ॥ ॥  
केलीश्वरी च या देवी श्रूयते सूतनन्दन ॥  
माहात्म्यं वद नस्तस्या उत्पत्तिं च सुविस्तरात् ॥ १ ॥  
कस्मिन्काले समुत्पन्ना किमर्थं च सुरेश्वरी ॥।  
किं तस्या जायते श्रेयः पूजया नमनेन च ॥ २ ॥  
त्वया कात्यायनी प्रोक्ता चामुण्डा च सुरेश्वरी ॥  
श्रीमाता च समुत्पन्ना किमर्थं च सुरेश्वरी ॥ ॥ ३ ॥  
श्रीमाता च तथा तारा देवी शत्रुविनाशिनी ॥  
केलीश्वरी न सम्प्रोक्ता तस्मात्तां वद साम्प्रतम् ॥ ४ ॥  
कौतुकं नः समुत्पन्नमत्रार्थे सूतनन्दन ॥ ५ ॥  
॥ सूत उवाच ॥ ॥  
आद्यैका देवता लोके बहुरूपा व्यवस्थिता ॥  
देवतानां हितार्थाय दैत्यपक्षक्षयाय च ॥ ६ ॥  
यदायदात्र देवानां व्यसनं जायते क्वचित् ॥  
तदातदा परा शक्तिर्या सा व्याप्य व्यवस्थिता ॥ ७ ॥  
सर्वमेतज्जगद्धात्री जन्म चक्रे धरातले ॥  
महिषासुरनाशाय सा च कात्यायनी भुवि ॥ ८ ॥  
अवतीर्णा परा मूर्तिर्गतास्मिन्भुवनत्रये ॥  
यदा शुम्भनिक्षम्भौ च दानवौ बलदर्पितौ ॥ ९ ॥  
अवतीर्णा तदा सैव चामुण्डा रूपमाश्रिता ॥  
प्रोद्गते कालयवने सर्वदेवभयावहे ॥ ६.१४९.१० ॥  
श्रीमातारूपिणी देवी सैव जाता महीतले ॥  
अन्धासुरवधार्थाय शम्भुनाऽऽक्रान्तचेतसा ॥  
सृष्टा केलीवरी देवी यया व्याप्तमिदं जगत् ॥ ११ ॥  
ततस्तस्याः प्रभावेन हत्वा दैत्यानशेषतः ॥  
अन्धको निहतः पश्चात्त्रैलोक्यव्यसनप्रदः ॥ ॥ १२ ॥  
॥ ऋषय ऊचुः ॥ ॥  
अन्धकः कस्य पुत्रोऽयं किम्प्रभावः कथं हतः ॥  
कस्माद्धतस्तु सङ्ग्रामे सर्वं विस्तरतो वद ॥ ॥ १३ ॥  
॥ सूत उवाच ॥ ॥  
दक्षस्य दुहिता नाम्ना दितिः सर्वगुणालया ॥  
हिरण्यकशिपुर्नाम तस्याः पुत्रो बभूव ह ॥ १४ ॥  
येन शक्रादयो देवा जिताः सर्वे रणाजिरे ॥  
स्वर्गे राज्यं कृतं भूरि स्वयमेव महात्मना ॥ १५ ॥ यद्भयात्सकलैर्देवैर्नानाशस्त्राण्यनेकशः ॥  
निर्मितान्यतिमुख्यानि वर्मचर्मयुतानि च ॥ १६ ॥  
स्वयं विदारितो यश्च विष्णुना प्रभविष्णुना ॥  
करजैर्जानुनि पृष्ठे विनिधाय प्रकोपतः ॥ १०७ ॥  
तस्य पुत्रद्वयं जज्ञ वीर्यौदार्यगुणान्वितम् ॥  
ज्येष्ठः प्रह्लाद इत्युक्तो द्वितीयश्चान्धकस्तथा ॥ १८ ॥  
हिरण्यकशिपौ प्राप्ते मृत्युलोकं सुहृद्गणैः ॥  
अमात्यैश्च ततः प्रोक्तः प्रह्लादो विनयान्वितैः ॥ १९ ॥  
पितृपैतामहं राज्यमेतदाचर साम्प्रतम् ॥  
धुरं वहस्व राज्योत्थां देवान्युद्धे निपातय ॥६.१४९.२॥।  
॥ प्रह्राद उवाच ॥ ॥  
नाहं राज्यं करिष्यामि कथञ्चिदपि भूतले ॥  
यतस्ततो निबोधध्वं वचनं मम साम्प्रतम् ॥२१॥  
दैत्यराज्यं न वाञ्छन्ति देवाः शक्रपुरोगमाः ॥  
तेषां रक्षाकरो नित्यं विष्णुः स भगवान्स्वयम् ॥२२॥  
अप्यहं सन्त्यजे प्राणान्सर्वस्वं वा न संशयः ॥  
हरिणा सह सङ्ग्रामं नाहं कर्तुमहो क्षमः॥ २३ ॥  
यो मयाऽभ्यर्चितो नित्यं प्रणतश्च सुरेश्वरः ॥  
न तेन सहितो युद्धं करिष्यामि कथञ्चन ॥ २४ ॥ ॥  
॥ सूत उवाच ॥ ॥  
प्रह्लादेन च सन्त्यक्ते राज्ये पितृसमुद्भवे ॥  
अन्धकः स्थापितस्तत्र सम्मन्त्र्य सचिवैर्मिथः ॥ २५ ॥  
हिरण्यकशिपोः पुत्रो देवदानवदर्पहा ॥  
सोऽपि राज्यममात्येभ्यो निधाय तदनन्तरम् ॥ २६ ॥  
तपश्चक्रे चिरं कालं ध्यायमानः पितामहम् ॥  
त्यक्त्वा कामं तथा क्रोधं दम्भं मत्सरमेव च ॥ २७ ॥  
जितेन्द्रियः सुशान्तात्मा समः सर्वेषु जन्तुषु ॥  
वृक्षमूलाश्रयः शान्तः सन्तुष्टेनान्तरात्मना ॥ २८ ॥  
यावद्वर्षसहस्रान्तं फलाहारो बभूव ह ॥  
शीर्णपर्णाशनाहारो यावद्वर्षसहस्रकम् ॥ २९ ॥  
ध्यायमानो दिवानक्तं देवदेवं पितामहम् ॥  
वायुभक्षस्ततो जज्ञे तावत्कालं द्विजोत्तमाः ॥ ६.१४९.३० ॥  
ततो वर्षसहस्रान्ते चतुर्थे समुपस्थिते ॥  
तमुवाच स्वयं ब्रह्मा स्वयमभ्येत्य हर्षितः ॥ ३१ ॥  
॥ ब्रह्मोवाच ॥ ॥  
परितुष्टोऽस्मि ते वत्स वरं वरय सुव्रत ॥  
तुष्टोऽहं ते प्रदास्यामि यद्यपि स्यात्सुदुर्लभम् ॥  
॥ अन्धक उवाच ॥ ॥  
यदि यच्छसि मे ब्रह्मन्वरं मनसि वाञ्छितम् ॥  
जरामरणनाशाय दीयतां सुरसत्तम ॥ ३३ ॥  
॥ श्रीब्रह्मोवाच ॥ ॥  
न कश्चिच्च जराहीनो विद्यतेऽत्र धरातले ॥  
मरणेन विना नैव यस्य जन्म भवेत्क्षितौ ॥ ३४ ॥  
तथापि तव दास्यामि बहुधर्मरतस्य च ॥  
तस्मात्कुरु महाभाग राज्यं गत्वा निजं गृहम् ॥ ३५ ॥  
भवेद्बहुफलं राज्यं श्मशानं भवनं यथा ॥  
बहुकण्टकसङ्कीर्णं क्रूरकर्मभिरावृतम् ॥ ३६ ॥  
॥ सूत उवाच ॥ ॥  
एवमुक्त्वा चतुर्वक्त्रस्ततश्चादर्शनं गतः ॥  
कस्यचित्त्वथ कालस्य प्रेरितः कालधर्मणा ॥  
प्रोवाच सचिवान्सोऽथ पितुर्वैरमनुस्मरन् ॥ ३७ ॥  
॥ अन्धक उवाच ॥ ॥  
पितास्माकं हतो देवैः पितृव्यश्च महाबलः ॥  
कपटेन न शौर्येण तस्मात्तान्सूदयाम्यहम् ॥ ३८ ॥  
कोऽर्थः पुत्रेण जातेन यो न कृत्यैः सुशंसितैः ॥  
प्राकट्यं याति सर्वत्र वंशस्याग्रे ध्वजो यथा॥ ३९॥  
॥ मन्त्रिण ऊचुः ॥ ॥  
युक्तमेतन्महाभाग यत्त्वया व्याहृतं वचः ॥  
वध्याःस्युर्विबुधाः सर्वे येऽस्माकं परिपन्थिनः ॥ ॥६.१४९.४॥।  
अस्माकं खल्विमे लोकाः के देवाः के द्विजातयः ॥  
यज्ञभागान्हरिष्यामो हत्वा शक्रमुखान्सुरान् ॥४१॥  
एवं ते समयं कृत्वा सैन्येन महतान्विताः ॥  
प्रजग्मुस्त्वरितास्तत्र यत्र शक्रो व्यवस्थितः ॥४२॥  
शक्रोऽपि दानवानीकं दृष्ट्वा तान्सहसागतान्॥  
आरुह्यैरावणं नागं युद्धार्थं निर्ययौ तदा ॥ ४३ ॥  
सह देवगणैः सर्वैर्वसुरुद्रार्कपूर्वकैः ॥  
एतस्मिन्नन्तरे शक्रो वज्रं रौद्रतमं च यत् ॥ ४४ ॥  
समुद्दिश्यान्धकं तस्मै मुमोच परवीरहा॥  
स हतस्तेन वज्रेण विहस्य दनुजोत्तमः ॥ ४५ ॥  
शक्रं प्रोवाच संहृष्टस्तारनादेन संयुगे ॥  
दृष्टं बाहुबलं शक्र तवाद्य सुचिरान्मया ॥ ४६ ॥  
अधुना पश्य चास्माकं त्वमेव बलसूदन ॥ ४७ ॥  
॥ सूत उवाच ॥ ॥  
एवमुक्त्वाथ चाविध्य गदां गुर्वीं मुमोच ह ॥  
शतघण्टामहारावां निर्मितां विश्वकर्मणा ॥ ॥ ४८ ॥  
सर्वायसमयीं गुर्वीं यमजिह्वाभिवापराम् ॥  
शतहस्तां प्रमाणेन प्राणिनां भयवर्द्धिनीम् ॥ ४९ ॥  
तया विनिहतः शक्रो मूर्छाव्याकुलितेन्द्रियः ॥  
ध्वजयष्टिं समाश्रित्य निविष्टो गजमूर्द्धनि ॥ ६.१४९.५० ॥  
अथ सम्मूर्छितं दृष्ट्वा शक्रं स्कन्दः प्रकोपितः ॥  
मुमोचाथ निजां शक्तिममोघां वज्रसन्निभाम्॥ ५१ ॥  
तामायान्तीं समालोक्य दानवो निशितैः शरैः ॥  
प्रतिलोमां ततश्चक्रे लीलयैव महाबलः ॥ ५२ ॥  
ततः स्कन्दोऽपि सङ्गृह्य चापं तं प्रति सायकान्॥  
मुमोचाशीविषाकाराल्लँघ्वस्त्रं तस्य दर्शयन् ॥ ५३ ॥  
एतस्मिन्नन्तरे देवाः सर्वे शस्त्रप्रवृष्टिभिः ॥  
समन्ताच्छादयामासुर्दानवानामनीकिनीम्॥ ५४ ॥  
ततस्तु दानवाः सर्वे देवतानामनीकिनीम्॥  
प्रहारैः पीडयामासुर्दुद्रुवुस्ते दिवौकसः ॥ ५५ ॥  
ततो भग्नान्सुरान्दृष्ट्वा सगणो वृषवाहनः ॥  
दर्शयामास चात्मानं देवानाश्वासयन्निव ॥ ५९॥  
मा भैष्ट देवताः सर्वाः पश्यध्वं मद्विचेष्टितम् ॥  
इत्युक्त्वा भगवाञ्छम्भुर्मन्त्रैराथर्वणैस्तदा ॥ ५७ ॥  
आह्वयामास विश्वेशां परां शक्तिमनुत्तमाम्॥  
आहूता परमा शक्तिर्जगाम हरसन्निधिम् ॥ ५८ ॥  
दृष्ट्वा तामग्रतः प्राप्तां सर्वैदेवैः समन्वितः ॥  
अस्तावीत्प्रणतो भूत्वा स्तोत्रेणानेन भक्तितः ॥ ५९ ॥  
॥ श्रीभगवानुवाच ॥ ॥  
नमस्ते देवदेवेशि नमस्ते भक्तिवल्लभे ॥  
सर्वगे सर्वदे देवि नमस्ते विश्वधारिणि ॥ ६.१४९.६० ॥  
नमस्ते शक्तिरूपेण सृष्टिप्रलयकारिणि ॥  
नमस्ते प्रभया युक्ते विद्युज्ज्वलितकुण्डले ॥ ६१ ॥  
त्वं स्वाहा त्वं स्वधा देवि त्वं सृष्टिस्त्वं शुचिर्धृतिः ॥  
अरुन्धती तथेन्द्राणी त्वं लक्ष्मीस्त्वं च पार्वती ॥ ६२ ॥  
यत्किञ्चित्स्त्रीस्वरूपं च समस्तं भुवनत्रये॥  
तत्सर्वं त्वत्स्वरूपं स्यादिति शास्त्रेषु निश्चयः ॥ ६३ ॥  
॥ श्रीदेव्युवाच ॥ ॥  
किमर्थं च समाहूता त्वयाहं वृषवाहन ॥  
मन्त्रैराथर्वणै रौद्रैस्तत्सर्वं मे प्रकीर्तय ॥ ६४ ॥  
येन ते कृत्स्नशः कृत्यं प्रकरोमि यथोदितम् ॥ ६५ ॥  
॥ श्रीभगवानुवाच ॥ ॥  
एते शक्रादयो देवाः सर्वे स्वर्गाद्विवासिताः ॥  
अन्धकेन महाभागे दैत्यानामधिपेन च ॥ ६६ ॥  
तस्मात्तस्य वधार्थाय गच्छमानस्य मे शृणु ॥  
साहाय्यं कुरु मे चाशु सूदयामि रणाजिरे ॥ ॥ ६७ ॥  
एते मातृगणाः सर्वे मया दत्तास्तवाधुना ॥  
क्षुत्क्षामाः सूदयिष्यन्ति दानवान्ये पुरः स्थिताः ॥ ६८ ॥  
यस्मात्केलीमयं रूपं विधाय त्वं सहस्रधा ॥  
अनेकैर्विकृतै रूपैः समाहूताग्निमध्यतः ॥ ६९ ॥  
तस्मात्केलीश्वरीनाम त्रैलोक्ये त्वं भविष्यसि ॥  
अनेनैव तु रूपेण यस्त्वां भक्त्याऽर्चयिष्यति ॥ ६.१४९.७० ॥  
अष्टम्यां च चतुर्दश्यां तस्याभीष्टं भविष्यति ॥  
युद्धकालेऽथ सम्प्राप्ते स्तोत्रेणानेन ते स्तुतिम् ॥ ॥ ७१ ॥  
यः करिष्यति भूपालो जयस्तस्य भविष्यति ॥  
अपि स्वल्पस्वसैन्यस्य स्वल्पाश्वस्य च सङ्गरे ॥ ७२ ॥  
भविष्यति जयो नूनं त्वत्प्रसादादसंशयम् ॥  
एवं सा देवदेवेन प्रोक्ता केलीश्वरी तदा ॥ ७३ ॥  
प्रस्थिता पुरतस्तस्य भवसैन्यस्य हर्षिता ॥  
सर्वैर्मातृगणैः सार्धं रौद्रारावैःसुभीषणैः ॥ ७४ ॥  
युद्धोत्साहपरै रौद्रैर्नानाशस्त्रप्रहारिभिः॥  
अथ ते दानवा दृष्ट्वा स्त्रीसैन्यं तत्समागतम् ॥७५॥  
विकृतं विकृताकारं विकृताकाररावणम् ॥  
शस्त्रोद्यतकरं सर्वयुद्धवाञ्छापरायणम् ॥ ७६ ॥  
जहसुः सुस्वरं केचित्केचिन्निर्भर्त्सयन्ति च ॥  
अन्ये स्त्रीति परिज्ञाय प्रहरन्ति न दानवाः ॥ ७७ ॥  
वध्यमानापि लज्जन्तः पौरुषे स्वे व्यवस्थिताः ॥  
एतस्मिन्नन्तरे प्राप्तो नारदो मुनिसत्तमः ॥ ७८ ॥  
अन्धकाय स वृत्तान्तं कथयामास कृत्स्नशः ॥  
नैताः स्त्रियो दनुश्रेष्ठ युद्धार्थं समुपस्थिताः ॥ ७९ ॥  
एषा कृत्या वधार्थाय तव रुद्रेण निर्मिता ॥  
यैषा सिंहसमारूढा चक्राङ्कितकरा स्थिता ॥ ६.१४९.८० ॥  
एषा केलीश्वरीनाम वह्निकुण्डाद्विनिर्गता ॥  
एताभिः सह रौद्राभिः स्त्रीभिर्मन्त्रबलाश्रयात् ॥ ८१ ॥  
स्वरक्तेन कृते होमे देवदेवेन शम्भुना ॥  
स एष भगवान्क्रुद्धः स्वयमभ्येति तेंऽतिकम् ॥ ८२ ॥  
युद्धाय निजहर्म्ये तान्स्थापयित्वा सुरोत्तमान् ॥॥  
प्रतिज्ञाय वधं तुभ्यं पुरतः परमेष्ठिनः ॥ ८३ ॥  
एतज्ज्ञात्वा महाभाग यद्युक्तं तत्समाचर ॥ ८४ ॥  
॥ अन्धक उवाच ॥ ॥  
नाहं बिभेमि रुद्रस्य तथान्यस्यापि कस्यचित् ॥  
न स्त्रीणां प्रहरिष्यामि पालयन्पुरुषव्रतम् ॥ ८५ ॥  
॥ सूत उवाच ॥ ॥  
एवं प्रवदतस्तस्य दानवस्य महात्मनः ॥  
आक्रन्दः सुमहाञ्जज्ञे तस्मिन्देशे समन्ततः ॥ ८६ ॥  
भक्ष्यन्ते दानवाः केचिद्वध्यन्ते त्वथ चापरे ॥  
अर्धभक्षित गात्राश्च प्रणश्यन्ति तथा परे ॥ ८७ ॥  
युध्यमानास्तथैवान्ये शक्तिमन्तोऽपि दानवाः ॥  
भक्ष्यन्ते मातृभिस्तत्र सायुधाश्च सवाहनाः ॥ ८८ ॥  
तच्छ्रुत्वा स महाक्रन्दमन्धकः क्रोधमूर्छितः॥  
आदाय खड्गमुत्तस्थौ किमिदं किमिदं ब्रुवन् ॥ ८९ ॥  
अथ पश्यति विध्वस्तान्दानवान्बलदर्पितान् ॥  
भक्ष्यमाणास्तथैवान्यान्पलायनपरायणान् ॥ ६.१४९.९० ॥  
अन्येषां निहतानां च रुदन्त्यो निकटस्थिताः ॥  
स पश्यति प्रिया भार्याः प्रलपन्त्योऽतिदुःखिताः ॥९१॥।  
अथ तत्कदनं दृष्ट्वा अन्धकः क्रोधमूर्छितः ॥  
भर्त्सयामास ताः सर्वा योगिनीः समरोद्यताः ॥ ९२ ॥  
न च तास्तस्य दैत्यस्य भयं चक्रुः कथञ्चन ॥।  
केवलं सूदयन्ति स्म भक्षयन्ति च दानवान् ॥९३॥  
ततः स दानवस्तासां दृष्ट्वा तच्चेष्टितं रुषा ॥  
स्वस्य गात्रस्य रक्षां स चकार भयसङ्कुलः ॥ ९४ ॥॥  
तमोऽस्त्रं मुमुचे रौद्रं कृत्वा रावं स तत्क्षणात् ॥  
एतस्मिन्नन्तरे कृत्स्नं त्रैलोक्यं तमसा वृतम् ॥ ९५ ॥  
न किञ्चिज्ज्ञायते तत्र समं विषममेव च ॥  
केवलं दानवेन्द्रश्च सर्वं पश्यति नेतरः ॥ ९६ ॥  
ततः स सूदयामास योगिनीस्ताः शितैः शरैः ॥  
यथायथा परा नार्यस्तादृग्रूपा भवन्ति च ॥९७॥  
अथ दृष्ट्वा परां वृद्धिं योगिनीनां स दानवः ॥  
संहारं तस्य चास्त्रस्य चकार भयसङ्कुलः ॥ ९८ ॥  
ततः शुक्रं समासाद्य दीनः प्राह कृताञ्जलिः ॥  
पश्य मे भार्गवश्रेष्ठ स्त्रीभिर्यत्कदनं कृतम् ॥९९॥  
अवध्याभिर्ममास्त्राणां मन्त्रशक्त्या सुरद्विषः ॥  
उत्पन्नाभिः प्रभूताभिर्हतं मे सर्वतो बलम्॥६.१४९.१॥॥  
तस्मात्त्वमपि तां विद्यां प्रसाधय महामते ॥  
यदि मे वाञ्छसि श्रेयो नान्यथास्ति जयो रणे ॥ १०१ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्येऽन्धकासुरवधवृत्तान्ते शङ्करकृतकेलीश्वरीप्रादुर्भाववर्णनन्नामैकोनपञ्चाशदुत्तरशततमोऽध्यायः ॥ १४९ ॥ ॥ छ ॥