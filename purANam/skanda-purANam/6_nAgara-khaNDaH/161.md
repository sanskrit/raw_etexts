+++
title = "१६१"

+++
॥ सूत उवाच ॥ ॥  
अथ तेन द्विजाः सर्वे ब्रह्मस्थाने निवेशिताः ॥  
चातुश्चरणसञ्ज्ञाश्च ततस्तस्य निवेशिताः ॥ १ ॥  
सोऽपि केशान्परित्यज्य सर्वगात्रसमुद्भवान् ॥  
निजपत्न्या समोपेतः प्रणम्य च द्विजोत्तमान् ॥ २ ॥  
कृताञ्जलिपुटो भूत्वा वाक्यमेतदुवाच ह ॥  
भास्करस्यास्य विहितः प्रासादोयं मया द्विजाः ॥ ३ ॥  
पुष्पादित्य इति ख्यातिं प्रयातु भुवनत्रये ॥  
॥ ब्राह्मणा ऊचुः ॥ ॥  
न वयं याज्ञवल्क्यस्य कीर्तिं नेष्यामहे क्षयम् ॥ ४ ॥  
प्रायश्चित्तं प्रदास्यामश्चित्तस्य हृदयङ्गमम् ॥  
अन्ये च ब्राह्मणाः प्रोचुः केचिन्मध्यस्थवृत्तयः ॥ ५ ॥  
वृत्त्यर्थमस्य देवस्य लक्षं होमेऽत्र कल्प्यताम् ॥  
लक्षं तु सर्वविप्राणां प्रायश्चित्तविशुद्धये ॥ ६ ॥  
॥ पुष्प उवाच ॥ ॥  
तस्मात्सर्वे द्विजश्रेष्ठा मन्नाम्ना कीर्तयन्त्विमम् ॥  
पुष्पादित्यमिति ख्यातिं कीर्तयन्तु तथानिशम् ॥ ७ ॥  
अनया भार्यया मह्यं मान्या या स्थापिता पुरा ॥  
दुर्गाऽस्याश्चात्र नाम्ना वै भूयात्ख्याताऽत्र सत्पुरे ॥ ८ ॥  
॥ ब्राह्मणा ऊचुः ॥ ॥  
दुःशीलेन पुराऽकारि प्रासादो हरसम्भवः ॥  
दुर्वासःस्थापितस्यापि भवद्भिस्तुष्ट मानसैः ॥ ९ ॥  
तथाप्यस्य तु दीनस्य प्रासादः क्रियतां द्विजाः ॥ ६.१६१.१० ॥  
नाममात्रेण देवस्य दुःशीलेन यया पुरा ॥  
अनेनाराधितः पूर्वं स्वमांसैरेष भास्करः ॥ ११ ॥  
तस्मान्न क्षतिरस्याथ दत्ते नाम्नि यथा पुरा ॥  
नाम्ना माहिकया नाम माहीत्येव च सा भवेत् ॥१२॥  
॥ सूत उवाच ॥  
पुष्पेण दाने दत्तेऽथ सम्मतेनाग्रजन्मनाम् ॥  
मध्यमेन कृतं नाम पुष्पादित्य इति श्रुतम् ॥ १३ ॥  
तत्पत्न्या चापि या तत्र दुर्गा देवी द्विजोत्तमाः ॥  
नाम्ना माहिकया नाम माहीत्येव च साऽभवत् ॥ १४ ॥  
॥ सूत उवाच ॥ ॥  
एतद्वः सर्वमाख्यातं यत्पृष्टोस्मि द्विजोत्तमाः ॥  
पुष्पा दित्यो यथा जातो याज्ञवल्क्यप्रतिष्ठितः ॥ १५ ॥  
अद्यापि कलिकाले स दृष्टो भक्त्या सुरेश्वरः ॥  
नाशयेद्दिनजं पापं नराणां नात्र संशयः ॥ ॥ १६ ॥  
तथा च सप्तमीयुक्ते रवेर्वारे द्विजोत्तमाः ॥  
अष्टोत्तरशतंयावत्फलहस्तः करोति यः ॥  
प्रदक्षिणां च सद्भक्त्या स लभेद्वाञ्छितं फलम् ॥१७॥  
माहीकामपि यो दुर्गां नित्यमेव प्रपश्यति ॥  
न स पश्यति कष्टानि तस्मिन्नहनि कर्हिचित् ॥ १८ ॥  
चैत्रशुक्लचतुर्दश्यां यस्तां पूजयते नरः ।  
तस्य संवत्सरंयावन्नापत्सञ्जायते क्वचित् ॥ १९. ॥  
इति श्रीस्कान्देमहापुराणएकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये पुष्पादित्यमाहात्म्यवर्णनन्नामैकषष्ट्युत्तरशततमोऽध्यायः ॥ १६१ ॥