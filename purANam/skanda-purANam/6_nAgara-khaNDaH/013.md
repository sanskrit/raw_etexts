+++
title = "०१३"

+++
॥ ॥सूत उवाच ॥ ॥  
एवं निवेद्य पुत्राणां स राज्यं पृथिवीपतिः ॥  
पुरं च तद्द्विजातिभ्यः प्रदाय स्वयमेव हि ॥ १ ॥  
तत आराधयामास देवदेवं महेश्वरम् ॥  
कृत्वा तदाऽऽश्रमं तत्र श्रद्धया परया युतः ॥ २ ॥  
स बभूव फलाहारो यावद्वर्षशतं नृपः ॥  
शीर्णपर्णाशनः पश्चात्तावत्कालं समाहितः ॥ ३ ॥  
ततः परं जलाहारो जातो वर्षशतं हि सः ॥  
वायुभक्षस्ततोऽभूत्स यावद्वर्षशतं परम्॥ ४ ॥  
ततस्तुष्टो महादेवस्तस्य वर्षशते गते ॥  
चतुर्थे वायुभक्षस्य दर्शने समुपस्थितः ॥ ५ ॥  
प्रोवाच परितुष्टोऽस्मि मत्तः प्रार्थय वाञ्छितम् ॥  
अहं ते सम्प्रदास्यामि दुर्लभं त्रिदशैरपि ॥ ६ ॥  
॥ राजोवाच ॥ ॥  
एतत्पुण्यतमं क्षेत्रं नानातीर्थसमाश्रयम् ॥  
हाटकेश्वरमाहात्म्यात्सर्वपापक्षयापहम् ॥ ७ ॥  
तस्मात्तव निवासेन भूयान्मेध्यतमं पुनः ॥  
एतन्मे वाञ्छितं देव देहि तुष्टिं गतो यदि ॥ ८ ॥  
मयैतदग्र्यं निर्माय ब्राह्मणेभ्यो निवेदितम् ॥  
पुरं शर्वाऽमराधीश श्रद्धापूतेन चेतसा ॥ ९ ॥  
तस्मिंस्त्वया सदा वासः कर्तव्यो मम वाक्यतः ॥  
निश्चलत्वेन येन स्याद्गणैः सर्वैः समन्वितम् ॥ ६.१३.१० ॥  
॥ भगवानुवाच ॥ ॥  
अचलोऽहं भविष्यामि स्थानेऽत्र तव भूमिप ॥  
अचलेश्वर इत्येव नाम्ना ख्यातो जगत्त्रये ॥ ११ ॥  
यो मामत्र स्थितं मर्त्यो वीक्षयिष्यति भक्तितः ॥  
भविष्यन्त्यचलास्तस्य सर्वदैव विभूतयः ॥१२॥  
माघशुक्लचतुर्दश्यां मम लिङ्गस्य यो नरः ॥  
श्रद्धया परया युक्तः कर्ता यो घृतकम्बलम् ॥१३॥  
बाल्ये वयसि यत्पापं वार्धके यौवनेऽपि वा ॥  
तद्यास्यति क्षयं तस्य तमः सूर्योदये यथा ॥ १४ ॥  
तस्मात्स्थापय मे लिङ्गं त्वमत्रैव महीपते ॥  
अहं येन करोम्येव तत्र वासं सदाचलः ॥ १५ ॥  
॥ सूत उवाच ॥ ॥  
एवमुक्त्वा स देवेशस्ततश्चादर्शनं गतः ॥  
सोऽपि राजा चकाराशु प्रासादं सुमनोहरम् ॥ १६ ॥  
तत्र संस्थापयामास लिङ्गं देवस्य शूलिनः ॥  
श्रद्धया परया युक्तः सर्वलक्षणलक्षितम् ॥।७॥  
यस्मिन्दृष्टेऽथवा स्पृष्टे ध्याते वा पूजितेऽपि वा ॥  
नरो विमुच्यते पापादाजन्ममरणान्तिकात् ॥।८॥  
ततः सञ्चिन्तयामास भूपालः किं महेश्वरः ॥  
सान्निध्यं निश्चलो भूत्वा लिङ्गेऽत्रैव करिष्यति ॥ १९ ॥  
एतस्मिन्नन्तरे जाता वाणी गगनगोचरा ॥  
हर्षयन्ती महीपालं चमत्कारं सुनिस्वना ॥ ६.१३.२० ॥  
मा त्वं भूमिपशार्दूल कार्यचिन्तां करिष्यसि ॥  
अस्मिन्वासं सदात्रैव लिङ्गे कर्तास्मि नित्यशः ॥ २१ ॥  
तथान्यदपि ते वच्मि प्रत्ययार्थं वचो नृप ॥  
तच्छ्रुत्वा निर्वृतिं गच्छ वीक्षस्वैव च यत्नतः ॥ २२ ॥।  
सदा मे निश्चला छाया लिङ्गस्यास्य भविष्यति ॥  
एकैव पृष्ठदेशस्था न दिक्संस्था भविष्यति ॥ २३ ॥  
॥ सूत उवाच ॥ ॥  
ततः स वीक्षयामास तां छायां लिङ्गसम्भवाम् ॥  
तद्रूपां निश्चलां नित्यं तद्दिक्संस्थे दिवाकरे ॥ २४ ॥  
ततो हर्षं परं गत्वा प्रणिपत्य च तं भुवि ॥  
कृतकृत्यमिवात्मानं स मेने पार्थिवोत्तमः ॥ २५ ॥  
अद्यापि दृश्यते छाया तादृग्रूपा सदा हि सा ॥  
तस्य लिङ्गस्य विप्रेन्द्रा जाता विस्मयकारिणी ॥ २६ ॥  
षण्मासाभ्यन्तरे मृत्युर्यस्य स्याद्भुवि भो द्विजाः ॥  
न स पश्यति तां छायामेषोऽन्यः प्रत्ययः परः ॥ २७ ॥  
॥ सूत उवाच ॥ ॥  
एवं स भगवांस्तत्र सर्वदैव व्यवस्थितः ॥  
अचलेश्वररूपेण चमत्कारपुरान्तिके ॥ २८ ॥  
निश्चलत्वेन देवेशोह्यष्टषष्टिषु मध्यमः ॥  
क्षेत्राणां वसते तत्र तस्य वाक्यान्महेश्वरः ॥ २९ ॥  
तेन तत्पावनं क्षेत्रं सर्वेषामिह कीर्तितम् ॥  
कामदं मुक्तिदं चैव जायते सर्वदेहिनाम् ॥ ६.१३.३० ॥  
तथान्यदपि यद्वृत्तं वृत्तान्तं तत्प्रभावजम् ॥  
तदहं सम्प्रवक्ष्यामि श्रूयतां द्विजसत्तमाः ॥ ३१ ॥  
अचलेश्वरमाहात्म्यात्तस्मिन्क्षेत्रे नरा द्रुतम्॥  
वाञ्छितं मनसः सर्वे लभन्ते सकलं फलम् ॥ ३२ ॥  
स्वर्गमेके परे मोक्षं धनधान्यसुतांस्तथा ॥  
यो यं काममभिध्याय पूजयेदचलेश्वरम्॥  
तन्तं स लभते मर्त्यः स्वल्पायासेन च द्रुतम् ॥ ३३ ॥  
अथ दृष्ट्वा सहस्राक्षः सर्वे पापनरा भुवि ॥  
स्वर्गं यान्ति तथा मोक्षं प्राप्नुवन्ति च सम्मुखम् ॥ ३४ ॥  
ततः क्रोधं च कामं च लोभं द्वेषं भयं रतिम् ॥  
मोहं च व्यसनं दुर्गं मत्सरं रागमेव च ॥ ३५ ॥  
सर्वान्मूर्तान्समाहूय ततः प्रोवाच सादरम्॥  
स्वयमेव सहस्राक्षो रहस्ये द्विजसत्तमाः ॥ ३६ ।  
नरो वा यदि वा नारी चमत्कारपुरं प्रति ॥  
यो गच्छति धरापृष्ठे युष्माभिर्वार्य एव सः ॥ ३७ ॥  
तत्रैव वसमानोऽपि यो गच्छेदचलेश्वरम् ॥  
मद्वाक्यात्स विशेषेण सर्वैर्वार्यः प्रयत्नतः ॥ ३८ ॥  
ते तथेति प्रतिज्ञाय गत्वा शक्रस्य शासनात् ॥  
चक्रुस्ततः समुच्छिन्नं तन्माहात्म्यं गतं भुवि ॥ ३९ ॥  
एतद्वः सर्वमाख्यातमाख्यानं पापनाशनम् ॥  
अचलेश्वरदेवस्य तस्मिन्क्षेत्रे निवासिनः ॥ ६.१३.४० ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्येऽचलेश्वरमाहात्म्यवर्णनन्नाम त्रयोदशोध्यायः ॥ ॥ १३ ॥ ॥ ॥