+++
title = "१५५"

+++
॥ सूत उवाच ॥ ॥  
तथाऽन्ये तत्र तिष्ठन्ति वसवोऽष्टौ द्विजोत्तमाः॥  
स्थानमेकं समाश्रित्य सर्वदैव प्रपूजिताः॥१॥  
एकादश तथा रुद्रा आदित्या द्वादशैव तु ॥  
देववैद्यौ तथा चान्यावश्विनौ तत्र संस्थितौ ॥२॥  
देवतास्तत्र तिष्ठन्ति कोटिकोटिप्रनायकाः॥  
एकैका ब्राह्मणश्रेष्ठाः कलिकालभयाकुलाः॥३॥  
हाटकेश्वरजे क्षेत्रे यज्ञभागाप्तये सदा ॥  
अष्टम्यां शुक्लपक्षे तु मधुमासे व्यवस्थिते ॥ ४ ॥  
यस्तान्वसूञ्छुचिर्भूत्वा स्नात्वा धौताम्बरो नरः ॥  
तर्पयित्वा द्विजश्रेष्ठान्पश्चात्सम्पूजयेन्नरः ॥ ५ ॥  
वसवस्त्वा कृण्वन्निति मन्त्रेणानेन भक्तितः ॥  
नैवेद्यं च ततो दद्याद्वसवश्छन्दसाविति ॥ ६ ॥  
ततो धूपं सुगन्धं च यो यच्छति समाहितः ॥  
वसवस्त्वां जेतु तथा मन्त्रमेतमुदीरयेत् ॥ ७ ॥  
आरार्तिकं ततो भूयो यः करोति द्विजोत्तमाः ॥  
वसवस्त्वां जेतु तथा श्रूयतां यत्फलं हि तत् ॥ ८ ॥  
कन्याभिः कोटिभिर्यच्च पूजिताभिर्भवेत्फलम्॥  
वसूनां चैव तत्सर्वमष्टभिस्तैः प्रपूजितैः ॥ ९॥  
तथा ये द्वादशादित्यास्तस्मिन्क्षेत्रे व्यवस्थिताः ॥  
तान्स्थाप्य पूजयित्वा च सप्तम्यामर्कवासरे ॥  
सम्यक्छ्रद्धासमोपेतः पुष्पगन्धानुलेपनैः ॥ ६.१५५.१० ॥  
पश्चात्तत्पुरतस्तेषां समस्तान्येकविंशतिः ॥  
आदित्यव्रत सञ्ज्ञानि तस्य पुण्यफलं शृणु ॥११॥  
कोटिद्वादशकं यस्तु सूर्याणां पूजयेन्नरः ॥  
तत्फलं प्राप्नुयात्कृत्स्नं पूजयन्नात्र संशयः ॥ १२ ॥  
तथैकादशरुद्रा ये तत्र क्षेत्रे द्विजोत्तमाः ॥  
एकस्थाने स्थितास्तेषां पूजया श्रूयतां फलम् ॥ १३ ॥  
यस्तान्पूजयते भक्त्या स्थापयित्वा सुरेश्वरान्॥  
चैत्रशुक्लचतुर्दश्यां जपेच्च शतरुद्रियम् ॥ १४ ॥  
एकादशप्रमाणेन कोटयस्तेन पूजिताः ॥  
भवन्ति नात्र सन्देहः सत्यमेतन्मयोदितम् ॥ १५ ॥  
यथा तावश्विनौ तत्र देववैद्यौ व्यवस्थितौ ॥  
आश्विने मासि चाश्विन्यां पूर्णिमायां तथा तिथौ ॥ १६ ॥  
यस्तौ सम्पूजयित्वा तु ह्यश्विनीसूक्तमुच्चरेत् ।  
द्विकोटि गुणितं पुण्यं सम्यक्तेन समाप्यते । १७ ।  
एतद्वः सर्वमाख्यातं माहात्म्यं वसुसम्भवम् ॥  
आदित्यानां च रुद्राणामश्विनोर्द्विजसत्तमाः ॥ १९८ ॥ ॥  
॥ सूत उवाच ॥ ॥  
तथाऽन्योऽपि च तत्रास्ति याज्ञवल्क्यप्रतिष्ठितः ॥  
पुष्पादित्य इति ख्यातः सर्वकामप्रदो नृणाम् ॥ १९ ॥  
यो यं काममभिध्याय तं पूजयति मानवः ॥  
स तं कृत्स्नमवाप्नोति यद्यपि स्यात्सुदुर्लभम्॥६.१५५.२०॥।  
अपुत्रो लभते पुत्रान्धनार्थी धनमाप्नुयात् ॥  
बहुवैरोऽरिनाशं च विद्यार्थी शास्त्रविद्भवेत्॥ २१ ॥  
सप्तम्यामर्कवारेण यस्तं पश्यति मानवः ॥  
मुच्येद्दिनोद्भवात्पापान्महतोऽपिद्विजोत्तमाः ॥ २२ ॥  
पूजया हि प्रणश्येत पापं वर्षसमुद्भवम्॥  
नाशं याति न सन्देहस्तमः सूर्योदये यथा ॥ २३ ॥  
अष्टोत्तरशतं चैव यः करोति प्रदक्षिणाम् ॥  
फलहस्तः स मुच्येत ह्याजन्ममरणादघात् ॥ २४ ॥  
प्रदक्षिणां प्रकुवाणो यो यं काममभीप्सति ॥  
स तमाप्नोत्यसन्दिग्धं निष्कामो मोक्षमाप्नुयात् ॥ २५ ॥  
सङ्क्रान्तौ सूर्यवारेण यः कुर्यात्स्नापनक्रियाम्॥  
अभीष्टं सिध्यते तस्य मेषे वा यदि वा तुले ॥ २६ ॥  
तस्मिन्सर्वप्रयत्नेन वाञ्छद्भिरीप्सितं फलम् ॥  
स देवो वीक्षणीयश्च पूजनीयो विशेषतः ॥ २७ ॥  
यद्देवैः सकलैर्दृष्टैश्चमत्कारपुरोद्भवैः ॥  
फलमाप्नोति तद्दृष्टौ तेन तत्फलमाप्नुयात् ॥ २८ ॥  
। ऋषय ऊचुः ॥ ॥  
याज्ञवल्क्येन देवोऽसौ यदि तावत्प्रतिष्ठितः ॥  
पुष्पादित्यः कथं प्रोक्त एतन्नो वक्तुमर्हसि ॥ २९ ॥  
॥ सूत उवाच ॥ ॥  
अत्र वः कीर्तयिष्यामि चेतिहासं पुरातनम् ॥  
पुष्पादित्यो यथा जातो याज्ञवल्क्यप्रतिष्ठितः॥६.१५५.३॥।  
अस्त्यत्र मेदिनीपृष्ठे सुपुरं वैदिशं महत् ॥  
नानासौध समाकीर्णं वरप्राकारशोभितम्॥ ३१ ॥  
उद्यानशतसङ्कीर्णं तडागैरुपशोभितम् ॥  
तत्रासीत्पार्थिवश्रेष्ठश्चित्रवर्मेति विश्रुतः ॥ ३२ ॥  
न दुर्भिक्षं न च व्याधिर्न च चौरकृतं भयम् ॥  
तस्मिञ्छासति धर्मज्ञे सततं धर्मवत्सले ॥ ३३ ॥  
तत्पुरे क्षत्रियो जात्या मणिभद्र इति स्मृतः ॥  
स वै धनेन संयुक्तः पितृपैतामहेन च ॥ ३४ ॥  
तत्पुरं सकलं चैव स राजा मन्त्रिभिः सह ॥  
कुसीदाहृतवित्तेन वर्तते कार्य उत्थिते ॥ ३५ ॥  
स च कायेन कुब्जः स्याज्जराव्याप्तस्तथैव च ॥  
वलीपलितगात्रश्च ह्यत्यन्तं च विरूपधृक् ॥३६॥  
तथा चैव कुकीनाशः प्रभूतेऽपि धने सति ॥  
न ददाति स पापात्मा कस्यचित्किञ्चिदेव हि ॥  
न भक्षयति तृष्णार्तः स्वयमेव कथञ्चन ॥ ३७ ॥  
एवंविधोऽपि सोऽतीवविरूपोऽपि सुदुर्मतिः ॥  
प्रार्थयामास वै कन्यां स्वजात्यां वीक्ष्य सुन्दरीम्॥ ३८ ॥  
बिम्बोष्ठीं चारुदेहां च मुष्टिग्राह्यकृशोदरीम्॥  
पद्मपत्रविशालाक्षीं गूढगुल्फां सुकेशिकाम् ॥ ३९ ॥  
रक्तां सप्तसु गात्रेषु त्रिगम्भीरां तथा पुनः ॥  
सर्वलक्षणसम्पूर्णां जातीयां सुमनोरमाम् ॥ ६.१५५.४० ॥  
क्षत्रियाद्द्विजशार्दूला दरिद्रेण च पीडितात् ॥  
तेन तत्सकलं वृत्तं भार्यायै सन्निवेदितम् ॥ ४१ ॥  
तच्छ्रुत्वा सा च दुःखेन मूर्च्छिता सम्बभूव ह ॥  
सम्बोधिता ततस्तेन वाक्यैर्दृष्टान्तसम्भवैः ॥ ४२ ॥  
॥ क्षत्रिय उवाच ॥ ॥  
न सा विद्या न तच्छिल्पं न तत्कार्यं न सा कला ॥  
अर्थार्थिभिर्न तज्ज्ञानं धनिनां यन्न दीयते ॥ ४३ ॥  
इह लोके च धनिनां परोऽपि स्वजनायते ॥  
स्वजनोऽपि दरिद्राणां कार्यार्थे दुर्जनायते ॥ ४४ ॥  
अर्थेभ्यो हि विवृद्धेभ्यः सम्भृतेभ्यस्ततस्ततः ॥  
प्रवर्तन्ते क्रियाः सर्वाः पर्वतेभ्यो यथापगाः ॥ ४५ ॥  
पूज्यते यदपूज्योऽपि यदगम्योऽपि गम्यते ॥  
वन्द्यते यदवन्द्योऽपि ह्यनुबन्धो धनस्य सः ॥ ४६ ॥  
अशनादिन्द्रिया णीव स्युः कार्याण्यखिलानिह ॥  
सर्वस्मात्कारणाद्वित्तं सर्वसाधनमुच्यते ॥ ४७ ॥  
अर्थार्थी जीवलोकोऽयं श्मशानमपि सेवते ॥  
जनितारमपि त्यक्त्वा निःस्वः संयाति दूरतः ॥ ४८ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये पुष्पादि त्यमाहालये मणिभद्रवृत्तान्ते मणिभद्राय कन्याप्रदानार्थं क्षत्रियकृतनिजभार्यासम्बोधनवर्णनन्नाम पञ्चपञ्चाशदुत्तरशततमोऽध्यायः ॥१५५॥ ॥