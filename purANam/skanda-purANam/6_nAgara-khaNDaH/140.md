+++
title = "१४०"

+++
॥ ऋषय ऊचुः ॥ ॥  
यदेतद्भवता प्रोक्तं पुत्रो मानुषविग्रहः ॥  
भविष्यति यमस्यात्र कः सम्भूतः स सूतज ॥ १ ॥  
॥ सूत उवाच ॥ ॥  
तस्य पुत्रः समुत्पन्नः पाण्डोः क्षेत्रे महीतले ॥  
युधिष्ठिर इति ख्यातः सर्वक्षत्रियपुङ्गवः ॥ २ ॥  
राजसूयो मखो येन इष्टः सम्पूर्णदक्षिणः ॥  
सर्वान्भूमिपतीन्वीर्यात्संविधाय करप्रदान् ॥ ३ ॥  
अश्वमेधाः कृताः पञ्च तथा सम्पूर्णदक्षिणाः ॥  
भ्रामयित्वा हयं भूमौ पश्चात्प्राप स सद्गतिम् ॥ ४ ॥  
एष्टव्या बहवः पुत्रा यद्येकोपि गयां व्रजेत् ॥  
यजेत वाऽश्वमेधेन नीलं वा वृषमुत्सृजेत् ॥ ५ ॥  
यदनेन वृतं मत्तः पुत्रित्वं सुमहात्मना ॥  
हयमेधान्महायज्ञान्कर्ता स्यादस्य वै सुतः ॥ ६ ॥  
मन्येत कृतकृत्यत्वं येन पुत्रेण धर्मपः ॥  
अन्यैः पुत्रशतैः किं वा वंशानुद्धारकारकैः ॥ ७ ॥  
॥ सूत उवाच ॥ ॥  
एतद्वः सर्वमाख्यातं धर्मराजसुतोद्भवम् ॥  
आख्यानं ब्राह्मणश्रेष्ठा धर्मवृद्धिकरं परम् ॥ ८ ॥ ।  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये धर्मराजपुत्राख्यानवर्णनन्नाम चत्वारिंशदुत्तर शततमोऽध्यायः ॥ १४० ॥