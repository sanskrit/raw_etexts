+++
title = "१०९"

+++
॥ ईश्वर उवाच ॥ ॥  
एतत्ते सर्वमाख्यातं यत्पृष्टोऽस्मि वरानने ॥  
सर्वेषामेव तीर्थानां सारं तीर्थसमुच्चयम् ॥ १ ॥  
एतेष्वहं वरारोहे सर्वेष्वेव व्यवस्थितः ॥  
नाम्ना चान्येषु तीर्थेषु त्रिदशानां हितार्थतः ॥ २ ॥  
यो मामेतेषु तीर्थेषु स्नात्वा पश्यति मानवः ॥  
कीर्तयेत्कीर्तनान्नाम्ना स नूनं मोक्षमाप्नुयात् ॥ ३ ॥  
॥ श्रीदेव्युवाच ॥ ॥  
येषु तीर्थेषु यन्नाम कीर्तनीयं तव प्रभो ॥  
तत्कार्त्स्येन मम ब्रूहि यच्चहं तव वल्लभा ॥ ४ ॥  
॥ ईश्वर उवाच ॥ ॥  
वाराणस्यां महादेवं प्रयागे च महेश्वरम् ॥  
नैमिषे देवदेवं च गयायां प्रपितामहम् ॥ ५ ॥  
कुरुक्षेत्रे विदुः स्थाणुं प्रभासे शशिशेखरम् ॥  
पुष्करे तु ह्यजागन्धिं विश्वं विश्वेश्वरे तथा ॥ ६ ॥  
अट्टहासे महानादं महेन्द्रे च महाव्रतम् ( १०) ॥  
उज्जयिन्यां महाकालं मरुकोटे महोत्कटम् ॥७॥  
शङ्कुकर्णे महातेजं गोकर्णे च महाबलम् ॥  
रुद्रकोट्यां महायोगं महालिङ्गं स्थलेश्वरे ॥८॥  
हर्षिते च तथा हर्षं वृषभं वृषभध्वजे ॥  
केदारे चैव ईशानं शर्वं मध्यमकेश्वरे ( २० )।ं।९ ॥  
सुपर्णाक्षं सहस्राक्षे सुसूक्ष्मं कार्तिकेश्वरे ॥  
भवं वस्त्रापथे देवि ह्युग्रं कनखले तथा ॥ ६.१०९.१० ॥  
भद्रकर्णे शिवं चैव दण्डके दण्डिनं तथा ॥  
ऊर्ध्वरेतं त्रिदण्डायां चण्डीशं कृमिजाङ्गले ॥ ११ ॥  
कृत्तिवासं तथैकाम्रे छागलेये कपर्दिनम् ०३०) ॥  
कालिञ्जरे नीलकण्ठं श्रीकण्ठं मण्डलेश्वरे ॥ १२ ॥  
विजयं चैव काश्मीरे जयन्तं मरुकेश्वरे ॥  
हरिश्चन्द्रे हरं चैव पुरश्चन्द्रे च शङ्करम्॥ १३ ॥  
जटिं वामेश्वरे विन्द्यात्सौम्यं वै कुक्कुटेश्वरे ॥  
भूतेश्वरं भस्मगात्रे ओङ्कारेऽमरकण्टकम् ( ४०) ॥ १४ ॥  
त्र्यम्बकं च त्रिसन्ध्यायां विरजायां त्रिलोचनम् ॥  
दीप्तमर्केश्वरे ज्ञेयं नेपाले पशुपालकम् ॥ १५ ॥  
यमलिङ्गं च दुष्कर्णे कपाली करवीरके ॥  
जागेश्वरे त्रिशूली च श्रीशैले त्रिपुरान्तकम् ॥ १६ ॥  
रोहणं तु अयोध्यायां पाताले हाटकेश्वरम् ( ५०) ॥  
कारोहणे नकुलीशं देविकायामुमापतिम्॥ १७ ॥  
भैरवे भैरवाकारममरं पूर्वसागरे ॥  
सप्तगोदावरे भीमं स्वयम्भूर्निर्मलेश्वरे ॥ १८ ॥  
कर्णिकारे गणाध्यक्षं कैलासे तु गणाधिपम् ॥  
गङ्गाद्वारे हिमस्थानं जल लिङ्गे जलप्रियम्( ६०) ॥ १९ ॥  
अनलं वाडवेऽग्नौ च भीमं बदरिकाश्रमे ॥  
श्रेष्ठे कोटीश्वरं चैव वाराहं विन्ध्यपर्वते ॥ ६.१०९.२० ॥  
हेमकूटे विरूपाक्षं भूर्भुवं गन्धमादने ॥  
लिङ्गेश्वरे च वरदं लङ्कायां च नरान्तकम् (६८) ॥ २१ ॥  
अष्टषष्टिरियं देवि तवाख्याता विशेषतः ॥  
पठतां शृण्वतां वापि सर्वपातकनाशिनी ॥ २२ ॥  
तस्मात्सर्वप्रयत्नेन कीर्तनीया विचक्षणैः ॥  
कालत्रयेऽपि शुचिभिर्विशेषाच्छिवदीक्षितैः ॥ २३ ॥  
लिखितापि वरारोहे यस्यैषा तिष्ठते गृहे ॥  
न तत्र जायते दोषो भूतप्रेतसमुद्भवः ॥ २४ ॥  
न व्याधेर्न च सर्पाणां न चौराणां वरानने ॥  
नान्येषां भूभुजादीनां कदाचिदपि कुत्रचित् ॥ २५ ॥  
इति श्रीस्कादे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्येऽष्टषष्टितीर्थमाहात्म्य कथनन्नाम नवोत्तरशततमोध्यायः ॥ १०९ ॥ ॥ छ ॥