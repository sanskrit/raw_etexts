+++
title = "१२९"

+++
॥ सूत उवाच ॥  
तथान्योऽपि च तत्रास्ति याज्ञवल्क्यसमुद्रवः ॥  
आश्रमो लोक विख्यातो मूर्खाणामपि सिद्धिदः ॥ १ ॥  
यत्र तप्त्वा तपस्तीव्रं याज्ञवल्क्येन धीमता ॥  
सम्प्राप्ता निखिला वेदा गुरुणाऽपहृताश्च ये ॥ २ ॥  
॥ ऋषय ऊचुः ॥ ॥  
कोऽसौ गुरुरभूत्तस्य याज्ञवल्क्यस्य धीमतः ॥  
पाठयित्वा पुनर्येन हृता वेदा महात्मना ॥ ३ ॥  
किमर्थं च समाचक्ष्व सूतपुत्रात्र विस्तरात्॥  
कौतुकं परमं जातं सर्वेषां नो द्विजन्मनाम् ॥ ४ ॥  
॥ सूत उवाच ॥ ॥  
आसीद्ब्राह्मणशार्दूलः शाकल्य इति विश्रुतः॥  
भार्गवान्वयसम्भूतो वेद वेदाङ्गपारगः ॥ ५ ॥  
बृहत्कल्पे पुरा विप्रा वर्धमाने पुरोत्तमे ॥  
बहुशिष्यसमायुक्तो वेदाध्ययनतत्परः ॥ ६ ॥  
स सदा प्रातरुत्थाय विद्यादानं प्रयच्छति ।  
शिष्येभ्यश्चानुरूपेभ्यः प्रसादाद्विजसत्तमाः ॥ ७ ॥  
चकार स तदा विप्राः पौरोहित्यं महीपतेः ॥  
सूर्यवंशप्रसूतस्य सुप्रियस्य महात्मनः ॥ ॥ ८ ॥  
स तस्य धर्मकृत्यानि सर्वाण्येव दिनेदिने ॥  
कृत्वा स्वगृहमभ्येति पूजितस्तेन भूभुजा ॥ ९ ॥  
एकं शिष्यं समारोप्य शान्त्यर्थं तस्य भूपतेः ॥  
कथयित्वा प्रमाणं च विधानं होमसम्भवम् ॥ ६.१२९.१० ॥  
शिष्योऽपि सकलं कृत्वा तत्कर्म सुसमाहितः ॥  
आशीर्वादं प्रदत्त्वा च भूपतेर्गृहमेति च ॥ ११ ॥  
एवं प्रकुर्वतस्तस्य शाकल्यस्य महात्मनः ॥  
पौरोहित्यं गतः कालः कियन्मात्रो द्विजोत्तमाः ॥ १२ ।  
तदा वैवाहिके काले शप्तो यः शम्भुना स्वयम् ॥  
सुनिन्द्यां विकृतिं दृष्ट्वा तस्य वेद्यां गतस्य च ॥ १३ ॥  
अथ तं योजयामास शान्त्यर्थं नृपमन्दिरे ॥  
याज्ञवल्क्यं स शाकल्यः प्रतिपद्यागतं तदा ॥ १४ ॥  
सोऽपि तारुण्यगर्वेण वेश्याकरजविक्षतः ॥  
सर्वाङ्गेषु सुनिर्लज्जः प्रकटाङ्गो जगाम वै ॥ १५ ॥  
ततश्च शान्तिकं कृत्वा जपान्ते भूपतिं च तम् ॥  
शान्तोदकप्रदानाय हस्यमानो जनैर्ययौ ॥ १६ ॥  
पार्थिवोऽपि च तं दृष्ट्वा तादृग्रूपं विटं द्विजम् ॥  
नाशीर्जग्राह तेनोक्तां वाक्यमेतदुवाच ह ॥ १७ ।  
उच्छिष्टोऽहं द्विजश्रेष्ठ शय्यारूढो व्यवस्थितः ।  
अत्र शालोद्भवे स्तम्भे तस्मादेतज्जलं क्षिप ॥ १८ ॥  
सोऽपि सावज्ञमाज्ञाय तं भूपं कुपिताननः ॥  
तं च स्तम्भं समुद्दिश्य ध्यात्वा तद्ब्रह्म शाश्वतम् ॥ १९ ॥  
द्यां त्वमालिख्य इत्येव प्रोक्त्वा मन्त्रं च याजुषम्॥ (यां त्वमालिख्य- पाठभेदः)  
प्राक्षिपच्छान्तिकं तोयं तस्य मूर्धनि सत्वरम्॥ ६.१२९.२० ॥  
ततः स पतिते तोये स्तम्भः पल्लवशोभितः ॥  
तत्क्षणादेव सञ्जज्ञे फल पुष्पैर्विराजितः ॥ २१ ॥  
तं दृष्ट्वा पार्थिवः सोऽथ विस्मयोत्फुल्ललोचनः ॥  
पश्चात्तापं विधायाथ वाक्यमेतदुवाच ह ॥ २२ ॥  
अभिषेकं द्विजश्रेष्ठ ममापि त्वं प्रयच्छ भोः ॥  
अनेनैव तु मन्त्रेण शुचित्वं मे व्यवस्थितम् ॥ २३ ॥  
॥ याज्ञवल्क्य उवाच ॥ ॥  
ममाभिषेकदानस्य त्वमनर्होऽसि पार्थिव ॥  
तस्माद्यास्याम्यहं सद्यो यत्रस्थः स गुरुर्मम ॥ २४ ॥  
॥ राजोवाच ॥ ॥  
तव दास्यामि वस्त्राणि वाहनानि वसूनि च ॥  
तस्माद्यच्छाभिषेकं मे मन्त्रेणाऽनेन साम्प्रतम् ॥ २५ ॥  
॥ याज्ञवल्क्य उवाच ॥ ॥  
न होमान्तं विना मन्त्रः स्फुरते पार्थिवोत्तम ॥  
अभिषेकविधौ प्रोक्तो यः पूर्वं पद्मयोनिना ॥  
तस्मान्नाहं करिष्यामि तव यद्वै हृदि स्थितम्॥ २६ ॥  
इत्युक्त्वा वचनं भूपं याज्ञवल्क्यः स वै द्विजः ॥  
जगाम स्वगृहं तूर्णं निस्पृहत्वं समाश्रितः ॥ २७  
अपरेऽह्नि समायातं शाकल्यमथ भूपतिः ॥  
प्रोवाच प्राञ्जलिर्भूत्वा विनयावनतः स्थितः ॥ २८ ॥  
यस्त्वया प्रेषितः कल्य शिष्यो ब्राह्मणसत्तमः ॥  
शान्त्यर्थं प्रेषणीयश्च भूयोऽप्येवं गृहे मम ॥ २९ ॥  
बाढमित्येव स प्रोक्त्वा ततो गत्वा निजालयम् ॥  
याज्ञवल्क्यं समाहूय ततः प्रोवाच सादरम् ॥ ६.१२९.३० ॥  
अद्यापि त्वं नरेन्द्रस्य शान्त्यर्थं भवने व्रज ॥  
विशेषात्पार्थिवेन्द्रेण समाहूतोऽसि पुत्रक ॥ ३१ ॥ ॥  
॥ याज्ञवल्क्य उवाच ॥ ॥  
नाहं तात गमिष्यामि शान्त्यर्थं तस्य मन्दिरे ॥  
अवलेपेन युक्तस्य शुद्ध्या विरहितस्य च ॥ ३२ ॥  
मया तस्याभिषेकार्थं सलिलं चोद्यतं च यत् ॥  
सलिलं तेन तत्काष्ठे समादिष्टं कुबुद्धिना ॥ ३३ ॥  
ततो मयापि तत्रैव तत्क्षणात्सलिलं च यत् ॥  
तस्मिन्काष्ठे परिक्षिप्तं नीतं वृद्धिं च तत्क्षणात् ॥ ३४ ॥  
॥ शाकल्य उवाच ॥ ॥  
अत एव विशेषेण समाहूतोऽसि पुत्रक ॥  
तस्मात्तत्र द्रुतं गच्छ नावज्ञेया महीभुजः ॥ ३५ ॥  
अपमानाद्भवेन्मानं पार्थिवानामसंशयम् ॥  
यः करोति पुनस्तत्र मानं न स भवेत्प्रियः ॥ ३६ ॥  
कोपप्रसाद वस्तूनि विचिन्वन्तीह ये सदा ॥  
आरोहन्ति शनैर्भृत्या धुन्वन्तमपि पार्थिवम् ॥ ३७ ॥  
समौ मानापमानौ च चित्तज्ञः कालवित्तथा ॥  
सर्वंसहः क्षमी विज्ञः स भवेद्राजवल्लभः ॥ ३८ ॥  
अपमानमनादृत्य तस्माद्गच्छ नृपालयम् ॥  
ममाज्ञापि न लङ्घ्या त एष धर्मः सनातनः ॥ ३९ ॥  
॥ याज्ञवल्क्य उवाच ॥ ॥  
आज्ञाभङ्गो ध्रुवं भावी परिपाटीव्यतिक्रमात् ॥  
करोषि यदि शिष्याणां ये त्वया तत्र योजिताः ॥ ६.१२९.४० ॥  
तस्माद्यदि बलान्मां त्वं योजयिष्यसि तं प्रति ॥  
त्वां त्यक्त्वाऽन्यत्र यास्यामि यतः प्रोक्तं महर्षिभिः ॥ ४१ ॥  
गुरोरप्यवलिप्तस्य कार्याकार्यमजानतः ॥  
उत्पथे वर्तमानस्य परित्यागो विधीयते ॥ ४२ ॥  
॥ सूत उवाच ॥ ॥  
तस्य तद्वचनं श्रुत्वा शाकल्यः क्रोधमूर्छितः ॥  
ततः प्रोवाच तं भूयो भर्त्समानो मुहुर्मुहुः ॥ ४३ ॥  
एकमप्यक्षरं यत्र गुरुः शिष्ये निवेदयेत् ॥  
पृथिव्यां नास्ति तद्द्रव्यं यद्दत्त्वा ह्यनृणी भवेत् ॥ ४४ ॥  
तस्माद्गच्छ द्रुतं दत्त्वा मदध्ययनमालयम् ॥  
त्यक्त्वा विद्यां मया दत्तां नो चेच्छप्स्याम्यहं तव ॥ ४५ ॥  
एवमुक्त्वाभिमन्त्र्याथ नादबिन्दुसमुद्भवैः ॥  
मन्त्रैराथर्वणैस्तोयं पानार्थं चार्पयत्ततः ॥ ४६ ॥  
सोऽपिबत्तत्क्षणात्तोयं तत्पीत्वा व्याकुलेन्द्रियः ॥  
उद्गिरद्वान्तिधर्मेण तत्त्वविद्याविमिश्रितम् ॥ ४७ ॥  
ततः प्रोवाच तं भूयः शाकल्यं कुपिताननः ॥  
एकमप्यक्षरं नास्ति तावकीयं ममोदरे ॥ ४८ ॥  
तस्माच्छिष्योऽस्मि ते नाहं न च मे त्वं गुरुः स्थितः ॥  
साम्प्रतं स्वेच्छयाऽन्यत्र प्रयास्यामि करोषि किम् ॥ ४९ ॥  
एवमुक्त्वाऽथ निर्गत्य तस्मात्स्थानाच्चिरन्तनात् ॥  
पप्रच्छ मानवान्भूयः सिद्धिक्षेत्राणि चासकृत् ॥ ६.१२९.५० ॥  
ततस्तस्य समादिष्टं क्षेत्रमेतन्मनीषिभिः ॥  
सिद्धिदं सर्वजन्तूनां न वृथा स्यात्कथञ्चन ॥ ५१ ॥  
आस्तां तावत्तपस्तप्त्वा व्रतं नियममेव वा ॥  
हाटकेश्वरजे क्षेत्रे सिद्धिः संवसतोऽपि च ॥ ५२ ॥  
येनयेन च भावेन तत्र क्षेत्रे वसेज्जनः ॥  
तस्यानुरूपिणी सिद्धिः शुभा स्याद्यदि वाऽशुभा ॥ ५३ ॥  
तच्छ्रुत्वा च द्रुतं प्राप्य क्षेत्रमेतद्द्विजोत्तमाः ॥  
भानुमाराधयामास स्थापयित्वा ततः परम् ॥ ५४ ॥  
नियतो नियताहारो ब्रह्मचर्यपरायणः ॥  
गायत्रं न्यासमासाद्य निर्विकल्पेन चेतसा ॥ ५५ ॥  
ततश्च भगवांस्तुष्टो वर्षान्ते तमुवाच सः ॥  
दर्शने तस्य संस्थित्वा तेजः संयम्य दारुणम् ॥ ५६ ॥  
याज्ञवल्क्य वरं ब्रूहि यत्ते मनसि रोचते ॥  
सर्वमेव प्रदास्यामि नादेयं विद्यते त्वयि ॥ ५७ ॥  
॥ याज्ञवल्क्य उवाच ॥ ॥  
यदि तुष्टः सुरश्रेष्ठ वेदाध्ययनसम्भवे ॥  
गुरुर्भव ममाद्यैव ममैतद्वाञ्छितं हृदि । ५८ ॥  
॥ भास्कर उवाच ॥ ॥  
अहं तव कृपाविष्टस्तेजः संहृत्य तत्परम् ॥  
ततश्चात्र समायातस्तेन नो दह्यसे द्विज ॥ ५९ ॥  
तस्मादत्रैव कुण्डे च मन्त्रान्सारस्वताञ्छुभान् ॥  
वेदोक्तान्क्षेपयिष्यामि स्वयमेव द्विजोत्तम ॥ ॥ ६.१२९.६० ॥  
तत्र स्नात्वा शुचिर्भूत्वा यत्किञ्चिद्वेदसम्भवम् ॥  
पठिष्यसि सकृत्तत्ते कण्ठस्थं सम्भविष्यति ॥ ६१ ॥  
तत्त्वार्थं प्रकटं कृत्स्नं विदितं ते भविष्यति ॥  
मत्प्रसादान्न सन्देहः सत्यमेतन्मयोदितम् ॥ ६२ ॥  
अद्यादि मानवः प्रातः स्नात्वा त्वत्र ह्रदे च यः ॥  
सावित्रेण च सूक्तेन मां दृष्ट्वा प्रपठिष्यति ॥  
तस्मै तत्स्यादसन्दिग्धं यत्तवोक्तं मया द्विज ॥ ६३ ॥  
॥ याज्ञवल्क्य उवाच ॥ ॥  
एवं भवतु देवेश यत्त्वयोक्तं वचोऽखिलम् ॥  
परं मम वचोऽन्यच्च तच्छृणुष्व ब्रवीमि ते ॥ ६४ ॥  
नाहं मनुष्यधर्माणमुपाध्यायं कथञ्चन ॥  
करिष्यामि जगन्नाथ कृपां कुरु ममोपरि ॥ ६५ ॥  
ततस्तस्या ददौ सूर्यो लघिमा नाम शोभनाम्॥  
विद्यां हि तत्प्रभावाय सुतुष्टेनान्तरात्मना ॥ ६६ ॥  
ततस्तं प्राह कर्णान्ते ममाश्वानां प्रविश्य वै ॥  
अभ्यासं कुरु विद्यानां वेदाध्ययनमाचर ॥ ६७ ॥  
मन्मुखाद्ब्राह्मणश्रेष्ठ यद्येतत्तव वाञ्छितम् ॥  
न ते स्याद्येन दोषोऽयं मम रश्मिसमुद्भवः ॥ ६८ ॥  
एवमुक्तः स तेनाथ वाजिकर्णं समाश्रितः ॥  
लघुर्भूत्वाऽपठद्वेदान्भास्करस्य मुखात्ततः ॥ ६९ ॥  
एवं सिद्धिं समापन्नो याज्ञवल्क्यो द्विजोत्तमाः ॥  
कृत्वोपनिषदं चारु वेदार्थैः सकलैर्युतम् ॥ ६.१२९.७० ॥  
जनकाय नरेन्द्राय व्याख्याय च ततः परम् ॥  
कात्यायनं सुतं प्राप्य वेदसूत्रस्य कारकम् ॥ ७१ ॥  
त्यक्त्वा कलेवरं तत्र ब्रह्मद्वारि विनिर्मिते ॥  
तत्तेजो ब्रह्मणो गात्रे योजयामास शक्तितः ॥ ७२ ॥  
तस्य तीर्थे नरः स्नात्वा दृष्ट्वा तं च दिवाकरम् ॥  
नादबिन्दुं पठित्वा च तदग्रे मुक्तिमाप्नुयात् ॥ ७३ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये याज्ञवल्क्याश्रममाहात्म्यवर्णनन्नामैकोनत्रिंशदुत्तरशततमोऽध्यायः ॥ १२९ ॥ ॥ छ ॥