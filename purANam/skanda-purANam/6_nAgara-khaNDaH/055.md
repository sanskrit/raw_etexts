+++
title = "०५५"

+++
॥ सूत उवाच ॥ ॥  
तस्या एव समीपस्थं देवदेवं नलेश्वरम् ।।  
दृष्ट्वा विमुच्युते पापात्स्थापितं नलभूभुजा ॥ १ ॥  
यस्तं पश्येन्नरो भक्त्या माघे षष्ठ्यां सिते द्विजाः ॥  
सर्व रोगविनिर्मुक्तः प्राप्नोति परमं पदम् ॥ २ ॥  
कण्डूः पामाथ दद्रूणि मण्डलानि विचर्चिका ॥  
दर्शनात्तस्य नश्यन्ति जन्तूनां भावितात्मनाम् ॥ ३॥  
अस्ति तस्याग्रतः कुण्डं स्वच्छोदकसुपूरितम्॥  
मत्स्यकूर्मसमाकीर्णं पद्मिनीखण्डमण्डितम् ॥ ४ ॥  
यस्तत्र कुरुते स्नानं प्रत्यूषे सोमवासरे ॥  
अपि कुष्ठामयमस्तः स भूयः स्यात्पुनर्नवः ॥ ५ ॥  
यदा संस्थापितः शम्भुर्नलेन पृथिवीभुजा ॥  
तदा तुष्टेन स प्रोक्तो ब्रूहि किं ते करोम्यहम् ॥ ६ ॥ ॥  
॥ नल उवाच ॥ ॥  
अत्र स्थेयं त्वया देव सदा सन्निहितेन च ॥  
सर्वलोकहितार्थाय रोगनाशाय शङ्कर ॥ ७ ॥  
॥ शङ्कर उवाच ॥ ॥  
अहं त्वद्वचनाद्राजन्सम्प्राप्ते सोमवासरे ॥  
प्रत्यूषे च निवत्स्यामि प्रासादे नात्र संशयः ॥ ८ ॥  
माघाष्टम्यामहोरात्रं सकलं च महीपते ०।  
प्राणिनां रोगनाशाय शुक्लपक्षे विशेषतः ॥ ९ ॥  
यो मामत्र स्थितं तत्र दिवसे वीक्षयिष्यति ॥  
स्नात्वा सुविमले कुण्डे सम्यक्छ्रद्धासमन्वितः ॥  
तस्य नाशं प्रयास्यन्ति व्याधयो गात्रसम्भवाः ॥ ६.५५.१० ॥  
योऽस्य कुण्डस्य सम्भूतां मृत्तिकामपि मानवः ॥  
सन्धास्यति निजे देहे सोमवारे निशाक्षये ॥  
सोऽपि रोगैर्विनिर्मुक्तः सम्भविष्यति पुष्टिमान् ॥ ११ ॥  
निष्कामस्तु पुनर्यो मां तस्मिन्काले नृपोत्तम ॥  
पूजयिष्यति सद्भक्त्या पुष्पधूपानुलेपनैः ॥  
सर्वपापविनिर्मुक्तो मम लोकं स यास्यति ॥ १२ ॥  
॥ सूत उवाच ॥ ॥  
एवमुक्त्वा स भगवांस्त्रैलोक्यदीपको हरः ॥  
अन्तर्धानं गतो विप्रा यथा दीपोऽत्र तत्क्षणात् ॥ १३ ॥  
नलोऽपि तुष्टिमापन्नस्तमाराध्य चिरं नृपः ॥  
तदाहूयाखिलान्विप्रांश्चमत्कारपुरोद्भवान् ॥।४॥  
एष संस्थापितः शम्भुर्मया युष्मत्पुरोन्तिके ॥  
येन दृष्टेन रोगाणां सर्वेषां जायते क्षयः ॥ १५ ॥  
अधुनाहं गमिष्यामि स्वराज्याय कृते द्विजाः ॥  
निषधां च पुरीमेष सर्वैः पूज्यः समाहितैः ॥ १६ ॥  
॥ ब्राह्मणा ऊचुः ॥ ॥  
एवं पार्थिवशार्दूल करिष्यामः समाहिताः ॥  
तव देवकृते यत्नं यात्राद्यासु क्रियासु च ॥ १७ ॥  
तथा पूजां करिष्यामः श्रद्धया परया युताः ॥  
अस्माकं पुत्रपौत्रा ये भविष्यन्ति तथा परे ॥  
वंशजास्ते करिष्यन्ति पूजामस्य सुभक्तितः ॥ १८ ॥  
॥ सूत उवाच ॥ ॥  
एवमुक्तः स भूपालस्तैर्विप्रैस्तुष्टिसंयुतः ॥  
प्रतस्थे तान्प्रणम्योच्चैः सर्वैस्तैश्चाभिनन्दितः ॥ ॥ १९ ॥  
एवं स भगवाञ्छम्भुस्तस्मिन्स्थाने व्यवस्थितः ॥  
हिताय सर्वलोकानां सर्वरोगक्षयावहः ॥ ६.५५.२० ॥  
तस्मात्सर्वप्रयत्नेन वीक्षणीयः सदा हि सः ॥  
विशेषात्सोमवारेण शाश्वतं श्रेय इच्छता ॥ २१ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वर क्षेत्रमाहात्म्ये नलेश्वरमाहात्म्यवर्णनन्नाम पञ्चपञ्चाशत्तमोऽध्यायः ॥ ५५ ॥