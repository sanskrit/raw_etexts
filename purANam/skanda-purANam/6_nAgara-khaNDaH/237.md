+++
title = "२३७"

+++
॥ नारद उवाच ॥ ॥  
कदा विधिनिषेधौ च कर्तव्यौ विष्णुसन्निधौ ॥  
युष्मद्वाक्यामृतं पीत्वा तृप्तिर्मम न विद्यते ॥ १ ॥  
॥ ब्रह्मोवाच ॥ ॥  
कर्कसङ्क्रान्तिदिवसे विष्णुं सम्पूज्य भक्तितः ॥  
फलैरर्घ्यः प्रदातव्यः शस्तजम्बूफलैः शुभैः ॥ २ ॥  
जम्बूद्वीपस्य सञ्ज्ञेयं फलेन च विजायते ॥  
मन्त्रेणानेन विप्रेन्द्र श्रद्धाधर्मसुसंयतैः ॥ ३ ॥  
षण्मासाभ्यन्तरे मृत्युर्यत्र क्वापि भवेन्मम ॥  
तन्मया वासुदेवाय स्वयमात्मा निवेदितः ॥ ४ ॥  
॥ इति मन्त्रेणार्घ्यम् ॥ ॥  
ततो विधिनिषेधौ च ग्राह्यौ भक्त्या हरेः पुरः ॥  
चातुर्मास्ये समायाते सर्वलोकमहासुखे ॥ ५ ॥  
विधिर्वेदविधिः कार्यो निषेधो नियमो मतः ॥  
विधिश्चैव निषेधश्च द्वावेतौ विष्णुरेव हि ॥ ६ ॥  
तस्मात्सर्वप्रयत्नेन सेव्य एव जनार्दनः ॥  
विष्णोः कथा विष्णुपूजा ध्यानं विष्णोर्नतिस्तथा । ७ ॥  
सर्वमेव हरिप्रीत्या यः करोति स मुक्तिभाक् ॥  
वर्णाश्रमविधेर्मूर्तिः सत्यो विष्णुः सनातनः ॥ ८ ॥  
चातुर्मास्ये विशेषेण जन्मकष्टादिनाशनम् ॥  
हरिरेव व्रताद्ग्राह्यो व्रतं देहेन कारयेत् ॥  
देहोऽयं तपसा शोध्यः सुप्ते देवे तपोनिधौ ॥ २९ ॥  
॥ नारद उवाच ॥ ॥  
किं व्रतं किं तपः प्रोक्तं ब्रह्मन्ब्रूहि सविस्तरम् ॥  
सुप्ते देवे मया कार्यं कृतं यच्च महाफलम् ॥ ६.२३७.१० ॥  
॥ ब्रह्मोवाच ॥ ॥  
व्रतं विष्णुव्रतं विद्धि विष्णुभक्तिसमन्वितम् ॥  
तपश्च धर्मवर्तित्वं कृच्छ्रादिकमथापि वा ॥ ११ ॥  
शृणु व्रतस्य माहात्म्यं वक्ष्यामि प्रथमं तव ॥  
ब्रह्मचर्यव्रतं सारं व्रतानामुत्तमं व्रतम् ॥ १२ ॥  
ब्रह्मचर्यं तपः सारं ब्रह्मचर्यं महत्फलम् ॥  
क्रियासु सकलास्वेव ब्रह्मचर्यं विवर्द्धयेत् ॥ १३ ॥  
ब्रह्मचर्यप्रभावेण तप उग्रं प्रवर्त्तते ॥  
ब्रह्मचर्यात्परं नास्ति धर्मसाधन मुत्तमम्॥ १४ ॥  
चातुर्मास्ये विशेषेण सुप्ते देवे गुणोत्तरम् ॥  
महाव्रतमिदं लोके तन्निबोध सदा द्विज ॥ १५ ॥  
नारायणमिदं कर्म यः करोति न लिप्यते ॥  
शतत्रयं षष्टियुतं दिनमाहुश्च वत्सरे ॥ १६ ॥  
तत्र नारायणो देवः पूज्यते व्रतकारिभिः ॥  
सत्क्रियाममुकीं देव कारयिष्यामि निश्चयः ॥ १७ ॥  
कुरुते तद्व्रतं प्राहुः सुप्ते देवे गुणोत्तरम् ॥  
वह्निहोमो विप्रभक्तिः श्रद्धा धर्मे मतिः शुभा ॥ १८ ॥  
सत्सङ्गो विष्णुपूजा च सत्यवादो दया हृदि॥  
आर्जवं मधुरा वाणी सच्चरित्रे सदा रतिः ॥ १९ ॥  
वेदपाठस्तथाऽस्तेयमहिंसा ह्रीः क्षमा दमः ॥  
निर्लोभताऽक्रोधता च निर्मोहोऽममताऽर तिः ॥ २० ॥  
श्रुतिक्रियापरं ज्ञानं कृष्णार्पितमनोगतिः ॥  
एतानि यस्य तिष्ठन्ति व्रतानि ब्रह्मवित्तम ॥ २१ ॥  
जीवन्मुक्तो नरः प्रोक्तो नैव लिप्य ति पातकैः ॥  
व्रतं कृतं सकृदपि सदैव हि महाफलम् ॥ २२ ॥  
चातुर्मास्ये विशेषेण ब्रह्मचर्यादिसेवनम् ॥  
अव्रतेन गतं येषां चातुर्मास्यं सदा नृणाम् ॥ २३ ॥  
धर्मस्तेषां वृथा सद्भिस्तत्त्वज्ञैः परिकीर्तितः ॥  
सर्वेषामेव वर्णानां व्रतचर्या महाफलम् ॥ २४ ॥  
स्वल्पापि विहिता वत्स चातुर्मा स्ये सुखप्रदा ॥  
सर्वत्र दृश्यते विष्णुर्व्रतसेवापरैर्नृभिः ॥ २५ ॥  
चातुर्मास्ये समायाते पालयेत्तत्प्रयत्नतः ॥ २६ ॥  
भजस्व विष्णुं द्विजवह्नितीर्थवेदप्रभेदमयमूर्तिमजं विराजम् ॥  
यत्प्रसादाद्भवति मोक्षमहातरुस्थस्तापं न यास्यति भवार्कसमुद्भवं तम् ॥ २७ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये व्रतमहिमवर्णनन्नाम सप्तत्रिं शदुत्तरद्विशततमोऽध्यायः ॥ २३७ ॥