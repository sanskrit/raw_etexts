+++
title = "१७०"

+++
॥ सूत उवाच ॥ ॥  
तथान्यदपि सञ्जातमाश्चर्यं यदभूद्द्विजाः ॥  
विश्वामित्रेण सा शक्तिर्वसिष्ठाय विसर्जिता ॥ १ ॥  
वधार्थं तस्य विप्रर्षेर्वसिष्ठेन च धीमता ॥  
स्तम्भिताऽथर्वणैर्मन्त्रैः प्रस्वेदः समजायत॥२॥  
स्वेदात्समभवत्तोयं शीतलं तदजायत॥  
पादाभ्यां निर्गतं तोयमत्र दृश्यमजायत ॥३॥  
विदार्य भूमिं सञ्जाता जलधारा सुशीतला ॥  
निर्मलं पावनं स्वच्छं गङ्गाम्भ इव निःसृतम् ॥ ४ ॥ गं  
गा प्रत्यक्षतां याता तीर्थैः सर्वैः समन्विता॥  
पूरितं वारिणा कुण्डं निर्मलं शीतलं शिवम् ॥ ५ ॥  
तस्यां या कुरुते स्नानं नारी वन्ध्या द्विजोत्तमाः ॥  
सद्यः पुत्रवती सा स्याद्रौद्रे कलियुगे द्विजाः ॥ ६ ॥  
अन्योऽपि कुरुते स्नानं सर्वतीर्थफलं लभेत् ॥७॥  
स्नात्वा तत्र तु यो देवीं पश्येच्च विधिना नरः ॥  
धनं धान्यं तथा पुत्रान्राज्योत्थं च सुखं लभेत् ॥ ॥८॥  
या नारी दुर्भगा वन्ध्या साऽपि पुत्रवती भवेत् ॥  
चैत्रे मासि सिताष्टम्यां भक्तियोगसमन्विता ॥  
महानिशायां तत्रैव नैवेद्यबलिपिण्डिकाम्॥९॥  
प्रसन्नया कुमार्या तु स्वयं चाऽथ करोति या ॥  
गृह्णाति या च वै नारी पिण्डिकां बलिसंयुताम् ॥ ६.१७०.१० ॥  
शतवर्षा तु या नारी पिण्डिकां भक्षयेद्द्विजाः ॥  
साऽपि पुत्रवती च स्याद्यदि वृद्धतमा भवेत् ॥ ११ ॥  
किं पुनर्यौवनोपेता सौभाग्येन समन्विता ॥  
पुत्रसौख्यवती नारी देव्या वै दर्शनेन च ॥ ॥ १२ ॥  
सर्वेषां नागराणां तु भावजा देवता स्मृता ॥  
सा सार्धाष्टद्विपञ्चाशद्गोत्राणां कुलदेवता ॥ १३ ॥  
एतस्मात्कारणाद्यात्रा नागरैः सुकृता भवेत् ॥  
न विना नागरैर्यात्रां तुष्टिं याति सुरेश्वरी ॥ १४ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटके श्वरक्षेत्रमाहात्म्ये धारातीर्थोत्पत्तिमाहात्म्यवर्णनन्नाम सप्तत्युत्तरशततमोऽध्यायः १७० ॥ ॥