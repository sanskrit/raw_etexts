+++
title = "०८८"

+++
॥ ऋषय ऊचुः ॥ ॥  
यास्त्वया देवताः प्रोक्ताश्चतस्रः सूतनन्दन ॥  
चमत्कारी महित्था च महालक्ष्मीस्तथाऽपरा ॥ १ ॥  
अम्बावृद्धा चतुर्थी च तासां तिस्रः प्रकीर्तिताः॥  
विस्तरेण चतुर्थी च अम्बावृद्धा न कीर्तिता ॥ २ ॥  
एतस्याः सर्वमाचक्ष्व प्रभावं सूतसम्भव ॥  
केनैषा निर्मिता यात्रा सर्वं विस्तरतो वद ॥ ३ ॥  
॥ सूत उवाच ॥ ॥  
एषा तपोमयी शक्तिरम्बावृद्धा सुरेश्वरी ॥  
यथात्र संस्थिता पूर्वं तत्सर्वं श्रूयतां मम ॥ ४ ॥  
चमत्कारमहीपेन पुरमेतद्यदा कृतम्॥  
तदा तद्रक्षणार्थाय निर्मिता भावितात्मना ॥  
चतस्रो देवता ह्येताः सम्मतेन द्विजन्मनाम् ॥ ५ ॥  
अथ तस्य महीपस्य अम्बानामाभवत्सुता ॥  
तथान्या वृद्धसञ्ज्ञा च रूपौदार्यगुणान्विते ॥ ६ ॥  
उभे ते काशिराजेन परिणीते द्विजोत्तमाः ॥  
गृह्योक्तेन विधानेन देवविप्राग्निसन्निधौ ॥ ७ ॥  
कस्यचित्त्वथ कालस्य काशिराजस्य भूपतेः ॥  
तैः कालयवनैः सार्धमभवत्सङ्गरो महान् ॥ ८ ॥  
अथ तैर्निहतः सङ्ख्ये सभृत्यबलवाहनः ॥  
हरलब्धवरै रौद्रैः काशिराजः प्रतापवान् ॥ ९ ॥  
अथाम्बा चैव वृद्धा च वैधव्यं प्राप्य दुःखदम् ॥  
हाटकेश्वरजं क्षेत्रं गत्वा ते वाञ्छितप्रदम् ॥ ६.८८.१० ॥  
देव्या आराधने यत्नं कृतवत्यौ ततः परम् ॥  
नाशार्थं पतिशत्रूणां धृतवत्यौ शुभव्रतम् ॥ ११ ॥  
यावद्वर्षशतं साग्रं न च तुष्टा सुरेश्वरी ॥  
ततो वैराग्यमासाद्य वाञ्छन्त्यौ स्वतनुक्षयम् ॥ १२ ॥  
मन्त्रैराथर्वणैर्विप्राः क्षुरिकासूक्तसम्भवैः ॥  
छित्त्वाच्छित्त्वा स्वमांसानि मन्त्रपूतानि भक्तितः ॥ १३ ॥  
कृतवत्यौ ततो होमं सुसमिद्धे हुताशने ॥  
अग्निकुण्डात्ततस्तस्माश्चतुर्हस्ता शुभानना ॥ १४ ॥  
श्वेतवस्त्रा विनिष्क्रान्ता नारी बालार्कसव्रिभा ॥  
तथान्या च सुनेत्रास्या तप्तहाटकसन्निभा । १५ ॥  
तस्मात्कुण्डाद्विनिष्क्रान्ता धृतखड्गा भयावहा ॥  
साऽपरापि तथारूपा शक्तिः परमदारुणा ॥ १६ ॥  
प्रोचतुस्ते वरं हृत्स्थं प्रार्थ्यतामिति दुर्लभम् ॥ ॥ १७ ॥  
॥ ते ऊचतुः ॥ ॥  
अस्माकं दयितो भर्त्ता काशिराजः प्रतापवान् ॥  
निहतः सङ्गरे क्रुद्धैर्यवनैः कालपूर्वकैः ॥ १८ ॥  
युष्मदीय प्रसादेन यथा तेषां परिक्षयः ॥  
सञ्जायते महादेव्यौ तथा कार्यमसंशयम् ॥ १९ ॥  
स्थातव्यं च तथात्रैव उभाभ्यामपि सादरम् ॥  
स्वपुरस्य प्ररक्षार्थमेतत्कृत्यं मतं हि नौ ॥ ६.८८.२० ॥  
तयोस्तद्वचनं श्रुत्वा उभे ते देवते ततः॥  
सम्प्रोच्य बाढमित्येवं तस्मिन्कुण्डे व्यवस्थिते ॥ २१ ॥  
एतस्मिन्नन्तरे तस्मात्कुण्डाच्छतसहस्रशः ॥  
निष्क्रान्ताः सङ्ख्यया हीना मातरो नैकरूपिकाः ॥ २२ ॥  
एका गजमुखी तत्र तथान्या तुरगानना ॥  
सारमेय मुखाश्चान्याः पक्षिच्छागमुखाः पराः ॥ २३ ॥  
तिर्यञ्च वपुषश्चान्या वक्त्रैर्मानुषसम्भवैः ॥  
त्रिशीर्षाः पञ्चशीर्षाश्च दशशीर्षास्तथा पराः ॥ २४ ॥  
गुह्य स्थानस्थितैर्वक्त्रैरेकाश्चान्या हृदिस्थितैः ॥  
पार्श्वसंस्थैः स्थिताश्चान्या अन्याः पृष्ठिगतैर्मुखैः ॥ २५ ॥  
एकहस्ता द्विहस्ताश्च पञ्चहस्तास्तथापराः ॥  
अन्या विंशतिहस्ताश्च विहस्ताश्च तथापराः ॥ २६ ॥  
बहुपादा विपादाश्च एकपादास्तथापराः ॥  
तथान्याश्चार्धपादाश्च अधोवक्त्रा विभीषणाः ॥ ॥ २७ ॥  
एकनेत्रा द्विनेत्राश्च त्रिनेत्राश्च तथापराः ॥  
काश्चिद्गजसमारूढा हयारूढास्तथापराः ॥ २८ ॥  
वृषवानरसिंहाजव्याघ्रसर्पास्थिताः पराः ॥  
गोधाश्वरासभारूढास्तथा च विहगाश्रिताः ॥ २९ ॥  
कूर्मकुक्कुटसर्पादिसमारूढाः सहस्रशः ॥  
प्रकुर्वन्त्यो रुदन्त्यश्च गायन्त्यश्च तथा पराः ॥  
नृत्यन्त्यश्च हसन्त्यश्च क्रीडासक्ताः परस्परम् ॥ ६.८८.३० ॥  
ऊर्ध्वकेशा विकेशाश्च गात्रकेशाश्च भूरिशः ॥  
लम्बकेशा विकेशाश्च वाजिकेशास्तथैव च ॥३॥।  
ह्रस्वदन्त्यो विदन्त्यश्च दीर्घदन्त्यो विभीषणाः ॥  
गजदन्त्यस्तथैवान्या लोहदन्त्योभयावहाः ॥ ३२ ॥  
लम्बकर्ण्यो विकर्ण्यश्च शूर्पकर्ण्यस्तथा पराः ॥  
शङ्कुकर्ण्यः कुकर्ण्यश्च बहुकर्ण्यः सुकर्णिकाः ॥ ३३ ॥  
एकवस्त्रा विवस्त्राश्च बहुवस्त्रास्तथा पराः ॥  
चर्मप्रावरणाश्चैव कथाप्रावरणान्विताः ॥ ३४ ॥  
खङ्गहस्ताः शराहस्ताः कुन्तहस्ताश्च भीषणाः ॥  
पाशहस्तास्तथैवान्याः प्रासचापकराः पराः ॥  
शूलमुद्गरहस्ताश्च भुशुण्डिकरभूषिताः ॥ ३५ ॥  
अथ ताभ्यां तथाऽऽकर्ण्य ताः सर्वा हर्षसंयुताः ॥  
प्रस्थितास्तत्र ता यत्र ते कालयवनाः स्थिताः ॥३६॥  
ततस्ते तत्समालोक्य बलं देवीसमुद्रवम् ॥  
रौद्र रूपधरं तीव्रं विकृतं विकृतैर्मुखैः ॥३७॥  
विषण्णवदनाः सर्वे भयभीता समन्ततः ॥  
धावतो भक्षितास्ताभिर्देवताभिः सुनिर्दयम् ॥ ३८ ॥  
बालवृद्धसमोपेतं तेषां राष्ट्रं दुरात्मनाम् ॥  
स्त्रीभिश्च सहितं ताभिर्देवताभिः प्रभक्षितम् ॥३९॥  
एवं निर्वास्य तद्राष्ट्रं सर्वास्ता हर्षसंयुताः ॥  
भूय एव निजं स्थानं सम्प्राप्ता द्विजसत्तमाः ॥ ६.८८.४० ॥  
ततः प्रोचुः प्रणम्योच्चैस्ताभ्यां विनयपूर्वकम् ॥  
हतास्ते यवनाः कृष्णाः सपुत्रपशुबान्धवाः ॥४॥।  
उद्वासितस्तथा सर्वो देशस्तेषां स वै महान् ॥  
साम्प्रतं दीयतां कश्चिदाहारस्तृप्तिहेतवे ॥  
निवासाय ततः स्थानं किञ्चिच्चावेद्यतां हि नः ॥ ४२ ॥  
॥ देव्यावूचतुः॥ ॥  
मर्त्यलोकेऽत्र या नार्यो गर्भवत्यः स्वपन्ति च ॥  
सन्ध्याकालप्रकाशे च तासां गर्भोऽस्तु वो द्रुतम् ॥ ४३ ॥  
रुदन्त्यो या विनिर्यान्ति चत्वरेषु त्रिकेषु च ॥  
तासां गर्भस्तु युष्माकं सम्प्रदत्तः प्रभुज्यताम् ॥ ४४ ॥  
उच्छिष्टा याः प्रसर्पन्ति रमन्ते च स्वपन्ति च ॥  
तासां गर्भः समस्तानां युष्माकं भोज नाय वै ॥ ४५ ॥  
सूतिकाभवने यस्मिन्नुच्छिष्टं चोपजायते ॥  
स बालकस्तु युष्माकं भोजनाय प्रकल्पितः ॥ ४६ ॥  
न षष्ठीजागरो यस्य बालकस्य भविष्यति ॥  
स भविष्यति भोज्याय युष्माकं नात्र संशयः ॥ ४७ ॥  
नाशं यास्यति वा यत्र पावकः सूतिकागृहे ॥  
स भविष्यति भोज्याय युष्माकं बालरूपधृक् ॥ ४८ ॥  
माङ्गल्यैः सम्परित्यक्तं यद्भवेत्सूतिकागृहम् ॥  
तस्मिन्यस्तिष्ठते बालः स युष्माकं प्रकल्पितः ॥४९॥  
सन्ध्यायां बालका ये वा स्वपन्त्याकाशदेशगाः॥  
ते सर्वे भोजनार्थाय युष्माकं सन्निवेदिताः ॥ ६.८८.५० ॥  
यस्य जन्मदिने प्राप्ते वर्षान्ते क्रियते न च ॥  
माङ्गल्यं तस्य यद्गात्रं तद्युष्माकं प्रकल्पितम् ॥ ५१ ॥  
तैलाभ्यङ्गं नरः कृत्वा यश्च स्नानं करोति न ॥  
स दत्तो भोजनार्थाय युष्माकं नात्र संशयः ॥ ५२ ॥  
उच्छिष्टो यः पुमांस्तिष्ठेद्यो वा चत्वरमध्यगः॥  
भक्षणीयः स सर्वाभिर्निर्विकल्पेन चेतसा ॥५३ ॥  
रजस्वलां व्रजेद्यो वा पुरुषः काममोहितः॥  
नग्नः शेते तथा स्नाति भक्षणीयः स सत्वरम् ॥ ५४ ॥  
दक्षिणाभिमुखो रात्रौ यश्च स्नाति विमूढधीः ॥  
शेते च शयने सोऽपि भक्षणीयश्च सत्वरम् ॥५५॥  
उदङ्मुखश्च यो रात्रौ दिवा वा दक्षिणामुखः ॥  
मूत्रोत्सर्गं पुरीष वा प्रकुर्याद्भक्ष्य एव सः ॥ ५६ ॥  
यः कुर्याद्रजनीवक्त्रे दधिसक्तुप्रभक्षणम् ॥  
अन्त्यजाभिगमं चाथ भक्षणीयो द्रुतं हि सः ॥ ५७ ॥  
॥ सूत उवाच ॥ ॥  
एवं ताभ्यां तदा प्रोक्ता देवतास्ताः समन्ततः ॥  
परिवार्य तदा तस्थुः सम्प्रहृष्टेन चेतसा ॥ ५८ ॥  
एतस्मिन्नन्तरे राजा चमत्कारः प्रतापवान् ॥  
प्रासादं निर्ममे ताभ्यां कैलासशिखरोपमम् ॥ ५९ ॥  
ततः प्रभृति ते ख्याते क्षेत्रे तत्र महोदये ॥  
अम्बावृद्धाभिधाने च पुररक्षापरे सदा ॥ ६.८८.६० ॥  
यः पुमान्प्रातरुत्थाय ताभ्यां पश्यति चाननम् ॥  
तस्य संवत्सरंयावन्न च च्छिद्रं प्रजायते ॥ ६१ ॥  
वृद्ध्यादौ वाथ चान्ते वा ताभ्यां पूजां करोति यः ॥  
न तस्य जायते च्छिद्रं कथञ्चिदपि भूतले ॥ ६२ ॥  
यात्राकाले पुमान्यश्च ताभ्यां पूजां समाचरेत् ॥  
स वाञ्छितफलं प्राप्य शीघ्रं स्वगृहमाप्नुयात् ॥ ६३ ॥  
सदाष्टम्यां चतुर्दश्यां यस्ताभ्यां बलिमाहरेत् ॥  
स कामानाप्नुयादिष्टानिह प्रेत्य च सद्गतिम् ॥ ६४ ॥  
यो महानवमीसञ्ज्ञे दिवसे श्रद्धयान्वितः ॥  
ताभ्यां समाचरेत्पूजां स सदा स्यादकण्टकी ॥ ॥ ६५ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्येंऽबावृद्धामाहात्म्यवर्णनन्नामाष्टाशीतितमोऽध्यायः ॥ ८८ ॥