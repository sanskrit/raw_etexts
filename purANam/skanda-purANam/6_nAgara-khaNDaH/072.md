+++
title = "०७२"

+++
॥ सूत उवाच ॥ ॥  
तत्रैव स्थापितं लिङ्गं धृतराष्ट्रेण भूभुजा ॥  
दुर्योधनेन चालोक्य सर्वपापैः प्रमुच्यते ॥ १ ॥  
॥ ऋषय ऊचुः ॥ ॥  
कस्मिन्काले नरेन्द्रेण धृतराष्ट्रेण भूभुजा ॥  
तत्र संस्थापितं लिगं वद त्वं रौमहर्षणे ॥ २ ॥  
॥ सूत उवाच ॥ ॥  
आसीद्भानुमतीनाम बलभद्रसुता पुरा ॥  
सर्वलक्षणसम्पन्ना रूपौ दार्यगुणान्विता ॥ ३ ॥  
तां ददावथ पत्न्यर्थे धार्तराष्ट्राय धीमते ॥  
दुर्योधनाय सम्मन्त्र्य विष्णुना सह यादवः ॥ ४ ॥  
अथ नागपुरात्सर्वे भीष्म द्रोणादयश्च ये ॥  
कौरवाः प्रस्थितास्तूर्णं पुरीं द्वारवतीं प्रति ॥५॥  
तथा पाण्डुसुताः पञ्च परिवारसमन्विताः॥  
सौभ्रात्रं मन्यमानास्ते दुर्योधनसमन्वि ताः ॥  
जग्मुर्द्वारवतीं हृष्टाः सैन्येन महतान्विताः ॥६॥  
अथ क्रमेण गच्छन्तस्ते सर्वे कुरुपाण्डवाः ॥  
आनर्तविषयं प्राप्ता धनधान्यसमाकुलम् ॥७॥  
सर्वपापहरं पुण्यं यत्र तत्क्षेत्रमुत्तमम्॥  
हाटकेश्वरदेवस्य विख्यातं भुवनत्रये ॥ ८ ॥  
अथ प्राह विशुद्धात्मा वृद्धः कुरुपितामहः ॥  
धृतराष्ट्रं महीपालं सपुत्रं प्रहसन्निव ॥ ९ ॥  
॥ भीष्म उवाच ॥ ॥  
एतद्वत्स पुरा दृष्टं मया क्षेत्रमनुत्तमम्॥  
हाटकेश्वरदेवस्य सर्वपातकनाशनम् ॥ ६.७२.१० ॥  
अत्राहं चैव नि र्मुक्तः स्त्रीहत्योद्भवपातकात् ॥  
तस्मादत्रैव राजेन्द्र तिष्ठामः पञ्चवासरान् ॥११॥  
येन सर्वाणि पश्यामस्तीर्थान्यायतनानि च॥  
यान्यत्र सन्ति पुण्यानि मुनीनां भावितात्मनाम् ॥१२॥  
अथ तद्वचनाद्राजा धृतराष्ट्रोंऽबिकासुतः ॥  
शतसङ्ख्यैः सुतैः सार्धं कौतूहलसमन्वितः ॥१३॥  
जगाम सत्वरं तत्र यत्र तत्क्षेत्रमुत्तमम् ॥  
तपस्विगणसङ्कीर्णं युक्तं चैवाश्रमैः शुभैः ॥ १४ ॥  
ब्रह्मघोषेण महता नादितं सर्वतोदिशम् ॥  
वह्निपूजोत्थधूम्रेण कलुषीकृतपाद पम् ॥  
क्रीडामृगैश्च सङ्कीर्णं धावद्भिर्बहुभिस्तथा ॥ १५ ॥  
ततो निवार्य सैन्यं स्वमुपद्रवभयान्नृपः ॥  
पञ्चभिः पाण्डवैः सार्धं शतसङ्ख्यैस्तथा सुतैः ॥ ॥ १६ ॥  
भीष्मेण सोमदत्तेन बाह्लीकेन समन्वितः॥  
द्रोणाचार्येण वीरेण तत्पुत्रेण कृपेण च ॥१७॥  
सौबलेन च कर्णेन तथान्यैरपि पार्थिवैः॥  
परिवारपरित्यक्तैस्तस्मिन्क्षेत्रे चचार सः ॥ १८ ॥  
तेऽपि सर्वे महात्मानः क्षत्रियास्तत्र संस्थिताः ॥  
चक्रुर्धर्मक्रियाः सर्वाः श्रद्धापूतेन चेतसा ॥ १९ ॥  
स्नानं चक्रुर्विधानेन तीर्थेषु द्विजसत्तमाः ॥  
भ्रान्त्वाभ्रान्त्वा सुपुण्येषु श्रुत्वाश्रुत्वा द्विजन्मनाम् ॥ ६.७२.२० ॥  
दानानि च विशिष्टानि ददुरिष्टानि चापरे ॥  
दीनेभ्यः कृपणेभ्यश्च तपस्विभ्यो विशेषतः ॥ २१ ॥  
चक्रुः श्राद्धक्रियाश्चान्ये पितॄनुद्दिश्य भक्तितः ॥  
पितॄणां तर्पणं चान्ये तिलमिश्र जलेन च ॥ २२ ॥  
अन्ये होमक्रिया भूपा जपमन्ये निरर्गलम् ॥  
स्वाध्यायमपरे शान्ताः सम्यक्छ्रद्धासमन्विताः ॥ २३ ॥  
देवतायतनान्यन्ये माहात्म्यसहितानि च ॥  
श्रुत्वा पूर्वनृपाणां च पूजयन्ति विशेषतः ॥ २४ ॥  
बलिदानैः सुवस्त्रैश्च गन्धपुष्पोपलेपनैः ॥  
मार्जनैध्वजदानैश्च तथा प्रेक्षणकैः शुभैः ॥ २५ ॥  
मण्डनैः पुष्पमालाभिः समन्ताद्द्विजसत्तमाः ॥  
हस्त्यश्वरथदानैश्च गोर्भिर्वस्त्रैश्च काञ्चनैः ॥  
कृतार्था ब्राह्मणाः सर्वे कृतास्तै स्तत्र भक्तितः ॥ २६ ॥  
एवं स्नात्वा तथाऽभ्यर्च्य देवान्विप्रान्नृपोत्तमाः ॥  
धृतराष्ट्रसमायुक्ता जग्मुः स्वशिबिरं ततः ॥ २७ ॥  
शंसन्तो विस्मया विष्टास्तीर्थान्यायतनानि च ॥  
तस्मिन्क्षेत्रे द्विजांश्चैव तापसान्संशितव्रतान् ॥ २८ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये धृतराष्ट्रादिकृतहाटकेश्वरक्षेत्रदर्शनवर्णनन्नाम द्विसप्ततितमोऽध्यायः ॥ ७२ ॥ ॥ छ ॥