+++
title = "१५०"

+++
॥ सूत उवाच ॥ ॥  
शुक्रस्तस्य वचः श्रुत्वा चित्ते कृत्वा दयां ततः ॥  
हाटकेश्वरजं क्षेत्रं गत्वा सिद्धिप्रदायकम् ॥ ॥ १ ॥  
चकार विधिवद्धोमं स्वमांसेन हुताशने ॥  
मन्त्रैराथर्वणै रौद्रैः कुण्डं कृत्वा त्रिकोणकम् ॥ २ ॥  
एवं सञ्जुह्वतस्तस्य तेन वै विधिना तदा ॥  
यथा रुद्रेण सन्तुष्टा देवी केलीश्वरी तदा ॥ ३ ॥  
तं प्रोवाच समेत्याशु शुक्रं दैत्यपुरोहितम् ॥  
मा त्वं भार्गवशार्दूल कुरु मांसपरिक्षयम् ॥ ४ ॥  
भाविताऽहं त्रिनेत्रेण तत्किं ब्रूहि करोमि ते ॥ ५ ॥  
॥ शुक्र उवाच ॥ ॥  
यथा रुद्रस्य साहाय्यं त्वयात्र विहितं शुभे ॥  
अन्धकस्याऽपि कर्तव्यं तथैवैष वरो मम ॥ ६ ॥  
ये केचिद्दानवा युद्धे भक्षिताश्च विनाशिताः ॥  
अस्य सैन्यस्य ते सर्वे पुनर्जीवन्तु सत्वरम् ॥ ७ ॥  
॥ देव्युवाच ॥ ॥  
जीवयिष्यामि तान्सर्वान्दानवान्निहतान्रणे ॥  
नवसम्भक्षितान्विप्र प्रविष्टान्योगिनीमुखे ॥ ८ ॥  
एवमुक्त्वा ददौ तस्मै सा देवी हर्षितानना ॥  
नाम्नाऽमृतवतीं विद्यां यया जीवन्ति ते मृताः ॥ ९ ॥  
ततः शुक्रः प्रहृष्टात्मा गत्वान्धकमुवाच ह ॥  
सिद्धा केलीश्वरी देवी यथा शम्भोस्तथा मम ॥ ६.१५०.१० ॥  
तया दत्ता शुभा विद्या मम दैत्या मृताश्च ये ॥  
तान्सर्वांस्तत्प्रभावेन योजयिष्यामि जीविते ॥ ११ ॥  
त्वयाऽस्याः सततं भक्तिः कार्या दानव सत्तम ॥  
अष्टम्यां च विशेषेण चतुर्दश्यां च सर्वदा ॥ १२ ॥  
एषा सा परमा शक्तिर्यया व्याप्तमिदं जगत्॥  
केवलं भक्तिसाध्या सा न दण्डेन कथञ्चन ॥ १३ ॥  
एवमुक्तस्तु शुक्रेण स तदा दानवाधिपः ॥  
तां देवीं पूजयामास भावभक्तिसमन्वितः ॥ १४ ॥  
स्तुत्वा च विविधैः स्तोत्रैस्ततः प्रोवाच सादरम् ॥  
तथान्या मातरः सर्वा यथाज्येष्ठं यथाक्रमम् ॥ १५ ॥  
अज्ञानाद्यन्मया देवि कृतः कोपस्तवोपरि ॥  
मर्षणीयस्तथा सोऽद्य दीनस्य प्रणतस्य च ॥ १६ ॥  
॥ श्रीदेव्युवाच ॥ ॥  
परितुष्टाऽस्मि ते वत्स प्रभावाद्भार्गवस्य च ॥  
वरं वरय तस्मात्त्वं न वृथा दर्शनं मम ॥ १७ ॥  
॥ अन्धक उवाच ॥ ॥  
अनेनैव तु रूपेण ये त्वां ध्यायन्ति देहिनः ॥  
पूजयन्ति च सद्भक्त्या संस्थाप्य प्रतिमां तव ॥  
तेषां सिद्धिः प्रदातव्या त्वया हृदयवाञ्छिता ॥ १८ ॥  
देव्युवाच ॥ ॥  
यो मामनेन रूपेण स्थापयिष्यति मानवः ॥  
तस्य मोक्षं प्रदास्यामि पापस्यापि न संशयः ॥ १९ ॥  
योऽष्टम्यां च चतुर्दश्यां मम पूजां करिष्यति ॥  
तस्मै स्वर्गं प्रदास्यामि पापस्यापि दनूत्तम ॥ ६.१५०.२० ॥  
केवलं दर्शनं यश्च ध्यानं वा मे करिष्यति ॥  
तस्य राज्यं प्रदास्यामि भोगान्मानुषसम्भवान् । २१ ॥  
एवमुक्त्वाऽथ सा देवी ततश्चादर्शनं गता ॥  
तैश्च मातृगणैः सार्धं पश्यतस्तस्य तत्क्षणात् । २२ ॥  
शक्रोऽपि दानवान्सर्वांस्तया संसिद्धया ततः ॥  
मृतान्सञ्जीवयामास दैतेयान्नवभक्षितान् ॥ २३ ॥  
तैः समेत्य स दैत्येन्द्रः प्रहृष्टेनान्तरात्मना ॥  
तां पुरीं प्राप्य शक्रस्य राज्यं चक्रे दिवानिशम् ॥ २४ ॥  
तां देवीं ध्यायमानस्तु पूजयानो दिवानिशम् ॥  
अष्टम्यां च चतुर्दश्यां विशेषेण महाबलः ॥ २५  
अथ तस्याः प्रभावं तं ज्ञात्वा व्याससमुद्भवः ॥  
स्थानेऽत्र स्थापयामास संसिद्धिं प परां गतः ॥ २६ ॥  
॥ सूत उवाच । ॥  
एवं केलीश्वर देवी सञ्जाता परमेश्वरी ॥  
तस्मात्स्थाप्या च पूज्या च ध्येया चैव विशेषतः ॥ २७ ॥  
एवं देव्या नरो यश्च पठते वा शृणोति वा ॥  
वाच्यमानं स मुच्येत व्यसनेन गरीयसा ॥ २८ ॥  
भ्रष्टराज्योऽथवा राजा यः शृणोत्यष्टमीदिने ॥  
स राज्यं लभते भूयो निखिलं हतकण्टकम् ॥ २९ ॥  
युद्धकाले च सम्प्राप्ते यश्चैतच्छृणुयान्नरः ॥  
स हत्वा शत्रुसङ्घातं विजयं च समाप्नुयात् ॥ ६.१५०.३० ॥ इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये केलीश्वरीमाहात्म्यवर्णनन्नाम पञ्चाशदुत्तरशततमोऽध्यायः ॥ १५० । ॥ ।