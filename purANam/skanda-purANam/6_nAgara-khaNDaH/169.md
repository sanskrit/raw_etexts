+++
title = "१६९"

+++
॥ ऋषय ऊचुः ॥ ॥  
कस्मात्सा तुष्टिदा प्रोक्ता नागराणां विशेषतः ॥  
धारानामेति विख्याता कस्मात्सा धरणीतले ॥ १ ॥  
॥ सूत उवाच ॥ ॥  
चमत्कारपुरे पूर्वं धारानामेति विश्रुता ॥  
आसीत्तपस्विनी साध्वी नागरी ब्राह्मणोत्तमा ॥  
तस्याः सख्यमरुन्धत्या आसीत्पूर्वं सुमेधया ॥ २ ॥  
अरुन्धती यदा प्राप्ता चमत्कारपुरे शुभे ॥  
स्नानार्थं शङ्खतीर्थं तु वसिष्ठेन समागता ॥ ३ ॥  
तया दृष्टाथ सा तत्र अङ्गुष्ठाग्रेण संस्थिता ॥  
वायुभक्षा निराहारा दिव्येन वपुषान्विता ॥ ४ ॥  
तया पृष्टा च सा साध्वी का त्वं कस्य सुता शुभे ॥  
किमर्थं तु स्थिता चोग्रे तपसि ब्रूहि मे शुभे ॥ ५ ॥  
॥ धारोवाच ॥ ॥  
देवशर्माख्यविप्रस्य सुताहं नागरस्य च ॥  
बालत्वे वर्तमानाया वैधव्यं मे व्यवस्थितम् ॥ ६ ॥  
शङ्खतीर्थस्य माहात्म्यं श्रुत्वा शङ्खेश्वरस्य च ॥  
ततोऽहं संस्थिता ह्यत्र तस्यैवाराधने स्थिता ॥ ७ ॥ ॥  
॥ अरुन्धत्युवाच ॥ ॥  
तवोपरि महान्स्नेहो दर्शनात्ते व्यवस्थितः ॥  
तस्मादागच्छ गच्छावो ममाश्रमपदं शुभम् ॥ ८ ॥  
सरस्वत्या स्तटे शुभ्रे सर्वपातकनाशने ॥  
शास्त्रगोष्ठीरता नित्यं तत्र तिष्ठ मया सह ॥ ९ ॥  
ततः सम्प्रस्थिता सा तु तया सार्धं तपस्विनी ॥  
अनुज्ञाता स्वपित्रा तु जनन्या बान्धवैस्तथा ॥ ६.१६९.१० ॥  
तस्याः सख्यं चिरं कालं तया सह बभूव ह ॥  
कस्यचित्त्वथ कालस्य सा शक्तिस्तत्र चागता ॥ ॥ ११ ॥  
विश्वामित्रेण संसृष्टा वसिष्ठस्य वधाय च ॥  
सा स्तम्भिता वसिष्ठेन कृता देवीस्वरूपिणी ॥  
सम्पूज्या देवमर्त्यानां सर्वरक्षाप्रदा शुभा ॥ १२ ॥  
ततस्तु धारया तस्याः कैलासशिखरोपमः ॥  
प्रासादो निर्मितो विप्रा नानारत्नविचित्रितः ॥ १३ ॥  
चकाराथ ततः स्तोत्रं तस्याः सा च तपस्विनी ॥ १४ ॥  
नमस्ते परमे ब्राह्मि धारयोगे नमोनमः ॥  
अर्धमात्रे परे शून्ये तस्यार्धार्धे नमोस्तु ते ॥- ॥ १५ ॥  
नमस्ते जगदाधारे नमस्ते भूतधारिणि ॥  
नमस्ते पद्मपत्राक्षि नमस्ते काञ्चनद्युते ॥ १६ ॥  
नमस्ते सिंहयानाढ्ये नमस्तेऽस्तुमहाभुजे ॥  
नमस्ते देवताभीष्टे नमस्ते दैत्यसूदिनि ॥ १७ ॥  
नमस्ते महिषाक्रान्तशरीरच्छिन्नमस्तके ॥  
नमस्ते विन्ध्यनिरते सुरामांसबलिप्रिये ॥ १८ ॥  
त्वं लक्ष्मीस्त्वं शची गौरी त्वं सिद्धिस्त्वं विभावरी ॥  
त्वं स्वाहा त्वं स्वधा तुष्टिस्त्वं पुष्टिस्त्वं सुरेश्वरी ॥ १९ ॥  
शक्तिरूपासि देवि त्वं सृष्टिसंहारका रिणी ॥  
त्वयि दृष्टमिदं सर्वं त्रैलोक्यं सचराचरम् ॥ ६.१६९.२० ॥  
यथा तिलेस्थितं तैलं दधिसंस्थं यथा घृतम् ॥  
हविर्भुजश्च काष्ठस्थः सुगुप्तं लभ्यते न हि ॥ २१ ॥  
तथा त्वमपि देवेशि सर्वगापि न लक्ष्यसे ॥ २२ ॥  
॥ सूत उवाच ॥ ॥  
एतेन स्तोत्रमुख्येन स्मृता सा परमेश्वरी ॥  
बहूनि वर्ष पूगानि पूजयन्त्या दिनेदिने ॥ २३ ॥  
कस्यचित्त्वथ कालस्य चैत्रशुक्लाष्टमी सिता ॥  
तस्मिन्नहनि देवी सा नद्यां संस्नाप्य पूजिता ॥ २४ ॥  
बलि पूजां ततो दत्त्वा स्तोत्रेणानेन च स्तुता ॥  
ततः प्रत्यक्षतां गत्वा तामुवाच तपस्विनीम् ॥२५॥  
पुत्रि तुष्टास्मि भद्रं ते स्तोत्रेणानेन चानघे ॥  
वरं वरय भद्रं ते तव दास्यामि वाञ्छितम् ॥ २६ ॥  
॥ धारोवाच ॥ ॥  
यदि तुष्टासि मे देवि यदि देयो वरो मम ॥  
तन्मे नाम तवाप्यस्तु प्रासादेऽत्र हि केवलम्॥ २७ ॥  
अपरं नागरो योऽत्र त्वस्मिन्नहनि संस्थिते ॥  
प्रदक्षिणात्रयं कृत्वा तव दत्त्वा फलत्रयम् ॥ २८ ॥  
स्तोत्रेणानेन भवतीं स्तुत्वा च कुरुते नतिम्॥  
तस्य संवत्सरं यावद्रोगो रक्ष्यस्त्वयाऽखिलः ॥२९।।  
या च वन्ध्या भवेन्नारी सा भूयात्पुत्रसंयुता ॥  
दुर्भगा च ससौभाग्या कुरूपा रूपसम्भवा ॥  
रोगिणी रोगनिर्मुक्ता सर्वसौख्यसमन्विता ॥ ६.१६९.३० ॥  
॥ देव्युवाच ॥ ॥  
अहं धारेति विख्याता प्रासादेऽत्र त्वया कृते॥  
भविष्यामि न सन्देहस्तव कीर्तिकृते सदा ॥ ३१ ॥  
अत्र यो नागरो भक्त्या समागत्य तपस्विनि ॥  
प्रदक्षिणात्रयं कुर्याद्दत्त्वा मम फलत्रयम् ॥ ३२ ॥  
सोऽपि संवत्सरं यावद्भविता रोगवर्जितः ॥  
एवमुक्ता तु सा देवीततश्चादर्शनं गता ॥ ३३ ॥  
धारापि संस्थिता तत्र अरुन्धत्या समन्विता ॥  
अद्यापि दृश्यते व्योम्नि तस्याश्चापि समीपगा ॥ ३४ ॥  
एतद्धारोद्भवं योऽत्र वृत्तान्तं कीर्तयिष्यति ॥  
शृणुयाद्वा द्विजश्रेष्ठा मुच्येत्पापाद्दिनोद्भवात् ॥ ३५ ॥  
तस्मात्सर्वप्रयत्नेन पठनीयं विशेषतः ॥  
श्रोतव्यं च प्रभक्त्येदं नागरैश्च विशेषतः ॥ ३६ ॥  
इति श्रीस्कान्दे महापुराण एकाशीति साहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये धारानामोत्पत्तिवृत्तान्त धारादेवीमाहात्म्यवर्णनं नामैकोनसप्तत्युत्तरशततमोऽध्यायः ॥१६९॥