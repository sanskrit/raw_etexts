+++
title = "०१८"

+++
सूत उवाच ॥ ॥  
ततः सोऽपि महीपालः क्षुत्पिपामासमाकुलः ॥  
पपात धरणीपृष्ठे पद्भ्यां गत्वा वनान्तरम् ॥ १ ॥  
अथाऽपश्यद्वियत्स्थानात्स त्रीन्प्रेतान्सु दारुणान् ॥  
ऊर्ध्वकेशान्सुरक्ताक्षान्कृष्णदन्तान्कृशोदरान् ॥ २ ॥  
तान्दृष्ट्वा भयसन्त्रस्तो विशेषेण स भूपतिः ॥  
निराशो जीविते कृच्छ्रादिदं वचनमब्रवीत् ॥ ३ ॥  
के यूयं विकृताकारा मया दृष्टा न कर्हिचित् ॥  
एवंविधा नृलोकेऽत्र भ्रमता प्राग्विभीषणाः ॥ ४ ॥  
विदूरथो नरेन्द्रोऽहं क्षुत्पिपासातिपीडितः ॥  
मृगलिप्सुरिह प्राप्तो वने जन्तुविवर्जिते ॥ ५ ॥  
ततस्तेषां तु यो ज्येष्ठो मांसादः प्रत्युवाच तम् ॥  
कृताञ्जलिपुटो भूत्वा विनयावनतः स्थितः । ६ ॥  
वयं प्रेता महाराज निवसामोऽत्र कानने ॥  
स्वकर्मजनिताद्दोषाद्दुःखेन महता वृताः ॥ ७ ॥  
अहं मांसादकोनाम द्वितीयोऽयं विदैवतः ॥  
कृतघ्नश्च तृतीयस्तु त्रयाणामेष पापकृत् ॥ ८ ।  
॥राजोवाच ॥ ॥  
सर्वेषां देहि नां नाम जायते पितृमातृजम् ॥  
किमेतत्कारणं येन सर्वे यूयं स्वनामकाः ॥ ९ ॥  
तच्छ्रुत्वा प्राह मांसादः कर्मनामानि पार्थिव ॥  
मिथः कृतानि सञ्ज्ञार्थमस्माभिः स्वयमेव हि । ६.१८.१० ॥  
शृणुष्वाऽवहितो भूत्वा सर्वेषां नः पृथक्पृथक् ॥  
कर्मणा येन सञ्जातं प्रेतत्वमिह भूमिप ॥ ११ ॥  
वयं हि ब्राह्मणा जात्या वैदिशाख्ये पुरे नृप ॥  
देवरातस्य विप्रस्य गृहे जाता महात्मनः ॥ १२ ॥  
नास्तिका भिन्नमर्यादाः परदाररताः सदा ॥  
पाप कर्मरतास्तत्र शुभकर्मविवर्जिताः ॥ १३ ॥  
जिह्वालौल्यप्रसङ्गेन मया भुक्तं सदाऽऽमिषम् ॥  
तेन मे कर्मजं नाम मांसादाख्यं व्यवस्थितम् ॥ १४ ॥  
द्वितीयोऽयं महाराज यस्तिष्ठति तवाऽग्रतः ॥  
अनेनाऽन्नं सदा भुक्तमकृत्वा देवतार्चनम् ॥ १५ ॥  
तेन कर्मविपाकेन प्रेतयोनिं समाश्रितः ॥  
विदैवत इति ख्यातो द्वितीयोऽयं सुपापकृत् ॥ १६ ॥  
सदैवाऽनुष्ठिताऽनेन सुपापेन कृतघ्नता ॥  
कृतघ्नः प्रोच्यते तेन कर्मणा नृपसत्तम ॥ १७ ॥ ॥  
॥ राजोवाच ॥ ॥  
आहारेण नृलोकेऽस्मिन्सर्वे जीवन्ति जन्तवः ॥  
युष्माकं कतमो योऽत्र प्रोच्यतां मे सविस्तरम् ॥ १८ ॥  
॥ मांसाद उवाच ॥ ॥  
भोज्यकाले गृहे यत्र स्त्रीणां युद्धं प्रवर्तते ।  
अपि मन्त्रौषधीप्रायं प्रेता भुञ्जति तत्र हि ॥ १९ ॥  
भुज्यते यत्र भूपाल वेंश्वदेवं विना नरैः ॥  
पाकस्याग्रमदत्त्वा च प्रेता भुञ्जति तत्र च ॥ ६.१८.२० ॥  
रात्रौ यत्क्रियते श्राद्धं दानं वा पर्ववर्जितम्॥  
तत्सर्वं नृपशार्दूल प्रेतानां भोजनं भवेत्॥ ॥ २१ ॥  
यस्मिन्नो मार्जनं हर्म्ये क्रियते नोपलेपनम् ॥  
न माङ्गल्यं च सत्कारः प्रेता भुञ्जति तत्र हि ॥ २२ ॥  
भिन्नभाण्डपरित्यागो यत्र न क्रियते गृहे ॥  
न च वेदध्वनिर्यत्र प्रेता भुञ्जन्ति तत्र हि ॥२३॥  
यच्छ्राद्धं दक्षिणाहीनं क्रियाहीनं च वा नृप ॥  
तथा रजस्वलादृष्टं तदस्माकं प्रजायते॥२४॥  
हीनाङ्गा ह्यधिकाङ्गा वा यस्मिञ्च्छ्राद्धे द्विजातयः ॥  
भुञ्जते वृषलीनाथास्तदस्माकं प्रजायते ॥ २५ ॥  
अतिथिर्यत्र सम्प्राप्तः श्राद्धकाल उपस्थिते ॥  
अपूजितो गृहाद्याति तच्छ्राद्धं प्रेततृप्तिदम् ॥२६॥  
किं वा ते बहुनोक्तेन शृणु सङ्क्षेपतो नृप ॥  
अस्माकं भोजनं नित्यं यत्त्वं श्रुत्वा विगर्हसि ॥२७॥  
यदन्नं केशसूत्रास्थिश्लेष्मादिभिरुपप्लुतम् ॥  
हीनजात्यैश्च संस्पृष्टं तदस्माकं प्रजायते ॥ २८ ॥  
॥ राजोवाच ॥ ॥  
केन कर्मविपाकेन प्रेतत्वं जायते नृणाम्॥  
एतन्मे सर्वमाचक्ष्व मांसाद मम पृच्छतः ॥२९॥  
॥ मांसाद उवाच ॥ ॥  
यो भवेन्मानवः क्षुद्रस्तथा पैशुन्यसूचकः ॥  
मृष्टमांसाशने सक्तः स प्रेतो जायते नरः ॥६.१८.३॥।  
अकृत्वा देवकार्यं च तथा च पितृतर्पणम्॥  
योऽश्नात्यदत्त्वा भृत्येभ्यः स प्रेतो जायते नरः ॥३॥।  
परदाररतश्चैव परवित्तापहारकः ॥  
परापवादसन्तुष्टः स प्रेतो जायते नरः ॥३२॥  
कन्यां यच्छति वृद्धाय नीचाय धनलिप्सया ॥  
कुरूपाय कुशीलाय स प्रेतो जायते नरः ॥ ३३ ॥  
कुले जातां विनीतां च धर्मपत्नीं सुखोच्छ्रिताम् ॥  
यस्त्यजेद्दोषनिर्मुक्तां स प्रेतो जायते नरः ॥ ३४ ॥  
देवस्त्रीगुरुवित्तानि यो गृहीत्वा न यच्छति ॥  
विशेषाद्ब्राह्मणस्वं च स प्रेतो जायते नरः ॥ ३५ ॥  
परव्यसनसन्तुष्टः कृतघ्नो गुरुतल्पगः ॥  
दूषको देवविप्राणां स प्रेतो जायते नरः ॥ ३६ ॥  
दीयमानस्य वित्तस्य ब्राह्मणेभ्यः सुपापकृत् ॥  
विघ्नमारभते यस्तु स प्रेतो जायते नरः ॥ ३७ ॥  
शूद्रान्नेनोदरस्थेन ब्राह्मणो म्रियते यदि ॥  
स प्रेतो जायते राजन्यद्यपि स्यात्षडङ्गवित् ॥ ३८ ॥  
कुलदेशोचितं धर्मं यस्त्यक्त्वाऽन्यत्समाचरेत् ॥  
कामाद्वा यदि वा लोभात्स प्रेतो जायते नरः ॥ ३९ ॥  
एतत्ते सर्वमाख्यातं मया पार्थिवसत्तम ॥  
येन कर्मविपाकेन प्रेतः सञ्जायते नरः ॥ ६.१८.४० ॥  
॥ राजोवाच ॥ ॥  
कृतेन कर्मणा येन न प्रेतो जायते नरः ॥  
तन्मे कीर्तय मांसाद विस्तरेण विशेषतः ॥ ४१ ॥  
॥ मांसाद उवाच ॥ ॥  
मातृवत्परदारान्यः परद्रव्याणि लोष्टवत् ॥  
यः पश्यत्यात्मवज्जन्तून्न प्रेतो जायते नरः ॥ ४२ ॥  
अन्नदानपरो नित्यं विशेषेणातिथिप्रियः ॥  
स्वाध्यायव्रतशीलो यो न प्रेतो जायते नरः ॥ ४३ ॥  
समः शत्रौ च मित्रे च समलोष्टाश्मकाञ्चनः ॥  
समो मानापमानेषु न प्रेतो जायते नरः ॥ ४४ ॥  
दानधर्मप्रवृत्तानां धर्ममार्गा नुयायिनाम् ॥  
प्रोत्साहं वर्धयेद्यस्तु न प्रेतो जायते नरः ॥ ४९ ॥  
यूकामत्कुणदंशादीन्सर्वसत्त्वानि यो नरः ॥  
पुत्रवत्पालयेन्नित्यं न प्रेतो जायते नरः ॥ ४६ ॥  
सदा यज्ञक्रियोपेतः सदा तीर्थपरायणः ॥  
शास्त्रश्रवणसंयुक्तो न प्रेतो जायते नरः ॥ ४७ ॥  
वापीकूपतडागानामारामाणां विशे षतः ॥  
आरोपकः प्रपाणां च न प्रेतो जायते नरः ॥ ४८ ॥  
एतद्वः सर्वमाख्यातं स्वगुह्यं वसुधाधिप ॥  
निर्विण्णाः प्रेतभावेन तस्मात्त्वं नो गतिर्भव ॥ ४९ ॥  
गत्वा गयाशिरः पुण्यमेकैकस्य पृथक्पृथक् ॥  
श्राद्धं देहि महीपाल त्रयाणामपि सादरम् ॥ ६.१८.५० ॥  
प्रेतत्वं याति येनेदं त्वत्प्र सादात्सुदारुणम् ॥  
नाऽन्यथा मुक्तिरस्माकं भविष्यति कथञ्चन ॥ ५१ ॥  
॥ राजोवाच ॥ ॥  
ईदृग्जातिस्मृतिर्यस्यां प्रेतयोनौ च खे गतिः ॥  
धर्माधर्मपरिज्ञानं तच्च कस्मात्प्रनिन्दसि ॥ ५२ ॥  
॥ मांसाद उवाच ॥ ॥  
प्रेतयोनिरियं राजन्नवमी देवसञ्ज्ञिता ॥  
गुणत्रयसमायुक्ता शेषैर्दोषैः समन्ततः ॥ ५३ ॥  
एका जातिस्मृतिः सम्यगस्यामेवप्रजायते ॥  
खेचरत्वं तथैवान्यद्धर्माधर्मविनिश्चयः ॥ ५४ ॥  
एतद्गुणत्रयं प्रोक्तं प्रेतयोनौ नृपोत्तम ॥  
दोषानपि च ते वच्मि ताञ्च्छृणुष्व समाहितः ॥ ५५ ॥  
यदि तावद्वनादस्माद्यामोन्यत्र वयं नृप ॥  
अदृष्टमुद्गराघातैर्नूनं हन्यामहे ततः ॥ ॥ ५६ ॥  
तथा धर्मक्रियाः सर्वा मानुषाणामुदाहृताः ॥  
न प्रेतानां न देवानां नान्येषां मानुषं विना ॥ ५७ ॥  
पश्यामो दूरतो राजञ्जलपूर्णाञ्जला शयान् ॥  
पिपासाकुलिताः श्रान्ता भास्करे वृषसंस्थिते ॥ ५८ ॥  
गच्छामः सन्निधौ तेषां यदि पार्थिवसतम ॥  
अदृष्टमुद्गराघातैर्वयं हन्यामहे ततः ॥ ५९ ॥  
तथा रसवती सिद्धाः पश्यामो दूरसंस्थिताः ॥  
क्षुधाविष्टा गृहस्थानां गृहेषु विविधा नृप ॥ ६.१८.६० ॥  
तथा सुफलिनो वृक्षान्कलपक्षिभिरावृतान् ॥  
स्निग्धान्सच्छाययोपेतान्सेवितुं न लभामहे ॥ ६१ ॥  
किंवा ते बहुनोक्तेन यद्यत्कर्म विगर्हितम् ॥  
क्लेशदं च तदस्माकं स्वयमेवोपतिष्ठते ॥ ६२ ॥  
न च्छिद्रेण विनाऽस्माकं प्राणयात्रा प्रजायते ॥  
न जलानि न च च्छाया न यानं न च वाहनम् ॥ ६३ ॥  
एतस्मात्कारणान्नित्यं भ्रमामश्छिद्रहेतवे ॥  
प्राप्ते रात्रिमुखे राजन्न प्रातर्न च वासरे ॥ ६४ ॥  
यत्त्वं शंससि चाऽस्माकं खेचरत्वं महीपते ॥  
व्यर्थं तदपि न श्रेयः शृणु तत्रापि कारणम् ॥ ६५ ॥  
क्रियते खेचरत्वेन किङ्किं धर्मं विनिश्चयैः ॥  
यतो न सिध्यते मोक्षो जाति स्मृत्यादिकं तथा ॥ ६६ ॥  
तस्माद्दोषादिमे राजन्गुणा यद्यपि कीर्तिताः ॥  
प्रेतानां यान्समाश्रित्य काचित्सिद्धिर्न जायते ॥ ६७ ॥  
विषादो जायते भूयो गुणैरेतैर्नराधिप ॥  
अशक्ताः प्रेतयोगाद्वै सर्वस्य शुभकर्मणः ॥ ६८ ॥  
॥ राजोवाच । ॥  
यदि यास्यामि भूयोऽहं गृहमस्मान्महावनात् ॥  
तत्करिष्यामि सर्वेषां गयाश्राद्धमसंशयम् ॥ ६९ ॥  
तारयिष्यामि सर्वांश्च सर्वपापैः प्रयत्नतः ॥  
अप्यात्मदेहदानेन सत्येनात्मानमालभे ॥ ॥ ६.१८.७० ॥  
यस्माद्धृद्गतशङ्का मे हृता युष्माभिरद्य वै ॥  
येन तत्प्राप्य युष्माकमुपकारं करोम्यहम् ॥ ७१ ॥  
॥ मांसाद उवाच ॥ ॥  
इतः स्थानान्महाराज नातिदूरे जलाशयः ।  
अस्ति नानाद्रुमोपेतश्चित्ताह्लादकरः परः ॥ ७२ ॥  
तस्मादुदङ्मुखो गच्छ यत्र ते जलपक्षिणः ॥  
दृश्यन्ते व्योममार्गेण प्रगच्छतः समन्ततः ॥ ७३ ॥  
॥ सूत उवाच ॥ ॥  
अथासौ नृपशार्दूलः समुत्थाय शनैःशनैः ॥  
सौम्यां दिशं समुद्दिश्य प्रतस्थे स तु दुःखितः ॥ ७४ ॥  
एवं प्रगच्छता तेन क्षुत्पिपासाकुलेन च ।  
अदूरादेव सन्दृष्टं नीलं द्रुमकदम्बकम् ॥  
भ्रममाणैर्बकैर्हंसैः सारसैर्मद्गुभिस्तथा ॥७६॥  
स गत्वा सलिलं तत्र तद्वातेन महीपतिः ॥  
आहूत इव शीतेन प्रययौ त्वरयान्वितः ॥ ७६ ॥  
अथाऽपश्यन्मनोहारि सौम्यसत्त्वनिषेवितम् ॥  
आश्रमं ह्रदतीरस्थं तापसैः सर्वतो वृतम् ॥ ७७ ॥  
पुष्पितैः फलितैर्वृक्षैः समन्तात्परिवेष्टितम् ॥  
विचित्रैर्मधुरारावैर्नादितं विहगोत्तमैः ॥ ७८ ॥  
तत्रापश्यन्नगाधस्तात्तपस्विगणसेवितम् ॥  
शिवधर्मपरं शान्तं जैमिनिं मुनिसत्तमम्॥ ७९ ।  
अथ गत्वा स राजेन्द्रः प्रणिपत्य मुनीश्वरम् ॥  
तथान्यानपि तच्छिष्यान्निपपात धरातले ॥ ६.१८.८० ॥  
ते दृष्ट्वाऽदृष्टपूर्वं तं राजलक्षणलक्षितम्॥  
धूलिधूसरिताङ्गं च भस्मावृतमिवाचलम् ॥ ८१ ॥  
मन्यमाना महीपालं विस्मयोत्फुल्ललोचनाः ॥  
प्रोचुश्च मधुरैर्वाक्यैराशीर्वादपुरःसरैः ॥ ८२ ॥  
कुतस्त्वमनुसम्प्राप्तो वनेऽस्मिञ्जनवर्जिते ॥  
एकाकी सुकुमाराङ्गः पदातिः श्रमविह्वलः ॥ ९३ ॥  
पार्थिवस्येव लिङ्गानि दृश्यन्ते तव भूरिशः ॥  
न विद्मो निश्चयं तस्माद्वदागमनकारणम् ॥ ८४ ॥  
अथोवाच नृपः कृच्छ्रात्पिपासा मां प्रबाधते ॥  
तस्माद्वदत पानीयं यत्पीत्वा कीर्तयाम्यहम् ॥ ८५ ॥  
ततस्तैर्दर्शितं तोयं समीपे यन्महीपतेः ॥  
सोऽपि पीत्वाऽवगाह्याथ वितृष्णः समपद्यत ॥ ८६ ॥  
ततः फलानि पक्वानि तरूणां पतितान्यधः ॥  
सुमृष्टानि समादाय भक्षयामास वाञ्छया ॥ ८७ ॥  
ततस्तृप्तिं परां प्राप्य गत्वा जैमिनिसन्निधौ ॥  
उपविष्टः प्रणम्योच्चैस्तथान्यांश्च मुनीन्क्रमात् ॥ ८८ ॥  
उवाच च निजां वार्तां कृताञ्जलिपुटः स्थितः ॥  
स पृष्टस्तापसैः सर्वैः सुविस्मयसमन्वितैः ॥ ८९ ॥  
विदूरथो महीपोऽहं माहिष्मत्यां कृतास्पदः ॥  
मृगलिप्सुर्वने घोरे प्रविष्टः सैनिकैः सह ॥ ६.१८.९० ॥  
ततो मे भ्रममाणस्य प्रणष्टाः सर्वसैनिकाः ॥  
गुल्मैरन्तरिताश्चाऽन्ये न जानेऽहं कथं स्थिताः ॥ ९१ ॥  
आसीद्धयो ममाऽधस्ताज्जात्यः सर्वगुणान्वितः ॥  
सोऽपि कर्मविपाकेन पञ्चत्वं समुपस्थितः ।ा ९२ ॥  
भ्रममाणस्त्वहं प्राप्त आयुःशेषतयात्र च ॥  
तद्ब्रूत कः प्रदेशोऽयं कियद्दूरे च मे पुरी ॥ ९३ ॥  
ततस्ते तापसाः प्रोचुर्विद्महे न वयं पुरीम् ॥  
त्वां च देशं च ते राजन्कोऽयं देशश्च कीर्त्यते ॥ ९४ ॥  
नरेन्द्रैर्नैव नः कार्यं न दिशैर्न पुरैर्नृप ॥  
वनेचरा वयं नित्यं शिवाराधनतत्पराः ॥ ९५ ॥  
सर्वे शीर्णानि वृक्षाणां पुष्पाणि च फलानि च ॥  
भक्षयामोऽथ पत्राणि शरी रस्थितिहेतुना ॥ ९६ ॥  
मानुषैः सह संसर्गं सम्भाषं च नराधिप ॥  
न कुर्मो न च पश्यामो गच्छामोऽन्यत्र दूरतः ॥ ९७ ॥  
एकैकस्य तरोर्मूले दिवसं वा दिनद्वयम्॥  
तिष्ठामो न भवेद्येन ममत्वं तत्समुद्भवम् ॥९८॥  
कारणात्तव राजेन्द्र निशामेतां वनस्पतौ ॥  
नेष्यामोऽन्यत्र यास्यामः प्रभा तेऽन्यत्र कानने ॥ ९९ ॥  
एकाकिनं पदातिं च विशस्त्रं श्रमविह्वलम् ॥  
त्वां दृष्ट्वा भूपतेऽस्माकं दया जाता ततोऽधिका ॥६.१८.॥॥।  
एकाकी पार्थिवेन्द्रोऽयं नेष्यति च कथं निशाम् ॥  
वनेऽस्मिन्मन्त्रयित्वैवं ततोऽत्रैव व्यवस्थिताः ॥ १०१ ॥  
तस्मादत्रैव नेष्यामः समेताः शर्वरीमिमाम्॥  
गन्तव्यं प्रातरुत्थाय ततः सर्वैर्यदृच्छया १०२ ॥  
एवं संवदतां तेषां भगवांस्तीक्ष्णदीधितिः ॥  
अस्ताचलमनुप्राप्तः कुङ्कुमक्षोदसन्निभः ॥ १०३ ॥  
अथ तास्तापसान्राजा प्रोवाच प्रणतः स्थितः ॥  
सन्ध्याकालः समायातः साम्प्रतं मुनिसत्तमाः ॥  
तस्मात्सन्ध्याविधिः कार्यः सर्वैरेव यथोचितः ॥ १०४ ॥  
अथ ते मुनयः सर्वे स च राजा तथा द्विजाः ॥  
चक्रुः सायन्तनं कर्म यथोद्दिष्टं पुरातनैः ॥ १०५ ॥  
कामिभिः कामिनीलोकैः प्रियोक्तैरभिवां छिता ॥  
असत्स्त्रीभिर्विशेषेण सम्प्राप्ता रजनी ततः ॥ १०६ ॥  
पीयूषार्णववेलेव विषवृक्षलतेव च ॥  
उलूकैश्चक्रवाकैश्च युगपद्या विलोक्यते ॥ १०७॥  
उलूका राक्षसाश्चौराः कामिनः कुलटांऽगनाः ॥  
यां वाञ्छन्ति सदा सोत्काः सुवृष्टिमिव कर्षुकाः ॥ १०८ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये मांसादवचनादृष्याश्रमपदं प्राप्तस्य विदूरथस्य मुनिभिः सह संवादपूर्वकसांयतनकर्मादिविधानवर्णनन्नामाष्टादशोऽध्यायः ॥ १८ ॥ ॥ ॥