+++
title = "१७२"

+++
सूत उवाच ॥ ॥  
ततःप्रभृति च्छिद्राणि विश्वामित्रो निरीक्षयन् ॥  
वसिष्ठस्य वधार्थाय संस्थितो द्विजसत्तमाः ॥ १ ॥  
आत्मशक्तिप्रभावेन मशकस्य यथा गजः ॥  
अन्यस्मिन्नहनि प्राप्ते विश्वामित्रेण सा नदी ॥ २ ॥  
समाहूता समायाता द्रुतं सा स्त्रीस्वरूपिणी ॥  
अब्रवीत्प्राञ्जलिर्भूत्वा आदेशो दीयतां मम ॥  
ब्रह्मर्षे येन कार्येण समाहूतास्मि साम्प्रतम् ॥ ३ ॥  
॥ विश्वामित्र उवाच ॥ ॥  
यदा निमज्जनं कुर्यात्तव तोये महानदि ॥  
परमं वेगमास्थाय तदाऽऽनय ममान्तिकम् ॥ ४ ॥  
पूर्णश्रोत्रं जले नैव व्याकुलाङ्गं व्यवस्थितम् ॥  
निहन्मि येन शीघ्रं च नान्यच्छिद्रं प्रलक्षये ॥ ५ ॥  
एवमुक्ता तदा तेन विश्वामित्रेण सा नदी ॥  
वित्रस्ता भयसंयुक्ता शापाद्वाक्यमुवाच सा ॥ ६ ॥  
नाहं द्रोहं करिष्यामि वसिष्ठस्य महात्मनः ॥  
ब्रह्मर्षे न च ते युक्तं कर्तुं वै ब्रह्मणो वधम् ॥ ७ ॥  
यदि त्वं ब्रह्मणा प्रोक्तो ब्रह्मर्षिः स्वयमेव तु ॥  
कामान्नायं वसिष्ठस्तु तस्मात्कोपं परित्यज ॥ ८ ॥  
मनसापि वधं यस्तु ब्राह्मणस्य विचिन्तयेत् ॥  
तप्तकृच्छ्रेण मुच्येत मनुः स्वायम्भुवोऽब्रवीत् ॥ ९ ॥  
वाचया प्रवदेद्यस्तु ब्राह्मणस्य वधं नरः ॥  
चान्द्रायणेन शुद्धिः स्यात्तस्य देवोऽब्रवीदिदम् ॥ ६.१७२.१० ॥  
तस्मान्नाहं करिष्यामि तव वाक्यं कथञ्चन ॥  
वसिष्ठार्थं तु यत्प्रोक्तं कुरु यत्तव रोचते ॥ ११ ॥  
तच्छ्रुत्वा कुपितस्तस्या विश्वामित्रो द्विजोत्तमाः ॥  
शशाप तां नदीं श्रेष्ठां यत्तद्वक्ष्यामि श्रूयताम् ॥ १२ ॥  
यस्मात्पापे वचो मह्यं न कृतं कुनदि त्वया ॥  
तस्माद्रक्तप्रवाहस्ते जलजोऽयं भविष्यति ॥ १३ ॥  
एवमुक्त्वा करात्तोयं सप्तवाराभिमन्त्रितम् ॥  
चिक्षेपाथ जले तस्याः क्रोधसंरक्तलोचनः ॥ १४ ॥  
ततश्च तत्क्षणाज्जातं तत्तोयं रुधिरं द्विजाः ॥  
सारस्वतं सुपुण्यं च यदासीच्छङ्खसन्निभम् ॥ १५ ॥  
एतस्मिन्नन्तरे प्राप्ता भूतप्रेतनिशाचराः ॥  
पीत्वापीत्वा प्रनृत्यन्ति गायन्ति च हसन्ति च ॥ १६ ॥  
ये तत्र तापसाः केचित्तटे तस्या व्यवस्थिताः ॥  
ते सर्वेऽपि च तां त्यक्ता दूरदेशं समाश्रिताः ॥ १७ ॥  
बहिर्वासाश्च ये तत्र नागराः समवस्थिताः ॥  
चण्डशर्म प्रभृतयस्तेऽपि याताः सुदूरतः ॥ १८ ॥  
वसिष्ठोऽपि मुनिश्रेष्ठो जगामार्बुदपर्वतम् ॥  
विश्वामित्रस्तु विप्रर्षिश्चमत्कारपुरं गतः ॥ १९ ॥  
हाटकेश्वरजे क्षेत्रे यत्स्थितं विप्रसङ्कुलम् ॥  
तत्राश्रमपदं कृत्वा तपस्तेपे सुदारुणम् ॥६.१७२.२०॥।  
येन सृष्टिक्षमो जातः स्पर्धते ब्रह्मणा सह ॥  
एतद्वः सर्वमाख्यातं यथा सारस्वतं जलम् ॥ २१ ॥  
रुधिरत्वमनुप्राप्तं विश्वामित्रस्य शापतः ॥  
चण्डशर्मादयो विप्रा यथा देशान्तरं गताः ॥२२॥  
इति श्रीस्कान्दे महापुराण काशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये सरस्वतीशापवृत्तान्तवर्णनन्नाम द्विसप्तत्युत्तरशततमोऽध्यायः ॥१७२॥ छ ॥ ॥