+++
title = "१०३"

+++
॥ ॥ ऋषय ऊचुः ॥  
आश्चर्यं सूतपुत्रैतद्यत्त्वया परिकीर्तितम् ॥  
यत्स्थापितानि लिङ्गानि राक्षसैरपि वानरैः ॥ १ ॥  
तस्माद्विस्तरतो ब्रूहि यत्रयत्र यथायथा ॥  
तैः स्थापितानि लिङ्गानि येषु स्थानेषु सूतज ॥ २ ॥  
॥ सूत उवाच ॥ ॥'  
सुग्रीवः सम्भ्रमित्वाथ क्षेत्रं सर्वमशेषतः ॥  
बालमण्डनकं प्राप्य तत्र स्नात्वा समाहितः ॥ ३ ।  
मुखलिङ्गं ततस्तत्र स्थापयामास शूलिनः ॥।  
तथान्यैर्वानरैः सर्वैमुखलिङ्गानि शूलिनः ॥  
स्वसञ्ज्ञार्थं द्विजश्रेष्ठाः स्थापितानि यथेच्छया ॥ ४ ॥  
यस्तेषां मुखलिङ्गानां करोति घृतकम्बलम्॥।  
मकरस्थेन सूर्येण शिवलोकं स गच्छति ॥ ५ ॥  
ततः पश्चिमदिग्भागे तस्य क्षेत्रस्य राक्षसैः ॥  
संस्थापितानि लिङ्गानि चतुर्वक्त्राणि च द्विजाः ॥_ ॥ ६ ॥  
रामेण पूर्वदिग्भागे प्रासादानां च पञ्चकम् ॥  
स्थापितं भक्तियुक्तेन सर्वपातकनाशनम् ॥ ७ ॥  
तथादक्षिणदिग्भागे कूपिका तेन निर्मिता॥।  
आनर्त्तीयतडागस्य समीपे पापनाशनी ॥ ८ ॥  
यस्तस्यां कुरुते श्राद्धं सम्प्राप्ते दक्षिणायने ॥  
सोऽश्वमेधफलं प्राप्य पितृलोके महीयते ॥ ९ ॥।  
यस्तत्र दीपकं दद्यात्कार्तिके मासि च द्विजाः ॥  
न स पश्यति रौद्रांस्तान्नरकानेकविंशतिम् ॥  
न चान्धो जायते क्वापि यत्रयत्र प्रजायते ॥ 6.103.१० ॥॥ ॥  
॥ ऋषय ऊचुः ॥ ॥  
आनर्त्तीयतडागं तत्केन तत्र विनिर्मितम् ॥  
किम्प्रभावं च कार्त्स्न्येन सूतपुत्र प्रकीर्तय ॥ ११ ॥  
॥ सूत उवाच ॥ ॥।  
आनर्त्तीयतडागस्य महिमा द्विजसत्तमाः ॥  
एकवक्त्रेण नो शक्यो वक्तुं वर्षशतैरपि ॥ १२ ॥  
आश्विनस्य सिते पक्षे चतुर्दश्यां समाहितः ॥  
स्नात्वा देवान्पितॄंश्चैव तर्पयेद्विधिपूर्वकम् ॥ १३ ॥  
ततो दीपोत्सवदिने श्राद्धं कृत्वा समाहितः ॥  
दामोदरं यमं पूज्य दीपं दद्यात्स्वभक्तितः ॥ ॥ १४ ॥  
सम्पूज्यो धर्मराजस्तु गन्धपुष्पानुलेपनैः ॥  
माषास्तिलाश्च दातव्या गोविन्दः प्रीयतामिति ॥ १५ ॥  
तिलमाषप्रदानेन द्विजानां तर्पणेन च ॥  
यमेन सहितो देवः प्रीयते पुरुषोत्तमः ॥ १६ ॥  
य एवं कुरुते विप्रास्तीर्थ आनर्त सञ्ज्ञिते ॥  
सोऽश्वमेधफलं प्राप्यब्रह्मलोके महीयते ॥ १७ ॥।  
यस्मिन्दिने समायातो रामस्तत्र प्रहर्षितः ॥  
तस्मिन्द्विजोत्तमैः सर्वैः प्रोक्तः सोऽभ्येत्य सादरम् ॥ १८ ॥  
अत्रागस्त्यो मुनिश्रेष्ठस्तिष्ठते रघुनन्दन ॥  
तं गत्वा पश्य विप्रेन्द्र मित्रावरुणसम्भवम् ॥ १९ ॥  
अथ तेषां वचः श्रुत्वा रामो राजीवलोचनः ॥  
वानरै राक्षसैः सार्धं प्रहृष्टः सत्वरं ययौ ॥ 6.103.२०  
अष्टाङ्गप्रणिपातेन तं प्रणम्य रघूत्तमः ॥  
परिष्यक्तो दृढं तेन सानन्देन महात्मना ॥ २१ ॥  
नातिदूरे ततस्तस्य विनयेन समन्वितः ॥  
उपविष्टो धरापृष्ठे कृताञ्जलिपुटः स्थितः ॥ २२ ॥  
ततः पृष्टस्तु मुनिना कथयामास विस्तरात् ॥  
वृत्तान्तं सर्वमात्मीयं स्वर्गस्य गमनं प्रति ॥ २३ ॥  
यथा सीता परित्यक्ता यथा सौमित्रिणा कृतः ॥  
परित्यागः स्वकीयस्य सन्त्यक्तेन महात्मना ॥ ॥ २४ ॥  
तथा सुग्रीवमासाद्य तथैव च विभीषणम् ॥  
सम्भाष्य चागमस्त्वत्र ततः पुष्पकसंस्थितिः ॥२५ ॥  
ततोऽगस्त्यः कथाश्चित्राश्चक्रे तस्य पुरस्तदा ॥  
राजर्षीणां पुराणानां दृष्टान्तैर्बहुभिर्मुनिः ॥ २६ ॥  
ततः कथावसाने च चलचित्तं रघूत्तमम् ॥  
विलोक्य प्रददौ तस्मै रत्नाभरणमुत्तमम् ॥ २७ ॥  
यन्न देवेषु यक्षेषु सिद्धविद्याधरेषु च ॥  
नागेषु राक्षसेन्द्रेषु मानुषेषु च का कथा ॥ २८ ॥  
यस्येन्द्रायुधसङ्घाश्च निष्क्रामन्ति सहस्रशः ॥  
रात्रौ तमिस्रपक्षेऽपि लक्ष्यतेऽर्कोपमत्विषः ॥ २९ ॥  
तद्रामस्तु गृहीत्वाऽथ विस्मयोत्फुल्ललोचनः ॥  
पप्रच्छ कौतुकाविष्टः कुतस्त्वेतन्मुने तव ॥ ॥ 6.103.३० ॥  
अत्यद्भुतकरं रत्नैर्निर्मितं तिमिरापहम् ॥  
कण्ठाभरणमाख्याहि नेदमस्ति जगत्त्रये ॥ ३१ ॥  
॥ अगस्तिरुवाच ॥ ॥  
यत्पश्यसि रघुश्रेष्ठ तडागमिदमुत्तमम् ॥  
ममाश्रमसमीपस्थं तद्देवदेवनिर्मितम् ॥ ३२ ॥  
तस्य तीरे मया दृष्टं यदाश्चर्यमनुत्तमम् ॥  
तत्तेऽहं सम्प्रवक्ष्यामि शृणुष्व रघु नन्दन ॥ ३३ ॥  
कदाचिद्राघवश्रेष्ठ निशीथेऽहं समुत्थितः ॥  
पश्यामि व्योममार्गेण प्रद्योतं भास्करोपमम् ॥ ३४ ॥  
यावत्तावद्विमानं तदप्सरोगणराजितम् ॥  
तस्य मध्यगतश्चैकः पुरुषस्तरुणस्तथा ॥  
अन्धस्तत्र समारूढः स्तूयते किन्नरैर्नृपः ॥ ३५ ॥  
रत्नाभरणमेतच्च बिभ्रत्कण्ठे सुनिर्मलम् ॥  
द्वादशार्कप्रतीकाशं कामदेव इवापरः ॥ ३६ ॥  
अथोत्तीर्य विमानाग्र्यात्स्कन्धलग्नो रघूद्वह ॥  
एकस्य देवदूतस्य सलिलान्तमुपागतः ॥ ३७ ॥  
ततश्च सलिलात्तस्मादाकृष्य च कलेवरम् ॥  
मृतकस्य ततो दन्तैर्भक्षयामास सत्वरम् ॥ ३८ ॥  
यथायथा महामांसं स भक्षयति राघव ॥  
तथातथा पुनः कायं तद्रूपं तत्प्रजायते ॥ ३९ ॥  
ततस्तृप्तिं चिरात्प्राप्य शुचिर्भूत्वा प्रहर्षितः ॥  
निष्कम्य सलिलाद्यावद्विमानमधिरोहति ॥ 6.103.४० ॥  
तावन्मया द्रुतं गत्वा स पृष्टः कौतुकान्नृपः ॥  
सेव्यमानोऽपि गन्धर्वैः समन्ताद्बुद्धितत्परैः ॥ ४१ ॥  
भोभो वैमानिकश्रेष्ठ मुहूर्तं प्रतिपालय ॥  
अगस्तिर्नाम विप्रोऽहं मित्रावरुणसम्भवः ॥ ४२ ।  
तच्छ्रुत्वा सम्मुखो भूत्वा प्रणाममकरोत्ततः ॥  
तैश्च वैमानिकैः सार्धं सर्वैस्तैः किन्नरादिभिः ॥ ४३ ॥  
सोऽयं राजा मया पृष्टः कृतानतिः पुरः स्थितः ॥  
कस्त्वमीदृग्वपुः श्रीमान्विमानवरमाश्रितः ॥  
सेव्यमानोऽप्सरोभिश्च गन्धर्वैः किन्नरैस्तथा ॥ ॥ ४४ ॥  
अत्राऽऽगत्य तडागान्ते महामांसप्रभक्षणम् ॥  
कृतवानसि वैकल्यं कस्मात्ते दृष्टिसम्भवम् ॥ ४५ ॥  
॥ वैमानिक उवाच ॥ ॥  
साधु साधु मुनिश्रेष्ठ यत्त्वं प्राप्तो ममान्तिकम् ॥  
अवश्यं सानुकूलो मे विधिर्यत्त्वं समागतः ॥ ४६ ॥  
साधूनां दर्शनं पुण्यं तीर्थभूता हि साधवः ॥  
कालेन फलते तीर्थं सद्यः साधुसमागमः ॥ ४७ ॥  
तस्मात्सर्वं तवाख्यानं कथयामि महामुने ।  
येन मे गर्हितं भोज्यं विभवश्च तथेदृशः ॥ ४८ ॥  
अहमासं पुरा राजा श्वेतोनाम महामुने ॥  
आनर्ताधिपतिः पापः सर्वलोकनिपीडकः ॥ ४९ ॥  
न किञ्चित्प्राङ्मया दत्तं न हुतं जातवेदसि ॥  
न च रक्षा कृता लोके न त्राताः शरणागताः ॥ 6.103.५० ॥  
दृष्ट्वादृष्ट्वा मया रत्नं यत्किञ्चिद्धरणीतले ॥ ।  
तद्वै बलाद्धृतं सर्वं सर्वेषामिह देहिनाम् ॥ ५१ ॥  
ततः कालेन दीर्घेण जराग्रस्तस्य मे बलात् ॥  
हृतं राज्यं स्वपुत्रेण मां निर्वास्य विगर्हितम् ॥ ॥ ५२ ॥  
ततोऽहं जरया ग्रस्तो वैराग्यं परमं गतः॥  
समायातोऽत्र विप्रेन्द्र भ्रममाण इतस्ततः ॥ ५३ ॥  
ततः क्षुत्क्षामकण्ठोऽहं स्नात्वाऽत्र सलिले शुभे॥  
मृतश्च सन्निविष्टोहं क्षुधया परिपीडितः॥ ५४॥  
प्राविश्याऽत्र जले पुण्ये पञ्चत्वं समुपागतः ॥  
ततश्च तत्क्षणादेव विमानं समुपस्थितम् ॥ । ॥ ५५ ॥  
मामन्येन शरीरेण समादाय च किङ्कराः ॥  
तत्रारोप्य ततः प्राप्ता ब्रह्मणः सदनं प्रति ॥ ५६ ॥  
दिव्यमाल्यावरधरन्दिव्यगन्धानुलेपनम् ॥  
दिव्याभरणसञ्जुष्टं स्तूयमानं च किन्नरैः ॥ ५७ ॥  
ततो ब्रह्मसभामध्ये ह्यहं तैर्देवकिङ्करैः ॥  
तादृग्रूपो विचक्षुश्च धारितो ब्रह्मणः पुरः ॥ ५८ ॥  
सर्वैः सभागतैर्दृष्टा विस्मितास्यैः परस्परम् ॥  
अन्यैश्च निन्दमानैश्च धिक्छब्दस्य प्रजल्पकैः ॥ ५९ ॥  
॥ किङ्करा ऊचुः ॥ ॥  
एष देवश्चतुर्वक्त्रः सभेयं तस्य सम्भवा ॥  
सर्वैर्देवगणैर्जुष्टा प्रणामः क्रियतामिति ॥ 6.103.६० ॥  
ततोऽहं प्रणिपत्योच्चैस्तं देवं देवसंयुतम् ॥  
उपविष्टः सभामध्ये व्रीडयाऽवनतः स्थितः ॥ ६१ ॥  
यथायथा कथास्तत्र प्रजायन्ते सभातले ॥  
देवद्विजनरेन्द्राणां धर्माख्यानानि कुम्भज ॥ ६२ ॥  
तथातथा ममातीव क्षुद्वृद्धिं सम्प्रगच्छति ॥  
जाने किं भक्षयाम्याशु दृषदः काष्ठमेव वा ॥ ६३ ॥  
ततो मया प्रणम्योच्चैर्विज्ञप्तः प्रपितामहः ॥  
प्राणिपत्य मुनिश्रेष्ठ लज्जां त्यक्त्वा सुदूरतः ॥६४॥  
क्षुधा मां बाधते अतीव साम्प्रतं प्रपितामह ॥  
तथा पश्यामि नो किञ्चित्तादृग्भोज्यं प्रयच्छ मे ॥६५॥  
क्षुत्पिपासादयो दोषा न विद्यन्तेऽत्र ते किल ॥  
स्वर्गे स्थितस्य यच्चैतत्तत्किमेवंविधं मम॥६६॥  
॥ पितामह उवाच ॥ ॥  
त्वया नान्नं क्वचिद्दत्तं कस्यचित्पृथिवीतले ।  
तेनात्रापि बुभुक्षा ते वृद्धिं गच्छति दुर्मते ॥ ६७ ॥  
तथा हृतानि रत्नानि यानि दृष्टिगतानि ते ॥  
चक्षुर्हीनस्ततो जातो मम लोके गतोऽपि च ॥ ६८ ॥  
यस्त्वं पातकयुक्तोऽपि सम्प्राप्तो मम मन्दिरम्॥  
तद्वक्ष्याम्यखिलं तेऽहं शृणुष्वैकमनाः स्थितः॥ ६९ ॥  
यस्मिञ्जले त्वया मुक्ताः प्राणाः पापा त्मनापिच ॥  
श्वेतद्वीपपतिस्तत्र कलिकालभयातुरः ॥ 6.103.७० ॥  
ततोऽस्य स्पर्शनात्सद्यो विमुक्तः सर्वपातकैः ॥  
अन्नादानात्परा पीडा जायते क्षुत्समु द्भवा ॥७१॥  
तथा रत्नापहारेण सञ्जाता चान्धता तव ॥  
नैवान्यत्कारणं किञ्चित्सत्यमेतन्मयोदितम् ॥७२ ॥  
ततो मया विधिः प्रोक्तः पुनरेव द्विजोत्तम ॥  
एषोऽपि ब्रह्मलोकस्ते नरकादतिरिच्यते ॥  
तस्मात्तत्रैव मां देव प्रेषयस्व किमत्र वै ॥ ७३ ॥  
॥ ब्रह्मोवाच ॥ ॥  
तस्मात्तत्रैव गच्छ त्वं प्रेषि तोऽसि किमत्र वै ॥  
नरके तव वासो न श्वेतद्वीपसमुद्भवम् ॥७४॥  
माहात्म्यं नाशमायाति शास्त्रं स्यात्सत्यवर्जितम् ॥  
तस्मात्त्वं नित्यमारूढो विमा ने त्रैवसुन्दरे ॥ ७५ ॥  
गत्वा जलाशये तस्मिन्यत्र प्राणाः समुज्झिताः ॥  
तमेव निजदेहं च भक्षयस्व यथेच्छया ॥ ७६ ॥  
तद्भविष्यति मद्वाक्या दक्षयं जलमध्यगम्॥  
तावत्कालं च दृष्टिस्ते भोज्यकाले भविष्यति ॥ ७७ ॥  
ततोऽहं तस्य वाक्येन दीपोत्सवदिने सदा ॥  
निशीथेऽत्र समा गत्य भक्षयामि निजां तनुम् ॥ ७८ ॥  
ततस्तृप्तिं प्रगच्छामि यावद्दैवं दिनं स्थितम् ॥  
मानुषं च तथा वर्षमीदृग्रूपो व्यवस्थितः ॥ ७९ ॥  
नास्त्यसाध्यं मुनिश्रेष्ठ तव किञ्चिज्जगत्त्रये ॥  
येनैकं चुलुकं कृत्वा निपीतः पयसान्निधिः ॥ 6.103.८० ॥  
तस्मान्मुने दयां कृत्वा ममोपरि महत्तराम् ॥  
अकृत्या द्रक्ष मामस्मात्सर्वलोकविगर्हितात् ॥ ८१ ॥  
तथा दृष्टिप्रदानं मे कुरुष्व मुनिसत्तम ॥  
निर्विण्णोऽस्म्यन्धभावेन नान्या त्वत्तोऽस्ति मे गतिः ॥ ॥ ८२ ॥  
तस्य तद्वचनं श्रुत्वा कृपया मम मानसम्॥  
द्रवीभूतं तदा वाक्यमवोचं तं रघूत्तम ॥ ८३ ॥  
त्वमन्ननिष्क्रयं देहि कण्ठस्थमिह भूषणम् ॥  
येन नाशं प्रयात्येषा बुभुक्षा जठरोद्भवा ॥ ८४ ॥  
तथाऽद्यप्रभृति प्राज्ञ रत्नदीपान्सुनिर्मलान् ॥  
अत्रैव सरसस्तीरे देहि दामोदराय च ॥ ८५ ॥  
द्ध?स येन सञ्जायते दृष्टिः शाश्वती तव निर्मला ॥  
मम वाक्यादसन्दिग्धं सत्येनात्मानमालभे ॥ ८६ ॥  
॥ राजोवाच ॥ ॥  
ममोपरि दयां कृत्वा त्वमेव मुनिसत्तम ॥  
गृहाण रत्नसम्भूतं कण्ठाभरणमुत्तमम् ॥ ८७ ॥  
ततो दयाभिभूतेन मया तस्य प्रतिग्रहः ॥  
निःस्पृहेणापि सञ्चीर्णो मुनिना रण्यवासिना।  
ततः प्रक्षाल्य मे पादौ यावत्तेनान्ननिष्क्रये।  
विभूषणमिदं दत्तं सद्भक्त्या भावितात्मने॥  
ततस्तस्य प्रणष्टा सा बुभुक्षा तत्क्षणान्नृप ॥  
सञ्जाता परमा तृप्तिर्देवपीयूषसम्भवा ॥ 6.103.९० ॥  
तस्य नष्टं मृतं कायं तच्च जीर्णं पुरोद्भवम् ॥  
यदासीदक्षयं नित्यं तस्मिंस्तोये व्यवस्थितम् ॥ ९१ ॥  
ततः संस्थापितस्तेन तस्मिन्स्थाने सुभक्तितः ॥  
दामोदरो रघुश्रेष्ठ कृत्वा प्रासादमुत्तमम् ९२ ॥  
तस्याग्रे श्रद्धया युक्तो दीपं दयाद्यथायथा ॥  
तथातथा भवेद्दृष्टिस्तस्य नित्यं सुनिर्मलाम् ॥ ९३ ॥  
ततो मासात्समासाद्य दिव्यचक्षुर्महीपतिः ॥  
स बभूव नृपश्रेष्ठः स्पृहणीयतमः सताम्॥ ९४ ॥  
ततः प्रोवाच मां हृष्टः प्रणिपत्य कृताञ्जलिः ॥  
हर्षगद्गदया वाचा प्रस्थितस्त्रिदिवं प्रति ॥ ९५ ॥  
त्वत्प्रसादात्प्रणष्टा मे बुभुक्षाऽतिसुदारुणा ॥  
तथा दृष्टिश्च सञ्जाता दिव्या ब्राह्मणसत्तम ॥ ९६ ॥  
अनुज्ञां देहि मे तस्माद्येन गच्छामि साम्प्रतम् ॥  
ब्रह्मलोकं मुनिश्रेष्ठ तीर्थस्यास्य प्रभावतः ॥ ९७ ॥  
ततो मया विनिर्मुक्तः प्रणिपत्य मुहुर्मुहुः ॥  
स जगाम प्रहृष्टात्मा ब्रह्मलोकं सनातनम् ॥ ९८ ॥  
एवं मे भूषणमिदं जातं हस्तगतं पुरा ॥  
तव योग्यमिदं ज्ञात्वा तुभ्यं तेन निवेदितम् ॥ ९९ ॥  
ततः प्रभृति राजेन्द्र समागत्यात्र मानवाः ॥  
रत्नदीपान्प्रदायोच्चैः स्नात्वाऽत्र सलिले शुभे ॥  
कार्तिके मासि निर्यान्ति देहान्ते त्रिदिवालयम् ॥ 6.103.१०० ॥  
ये पुनः प्राणसन्त्यागं प्रकुर्वन्ति समाहिताः ॥  
पापात्मानोऽपि ते यान्ति ब्रह्मलोकं रघूत्तम ॥ १०१ ॥  
ततो दृष्ट्वा सहस्राक्षः प्रभावं तज्जलोद्भवम् ॥  
पांसुभिः पूरयामास समन्ताद्भयसङ्कुलम् ॥ १०२ ॥  
तदद्य दिवसः प्राप्तो दीपोत्सवसमुद्भवः ॥  
सुपुण्योऽत्र ममादेशात्त्वं कुरुष्व सुकूपिकाम् ॥ १०३ ॥  
तस्यां स्नानं विधायाथ पितॄंस्तर्पय राघव ॥  
देवस्यास्य पुरो देहि रत्नदीपमनुत्तमम् ॥॥४॥  
येन सञ्जायते सिद्धिर्ब्रह्मलोकसमुद्भवा ॥  
अनेनैव शरीरेण सत्यमेतन्मयोदितम् ॥॥५॥  
ततस्ते राघवादेशा त्सर्वे राक्षसवानराः ॥  
तस्मिन्देशे विनिदधुः कूपिकां विमलोदकाम् ॥॥६॥  
तत्र स्नात्वा पितॄंस्तर्प्य रत्नदीपं प्रदाय च ॥  
समस्तं कार्तिकं यावदयोध्यां प्रस्थितास्ततः । १०७ ॥  
ततो विभीषणं मुक्त्वा हनूमन्तं च वानरम् ॥  
ब्रह्मलोकं गताः सर्वे तत्तीर्थस्य प्रभावतः ॥ १०८ ॥  
॥ सूत उवाच ॥ ॥  
अद्यापि दीपदानं यः कुरुते तत्र सादरम् ॥  
सम्प्राप्ते कार्तिके मासि स्नात्वा तत्र जले शुभे ॥  
स सर्वपातकैर्मुक्तो ब्रह्मलोके महीयते ॥ १०९ ॥  
एवं तत्र समुत्पन्नं तत्तडागं शुभावहम् ॥  
आनर्त्तीयं तथा विष्णुकूपिका सा च शोभना ॥ 6.103.११० ॥  
इति श्रीस्कान्दे महापुराण एकाशीति साहरुयां संहि तायां षष्ठे नागरखण्डे श्रीहाटकेश्वरक्षेत्रमाहात्म्ये आनर्तकतीर्थकूपिकामाहात्म्यवर्णनन्नाम त्र्यधिकशततमोऽध्यायः ॥ १०३ ॥ ॥ छ ॥ ॥ ॥