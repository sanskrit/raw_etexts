+++
title = "२६३"

+++
॥ ईश्वर उवाच ॥ ॥  
यदि चेत्तामसं कर्म त्यक्त्वा कर्मसु जायते ॥  
तदा ज्ञानमयो योगी जीवतां मोक्षदायकः ॥ १ ॥  
यदा निर्ममता देहे यदा चित्तं सुनिर्मलम् ॥  
यदा हरौ भक्तियोगस्तदा बन्धो न कर्मणा ॥ २ ॥  
कुर्वन्नेव हि कर्माणि मनः शान्तं नृणां यदा ॥  
तदा योगमयी सिद्धिर्जायते नात्र संशयः ॥ ३ ॥  
गुरुत्वं स्थानमसकृदनुभूय महामतिः ॥  
जीवन्विष्णुत्वमासाद्य कर्म सङ्गात्प्रमुच्यते ॥ ४ ॥  
कर्माणि नित्यजातानि नित्यनैमित्तिकानि च ॥  
इच्छया नैव सेव्यानि दुःखतापविवृद्धये ॥ ५ ॥  
कर्मणामीशितारं च विष्णुं विद्धि महेश्वरि ॥  
तस्मिन्सन्त्यज्य सर्वाणि संसारान्मुच्यतेऽखिलात् ॥ ६ ॥  
एतदेव परं ज्ञानमेतदेव परं तपः ॥  
एतदेव परं श्रेयो यत्कृष्णे कर्मणोऽर्पणम् ॥ ७ ॥  
अयं हि निर्मलो योगो निर्गुणः स उदाहृतः ॥  
तद्विष्णोः कर्म जनितं शुभत्व प्रतिपादनम् ॥ ८ ॥  
तावद्भ्रमन्ति संसारे पितरः पिण्डतत्पराः ॥  
यावत्कुले भक्तियुतः स्तो नैव प्रजायते ९ ॥  
तावद्द्विजानि गर्जन्ति तावद्गर्जति पातकम् ॥  
तावत्तीर्थान्यनेकानि यावद्भक्तिं न विन्दति ॥ ६.२६३.१० ॥  
स एव ज्ञानवाँल्लोके योगिनां प्रथमो हि सः ॥  
महाक्रतूनामाहर्ता हरिभक्तियुतो हि सः ॥ ११ ॥  
निमिषं निर्नयन्मेषं योगः समभिजायते ॥  
वाणीजये योगिनस्तु गोमेधश्च प्रकीर्तितः ॥ ॥ १२ ॥  
मनसो विजये नित्यमश्वमेधफलं लभेत् ॥  
कल्पनाविजयान्नित्यं यज्ञं सौत्रामणिं लभेत् ॥ १३ ॥  
देहस्योत्सर्जनान्नित्यं नरयज्ञः प्रकीर्तितः ॥  
पञ्चेन्द्रियपशून्हत्वाऽनग्नौ शीर्षे च कुण्डले ॥ १४ ॥  
गुरूपदेशविधिना ब्रह्मभूतत्वमश्नुते ॥  
स योगी नियताहारोदण्डत्रितयधारकः ॥ १५ ॥  
त्रिदण्डी स तु विज्ञेयो ज्ञाते देवे निरञ्जने ॥  
मनोदण्डः कर्मदण्डो वाग्दण्डो यस्य योगिनः ॥ १६ ॥  
स योगी ब्रह्मरूपेण जीवन्नेव समाप्यते ॥  
अज्ञानी बाध्यते नित्यं कर्मभिर्बन्धनात्मकैः ॥१७ ॥  
कुर्वन्नेव हि कर्माणि ज्ञानी मुक्तिं प्रयाति हि ॥  
यदा हि गुरुभिः स्थानं ब्रह्मणः प्रतिपाद्यते ॥ १८ ॥  
तदैष मुक्तिमाप्नोति देहस्तिष्ठति केवलम् ॥  
यावद्ब्रह्मफलावाप्त्यै प्रयाति पुरुषोत्तमः ॥ १९ ॥  
तावत्कर्ममयी वृत्तिर्ब्रह्म वृक्षान्तराभवेत् ॥  
अवान्तराणि पर्वाणि ज्ञेयानि मुनिभिः सदा ॥ ६.२६३.२० ॥  
मोक्षमार्गो द्विजैश्चैव श्रुतिस्मृतिसमुच्चयात् ॥  
मोक्षोऽयं नगराकारश्चतुर्द्वार समाकुलः ॥ २१ ॥  
द्वारपालास्तत्र नित्यं चत्वारस्तु शमादयः ॥  
त एव प्रथमं सेव्या मनुजैर्माक्षदायकाः ॥ २२ ॥  
शमश्च सद्विचारश्च सन्तोषः साधुसङ्गमः ॥  
एते वै हस्तगा यस्य तस्य सिद्धिर्न दूरतः ॥ २३ ॥  
योगसिद्धिर्विष्णुभक्त्या सद्धर्माचरणेन च ॥  
प्राप्यते मनुजैर्देवि ह्येतज्ज्ञानमलं विदुः ॥ २४ ॥  
ज्ञानार्थं च भ्रमन्मर्त्यो विद्यास्थानेषु सर्वशः ॥  
सद्यो ज्ञानं सद्गुरुतो दीपार्चिरिव निर्मला ॥ २५ ॥  
मुहूर्तमात्रमपि यो लयं चिन्त यति ध्रुवम् ॥  
तस्य पापसहस्राणि विलयं यान्ति तत्क्षणात् ॥ २६ ॥  
रागद्वेषौ परित्यज्य क्रोधलोभविवर्जितः ॥  
सर्वत्र समदर्शी च विष्णुभक्तस्य दर्शनम् ॥ २७ ॥  
सर्वेषामपि जीवानां दया यस्य हृदि स्थिरा ॥  
शौचाचारसमायुक्तो योगी दुःखं न विन्दति ॥ २८ १।  
मायाधिपटलैर्हीनो मिथ्या वस्तुविरागवान् ॥  
कुसंसर्गविहीनश्च योगसिद्धेश्च लक्षणम् ॥ २९ ॥  
ममतावह्निसंयोगो नराणां तापदायकः ॥  
उत्पन्नः शमनं तस्य योगिनां शान्तिचारणम् ॥ ६.२६३.३० ॥  
इन्द्रियाणामथोद्धृत्य मनसैव निषेधयेत् ॥  
यथा लोहेन लोहं च घर्षितं तीक्ष्णतां व्रजेत् ॥ ३१ ॥  
बुद्धिर्हि द्विविधा देहे देया ग्राह्या विशुद्धिदा ॥  
संसारविषया त्याज्या परब्रह्मणि सा शुभा ॥ ३२ ॥  
अहङ्कारो यथा देवि पापपुण्यप्रदायकः ॥  
ज्ञाते तत्त्वे शुभफले कृतः सन्धाय नान्यथा ॥ ३३ ॥  
श्यामलं च उपस्थं च रूपातीतान्नराः शिवम् ॥  
हृदिस्थं सिरशिस्थं च द्वयं बद्धविमुक्तये ॥ ॥ ३४ ॥  
एतदक्षरमव्यकममृतं सकलं तव ॥  
रूपरूपविष्णुरूपरूपमूर्तिनिवेदितम् ॥ ३६ ॥  
एवं ज्ञात्वा विमुच्येत योगी संसारबन्धनात् ॥  
गुरूपदेशाद्गृहस्थो लभते नान्यथा क्वचित् ॥३६॥  
यदा गुरुः प्रसन्नात्मा तस्य विश्वं प्रसीदति ॥  
गुरुश्च तोषितो येन सन्तुष्टाः पितृदेवताः ॥ ३७ ॥  
गुरूपदेशः प्रतिमा सद्विचारः समे मनः ॥  
क्रिया च ज्ञानसहिता मोक्षसिद्धेर्हि लक्षणम् [। ३८ ॥  
क्रियापतिर्विष्णुरेव स्वयमेव हि निष्क्रि यः ॥  
स च प्राणविरूपाय द्वादशाक्षरवीजकः ॥३९॥  
द्वादशाक्षरकं चक्रं सर्वपापनिबर्हणम् ॥  
दुष्टानां दमनं चैव परब्रह्मप्रदायकम् ॥ ६.२६३.४० ॥  
एतदेव परं ब्रह्म द्वादशाक्षररूपधृक् ॥  
मया प्रकाशितं देवि स्कन्दे हि विमलं तव ॥४१॥  
एतत्सारं योगिनां ध्यानरूपं भक्तिग्राह्यं श्रद्धया चिन्तयेच्च ॥  
चातुर्मास्ये जन्मकोट्यां च जातं पापं दग्ध्वा मुक्तिदः कैटभारिः ॥ ४२ ॥  
॥ब्रह्मोवाच ॥ ॥  
एतस्मिन्नगरे तत्र क्षीरसागरमध्यतः ॥  
उज्जहार विमानाग्रे तेजोभाराभिपीडितः ॥ ४३ ॥  
उरो बाहुकृतिं कुर्वन्सान्निध्यं समुपागतः ॥  
महामत्स्योऽज्ञातपूर्वः सन्निधानेऽनहङ्कृतिः ॥ ४४ ॥  
हुङ्कारगर्भे मत्स्यं च दृष्ट्वा तं स महेश्वरः ॥  
तेजसा स्तम्भयामास वाक्यमेतदुवाच ह ॥ ४५ ॥  
कस्त्वं मत्स्योदरस्थश्च देवो यक्षोऽथ मानुषः ॥  
कथं जीवसि देहान्तर्गतो मम वद प्रभो ॥ ४६ ॥  
॥ मत्स्य उवाच ॥ ॥  
अहं मत्स्योदरे क्षिप्तः समुद्रे क्षीरसम्भवे ॥  
मात्रा तु पितृवाक्येन नायं मम कुलान्वितः ॥४७॥  
कुलक्षयभयात्तेन जातं स्वकुलनाशनम् ॥  
गण्डान्तयोगजनितो बालो न गृहकर्मकृत् ॥ ४८ ॥  
इति मात्रा दुःखितया निरस्तः शृणु वंशजः ॥  
झषेणापि गृहीतोऽस्मि कालो मेऽत्र महानभूत् ॥ ४९ ॥  
तव वाक्यामृतैरेभिर्ज्ञानयोगो महानभूत् ॥  
तेन त्वं सकलो ज्ञातो मया मूर्तोऽथ मूर्त्तगः। ॥६.२६३.५०॥।  
अनुज्ञां मम देवेश देहि निष्क्रमणाय च ॥  
यथाऽहं पितृपो ब्रह्मन्भवान्याश्चापि लक्ष्यते ॥ ५१ ॥  
॥ हर उवाच ॥ ॥ विप्रोऽसि सुतरूपोऽसि पूज्योस्यासि बभाषतः ॥  
बहिर्निष्क्रम वेगेन स्तम्भितोऽसि महाझषः ॥ ५२ ॥  
ततोऽसौ शिरसा जात उत्क्लेशान्मत्स्ययोजितः ॥  
ततो हि विकृतं वक्त्रं क्षणाद्बहिरुपागतः ॥ ५३ ॥  
रूपवान्प्रतिमायुक्तो मत्स्यगन्धेन संयुतः ॥  
सोमकान्तिसमस्तत्र ह्यभवद्दिव्यगन्धभाक् ॥ ८५४ ॥  
उमापि प्रणतं चामुं सुतं स्वोत्सङ्गभाजनम् ॥  
चकार तस्य नामापि हरः परमहर्षितः ॥ ८९५ ॥  
यस्मान्मत्स्योदराज्जातो योगिनां प्रवरो ह्ययम् ॥  
तस्मात्तु मत्स्य नाथेति लोके ख्यातो भविष्यति ॥ ५६ ॥  
अच्छेद्यः स्यान्नरतनुर्ज्ञानयोगस्य पारगः ॥  
निर्मत्सरोऽपि निर्द्वन्द्वो निराशो ब्रह्मसेवकः ॥ ५७ ॥  
जीवन्मुक्तश्च भविता भुवनानि चतुर्दश ॥  
इत्युक्तश्च महेशानं प्रणमंश्च पुनःपुनः ॥  
महेश्वरेण सहितो मन्दराचलमाययौ ॥ ५८ ॥  
॥ ब्रह्मोवाच ॥ ॥  
कृत्वा प्रदक्षिणं देवीं स्कन्दमालिङ्ग्य सोऽगमत् ॥ ५९ ॥  
ततः सा पार्वती हृष्टा प्राप्य ज्ञानमनुत्तमम् ॥  
एवं सा परमां सिद्धिं प्रणवस्यप्रभा जनम् ॥ ६.२६३.६० ॥  
सा प्राप्य जगतां माता द्वादशाक्षरजाम्बुना ॥  
इमां मत्स्येन्द्रनाथस्य चोत्पत्तिं यः शृणोति च ॥ ६१ ॥  
चातुर्मास्ये विशेषेण सोऽश्वमेधफलं लभेत्॥६२॥  
इति श्रीस्कान्दे महापुराण एकाशीतिसाह्स्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्यमाहात्म्ये मत्स्येन्द्रनाथोत्पत्तिकथनं नाम त्रिषष्ट्युत्तरद्विशततमोऽध्यायः॥२६३॥