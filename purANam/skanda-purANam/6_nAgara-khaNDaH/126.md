+++
title = "१२६"

+++
॥ सूत उवाच ॥ ॥  
एवं तस्य तपस्थस्य पुत्र्या सह द्विजोत्तमाः ॥  
आजग्मुर्ब्राह्मणाः सर्वे चमत्कारपुरोद्भवाः ॥ १ ॥  
॥ ब्राह्मणा ऊचुः ॥ ॥  
सन्देहेषु च सर्वेषु विवादेषु विशेषतः ॥  
अभावात्पार्थिवेन्द्रस्य सञ्जातश्च पराभवः ॥ २ ॥  
ततश्च द्विजवर्यैः स सन्न्यस्तः पृथिवीपतिः ॥  
पृष्टश्च प्रार्थितश्चैव निजराज्यस्य रक्षणे ॥  
अन्यस्मिन्दिवसे प्राह कृताञ्जलिपुटः स्थितः ॥ ३ ॥  
॥ राजोवाच ॥ ।  
अनर्होऽहं द्विजश्रेष्ठाः सन्देहं हर्तुमेव वः ॥  
रक्षां कर्तुं विशेषेण त्यक्तशस्त्रोऽस्मि चाधुना ॥ ४ ॥.  
॥ ब्राह्मणा ऊचुः ॥ ॥  
सर्वे वयं महाराज भूपस्याप्यधिका यतः ॥  
अहङ्कारेण दर्पेण निजं स्थानं समाश्रिताः ॥ ५ ॥  
न कस्यचिन्महाराज कदापि च कथञ्चन ॥  
वर्तनायाश्च सन्देहः स्थानकृत्येऽपि संस्थितः ॥ ६ ॥  
असङ्ख्याता कृता वृत्तिः पुराऽस्माकं महात्मना ॥  
ततः सा वृद्धिमानीता तत्परैः पार्थिवोत्तमैः ॥ ७ ॥  
त्वया चैव विशेषेण यावद्राजा बृहद्बलः ॥  
आनर्तविषये राजा यो यः स्यात्स प्रयच्छति ॥ ८ ॥  
सर्वां वृत्तिं गृहस्थानां यथायोग्यं प्रयत्नतः ॥  
तवाग्रे किं वयं ब्रूमस्त्वं वेत्सि सकलं यतः ॥ ९ ॥  
यथा वृत्तिः पुरा दत्ता यथा संरक्षिता त्वया ॥  
तस्माच्चिन्तय राजेन्द्र स्थानं वर्तनसम्भवम् ॥  
उपायं येन मर्यादा वृत्तिस्तस्मात्सुखेन तु ॥ ६.१२६.१० ॥  
ततः स सुचिरं ध्यात्वा गर्तातीर्थसमुद्भवान् ॥  
आकार्योपमन्युवंशस्य सम्भवान्वेदपारगान् ॥ ११ ॥  
प्रणिपातं प्रकृत्वाथ ततः प्रोवाच सादरम् ॥  
मदीयस्थान संस्थानां ब्राह्मणानां विशेषतः ॥ १२ ॥  
सर्वकृत्यानि कार्याणि भृत्यवद्विनयान्वितैः ॥  
नित्यं रक्षा विधातव्या युष्मदीयं वचोखिलम् ॥ १३ ॥  
एते सम्पालयिष्यन्ति मर्यादाकारमुत्तमम् ॥  
सन्देहेषु च सर्वेषु विवादेषु विशेषतः ॥ १४ ॥  
राजकार्येषु चान्येषु एते दास्यन्ति निर्णयम् ॥  
युष्मदीयं वचः श्रुत्वा शुभं वा यदि वाऽशुभम् ॥ १५ ॥  
एते पाल्याः प्रसादेन पुष्टिं नेयाश्च शक्तितः॥  
ईर्ष्यां सर्वां परित्यज्य मदीयस्थानवृद्धये ॥ १६ ॥  
बाढमित्येव तैः प्रोक्तः स राजा ब्राह्मणोत्तमान् ॥  
चमत्कापुरोद्भूतान्भूयः प्रोवाच सादरम् ॥ १७ ॥  
युष्माकं वर्तनार्थाय सर्वकृत्येषु सर्वदा ॥  
एते विप्रा मया दत्ता गर्तातीर्थसमुद्भवाः ॥ १८ ॥  
एतेषां वचनात्सर्वं युष्मदीयं प्रजायताम् ॥  
प्रतिष्ठा जायते नूनं चातुश्चरणसूचिता ॥ १९ ॥  
नान्यथा ब्राह्मणश्रेष्ठाः स्वल्पं वा यदि वा बहु ॥  
प्रोक्तं लक्षमितैरन्यैर्युष्मदीयपुरोद्भवैः ॥ ६.१२६.२० ॥  
॥ सूत उवाच ॥  
ततस्ते ब्राह्मणा हृष्टास्तानादाय द्विजोत्तमान् ॥  
तेषां मतेन चक्रुश्च सर्वकृत्यानि सर्वदा ॥ २१ ॥  
ततस्तत्र पुरे जाता मर्यादा धर्मवर्द्धिनी ॥  
सर्वकृत्येषु सर्वेषां तथा वृद्धिः पुरस्य च ॥ २२ ॥  
तेऽपि तेषां प्रसादेन गर्त्तातीर्थभवा द्विजाः ॥  
परां विभूतिमास्थाय मोदन्ते सुखसंयुताः ॥ २३ ॥  
कस्यचित्त्वथ कालस्य स राजा तत्पुरोत्तमम् ॥  
समभ्येत्य द्विजान्सर्वांस्ततः प्रोवाच सादरम् ॥२४॥  
युष्मदीयप्रसादेन क्षेत्रेऽत्र सुमहत्तपः ॥  
कृतं स्वर्गं प्रयास्यामि साम्प्रतं तु द्विजोत्तमाः ॥ २५ ॥  
नास्माकमन्वये कश्चित्साम्प्रतं वर्तते नृपः ॥  
तस्याहं लिङ्गमेतद्वै दर्शयामि द्विजोत्तमाः ॥२६॥  
पूजार्थं चापि वृत्त्यर्थं भोगार्थं च विशेषतः ॥  
तस्माद्युष्माभिरेवास्य पूजा कार्या प्रयत्नतः ॥  
रथयात्रा विशेषेण दयां कृत्वा ममोपरि ॥ २७ ॥  
॥ ब्राह्मणा ऊचुः ॥ ॥  
सप्त विंशतिलिङ्गानि यथेष्टानि महीतले ॥  
चमत्कारसुतानां च पूज्यन्ते सर्वदैव तु ॥ २८ ॥  
अष्टाविंशतिमं तद्वदेतल्लिङ्गं तवोद्भवम् ॥  
सर्वदा पूजयिष्यामो निश्चिन्तो भव पार्थिव ॥ २९ ॥  
अस्य यात्रां करिष्यामः कार्तिके मासि सर्वदा ॥  
बलिपूजोपहारांश्च गीतवाद्यानि शक्तितः ॥ ६.१२६.३० ॥  
एवमुक्तः स तैर्हृष्टो गत्वात्मीयं तदाश्रमम् ॥  
स्नापयित्वाथ तल्लिङ्गं पूजां चक्रे प्रभक्तितः ॥ ३१ ॥  
॥ सूत उवाच ॥ ॥  
एवं समर्पितं लिङ्गं तेन तद्धरसम्भवम् ॥  
सर्वेषां ब्राह्मणेन्द्राणां वंशोच्छेदे स्थिते द्विजाः ॥ ३२ ॥  
सकलं कार्तिकं मर्त्यो यस्तच्छ्रद्धासमन्वितः ॥  
स्नापयेत्पूजयेच्चापि स नूनं मुक्तिमाप्नुयात् ॥ ३३ ॥  
सोमस्य दिवसे प्राप्ते वर्षं यावत्कृतक्षणः ॥  
तस्य पूजां करोत्येवं स्नापयित्वा विधानतः ॥  
सोऽपि मुक्तिं व्रजेन्मर्त्य एतत्तातान्मया श्रुतम् ॥ ३४ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये सत्यसन्धेश्वरमाहात्म्यवर्णनन्नाम षड्विंशत्यधिकशततमोऽध्यायः ॥ १२६ ॥ ॥ छ ॥