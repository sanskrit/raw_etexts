+++
title = "२०६"

+++
॥ विश्वामित्र उवाच ॥ ॥  
इन्द्रोऽपि विष्णुवाक्येन हिमवन्तं समागतः ॥  
ऐरावतं समारुह्य नागेद्रं पर्वतोपमम् ॥१॥  
तत्रापश्यदृषींस्तान्स चमत्कार समुद्भवान् ॥  
नियमैः संयमैर्युक्तान्सदाचारपरायणान् ॥  
वानप्रस्थाश्रमोपेतान्कामक्रोधविवर्जितान् ॥ २ ॥  
एके विप्राः स्थितास्तेषामेकान्तरितभोजनाः ॥  
षष्ठकालाशिनश्चान्ये चान्द्रायणपरायणाः ॥ ३ ॥  
अश्मकुट्टाः स्थिताः केचिद्दन्तोलूखलिनः परे ॥  
शीर्णपर्णाशनाः केचिज्जलाहारास्तथा परे ॥  
वायुभक्षास्तथैवान्ये तपस्तेपुः सुदारुणम् ॥४॥  
अथ शक्रं समालोक्य तत्राऽऽयान्तं द्विजोत्तमाः ॥  
पूजितं चारणैः सिद्धैस्तैरदृष्टं कदाचन ॥५॥  
ते सर्वे ब्राह्मणाः प्रोक्तास्तदाश्रमसमीपगैः ॥ ६ ॥  
अयं शक्रः समायातो भवतामाश्रमे द्विजाः ॥  
क्रियतामर्हणं चास्मै यच्चोक्तं शास्त्रचिन्तकैः ॥ ७ ॥  
ततस्ते ब्राह्मणाः सर्वे विस्मयोत्फुल्ललोचनाः॥  
सम्मुखाः प्रययुस्तूर्णं कृताञ्जलिपुटाः स्थिताः ॥ ८ ॥  
गृह्योक्तविधिना तस्मै सम्प्रहृष्टतनूरुहा. ॥  
प्रोचुश्च विनयात्सर्वे किमागमनकारणम् ॥ ९ ॥  
निरीहस्यापि देवेन्द्र कौतुकं नो व्यवस्थितम् ॥ ६.२०६.१० ॥  
॥ इन्द्र उवाच ॥ ॥  
कुशलं वो द्विजश्रेष्ठा अनिहोत्रेषु कृत्स्नशः ॥  
तपश्चर्यासु सर्वासु वेदाभ्यासे तथा श्रुते ॥ ११ ॥  
हाटकेश्वरजं क्षेत्रं त्यक्त्वा तीर्थमयं शुभम् ॥  
कस्मादत्र समायाता हिमार्तिजनके गिरौ ॥ १२ ॥  
तस्मात्सर्वे मया सार्धं समागच्छन्तु सद्द्विजाः ॥  
चमत्कारपुरे पुण्ये बहुविप्रसमाकुले ॥ १३ ॥  
वासुदेवसमादेशात्तत्र गत्वाथ साम्प्रतम् ॥  
गयाकूपे करिष्यामि श्राद्धं भक्त्या द्विजोत्तमाः ॥ १४ ॥  
युष्मदग्रे चतुर्दश्यां प्रेतपक्ष उपस्थिते ॥  
खेचरत्वं समायातं सर्वेषां भवतां स्फुटम् ॥ १५ ॥  
सबालवृद्धपत्नीकाः साग्निहोत्रा मया सह ॥  
तस्माद्गच्छत भद्रं वस्तत्र स्थानं भविष्यति ॥ १६ ॥  
॥ ब्राह्मणा ऊचुः ॥ ॥  
न वयं तत्र यास्यामश्चमत्कारपुरं पुनः॥  
अन्येऽपि ब्राह्मणास्तत्र वेदवेदाङ्गपारगाः ॥ १७ ॥  
नागरा याज्ञिकाः सन्ति स्मार्ताः श्रुतिपरायणाः ॥  
तेषामग्रे कुरु श्राद्धं श्रद्धा चेच्छ्राद्धजा तव ॥ १८ ॥  
॥ इन्द्र उवाच ॥ ॥  
तत्र ये ब्राह्मणाः केचिद्भवद्भिः सम्प्रकीर्तिताः ॥  
तथाविधाश्च ते सर्वे वेदवेदाङ्गपारगाः ॥ १९ ॥  
श्रुताध्ययनसम्पन्ना याज्ञिकाश्च विशेषतः ॥  
परं द्वेषपराः सर्वे तथा परुषवादिनः ॥ ६.२०६.२० ॥  
अहङ्कारेण संयुक्ताः परस्परजिगीषवः॥  
तपसा विप्रयुक्ताश्च भोगसक्ता दिवानिशम् ॥ २१ ॥  
यूयं सर्वगुणोपेता विष्णुना मे प्रकीर्तिताः ॥  
तस्मादागमनं कार्यं मया सार्धं समस्तकैः ॥ २२ ।।  
॥ ब्राह्मणा ऊचुः ॥ ॥  
अस्माभिस्तेन दोषेण त्यक्तं स्थानं निजं हि तत् ॥  
बहुतीर्थसमोपेतं स्वर्गमार्गप्रदर्शकम् ॥ २३ ॥  
यदि यास्यामहे तत्र त्वया सार्धं पुरन्दर ॥  
अस्माकं स्वजनाः सर्वे रागद्वेषपरायणाः ॥ २४ ॥  
अपराधान्करिष्यन्ति नित्यमेव पदेपदे ॥  
ईर्ष्याधर्मसमोपेताः परुषाक्षरजल्पकाः ॥ २५ ॥  
ततः सम्पत्स्यते क्रोधः क्रोधाच्च तपसः क्षयः ॥  
ततो न प्राप्यते मुक्तिस्तद्गच्छामः कथं विभो ॥ २६ ॥  
अपरं तत्र भूपोऽस्ति देशे दानपरः सदा ॥  
आनर्ताधिपतिः ख्यातः सर्वभूमौ सदैव सः ॥ २७ ॥  
ददाति विविधं दानं हस्त्यश्वकनकादिकम् ॥  
यदि तत्र न गृह्णीमस्तदा कोपं स गच्छति ॥ २८ ॥  
भूपाले कोपमापन्ने स्वजनेषु विरोधिषु ॥  
सिद्धिर्नो तपसोऽस्माकं तेन त्यक्तं निजं पुरम् ॥ २९ ॥  
यदि गृह्णीमहे दानं तस्य भूपस्य देवप ॥  
तपसः सम्प्रणाशः स्याद्यद्धि प्रोक्तं स्वयम्भुवा ॥ ६.२०६.३० ॥  
दशसूनासमश्चक्री दशचक्रिसमो ध्वजी ॥  
दशध्वजि समा वेश्या दशवेश्यासमो नृपः ॥ ३१ ॥  
तत्कथं तस्य गृह्णीमो दानं पापरतस्य च ॥  
यथाऽन्ये नागराः सर्वे लोभेन महतान्विताः ॥ ३२ ॥  
॥ इन्द्र उवाच ॥ ॥  
प्रभावोऽयं द्विजश्रेष्ठास्तस्य क्षेत्रस्य संस्थितः ॥  
हाटकेश्वरसञ्ज्ञस्य सर्वदैव व्यवस्थितः ॥ ३३ ॥  
पितॄणां च सुतानां च बन्धूनां च विशेषतः ॥  
श्वश्रूणां च स्नुषाणां च भगिनीभ्रातृभार्ययोः ॥ ३४ ॥  
तस्याधस्तात्स्वयं देवो हाटकेश्वरसञ्ज्ञितः ॥  
पुरस्य विद्यते तस्य प्रतापेनाखिला जनाः ॥ ३५ ॥  
सन्तप्यन्ते ततो द्वेषं प्रकुर्वन्ति परस्परम् ॥  
किं न श्रुतं भवद्भिस्तु यथा रामः सलक्ष्मणः ॥  
सीतया सह सम्प्राप्तो विरोधं परमं गतः ॥ ३६ ॥  
सीतया लक्ष्मणेनैव सार्धं कोपेन संयुतः ॥  
अवाच्यं प्रोक्तवान्विप्रास्तौ च तेन समं तदा ॥ ३७ ॥  
अपि मासं वसेत्तत्र यदि कोपविवर्जितः ॥  
तदा मुक्तिमवाप्नोति स्वर्गभाक्पञ्चरात्रतः ॥ ३८ ॥  
तस्मात्तत्र प्रगन्तव्यं युष्माभिस्तु मया सह ॥  
ईर्ष्याधर्मं न युष्माभिस्ते करिष्यन्ति नागराः ॥ ३९ ॥  
न चैव भवतां कोपस्तत्रस्थानां भविष्यति ॥  
प्रसादान्मम विप्रेन्द्राः सत्यमेतन्मयोदितम् ॥ ६.२०६.४० ॥  
आनर्तः पार्थिवो दाने योजयिष्यति न क्वचित् ॥  
युष्माकं पुत्रपौत्रेभ्यो ये दास्यन्ति च कन्यकाः ॥ ४१ ॥  
सहस्रगुणितं तेषां तत्फलं सम्भविष्यति ॥  
अमावास्यादिने श्राद्धं कन्यासंस्थे दिवाकरे ॥ ४२ ॥  
युष्मदग्रे द्विजश्रेष्ठा गया कूप्यां करिष्यति ॥  
यस्तस्य तत्फलं भावि सहस्रशतसम्मितम् ॥ ४३ ॥  
गयाश्राद्धान्न सन्देहः सत्यमेतन्मयोदितम् ॥  
यदि श्राद्धकृते तत्र नायास्यथ द्विजोत्तमाः ॥ ४४ ॥  
ततः शापं प्रदास्यामि तपोविघ्नकरं हि वः ॥  
एवं ज्ञात्वा मया सार्धं तत्राऽऽगच्छत सत्वरम् ॥ ४५ ॥  
इत्युक्तास्तेन ते सर्वे शक्रेण सह तत्क्षणात् ॥  
कश्यपश्चैव कौण्डिन्य उक्ष्णाशः शार्कवो द्विषः ॥ ४६ ॥  
बैजवापश्चैव षष्ठः कापिष्ठलो द्विकस्तथा ॥  
एतत्कुलाष्टकं प्राप्तमिन्द्रेण सह पार्थिव ॥ ४७ ॥  
अग्निष्वात्तादिकान्सर्वान्पितॄनाहूय कृत्स्नशः ॥  
विश्वेदेवांस्तथा चैव प्रस्थितः पाकशासनः ॥ ४८ ॥  
सम्यक्छ्रद्धासमाविष्टश्चमत्कारपुरं प्रति ॥  
एतस्मिन्नेव काले तु ब्रह्मा लोकपितामहः ॥ ४९ ॥  
गयायां प्रस्थितः सोऽपि श्राद्धार्थं तत्र वासरे ॥  
विश्वेदेवाः प्रतिज्ञाय गयायां प्रस्थिता विधिम् ॥ ६.२०६.५० ॥  
शक्र श्राद्धं परित्यज्य गता यत्र पितामहः ॥  
शक्रोऽपि तत्पुरं प्राप्य गयाकूप्यामुपागतः ॥ ५१ ॥  
ततः स्नात्वाह्वयामास श्राद्धार्थं श्रद्धयान्वितः ॥  
विश्वेदेवान्पितॄंश्चैव काले कुतपसञ्ज्ञिते ॥५२॥  
एतस्मिन्नन्तरे प्राप्ताः समाहूताश्च तेन ये ॥  
पितरो देवरूपा ये प्रेतरूपास्तथैव च॥५३॥  
प्रत्यक्षरूपिणः सर्वे द्विजोपान्ते समाश्रिताः॥  
विश्वेदेवा न सम्प्राप्ता ये गयायां गतास्तदा॥५४॥  
ततो विलम्बमकरोत्तदर्थं पाक शासनः ॥  
विश्वेदेवा यतः श्राद्धे पूज्याः प्रथममेव च ॥ ५५ ॥  
एतस्मिन्नन्तरे प्राप्तो नारदो मुनिसत्तमः ॥  
शक्रं प्राह समागत्य विश्वेदेवाऽभिकाङ्क्षिणम्॥ ५६ [।  
॥ नारद उवाच ॥ ॥  
विश्वेदेवा गताः शक्र श्राद्धे पैतामहेऽधुना ॥  
गयायां ते मया दृष्टा गच्छमानाः प्रहर्षिताः ॥५७ ॥  
तच्छ्रुत्वा तत्र कुपितस्तेषामुपरि तत्क्षणात् ॥  
अब्रवीत्परुषं वाक्यं विप्राणां पुरतः स्थितः ॥ ५८ ॥  
विश्वेदेवान्विना श्राद्धं करिष्याम्यहमद्य भोः ॥  
तथान्ये मानवाः सर्वे करिष्यन्ति धरातले ॥५९॥  
विश्वेदेवान्पुरः स्थाप्य योऽत्र श्राद्धं करिष्यति ॥  
व्यर्थतां यास्यते तस्य ऊषरे वर्षितं यथा ॥६.२०६.६॥।  
एवमुक्त्वा सहस्राक्ष एकोद्दिष्टानि कृत्स्नशः ॥  
चकार सर्वदेवानां ये हता रणमूर्धनि ॥ ६१ ॥  
एतस्मिन्नेव काले तु वागुवाचाशरीरिणी ॥  
येषामुद्दिश्य तच्छ्राद्धं कृतं तेषां नृपोत्तम ॥ ६२ ॥  
शक्रशक्र महाबाहो येषां श्राद्धं कृतं त्वया ॥  
प्रेतत्वे संस्थितानां च प्रेतत्वेन विवर्जिताः ॥ ६३ ॥  
गताः स्वर्गप्रसादात्ते दिव्यरूपवपुर्धराः ॥  
ये पुनः स्वर्गताः पूर्वं युध्यमाना महाहवे ॥ ६४ ॥  
ते च मोक्षं गताः सर्वे प्रसादात्तव वासव ॥  
तच्छ्रुत्वा वासवो वाक्यं तोषेण महतान्वितः ॥ ६५ ॥  
अहो तीर्थमहो तीर्थं शंसमानः पुनःपुनः ॥  
एतस्मिन्नन्तरे प्राप्ता विश्वे देवाः समुत्सुकाः ॥ ६६ ॥  
निर्वृत्य ब्रह्मणः श्राद्धं गयायां तत्र पार्थिव ॥  
प्रोचुश्च वृत्रहन्तारं कुरु श्राद्धं शतक्रतो ॥ ६७॥  
भूयोऽपि न विनाऽस्माभिर्लभ्यते श्राद्धजं फलम् ॥  
वयं दूरात्समायातास्तव श्राद्धस्य कारणात् ॥  
निर्वर्त्य ब्रह्मणः श्राद्धं येन पूर्वं निमन्त्रिताः ॥ ६८ ॥  
तच्छ्रुत्वा वचनं तेषां कुपितः पाकशासनः ॥  
अब्रवीत्परुषं वाक्यं मेघगम्भीरया गिरा ॥ ६९ ॥  
अद्यप्रभृति यः श्राद्धं मर्त्यलोके करिष्यति ॥  
अन्योऽपि यो भवत्पूर्वं वृथा तस्य भविष्यति ॥ ६.२०६.७० ॥  
एकोद्दिष्टानि श्राद्धानि करिष्यन्त्यखिला जनाः ॥  
साम्प्रतं मर्त्यलोकेऽत्र मर्यादेयं कृता मया ॥ ७१ ॥  
भूताः प्रेताः पिशाचाश्च ये चान्ये श्राद्धहारकाः ॥  
विश्वेदेवैः प्ररक्ष्यन्ते रक्षयिष्यामि तानहम् ॥ ७२ ॥  
यजमानस्य काये च श्राद्धं संयोज्य यत्नतः ॥  
मया हताः प्रयास्यन्ति सर्वे ते दूरतो द्रुतम् ॥ ७३ ॥  
एवमुक्त्वा सहस्राक्षो विश्वेदेवांस्ततः परम् ॥  
प्रोवाच ब्राह्मणान्सर्वान्विश्वेदेवैर्विना कृतम् ॥  
श्राद्धकर्म भवद्भिस्तु कार्यमन्यैश्च मानवैः ॥ ७४ ॥  
तथेत्युक्ते द्विजेन्द्रैश्च विश्वेदेवाः सुदुःखिताः ॥  
रुरुदुर्बाष्पपूरेण प्लावयन्तो वसुन्धराम्॥ ७९ ॥  
तेषामुष्णाश्रुणा तेन यत्पृथ्वी प्लाविता नृप ॥  
भूतान्यण्डान्यनेकानि सङ्ख्यया रहितानि च ॥७६॥  
ततोंऽडेभ्यो विनिष्क्रान्ताः प्राणिनो रौद्ररूपिणः ॥  
कृष्णदन्ताः शङ्कुकर्णा ऊर्ध्वकेशा भयावहाः ॥  
रक्ताक्षाश्च ततः प्रोचुर्विश्वेदेवांश्च ते नृप ॥ ७७ ॥  
वयं बुभुक्षिताः सर्वे भोजनं दीयतां ध्रुवम् ॥  
भवद्भिर्विहिता यस्माद्याचयामो न चापरम् ॥ ७८ ॥  
॥ विश्वेदेवा ऊचुः ॥ ॥  
अस्माभी रहितं श्राद्धं किञ्चित्सञ्जायते क्षितौ॥  
श्रद्धया परया यच्च युष्माकं भावि भोजनम् ।। ७९ ॥  
एवमुक्त्वा तु ते श्राद्धं विश्वेदेवा नृपोत्तम ॥  
ब्रह्मलोकं गताः सर्वे दुःखेन महताऽन्विताः ॥  
प्रोचुश्च दीनया वाचा प्रणिपत्य पितामहम् ॥ ६.२०६.८० ॥  
वयं बाह्याः कृता देव श्राद्धानां बलविद्विषा ॥  
तव श्राद्धे गता यस्माद्गयायां प्राङ्निमन्त्रिताः ॥ ॥ ८१ ॥  
तेन रुष्टः सहस्राक्षस्तव चान्ते समागताः ॥  
तस्मात्कुरु प्रसादं नः श्राद्धार्हाः स्याम वै यथा ॥ ८२ ॥  
तच्छ्रुत्वा सत्वरं ब्रह्मा कृपया परयान्वितः ॥  
विश्वेदेवान्समादाय कूप्माण्डैस्तैः समन्वितान् ॥ ८३ ॥  
शक्रोऽपि श्राद्धकर्माणि कृत्वा तेषां दिवौकसाम् ॥  
तीर्थयात्रापरो भूत्वा तथैव च व्यवस्थितः ॥ ९८४ ॥  
एतस्मिन्नेव काले तु ब्रह्मा तत्र समागतः ॥  
विश्वेदेवसमायुक्तो हंसयानसमाश्रितः ॥ ८५ ॥  
शक्रोऽपि सहसा दृष्ट्वा सम्प्राप्तं कमलासनम् ॥  
अर्घ्यमादाय पाद्यं च सत्वरं सम्मुखो ययौ ॥ ८६ ॥  
ततः प्रणम्य शिरसा साष्टाङ्गं विनयान्वितः ॥  
प्रोवाच प्राञ्जलिर्भूत्वा स्वागतं ते पितामह ॥ ८७ ।।  
तव सन्दर्शनादेव ज्ञातं जन्मत्रयं मया ॥  
द्रुतं पूर्वं शुभं कर्म करोमि च यथाऽधुना ॥ ८८ ॥  
करिष्यामि परे लोके व्यक्तमेतदसंशयम् ॥ ८९ ॥  
निःस्पृहस्यापि ते देव यदागमनकारणम् ॥  
तन्मे द्रुततरं ब्रूहि येन सर्वं करोम्यहम् ॥ ६.२०६.९० ॥  
॥ ब्रह्मोवाच ॥ ॥  
यैर्विना न भवेच्छ्राद्धं ममापि सुरसत्तम ॥  
विश्वेदेवास्त्वया तेऽद्य श्राद्धबाह्या विनिर्मिताः ॥ ९१ ॥  
तत्त्वया न कृतं भद्रं तेन कर्म वितन्वता ॥  
अप्रमाणं कृता वेदा यतश्च स्मृतयस्तथा ॥ ९२ ॥  
एते पूर्वं मया शक्र श्राद्धार्थं विनिमन्त्रिताः ॥  
पश्चात्त्वया न दोषोऽस्ति तस्माच्चैषां महात्मनाम् ॥ ९३ ॥  
तस्माच्छापप्रमोक्षार्थं त्वं यतस्व सुरेश्वर ॥  
येन स्युः श्राद्धयोग्याश्च सर्वेऽमी दुःखिता भृशम् ॥ ९४ ॥  
पुरा ह्येतन्मया प्रोक्तं सर्वेषां च द्विजन्मनाम् ॥  
एतत्पूर्वं च यच्छ्राद्धं सफलं तद्भविष्यति ॥९५॥  
तत्कथं मम वाक्यं त्वमसत्यं प्रकरोषि च ॥९६॥॥  
इन्द्र उवाच ॥  
मयाऽपि कोपयुक्तेन शप्ता एते पितामह ॥  
तद्यथा सत्यवाक्योऽहं प्रभवामि तथा कुरु ॥ ९७ ॥  
॥ ब्रह्मोवाच ॥ ॥  
तव वाक्यं यथा सत्यं प्रभविष्यति वासव ॥  
तथाऽहं संविधास्यामि विश्वेदेवार्थमेव ह ॥९८॥  
विश्वेदेवैर्विना श्राद्धं यत्त्वया समुदाहृतम् ॥  
एकोद्दिष्टं नराः सर्वे करिष्यन्ति धरातले ॥ ॥ ९९ ॥  
तस्मिन्नहनि देवेन्द्र त्वया यत्र विनिर्मितम् ॥  
प्रेतपक्षे चतुर्दश्यां शस्त्रेण निहतस्य च ॥ ६.२०६.१०० ॥  
क्षयाहे चाऽपि सञ्जाते विश्वेदेवैर्विना कृतम् ॥  
नागरस्य शुभं श्राद्धं वचनान्मे भविष्यति ॥ १०१ ॥  
शेषकाले तु यः श्राद्धं प्रकरिष्यति तैर्विना ॥  
व्यर्थं सम्पत्स्यते तस्य मम वाक्यादसंशयम् ॥ १०२ ॥  
मुक्त्वा शस्त्रहतं चैकं तस्मिन्नहनि यो नरः ॥  
करिष्यति तथा श्राद्धं भूतभोज्यं भविष्यति ॥  
॥ विश्वामित्र उवाच ॥ ॥  
तथेत्युक्ते तु शक्रेण ब्रह्मा लोकपितामहः ॥  
विश्वेदेवैस्ततः प्रोक्तो विनयावनतैः स्थितैः ॥ १०४ ॥  
एते पुत्राः समुत्पन्ना अस्मदश्रुभ्य एव च ॥  
तेषां तु भोजनं दत्तं क्षुधार्तानां मया विभो ॥ १०५ ॥  
अस्मद्विवर्जितं श्राद्धं कुपितैर्वासवोपरि ॥  
तद्यथा जायते सत्यं वाक्यमस्मदुदीरितम् ॥ १०६ ॥  
अस्माकं वासवस्यापि तथा कुरु पितामह ॥  
निरूपय शुभाहारं येन स्यात्तृप्तिरुत्तमा ॥ १०७ ॥  
एतेषामेव सर्वेषां प्रसादात्तव पद्मज ॥ १०८ ॥ ॥  
॥पद्मज उवाच॥ ॥  
श्राद्धकाले तु विप्राणां भोज्यपात्रेषु कृत्स्नशः॥  
भस्मरेखां प्रदास्यन्ति ह्येतैस्तत्त्याज्यमेव हि॥१०९॥  
भस्मरक्षां विना यत्र किञ्चिच्छ्राद्धं भविप्यति ॥  
एकोद्दिष्टं पार्वणं च वृद्धिश्राद्धमथापि वा ॥६.२०६.११॥।  
एतेभ्यश्चैव तद्दत्तं मया तुष्टेन साम्प्रतम् ॥  
एवमुक्त्वा ततो नाम तेषां चक्रे पितामहः ॥ १११ ॥  
कुशब्देन स्मृता भूमिः संसिक्ता चाश्रुणा यतः ॥  
ततोंऽडानि च जातानि तेभ्यो जाता अमी घनाः ॥  
कूष्माण्डा इति विख्याता भविष्यन्ति जगत्त्रये ॥ ११२ ॥  
ततस्तांश्च त्रिधा कृत्वा क्रमेणैवार्पयत्तदा ॥  
अग्नेर्वायोस्तथार्कस्य वाक्यमेतदुवाच ह ॥ ११३ ॥  
यजुर्वेदे प्रविख्यातं यद्देवति ऋचां त्रयम् ॥  
तेन भागः प्रदातव्य एतेषां भक्तिहोमतः ॥ ११४ ॥  
कोटिहोमोद्भवे चैव निजभागस्य मध्यतः ॥  
तेन तृप्तिं प्रयास्यन्ति मम वाक्यादसंशयम् ॥ ११५ ॥  
एवमुक्त्वा चतुर्वक्त्रस्ततश्चादर्शनं गतः ॥  
विश्वेदेवास्तथा हृष्टाः कूष्माण्डाश्च विशेषतः ॥ ११६ ॥  
एतस्मात्कारणाद्रक्षा क्रियते भस्मसम्भवा ॥  
विप्राणां भोज्यपात्रेषु श्राद्धे कूष्माण्डजाद्भयात् ॥  
नागराणां न वाञ्छन्ति श्राद्धे छिद्रं यतः शृणु ॥ ११७ ॥  
तेषां स्थाने यतो जाता दाक्षिण्येन समन्विताः ॥  
निषिद्धा भस्मजा रक्षा भर्तृयज्ञेन तेजसा ॥ ११८ ॥  
तदर्थं नागराः सर्वे न कुर्वन्ति हि कर्हिचित् ॥  
इन्द्रोऽपि च गते तस्मिंश्चतुर्वक्त्रे निजालयम् ॥ ११९ ॥  
अब्रवीद्ब्राह्मणान्सर्वांश्चमत्कारपुरोद्भवान् ॥  
कृताञ्जलिपुटो भूत्वा विनयावनतः स्थितः ॥ ६.२०६.१२० ॥  
श्रूयतां मद्वचो विप्राः करिष्यथ ततः परम् ॥  
स्थापयिष्याम्यहं लिङ्गं देवदेवस्य शूलिनः ॥ १२१ ॥  
ततस्तैर्ब्राह्मणैस्तस्य दर्शितं स्थानमुत्तमम् ॥  
सोऽपि लिङ्गं च संस्थाप्य प्रहृष्टस्त्रिदिवं ययौ ॥ १२२ ॥  
॥ विश्वामित्र उवाच ॥ ॥  
एतत्ते सर्वमाख्यातं यत्पृष्टोऽस्मि नराधिप ॥  
गयाकूप्याश्च माहात्म्यं सर्वकामप्रदायकम् ॥ १२३ ॥  
॥ आनर्त उवाच ॥ ॥  
गयाकूप्याश्च माहात्म्यं भवता मे प्रकीर्तितम् ॥  
बालमण्डनजं वापि साम्प्रतं वक्तुमर्हसि ॥ १२४ ॥  
कस्मिन्स्थाने च शक्रेण तच्च लिङ्गं प्रतिष्ठितम ॥  
वदास्माकं महाभाग तस्मिन्दृष्टे तु किं फलम् ॥२१५॥  
॥ विश्वामित्र उवाच ॥ ॥  
सहस्राक्षेण ते विप्रा लिङ्गार्थं याचिता यदा ॥  
स्थानं शुभं पवित्रं च सर्वक्षेत्रस्य मध्यगम् ॥ ॥ १२६ ॥  
ततस्तैर्दर्शितं लिङ्गं सुपुण्यं बालमण्डनम्॥  
यत्र बालाः पुरा जाता मरुदाख्या दितेः सुताः ॥१२७॥  
तेनैव च पुरा ध्वस्ता न च मृत्युमुपागताः ॥  
तच्च मेध्यतमं ज्ञात्वा स्थानं दृष्टं पुरा च यत् ॥१२८॥  
यत्र दित्या तपस्तप्तं सुसुतं काङ्क्षमाणया ॥  
तद्दृष्ट्वा परमं स्थानं जीवं प्रोवाच देवपः॥ ॥ १२९ ॥  
गुरो ब्रूहि ममाशु त्वं सुमुहूर्तं च साम्प्रतम् ॥  
दिवसं यत्र सल्लिङ्गं स्थापयामि हरोद्भवम् ॥  
प्रलयेऽपि समुत्पन्ने न नाशो यत्र जायते ॥ ॥ ६.२०६.१३० ॥  
ततः सोऽपि चिरं ध्यात्वा तं प्रोवाच शचीपतिम् ॥  
माघमासे सिते पक्षे पुष्यर्क्षे रविवासरे ॥ १३१ ॥  
त्रयोदश्यामभीष्टे तु सञ्जातेऽ भ्युदये शुभे ॥  
संस्थापय विभो लिङ्गं मम वाक्येन साम्प्रतम् ॥ १३२ ॥  
आकल्पान्तसमं दिव्यं स्थिरं ते तद्भविष्यति ॥  
तच्छ्रुत्वा देवराजस्तु हर्षेण महताऽन्वितः ॥ १३३ ॥  
बालमण्डनसान्निध्ये स्थापयामास तत्तदा ॥  
विप्रपुण्याहघोषेण गीतवादित्रनिस्वनैः ॥' १३४ ॥  
ततो होमावसाने तु तर्पयित्वा द्विजोत्तमान् ॥  
दक्षिणायां ददौ तेषामाघाटं स्थानमुत्तमम् ॥ १३५ ॥  
माङ्कूले संस्थितं यच्च दिव्यप्राकारभूषितम् ॥  
सर्वेषामेव विप्राणां सामान्येन नृपोत्तम ॥ १३६ ॥  
ततोऽष्टकुलिकान्विप्रान्समाहूयाब्रवीदिदम् ॥  
युष्माभिस्तु सदा कार्या चिन्ता लिङ्गसमुद्भवा ॥ १३७ ॥  
अस्य यस्मान्मया दत्ता वृत्तिश्चन्द्रार्ककालिका ॥  
सा च ग्राह्या तदर्थे च द्वादशग्रामसम्भवा ॥ १३८ ॥  
॥ ब्राह्मणा ऊचुः ॥ ॥  
न वयं विबुधश्रेष्ठ करिष्यामो वचस्तव ॥  
लिङ्गचिन्तासमुद्भूतं श्रूयतामत्र कारणम् ॥ १३९ ॥  
ब्रह्मस्वं विबुधस्वं च तडागोत्थं विशेषतः ॥  
भक्षितं स्वल्पमप्यत्र नाश येत्सर्वपूर्वजान् ॥ ६.२०६.१४० ॥  
यदि कश्चित्कुलेऽस्माकं जातस्तद्भक्षयिष्यति ॥  
पातयिष्यति नः सर्वांस्तदस्माकं महद्भयम् ॥ १४१ ॥  
अथ तं मध्यगः प्राह कृताञ्जलिर्द्विजोत्तमः ॥  
दृष्ट्वाऽन्यमनसं शक्रं कृतपूर्वोपकारिणम् ॥ १४२ ॥  
देवशर्माभिधानस्तु विख्यातः प्रवरैस्त्रिभिः ॥  
अहं चिन्तां करिष्यामि तव लिङ्गसमुद्भवाम् ॥ १४३ ॥  
अपुत्रस्य तु मे पुत्रं यदि यच्छसि वासव ॥  
यस्मात्सञ्जायते वंशो यावदाभूतसम्प्लवम् ॥ १४४ ॥  
धर्मज्ञस्तु कृतज्ञस्तु देवस्वपरिवर्जकः ॥  
तच्छ्रुत्वा वासवो हृष्टस्तमुवाच द्विजोत्तमम् ॥१४५॥  
॥ इन्द्र उवाच ॥ ॥  
भविष्यति शुभस्तुभ्यं पुत्रो वंशधरः परः ॥  
धर्मात्मा सत्यवादी च देवस्वपरिवर्जकः ॥१४६॥  
तस्यान्वये तु ये पुत्रा भविष्यन्ति महात्मनः ॥  
ते सर्वेऽत्र भविष्यन्ति तद्रूपा वेदपारगाः ॥ १४७ ॥  
अपरं शृणु मे वाक्यं यत्ते वक्ष्यामि सद्द्विज ॥  
तथा शृण्वन्तु विप्रेन्द्राः सर्वे येऽत्र समागताः ॥१४८॥  
बालमण्डनके तीर्थे मयैतल्लिङ्गमुत्तमम् ॥  
चतुर्वक्त्र समादेशाच्चतुर्वक्त्रं प्रतिष्ठितम् ॥ १४९ ॥  
योऽत्र स्नानविधिं कृत्वा तीर्थेऽत्र पितृतर्पणम् ॥  
आजन्म पितरस्तेन प्रभविष्यन्ति तर्पिताः ॥ ६.२०६.१५०  
ग्रामा द्वादश ये दत्ता मया देवस्य चास्य भोः ॥  
वसिष्यन्ति च ये विप्रा वृद्धिश्राद्ध उपस्थिते ॥  
ते श्राद्धं प्रथमं चास्य कृत्वा श्राद्धं ततः परम् ॥ ॥ १५१ ॥  
तत्कृत्यानि करिष्यन्ति ते विघ्नेन विवर्जिताः ॥  
वृद्धिः सम्पत्स्यते तेषां नो चेद्विघ्नं भविष्यति ॥ १५२ ॥  
माघमासे सिते पक्षे त्रयो दश्यां दिने स्थिते ॥  
तद्ग्रामसंस्थिता लोका येऽत्रागत्य समाहिताः ॥ १५३ ॥  
बालमण्डनके स्नात्वा लिङ्गमेतत्समाहिताः ॥  
पूजयिष्यन्ति सद्भक्त्या ते यास्यन्ति परां गतिम् ॥ १५४ ॥  
ग्रामाणां मम लिङ्गस्य ये करिष्यन्ति पीडनम् ॥  
कालान्तरेऽपि सम्प्राप्तास्ते यास्यन्ति च सङ्क्षयम् ॥ ॥ १५५ ॥  
पृथिव्यां यानि तीर्थानि ह्यासमुद्रसरांसि च ॥  
बालमण्डनके तीर्थ आगमिष्यन्ति तद्दिने ॥ १५६ ॥  
॥ विश्वामित्र उवाच ॥ ॥  
एतदुक्त्वा सहस्राक्षस्ततश्चाष्टकुलान्द्विजान् ॥  
अग्रतः कोपसंयुक्तस्ततोवचनमब्रवीत् ॥ १५७ ॥  
एतैः सप्तकुलैर्विप्रैर्यत्कृतं वचनं न मे ॥  
कृतघ्नैस्ता ञ्छपिष्यामि कृतघ्नत्वान्न संशयः ॥ १५८ ॥  
यस्मादिदम्पुरा प्रोक्तं मनुना सत्यवादिना ॥  
स्वायम्भुवेन प्रोद्दिश्य कृतघ्नं सकलं जनम् ॥ १५९ ॥  
ब्रह्मघ्ने च सुरापे च चौरे भग्नवते शठे ॥  
निष्कृतिर्विहिता सद्भिः कृतघ्ने नास्ति निष्कृतिः ॥ ६.२०६.१६० ॥  
अवध्या ब्राह्मणा गावः स्त्रियो बालास्तपस्विनः ॥  
तेनाऽहं न वधाम्येताञ्छिद्रेऽपि महति स्थिते ॥ १६१ ॥  
ततस्तोयं समादाय सदर्भं निजपाणिना ॥  
शशाप तान्द्विजश्रेष्ठान्कृतघ्नान्पाकशासनः ॥ १६२ ॥  
मम वाक्यादपि प्राप्य एते लक्ष्मीं द्विजोत्तमाः ॥  
निर्धनाः सम्भविष्यन्ति नीत्वा यद्द्वारतो ऽखिलम् ॥ १६३ ॥  
भक्तानां च पीरत्यागमेतेषां वंशजा द्विजाः ॥  
करिष्यन्ति न सन्देहो यथा मम सुनिष्ठुराः ॥  
दाक्षिण्यरहिताः सर्वे तथा बह्वाशिनः सदा ॥ १६४ ॥  
एवमुक्त्वाऽथ तान्विप्रान्सप्तवंशसमुद्भवान् ॥  
पुनः प्रोवाच तान्विप्राञ्छेषान्नगरसम्भवान् ॥ १६५ ॥  
ममात्र दीयतां स्थानं स्थानेऽत्रैव द्विजोत्तमाः ॥  
येन संवत्सरस्यान्ते पञ्चरात्रं वसाम्यहम् ॥ १६६ ॥  
देवस्यास्य प्रपूजार्थं मर्त्यलोकसु खाय च ॥  
ब्राह्मणानां प्रपूजार्थं सर्वेषां भवतामिह ॥ १६७ ॥  
॥ विश्वामित्र उवाच ॥ ॥  
ततस्ते ब्राह्मणाः सर्वे तदर्थं स्थानमुत्तमम् ॥  
दर्शयामासुः संहृष्टाः प्रोचुश्च तदनन्तरम् ॥ १६८ ॥  
ब्रह्मस्थाने त्वया शक्र पञ्चरात्रमुपेत्य च ॥  
स्थातव्यं मर्त्यलोकस्य सुखमासेव्यतां प्रभो ॥ ॥ १६९ ॥  
अत्र स्थाने तवाऽग्रे तु करिष्यामो महोत्सवम् ॥  
गीतवादित्रनिर्घोषैर्गन्धमाल्यानुलेपनैः ॥  
द्विजानां तर्पणैश्चैव सर्वकामसमृद्धिदम् ॥ ॥ ६.२०६.१७० ॥  
॥ विश्वामित्र उवाच ॥ ॥  
तच्छ्रुत्वा वचनं तेषां प्रहृष्टः पाकशासनः ॥  
पूजयित्वा द्विजान्सर्वान्गतोऽथ त्रिदिवालयम् ॥ १७१ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्ड हाटकेश्वरक्षेत्रमाहात्म्ये बालमण्डनतीर्थमाहात्म्यवर्णनन्नाम षडुत्तर द्विशततमोऽध्यायः ॥ २०६ ॥