+++
title = "०८३"

+++
॥ सूत उवाच ॥ ॥  
तत्राश्चर्यमभूत्पूर्वं यत्तद्ब्राह्मणसत्तमाः ॥  
अहं वः कीर्तयिष्यामि पुराणे यदुदाहृतम् ॥ १ ॥  
वेणुर्नाम महीपालः पुरासीत्सूर्यवंशजः ॥  
सदैव पापसंयुक्तो दुर्मेधाः कामपीडितः ॥ २ ॥  
शासनानि प्रदत्तानि ब्राह्मणानां महात्मनाम् ॥  
अन्यैः पार्थिवशार्दूलैस्तेन तानि हृतान्यलम् ॥ ३ ॥  
विध्वंसिताः स्त्रियो नैका विधवाश्च विशेषतः ४  
कुमार्यो रूपवत्यश्च तथा निज कुलोद्भवाः ॥ ४ ॥  
देवताराधनं पूजां कर्तुं नैव ददाति सः ॥  
न च यज्ञं न होमं च स्वाध्यायं न च पापकृत् ॥ ५ ॥  
प्रोवाचाथ जनान्सर्वान्मां पूजयत सर्वदा ॥  
न मामभ्यधिकोऽन्योऽस्ति देवो वा ब्राह्मणोऽपि वा ॥ ६ ॥  
मया तुष्टेन सर्वेषां सम्पत्स्यति हृदि स्थितम् ॥  
इह लोकेष्वसन्दिग्धं शुभं वा यदि वाऽशुभम् ॥ ७ ॥  
तेन शस्त्रविहीनानां विश्वस्तानां वधः कृतः ॥  
सन्त्यक्ताः शरणं प्राप्ताः पुरुषा भयविह्वलाः ॥ ९ ॥  
नष्टो महाहवं दृष्ट्वा शत्रुसङ्घानुपस्थितान् ॥  
क्षात्रं धर्मं परित्यज्य प्राणरक्षार्थमेव हि ॥ ९ ॥  
अचौराः प्रगृहीताश्च चौराः संरक्षिताः सदा ॥  
साधवः क्लेशिता नित्यं तेषां संहरता धनम् ॥ ६.८३.१० ॥  
न कृतं च व्रतं तेन श्रद्धापूतेन चेतसा ॥  
न दत्तं ब्राह्मणेभ्यश्च न च यष्टं कदाचन ॥। ॥ ११ ॥  
एवं तस्य नरेन्द्रस्य पापासक्तस्य नित्यशः ॥  
कुष्ठव्याधिरभूदुग्रो वंशोच्छेदश्च सद्द्विजाः ॥ १२ ॥  
ततस्तं व्याधिना ग्रस्तं पुत्रपौत्रविवर्जितम् ॥  
दायादाः सहसोपेता राज्यं जह्रुस्ततः परम् ॥ १३ ॥  
तं च निर्वासयामासुस्तस्माद्देशात्पदातिकम् ॥  
एकाकिनं परित्यक्तं सर्वैरपि सुहृद्गणैः ॥ १४ ॥  
सोऽपि सर्वैः परित्यक्तस्तेन पापेन कर्मणा ॥  
कलत्रैरपि चात्मीयैः स्मृत्वा पूर्वविचेष्टितम् ॥ १५ ॥  
एकाकी भ्रममाणोऽथ सोऽपि कष्टवशं गतः ॥  
क्षुत्तृष्णासुपरिश्रान्तः क्षेत्रेऽत्रैव समागतः ॥ १६ ॥  
ततः प्रासादमासाद्य सुपर्णाख्यसमुद्भवम् ॥  
यावत्प्राप्तः परित्यक्तस्ताव त्प्राणैरुपोषितः ॥ १७ ॥  
ततो दिव्यवपुर्भूत्वाविमानवरमाश्रितः ॥  
जगामशिवलोकं स दुर्लभं धार्मिकैरपि ॥ १८ ॥  
सेव्यमानोप्सरोभिश्च स्तूयमानश्च किन्नरैः ॥  
गीयमानश्च गन्धर्वैः शिवपार्श्वे व्यवस्थितः ॥ १९ ॥  
अथ तं सन्निधौ दृष्ट्वा गौरी पप्रच्छ सादरम्॥  
कोऽयं देव समायातः सुकृती तव मन्दिरे ॥  
अनेन किं कृतं कर्म यत्प्राप्तोऽत्र विभूतिधृक् ॥ ६.८३.२० ॥  
॥ श्रीभगवानुवाच ॥ ॥  
एष पापसमाचारः सदाऽऽसीत्पृथिवीपतिः ॥  
वेणुसञ्ज्ञो धरापृष्ठे कुष्ठव्याधिसमाकुलः ॥ २१ ॥  
स सन्त्यक्तो निजैर्दारैः शत्रुवर्गेण धर्षितः ॥  
भ्रममाणः समायातः सुपर्णाख्यस्य मन्दिरे ॥ २२ ॥  
उपवासपरिश्रान्तः सान्निध्यं मम यत्र च ॥  
सर्वप्राणैः परित्यक्तस्तस्मिन्नायतने शुभे ॥ २३ ॥  
तत्प्रभावादिह प्राप्तः सत्यमेतन्म योदितम् ॥  
अन्योऽप्यनशनं कृत्वा प्राणान्यस्तत्र सन्त्यजेत् ॥ २४ ॥  
स सर्वाभ्यधिकां भूतिं प्राप्नुयाद्वरवर्णिनि ॥  
यानेतान्वीक्षसे देवि गणान्मे पार्श्वसंस्थितान् ॥ २५ ॥  
एतैस्तत्र कृतं सर्वैर्देवि प्रायोपवेशनम् ॥  
अपि कीटपतङ्गा ये पशवः पक्षिणो मृगाः ॥  
प्रासादे तत्र निर्मुक्ताः प्राणैर्यान्ति ममान्तिकम् ॥ २६ ॥  
॥ सूत उवाच ॥ ॥  
तच्छ्रुत्वा पार्वती वाक्यं प्रोक्तं देवेन शम्भुना ॥  
विस्मयाविष्टहृदया साधु साध्विति साऽब्रवीत् ॥ २७ ॥  
ततःप्रभृति लोकेऽत्र पुरुषा मुक्तिमिच्छवः ॥  
दूरतोऽपि समभ्येत्य स्वान्प्राणांस्तत्र तत्यजुः ॥ २८ ॥  
प्रायोपवेशनं कृत्वा श्रद्धया परया युताः ॥  
गच्छन्ति च परां सिद्धिमपि पापपरायणाः ॥ २९ ॥  
एतद्वः सर्वमाख्यातं सर्वपातकनाशनम् ॥  
सुपर्णाख्यस्य माहात्म्यं यन्मया स्वपितुः श्रुतम् ॥ ६.८३.३० ॥  
इति श्रीस्कन्दे महापुराण एकाशीतिसाहस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये सुपर्णाख्यमाहात्म्यवर्णनन्नाम त्र्यशीतितमोऽध्यायः ॥ ८३ ॥