+++
title = "०५०"

+++
एवं तस्य नरेन्द्रस्य व्याघ्ररूपस्य कानने ॥  
जगाम सुमहान्कालो निघ्नतो विविधान्द्विज ॥ १ ॥  
कस्यचित्त्वथ कालस्य तस्मिन्देशे द्विजोत्तमाः ॥  
आ यातं गोकुलं रम्यं गोपगोपीसमाकुलम् ॥ २ ॥  
तत्रास्ति नन्दिनीनाम धेनुः पीनपयोधरा ॥  
विस्तीर्णजघनाभोगा हंसवर्णा घटस्रवा ॥ ३ ॥  
अथ सा निजयूथस्य सदाग्रे तृणवाञ्छया ॥  
भ्रममाणा निकुञ्जान्ते लिङ्गं देवस्य शूलिनः ॥ ४ ॥  
अपश्यत्तेजसा युक्तं स्वयमेव व्यवस्थितम् ॥  
द्वादशार्कप्रतीकाशं चित्ताह्लादकरं परम् ॥ ५ ॥  
ततस्तस्योपरि स्थित्वा सुस्राव सुमहत्पयः ॥  
श्रद्धया परया युक्ता तस्य स्नानकृते द्विजाः ॥ ६ ॥  
एवं तां स्नपनं तस्य सदा लिङ्गस्य कुर्वतीम् ॥  
न जानाति जनः कश्चिद्वने वृक्षसमाकुले ॥ ७ ॥  
अन्यस्मिन्दिवसे तत्र स्थाने व्याघ्रः समागतः ॥  
तीक्ष्णदंष्ट्रो महाकायः सर्वजन्तुभयावहः ॥ ८ ॥  
अथ सा तत्र आयाता पतिता दृष्टिगोचरे ॥  
नन्दिनी द्वीपिनस्तस्य दैवयोगाद्द्विजोत्तमाः ॥ ९ ॥  
ततः सा गोकुले बद्धं स्मृत्वा स्वं लघुवत्सकम् ॥  
अतृणादं पयोवृत्तिं करुणं पर्यदेवयत् ॥ ६.५०.१० ॥  
अद्यैकाहं च सम्प्राप्ता कानने जनवर्जिते ॥  
पुत्रं बालं परित्यज्य गोपैर्गोष्ठे नियन्त्रितम् ॥ ११ ॥  
येन सत्येन भक्त्याद्य स्नपनायाहमागता ॥  
शिवस्य तेन सत्येन भूयान्मे सुतसङ्गमः ॥ १२ ॥  
एवं सा करुणं यावन्नन्दिनी विलपत्यलम्॥  
तावद्व्याघ्रः स्मितं कृत्वा प्रोवाच परुषाक्षरम् ॥ १३ ॥  
॥ व्याघ्र उवाच ॥ ॥  
प्रलापान्किं मुधा धेनो करोषि वशगा मम ॥  
तस्मादिष्टतमं देवं स्मर स्वर्गकृते शुभे ॥ १४ ॥  
॥ धेनुरुवाच ॥ ॥  
नाहमात्मकृते व्याघ्र विलपामि सुदुः खिता ॥  
शिवार्चनकृते मृत्युर्मम जातः शुभावहः ॥ १५ ॥  
वत्सो मे गोकुले बद्धः स्मरमाणो ममागमम् ॥  
सन्तिष्ठते पयोवृत्तिः कथं स्यात्स मया विना ॥ १६ ॥  
एतस्मात्कारणाद्व्याघ्र विलपामि सुदुःखिता ॥  
न चात्मजीवनार्थाय सत्येनात्मानमालभे ॥ १७ ॥  
तस्मान्मुञ्च महाव्याघ्र मां सद्यः सुतवत्सलाम् ॥  
सखीजनस्य तं दत्त्वा समागच्छामि तेन्तिकम् ॥ १८ ॥  
॥ व्याघ्र उवाच ॥ ॥  
कथं मृत्युमुखं प्राप्य निष्क्रम्य च कथञ्चन ॥  
भूयस्तत्रैव निर्यासि तस्मात्त्वां भक्षयाम्यहम् ॥ १९ ॥  
॥ नन्दिन्युवाच ॥ ॥  
शपथैरागमिष्यामि यैः पुनर्व्याघ्र तेंऽतिकम् ॥  
तानाकर्णय मे वक्त्रात्ततो युक्तं समाचर ॥ ६.५०.२० ॥  
यत्पापं ब्रह्महत्यायां मातापित्रोश्च वञ्चने ॥  
तेन पापेन लिप्येहं नागच्छामि पुनर्यदि ॥ २१ ॥  
विवस्त्रं स्नानसक्तानां दिवामैथुनगामिनाम् ॥  
यत्पापं तेन लिप्येऽहं नागच्छामि पुनर्यदि ॥ २२ ॥  
रजस्वलानुसक्तानां यत्पापं नग्नशायिनाम् ॥  
तेन पापेन लिप्येऽहं नागच्छामि पुनर्यदि ॥ २३ ॥  
विश्वासघातकानां च कृतघ्नानां च यद्भवेत् ॥  
तेन पापेन लिप्येऽहं नागच्छामि पुनर्यदि ॥ ॥ २४ ॥  
गोकन्याब्राह्मणानां च दूषकानां च यद्भवेत् ॥  
तेन पापेन लिप्येऽहं नागच्छामि पुनर्यदि ॥ २५ ॥  
वृथापाकप्रकर्तृणां वृथामांसाशिनां च यत् ॥  
तेन पापेन लिप्येऽहं नागच्छामि पुनर्यदि ॥ २६ ॥  
व्रतभङ्गप्रकर्तृणामनृतौ गामिनां च यत् ॥  
तेन पापेन लिप्येऽहं नागच्छामि पुनर्यदि ॥ ॥ २७ ॥  
पैशुन्यसूचकानां च यत्पापं शस्त्रकर्मणाम्॥  
तेन पापेन लिप्येऽहं नागच्छामि पुनर्यदि ॥ २८ ॥  
इति श्रीस्कान्दे महापुराण एकाशीति साहरस्र्यां संहितायां षष्ठे नागरखण्डे श्रीहाटकेश्वरक्षेत्रमाहात्म्ये कलशेश्वरमाहात्म्ये गोव्याघ्रसंवादवर्णनन्नाम पञ्चाशत्तमोऽध्यायः॥ ५० ॥छ॥