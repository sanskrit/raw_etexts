+++
title = "२५४"

+++
शूद्र उवाच ॥ ॥  
इदमाश्चर्यरूपं मे प्रतिभाति वचस्तव ॥  
यद्यपि स्यान्महाक्लेशो वदतस्तव सुव्रत ॥ १ ॥  
तथापि मम भाग्येन मत्पुण्यैर्मद्गृहं गतः ॥  
न तृप्ये त्वन्मुखाम्भोजाच्च्युतं वाक्यामृतं पुनः ॥ २ ॥  
पिबन्गौरीकथाख्यानं विशेषगुणपूरितम् ॥  
कथं महेश्वरो नृत्यं चकार सुरसंवृतः ॥ ३ ॥  
चातुर्मास्ये कथं जातं कि ग्राह्यं व्रतमुच्यते ॥  
अनुग्रहं कृतवती सा कथं को ह्यनुग्रहः ॥ ४ ॥  
एतद्विस्तरतो ब्रूहि पृच्छतो मे द्विजोत्तम ॥  
भगवान्पूज्यते लोके ममानुग्रहकारकः ॥ ५ ॥  
प्रसन्नवदनो भूत्वा स्वस्थः कथय सुव्रत ॥  
गालवश्चापि तच्छ्रुत्वा पुनराह प्रहृष्टवान् ॥ ६ ॥  
॥ गालव उवाच ॥ ॥  
इतिहासमिमं पुण्यं कथयामि तवानघ ॥  
शृणुष्वावहितो भूत्वा यज्ञायुतफलप्रदम्॥ ७ ॥  
चातुर्मास्येऽथ सम्प्राप्ते हरो भक्तिसमन्वितः ॥  
ब्रह्मचर्यव्रतपरः प्रहृष्टवदनोऽभवत् ॥ ८ ॥  
देवतानां च सङ्कल्पं महर्षीणां चकार ह ॥  
समागत्य ततो देवा मन्दराचलमास्थिताः ॥ ९ ॥  
प्रणम्य ते महेशानं तस्थुः प्राञ्जलयोऽग्रतः ॥  
तानुवाच सुरान्सर्वान्हरो दृष्ट्वा समागतान्॥६.२५४.१० ॥  
पार्वत्याभिहितं प्राह कस्मिन्कार्यान्तरे सति ॥  
मया नियुक्तेऽभिनये यत्र साहाय्यकारिणः ॥ ११ ॥  
भवन्त्विन्द्रपुरोगाश्च चातुर्मास्ये समागते ॥  
ते तथोचुश्च संहृष्टा नमस्कृत्य च शूलिनम् ॥ १२ ॥  
स्वंस्वं भवनमाजग्मुर्विमानैः सूर्यसन्निभैः ॥  
तथाऽऽषाढे शुक्लपक्षे चतुर्दश्यां महेश्वरः ॥ १३ ॥  
प्रनर्त्तयितुमारेभे भवानीतोषणाय च ॥  
मन्दरे पर्वतश्रेष्ठे तत्र जग्मुर्महर्षयः ॥ १४ ॥  
नारदो देवलो व्यासः शुकद्वैपायनादयः ॥  
अङ्गिराश्च मरीचिश्च कर्दमश्च प्रजापतिः ॥ १५ ॥  
कश्यपो गौतमश्चात्रिर्वसिष्ठो भृगुरेव च ॥  
जमदग्निस्तथोत्तङ्को रामो भार्गव एव च ॥ १६ ॥  
अगस्त्यश्च पुलोमा च पुलस्त्यः पुलहस्तथा ॥  
प्रचेताश्च क्रतुश्चैव तथैवान्ये महर्षयः ॥ १७ ॥  
सिद्धा यक्षाः पिशाचाश्च चारणाश्चारणैः सह ॥  
आदित्या गुह्यकाश्चैव सा ध्याश्च वसवोऽश्विनौ ॥ १८ ॥  
एते सर्वे तथेन्द्राद्या ब्रह्मविष्णुपुरोगमाः ॥  
समाजग्मुर्महेशस्य नृत्यदर्शनलालसाः ॥ १९ ॥  
ततो गणा नन्दिमुखा रत्नानि प्रददुस्तथा ॥  
भूषणानि च वासांसि मुन्यादिभ्यो यथाक्रमम् ॥ ६.२५४.२० ॥  
ततो वाद्यसहस्रेषु वादित्रेषु समन्ततः ॥  
सर्वैर्जयेति चैवोक्ता भगवा न्व्रतमादिशत्॥ २१ ॥  
भवानी हृष्टहृदया महादेवं व्यलोकयत् ॥  
जया च विजया चैव जयन्ती मङ्गलारुणा ॥ २२ ॥  
चतुष्टयसखीमध्ये विर राज शुभानना ॥  
तस्याः सान्निध्ययोगेन जगद्भाति गुणोत्तरम् ॥ २३ ॥  
यस्याः शरीरजा शोभा वर्णितुं नैव शक्यते ॥  
ईशोऽपि गणकोटीभिर्ना नावक्त्त्राभिरीक्षितः ॥ २४ ॥  
पिशाचभूतसङ्घैश्च वृतः परमशोभनः ॥  
स्वर्णवेत्रधरो नन्दी बभौ कपिमुखोऽग्रतः ॥ २५ ॥  
विद्याधराश्च गन्धर्वाश्चि त्रसेनादयस्तथा ॥  
चित्रन्यस्ता इव बभुस्तत्र नागा मुनीश्वराः ॥ २६ ॥  
श्रीरागप्रमुखा रागास्तस्य पुत्रा महौजसः ॥  
अमूर्त्ताश्चैव ते पुत्रा हरदेव समुद्भवाः ॥ २७ ॥  
एकैकस्य च षड्भार्याः सर्वासां च पितामहः ॥  
ताभिः सहैव ते रागा लीलावपुर्धरास्तथा ॥ २८ ॥  
प्रादुर्बभूवुः सहसा चिन्तितास्तेन शम्भुना ॥  
तेषां नामानि ते वच्मि शृणुष्व त्वं महाधन ॥ २९ ॥  
श्रीरागः प्रथमः पुत्र ईश्वरस्य विमोहनः ॥  
आसां चक्रे भ्रुवोर्मध्ये परब्रह्म प्रदायकः ॥ ६.२५४.३० ॥  
तन्मध्यश्चैव माहेशात्समुद्भूतो गणोत्तमः ॥  
द्वितीयोऽथ वसन्तोऽभूत्कटिदेशान्महायशाः ॥ ३१ ॥  
महदङ्कश्च भूतानां चक्राच्चैव विशुद्धितः ॥  
पञ्चमस्तु तृतीयोऽभूत्सुतो विश्वविभूषणः ॥ ३२ ॥  
महेश्वरहृदो जातं चक्रं चैवमनाहतम् ॥  
नासादेशात्समुद्भूतो भैरवो भैरवः स्वयम्॥ ॥ ३३ ॥  
मणिपूरकनामेदं चक्रं तद्धि विमुक्तिदम् ॥  
पञ्चाशच्च तथा वर्णा अङ्का नाम महेश्वरात् ॥ ३४ ॥  
राशयो द्वादश तथा नक्षत्राणि तथैव च ॥  
स्वाधिष्ठानसमुद्भूता जगद्बीजसमन्विताः ॥ ३५ ॥  
क्षणेन वृद्धिमायान्ति ततो रेतः प्रवर्तते ॥  
रेतसस्तु जगत्सृष्टं तदीशजननेन्द्रियम् ॥ ३६ ॥  
आधाराच्च महान्षष्ठो नटो नारायणोऽभवत् ॥  
महेशवल्लभः पुत्रो नीलो विष्णुपराक्रमः ॥ ३७ ॥  
एते मूर्तिधरा रागा जाता भार्यासहायिनः ॥  
भार्यास्तेषां समुद्भूताः शिरोभागात्पिनाकिनः ॥ ३८ ॥  
षट्त्रिंशत्परिमाणेन ततस्तास्त्वं निशामय ॥  
गौरी कोलाहली धीरा द्राविडी माल कौशिकी ॥ ३९ ॥  
षष्ठी स्याद्देवगान्धारी श्रीरागत्य प्रिया इमाः ॥  
आन्दोला कौशिकी चैव तथा चरममञ्जरी ॥ ६.२५४.४० ॥  
गण्डगिरी देवशाखा राम गिरी वसन्तगा ॥  
त्रिगुणा स्तम्भतीर्था च अहिरी कुङ्कुमा तथा ॥ ४१ ॥  
वैराटी सामवेरी च षड्भार्याः पञ्चमे मताः॥  
भैरवी गुर्जरी चैव भाषा वेलागुली तथा ॥ ४२ ॥  
कर्णाटकी रक्तहंसा षड्भार्या भैरवानुगाः ॥  
बङ्गाली मधुरा चैव कामोदा चाक्षिनारिका ॥ ४३ ॥  
 देवगिरी च देवाली मेघ रागानुगा इमा ॥  
त्रोटकी मीडकी चैव नरादुम्बी तथैव च ॥ ४४ ॥  
मल्हारी सिन्धुमल्हारी नटनारायणानुगाः ॥  
एता हि गिरिशं नत्वा महेशं च महेश्वरीम् ॥ ४५ ॥  
स्वमूर्त्तिवाहनोपेताः स्वभर्तृसहिताः स्थिताः ॥  
ब्रह्मा मृदङ्गवाद्येन तोषयामास शङ्करम् ॥ ४६ ॥  
चतुरक्षरवाद्येन सुवाद्यं चाकरोत्पुनः ॥  
तालक्रियां महेशाय दर्शयामास केशवः ॥ ४७ ॥  
वायवस्तत्र वाद्यं च चक्रुः सुस्वरमोजसा ॥  
महेन्द्रो वंशवाद्यं च सुगिरं सुस्वरं बहुः ॥ ४८ ॥  
वह्निः शूर्परवं चक्रे पणवं च तथाश्विनौ ॥  
उपाङ्गवादनं चक्रे सोमः सूर्यः समन्ततः ॥ ४९ ॥  
घण्टानां वादनं चक्रुर्गणाः शतसहस्रशः ॥  
मुनीश्वरास्तथा देव्यः पार्वतीसहितास्तथा ॥ ६.२५४.५० ॥  
स्वर्णभद्रासनेष्वेते ह्युपविष्टा व्यलोकयन् ॥  
शृङ्गाणां वादनं चक्रुर्वसवः समहोरगाः ॥ ॥ ५१ ॥  
भेरीध्वनिं तथा साध्या वाद्यान्यन्ये सुरोत्तमाः ॥  
झर्झरीगोमुखादीनि साध्याश्चक्रुर्महोत्सवे ॥ ५२ ॥  
तन्त्रीलयसमायुक्ता गन्धर्वा मधुर स्वराः ॥  
सुवर्णशृङ्गनादं च चक्रुः सिद्धाः समन्ततः ॥ ५३ ॥  
ततस्तु भगवानासीन्महानटवपुर्धरः ॥  
मुकुटाः पञ्चशीर्षे तु पन्नगैरुपशोभिताः ॥ ॥ ५४ ॥  
जटा विमुच्य सकला भस्मोद्धूलितविग्रहः ॥  
बाहुभिर्दशभिर्युक्तो हारकेयूरसंयुतः ॥ ५५ ॥  
त्रैलोक्यव्यापकं रूपं सूर्यकोटिसमप्रभम् ॥  
कृत्वा ननर्त्त भगवान्भासुरं स महानगे ॥ ५६ ॥  
ततं वीणादिकं वाद्यं कांस्यतालादिकं घनम् ॥  
वंशादिकं तु वादित्रं तोमरादिकनामकम् ॥ ५७॥  
चतुर्विधं ततो वाद्यं तुमुलं समजायत ॥  
तालानां पटहादीनां हस्तकानां तथैव च ॥ ५८ ॥  
मानानां चैव तानानां प्रत्यक्षं रूपमाबभौ ॥  
सुकण्ठं सुस्वरं मुक्तं सुगम्भीरं महास्वनम्॥ ५९ ॥  
विश्वावसुर्नारदश्च तुम्बुरुश्चैव गायकाः ॥  
जगुर्गन्धर्वपतयोऽप्सरसो मधुरस्वराः ॥ ६.२५४.६० ॥  
ग्रामत्रयसमोपेतं स्वरसप्तकसंयुतम् ॥  
दिव्यं शुद्धं च साङ्कल्पं तत्र गेयमवर्त्तत ॥ ६१ ॥  
पर्वतोऽपि महानादं हरपादतलाहतः ॥  
भ्रमिभिर्भ्रमयंस्तत्र महीं सपुरकाननाम्॥ ६२ ॥  
हस्तकांश्चतुराशीतिं स ससर्ज सदाशिवः ॥  
ललाटफलकस्वेदात्सूतमागधबन्दिनः ॥६३॥  
महेशहृदयाज्जाता गन्धर्वा विश्वगायकाः ॥  
ते मूर्त्ता देवदेवस्य सुरङ्गालयसंयुताः ॥ ६४ ॥  
प्रेक्षकाणामृषीणां च चक्रुराश्चर्यमोजसा ॥  
किन्नराः पुष्पवर्षाणि ससृजुः स्वैर्गुणैरिह ॥ ६५ ॥  
एवं चतुर्षुमासेषु यदा नृत्यमजायत ॥  
अतिक्रान्ता शरज्जाता निर्मलाकाशशोभिता ॥ ६६ ॥ पद्मखण्डसमाच्छन्नसरोवरमुखाम्बुजा ॥  
फलवृक्षौषधीभिश्च किञ्चित्पाण्डुमुखच्छविः ॥ ६७ ॥  
ऊर्जशुक्लचतुर्दश्यां प्रसन्ना गिरिजा तदा ॥  
समाप्तव्रतचर्यः स ईश्वरोऽपि तदा बभौ ॥ ६८ ॥  
सा चोवाच तदा शम्भुं विकचस्वरलोचना ॥  
विप्रशापपातितं च यदा लिङ्गं भविष्यति ॥ ६९ ॥  
नर्मदाजलसम्भूतं विश्वपूज्यं भविष्यति ॥  
एवमुक्त्वा ततस्तुष्टा हरस्तोत्रं चकार ह ॥ ६.२५४.७० ॥  
नमस्ते देवदेवाय महादेवाय मौलिने ॥  
जगद्धात्रे सवित्रे च शङ्कराय शिवाय च ॥ ॥ ७१ ॥  
कपर्दिनेऽजयादाय ब्रह्मगर्भाय ते नमः ॥  
हिरण्यरेतसे तुभ्यं नीलग्रीवाय ते नमः ॥ ७१ ॥  
नमो ब्रह्मण्य देवाय सितभूतिधराय च ॥  
पञ्चवक्त्राय रूपाय नीरूपाय नमोनमः ॥ ७३ ॥  
सहस्राक्षाय शुभ्राय नमस्ते कृत्तिवाससे ॥  
अन्धकासुरमोक्षाय पशूनां पतये नमः ॥ ७४ ॥  
विप्रवह्निमुखाग्राय हराय च भवाय च ॥  
शङ्कराय महेशाय ईश्वराय नमो नमः ॥ ७६ ॥  
अमूर्तब्रह्मरूपाय मूर्त्तानां भावनाय च ॥  
नमः शिवाय चोग्राय हराय च भवाय च ॥ ७६ ॥  
नमः कृष्णाय शर्वाय त्रिपुरान्तक हारिणे ॥  
अघोराय नमस्तेऽस्तु नमस्ते पुरुषाय ते ॥ ७७ ॥  
सद्योजाताय तुभ्यं भो वामदेवाय ते नमः ॥  
ईशानाय नमस्तुभ्यं पञ्चास्याय कपालिने ॥ ७८ ॥  
विरूपाक्षाय भावाय भगनेत्रनिपातिने ॥  
पूषदन्तनिपाताय महायज्ञनिपातिने ॥ ७९ ॥  
मृगव्याधाय धर्माय कालचक्राय चक्रिणे ॥  
महापुरुषपूज्याय गणानां पतये नमः ॥ ६.२५४.८० ॥  
गङ्गाधराय मृडिने भवानीप्रियकारिणे ॥  
जगदानन्ददात्रे च ब्रह्मरूपाय ते नमः ॥९१॥  
गुणातीताय गुणिने सूक्ष्माय गुरवेऽपि च ॥  
नमो महास्वरूपाय भस्मनो जन्मकारिणे ॥ ८२ ॥  
वैराग्यरूपिणे नित्यं योगाचार्याय वै नमः ॥  
मयोक्तमप्रियं देव स्मरसंहारकारक ॥ ८३ ॥  
क्षन्तुमर्हसि विश्वेश शिरसा त्वां प्रसादये ॥  
शापानुग्रह एवैष कृतस्ते वै न संशयः ॥ ८४ ॥  
ममापराधजो मन्युर्न कार्यो भवताऽनघ ॥  
एवं प्रसादितः शम्भुर्हृष्टात्मा त्रिदशैः सह ॥ ८५ ॥  
तीर्णव्रतपरानन्दनिर्भरः प्राह तामुमाम् ॥  
य इमां मत्स्तुतिं भक्त्या पठिष्यति तवोद्गताम् ॥  
तस्य चेष्टवियोगश्च न भविष्यति पार्वति ॥ ८६ ॥  
जन्मत्रयधनैर्युक्तः सर्वव्याधिविवर्जितः ॥  
भुक्त्वेह विविधान्भोगानन्ते यास्यति मत्पुरम् ॥ ८७ ॥  
इत्युक्त्वा तां महेशोऽपि स्वमङ्गं प्रददौ ततः ॥  
वैष्णवं वामभागं सा प्रतिजग्राह पार्वती ॥ ८८ ॥  
शर्वं कपालहस्तं च ग्रीवार्द्धे गरलान्वितम् ॥  
रुण्डमालार्द्धहारं च सितगौरं समन्ततः ॥ ८९ ॥  
ब्रह्माण्डकोटिजनकं जटाभिर्भूषितं शिरः ॥  
सित द्युतिकलाखण्डरत्नभासावभासितम् ॥ ६.२५४.९० ॥  
स्वर्णाभरणसंयुक्तमेकतो भुजगाङ्गदम् ॥  
एकतः कृत्तिवसनमन्यतः पट्टकूलवत् ९१ ॥  
मत्स्य वाहनसंयुक्तमन्यतो वृषभाङ्कितम् ॥  
एकतः पार्षदैः सेव्यमन्यतः सखिसेवितम् ॥ ९२ ॥  
रूपमेवंविधं दृष्ट्वा ब्रह्माद्या देवतागणाः ॥  
तुष्टुवुः परया भक्त्या तेजोभूषितलोचनम् ॥ ९३ ॥  
त्वमेको भगवान्सर्वव्यापकः सर्वदेहिनाम् ॥  
पितृवद्रक्षकोऽसि त्वं माता त्वं जीवसञ्ज्ञकः ॥ ९४ ॥  
साक्षी विश्वस्य बीजं त्वं ब्रह्माण्डवशकारकः ॥  
उत्पद्यन्ते विलीयन्ते त्वयि ब्रह्माण्डकोटयः ॥ ९५ ॥  
ऊर्मयः सागरे नित्यं सलिले बुद्बुदा यथा ॥  
अहं कदा चित्ते नेत्रात्कदाचित्तव भालतः ॥ ९६ ॥  
क्वचित्सङ्गे शिवादेव्या प्राहुर्भूत्वा सृजे जगत् ॥  
तवाज्ञाकरिणः सर्वे वयं ब्रह्मादयः सुराः ॥ ९७ ॥  
अनन्तवैभवोऽनन्तोऽनन्तधामाऽस्यनन्तकः ॥  
अनन्तः सर्वभङ्गाय कुरुषे रूपमद्भुतम् ॥ ९८ ॥  
भवानि त्वं भयं नित्यमशिवानां पवित्रकृत् ॥  
शिवा नामपि दात्री त्वं तपसामपि त्वं फलम् ९९ ॥  
यः शिवः स स्वयं विष्णुर्यो विष्णुः स सदाशिवः ॥  
इत्यभेदमतिर्जाता स्वल्पा नस्त्वत्प्रसादतः॥ ॥ ६.२५४.१०० ॥  
यत्किञ्चिच्च जगत्यस्मिन्दृश्यते श्रूयतेऽपि वा ॥  
मध्ये बहिश्च तत्सर्वं त्रयं व्याप्य स्थिता यदा ॥ १ ॥  
जगत्पूज्ये सुरेशानि जगद्वन्द्ये तथाम्बिके ॥  
प्रसादं कुरु देवेशि देवेश प्रणता वयम् ॥ २ ॥  
इत्युक्त्वा त्रिदशाः सर्वे हृष्टा जग्मुर्यथागतम् ॥ ३ ॥  
॥ गालव उवाच ॥ ॥  
तद्दिव्यरूपमतुलं भुवि ये मनुष्याः संसारसागरसमुत्तरणैकपोतम् ॥  
सञ्चिन्तयन्ति मनसा हृतकिल्बिषास्ते ब्रह्मस्वरूपमनुयान्ति विमुक्तसङ्गाः ॥ ॥१०४॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्युपाख्याने ब्रह्मनारदसंवादे चातुर्मास्य माहात्म्ये हरताण्डवनर्त्तनवर्णनन्नाम चतुःपञ्चाशदुत्तरद्विशततमोऽध्यायः ॥ २५४ ॥