+++
title = "०८९"

+++
॥ सूत उवाच ॥ ॥  
एवं तत्र स्थिते नित्यं तस्मिन्मातृगणे द्विजाः ॥  
बालकानां क्षयो जज्ञे ब्राह्मणानां गृहेगृहे ॥ १ ॥  
तरुणानां विशेषेण चमत्कारपुरोत्तरे ॥  
छिद्रमन्वेषमाणास्ता भ्रमन्त्यखिलदेवताः ॥ २ ॥  
ततस्ते ब्राह्मणाः सर्वे ज्ञात्वा छिद्रसमुद्भवम् ॥  
विघातं बालकानां च देवताभिर्विनिर्मितम् ॥ ३ ॥  
अम्बावृद्धे समासाद्य पूजयित्वा प्रयत्नतः ॥  
प्रोचुश्च दुःखसन्तप्ता विनयावनताः स्थिताः ॥ ४ ॥  
रक्षार्थं सर्वविप्राणां चमत्कारेण भूभुजा ॥  
भवद्भ्यां निर्मितः श्रेष्ठः प्रासादोऽयं मनोहरः ॥ ९ ॥  
ह्रियन्ते बालका रात्रौ छिद्रं प्राप्य सहस्रशः ॥  
युष्मदीयाभिरेताभिर्देवताभिः समन्ततः ॥ ६ ॥  
प्रसादः क्रियतां तस्माद्ब्राह्मणानां महात्मनाम् ॥  
नो चेत्पुरं परित्यज्य यास्यामोऽन्यत्र भूतले ॥ ७ ॥  
तेषां तद्वचनं श्रुत्वा ततोंऽबा कृपयान्विता ॥  
हत्वा पादप्रहारेण भूमिं चक्रे गुहां ततः ॥ ८ ॥  
तस्यां स्वे पादुके न्यस्य ततः प्रोवाच देवताः ॥  
सर्वास्ता नतसर्वाङ्गीर्विनयेन समन्विताः ॥ ९ ॥  
इमे मत्पादुके दिव्ये गुहामध्यगते सदा ॥  
सर्वाभिः सेवनीये च न गन्तव्यं बहिः क्वचित् ॥ ६.८९.१० ॥  
या काचिल्लौल्यमास्थाय निष्क्रमिष्यति मोहतः ॥  
सा दिव्यभावनिर्मुक्ता शृगाली सम्भविष्यति ॥ ११ ॥  
॥ देवता ऊचुः ॥ ॥  
अत्र स्थाने महादेवि कोऽस्माकं प्रकरिष्यति ॥  
पूजां को वात्र चाहारस्तस्माद्ब्रूहि सुरेश्वरि ॥ १२ ॥  
॥ अम्बोवाच ॥ ॥  
अत्रागत्य विनिर्मुक्ता योगिनो ध्यानचिन्तकाः ॥  
पूजां सम्यक्करिष्यन्ति सर्वासां भक्तिसंयुताः ॥ १३ ॥  
पादुके मे प्रपूज्यादौ माम्स मद्यादिभिः क्रमात् ॥  
अवाप्स्यन्ति च संसिद्धिं दुर्लभाममरैरपि ॥ १४ ॥  
ततस्तथेति ताः प्रोच्य गुहामध्ये व्यवस्थिताः ॥  
परिवार्य शुभे तस्याः पादुके मोक्षदायिके ॥ १५ ॥  
ततस्तत्र समागत्य पुरुषा अपि दूरतः ॥  
प्रपूज्य पादुके सम्यङ्मातॄस्ताश्च ततः परम्॥  
प्रयान्ति च परां सिद्धिं जन्म मृत्युविवर्जिताम् ॥ १६ ॥  
एतस्मिन्नन्तरे नष्टा अग्निष्टोमादिकाः क्रियाः ॥  
तीर्थयात्राव्रतान्येव संयमा नियमाश्च ये १७ ॥  
ये चापि ब्राह्मणाः शान्ताः सदा मद्यस्य दूषणम् ॥  
प्रकुर्वन्ति स्वहस्तेन तेऽपि मद्यैः पृथग्विधैः ॥ १८ ॥  
तर्पयन्ति तथा मांसैस्त्यक्ताशेषमखक्रियाः ॥  
पादुके मातृभिर्जुष्टे तथा धूपानुलेपनैः ॥ १९ ॥  
एतस्मिन्नन्तरे भीताः सर्वे देवाः सवासवाः ॥  
दृष्ट्वा यज्ञक्रियोच्छेदं क्षुत्पिपासा समाकुलाः॥६.८९.२०॥।  
प्रोचुर्महेश्वरं गत्वा विनयावनताः स्थिताः ॥  
स्तुत्वा पृथग्विधैः सूक्तैर्वेदोक्तैः शतरुद्रियैः ॥ २१ ॥  
देवा ऊचुः ॥ ॥  
हाटकेश्वरजे क्षेत्रे पादुके तत्र संस्थिते ॥  
अम्बाया मातृभिः सार्धं गुहामध्ये सुगुप्तके ॥ २२ ॥  
ब्राह्मणा अपिदेवेश मद्यमांसेन भक्तितः ॥  
ताभ्यां पूजां प्रकुर्वन्ति प्रयान्ति परमां गतिम् ॥ २३ ॥  
नष्टा धर्मक्रिया सर्वा मर्त्यलोकेत्र साम्प्रतम् ॥  
अस्माकं सङ्क्षयो जातो यज्ञभागं विना प्रभो॥२४॥  
तस्मात्त्वं कुरु देवेश यथा स्यात्पादुकाक्षयः॥  
प्रभवन्ति मखा भूमावस्माकं स्युः परा मुदः ॥२५॥  
॥ श्रीभगवानुवाच ॥ ॥  
या सा अम्बेति विख्याता शक्तिः सा परमेश्वरी॥  
जगन्माताऽक्षया साक्षान्ममा पि जननी च सा ॥ २६ ॥  
तत्कथं सङ्क्षयस्तस्याः कर्तुं केनापि शक्यते ॥  
मनसापि महाभागाः पादुकानां विशेषतः ॥ २७ ॥  
परं तत्र करिष्यामि सुखोपायं सुरेश्वराः ॥  
युष्मभ्यं पादुकायां च महत्त्वं येन जायते ॥ २८ ॥  
एवमुक्त्वा ततो ध्यानं चक्रे देवो महेश्वरः ॥  
व्यावृत्यकमलं हृत्स्थमष्टपत्रं सकर्णिकम् ॥ २९ ॥  
तस्यान्तर्गतमासीनमङ्गुष्ठाग्रमितं शुभम् ॥  
द्वादशार्कप्रभं सूक्ष्मं स्वमात्मानं व्यलोकयत् ॥ ६.८९.३० ॥  
तस्यैवं ध्यायमानस्य तृतीयनयनात्ततः ॥  
श्वेताम्बरधरा शुभ्रा निर्गता कन्यका शुभा ॥ ३१ ॥  
अथ सा प्राह तं देवं प्रणिपत्य महेश्वरम् ॥  
किमर्थं देव सृष्टास्मि ममादेशः प्रदीयताम् ॥ ३२ ॥  
॥ श्रीभगवानुवाच ॥ ॥  
हाटकेश्वरजे क्षेत्रे पादुके संस्थिते शुभे ॥  
श्रीमातुर्जगतां मुख्ये ताभ्यां पूजां त्वमाचर ॥ ३३ ॥  
कन्यकां सम्परित्यज्य तवान्वयविवर्द्धिताम्॥  
यः करिष्यति तत्पूजामाहारः स्यात्स मातृषु ॥ ३४ ॥  
कौमारब्रह्मचर्य्येण त्वयापि च सुभक्तितः ॥  
ताभ्यां पूजा प्रकर्तव्या नो चेन्नाशमवाप्स्यसि ॥ ३५ ॥  
तव पूजा करिष्यन्ति ये नरा भक्तितत्पराः ॥  
मातॄणां सम्मतास्ते स्युः सर्वदैव सुखान्विताः ॥ ३६ ॥  
एवमुक्त्वा ततस्तस्या मन्त्रमार्गं यथोचितम् ॥  
पूजामार्गं विशेषेण कथयामास विस्तरात् ॥ ३७।  
ततो विसर्जयामास दत्त्वा छत्रादिभूषणम् ॥  
प्रतिपत्तिं महादेवस्तांश्च सर्वान्सुरेश्वरान् ॥ ३८ ॥  
॥ कुमार्युवाच ॥ ॥  
त्वयेतत्कथितं देव त्वदन्वयसमुद्भवाः ॥  
कन्यकाः पूजयिष्यन्ति पादुके ते सुशोभने ॥ ३९ ॥  
कौमारब्रह्मचर्य्येण भविष्यत्यन्वयः कथम् ॥  
एतन्मे विस्तरात्सर्वं यथावद्वक्तुमर्हसि ।। ६.८९.४० ॥ ॥  
॥ श्रीभगवानुवाच ॥ ॥  
यस्यायस्याः प्रसन्ना त्वं कन्यकाया वदिष्यसि ॥  
मन्त्रग्राममिमं सम्यक्त्वद्भावा सा भविष्यति ॥ ४१ ॥  
एवं चान्या महाभागे पारम्पर्येण कन्यकाः ॥  
तव वंशोद्भवाः सर्वाः प्रभविष्यन्ति मन्त्रतः ॥ ४२  
ततः सा तां समासाद्य पादुकासम्भवां गुहाम् ॥  
पूजां चक्रे यथान्यायं यथोक्तं त्रिपुरारिणा ॥ ४३ ॥  
॥ सूत उवाच ॥ ॥  
तदन्वयसमुत्थायाः कन्यकायाः करेण यः ॥  
पादुकाभ्यां नरः पूजां प्रकरोति समाहितः ॥  
इह लोके सुखं प्राप्य स स्यात्प्रेत्य सुखान्वितः ॥ ४४ ॥  
तस्मात्सर्वप्रयत्नेन कन्याहस्तेन पादुके ॥  
पूजनीये विशेषेण पूज्या सा चापि कन्यका ॥ ४५ ॥  
वाञ्छद्भिः शाश्वतं सौख्यमिह लोके परत्र च ॥  
मानवैर्भक्तिसंयुक्तैरित्युवाच महेश्वरः ॥ ४६ ॥  
एतद्वः सर्वमाख्यातं माहात्म्यं पादुकोद्भवम् ॥  
श्रीमातुरनुषङ्गेण अम्बादेव्या द्विजोत्तमाः ॥ ४७ ॥  
यश्चैतच्छृणुयाद्भक्त्या चतुर्दश्यां समाहितः ॥  
तथाष्टम्यां विशेषेण स प्राप्नोति परं पदम् ॥ ४८ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये श्रीमातुः पादुकामाहात्मवर्णनन्नामैकोननवतितमोऽध्यायः ॥ ८९ ॥