+++
title = "२४०"

+++
॥ ब्रह्मोवाच ॥ ॥  
हरेर्दीपस्तु मद्दीपादधिकोऽयं प्रकुर्वतः ॥  
वैकुण्ठवास एव स्यान्ममैश्वर्यमवाञ्छितम् ॥ १ ॥  
॥ नारद उवाच ॥ ॥  
दीपोऽयं विष्णुभवने मन्त्रवद्विहितो नरैः ॥  
सदा विशेषफलदश्चातुर्मास्येऽधिकः कथम् ॥ २ ॥ ॥  
॥ ब्रह्मोवाच ॥ ॥  
विष्णुर्नित्याधिदैवं मे विष्णुः पूज्यः सदा मम ॥  
विष्णुमेनं सदा ध्याये विष्णुर्मत्तः परो हि सः ॥ ३ ॥  
स विष्णु वल्लभो दीपः सर्वदा पापहारकः ॥  
चातुर्मास्ये विशेषेण कामनासिद्धिकारकः ॥ ४ ॥  
विष्णुर्दीपेन सन्तुष्टो यथा भवति पुत्रक ॥  
तथा यज्ञसहस्रैश्च वरं नैव प्रयच्छति ॥ ५ ॥  
स्वल्प व्ययेन दीपस्य फलमानन्तकं नृणाम् ॥  
अनन्तशयने प्राप्ते पुण्यसङ्ख्या न विद्यते ॥ ६ ॥  
तस्मात्सर्वात्मभावेन श्रद्धया संयुतेन च ॥  
दीपप्रदानं कुरुते हरेः पापैर्न लिप्यते ॥ ७ ॥  
उपचारैः षोडशकैर्यतिरूपे हरौ पुनः ॥  
दीपप्रदाने विहिते सर्वमुद्द्योतितं जगत् ॥ ८ ॥  
दीपादनन्तरं ब्रह्मन्नन्नस्य च निवेदनम् ॥  
त्रयोदश्या भक्तियुक्तैः कार्यं मोक्षपदस्थितैः ॥ ९ ॥  
अमृतं सम्परित्यज्य यदन्नं देवता अपि ॥  
स्पृहयन्ति गृहस्थस्य गृहद्वारगताः सदा ॥ 6.240.१० ॥  
हरौ सुप्ते विशेषेण प्रदेयः प्रत्यहं नरैः ॥  
फलैरर्घ्यो विष्णुतुष्ट्यै तत्कालसमुदा हृतैः ॥ ११ ॥  
ताम्बूलवल्लीपत्रैश्च तथा पूगफलैः शुभैः ॥  
द्राक्षाजम्ब्वाम्रजफलैरक्रोडैर्दाडिमैरपि ॥ १२ ॥  
बीजपूरफलैश्चैव दद्यादर्घ्यं सुभक्तितः ॥  
शङ्खतोयं समादाय तस्योपरि फलं शुभम्॥ १३ ॥  
मन्त्रेणानेन विप्रेन्द्र केशवाय निवेदयेत् ॥  
पुनराचमनं देयमन्नदानादनन्तरम् ॥ १४ ॥  
आर्तिक्यं च ततः कुर्यात्सर्वपापविनाशनम् ॥  
चतुर्दश्या नमस्कुर्याद्विष्णवे यतिरूपिणे ॥ १५ ॥  
पञ्चदश्या भ्रमः कार्यः सर्वदिक्षु द्विजैः सह ॥  
सप्तसागरजै स्तोयैर्दत्तैर्यत्फलमाप्यते ॥ १६ ॥  
तत्तोयदानाच्च हरेः प्राप्यते विष्णुवल्लभैः ॥  
चतुर्वारभ्रमीभिश्च जगत्सर्वं चराचरम् ॥ १७ ॥  
क्रान्तं भवति विप्राग्र्य तत्तीर्थगमनादिकम् ॥  
षोडश्या देवसायुज्यं चिन्तयेद्योगवित्तमः ॥ १८ ॥  
आत्मनश्च हरेर्नित्यं न मूर्तिं भावयेत्तदा ॥  
मूर्तामूर्तस्वरूप त्वाद्दृश्यो भवति योगवित् ॥ १९ ॥  
तस्मिन्दृष्टे निवर्तेत सदसद्रूपजा क्रिया ॥  
आत्मानं तेजसां मध्ये चिन्तयेत्सूर्यवर्चसम् ॥ 6.240.२० ॥  
अहमेव सदा विष्णुरित्यात्मनि विचारयन् ॥  
लभते वैष्णवं देहं जीवन्मुक्तो द्विजो भवेत् ॥ २१ ॥  
चातुर्मास्ये विशेषेण योगयुक्तो द्विजो भवेत् ॥  
इयं भक्तिः समादिष्टा मोक्षमार्गप्रदे हरौ ॥ २२ ॥  
इति श्रीस्कान्दे महापुराण एकाशीतिसाहस्र्यां संहितायां षष्ठे नागरखण्डे हाटकेश्वरक्षेत्रमाहात्म्ये शेषशाय्यु पाख्याने ब्रह्मनारदसंवादे चातुर्मास्यमाहात्म्ये दीपदानादिसायुज्यचिन्तनान्तभक्तिनिरूपणं नाम चत्वारिंशदुत्तरद्विशततमोऽध्यायः ॥२४०॥। ॥छ॥