+++
title = "०३९"

+++
।। व्यास उवाच ।। ।।  
भगवन्क्षेत्रमाहात्म्यं कथितं च यथातथम् ।।  
तीर्थानामुत्तमं तीर्थं पुण्यानां पुण्यवर्धनम् ।। १ ।।  
कति सन्त्यत्र तीर्थानि लिङ्गानि च तथा कति ।।  
कथयस्व प्रसादेन पृच्छतो मम साम्प्रतम् ।। २ ।।  
।। सनत्कुमार उवाच ।। ।।  
षष्टिकोटिसहस्राणि षष्टिकोटिशतानि च ।।  
महाकालवने व्यास लिङ्गसङ्ख्या न विद्यते ।। ३ ।।  
अकामो वा सकामो वा जायते योऽत्र मानवः ।।  
महाकालवने रम्ये शिवलोके महीयते ।। ४ ।।  
कृतकामानि तीर्थानि प्रासादायतनानि च ।।  
तेषु स्नात्वा शुचिर्भूत्वा शिवलोके महीयते ।। ५ ।।  
पुण्यानि सर्वतीर्थानि सिद्धिक्षेत्राणि सर्वतः ।।  
तेषां मुख्यतमं विद्धि क्षेत्रं तीर्थं तथोत्तमम् ।। ।। ६ ।।  
यः शृणोति महाभक्त्या स याति परमां गतिम् ।। ७ ।। ।।  
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्य खण्डेऽवन्तीक्षेत्रमाहात्म्ये महाकालवनमाहात्म्यवर्णनन्नामैकोनचत्वारिंशोऽध्यायः ।। ३९ ।। ।। छ ।।