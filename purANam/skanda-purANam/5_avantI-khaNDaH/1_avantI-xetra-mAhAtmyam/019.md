+++
title = "०१९"

+++
।। सनत्कुमार उवाच ।। ।।  
अथातः सम्प्रवक्ष्यामि हरसिद्धिं सुसिद्धिदाम् ।।  
पार्वत्या हरणे यत्र सिद्धिः प्राप्ता हरेण च ।। १ ।।  
बलिनौ दानवौ जातौ नाम्ना चण्डप्रचण्डकौ ।।  
उत्खाय त्रिदिवं सर्वं गिरिं कैलासमागतौ ।। २ ।।  
दृष्ट्वा तत्र गिरीशं तु उद्यताक्षाक्षहस्तकम् ।।  
नागेशं शशिखट्वाङ्गं गृहीत्वा दक्षिणे करे ।। ३ ।।  
देविदेवीति जल्पन्तं दासस्तेऽस्मीति वादिनम् ।।  
यावदेकं तु फलकं तावद्द्यूतं प्रवर्तताम् ।। ४ ।।  
रागीभूते तदा देवे तौ प्राप्तौ देवकण्टकौ ।।  
उत्सादिताः शिवगणा नन्दिना प्रतिषेधितौ ।। ५ ।।  
ततस्ताभ्यां तदा नन्दी शूलाभ्यां प्रविदारितः ।।  
समं सव्यदक्षिणं वै सुस्राव रुधिरं बहु ।। ६ ।।  
नन्दिनं ताडितं दृष्ट्वा तदा शिलादनन्दनम् ।।  
ध्याता हरेण सा देवी प्रणता साऽग्रतः स्थिता ।। ७ ।।  
वध्यतां तौ महादैत्यौ वधामीति वचोऽब्रवीत् ।।  
गृहीत्वा मुद्गरं घोरमतिक्रोधादताडयत् ।। ८ ।।  
यदा तया हतौ दृष्टौ दानवौ बलगवितौ ।।  
हरस्तामाह हे चण्डि संहृतौ दुष्टदानवौ ।। ९ ।।  
हरसिद्धिरतो लोके नाम्ना ख्यातिं गमिष्यसि ।।  
ततः प्रभृति सा देवी हरसिद्धि प्रदायिनी ।।  
हरसिद्धिरिति ख्याता महाकाले बभूव ह ।। 5.1.19.१० ।।  
यः पश्येत्परया भक्त्या हरसिद्धिं नरोत्तमः ।।  
सोऽक्षयाँल्लभते कामान्मृतः शिवपुरं व्रजेत् ।। ११ ।।  
आदिसिद्धिं महादेवीं नित्यां व्योमस्वरूपिणीम् ।।  
हरसिद्धिं प्रपश्येद्यः सोऽभीष्टं लभते फलम् ।। १२ ।।  
यः स्मरेद्धरसिद्धीति मन्त्रं च चतुरक्षरम् ।।  
न वैरिणो भयं तस्य दारिद्र्यं नैव जायते ।। १३ ।।  
नरो महानवम्यां यो हरसिद्धिं प्रपूजयेत् ।।  
महिषं च बलिं दद्यात्स भवेद्भूपतिर्भुवि ।। १४ ।।  
नवम्यां पूजिता देवी हरसिद्धिर्हरप्रिया ।।  
तुष्टा नृणां सदा व्यास ददात्यनवमं फलम् ।। १५ ।।  
सा पुण्या सा पवित्रा च सर्वत्र सुखदायिनी ।।  
स्मृता सम्पूजिता दृष्टा धनपुत्रसुखप्रदा ।। १६ ।।  
महानवम्यां ये व्यास हन्यन्ते महिषादयः ।।  
सर्वे ते स्वर्गतिं यान्ति घ्नतां पापं न विद्यते ।। १७ ।।  
इति श्रीस्कान्दे महापुराण एकाशीतिसाहस्र्यां संहितायां पञ्चम आवत्यखण्डेऽवन्तीक्षेत्रमाहात्म्ये हरसिद्धिमाहात्म्य वर्णनन्नामैकोनविंशोऽध्यायः ।। १९ ।। छ ।।