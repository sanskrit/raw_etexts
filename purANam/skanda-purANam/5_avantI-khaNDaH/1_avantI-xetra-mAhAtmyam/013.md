+++
title = "०१३"

+++
।। सनत्कुमार उवाच ।। ।।  
स्वर्गद्वारे नरः स्नात्वा दृष्ट्वा देवं च भैरवम् ।।  
श्राद्धं तत्रैव कुर्वीत पितॄनुद्दिश्य भक्तितः ।। १ ।।  
पितॄंश्च स नरो व्यास तारयेदात्मना सह ।।  
स्वर्गद्वारेण योऽभ्येति रुद्रस्य परमं पदम् ।। २ ।।  
भैरवस्याग्रतो देवी पूर्वे तिष्ठति चाम्बिका ।।  
तां तु दृष्ट्वा नरः स्त्री वा मुच्यते सर्वपातकैः ।। ३ ।।  
महानवम्यां पुरुषः कृत्वा बस्तमयं बलिम् ।।  
महिषं वा सुरां मांसं मालां बिल्वमयीं शुभाम् ।।  
भक्त्या निवेद्य देव्यै तु सर्वासिद्धिमवाप्नुयात् ।। ४ ।।  
तत्र स्नात्वा नरो भक्त्या पूजां कृत्वा महेश्वरे ।।  
स्वर्गद्वारेण सोऽभ्येति रुद्रस्य भवनं द्विज ।। ५ ।।  
इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डेऽवन्तीक्षेत्रमाहात्म्ये स्वर्गद्वारमाहात्म्य वर्णनन्नाम त्रयोदशोध्यायः ।। १३ ।। ।।छ।।