+++
title = "०९०"

+++
अगस्त्य उवाच ।। ।।  
पार्वतीहृदयानन्द पार्वतीश समुद्भवम् ।।  
कथयेह यदुद्दिष्टं भवता प्रागघापहम् ।। १ ।।  
।। स्कन्द उवाच ।।  
शृण्वगस्ते यदा मेना हिमाचलपतिव्रता ।।  
गिरीन्द्रजां सुतामाह पुत्रि तेस्य महेशितुः ।। २ ।।  
किं स्थानं वसतिर्वा का को बन्धुर्वेत्सि किञ्चन ।।  
प्रायो गृहं न जामातुरस्य कोपि च कुत्रचित् ।। ३ ।।  
निशम्येति वचो मातुरतिह्रीणा गिरीन्द्रजा ।।  
आसाद्यावसरं शम्भुं नत्वा गौरी व्यजिज्ञपत् ।। ४ ।।  
मया श्वश्रूगृहं कान्त गम्यमद्य विनिश्चितम् ।।  
नाथात्र नैव वस्तव्यं नय मां स्वं निकेतनम् ।। ५ ।।  
गिरीन्द्रजागिरं श्रुत्वा गिरीश इति तत्त्ववित् ।।  
हित्वा हिमगिरिं प्राप्तो निजमानन्दकाननम् ।। ६।।  
प्राप्यानन्दवनं देवी परमानन्दकारणम्।।  
विस्मृत्य पितृसंवासं जाता चानन्दरूपिणी ।। ७ ।।  
अथ विज्ञापयाञ्चक्रे गौरी गिरिशमेकदा ।।  
अच्छिन्नानन्दसन्दोहः कुतः क्षेत्रेऽत्र तद्वद ।। ८ ।।  
इति गौरीरितं श्रुत्वा प्रत्युवाच पिनाकधृक् ।।  
पञ्चक्रोशपरीमाणे क्षेत्रेस्मिन्मुक्तिसद्मनि ।। ९ ।।  
तिलान्तरं न देव्यस्ति विना लिङ्गं हि कुत्रचित् ।।  
एकैकं परितो लिङ्गं क्रोशं क्रोशं च यावनिः ।। 4.2.90.१० ।।  
अन्यत्रापि हि सा देवि भवेदानन्दकारणम् ।।  
अत्रानन्दवने देवि परमानन्दजन्मनि ।। ११ ।।  
परमानन्दरूपाणि सन्ति लिङ्गान्यनेकशः ।।  
चतुर्दशसु लोकेषु कृतिनो ये वसन्ति हि ।। १२ ।।  
तैः स्वनाम्नेह लिङ्गानि कृत्वाऽऽपि कृतकृत्यता ।।  
अत्र येन महादेवि लिङ्गं संस्थापितं मम ।। १३ ।।  
वेत्ति तच्छ्रेयसः सङ्ख्यां शेषोपि न विशेषवित् ।। १४ ।।  
परिच्छेदव्यतीतस्यानन्दस्य परकारणम् ।।  
अतस्त्विदं परं क्षेत्रं लिर्गैर्भूयोभिरद्रिजे ।। १५ ।।  
निशम्येति महादेवी पुनः पादौ प्रणम्य च ।।  
देह्यनुज्ञां महादेव लिङ्गसंस्थापनाय मे।।१६।।  
पत्युराज्ञां समासाद्य यच्छेच्छ्रेयः पतिव्रता ।।  
न तस्याः श्रेयसो हानिः संवर्तेपि कदाचन ।। १७ ।।  
इति प्रसाद्य देवेशमाज्ञां प्राप्य महेशितुः ।।  
लिङ्गं संस्थापितं गौर्या महादेव समीपतः ।। १८ ।।  
तल्लिङ्गदर्शनात्पुंसां ब्रह्महत्यादिपातकम् ।।  
विलीयेत न सन्देहो देहबन्धोपि नो पुनः ।। १९ ।।  
तत्र लिङ्गे वरो दत्तो देवदेवेन यः पुनः ।।  
निशामय मुने तं तु भक्तानां हितकाम्यया ।। 4.2.90.२० ।।  
लिङ्गं यः पार्वतीशाख्यं काश्यां सम्पूजयिष्यति ।।  
तद्देहावसितिं प्राप्य काशीलिङ्गं भविष्यति ।। २१ ।।  
काशीलिङ्गत्वमासाद्य मामेवानुप्रवेक्ष्यति ।।  
चैत्रशुक्लतृतीयायां पार्वतीशसमर्चनात् ।। २२ ।।  
इह सौभाग्यमाप्नोति परत्र च शुभां गतिम् ।।  
पार्वतीश्वरमाराध्य योषिद्वा पुरुषोपि वा ।। २३ ।।  
न गर्भमाविशेद्भूयो भवेत्सौभाग्यभाजनम् ।।  
पार्वतीशस्य लिङ्गस्य नामापि परिगृह्णतः ।।२४।।  
अपि जन्मसहस्रस्य पापं क्षयति तत्क्षणात् ।।  
पार्वतीशस्य माहात्म्यं यः श्रोष्यति नरोत्तमः ।।  
ऐहिकामुष्मिकान्कामान्स प्राप्स्यति महामतिः ।। २५ ।। ।।  
इति श्रीस्कान्दे महापुराण एकाशीति साहस्र्यां संहितायां चतुर्थे काशीखण्ड उत्तरार्धे पार्वतीशवर्णनं नाम नवतितमोऽध्यायः ।। ९० ।।