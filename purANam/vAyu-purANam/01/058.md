---
title: ०५८

---
॥सूत उवाच ॥  
अत ऊर्द्ध्वं प्रवक्ष्यामि द्वापरस्य विधिं पुनः।  
तत्र त्रेतायुगे क्षीणे द्वापरं प्रतिपद्यते ॥ ५८.१ ॥  
  
द्वापरादौ प्रजानान्तु सिद्धिस्त्रतायुगे तु या।  
परिवृत्ते युगे तस्मिंस्ततः सा सम्प्रणश्यति ॥ ५८.२ ॥  
  
ततः प्रवर्त्तते तासां प्रजानां द्वापरे पुनः।  
लोभोऽधृतिर्वणिग्युद्धं तत्त्वानामविनिश्चयः ॥ ५८.३ ॥  
  
तम्भेदश्चैव वर्णानां कार्याणाञ्चा विनिर्णयः।  
यज्ञौषधेः पशोर्दण्डो मदो दम्भोऽक्षमा बलम्।  
एषां रजस्तमोयुक्ता प्रवृत्तिर्द्वापरे स्मृता ॥ ५८.४ ॥  
  
आद्ये कृते च धर्मोऽस्ति त्रेतायां सम्प्रपद्यते।  
द्वापरे व्याकुलीभूत्वा प्रणश्यति कलौ युगे ॥ ५८.५ ॥  
  
वर्णानां विपरिध्वंसः सङ्कीर्त्त्यते तथाश्रमः।  
द्वैधमुत्पद्यते चैव युगे तस्मिन् श्रुतौ स्मृतौ ॥ ५८.६ ॥  
  
द्वैधात् श्रुतेः स्मृतेश्चैव निश्चयो नाधिगम्यते।  
अनिश्चयादिगमनाद्धर्मतत्त्वं निगद्यते।  
धर्मतत्त्वे तु भिन्नानां मतिभेदो भवेन्नृणाम् ॥ ५८.७ ॥  
  
परस्परविभिन्नैस्तैर्दृष्टीनां विभ्रमेण च।  
अयं धर्मो ह्ययं नेति निश्चयो नाभिगम्यते ॥ ५८.८ ॥  
  
कारणानाञ्च वकैल्यात् कारणस्याप्यनिश्चयात्।  
मतिभेदे च तेषां वै दृष्टीनां विभ्रमो भवेत् ॥ ५८.९ ॥  
  
ततो दृष्टिविभिन्नैस्तैः कृतं शास्त्रकुलन्त्विदम्।  
एको वेदश्वतुष्पादस्त्रेतास्विह विधीयते ॥ ५८.१० ॥  
  
संरोधादायुषश्चैव दृश्यते द्वापरेषु च ।  
वेदव्यासैश्चतुर्धा तु व्यस्यते द्वापरादिषु ॥ ५८.११ ॥  
  
ऋषिपुत्रैः पुनर्वेदा भिद्यन्ते दृष्टिविभ्रमैः।  
मन्त्रब्राह्मणविन्यासैः स्वरवर्णविपर्ययैः ॥ ५८.१२ ॥  
  
संहिता ऋग्यजुःसाम्नां संहन्यन्ते श्रुतर्षिभिः।  
सामान्याद्वैकृताच्चैव दृष्टिभिन्नैः व्कचित्व्कचित् ॥ ५८.१३ ॥  
  
ब्राह्मणं कल्पसूत्राणि मन्त्रप्रवचनानि च।  
अन्ये तु प्रहितास्तीर्थैः केचित्तान् प्रत्यवस्थिताः ॥ ५८.१४ ॥  
  
द्वापरेषु प्रवर्त्तन्ते भिन्नवृत्ताश्रमा द्विजाः।  
एकमाध्वर्यवं पूर्वमासीद्द्वैधं पुनस्ततः ॥ ५८.१५ ॥  
  
सामान्यविपरीतार्थैः कृतं शास्त्रकुलन्त्विदम्।  
आध्वर्यवस्य प्रस्तावैर्बहुधा व्याकुलं कृतम् ॥ ५८.१६ ॥  
  
तथैवाथर्वऋक्साम्नां विकल्पैश्चाप्यसङ्क्षयैः।  
व्याकुलं द्वापरे भिन्ने क्रियते भिन्नदर्शनैः ॥ ५८.१७ ॥  
  
तैषां भेदाः प्रभेदाश्च विकल्पैश्चाप्यसङ्क्षयाः ।  
द्वापरे सम्प्रवर्तन्ते विनश्यन्ति पुनः कलौ ॥ ५८.१८ ॥  
  
तेषां विपर्ययाश्चैव भवन्ति द्वापरे पुनः।  
अवृष्टिर्मरणञ्चैव तथैव व्याध्युपद्ववाः ॥ ५८.१९ ॥  
  
वाङ्मनःकर्मजैर्दुःखैर्निर्वेदो जायते पुनः ।  
निर्वेदाज्जायते तेषां दुःखमोक्ष विचारणा ॥ ५८.२० ॥  
  
विचाराणाच्च वैराग्यं वैराग्याद्दोपदर्शनम्।  
दोषाणां दर्शनाच्चैव द्वापरे ज्ञानसम्भवः ॥ ५८.२१ ॥  
  
तेषाञ्च मानिनां पूर्वमाद्ये स्वायम्भुवेऽन्तरे।  
उत्पद्यन्ते हि शास्त्राणां द्वापरे परिपन्थिनः ॥ ५८.२२ ॥  
  
आयुर्वेदविकल्पाश्च अङ्गानां ज्यौतिषस्य च।  
अर्थशास्त्रविकल्पश्च हेतुशास्त्रविकल्पनम् ॥ ५८.२३ ॥  
  
स्मृतिशास्त्रप्रभेदाश्च प्रस्थानानि पृथक् पृथक्।  
द्वापरेष्वभिवर्त्तन्ते मतिभेदास्तथा नृणाम् ॥ ५८.२४ ॥  
  
मनसा कर्मणा वाचा कृच्छ्रा द्वार्त्ता प्रसिद्ध्यति।  
द्वापरे सर्वभूतानां कायक्लेशपुरस्कृता ॥ ५८.२५ ॥  
  
लोभेऽधृतिर्वणिग्युद्धं तत्त्वानामविनिश्चयः।  
वेदशास्त्रप्रणयनं धर्माणां सङ्करस्तथा ॥ ५८.२६ ॥  
  
द्वापरेषु प्रवर्त्तन्ते रोगो लोभो वधस्तथा।  
वर्णाश्रमपरिध्वंसाः कामद्वेषौ तथैव च ॥ ५८.२७ ॥  
  
पूर्णे वर्षसहस्रे द्वे परमायुस्तुथा नृणाम्।  
निःशेपे द्वापरे तस्मिन् तस्य सन्ध्या तु पादतः ॥ ५८.२८ ॥  
  
प्रतिष्ठते गुणैर्हीनो धर्मोऽसौ द्वापरस्य तु ।  
तथैव सन्ध्यापादेन अंशस्तस्यावतिष्ठते ॥ ५८.२९ ॥  
  
द्वापरस्य च वर्षे या तिष्यस्य तु निबोधत।  
द्वापरस्यांशशेषे तु प्रतिपत्तिः कलेरतः ॥ ५८.३० ॥  
  
हिंसासूयानृतं माया वधश्चैव तपस्विनाम्।  
एते स्वभावास्तिष्यस्य साधयन्ति च वै प्रजाः ॥ ५८.३१ ॥  
  
एष धर्मः कृतः कृत्स्नो धर्मश्च परिहीयते।  
मनसा कर्मणा स्तुत्या वार्त्ता सिद्ध्यति वा न वा ॥ ५८.३२ ॥  
  
कलौ प्रमारको रोगः सततं क्षुद्भयानि वै।  
अनावृष्टिभयं घोरं दर्शनञ्च विपर्ययम् ॥ ५८.३३ ॥  
  
न प्रमाणं स्मृतेरस्ति तिष्ये लोके युगे युगे।  
गर्भस्थो म्रियते कश्चिद्यौवनस्थस्तथापरः ।  
स्थाविरे मध्यकौमारे म्रियन्ते वै कलौ प्रजाः ॥ ५८.३४ ॥  
  
अधार्मिकास्त्वनाचारास्तीक्ष्ण कोपाल्पतेजसः।  
अनृतब्रुवश्च सततं तिष्ये जायन्ति वै प्रजाः ॥ ५८.३५ ॥  
  
दुरिष्टैर्दुरधीतैश्च दुराचारैर्दुरागमैः।  
विप्राणां कर्मदोषैस्तैः प्रजानां जायते भयम् ॥ ५८.३६ ॥  
  
हिंसा माया तथेर्ष्या च क्रोधोऽसूयाक्षमानृतम्।  
तिष्ये भवन्ति जन्तूनां रागो लोभश्च सर्वशः ॥ ५८.३७ ॥  
  
सङ्क्षोभो जायतेऽत्यर्थं कलिमासाद्य वै युगम्।  
नाधीयन्ते तदा वेदा न यजन्ते द्विजातयः।  
उत्सीदन्ति नराश्चैव क्षत्रियाः सविशः क्रमात् ॥ ५८.३८ ॥  
  
क्षुद्राणामन्त्ययोनेस्तु सम्बन्धा ब्राह्मणैः सह।  
भवन्तीह कलौ तस्मिन् शयनासनभोजनैः ॥ ५८.३९ ॥  
  
राजानः शूद्रभूयिष्ठा पाषण्डानां प्रवर्तकाः।  
भ्रूणहत्याः प्रजास्तत्र प्रजा एवं प्रवर्त्तते ॥ ५८.४० ॥  
  
आयुर्मेधा बलं रूपं कुलञ्चैव प्रहीयते।  
शूद्राश्च ब्राह्मणाचाराः शूद्राचाराश्च ब्राह्मणाः ॥ ५८.४१ ॥  
  
राजवृत्ते स्थिताश्चौराश्चौरवृत्ताश्च पार्थिवाः।  
भृत्याश्च नष्टसुहृदो युगान्ते पर्युपस्थिते ॥ ५८.४२ ॥  
  
अशीलिन्योऽव्रताश्चापि स्त्रियो मद्यामिषप्रियाः।  
मायामात्रा भविष्यन्ति युगान्ते प्रत्युपस्थिते ॥ ५८.४३ ॥  
  
श्वापदप्रबलत्वञ्च गवाञ्चैवाप्युपक्षयः।  
साधूनां विनिवृत्तिश्च विद्यात्तस्मिन् कलौ युगे ॥ ५८.४४ ॥  
  
तदा सूक्ष्मे महोदर्को दुर्लभो भोगिनां तथा।  
चतुराश्रमशैथिल्याद्धर्मः प्रविचलिष्यति ॥ ५८.४५ ॥  
  
तदा ह्यल्पफला देवी भवेद्भूमिर्महीयसी।  
शूद्रास्तपश्चरिष्यन्ति युगान्ते प्रत्युपश्थिते ॥ ५८.४६ ॥  
  
तदा ह्यैकाहिको धर्मो द्वापरे यश्च मासिकः।  
त्रेतायां वत्सरस्थश्च एकाहादतिरिच्यते ॥ ५८.४७ ॥  
  
अरक्षितारो हर्त्तारो बलिभागस्य पार्थिवाः।  
युगान्तेषु भविष्यन्ति स्वरक्षणपरायणाः ॥ ५८.४८ ॥  
  
अक्षत्रियाश्च राजानो विशः शूद्रोपजीविनः।  
शूद्राभिवादिनः सर्वे युगान्ते द्विजसत्तमाः ॥ ५८.४९ ॥  
  
पतयश्च भविष्यन्ति बहवोऽस्मिन् कलौ युगे।  
चित्रवर्षी तदा देवो यदा स्यात्तु युगक्षयः ॥ ५८.५० ॥  
  
सर्वे वाणिजकाश्चापि भविष्यन्त्यधमे युगे।  
भूयिष्ठं कूटमानैश्च पण्यविक्रीततेजनैः ॥ ५८.५१ ॥  
  
कुशीलचर्या पाषण्डैर्वृथारूपैः समावृतम्।  
पुरुषाल्पं बहुस्त्रीकं युगान्ते पर्युपस्थिते ॥ ५८.५२ ॥  
  
बहुयाचनको लोको भविष्यति परस्परम्।  
क्रव्यादनः क्रूरवाक्यो नार्जवो नानसूयकः ॥ ५८.५३ ॥  
  
न कृते प्रतिकर्ता च क्षीणो लोको भविष्यति।  
अशङ्का चैव पतिते तद्युगान्तस्य लक्षणम् ॥ ५८.५४ ॥  
  
नरशून्या वसुमती शून्या चैव भविष्यति।  
मण्डलानि भवन्त्यत्र देशेषु नगरेषु च ॥ ५८.५५ ॥  
  
अल्पोदका चाल्पफला भविष्यति वसुन्धरा।  
गोप्तारश्चाप्यगोप्तारः प्रभविष्यन्त्यशासनाः ॥ ५८.५६ ॥  
  
हर्त्तारः पररत्नानां परदारप्रधर्षकाः।  
कामात्मानो दुरात्मानो ह्यधर्मात् साहसप्रियाः ॥ ५८.५७ ॥  
  
अनष्टचेतनाः पुंसो मुक्तकेशास्तु चूलिकाः।  
ऊनषोडशवर्षाश्च प्रजायन्ते युगक्षये ॥ ५८.५८ ॥  
  
शुक्लदन्ता जिताक्षाश्च मुण्डाः काषायवाससः।  
शूद्रा धर्मञ्चरिष्यन्ति युगान्ते पर्युपस्थिते ॥ ५८.५९ ॥  
  
सस्यचौरा भविष्यन्ति तथा चैलाभिमर्शनाः।  
चौराश्चौरस्य हर्त्तारो हन्तुर्हर्त्तार एव व ॥ ५८.६० ॥  
  
ज्ञानकर्मण्युपरते लोके निष्क्रियताङ्गते ।  
कीटमूषिकसर्पाश्च धर्षयिष्यन्ति मानवान् ॥ ५८.६१ ॥  
  
सुभिक्षं क्षेममारोग्यं सामर्थ्यं दुर्लभं भवेत्।  
कौशिकाः प्रतिवत्स्यन्ति देशान् क्षुद्भयपीडितान् ॥ ५८.६२ ॥  
  
दुःखेनाभिप्लुतानाञ्च परमायुः शतं भवेत्।  
दृश्यन्ते न च दृश्यन्ते वेदाः कलियुगेऽखिलाः ॥ ५८.६३ ॥  
  
उत्सीदन्ति तथा यज्ञाः केवला धर्मपीडिताः।  
कषायिणश्च निर्ग्रन्थास्तथा कापालिनश्च ह ॥ ५८.६४ ॥  
  
वेदविक्रयिणश्चान्ये तीर्थविक्रयिणोऽपरे ।  
वर्णाश्रमाणां ये चान्ये पाषण्डाः परिपन्थिनः ॥ ५८.६५ ॥  
  
उत्पद्यन्ते तथा ते वै सम्प्राप्ते तु कलौ युगे।  
नाधीयन्ते तदा वेदाः शूद्रा धर्मार्थकोविदाः ॥ ५८.६६ ॥  
  
यजन्ते नाश्वमेधेन राजानः शूद्रयोनयः।  
स्त्रीवधं गोवधं कृत्वा हत्वा चैव परस्परम्।  
उपहन्युस्तदान्योन्यं साधयन्ति तथा प्रजाः ॥ ५८.६७ ॥  
  
दुःखप्रचारतोऽल्पायुर्देशोत्सादः सरोगता।  
मोहो ग्लानिस्तथासौख्यं तमोवृत्तं कलौ स्मृतम् ॥ ५८.६८ ॥  
  
प्रजा तु भ्रूणहत्यायामथ वै सम्प्रवर्त्तते।  
तस्मादायुर्बलं रूपं कलिं प्राप्य प्रहीयते।  
दुःखेनाभिप्लुतानां वै परमायुः शतं नृणाम् ॥ ५८.६९ ॥  
  
दृश्यन्ते नाभिदृश्यन्ते वेदाः कलियुगेऽखिलाः।  
उत्सीदन्ते तदा यज्ञाः कोवला धर्मपीडिताः ॥ ५८.७० ॥  
  
तदा त्वल्पेन कालेन सिद्धिं यास्यन्ति मानवाः।  
धन्या धर्मञ्चरिष्यन्ति युगान्ते द्विजसत्तमाः ॥ ५८.७१ ॥  
  
श्रुतिस्मृत्युदितं धर्मं ये चरन्त्यनसूयकाः.  
त्रेतायां वार्षिको धर्मो द्वापरे मासिकः स्मृतः।  
यथाशक्तिं चरन् प्राज्ञस्तदह्ना प्राप्रुयात् कलौ ॥ ५८.७२ ॥  
  
एषा कलियुगेऽवस्था सन्ध्यांशन्तु निबोध मे ।  
युगे युगे तु हीयन्ते त्रींस्त्रीन् पादांश्च सिद्धयः ॥ ५८.७३ ॥  
  
युगस्वभावात्सन्ध्यास्तु तिष्ठन्तीमास्तु पादशः।  
सन्ध्यास्वभावाच्चांशेषु पादशस्ते प्रतिष्ठिताः ॥ ५८.७४ ॥  
  
एवं सन्ध्यांशके काले सम्प्राप्ते तु युगान्तिके।  
तेषां शास्ता ह्यसाधूनां भृगूणां निधनोत्थितः ॥ ५८.७५ ॥  
  
गोत्रेण वै चन्द्रमसो नाम्ना प्रमितिरुच्यते।  
माधवस्य तु सोंशेन पूर्वं स्वायम्भुवेऽन्तरे ॥ ५८.७६ ॥  
  
समाः स विंशतिं पूर्णाः पर्यटन् वै वसुन्धराम्।  
आचकर्ष स वै सेनां सवाजिरथकुञ्जराम् ॥ ५८.७७ ॥  
  
प्रगृहीतायुधैर्विप्रैः शतशोऽथ सहस्रशः।  
स तदा तैः परिवृतो म्लेच्छान् हन्ति सहस्रशः ॥ ५८.७८ ॥  
  
स हत्वा सर्वगश्चैव राज्ञस्तान् शूद्रयोनिजात्।  
पाषण्डान् स ततः सर्वान्निःशेषान् कृतवान् प्रभुः ॥ ५८.७९ ॥  
  
नात्यर्थं धार्मिका ये च तान् सर्वान् हन्ति सर्वशः।  
वर्णव्यत्यासजातांश्च ये च तानुपजीविनः ॥ ५८.८० ॥  
  
उदीच्यान्मध्यदेशांश्च पार्वतीयांस्तथैव च।  
प्राच्यान् प्रतीच्यांश्च तथा विन्ध्यपृष्ठापरान्तिकान् ॥ ५८.८१ ॥  
  
तथैव दाक्षिणात्यांश्च द्रविडान् सिंहलैः सह।  
गान्दारान् पारदांश्चैव पह्नवान् यवनांस्तथा ॥ ५८.८२ ॥  
  
तुषारान् वर्वरांश्चीनान् शूलिकान् दरदान् खसान्।  
लम्पाकान्थ केतांश्च किरातानाञ्च जातयः ॥ ५८.८३ ॥  
  
प्रवृत्तचक्रो बलवान् म्लेच्छानामन्तकृद्विभुः।  
अधृष्यः सर्वभूतानां चचाराथ वसुन्धराम् ॥ ५८.८४ ॥  
  
माधवस्य तु सोंशेन देवस्य हि विजज्ञिवान् ।  
पूर्वजन्मविधिज्ञैश्च प्रमितिर्नाम वीर्यवान् ॥ ५८.८५ ॥  
  
गोत्रेण वै चन्द्रमसः पूर्वे कलियुगे प्रभुः।  
द्वात्रिंशेऽभ्युदिते वर्षे प्रक्रान्ते विंशतिं समाः ॥ ५८.८६ ॥  
  
विनिघ्नन् सर्वभूतानि मानवानि सहस्रशः।  
कृत्वा वीर्यावशेषान्तु पृथ्वीं ऱूढेन कर्मणा ।  
परस्परनिमित्तेन कोपेनाकस्मिकेन तु ॥ ५८.८७ ॥  
  
स साधयित्वा वृषलान् प्रायशस्तानधार्मिकान् ।  
गङ्गायमुनयोर्मध्ये निष्ठां प्राप्तः सहानुगः ॥ ५८.८८ ॥  
  
ततो व्यतीते तस्मिंस्तु अमात्ये सत्यसैनिके।  
उत्साद्य पार्थिवान् सर्वान् म्लेच्छांश्चैव सहस्रशः ॥ ५८.८९ ॥  
  
तत्र सन्ध्यांशके काले सम्प्राप्ते तु युगान्तिके।  
स्थितास्वल्पावशिष्टासु प्रजास्विह व्कचित् व्कचित् ॥ ५८.९० ॥  
  
अप्रग्रहास्ततस्ता वै लोकचेष्टास्तु वृन्दशः।  
उपहिंसन्ति चान्योन्यं प्रपद्यन्ते परस्परम् ॥ ५८.९१ ॥  
  
अराजके युगवशात् संशये समुपस्थिते।  
प्रजास्ता वै ततः सर्वाः परस्परभयार्दिताः ॥ ५८.९२ ॥  
  
व्याकुलाश्च परिश्रान्तास्त्यक्त्वा दारान् गृहाणि च।  
स्वान् प्राणान् समवेक्षन्तो निष्ठां प्राप्ताः सुदुःखिताः ॥ ५८.९३ ॥  
  
नष्टे श्रौते स्मृते धर्मे परस्परहतास्तदा।  
निर्मर्यादा निराक्रन्दा निःस्नेहा निरपत्रपाः ॥ ५८.९४ ॥  
  
नष्टे वर्पे प्रतिहता ह्रस्वकाः पञ्जविंशकाः।  
हित्वा दारांश्च पुत्रांश्च विषादव्याकुलेन्द्रियाः ॥ ५८.९५ ॥  
  
अनावृष्टिहताश्चैव वार्त्तामुत्सृज्य दुःखिताः।  
प्रत्यन्तांस्तान्निपेवन्ते हित्वा जनपदान् स्वकान् ॥ ५८.९६ ॥  
  
सरितः सागरान् कूपान् सेवन्ते पर्वतांस्तदा।  
मधुमांसैर्मूलफलैर्वर्त्तयन्ति सुदुःखिताः ॥ ५८.९७ ॥  
  
चीरवस्त्राजिनधरा निष्पत्रा निष्परिग्रहाः।  
वर्णाश्रमपरिभ्रष्टाः सङ्करं घोरमास्थिताः ॥ ५८.९८ ॥  
  
एताः काष्ठामनुप्राप्ता अल्पशेषास्तथा प्रजाः ।  
जराव्याधिक्षुधाविष्टा दुःखान्निर्वेदमागमन् ॥ ५८.९९ ॥  
  
विचारणन्तु निर्वेदात् साम्यावस्था विचारणात्।  
साम्यावस्थासु सम्बोधः सम्बोधाद्धर्मशीलता ॥ ५८.१०० ॥  
  
तासुपगमयुक्तासु कलिशिष्टासु वै स्वयम्।  
अहोरात्रं तदा तासां युगन्तु परिवर्त्तते ॥ ५८.१०१ ॥  
  
चित्तसम्मोहनं कृत्वा तासान्तैः सप्तमन्तु तत्।  
भाविनोऽर्थस्य च बलात्ततः कृतमवर्तत ॥ ५८.१०२ ॥  
  
प्रवृत्ते तु पुनस्तस्मिंस्ततः कृतयुगे तु वै।  
उत्पन्नाः कलिशिष्टास्तु कार्तयुग्यः प्रजाम्तदा ॥ ५८.१०३ ॥  
  
तिष्ठन्ति चेह ये सिद्धाः सुदृष्टा विचरन्ति च।  
सदा सप्तर्षयश्चैव तत्र ते च व्यवस्थिताः ॥ ५८.१०४ ॥  
  
ब्रह्मक्षत्रविशः शूद्रा बीजार्थं ये स्मृता इह।  
कलिजैः सह ते सर्वे निर्विशेषास्तदाभवन् ॥ ५८.१०५ ॥  
  
तेषां सप्तर्षयो धर्म कथयन्तीतरेषु च ।  
वर्णा श्रमाचारयुक्तः श्रौतः स्मार्तो द्विधा तु सः ॥ ५८.१०६ ॥  
  
ततस्तेषु क्रियावत्सु वर्त्तन्ते वै प्रजाः कृते ।  
श्रौतः स्मार्त्तः कृतानान्तु धर्मः सप्तर्षिदर्शितः ॥ ५८.१०७ ॥  
  
तासु धर्मव्यवस्तार्थं तिष्ठन्तीहायुगक्षयात् ।  
मन्वन्तराधिकारेषु तिष्ठन्ति मुनयस्तु वै ॥ ५८.१०८ ॥  
  
यथा दावप्रदग्धेषु तृणेष्विह तपे ऋतौ ।  
नवानां प्रथमं दृष्टस्तेषां मूले तु सम्भवः ॥ ५८.१०९ ॥  
  
एवं युगाद्युगस्तेह सन्तानस्तु परस्परम् ।  
वर्त्तते ह्यव्यवच्छेदाद्यावन्मन्वन्तरक्षयः ॥ ५८.११० ॥  
  
सुखमायुर्बलं रूपं धर्मार्थौ काम एव च ।  
युगेष्वेतानि हीयन्ते त्रीणि पादक्रमेण तु ॥ ५८.१११ ॥  
  
ससन्ध्यंशेषु हीयन्ते युगानां धर्मसिद्धयः।  
इत्येष प्रतिसन्धिर्वः कीर्त्तितस्तु मया द्विजाः ॥ ५८.११२ ॥  
  
चतुर्युगानां सर्वेषामेतेनैव प्रसाधनम् ॥  
एषा चतुर्युगावृत्तिरासहस्रात् प्रवर्त्तते ॥ ५८.११३ ॥  
  
ब्रह्मणस्तदहः प्रोक्तं रात्रिश्च तावती स्मृता ।  
अत्रार्जवं जडीभावो भूतानामायुगक्षयात् ॥ ५८.११४ ॥  
  
एतदेव तु सर्वेषां युगानां लक्षणं स्मृतम्।  
एषा चतुर्युगानान्तु गणना ह्येकसप्ततिः।  
क्रमेण परिवृत्ता तु मनोरन्तरमुच्यते ॥ ५८.११५ ॥  
  
चतुर्युगे तथैकस्मिन् भवतीह यथाश्रुतम्।  
तथा चान्येषु भवति पुनस्तद्वै यथाक्रमम् ॥ ५८.११६ ॥  
  
सर्गे सर्गे यथा भेदा उत्पद्यन्ते तथैव तु ।  
पञ्चविंशत्परिमिता न न्यूना नाधिकास्तथा ॥ ५८.११७ ॥  
  
तथा कल्पयुगैः सार्द्धं भवन्ति समलक्षणाः।  
मन्वन्तराणां सर्वेषामेतदेव तु लक्षणम् ॥ ५८.११८ ॥  
  
तथा युगानां परिवर्त्तनानि चिरप्रवृत्तानि युगस्वभवात् ।  
तथा न सन्तिष्ठति जीवलोकः क्षयोदयाभ्यां परिवर्त्तमानः ॥ ५८.११९ ॥  
  
इत्येतल्लक्षणं प्रोक्तं युगानां वै समासतः।  
अतीतानागतानां वै सर्वाण्येवान्तराणि ॥ ५८.१२० ॥  
  
अनागतेषु तद्वच्च तर्क्कः कार्यो विजानता।  
मन्वन्तरेषु सर्वेषु अतीतानागतेष्विह ॥ ५८.१२१ ॥  
  
मन्वन्तरेण चैकेन सर्वाण्येवान्तराणि वै।  
व्याख्यातानि विजानीद्वं कल्पे कल्पेन चैव हि ॥ ५८.१२२ ॥  
  
अस्याभिमानिनः सर्वे नामरूपैर्भवन्त्युत।  
देवा ह्यष्टविधा ये च इह मन्वन्तरेश्वराः ॥ ५८.१२३ ॥  
  
ऋषयो मनवश्चैव सर्वे तुल्याः प्रयोजनैः।  
एवं वर्णाश्रमाणान्तु प्रविभागो युगे युगे ॥ ५८.१२४ ॥  
  
युगस्वभावाच्च तथा विधत्ते वै सदा प्रभुः ।  
वर्णाश्रमविभागश्च युगानि युगसिद्धये ॥ ५८.१२५ ॥  
  
अनुषङ्गः समाख्यातः सृष्टिसर्गन्निबोधत।  
विस्तरेणानुपूर्व्या च स्थितिं वक्ष्ये युगेष्विह ॥ ५८.१२६ ॥  
  
इति श्रीमहापुराणे वायुप्रोक्ते चतुर्युगाख्यानं नामाष्टपञ्चाशोऽध्यायः ॥ ५८ ॥