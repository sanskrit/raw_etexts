---
title: ११२

---
कुंजल उवाच-  
तदेव गानं च सुरांगनाभिर्गीतं समाकर्ण्य च गीतकैर्ध्रुवैः  
समाकुला चापि बभूव तत्र सा शंभुपुत्री परिचिंतयाना १  
आसनात्तूर्णमुत्थाय महोत्साहेन संयुता  
तूर्णं गता वरारोहा तपोभावसमन्विता २  
तं दृष्ट्वा देवसंकाशं दिव्यरूपसमप्रभम्  
दिव्यगंधानुलिप्तांगं दिव्यमालाभिशोभितम् ३  
दिव्यैराभरणैर्वस्त्रैः शोभितं नृपनंदनम्  
दीप्तिमंतं यथा सूर्यं दिव्यलक्षणसंयुतम् ४  
किं वा देवो महाप्राज्ञो गंधर्वो वा भविष्यति  
किं वा नागसुतः सोयं किंवा विद्याधरो भवेत् ५  
देवेषु नैव पश्यामि कुतो यक्षेषु जायते  
अनया लीलया वीरः सहस्राक्षोपि जायते ६  
शंभुरेष भवेत्किंवा किंवा चायं मनोभवः  
किंवा पितुः सखा मे स्यात्पौलस्त्योऽयं धनाधिपः ७  
एवं समा चिंतयती च यावत्तावत्त्वरं रूपगुणाधिपा सा  
समेत्य रंभासु महासखीभिरुवाच तां शंभुसुतां प्रहस्य ८  
इति श्रीपद्मपुराणे भूमिखंडे वेनोपाख्याने गुरुतीर्थमाहात्म्ये च्यवनचरित्रे नहुषाख्याने द्वादशाधिकशततमोऽध्यायः ११२