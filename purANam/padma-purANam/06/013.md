---
title: ०१३

---
नारद उवाच-  
ततो जालन्धरः श्रुत्वा दैत्यकोलाहलं रणे  
आजगाम रथारूढो यत्र देवः सदाशिवः १  
सारथिं खड्गरोमाणं कोपात्सत्वरमब्रवीत्  
सम्प्रेषय रथं शीघ्रं सहस्रहययोजितम् २  
हन्मि तं तापसं शौर्याज्जटाभस्मास्थिभूषितम्  
वृषारूढस्य का शक्तिः पङ्गोर्युद्धे मया सह ३  
नारद उवाच-  
इत्युक्त्वा खड्गरोमाणमाभाष्य च तथोद्धतः  
गृहीत्वा कार्मुकं घोरं रथेनाधावत द्रुतम् ४  
तं रुरोध तदायान्तं वीरभद्रः शितैः शरैः  
निरुच्छ्वासीकृतेनापि स कायेन शरैर्वृतः ५  
देवैर्यद्यपि तुल्योऽभूद्भूतेशस्य परिग्रहः  
तथापि किं कपालानि तुलां यान्ति कलानिधेः ६  
विव्याध मणिभद्रोऽपि शरैः सागरनन्दनम्  
पाशेन मणिभद्रं तु हत्वोवाचेश्वरं वचः ७  
एहि योद्धुं महादेव शस्त्राभ्यासोऽस्ति ते यदि  
त्वं मां प्रहर न त्वाहमादौ हन्मि जटाधरम् ८  
इति ब्रुवन्तं तं गर्वाद्वीरभद्रोऽथ सायकैः  
पूरयामास सङ्क्रुद्धो यथा पद्मं रविः करैः ९  
मणिभद्रोऽथ गदया सैन्यं तस्य समाहनत्  
रथोपरि रथं वीर तुरगं तुरगोपरि १०  
गजोपरि गजं हत्वा पातयामास भूतले  
रक्तपङ्कारुणा भूमिः सञ्जाता दुर्गमा क्षणात् ११  
शैलाच्च गणमुख्याश्च दानवाञ्जघ्नुराहवे  
पतन्ति दानवाः शूरा गतप्राणा महीतले १२  
रुण्डदोर्दण्डमुण्डैश्च करिपृष्ठकरोरुभिः  
पतन्ति दानवाः शूरा पूरिता वसुधा नृप १३  
नारद उवाच-  
एवंविधं रणे दृष्ट्वा हरमत्यन्तदुर्जयम्  
भुवने च तथान्यानि दृष्टवाँल्लक्षणानि सः १४  
तेजोऽन्यदेवनक्षत्र शशाङ्क सकलादिषु  
उद्धाटितजगत्कोशमन्यदेवरवेर्महः १५  
भग्नः पुनश्चिन्तितवांस्ततो जालन्धरो नृप  
न दृष्टा सा मया गौरी यां मामाहाति नारदः १६  
साम्प्रतं शाश्वते स्थाने कथं द्रक्ष्याम्युमां स्थिताम्  
तां हि द्रष्टुं व्रजाम्यादौ पश्चाद्योत्स्यामि शम्भुना १७  
चिन्तयित्वेति मनसा दैत्यं प्राहार्णवात्मजः  
शुम्भं चण्डजये वीर मम तुल्यपराक्रम १८  
धृत्वा मत्सदृशं रूपं सङ्ग्रामं कर्तुमर्हसि  
तव युद्धस्य भारोऽयं शिबिरस्य बलस्य च १९  
अहं यास्यामि तां द्रष्टुं गौरीं मच्चित्तहारिणीम्  
इत्युक्त्वाथ ददौ तस्मै स्वाङ्गादुत्तार्य मण्डनम् २०  
वर्मशस्त्रादिकं दत्वा रथं सारथिसंयुतम्  
दुर्वारणेन सहितः सैन्यं मुक्त्वोदधेः सुतः २१  
अलक्षितस्ततो गत्वा गुहां गुप्तां तु पार्थिव  
मानसोत्तरशैलस्य हररूपं दधार सः २२  
धृत्वा दुर्वारणे रूपं नन्दिनः सदृशं तथा  
अथारुरुहतुः शैलं छद्मशङ्करनन्दिनौ २३  
यत्रास्ति शिखरे गौरी सखिभिः सहिता नृप  
तमायान्तं शरैर्भिन्नं स्कन्धमालम्ब्य नन्दिनः २४  
रक्ताक्तमम्बरं दृष्ट्वा भवानी विस्मिताभवत्  
सख्यस्तस्या जयाद्यास्ताः जग्मुस्तं सम्भ्रमान्विताः २५  
शङ्करस्यान्तिकं गत्वा पप्रच्छुस्तं सुदुःखिताः  
किं जातं तव देवेश केन त्वं सङ्गरे जितः २६  
सशल्यस्त्वं कथं नाथ संसारीव प्ररोदिषि  
इत्युक्तः प्रददौ ताभ्यो भूषणानि पृथक्पृथक् २७  
उत्तार्य शनकैरङ्गात् वासुकिप्रभृतीनि च  
गणेशस्कन्दशिरसीच्छिन्ने कुक्षौ विलोक्य च २८  
हा स्कन्द हा गणेशेति हा रुद्रेत्यम्बिकारुदत्  
तस्याः सख्यस्ततः सर्वा रुरुदुः शोककर्शिताः २९  
अत्राब्रवीज्जयां नन्दी त्वमेनं परिपालय  
मणिभद्रो वीरभद्रः पुष्पदन्तश्च वीर्यवान् ३०  
दम्भनो धूमतिमिरः कूष्माण्डाद्या रणे हताः  
चण्डी भृङ्गी किरीटिश्च महाकालश्च शृङ्खली ३१  
चण्डीशो गुप्तनेत्रश्च कालाद्याश्च हता रणे  
विनायकस्य स्कन्दस्य शिरसी भ्रमता मया ३२  
दृष्टे महारणे देवि इत्युक्त्वाथ पुरोक्षिपत्  
तच्छ्रुत्वा नन्दिनो वाक्यं शिरसी गृह्य पुत्रयोः ३३  
पार्वती विललापोच्चैः पुत्रपुत्रेति जल्पती  
तारकारे कथं युद्धे हतस्त्वं सिन्धुसूनुना ३४  
त्वं हि त्रिवासरो देवैः सेनापत्योऽभिषेचितः  
तदा त्वया कथं वीर तारकाख्यो निपातितः ३५  
नीलकण्ठेन किं त्यक्तो यतस्त्वं पतितो भुवि  
स्नुषामुखं न दृष्टं च मया पुत्रावभाग्यया ३६  
न भोगा वत्स ते भुक्ता संसारस्यापि येभवन्  
तात हेरम्ब विघ्नेश लम्बोदर गजानन ३७  
रणाङ्गणे केन पुत्र सिद्धैः पूज्यो निपातितः  
वाहनोऽसौ कुतो वत्स मूषकः केन हिंसितः ३८  
एवं विलपती गौरी शिवं प्राह सुदुःखितम्  
साक्षाद्रुद्रोऽसि देवेश हरस्त्वं मा भयं कुरु ३९  
वृषभः क्व गतो देव हतो जालन्धरेण वै  
शरजर्जरदेहस्य किं करोमि प्रियं तव ४०  
ततः श्रुत्वा वचो देव्या निश्वस्योवाच शङ्करः  
दीर्घं विनिहतौ पुत्रौ वृथा शोचसि किं प्रिये ४१  
अधुना तेङ्गसङ्गेन देवि मां त्रातुमर्हसि  
शङ्करस्य वचः श्रुत्वाऽसमयोचितमातुरम्  
प्रत्युवाचाम्बिका देवं बभाषे नोचितं वचः ४२  
महाविषादे पतिते भये च कृते समाधौ वमने महाज्वरे  
श्राद्धे प्रयाणे गुरुवृद्धसन्निधौ रतिं बुधाः शङ्कर वर्जयन्ति ४३  
कथं मां दुःखदुःखार्तां पुत्रशोकेन पीडिताम्  
म्लानां बाष्पपरिम्लानां सम्प्रार्थयसि चातुराम् ४४  
भवान्या इति वाक्यानि श्रुत्वा मायामहेश्वरः  
उवाच स्वार्थमुद्दिश्य गौर्यारूपेण मोहितः ४५  
पुरुषस्यार्तियुक्तस्य न यच्छन्ति रतिं स्त्रियः  
तथैव रौरवे घोरे पतिष्यन्ति न संशयः ४६  
गणशून्यः पुत्रशून्यो धीशून्योऽहं वरानने  
साम्प्रतं गृह्य शून्योऽहं सर्वशून्योऽस्मि भामिनि ४७  
सुजीवितं विहीनोऽहं त्वां प्रष्टुमिह चागतः  
स्वं गृहं तु प्रविश्याशु त्यजामि प्रकृतिं स्वकाम् ४८  
उत्तिष्ठ नन्दिन्संयावस्तीर्थे भव पुरःसरः  
त्वं याहि स्वेच्छया कान्ते प्रकृतिं स्वां परित्यज ४९  
इति मायामहेशस्य वचः श्रुत्वाम्बिका ततः  
दीर्घं दध्यो महाश्वासं शोकेन च जडीकृता 6.13.५०  
तस्यैवं परमे क्षोभे किञ्चिन्नोवाच सा क्षणम्  
यया सम्मोहितं सर्वं जगत्स्थावरजङ्गमम्  
सैव सम्मोहिता तेन न जाने दुःखमात्मनः ५१  
इति श्रीपाद्मे महापुराणे पञ्चपञ्चाशतसहस्रसंहितायां उत्तरखण्डे युधिष्ठिरनारदसम्वादे जालन्धरमायामहेशागमनन्नाम त्रयोदशोऽध्यायः १३