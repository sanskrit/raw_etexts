---
title: ०४७

---
मार्कंडेय उवाच-  
शृणु राजन्प्रयागस्य माहात्म्यं पुनरेव तु  
नैमिषं पुष्करं चैव गोतीर्थं सिंधुसागरम् १  
कुरुक्षेत्रं गया चैव गंगासागरमेव च  
एते चान्ये च बहवो ये च पुण्याः शिलोच्चयाः २  
दशतीर्थसहस्राणि त्रिंशत्कोट्यस्तथापरे  
प्रयागे संस्थिता नित्यमेवमाहुर्मनीषिणः ३  
त्रीणि चाप्यग्निकुंडानि येषां मध्ये तु जाह्नवी  
प्रयागादभिनिष्क्रांता सर्वतीर्थपुरस्कृता ४  
तपनस्य सुता देवी त्रिषु लोकेषु विश्रुता  
गंगायमुनया सार्धं संस्थिता लोकभाविनी ५  
गंगायमुनयोर्मध्ये पृथिव्या जघनं स्मृतम्  
प्रयागं राजशार्दूल कलां नार्हंति षोडशीम् ६  
तिस्रः कोट्योऽर्द्धकोटी च तीर्थानां वायुरब्रवीत्  
दिव्यं भुव्यंतरिक्षे च तत्सर्वं जाह्नवि स्मृता ७  
प्रयागं समधिष्ठानं कंबलाश्वतरावुभौ  
भोगवत्यथ या चैव वेदिरेषा प्रजापतेः ८  
तत्र देवाश्च यज्ञाश्च मूर्तिमंतो युधिष्ठिर  
पूजयंति प्रयागं ते ऋषयश्च तपोधनाः ९  
यजंते क्रतुभिर्देवांस्तथा बहुधना नृपाः  
ततः पुण्यतमो नास्ति त्रिषु लोकेषु भारत १०  
प्रभावात्सर्वतीर्थेभ्यः प्रभवत्यधिकं विभो  
दशतीर्थसहस्राणि तिस्रः कोट्यस्तथापरे ११  
यत्र गंगा महाभागा स देशस्तत्तपोवनम्  
सिद्धक्षेत्रं तु तज्ज्ञेयं गंगातीरसमाश्रितम् १२  
इति सत्यं द्विजातीनां साधूनामात्मजस्य वा  
सुहृदां च जपेत्कर्णे शिष्यस्यानुगतस्य वा १३  
इदं धन्यमिदं स्वर्ग्यमिदं सेव्यमिदं शुभम्  
इदं पुण्यमिदं रम्यं पावनं धर्ममुत्तमम् १४  
महर्षीणामिदं गुह्यं सर्वपापप्रणाशनम्  
अधीत्य च द्विजो ध्यायन्निर्मलत्वमवाप्नुयात् १५  
यश्चेदं शृणुयान्नित्यं तीर्थं पुण्यं सदा शुचिः  
जातिस्मरत्वं लभते नाकपृष्ठे च मोदते १६  
प्राप्यंते तानि तीर्थानि सद्भिः शिष्टार्थदर्शिभिः  
स्नाहि तीर्थेषु कौरव्य न च वक्रमतिर्भव १७  
त्वया तु सम्यक्पृष्टेन कथितं तु मया विभो  
पितरस्तारिताः सर्वे तारिताश्च पितामहाः १८  
प्रयागस्य तु सर्वे ते कलां नार्हंति षोडशीम्  
एवं ज्ञानं च योगं च तीर्थं चैव युधिष्ठिर १९  
बहुक्लेशेन युज्यंते ततो यांति परां गतिम्  
प्रयागस्मरणाल्लोकः स्वर्गलोकं च गच्छति २०  
इति श्रीपाद्मे महापुराणे स्वर्गखंडे प्रयागमाहात्म्ये  
सप्तचत्वारिंशोऽध्यायः ४७