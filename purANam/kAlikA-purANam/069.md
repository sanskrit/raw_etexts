---
title: ०६९

---
॥श्रीभगवानुवाच॥  
कार्पासं कम्बलं बाल्कं कोशजं वस्त्रमिष्यते।  
तत्‌पूर्वं पूजयित्वैव मन्त्रैर्देवाय चोत्सृजेत्॥ ६९.१ ॥  
  
निर्दशं मलिनं जीर्णं छिन्नं गात्रावलिङ्गितम्।  
परकीयं ह्याखुदष्टं सूचीविद्धं तथोषितम्॥ ६९.२ ॥  
  
उप्तलेशं विधौतं च श्लेष्ममूत्रादिदूषितम्।  
प्रदाने देवताभ्याश्च दैवे पित्र्ये च कर्मणि॥ ६९.३ ॥  
  
वर्जयेत् स्वोपयोगे न यज्ञादावुपयोजने।  
उत्तरीयोत्तरासङ्गैर्निचोलो मोदचेलकः॥ ६९.४ ॥  
  
परिधानं च पञ्चैतान्यस्यूतानि प्रयोजयेत्।  
शाण वस्त्रं निशारं च तथैवातपवारणम्॥ ६९.५ ॥  
  
चण्डातकं तथा दूश्यं पञ्च स्यूतान्यदुष्टये।  
पताकाध्वजदण्डादौ स्यूतं वस्त्रं प्रयोजयेत्॥ ६९.६ ॥  
  
अन्यत्रावरणादौ च तद्‌विनाशस्य तेन तत्।  
पीतं कौशेयवस्त्रं च महादेव्यै प्रशस्यते॥ ६९.७ ॥  
  
पीतं तथैव कौशेयं वासुदेवाय चोत्‌सृजेत्।  
रक्तं तु कम्बलं दद्याच्छिवाय परमात्मने॥ ६९.८ ॥  
  
विचित्रं सर्वदेवेभ्यो देवीर्भ्योंऽशु निवेदयेत्।  
कार्पासं सर्वतोभद्रं दद्यात् सर्वेभ्य एव च॥ ६९.९ ॥  
  
नैकान्तरक्तं दद्यात् तु वासुदेवाय चैलकम्।  
तथा नैकान्तनीलं तु शिवाय विनिवेदयेत्॥ ६९.१० ॥  
  
नीलिरक्तं तु यद्‌वस्त्रं तत् सर्वत्र विवर्जितम्।  
दैवे पित्र्ये तूपयोगे वर्जयेत् तु विचक्षणः॥ ६९.११ ॥  
  
नीलीरक्तं प्रमादात्तु यो दद्याद् विष्णवे बुधः।  
निष्फला तस्य तत्‌पूजा तदा भवति भैरव॥ ६९.१२ ॥  
  
विचित्रे वाससि पुनर्लग्नं नीलीविरञ्जितम् ।  
वस्त्रं दद्यान्महादेव्यै नान्यस्मै तु कदाचन॥ ६९.१३ ॥  
  
द्विपदां ब्राह्मणो यद्वद्देवानां वासवो यथा।  
  
तथा भूषणवर्गेषु वस्त्रमुत्तममुच्यते॥ ६९.१४ ॥  
  
वस्त्रेण जीर्यते लज्जा वस्त्रेण हीयते त्वघम्।  
वस्त्रात् स्यात् सर्वतः सिद्धिश्चतुर्वर्ग प्रदं च तत्॥ ६९.१५ ॥  
  
वस्त्रं ते कथितं पुत्र सर्वप्रीतिप्रदायकम्।  
भोग्यं भूषोत्तमं नित्यं भूषणानि शृणुष्व मे॥ ६९.१६ ॥  
  
किरीटं च शिरोरत्नं कुण्डलं च ललाटिका।  
तालपत्रं च हारश्च ग्रैवेयकमथोर्मिका॥ ६९.१७ ॥  
प्रालम्बिकारत्नसूत्रमुत्तङ्गोतर्क्षमालिका।  
पार्श्वद्योतो नखद्योतो ह्यङ्गुलीच्छादकस्तथा॥ ६९.१८ ॥  
  
जूटालकं मानवको मूर्धतारा खलन्तिका ।  
अङ्गदो बाहुवलयः शिखाभूषण इङ्गिका ॥ ६९.१९ ॥  
  
प्राग्दण्डबन्धमुद्भासनाभिपूरोऽथ मालिका।  
सप्तकी शृङ्खलं चैव दन्तपत्रं य कर्णकः॥ ६९.२० ॥  
  
ऊरुसूत्रं च नीवीं च मुष्टिबन्धं प्रकीर्णकम्।  
पादाङ्गदं हंसकश्च नूपुरं क्षुद्रघण्टिका॥ ६९.२१ ॥  
  
सुखपट्टमिति प्रोक्ता अलङ्काराः सुशोभनाः।  
चत्वारिंशदमी प्रोक्ता लोके वेदे तु सौख्यदाः॥ ६९.२२ ॥  
  
अलङ्कारप्रदानेन चतुर्वर्गप्रसाधनम्।  
एतेषां पूजनं कृत्वा प्रदद्यादिष्टसिद्धये॥ ६९.२३ ॥  
  
तेषां दैवतमुच्चार्य पूजयेत् तु विचक्षणः।  
शिरोगतानि वा दद्यात् सौवर्णानि तु सर्वदा॥ ६९.२४ ॥  
  
चूडारत्नादिकानीह भूषणानि तु भैरव।  
ग्रैवेयकादिहंसान्तं सौवर्णं राजतं च वा॥ ६९.२५ ॥  
  
निवेदयेत् तु देवब्यो नान्यत् तैजसम्भवम्।  
रीतिरङ्गादि सञ्जातं पात्रोपकरणादिकम्॥ ६९.२६ ॥  
दद्यादायसवर्जं तु भूषणं न कदाचन।  
घण्टाचामर कुम्भादिपात्रोपकरणादिकम्॥ ६९.२७ ॥  
  
तद्‌भूषणान्तरे दद्यादयस्मात् तदुपभूषणम्।  
सर्वं ताम्रमयं दद्याद् यत् किञ्चिद् भूषणादिकम्॥ ६९.२८ ॥  
  
सर्वत्र स्वर्मवत् ताम्रमर्घ्यपात्रे ततोऽधिकम्।  
पूजार्घ्यपपात्रनैवेद्याधारपात्रं च पानकम्॥ ६९.२९ ॥  
  
औदुम्बरं सदा विष्णोः प्रीतिदं तोषदं तथा।  
ताम्रे देवाः प्रमोदन्ते ताम्रे देवाः स्थिताः सदा॥ ६९.३० ॥  
  
सर्वप्रीतिकरं ताम्रं तस्मात् ताम्रं प्रयोजयेत्।  
स्वोपयोगे नरः कुर्याद् देवानामपि भैरव॥ ६९.३१ ॥  
  
ग्रीवोर्ध्वदेशे रौप्यं तु न कदाचिच्च भूषणम्।  
प्रावारः पानपात्रं च गण्डको गृहमेव च॥ ६९.३२ ॥  
  
पर्यङ्कादि यदन्यच्च सर्वं तदुपभूषणम्।  
अयोमयमृते कांस्यमृते यद्‌भूषणं भवेत्॥ ६९.३३ ॥  
  
स्वर्णरौप्यस्य चाभावे त्वधः काये नियोजयेत्।  
एतेषां भूषणादीनां यद् दातुं शक्यते नरैः॥ ६९.३४ ॥  
  
तत् तद् दद्यात् सम्भवे तु सर्वमेव प्रदापयेत्।  
चतुर्वर्गप्रदं त्वित्थं भूषणं सर्वसौख्यदम्॥ ६९.३५ ॥  
तुष्टिपुष्टिप्रीतिकरं यथाशक्तीष्टये सृजेत्।  
इदं वा भूषणं प्रोक्तं सर्वदेवस्य तुष्टिदम्॥ ६९.३६ ॥  
  
गन्धं च सम्यक् शृणुतं पुत्रौ वेतालभैरवौ।  
चूर्णीकृतो वा घृष्टो वा दाहाकर्षित एव वा॥ ६९.३७ ॥  
  
रसः सम्मर्दजो वापि प्राण्यङ्गोद्भव एव वा।  
गन्धः पञ्चविधः प्रोक्तो देवानां प्रीतिदायकः॥ ६९.३८ ॥  
  
गन्धचूर्णं गन्धपात्रं चूर्णं सुमनसस्तथा।  
प्रशस्तगन्धयुक्तानां स्युः पत्रचूर्णानि यानि तु॥ ६९.३९ ॥  
  
तानि गन्धवहानि स्युः सगन्धः प्रथमः स्मृतः।  
घृष्टो मलयजो गन्धः सचूर्णीकृतमेरुणा॥ ६९.४० ॥  
  
अगुरुप्रभृतिश्चापि यस्य पङ्कः प्रदीयते।  
गन्धो दृष्ट्वामघृष्टोऽयं द्वितीयः परिकीर्तितः॥ ६९.४१ ॥  
  
देवदार्वगुरुपद्मगन्धसारान्त चन्दनाः।  
प्रियादीनां च यो दग्ध्वा गृह्यते दाहजो रसः॥ ६९.४२ ॥  
  
सदाहाकर्षितो गन्धस्तृतीयः परिकीर्तितः।  
सुगन्धकरवीबिल्वगन्धीनि तिलकं तथा॥ ६९.४३ ॥  
  
प्रभृतीनां रसो योऽसौ निष्पीड्य परिगृह्यते।  
ससम्मर्दोद्भवो गन्धः सम्मर्दज इतीष्यते॥ ६९.४४ ॥  
  
मृगनाभिसमुद्‌भूतस्तत्‌कोषोद्‌भव एव वा।  
गन्धः प्राण्यङ्गजः प्रोक्तो मोददः स्वर्गवासिनाम्॥ ६९.४५ ॥  
  
कर्पूरगन्धसाराद्याः क्षोदे घृष्टे च संस्थिताः।  
चन्द्रभागादयश्चापि रसे पङ्के च सङ्गताः॥ ६९.४६ ॥  
  
गन्धसारं सर्वरसं गन्धादौ च प्रयुज्यते।  
मृगनाभिर्भवेद् घृष्टश्चूर्णोऽप्यनयस्य योगतः॥ ६९.४७ ॥  
  
एवं सर्वं तु सर्वत्र गन्धो भवति पञ्चधा।  
घृष्टादिभावादन्योन्यं गन्धः प्रीतिकरं परः॥ ६९.४८ ॥  
  
गनधस्य विस्तरो भेदः प्रोक्तः कालीयकादयः।  
सर्वः पञ्चविधेष्वेव प्रविष्टो भवति क्षणात्॥ ६९.४९ ॥  
  
गन्धो मलयजो यस्तु दैवे पित्र्ये च सम्मतः।  
तस्य पङ्को रसो वापि चूर्णो वा विष्णुतुष्टिदः॥ ६९.५० ॥  
  
सर्वेषु गन्धजातेषु प्रशस्तो मलयोद्भवः।  
तस्मात् सर्वप्रयत्नेन दद्यान्मलयजं सदा॥ ६९.५१ ॥  
  
कृष्णागुरुः सकर्पूरः सहितो मलयोद्भवैः।  
वैष्णवीप्रीतिदो गन्धः कामाख्यायाश्च भैरव॥ ६९.५२ ॥  
  
कुङ्कुमागुरुकस्तूरीचन्द्रभागैः समीकृतैः।  
त्रिपुराप्रीतिदो गन्धस्तथा चण्ड्याश्च शस्यते॥ ६९.५३ ॥  
  
दैवतोद्देशपूर्वेण गन्धं सम्पूज्य साधकः।  
देवायेष्टाय वितरेत् सर्वसिद्धिप्रदं सदा॥ ६९.५४ ॥  
  
गन्धेन लभते कामान् गन्धो धर्मप्रदः सदा।  
अर्थानां साधको गन्धो गन्धे मोक्षः प्रतिष्ठितः॥ ६९.५५ ॥  
  
अयं वां कथितो गन्धः पुत्रौ वेतालभैरवौ।  
पुष्पाणि देव्या वैष्णव्याः प्रियाणि शृणु सम्प्रति॥ ६९.५६ ॥  
  
बकुलैश्चैव मन्दारैः कुन्दपुष्पैः कुरुण्टकैः।  
करवीरार्कपुष्पैश्च शाल्मलैश्चापराजितैः॥ ६९.५७ ॥  
  
दमनैः सिन्धुवारैश्च सुरभी कुरुवकैस्तथा।  
लताबिर्ब्रह्मवृक्षस्य दूर्वाङ्कुरैश्च कौमलैः॥ ६९.५८ ॥  
  
मञ्जरीभिः कुशानां च बिल्वपत्रैः सुशोभनैः।  
पूजयेत् वैष्णवीं देवीं कामाख्यां त्रिपुरां तथा॥ ६९.५९ ॥  
  
अन्याश्च या शिवाप्रीत्यै जायन्ते पुष्पजातयः।  
ता इमाः शृणु कथ्यन्ते मया वेताल भैरव॥ ६९.६० ॥  
  
मालती मल्लिका जाती यूथिका माधवी तथा।  
पाटला करवीरश्च जवा तर्कारिका तथा॥ ६९.६१ ॥  
  
कुब्जकस्तगरश्चैव कर्णिकारोऽथ रोचना।  
चम्पकाम्रातकौ बाणो बर्बरा मल्लिका तथा॥ ६९.६२ ॥  
  
अशोको लोध्रतिलकौ अटरूषशिरीषकौ।  
शमीपुष्पं च द्रोणश्च पद्मोत्पलबकारुणाः॥ ६९.६३ ॥  
  
श्वेतारुणस्त्रिसन्ध्ये च पलाशः खदिरस्तथा।  
वनमालाऽथ सेवन्ती कुमुदोऽथ कदम्बकः॥ ६९.६४ ॥  
  
चक्रं कोकनदं चैव तण्डिलो गिरिकर्णिका।  
नागकेशरपुन्नागौ केतक्यञ्जलिका तथा॥ ६९.६५ ॥  
  
दोहदा बीजपुरश्च नमेरुः शाल एव च।  
त्रपुषी चण्डबिल्वश्च झिण्टी पञ्चविधास्तथा॥ ६९.६६ ॥  
  
एवमाद्युक्तकुसुमैः पूजयेद् वरदां शिवाम्।  
अपामार्गस्य पत्रं तु ततो भृङ्गारपत्रकम्॥ ६९.६७ ॥  
  
ततोऽपि गन्धिनोपत्रं वलाहकमतः परम्।  
तस्मात् खदिरपत्रं तु वञ्जुलस्तवक स्तथा॥ ६९.६८ ॥  
  
आम्रं तु बकगुच्छं तु जम्बुपत्रं ततः परम्।  
बीजपूरस्य पत्रं तु ततोऽपि कुशपत्रकम्॥ ६९.६९॥  
  
दूर्वाकुरं ततः प्रोक्तं शमीपत्रमतः परम्।  
पत्रमामलकं तस्मादामलं पत्रमन्ततः ॥ ६९.७० ॥  
  
सर्वतो बिल्वपत्रं तु देव्याः प्रीतिकरं मतम्।  
पुष्पं कोकनदं पद्मं जवा बन्धुक एव च॥ ६९.७१ ॥  
  
पत्रं बिल्वस्य सर्वेभ्यो वैष्णवीतुष्टिदं मतम्।  
सर्वेषां पुष्पजातीनां रक्तपद्ममिहोत्तमम्॥ ६९.७२ ॥  
  
रक्तपद्मसहस्रेण यो मालां सम्प्रयच्छति।  
भक्तियुक्तो महादेव्यै तस्य पुण्यफलं शृणु॥ ६९.७३ ॥  
  
कल्पकोटिसहस्राणि कल्पकोटिशतानि च।  
स्थित्वा मम पुरे श्रीमांस्ततो राजा क्षितौ भवेत्॥ ६९.७४ ॥  
  
पत्रेषु बिल्वपत्रं तु देवीप्रीतिकरं मतम्।  
तत्‌सहस्रकृता माला पूर्ववत् फलदा भवेत्॥ ६९.७५ ॥  
  
किञ्चात्र बहुनोक्तेन समान्येनेदमुच्यते।  
उक्तानुक्तैस्तथापुष्पैर्जलजैः स्थलसम्भवैः॥ ६९.७६ ॥  
  
पत्रैः सर्वैर्यथालाभं सर्वौषधिगणैरपि।  
वनजैः सर्वपुष्पैश्च पत्रैरपि शिवां यजेत्॥ ६९.७७ ॥  
  
पूजयेत् परमेशानीं पुष्पाभावेऽपि पत्रकैः।  
पत्राणामप्यभावे तु तृणगुल्मौषधादिभिः॥ ६९.७८ ॥  
  
औषधीनामभावे तु त्‌फलैरपि पूजयेत्।  
अक्षतैर्वा जलैर्वापि तदभावे तु सर्षपैः॥ ६९.७९ ॥  
  
सितैस्तस्याप्यलाभे तु मानीसं भक्तिमाचरेत्।  
वाजिदन्तकपत्रैश्च पुष्पौघैरपि पूजयेत् ॥ ६९.८० ॥  
  
तुलसीकुसुमैः पत्रैरर्चयेच्छ्रीविवृद्धये।  
पुरश्चरणकार्येषु बिल्वपत्रयुतैस्तिलैः॥ ६९.८१ ॥  
  
साक्षतैः सघृतैर्वापि शिवामुद्दिश्य यत्नतः।  
जुहुयादनलं वृद्धं संस्कृतं कामवृद्धये॥ ६९.८२ ॥  
  
संसकल्पितः कामसिद्ध्यै सङ्ख्यया यः कृतो जपः।  
तदन्ते पूजनं यत्तु विहितं क्रियते द्विजैः॥ ६९.८३ ॥  
  
पुरश्चरणसञ्ज्ञं तु कीर्तितं द्विजसात्तमैः।  
तस्मिन् पुराणके पूर्वं पूर्वोक्तौर्विस्तरोदितैः॥ ६९.८४ ॥  
  
विधानैः पूयजेत् देवीं कामाख्यां वैष्णवीमपि।  
यथासम्भवमेवात्र दद्यात् षोडश साधकः॥ ६९.८५ ॥  
  
उपचारांस्तथैवोक्तान् विधिकृत्यान्न लङ्घयेत्।  
सम्पूर्णं पूजनं कृत्वा कल्पोक्तं शतधा जपेत्॥ ६९.८६ ॥  
  
जपान्ते जुहुयादग्निं होमान्ते तु बलित्रयम्।  
त्रिजातीयं तु वितरेत्तौर्यत्रिकमतः परम्॥ ६९.८७ ॥  
  
पत्नी स्वयं वा भ्राता वा गुरुर्वा विनियोजयेत्।  
नैवेद्यादीनि सर्वाणि स्वपुत्रः शिष्य एव वा॥ ६९.८८ ॥  
  
यज्ञावसाने दद्यात् तु गुरवे दक्षिणां शुभाम्।  
चामोकरं तिलान् गाञ्च तदशक्तौ तु चेलकम्॥ ६९.८९ ॥  
  
अष्टम्यां शुक्लपक्षस्य ब्रह्मचारो जितेन्द्रियः।  
नवम्यां वा चतुर्दश्यां महादेव्याः पुरश्चरेत्॥ ६९.९० ॥  
  
आदद्याद् गुरुवक्त्रात् तु विधिना विस्तरेण तु।  
कल्पोदितेन सम्पूज्य तिथिष्वेतासु भैरव॥ ६९.९१ ॥  
  
सम्पूर्णपूजां नो कृत्वा नादद्यान्मन्त्रमीप्सितम्।  
न पुरश्चरणं वापि कुर्यात् कृत्वाऽवसीदति॥ ६९.९२ ॥  
  
नित्यपूजा सा तु पुनः सम्पूर्णा यदि शक्यते।  
कल्पोदितं पूजयितुं तदा कुर्यादतन्द्रितः॥ ६९.९३ ॥  
  
न चेद् विस्तरशः कर्तुं देव्याः पूजां तु भैरव।  
कल्पोक्तां वाऽन्यदेवस्य तत्रायं विधिरुच्यते॥ ६९.९४ ॥  
  
मार्जनाद्यैस्तु संस्कृत्य स्थण्डिले मण्डलं लिखेत्।  
पात्रस्य प्रतिपत्तिं तु कृत्वा दाह प्लवं तथा॥ ६९.९५ ॥  
  
ध्यायेदात्मानमथ च संस्कृत्याङ्गस्वरूपतः।  
अङ्गुष्ठाद्यस्त्रपर्यन्तं द्वादशाङ्गस्य शुद्धये॥ ६९.९६ ॥  
  
अर्ध्यपात्रेऽष्टधा जप्त्वा उपचारान् प्रसेचयेत्।  
आधारशक्तिप्रमुखं मूलवर्णान् प्रयुज्य च॥ ६९.९७ ॥  
  
हृदिस्थां देवतां ध्यात्वा बहिःकृत्यं च वायुना।  
आरोप्य मण्डले दद्यादुपचारान् यथाविधि ॥ ६९.९८ ॥  
  
पूजयित्वा षडङ्गानि तथाष्टौ दलदेवताः।  
पुष्पाढ्जलित्रयं दत्त्वा जप्त्वा स्तुत्वा प्रणम्य च॥ ६९.९९ ॥  
  
मुद्रामग्रे प्रदर्श्याथ ततः पश्चाद् विसर्जयेत्।  
सर्वेषामेव देवानामेष एव विधिः स्मृतः॥ ६९.१०० ॥  
  
सम्यक् कल्पोदिता पूजा यदि कर्तुं न शक्यते।  
उचारांस्तथा दातुं पञ्चैतान् वितरेत् तदा॥ ६९.१०१ ॥  
  
गन्धं पुष्पं च धूपं च दीपं च नैवेद्यमेव च।  
अभावे पुष्पतोयाभ्यां तदभावे तु भक्तितः॥ ६९.१०२ ॥  
  
सङ्क्षेपपूजा कथिता तथा वस्त्रादिकं पुनः।  
पुरश्चरणकृत्ये च प्रदीपं शृणु भैरव॥ ६९.१०३ ॥  
  
दीपेन लोकाञ्जयति दीपस्तेजोमयः स्मृतः।  
चतुर्वर्गप्रदो दीपस्तस्माद् दीपैर्यजेच्छ्रियम्॥ ६९.१०४ ॥  
  
सततं पुष्पदीपाभ्यां पूजयेद् यस्तु देवताम्।  
ताभ्यामेव चतुर्वर्गः कथितो नात्र संशयः॥ ६९.१०५ ॥  
  
पुष्पैर्देवाः प्रसीदन्ति पुष्पे देवाश्च संस्थिताः।  
चराचराश्च सकलाः सदा पुष्परसाः स्मृताः॥ ६९.१०६ ॥  
  
किञ्चाति बहुनोक्तेन पुष्पस्योक्तिर्मतल्लिका।  
परं ज्योतिः पुष्पगतं पुष्पेणैव प्रसीदति॥ ६९.१०७ ॥  
  
त्रिवर्गसाधनं पुष्पं तुष्टिश्रीपुष्टिमोक्षदम् ।  
पुष्पमूले वसेद् ब्रह्मा पुष्पमध्ये तु केशवः॥ ६९.१०८ ॥  
  
पुष्पाग्रे तु महादेवः सर्वे देवाः स्थिता दले।  
तस्मात् पुष्पैर्यजेद् देवान्नित्यं भक्तियुतो नरः॥ ६९.१०९ ॥  
  
उच्चारितं नाममात्रं जायते सर्वभूतये।  
घृतप्रदीपः प्रथमस्तिलतैलोद्भवस्ततः॥ ६९.११० ॥  
  
सार्षपफलनिर्यासजातो वा राजिकोद्भवः।  
दधिजश्चान्नजश्चैव दीपाः सप्त प्रकीर्तिताः॥ ६९.१११ ॥  
  
पद्मसूत्रभवा दर्भगर्भसूत्रभवाऽथवा।  
शणजा बादरी वापि फलकोषोद्भवा तथा॥ ६९.११२ ॥  
  
वर्तिका दीपकृत्येषु सदा पञ्चविधाः स्मृताः।  
तैजसं दारवं लौहं मार्त्तिक्यं नारिकेलजम्॥ ६९.११३ ॥  
  
तृणध्वजोद्भवं वापि दीपपात्रं प्रशस्यते।  
दीपवृक्षाश्च कर्तव्यास्तैजसाद्यैस्तु भैरव॥ ६९.११४ ॥  
  
वृक्षेषु दीपो दातव्यो न तु भूमौ कदाचन।  
सर्वसहा वसुमती सहते न त्विदं द्वयम्॥ ६९.११५ ॥  
  
अकार्यपादघातं च दीपतापं तथैव च।  
तस्माद् यथा तु पृथ्वी तापं नाप्नोति वै तथा॥ ६९.११६ ॥  
  
दीपं दद्यान्महादेव्यै अन्येभ्योऽपि च भैरव।  
कुर्वन्तं पृथिवीतापं यो दीपमुत्सृजेन्नरः॥ ६९.११७ ॥  
  
स ताम्रतापं नरकं प्राप्नोत्येव शतं समाः।  
सुवृत्तवर्तिः सुस्नेहः पात्रमग्नः सुदर्शनः ॥ ६९.११८ ॥  
  
सूच्छ्राये वृक्षकोटौ तु दीपं दद्यात् प्रयत्नतः।  
लभ्यते यस्य तापस्तु दीपस्य चतुरङ्गुलात्॥ ६९.११९ ॥  
  
न स दीप इति ख्यातो ह्योघवह्निस्तु स श्रुतः।  
नेत्राह्लादकरः स्वर्चिर्दूरतापविवर्जितः॥ ६९.१२० ॥  
  
सुसिखः शब्दरहितो निर्धूमो नातिह्रस्वकः।  
दक्षिणावर्तवर्तिस्तु प्रदीपः श्रीविवृद्धये॥ ६९.१२१ ॥  
  
दोपवृक्षस्थिते पात्रे शुद्धस्नेहप्रपूरिते।  
दक्षिणावर्तवर्त्या तु चारुदीप्तः प्रदीपकः॥ ६९.१२२ ॥  
  
उत्तमः प्रोच्यते पुत्र सर्वतुष्टिप्रदायकः।  
वृक्षेण वर्जितो दीपो मध्यमः परिकीर्तितः॥ ६९.१२३ ॥  
  
विहीनः पात्रतैलाभ्यामधमः परिकीर्तितः।  
शाणं वा दारवं वस्त्रं जीर्णं मलिनमेव वा॥ ६९.१२४ ॥  
  
उपयुक्तं च नादद्याद् वर्तिकार्थं तु साधकः।  
उपादद्यान्नूत्नमेव सततं श्रीविवृद्धये॥ ६९.१२५ ॥  
  
कोषजं रोमजं वस्त्रं वर्तिकार्थं न चाददेत्।  
न मिश्रीकृत्य दद्यात् तु दीपे स्नेहघृतादिकान्॥ ६९.१२६ ॥  
  
कृत्वा मिश्रीकृतं स्नेहं तामिस्रं नरकं व्रजेत्।  
वसामज्जास्थिनिर्यासैः स्नेहैः प्राण्यङ्गसम्भवैः॥ ६९.१२७ ॥  
  
प्रदीपं नैव कुर्यात् तु कृत्वा पङ्केऽवसीदति।  
अस्थिपात्रेऽथ वा पच्येद् दुर्गन्धास्थिपवासिनि॥ ६९.१२८ ॥  
  
नैवं दीपः प्रदातव्यो विबुधैः श्रीविवृद्धये।  
नैव निर्वापयेद् दीपं कदाचिदपि यत्नतः॥ ६९.१२९ ॥  
  
सततं लक्षणोपेतं देवार्थमुपकल्पितम्।  
न हरेज्‌ज्ञानतो दीपं तथा लोभादिना नरः॥ ६९.१३० ॥  
  
दीपहर्ता भवेदन्धः काणो निर्वापको भवेत्।  
उद्दीप्तदीपप्रतिमं काष्ठकाण्डसमुद्‌भवं॥ ६९.१३१ ॥  
  
बिल्वेध्मोद्भवमेवाथ दीपालाभे निवेदयेत्।  
उल्मुकं नैव दीपार्थे कदाचिदपि चोत्सृजेत्॥ ६९.१३२ ॥  
  
प्रसन्नार्थं तु तं दद्यादुपचाराद् बहिष्कृतम्।  
एवं वां कथितो दीपो धूपं च शृणुतं सुतौ॥ ६९.१३३ ॥  
  
नासाक्षिरन्ध्रसुखदः सुगन्धोऽतिमनोहरः।  
दह्यमानस्य काष्ठस्य प्रयतस्येतरस्य च॥ ६९.१३४ ॥  
  
परागस्याथवा धूमो निस्तापो यस्य जायते।  
स धूप इति विज्ञेयो देवानां तुष्टिदायकः॥ ६९.१३५ ॥  
  
राशीकृतैर्न चैकत्र तैर्द्रव्यैः परिधूपयेत् ।  
तुषाग्निवर्तुलां कृत्वा न तत् फलमवाप्नुयात्॥ ६९.१३६ ॥  
  
श्रीचन्दनं च सरलः शालः कृष्णागुरुस्तथा।  
उदयः सुरथस्कन्दो रक्तविद्रुम एव च॥ ६९.१३७ ॥  
  
पीतशालः परिमलो विर्मदी काशलस्तथा।  
नमेरुर्देवदारुश्च बिल्वसारोऽथ खादिरः॥ ६९.१३८ ॥  
  
सन्तानः पारिजातश्च हरिचन्दनवल्लभौ।  
वृक्षेषु धपाः सर्वेषां प्रीतिदाः परिकीर्तिताः॥ ६९.१३९ ॥  
  
अरालः सह सूत्रेम श्रीवासः पट्टवासकः।  
कर्पूरः श्रीकरश्चैव परागः श्रीहरामलौ॥ ६९.१४० ॥  
  
सर्वौषधीप जातीच वराहश्चूर्ण उत्कलः।  
जातीकोषस्य चुर्णं च गन्धः कस्तूरिका तथा॥ ६९.१४१ ॥  
  
क्षोदे वृत्ते च गदिता धूपा एते उदाहृताः।  
यक्षधूपो वृक्षधूपः श्रीपिष्टोऽगुरु ढर्ढरः॥ ६९.१४२ ॥  
  
पत्रिवाहः पिण्डधूपः सुगोलः कण्ठ एव च।  
अन्योन्ययोगा निर्यासा धूपा एते प्रकीर्तिताः॥ ६९.१४३ ॥  
  
एतैर्विधूपयेद् देवान् धूमिभिः कृष्णवत्मना।  
येषां धूपोद्‌भवैर्घ्राणैस्तुष्टिं गच्छन्ति जन्तवः॥ ६९.१४४ ॥  
  
निर्यासश्च परागश्च काष्ठं गन्धं तथैव च।  
कृत्रिमश्चेति पञ्चैते धूपाः प्रीतिकराः पराः॥ ६९.१४५ ॥  
  
न यक्षधूपं वितरेन्माधवाय कदाचन।  
न रक्तं विद्रुमं मह्यं सुरथं कद्रिलं तथा॥ ६९.१४६ ॥  
  
यक्षधूपः पुत्रिवाहः पिम्डधूपः सुगोलकः।  
कृष्णागुरुः सकर्पूरो महामायाप्रियः स्मृतः॥ ६९.१४७ ॥  
  
वृक्षधूपेन वा देवीं महामायां प्रपूजयेत्।  
मेदोमज्जासमायुक्तान् न धूपान् विनियोजयेत्॥ ६९.१४८ ॥  
  
परकीयांस्तथाघ्रातांस्तेऽपि कृत्याभिमर्दितान्।  
पुष्पं धूपं च गन्धं च उपचारांस्तथापरान्॥ ६९.१४९ ॥  
  
घ्रात्वा निवेद्य देवेभ्यो नरो नरकमाप्नुयात्।  
न भूमौ वितरेद् धूपं नासने न घटे तथा॥ ६९.१५० ॥  
  
यथातथाधारगतं कृत्वा तद् विनिवेदयेत्।  
रक्तविद्रुमशालौ च सुरथः सुरलस्तथा॥ ६९.१५१ ॥  
  
सन्तानको नमेरुश्च कालागुरुसमन्वितः।  
जातीकोषाक्षसंयुक्तो धूपः कामेश्वरीप्रियः॥ ६९.१५२ ॥  
  
त्रिपुरायास्तथैवायं मातृणामपि नित्यशः।  
सर्वेषां पीठदेवानां रुद्रादीनां च पुत्रकौ॥ ६९.१५३ ॥  
  
एष वां कथितो धूपः शृणु तन्नेत्ररञ्जनम्।  
येन तुष्यति कामाख्या त्रिपुरा वैष्णवी तथा॥ ६९.१५४ ॥  
  
सौवीरं यामुनं तुत्थ्रं मयूरग्रीवकं तथा।  
दर्विका मेघनीलश्च अञ्जनानि भवन्ति षट्॥ ६९.१५५ ॥  
  
स्रवद्‌द्रुमं च सौवीरं यामुनं प्रस्तरं तथा।  
मयूरग्रीवकं रत्नं मेघनीलस्तु तैजसम्॥ ६९.१५६ ॥  
  
घृष्ठानि ग्राह्य चैतानि शिलायां तैजसेऽथ वा।  
प्रदद्यात् सर्वदेवेभ्यो देवीभ्यश्चापि पुत्रक॥ ६९.१५७ ॥  
  
घृततैलादियोगेन ताम्रादौ दीपवह्निना।  
यदञ्जनं जायते तु दर्विका परिकीर्तिता॥ ६९.१५८ ॥  
  
सर्वाभावे तु तद् दद्याद् देवीभ्यो दाहजाञ्जनम्।  
महामाया जगद्धात्री कामाख्या त्रिपुरा तथा॥ ६९.१५९ ॥  
  
आप्नुवन्ति महातोषं षड्‌भिरेभिः सदाञ्जनैः।  
विधवा नाञ्जनं कुर्यान्महामायार्थमृत्तमम्॥ ६९.१६० ॥  
  
नादत्ते त्वञ्जनं देवी वैष्णवी विधवाकृतम्।  
त मृत्‌पात्रे योजयेत् तु साधको नेत्ररञ्जनम्॥ ६९.१६१ ॥  
  
न पूजाफलमाप्नोति मृत्पात्रविहिताञ्जनैः।  
चतुर्वर्गप्रदो धूपः कामदं नेत्ररञ्जनम्॥ ६९.१६२ ॥  
  
तस्माद् द्वयमिदं दद्याद् देवेभ्यो भक्तितो नरः।  
इति वां गदितो धूपस्तथोक्तं नेत्ररञ्जनम्।  
  
नैवेद्यं तु महादेव्याः शृण्वैकाग्रमनाः पुनः॥ ६९.१६३ ॥  
  
इति श्रीकालिकापुराणे एकोनस्पततितमोऽध्यायः॥