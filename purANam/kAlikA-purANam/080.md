---
title: ०८०

---
॥ अशीतितमोऽध्यायः ॥  
॥शाश्वती कथिता या तु नदी मत्स्यध्वजासिता।  
तस्याः पूर्वे समाख्याता नदी दीपवती मता॥ ८०.१ ॥  
  
एषा च हिमवज्जाता छिन्दन्ती दीपवत्तमः।  
तेन देवमनुष्येषु नदी दीपवती स्मृता॥ ८०.२ ॥  
  
दीपवत्याः पूर्वतस्तु शृङ्गाटो नाम पर्वतः।  
तत्र देवस्य भर्गस्य लिङ्गमकं प्रतिष्ठितम्॥ ८०.३ ॥  
  
सरित् तु सिद्धा त्रिःस्रोता दक्षिणोदधिगामिनी।  
शृङ्गाटकस्य सततं स्रवन्ती सा तु पादतः॥ ८०.४ ॥  
  
दक्षिणं सागरं याति भर्गस्य प्रियकारिणी।  
सलिले यो नरः स्नात्वा त्रिःस्रोताया नरोत्तमः॥ ८०.५ ॥  
  
शृङ्गाटकं समारुह्य पूजयेल्लिङ्गशङ्करम्।  
स दीप्तकायः शुद्धात्मा प्राप्य कामानिहातुलान्॥ ८०.६ ॥  
  
अन्ते भर्गगृहं याति ततो मोक्षमवाप्नुयात्।  
हरस्तु द्विभुजस्तस्मिन् सदा वृषभवाहनः॥ ८०.७ ॥  
  
उमया रमते सार्धं वामदेवस्य मन्त्रकैः।  
तन्त्रैश्च पूजयेद् देवमुमामन्त्रेण चण्डिकाम्॥ ८०.८ ॥  
  
तत्-पूर्वतो निम्नग तु नाम्ना तु वृद्धवेदिका।  
तस्यां स्नात्वा फलं मर्त्यो वेदिकास्नानजं लभेत्॥ ८०.९ ॥  
  
ततो भट्टारिका नाम हिमशैलसमुद्भवा।  
महानदी देवगणैर्या सदोपास्यते सुखम्॥ ८०.१० ॥  
  
तस्यां यः कुरुते स्नानं युगादिषु चतुर्ष्वपि।  
स याति परमं स्थानं तद्विष्णोः परमं पदम्॥ ८०.११ ॥  
  
अस्ति नाटकशैले तु सरो मानससन्निभम्।  
यत्र सार्धं शैलपुत्र्या जलक्रीडां सदा हरः॥ ८०.१२ ॥  
  
कुरुते नरशार्दूल स्वर्मपङ्कजशोभिते।  
तस्य पश्चान्मध्यपूर्वभागेभ्यस्तु सरित्-त्रयम्॥ ८०.१३ ॥  
  
अवतीर्णं प्रयात्येव दक्षिणं सागरं प्रति।  
तस्य पश्चिमभागे तु नदी दिक्करिकाह्रया॥ ८०.१४ ॥  
  
दिग्गजक्षतसञ्जाता तेन दिक्करिकाह्वया।  
मध्यभागात् सृता या तु शङ्करेणावतारिता॥ ८०.१५ ॥  
  
वृद्धगङ्गाह्वया सा तु गङ्गेव फलदायिनी।  
या निःसृता पुर्वभागात् तस्माद् गिरिवरान्नदी॥ ८०.१६ ॥  
  
सुवर्णश्रीरिति विख्याता सा गङ्गासदृशीफले।  
कुर्वत्याः सरसि स्नानं पार्वत्याश्च शरीरतः॥ ८०.१७ ॥  
  
निःसृताः स्वर्णकणिकास्ता वहन्ति जलैरिमाः।  
क्रीडार्थं शम्भुना गात्रे कणिकाभिः समाचिताः॥ ८०.१८ ॥  
  
स्वस्थानात् तत्र संलग्नास्ततश्चन्दनबिन्दवः।  
ता उमायाः शरीरात् तु संस्रवन्ति जलैः सह॥ ८०.१९ ॥  
  
ततः स्वर्णवहा नाम स्वर्णश्रीः सर्वतोऽधिका।  
एतासु चैत्रमासं तु स्नात्वा मर्त्यो नरर्षभः॥ ८०.२० ॥  
  
कृष्णपक्षे चतुर्दश्यां त्रिकालं यत्र मनावः।  
चिरं देवीगृहे स्थित्वा शेषे ब्रह्मगृहं व्रजेत्॥ ८०.२१ ॥  
  
भूमाववगतः पश्चात्सार्वभौमो नृपो भवेत्।  
वृद्धगङ्गाजलस्यान्तस्तीरे ब्रह्मसुतस्य वै॥ ८०.२२ ॥  
  
विश्वानाथाह्वयो देवः शिवलिङ्गसमन्वितः।  
विश्वदेवी महादेवी योनिमण्डलरूपिणी॥ ८०.२३ ॥  
  
हयग्रीवेण युयुधे तत्र देवो जगद्पतिः।  
हयग्रीवं यत्र हत्वा मणिकूटं पुरागतम्॥ ८०.२४ ॥  
  
तत्र यः पूजयेद् दुर्गां शारदां तन्त्रमन्त्रकैः।  
हयग्रीवस्य मन्त्रेण तन्त्रेण गरुडध्वजम्॥ ८०.२५ ॥  
  
कामेश्वरस्य तन्त्रेण मन्त्रेणापि च शङ्करम्।  
यो यजेत् परया भक्त्या द्वादश्यां समुपोषितः॥ ८०.२६ ।  
  
अष्टम्यां च चतुर्दश्यां तस्य पुण्यफलं शृणु।  
कल्पकोटित्रयं स्थित्वा शिवगेहे गृहे हरेः॥ ८०.२७ ॥  
  
तावन्तं संस्थितः कालं तावन्तं च शिवागृहे।  
शेषे भुवं समासाद्य वेदविद् ब्राह्मणो भवेत्॥ ८०.२८ ॥  
  
नद्याः स्वर्णश्रियः पूर्वं नदी कामाह्वया शुभा।  
कामायाः पूर्वभागे तु नदी सोमाशनाह्वया॥ ८०.२९ ॥  
  
सोमाशनायाः पूर्वस्यां नदो नाम्ना वृषोदका।  
ततः पूर्वे कामरूपं पीठं ते जगतां प्रसूः॥ ८०.३० ॥  
  
जगन्मयो महामाया देवी दिक्करवासिनी।  
एता याः कथिता नद्यः सकला दक्षिणस्रवाः॥ ८०.३१ ॥  
  
तासु स्नात्वा च पीत्वा च स्वर्गलोकमवाप्नुयात्।  
प्रान्ते दिक्करवासिन्याः सदा वहति स्वर्णदी॥ ८०.३२ ॥  
  
सितगङ्गाह्वया लोके साक्षाद् गङ्गाफलप्रदा।  
सा भूमिपीठसंस्था च देवी दिक्करवासिनी॥ ८०.३३ ॥  
  
अन्तर्जले प्लावयन्ती याति प्रत्यक्षतां सुरैः।  
सितगङ्गाजले स्नात्वा दृष्ट्वा शम्भुं हरिं विधिम्॥ ८०.३४ ॥  
  
इष्ट्वा ललितकान्ताख्यां पुनर्योनौ न जायते।  
लिङ्गस्वरूपी भगवाच्छम्भुस्तत्र स्वयं स्थितः॥ ८०.३५ ॥  
  
विष्णुः शिलास्वरूपेण ब्रह्मलिङ्गस्वरूपधृक्।  
पीठे दिक्करवासिन्या द्विरीपा रमते शिवा॥ ८०.३६ ॥  
  
तीक्ष्णकान्ताह्वया त्वेका योग्रतारा प्रकीर्तिता।  
परा ललितकान्ताख्या या श्रीमङ्गलचण्डिका॥ ८०.३७ ॥  
  
तस्यास्तु सततं रूपं तीक्ष्णकान्ताह्वयं नृप।  
कृष्णा लम्बोदरी या तु सा स्यादेकजटा शिवा॥ ८०.३८ ॥  
  
तेन रूपेण तां दीवं सततं परिपूजयेत्।  
अङ्गमन्त्रं च रूपं च तस्याः प्राक्प्रतिपादितम्॥ ८०.३९ ॥  
  
त्रिकोणं मण्डलं चास्याः कर्तव्यं मन्त्रपूर्वकम्।  
आदौ रेखे ततः पश्चात् सुरेखेति पदं ततः॥ ८०.४० ॥  
  
तथा पदं चाधिगम्य तिष्ठन्तिवति पदं ततः।  
मण्डलस्यास्य मन्त्रोऽयं तीक्ष्णायाः परिकीर्तितः॥ ८०.४१ ॥  
  
नरत्रिपुरदेवादियमवेतालदुर्धराः।  
गणश्रमेत्यन्तकान्ता द्वारपालाः प्रकीर्तिताः॥ ८०.४२ ॥  
  
एतांस्तु पूजयेत् सम्यङ्मण्डलस्याष्टदिक्षु वै।  
आदौ सम्बोधनं कृत्वा वज्रपुष्पं ततः परम्॥ ८०.४३ ॥  
  
वह्निजायं ततः पश्चान्मन्त्रमेषां प्रकीर्तितम्।  
पात्रोपकरणादीनां स्थानस्यान्यस्य सर्वतः॥ ८०.४४ ॥  
  
सर्वमुत्तरतन्त्रोक्तं भीषणा भगा॥ ८०.४५ ॥  
विकटेति च योगिन्यः प्रोक्ता यस्यास्तवैव षट्।  
  
हे भगवत्येकजटे विद्महे पदमन्ततः॥ ८०.४६ ॥  
विकटदंष्ट्रे धीमहि तन्नस्तारे प्रचोदयात्।  
  
एषा तु तीक्ष्णगायत्री पीठदेव्याः प्रकीर्तिता॥ ८०.४७ ॥  
  
निर्माल्यधारिणी चास्या देवी विकटचण्डिका।  
माला तु मृन्मयी प्रोक्ता रुद्राक्षसम्भवापि वा॥ ८०.४८ ॥  
  
विशेष एष देव्यास्तु पूजने परिकीर्तितः।  
उपचारादिकं कृत्यं बलिदानं जपादिकम्॥ ८०.४९ ॥  
  
सर्वं तु पर्ववद् ग्राह्यं कामाख्यापूजने यथा।  
पानेषु मदिरा शस्ता नरो वलिषु पार्थिव॥ ८०.५० ॥  
  
मोदको नारिकेलं च मांसव्यञ्जनमैक्षवम्।  
नैवेद्येषु प्रियकरास्तीक्ष्णायाः परिकीर्तिताः॥ ८०.५१ ॥  
  
यैषा ललितकान्ताख्या देवी मङ्गलचण्डिका।  
वरदाभ्यहस्ता सा द्विभुजा गौरदेहिका॥ ८०.५२ ॥  
  
रक्तपद्मासनस्था च मृकुटोज्ज्वलमण्डिता।  
रक्तकौशेयवसाना स्मितवक्त्रा शुभानना॥ ८०.५३ ॥  
  
नवयौवनसम्पन्ना चार्वङ्गी ललितप्रभा।  
उमाया भाषितं मन्त्रं यत् पूर्वं त्वेकमक्षरम्॥ ८०.५४ ॥  
  
मन्त्रमस्यास्तु तज्ज्ञेयं तेन देवीं प्रपूजयेत्।  
नारायण्यै विद्महे त्वां चण्डिकायै तु धीमहि॥ ८०.५५ ॥  
  
तन्नो ललितकान्न्तेति ततः पश्चात् प्रचोदयात्।  
एषा ललितगायत्री देव्या इष्ट्यै प्रकीर्तिता॥ ८०.५६ ॥  
  
लोहिताङ्गस्य दिवसः प्रियोऽस्याः परिकीर्तितः।  
कालो वसन्तकालश्च स्वरश्चापि तु पञ्चमः॥ ८०.५७ ॥  
  
अष्टम्याँ च नवम्यां त्र पूजा कार्या विभूतये।  
निर्माल्यधारिणी चास्या देवी ललितचण्डिका॥ ८०.५८ ॥  
  
दूर्वाङ्कुरैः समायुक्तमक्षतं प्रीतिद परम्।  
अयमस्या विशेषस्तु पूजने परिकीर्तितः॥ ८०.५९ ॥  
  
वैष्णवीतन्त्रमन्त्रस्यतन्त्रं ग्राह्यं तु पूजने।  
उपचारो बलिश्चास्या विहितो यः क्रमः पुरा॥ ८०.६० ॥  
  
महामायामहादेव्यास्तद्ग्राह्यं परिपूजने।  
स्वगात्ररुधिरं दद्यादात्मनश्च हिताय वै॥ ८०.६१ ॥  
  
पटेषु प्रतिमायां वा घटे मङ्गलचण्डिकाम्।  
यः पूजयेद् भौमदिने शुबैर्दूर्वाङ्कुरैः शिवाम्॥ ८०.६२ ॥  
  
सततं साधकः सोऽपि काममिष्टमवाप्नुयात्।  
एवं दिक्करवासिन्याः कथितः पूजनक्रमः॥ ८०.६३ ॥  
  
यच्छ्रुत्वा नाशुभं किञ्चिदाप्नोति श्रवणे रतः।  
दिक्करस्त्वरुणः प्रोक्तस्तथा शम्भुश्च दिक्करः॥ ८०.६४ ॥  
  
तस्मिन्नध्युषिता देवी तस्माद् दिक्करवासिनी।  
जगत्त्रयेऽपि यस्यास्तु सदृशी क्वापि सन्दरी॥ ८०.६५ ॥  
  
नान्यास्ति ललिता तन देवी ललितकान्तिका।  
शङ्करस्य पुरा प्रोक्तो ग्राह्यो वै पूजनक्रमः॥ ८०.६६ ॥  
  
शृणु राजन्नवहितो ब्रह्मणः पूजनक्रमम्।  
ब्रह्मबोजं पुरा प्राक्तं तन्म्त्रं सर्वतश्चरेत्॥ ८०.६७ ॥  
  
तेनैव तं तु सम्पूज्य परं निर्वाणमाप्नुयात्।  
एतस्य चाङ्गमन्त्र तु यथा भर्गेण भाषितम्॥ ८०.६८ ॥  
  
वेतालभैरवाभ्यां तु रूपं च शृणु भूमिप।  
पस्तृतीयश्च वह्निश्च शेषस्वरसमन्वितः॥ ८०.६९ ॥  
  
चन्द्रबिन्दुसमायुक्तो ब्रह्ममन्त्रं प्रकीर्तितम्।  
अनेनैव तु मन्त्रेण ब्राह्मणं यः प्रपूजयेत्॥ ८०.७० ॥  
  
स काममिष्टं सम्प्राप्य ब्रह्मलोकेषु मोदते।  
ब्रह्मा कमण्डलुधरश्चतुर्वक्त्रश्चतुर्भुजः॥ ८०.७१ ॥  
  
कदाचिद्रक्तकमले हंसारूढः कदाचन।  
वर्णेन रक्तगौराङ्गः प्रांशुस्तुङ्गाङ्ग उन्नतः॥ ८०.७२ ॥  
  
कमण्डलुं वामकरे स्रुच हस्ते च दक्षिणे।  
दक्षिणाधस्तथा मालां वामाधश्च तथा स्रुवम्॥ ८०.७३ ॥  
  
आज्यस्थाली वामपार्श्वे देवाः सर्वेऽग्रतः स्थिताः।  
सावित्री वामपार्श्वस्था दक्षिमस्था सरस्वती॥ ८०.७४ ॥  
  
सर्वे च ऋषयो ह्यग्रे कुर्यादेवं विचिन्तनम्।  
चतुष्कोणं चतुर्द्वारमष्टपत्रसमन्वितम्॥ ८०.७५ ॥  
  
चतुष्कोणेष्वङ्कितं तु स्रक्कमण्डलुक्स्रुवैः।  
सम्मार्जनादिकं सर्वं याश्चान्याः प्रतिपत्तयः॥ ८०.७६ ॥  
  
दृष्ट्वाश्चोत्तरतन्त्रोक्ता योगपीठेऽङ्गिकादिकाः।  
आधारशक्तिप्रमुखांस्तथा सर्वांस्तु पूजयेत्॥ ८०.७७ ॥  
  
अष्टपत्रेषु पद्मस्य दिक्पालांश्च प्रपूजयेत्।  
पद्मासनाय विद्यमहे हंसरूढाय धीमहि॥ ८०.७८ ॥  
  
तन्नो ब्रह्मन्निति पदं ततः पश्चात् प्रचोदयात्।  
एषा तु ब्रह्मगायत्री पूजयेदनया विधिम्॥ ८०.७९ ॥  
  
निर्माल्यधारी चैतस्य सनत्कुमार उच्यते।  
उपचाराः पूर्ववत् तु नेत्राञ्जनविवर्जिताः॥ ८०.८० ॥  
  
रक्तकौशेयवस्त्रं तु ब्रह्मप्रीतिकरं परम्।  
अन्नं सपायसं सर्पपिस्तिलयुक्तं च भोजनम्॥ ८०.८१ ॥  
  
सितरक्तसमायुक्तं चन्दनं परिकीर्तितम्।  
पार्श्वयोः शङ्करं विष्णुं पूजने पूजयेत् पुरः॥ ८०.८२ ॥  
  
स्रुवादीन् करसंस्थांस्तु मण्डले प्ररिपूजयेत्।  
सरस्वतीं च सावित्रिं हंस पद्मं तथैव च॥ ८०.८३ ॥  
  
अयं विशेषः कथितः प्रणामश्चास्य दण्डवत्।  
पद्मबीजभवा माला जपकर्मणि कीर्तिता॥ ८०.८४ ॥  
  
पूर्णादर्शौ तिथी ग्राह्यी पूजाकर्मणि सर्वदा।  
क्षीरेणार्घ्यं प्रदद्यात् तु सर्वदा ब्रह्मणे नृप॥ ८०.८५ ॥  
  
अयं ते कथितो भूप यथा भर्गेण भाषितः।  
दर्शयता स्वपुत्राभ्यां कामरूपाह्वयं शुभम्॥ ८०.८६ ॥  
  
यत्र तत्र विधिञ्चैव साधकः परिपूजयेत्।  
पीठे सम्यक् पूजयित्वा परं निर्वाणमाप्नुयात्॥ ८०.८७ ॥  
  
कथिता ब्रह्मणः पूजा पूजनं शृणु वैष्णवम्।  
बीजं तु वासुदेवस्य पुरैव प्रतिपादितम्॥ ८०.८८ ॥  
  
तदङ्गमन्त्रं राजेन्द्र द्वाद्वशाक्षरमुच्यते।  
नमो भगवते पूर्वं वासुदेवाय वै परम्॥ ८०.८९ ॥  
  
अङ्गमन्त्रमिदं चैव वासुदेवस्य कीर्तितम्।  
अस्य प्रत्यङ्गरूपं तु दधिवामनसञ्ज्ञकम्॥ ८०.९० ॥  
  
तस्य मन्त्रं नरश्रेष्ठ शम्भुना भाषितं शृणुः।  
ॐ नमो विष्णवे पूर्वं पदं तस्य प्रकीर्तितम्॥ ८०.९१ ॥  
  
पदं च सुरपतये चतुर्थ्यन्तं महाबलम्।  
स्वाहान्तं हृदयासन्नं प्रत्यङ्गवैष्णवं मतम्॥ ८०.९२ ॥  
  
मन्त्रत्रयं तु यो वेद बीजं प्रत्यङ्गसञ्ज्ञकम्।  
स पुमान् देवकायस्तु न स भूयोऽभिजायते॥ ८०.९३ ॥  
  
सर्वं उत्तरतन्त्रोक्तः क्रमो ग्राह्यः प्रपूजने।  
त्रिषु मन्त्रेषु च सदा विशेषं शृणु भूपते॥ ८०.९४ ॥  
  
रूपं तु बीजमन्त्रस्य प्रथमं शृणू भूपते।  
पूर्वचन्द्रोपमः शुक्लः पक्षिराजोपरिस्थितः॥ ८०.९५ ॥  
  
चतुर्भुजः पीतवस्त्रैस्त्रिभिः संवीतदेहभृत्।  
दक्षिणोर्ध्वे गदां धत्ते तदधो विकचाम्बुजम्॥ ८०.९६ ॥  
  
वामोर्ध्वे चक्रमत्युग्रं धत्तेऽधः शङ्खमेव च।  
श्रीवत्सवक्षाः सततं कौस्तुभं हृदि चांशुमत्॥ ८०.९७ ॥  
  
दत्ते कक्षे ह्यधोवामे तूणीरं बाणपूरितम्।  
दक्षिणे कोषगं खड्गं नन्दकं चशरासनम्॥ ८०.९८ ॥  
  
शीर्षे किरीटं सूद्योतं कर्णयोः कुण्डलद्वयम्।  
आजानुलम्बिनीं चित्रां वनमालां गले स्थिताम्॥ ८०.९९ ॥  
  
  
दधानं दक्षिणे देवीं श्रियं पार्श्वे तु बिभ्रतम्।  
सरस्वतीं वामपार्श्वे चिन्तयेद् वरदं हरिम्॥ ८०.१०० ॥  
  
बीजमन्त्रस्य रूपं च कथितं तव पार्थिव।  
द्वादशाक्षरमन्त्रस्य रूपमेतच्छृणुष्व मे॥ ८०.१०१ ॥  
  
नीलोत्पलदलश्यामं तथैव च चतुर्भुजम्।  
दक्षिणोर्ध्वस्तितं पद्मं गदां चाथ प्रयोजयेत्॥ ८०.१०२ ॥  
  
वामेऽधश्चक्रमतुलमूर्ध्वे शङ्खं च बिभ्रतम्।  
चिन्तयेद् वरदं देवं सर्वमन्यच्च पूर्ववत्॥ ८०.१०३ ॥  
  
अष्टादसाक्षरस्यास्य प्रत्यङ्गस्य च चिन्तनम्।  
शृणु राजन्नवहितो दारिद्र्यभयनाशनम्॥ ८०.१०४ ॥  
  
पूर्णेन्दुसदृशं कान्त्या शुक्लवर्णं विचिन्तयेत्।  
करे विचिन्तयेद् वामे पोयूषापूरितं घटम्॥ ८०.१०५ ॥  
  
दध्यन्नखण्डसंयुक्तं दक्षिणे स्वर्णभाजनम्।  
पद्मासनगतं देवं चन्द्रमण्डलमध्यगम्॥ ८०.१०६ ॥  
  
शुक्लवस्त्रधरं देवं प्रमाणाद् वामनं सदा।  
ईषद्धाससमायुक्तं त्रिलोकेशं त्रिविक्रमम्॥ ८०.१०७ ॥  
  
चिन्तयेद् वरदं देवं सर्वकामफलप्रदम्।  
दहनप्लवनादौ च पूर्वतन्त्रोदिता यथा॥ ८०.१०८ ॥  
  
तथा मन्त्राः परिग्राह्यास्तथा चोत्तरतन्त्रगाः।  
मण्डलस्य क्रमं तस्य शृणु भर्गेण भाषितम्॥ ८०.१०९ ॥  
  
रखया नित्यपूजासु रजोभिः पञ्चभिस्तथा।  
नैमित्तिके यथा कार्यं भेदाभेदेन साम्प्रतम्॥ ८०.११० ॥  
  
हस्तमात्रं चतुर्द्धारं वतुलाम्बुजसन्निभम्।  
चतुष्कोण चतुर्भिस्तु शङ्खैर्युक्तं मनोहरम्॥ ८०.१११ ॥  
  
बद्धद्वारं दिक्पतीनामायुधैः करणैस्तथा।  
अष्टासु दिक्षु निहितं सबहिर्वेष्टपद्मकम्॥ ८०.११२ ॥  
  
एवं यथा रजोभिस्तु कार्यं तच्छृणु पार्थिव।  
सितैः पीतैस्तथा रक्तैः श्यामैश्च हरितैः क्रमात्॥ ८०.११३ ॥  
  
रजोभिर्मण्डलं कुर्यादन्यता न समाचरेत्  
चतुर्हस्तं त्रिहस्तं च द्विहस्तं हस्तमात्रकम्॥ ८०.११४ ॥  
  
सर्वत्र मण्डलं कर्याद् यथोक्तं वाधिकं पुनः।  
राजसूयाश्वमेधादी चतुर्हस्ताधिकं मतम्॥ ८०.११५ ॥  
  
कल्पानतिक्रमाद् भूप यथोक्तं यत्र यत्र च।  
दिक्पालायुधपद्मानां पूर्ववल्लिखनक्रमः॥ ८०.११६ ॥  
  
सितै रजोभिः कर्तव्यं मध्ये पद्मं सुवर्तुलम्।  
कर्णिका पीतवर्णास्य केशराग्रं तथारुणम्॥ ८०.११७ ॥  
  
रक्तैः पीतैः पूरयेत् तु बहिः पद्मस्य सर्वतः।  
वज्रं शक्तं लोहदण्डं खड्गं पाशाङ्कुशं गदाम्॥ ८०.११८ ॥  
  
शूलमष्टदिगीशानामायुधानि क्रमात् पुनः।  
शम्भुर्गौरी तथा ब्रह्मा रामः कृष्णस्तथैव च॥ ८०.११९ ॥  
  
एतास्तु सततं पूज्याः संस्थिताः पञ्चदेवताः।  
न कदाचिदबुधः कुर्याच्छम्भूगौर्यो वर्योजनम्॥ ८०.१२०॥  
  
वियोगे तु कृता पूजा निष्फला तस्य जायते।  
विच्छिन्नं मूर्ध्नि भूतं तु पूजितं शक्तमेव च॥ ८०.१२१ ॥  
  
न्यासे तु मण्डलस्यास्य रजोदोषं विवर्जयेत्।  
सर्वत्र मण्डलं कार्यं वासुदेवस्य पूजने॥ ८०.१२२ ॥  
  
एवमेव नृपश्रेष्ठ निष्फलं चन्यथेतरम्।  
बलभद्रश्च कामश्च ह्यनिरुद्धस्तदुद्भवः॥ ८०.१२३ ॥  
  
नारायणस्तथा ब्रह्मा विष्णुः षष्ठः प्रकीर्तितः।  
नरसिंहो वराहश्च योगिन्नोऽष्टौ प्रकीर्तिताः॥ ८०.१२४ ॥  
  
पूर्वाद्यष्टदले श्वेतान्रूपतो मन्त्रतः पृथक्।  
पूजयेत् कर्णिकामध्ये वासुदेवं तु नायकम्॥ ८०.१२५ ॥  
  
विमला नायिका तस्य वासुदेवस्य कीर्तिता।  
बलभद्रमुखानां तु योगिनीः शृणु पार्थव॥ ८०.१२६ ॥  
  
आदावुत्कर्षिणी ज्ञेया ज्ञाना पश्चात् क्रियापरा।  
योगा प्रह्वी तथैशानी अनुग्राही तथाष्टमी॥ ८०.१२७ ॥  
  
सर्व चतुर्भुजाः प्रोक्ताः शङ्खचक्रगदाधराः।  
योगिनो बलभद्रतु कामं विधिमृते तथा॥ ८०.१२८ ॥  
  
विधे रूपं तु पूर्वोक्तं हलं च मुषलं बलः।  
खड्गं चक्रं च धत्ते यो गदां पार्श्वे स्थितां सदा॥ ८०.१२९ ॥  
  
कामस्तु पुष्पकोदण्डं धत्ते वामेन पाणिना।  
गदां चक्रं च पुष्पं च धत्तेऽन्यैः पाणिभिः पुनः॥ ८०.१३० ॥  
  
पार्श्वे पद्मं तथा धत्ते सर्वमन्यच्च पूर्ववत्।  
चक्रं शङ्खो वराहस्य दक्षिणे परिकीर्तितौ॥ ८०.१३१ ॥  
  
नृसिंहस्य पुनश्चशङ्खौ दक्षिमवामयोः।  
शङ्खं पद्मं तथा विष्मोः पाण्योर्दक्षिणयोः स्थितम्॥ ८०.१३२ ॥  
  
शङ्खो गदा वामतस्तु नारायणकरस्थितौ।  
दक्षिणाधो गदां धत्ते ह्यनिरुद्धो नरोत्तम॥ ८०.१३३ ॥  
  
सितरक्तस्तथा पीतो भिन्नाञ्जननिभस्तथा।  
नीलोत्पलदलश्यामस्तथा क्तघनप्रभः॥ ८०.१३४ ॥  
  
भ्रमरश्यामलः पिङ्गः स्वर्णगौरः क्रमादिमे।  
वर्णतो योगिनः प्रोक्ता वासुदेवस्य पार्थिव॥ ८०.१३५ ॥  
  
यादग्वर्णश्च ध्यानं च यस्य यस्य च योगिनः।  
तादृशींयोगिनीन्तस्य चिन्तयेत् तत्समीपगाम्॥ ८०.१३६ ॥  
  
आधारशक्तिप्रमुखाः सर्वा आसनदेवताः।  
ग्रहाश्च सर्वे दिक्पाला ध्यानतो मन्त्रतस्तथा॥ ८०.१३७ ॥  
  
पूजनीया यथोद्देशे मण्डलस्य क्रमान्नृप।  
देवस्य चिन्तितं यद्यच्छरीरे कामलादिकम्॥ ८०.१३८ ॥  
  
धृतास्त्रं वज्रशक्त्यादिगरुडार्दीश्च पूजयेत्।  
वर्णमालां शम्भुमतामासाद्य क्रमयोगतः॥ ८०.१३९ ॥  
  
आद्यद्वितीयक्रमतो गदादीनां तु मन्त्रकम्।  
पञ्चरात्रोदिते भागे नारदेन यथोदिताः॥ ८०.१४० ॥  
  
मन्त्राश्चक्रगदादीनां ग्राह्याः सर्वत्र पूजने।  
गरुत्मान् सूर्यसङ्काशो गदा कृषअमायसी पुनः॥ ८०.१४१ ॥  
  
सरस्वती शुक्लवर्णा लक्ष्मीर्हेमप्रभा सदा।  
मध्याह्नसूर्यप्रतिमं चक्रं तु परिकीर्तितम्॥ ८०.१४२ ॥  
  
सम्पूर्णचन्द्रप्रतिमः शङ्खस्तु परिकीर्तितः।  
कौस्तुभो ह्यरुणः प्रोक्तः श्रीवत्सो ह्यरुणद्युतिः॥ ८०.१४३ ॥  
  
आरक्तकौस्तुभो ज्ञेयो माला चित्रा प्रकीर्तितम्।  
विद्युत्प्रभा सर्वबाणाः शक्रचापप्रभं धनुः॥ ८०.१४४ ॥  
  
स्वर्मचूर्णप्रकाशं तु वस्त्रमस्य प्रकीर्तितम्।  
बालसूयम्प्रतीकाशे कुण्डले द्वे श्रवोगते॥ ८०.१४५ ॥  
  
सूर्यस्य सदृशं शीर्षे किरीटं परिकीर्तितम्।  
शृणु न्यासं ततो भूप यैर्न्यासैर्विष्णुरूपधृक्॥ ८०.१४६ ॥  
  
साधको हि भवेन्नित्यं स्वर्गमोक्षप्रदायकम्।  
न्यासं तु प्रथमं कुर्यान्मन्त्रविद् द्वादशाक्षरैः॥ ८०.१४७ ॥  
  
वासुदेवस्य बीजेन बीजं चैवाथ योगिनाम्।  
तर्तो न्यसेन्महामन्त्रै स्ततश्चाष्टादसाक्षरैः॥ ८०.१४८ ॥  
  
ततस्तु हृदयादीनां षड्भिर्मन्त्रर्द्विधा पुनः।  
एवं चतुर्भिर्न्यासैस्तु पूजामेकां समाचरेत्॥ ८०.१४९ ॥  
  
प्रथमं दक्षिणाङ्गुष्ठे न्यसेदाद्यक्षरं बुधः।  
द्वादशाक्षरमन्त्रस्य शेषबीजानि तु क्रमात्॥ ८०.१५० ॥  
  
तर्जन्यादौ दक्षिणस्य वामाङ्गुष्ठान्तमेव च।  
शेषाक्षरद्वयं पश्चाद् न्यसेत् पाणितलद्वये॥ ८०.१५१ ॥  
  
हृदि शीर्षे शिखायां च स्कन्धयोर्दृक्पिचण्डयोः।  
पृष्ठे तु भुजयोः पाण्योर्जघयोः पादयोः क्रमात्॥ ८०.१५२ ॥  
  
द्वादशक्षरमन्त्रस्य बीजानि च ततो न्यसेत्।  
अङ्गुष्ठयोस्तु प्रथमं वासुदेवस्य तत्त्वकम्॥ ८०.१५३ ॥  
  
तर्जन्यादौ योगिनां तु बीजान्यष्टौ द्वयोर्न्यसेत्।  
शिरोदृगा स्यकण्ठोरोनाभिगुह्येषु जानुनोः॥ ८०.१५४ ॥  
  
पादयोर्वासुदेवस्य योगिबीजानि विन्यसेत्।  
मन्त्राणि हृदयादीनां यान्युक्तानि पुरा नृप॥ ८०.१५५ ॥  
  
तानि न्यस्याङ्गुष्ठमूलेऽङ्गुलीजाते द्वये द्वये।  
वामदक्षिणपाण्योस्तु शेषं तु तलयोन्यसेत्॥ ८०.१५६ ॥  
  
हृदयाद्यस्त्रपर्यन्तं पुनस्तानि क्रमान्न्यसेसेत्।  
अष्टादशाक्षरस्यादिनववर्णान् न्यसेद् बुधः॥ ८०.१५७ ॥  
  
शिरोनेत्रादिपूर्वोक्ते नवबीजस्य गोचरे।  
शेषान् वर्णान् सङ्कीर्णपार्श्वस्तिषु शेफसि॥ ८०.१५८ ॥  
  
कट्यामूर्वोर्जङ्घयोश्च न्यसेत् पादाङ्गुलीषु च।  
यस्य मन्त्रस्य या पूजा तन्त्रैस्तु यत्र चोदिता॥ ८०.१५९ ॥  
  
तस्य तन्त्रस्य तत्रैव न्यासं मन्त्री समाचरेत्।  
अथ चैकत्र सर्वेषां न्यासं कुर्याद विचक्षणः॥ ८०.१६० ॥  
  
चतुर्विधैः कृतैर्न्यासैः पूतात्मा धूतकल्मषः।  
साक्षाद् विष्णुर्भवेन्मन्त्री सम्यक् पूजाफलं लभेत्॥ ८०.१६१ ॥  
  
विनापि पूजनं यस्तु न्यासं कुर्याच्चतुर्विधम्।  
स धीरो विष्णुसायुज्यमाप्नोति परमं पदम्॥ ८०.१६२ ॥  
  
योगपीठं ततो ध्यात्वा गरुडं चक्रंशङ्खं च।  
गदां लक्ष्मीं तथा पद्मं क्रमादेतेषु विन्यसेत्॥ ८०.१६३ ॥  
  
पूर्वदक्षिणकौबेरपश्चात् कोणेषु वै क्रमात्।  
दक्षिणे चोत्तरे वापि विन्यसेन्मन्त्रविद् बुधः॥ ८०.१६४ ॥  
  
वनमालां पद्ममध्ये श्रीवत्सं कौस्तुभं मणिम्।  
विन्यस्य दक्षिणे तस्य न्येसेच्छार्ङ्ग शरासनम्॥ ८०.१६५ ॥  
  
तणीरयुगलं वामे खड्गं दक्षिणतो न्यसेत्।  
वामे चर्म निधायाश तत्र कुर्यात् सरस्वतीम्॥ ८०.१६६ ॥  
  
पूजयित्वा च सर्वाणि ततो मुर्द्रां प्रदर्शयेत्।  
मुद्राः पुटाद्या याः प्रोक्ता विष्णुर्याश्चापि योगिनाम्॥ ८०.१६७ ॥  
  
ग्रहाणां दिक्पतीनां च मुद्रास्ता दर्शयेत् पृथक्।  
शेषमन्त्राः पुरा प्रोक्ता अच्छिद्रस्यावधारणे॥ ८०.१६८ ॥  
  
तन्मन्त्रान् सम्पठित्वैव सूर्यायार्ध्यं निवेदयेत्॥ ८०.१६९ ॥  
  
निर्माल्यधारी विष्णोस्तु विष्वक्सेनस्चतुर्भुजः।  
शङ्खचक्रगदापाणिर्दीर्घश्मश्रुजटाधरः।  
रक्तपिङ्गलवर्णस्तु सितपद्मोपरिस्थितः॥ ८०.१७० ॥  
  
यत् तृतीयस्वरान्तेन सयुक्तो बिन्दुनेन्दुना।  
कीर्तितस्तस्य मन्त्रोऽयं तेन तं परिपूजयेत्॥ ८०.१७१ ॥  
  
विसर्जनं तथा विष्णोरैशान्यां परिकीर्तितम्।  
अन्येषां मनसा कुर्याद् बलादीनां विसर्जनम्॥ ८०.१७२ ॥  
  
एवं यः कुरुते पूजां विष्णोः शम्भोर्विधेः क्वचित्।  
पीठे दिक्करवासिन्याः स याति परमं पदम्॥ ८०.१७३ ॥  
  
यत्र यत्र भवेद् विष्णोः पूजनं नृपसत्तम्।  
तत्र तत्रैव तन्त्रोऽयं ग्राह्यो वै वैष्णवैर्बुधैः॥ ८०.१७४ ॥  
  
सङ्क्षेपेणैव तत्रैव पूजयेद् दधिवामनम्।  
हृदयाद्यङ्गपूजा तु न कर्तव्याऽस्य पूजने॥ ८०.१७५ ॥  
  
सङ्क्षेपैर्विस्तरैर्वापि वासुदेवं प्रपूजयेत्।  
रक्तं कोशेयवस्त्रं च पीतं शुक्लं तथैव च॥ ८०.१७६ ॥  
  
प्रीतिदं वासुदेवस्य वस्त्रमेतत् प्रकीर्तितम्।  
घृतप्रदीपो दीपेषु गन्धेषु मलयोद्भवः॥ ८०.१७७ ॥  
  
पानार्ध्यभोज्यपात्रेषु ताम्रं प्रीतिकरं मतम्।  
किरीटं कुण्डल हारो भूषणं विष्णुतुष्टिदम्॥८०.१७८ ॥  
  
शङ्खः स्नानीयपात्रेषु धूपेष्वगुरुरेव च।  
प्रीतिदो वासुदेवस्य सततं परिकीर्तितः॥ ८०.१७९ ॥  
  
कदम्बं कुब्जकं जाती मल्लिका मालतो तथा।  
पङ्कजं चेति पुष्पाणि तद् विष्णोः प्रीतिदान्युत॥ ८०.१८० ॥  
  
निर्जनं स्थण्डिलं स्थानं तीर्थं तोयमथापि वा।  
तद् विष्णोरिति मन्त्रस्तु स्तुतिः पुरुषसूक्तकम्॥ ८०.१८१ ॥  
  
पुत्रञ्जीवोद्भवा माला प्रशस्ता विष्णुपूजने।  
तिथिश्च द्वादशी प्रोक्ता वसन्तः काल उत्तमः॥ ८०.१८२ ॥  
  
शाल्योदनं हविष्यान्नं यावकं पायसं घृतम्।  
कृशरान्नं तथान्नेषु पानेषु क्षीरमिष्यते॥ ८०.१८३ ॥  
  
दलेषु तुलसीपत्रं बैल्वमामलमेव च।  
हरेः प्रीतिकराणि स्युरेतानि नृपसत्तम॥ ८०.१८४ ॥  
  
सर्वाणि परकीयाणि यानि तानि च वर्जयेत्।  
एवं यः पूजयेद् विष्णुं सततं नरसत्तमः॥ ८०.१८५ ॥  
  
कुलकोटिं समुद्धृत्य स स्वयं स्याज्जनार्दनः।  
इदं ते कथितं भूप वासुदेवस्य यन्त्रकम्॥ ८०.१८६ ॥  
  
पीठस्य कामरूपस्य सङ्क्षेपान्निर्णयं तथा।  
इति सर्वं कामरूपपीठं शम्भुरदशयत्॥ ८०.१८७ ॥  
  
पुत्राभ्यां स पुनस्ताभ्यां कैलासं प्रययौ गिरिम्।  
तत्र गत्वा यतायोगं निधाय तनयौ स्वकौ॥ ८०.१८८ ॥  
  
विमुक्तशापास्ते जाताः शम्भुर्गिरिसुता तथा।  
वेतालो भैरवश्चेति नृपसत्तम निर्जराः॥ ८०.१८९ ॥  
  
इदं यो महदाख्यानं शृणोत्येकाग्रमानसः।  
शापभीतिर्न तस्यास्ति व्याधयस्तस्य नाधयः॥ ८०.१९० ॥  
  
पुत्रपौत्रधनैश्वर्ययुक्तः सर्वत्र वल्लभः।  
सर्वकल्याणसंयुक्तो दीर्घकालं स जीवति॥ ८०.१९१ ॥  
  
कामरूपं महापीठं यो जानाति नरोत्तमः।  
स दिव्यज्ञानसम्पन्नः परं निर्वाणमाप्नुयात्॥ ८०.१९२ ॥  
  
यः कामरूपे सकले पीठयात्रां समाचरेत्।  
आसाद्य सकलान् पीठान् पूजयेत् सर्वदेवताः॥ ८०.१९३ ॥  
  
दशपूर्वान् दश परानात्मानं चैकविंशतिम्।  
दिव्ये ज्ञाने विधायाशु सर्वं मुक्तिमियात् सह॥ ८०.१९४ ॥  
  
॥ इति श्रीकालिकापुराणेऽशीतितमोऽध्यायः॥ ८० ॥