श्रीनारायण उवाच  
देवर्षे शृणु विस्तारं द्वीपवर्षविभेदतः ।  
भूमण्डलस्य सर्वस्य यथा देवप्रकल्पितम् ॥ १ ॥  
समासात्सम्प्रवक्ष्यामि नालं विस्तरतः क्वचित् ।  
जम्बुद्वीपः प्रथमतः प्रमाणे लक्षयोजनः ॥ २ ॥  
विशालो वर्तुलाकारो यथाब्जस्य च कर्णिका ।  
नव वर्षाणि यस्मिंश्च नवसाहस्रयोजनैः ॥ ३ ॥  
आयामैः परिसङ्ख्यानि गिरिभिः परितः श्रितैः ।  
अष्टाभिर्दीर्घरूपैश्च सुविभक्तानि सर्वतः ॥ ४ ॥  
धनुर्वत्संस्थिते ज्ञेये द्वे वर्षे दक्षिणोत्तरे ।  
दीर्घाणि तत्र चत्वारि चतुरस्रमिलावृतम् ॥ ५ ॥  
इलावृतं मध्यवर्षं यन्नाभ्यां सुप्रतिष्ठितः ।  
सौवर्णो गिरिराजोऽयं लक्षयोजनमुच्छ्रितः ॥ ६ ॥  
कर्णिकारूप एवायं भूगोलकमलस्य च ।  
मूर्ध्नि द्वात्रिंशत्सहस्रयोजनैर्विततस्त्वयम् ॥ ७ ॥  
मूले षोडशसाहस्रस्तावतान्तर्गतः क्षितौ ।  
इलावृतस्योत्तरतो नीलः श्वेतश्च शृङ्गवान् ॥ ८ ॥  
त्रयो वै गिरयः प्रोक्ता मर्यादावधयस्त्रिषु ।  
रम्यकाख्ये तथा वर्षे द्वितीये च हिरण्मये ॥ ९ ॥  
कुरुवर्षे तृतीये तु मर्यादां व्यञ्जयन्ति ते ।  
प्रागायता उभयतः क्षारोदावधयस्तथा ॥ १० ॥  
द्विसहस्रपृथुतरास्तथा एकैकशः क्रमात् ।  
पूर्वात्पूर्वाच्चोत्तरस्यां दशांशादधिकांशतः ॥ ११ ॥  
दैर्घ्य एव ह्रसन्तीमे नानानदनदीयुताः ।  
इलावृताद्दक्षिणतो निषधो हेमकूटकः ॥ १२ ॥  
हिमालयश्चेति त्रयः प्राग्विस्तीर्णाः सुशोभनाः ।  
अयुतोत्सेधभाजस्ते योजनैः परिकीर्तिताः ॥ १३ ॥  
हरिवर्षं किम्पुरुषं भारतं च यथातथम् ।  
विभागात्कथयन्त्येते मर्यादागिरयस्त्रयः ॥ १४ ॥  
इलावृतात्पश्चिमतो माल्यवान्नामपर्वतः ।  
पूर्वेण च ततः श्रीमान् गन्धमादनपर्वतः ॥ १५ ॥
आनीलनिषधं त्वेतौ चायतौ द्विसहस्रतः ।  
योजनैः पृथुतां यातौ मर्यादाकारकौ गिरी ॥ १६ ॥  
केतुमालाख्यभद्राश्ववर्षयोः प्रथितौ च तौ ।  
मन्दरश्च तथा मेरुमन्दरश्च सुपार्श्वकः ॥ १७ ॥  
कुमुदश्चेति विख्याता गिरयो मेरुपादकाः ।  
योजनायुतविस्तारोन्नाहा मेरोश्चतुर्दिशम् ॥ १८ ॥  
अवष्टम्भकरास्ते तु सर्वतोऽभिविराजिताः ।  
एतेषु गिरिषु प्राप्ताः पादपाश्चूतजम्बुनी ॥ १९ ॥  
कदम्बन्यग्रोध इति चत्वारः पर्वताः स्थिताः ।  
केतवो गिरिराजेषु एकादशशतोच्छ्रयाः ॥ २० ॥  
तावद्विटपविस्ताराः शताख्यपरिणाहिनः ।  
चत्वारश्च ह्रदास्तेषु पयोमध्विक्षुसज्जलाः ॥ २१ ॥  
यदुपस्पर्शिनो देवा योगैश्वर्याणि विन्दते ।  
देवोद्यानानि चत्वारि भवन्ति ललनासुखाः ॥ २२ ॥  
नन्दनं चैत्ररथकं वैभ्राजं सर्वभद्रकम् ।  
येषु स्थित्वामरगणा ललनायूथसंयुताः ॥ २३ ॥  
उपदेवगणैर्गीतमहिमानो महाशयाः ।  
विहरन्ति स्वतन्त्रास्ते यथाकामं यथासुखम् ॥ २४ ॥  
मन्दरोत्सङ्गसंस्थस्य देवचूतस्य मस्तकात् ।  
एकादशशतोच्छ्रायात्फलान्यमृतभाञ्जि च ॥ २५ ॥  
गिरिकूटप्रमाणानि सुस्वादूनि मृदूनि च ।  
तेषां विशीर्यमाणानां फलानां सुरसेन च ॥ २६ ॥  
अरुणोदसवर्णेन अरुणोदा प्रवर्तते ।  
नदी रम्यजला देवदैत्यराजप्रपूजिता ॥ २७ ॥  
अरुणाख्या महाराज वर्तते पापहारिणी ।  
पूजयन्ति च तां देवीं सर्वकामफलप्रदाम् ॥ २८ ॥  
नानोपहारबलिभिः कल्मषघ्न्यभयप्रदाम् ।  
तस्याः कृपावलोकेन क्षेमारोग्यं व्रजन्ति ते ॥ २९ ॥  
आद्या मायातुलानन्ता पुष्टिरीश्वरमालिनी ।  
दुष्टनाशकरी कान्तिदायिनीति स्मृता भुवि ॥ ३० ॥  
अस्याः पूजाप्रभावेण जाम्बूनदमुदावहत् ॥ ३१ ॥  
इति श्रीमद्देवीभागवते महापुराणेऽष्टादशसाहस्र्यां संहितायामष्टमस्कन्धे  
भुवनलोकवर्णने द्वीपवर्षविभेदवर्णनं नाम पञ्चमोऽध्यायः ॥ ५ ॥
