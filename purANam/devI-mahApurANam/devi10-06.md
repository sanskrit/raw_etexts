सूत उवाच  
श्रीशस्य वचनाद्देवाः सन्तुष्टाः सर्व एव हि ।  
प्रसन्नमनसो भूत्वा पुनरेनं समूचिरे ॥ १ ॥  
देवा ऊचुः  
देवदेव महाविष्णो सृष्टिस्थित्यन्तकारण ।  
विष्णो विन्ध्यनगोऽर्कस्य मार्गरोधं करोति हि ॥ २ ॥  
तेन भानुविरोधेन सर्व एव महाविभो ।  
अलब्धभोगभागा हि किं कुर्मः कुत्र याम हि ॥ ३ ॥  
श्रीभगवानुवाच  
या कर्त्री सर्वजगतामाद्या च कुलवर्धनी ।  
देवी भगवती तस्याः पूजकः परमद्युतिः ॥ ४ ॥  
अगस्त्यो मुनिवर्योऽसौ वाराणस्यां समासते ।  
तत्तेजोवञ्चकोऽगस्त्यो भविष्यति सुरोत्तमाः ॥ ५ ॥  
तं प्रसाद्य द्विजवरमगस्त्यं परमौजसम् ।  
याचध्वं विबुधाः काशीं गत्वा निःश्रेयसः पदीम् ॥ ६ ॥  
सूत उवाच  
एवं समुपदिष्टास्ते विष्णुना विबुधोत्तमाः ।  
प्रतीताः प्रणताः सर्वे जग्मुर्वाराणसीं पुरीम् ॥ ७ ॥  
क्षणेन विबुधश्रेष्ठा गत्वा काशीपुरीं शुभाम् ।  
मणिकर्णीं समाप्लुत्य सचैलं भक्तिसंयुताः ॥ ८ ॥  
सन्तर्प्य देवांश्च पितॄन्दत्त्वा दानं विधानतः ।  
आगत्य मुनिवर्यस्य चाश्रमं परमं महत् ॥ ९ ॥  
प्रशान्तश्वापदाकीर्णं नानापादपसङ्‌कुलम् ।  
मयूरैः सारसैर्हंसैश्चक्रवाकैरुपाश्रितम् ॥ १० ॥  
महावराहैः कोलैश्च व्याघ्रैः शार्दूलकैरपि ।  
मृगै रुरुभिरत्यर्थं खड्गैः शरभकैरपि ॥ ११ ॥  
समाश्रितं परमया लक्ष्म्या मुनिवरं तदा ।  
दण्डवत्पतिताः सर्वे प्रणेमुश्च पुनः पुनः ॥ १२ ॥  
देवा ऊचुः  
जय द्विजगणाधीश मान्य पूज्य धरासुर ।  
वातापीबलनाशाय नमस्ते कुम्भयोनये ॥ १३ ॥
लोपामुद्रापते श्रीमन्मित्रावरुणसम्भव ।  
सर्वविद्यानिधेऽगस्त्य शास्त्रयोने नमोऽस्तु ते ॥ १४ ॥  
यस्योदये प्रसन्नानि भवन्त्युज्ज्वलभांज्यपि ।  
तोयानि तोयराशीनां तस्मै तुभ्यं नमोऽस्तु ते ॥ १५ ॥  
काशपुष्पविकासाय लङ्‌कावासप्रियाय च ।  
जटामण्डलयुक्ताय सशिष्याय नमोऽस्तु ते ॥ १६ ॥  
जय सर्वामरस्तव्य गुणराशे महामुने ।  
वरिष्ठाय च पूज्याय सस्त्रीकाय नमोऽस्तु ते ॥ १७ ॥  
प्रसादः क्रियतां स्वामिन् वयं त्वां शरणं गताः ।  
दुस्तराच्छैलजाद्दुःखात्पीडिताः परमद्युते ॥ १८ ॥  
इत्येवं संस्तुतोऽगस्त्यो मुनिः परमधार्मिकः ।  
प्राह प्रसन्नया वाचा विहसन् द्विजसत्तमः ॥ १९ ॥  
मुनिरुवाच  
भवन्तः परमश्रेष्ठा देवास्त्रिभुवनेश्वराः ।  
लोकपाला महात्मानो निग्रहानुग्रहक्षमाः ॥ २० ॥  
योऽमरावत्यधीशानः कुलिशं यस्य चायुधम् ।  
सिद्ध्यष्टकं च यद्द्वारि स शक्रो मरुतां पतिः ॥ २१ ॥  
वैश्वानरः कृशानुर्हि हव्यकव्यवहोऽनिशम् ।  
मुखं सर्वामराणां हि सोऽग्निः किं तस्य दुष्करम् ॥ २२ ॥  
रक्षोगणाधिपो भीमः सर्वेषां कर्मसाक्षिकः ।  
दण्डव्यग्रकरो देवः किं तस्यासुकरं सुराः ॥ २३ ॥  
तथापि यदि देवेशाः कार्यं मच्छक्तिसिद्धिभृत् ।  
अस्ति चेदुच्यतां देवाः करिष्यामि न संशयः ॥ २४ ॥  
एवं मुनिवरेणोक्तं निशम्य विबुधर्षभाः ।  
प्रतीताः प्रणयोद्विग्नाः कार्यं निजगदुर्निजम् ॥ २५ ॥  
महर्षे विन्ध्यगिरिणा निरुद्धोऽर्कविनिर्गमः ।  
त्रैलोक्यं तेन संविष्टं हाहाभूतमचेतनम् ॥ २६ ॥  
तद्‌वृद्धिं स्तम्भय मुने निजया तपसः श्रिया ।  
भवतस्तेजसागस्त्य नूनं नम्रो भविष्यति ।  
एतदेवास्मदीयं च कार्यं कर्तव्यमस्ति हि ॥ २७ ॥
