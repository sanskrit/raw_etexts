व्यास उवाच  
पराजिताः सुराः सर्वे राज्यं शुम्भः शशास ह ।  
एवं वर्षसहस्रं तु जगाम नृपसत्तम ॥ १ ॥  
भ्रष्टराज्यास्ततो देवाश्चिन्तामापुः सुदुस्तराम् ।  
गुरुं दुःखातुरास्ते तु पप्रच्छुरिदमादृताः ॥ २ ॥  
किं कर्तव्यं गुरो ब्रूहि सर्वज्ञस्त्वं महामुनिः ।  
उपायोऽस्ति महाभाग दुःखस्य विनिवृत्तये ॥ ३ ॥  
उपचारपरा नूनं वेदमन्त्राः सहस्रशः ।  
वाच्छितार्थकरा नूनं सूत्रैः संलक्षिताः किल ॥ ४ ॥  
इष्टयो विविधाः प्रोक्ताः सर्वकामफलप्रदाः ।  
ताः कुरुष्व मुने नूनं त्वं जानासि च तत्क्रियाः ॥ ५ ॥  
विधिः शत्रुविनाशाय यथोद्दिष्टः सदागमे ।  
तं कुरुष्वाद्य विधिवद्यथा नो दुःखसङ्क्षयः ॥ ६ ॥  
भवेदाङ्गिरसाद्यैव तथा त्वं कर्तुमर्हसि ।  
दानवानां विनाशाय अभिचारं यथामति ॥ ७ ॥  
बृहस्पतिरुवाच  
सर्वे मन्त्राश्च वेदोक्ता दैवाधीनफलाश्च ते ।  
न स्वतन्त्राः सुराधीश तथैकान्तफलप्रदाः ॥ ८ ॥  
मन्त्राणां देवता यूयं ते तु दुःखैकभाजनम् ।  
जाताः स्म कालयोगेन किं करोमि प्रसाधनम् ॥ ९ ॥  
इन्द्राग्निवरुणादीनां यजनं यज्ञकर्मसु ।  
ते यूयं विपदं प्राप्ताः करिष्यन्ति किमिष्टयः ॥ १० ॥  
अवश्यम्भाविभावानां प्रतीकारो न विद्यते ।  
उपायस्त्वथ कर्तव्य इति शिष्टानुशासनम् ॥ ११ ॥  
दैवं हि बलवत्केचित्प्रवदन्ति मनीषिणः ।  
उपायवादिनो दैवं प्रवदन्ति निरर्थकम् ॥ १२ ॥  
दैवं चैवाप्युपायश्च द्वावेवाभिमतौ नृणाम् ।  
केवलं दैवमाश्रित्य न स्थातव्यं कदाचन ॥ १३ ॥  
उपायः सर्वथा कार्यो विचार्य स्वधिया पुनः ।  
तस्माद्‌ ब्रवीमि वः सर्वान्संविचार्य पुनः पुनः ॥ १४ ॥  
पुरा भगवती तुष्टा जघान महिषासुरम् ।  
युष्माभिस्तु स्तुता देवी वरदानं ददावथ ॥ १५ ॥  
आपदं नाशयिष्यामि संस्मृता वा सदैव हि ।  
यदा यदा वो देवेशा आपदो दैवसम्भवाः ॥ १६ ॥  
प्रभवन्ति तदा कामं स्मर्तव्याहं सुरैः सदा ।  
स्मृताहं नाशयिष्यामि युष्माकं परमापदः ॥ १७ ॥  
तस्माद्धिमाचले गत्वा पर्वते सुमनोहरे ।  
आराधनं चण्डिकायाः कुरुध्वं प्रेमपूर्वकम् ॥ १८ ॥  
मायाबीजविधानज्ञास्तत्पुरश्चरणे रताः ।  
जानाम्यहं योगबलात्प्रसन्ना सा भविष्यति ॥ १९ ॥  
दुःखस्यान्तोऽद्य युष्माकं दृश्यते नात्र संशयः ।  
तस्मिञ्छैले सदा देवी तिष्ठतीति मया श्रुतम् ॥ २० ॥  
स्तुता सम्पूजिता सद्यो वाञ्छितार्थान् प्रदास्यति ।  
निश्चयं परमं कृत्वा गच्छध्वं वै हिमालयम् ॥ २१ ॥  
सुराः सर्वाणि कार्याणि सा वः कामं विधास्यति ।  
व्यास उवाच  
इति तस्य वचः श्रुत्वा देवास्ते प्रययुर्गिरिम् ॥ २२ ॥  
हिमालयं महाराज देवीध्यानपरायणाः ।  
मायाबीजं हृदा नित्यं जपन्तः सर्व एव हि ॥ २३ ॥  
नमश्चक्रुर्महामायां भक्तानामभयप्रदाम् ।  
तुष्टुवुः स्तोत्रमन्त्रैश्च भक्त्या परमया युताः ॥ २४ ॥  
नमो देवि विश्वेश्वरि प्राणनाथे  
     सदानन्दरूपे सुरानन्ददे ते ।  
नमो दानवान्तप्रदे मानवाना-  
     मनेकार्थदे भक्तिगम्यस्वरूपे ॥ २५ ॥  
न ते नामसङ्ख्यां न ते रूपमीदृ-  
     क्तथा कोऽपि वेदादिदेवस्वरूपे ।  
त्वमेवासि सर्वेषु शक्तिस्वरूपा  
     प्रजासृष्टिसंहारकाले सदैव ॥ २६ ॥  
स्मृतिस्त्वं धृतिस्त्वं त्वमेवासि बुद्धि-  
     र्जरा पुष्टितुष्टी धृतिः कान्तिशान्ती ।  
सुविद्या सुलक्ष्मीर्गतिः कीर्तिमेधे  
     त्वमेवासि विश्वस्य बीजं पुराणम् ॥ २७ ॥  
यदा यैः स्वरूपैः करोषीह कार्यं  
     सुराणां च तेभ्यो नमामोऽद्य शान्त्यै ।  
क्षमा योगनिद्रा दया त्वं विवक्षा  
     स्थिता सर्वभूतेषु शस्तैः स्वरूपैः ॥ २८ ॥  
कृतं कार्यमादौ त्वया यत्सुराणां  
     हतोऽसौ महारिर्मदान्धो हयारिः ।  
दया ते सदा सर्वदेवेषु देवि  
     प्रसिद्धा पुराणेषु वेदेषु गीता ॥ २९ ॥  
किमत्रास्ति चित्रं यदम्बा सुतं स्वं  
     मुदा पालयेत्पोषयेत्सम्यगेव ।  
यतस्त्वं जनित्री सुराणां सहाया  
     कुरुष्वैकचित्तेन कार्यं समग्रम् ॥ ३० ॥  
न वा ते गुणानामियत्तां स्वरूपं  
     वयं देवि जानीमहे विश्ववन्द्ये ।  
कृपापात्रमित्येव मत्वा तथास्मा-  
     न्भयेभ्यः सदा पाहि पातुं समर्थे ॥ ३१ ॥  
विना बाणपातैर्विना मुष्टिघातै-  
     र्विनाशूलखड्गैर्विना शक्तिदण्डैः ।
रिपून्हन्तुमेवासि शक्ता विनोदा-  
     त्तथापीह लोकोपकाराय लीला ॥ ३२ ॥  
इदं शाश्वतं नैव जानन्ति मूढा  
     न कार्यं विना कारणं सम्भवेद्वा ।  
वयं तर्कयामोऽनुमानं प्रमाणं  
     त्वमेवासि कर्तास्य विश्वस्य चेति ॥ ३३ ॥  
अजः सृष्टिकर्ता मुकुन्दोऽवितायं  
     हरो नाशकृद्वै पुराणे प्रसिद्धः ।  
न किं त्वत्प्रसूतास्त्रयस्ते युगादौ  
     त्वमेवासि सर्वस्य तेनैव माता ॥ ३४ ॥  
त्रिभिस्त्वं पुराराधिता देवि दत्ता  
     त्वया शक्तिरुग्रा च तेभ्यः समग्रा ।  
त्वया संयुतास्ते प्रकुर्वन्ति कामं  
     जगत्पालनोत्पत्तिसंहारमेव ॥ ३५ ॥  
ते किं न मन्दमतयो यतयो विमूढा-  
     स्त्वां ये न विश्वजननीं समुपाश्रयन्ति ।  
विद्यां परां सकलकामफलप्रदां तां  
     मुक्तिप्रदां विबुधवृन्दसुवन्दिताङ्‌घ्रिम् ॥ ३६ ॥  
ये वैष्णवाः पाशपताश्च सौरा  
     दम्भास्त एव प्रतिभान्ति नूनम् ।  
ध्यायन्ति न त्वां कमलाञ्च लज्जां  
     कान्तिं स्थितिं कीर्तिमथापि पुष्टिम् ॥ ३७ ॥  
हरिहरादिभिरप्यथ सेविता  
     त्वमिह देववरैरसुरैस्तथा ।  
भुवि भजन्ति न येऽल्पधियो नरा  
     जननि ते विधिना खलु वञ्चिताः ॥ ३८ ॥  
जलधिजापदपङ्कजरञ्जनं  
     जतुरसेन करोति हरिः स्वयम् ।  
त्रिनयनोऽपि धराधरजाङ्‌घ्रिपं-  
     कजपरागनिषेवणतत्परः ॥ ३९ ॥  
किमपरस्य नरस्य कथानकै-  
     स्तव पदाब्जयुगं न भजन्ति के ।  
विगतरागगृहाश्च दयां क्षमां  
     कृतधियो मुनयोऽपि भजन्ति ते ॥ ४० ॥  
देवि त्वदङ्‌घ्रिभजने न जना रता ये  
     संसारकूपपतिताः पतिताः किलामी ।  
ते कुष्ठगुल्मशिरआधियुता भवन्ति  
     दारिद्र्यदैन्यसहिता रहिताः सुखौघैः ॥ ४१ ॥  
ये काष्ठभारवहने यवसावहारे  
     कार्ये भवन्ति निपुणा धनदारहीनाः ।  
जानीमहेऽल्पमतिभिर्भवदङ्‌घ्रिसेवा  
     पूर्वे भवे जननि तैर्न कृता कदापि ॥ ४२ ॥  
  
व्यास उवाच  
एवं स्तुता सुरैः सर्वैरम्बिका करुणान्विता ।  
प्रादुर्बभूव तरसा रूपयौवनसंयुता ॥ ४३ ॥  
दिव्याम्बरधरा देवी दिव्यभूषणभूषिता ।  
दिव्यमाल्यसमायुक्ता दिव्यचन्दनचर्चिता ॥ ४४ ॥  
जगन्मोहनलावण्या सर्वलक्षणलक्षिता ।  
अद्वितीयस्वरूपा सा देवानां दर्शनं गता ॥ ४५ ॥  
जाह्नव्यां स्नातुकामा सा निर्गता गिरिगह्वरात् ।  
दिव्यरूपधरा देवी विश्वमोहनमोहिनी ॥ ४६ ॥  
देवान्स्तुतिपरानाह मेघगम्भीरया गिरा ।  
प्रेमपूर्वं स्मितं कृत्वा कोकिलामञ्जुवादिनी ॥ ४७ ॥  
देव्युवाच  
भो भोः सुरवराः कात्र भवद्‌भिः स्तूयते भृशम् ।  
किमर्थं ब्रूत वः कार्यं चिन्ताविष्टाः कुतः पुनः ॥ ४८ ॥  
व्यास उवाच  
तच्छ्रुत्वा भाषितं तस्या मोहिता रूपसम्पदा ।  
प्रेमपूर्वं हृदुत्साहास्तामूचुः सुरसत्तमाः ॥ ४९ ॥  
देवा ऊचुः  
देवि स्तुमस्त्वां विश्वेशि प्रणताः स्म कृपार्णवे ।  
पाहि नः सर्वदुःखेभ्यः संविग्नान्दैत्यतापितान् ॥ ५० ॥  
पुरा त्वया महादेवि निहत्यासुरकण्टकम् ।  
महिषं नो वरो दत्तः स्मर्तव्याहं सदापदि ॥ ५१ ॥  
स्मरणाद्दैत्यजां पीडां नाशयिष्याम्यसंशयम् ।  
तेन त्वं संस्मृता देवि नूनमस्माभिरित्यपि ॥ ५२ ॥  
अद्य शुम्भनिशुम्भौ द्वावसुरौ घोरदर्शनौ ।  
उत्पन्नौ विघ्नकर्तारावहन्यौ पुरुषैः किल ॥ ५३ ॥  
रक्तबीजश्च बलवांश्चण्डमुण्डौ तथासुरौ ।  
एतैरन्यैश्च देवानां हृतं राज्यं महाबलैः ॥ ५४ ॥  
गतिरन्या न चास्माकं त्वमेवासि महाबले ।  
कुरु कार्यं सुराणां वै दुःखितानां सुमध्यमे ॥ ५५ ॥  
देवास्त्वदङ्‌घ्रिभजने निरताः सदैव  
     ते दानवैरतिबलैर्विपदं सुनीताः ।  
तान्देवि दुःखरहितान् कुरु भक्तियुक्ता-  
     न्मातस्त्वमेव शरणं भव दुःखितानाम् ॥ ५६ ॥  
सकलभुवनरक्षा देवि कार्या त्वयाद्य  
     स्वकृतमिति विदित्वा विश्वमेत‌द्युगादौ ।  
जननि जगति पीडां दानवा दर्पयुक्ताः  
     स्वबलमदसमेतास्ते प्रकुर्वन्ति मातः ॥ ५७ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
पञ्चमस्कन्धे देवकृतदेव्याराधनवर्णनं नाम द्वाविंशोऽध्यायः ॥ २२ ॥
