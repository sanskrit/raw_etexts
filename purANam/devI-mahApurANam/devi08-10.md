श्रीनारायण उवाच  
हिरण्मये नाम वर्षे भगवान्कूर्मरूपधृक् ।  
आस्ते योगपतिः सोऽयमर्यम्णा पूज्य ईड्यते ॥ १ ॥  
अर्यमोवाच  
ॐ नमो भगवते अकूपाराय सर्वसत्त्वगुण-  
विशेषणाय नोपलक्षितस्थानाय नमो वर्ष्मणे  
नमो भूम्ने नमोऽवस्थानाय नमस्ते ।  
यद्‌रूपमेतन्निजमाययार्पित-  
     मर्थस्वरूपं बहुरूपरूपितम् ।  
संख्या न यस्यास्त्ययथोपलम्भना-  
     त्तस्मै नमस्तेऽव्यपदेशरूपिणे ॥ २ ॥  
जरायुजं स्वेदजमण्डजोद्‌भिदं  
     चराचरं देवर्षिपितृभूतमैन्द्रियम् ।  
द्यौः खं क्षितिः शैलसरित्समुद्रं  
     द्वीपग्रहर्क्षेत्यभिधेय एकः ॥ ३ ॥  
यस्मिन्नसंख्येयविशेषनाम-  
     रूपाकृतौ कविभिः कल्पितेयम् ।  
संख्या यया तत्त्वदृशापनीयते  
     तस्मै नमः सांख्यनिदर्शनाय ते ॥ ४ ॥  
एवं स्तुवति देवेशमर्यमा सह वर्षपैः ।  
गीयते चापि भजते सर्वभूतभवं प्रभुम् ॥ ५ ॥  
तथोत्तरेषु कुरुषु भगवान्यज्ञपूरुषः ।  
आदिवाराहरूपोऽसौ धरण्या पूज्यते सदा ॥ ६ ॥  
सम्पूज्य विधिवद्देवं तद्भक्त्यार्द्रार्द्रहृत्कजा ।  
भूमिः स्तौति हरिं यज्ञवाराहं दैत्यमर्दनम् ॥ ७ ॥  
भूरुवाच  
ॐ नमो भगवते मन्त्रतत्त्वलिङ्गाय यज्ञक्रतवे  
महाध्वरावयवाय महावराहाय नमः कर्मशुक्लाय  
त्रियुगाय नमस्ते ॥ ८ ॥  
यस्य स्वरूपं कवयो विपश्चितो  
     गुणेषु दारुष्विव जातवेदसम् ।  
मथ्नन्ति मथ्ना मनसा दिदृक्षवो  
     गूढं क्रियार्थैर्नम ईरितात्मने ॥ ९ ॥  
द्रव्यक्रियाहेत्वयनेशकर्तृभि-  
     र्मायागुणैर्वस्तुभिरीक्षितात्मने ।  
अन्वीक्षयाङ्गातिशयात्मबुद्धिभि-  
     र्निरस्तमायाकृतये नमोऽस्तु ते ॥ १० ॥  
करोति विश्वस्थितिसंयमोदयं  
     यस्येप्सितं नेप्सितुमीक्षितुर्गुणैः ।
माया यथाऽयो भ्रमते तदाश्रयं  
     ग्राव्णो नमस्ते गुणकर्मसाक्षिणे ॥ ११ ॥  
प्रमथ्य दैत्यं प्रतिवारणं मृधे  
     यो मां रसाया जगदादिसूकरः ।  
कृत्वाग्रदंष्ट्रं निरगादुदन्वतः  
     क्रीडन्निवेभः प्रणतास्मि तं विभुम् ॥ १२ ॥  
किम्पुरुषे वर्षेऽस्मिन्भगवन्तं दाशरथिं च सर्वेशम् ।  
सीतारामं देवं श्रीहनुमानादिपूरुषं स्तौति ॥ १३ ॥  
ॐ नमो भगवते उत्तमश्लोकाय नम इति ।  
आर्यलक्षणशीलव्रताय नम उपशिक्षितात्मने  
उपासितलोकाय नमः । साधुवादनिकषणाय नमो  
ब्रह्मण्यदेवाय महापुरुषाय महाभागाय नम इति ।  
यत्तद्विशुद्धानुभवात्ममेकं  
     स्वतेजसा ध्वस्तगुणव्यवस्थम् ।  
प्रत्यक् प्रशान्तं सुधियोपलम्भनं  
     ह्यनामरूपं निरहं प्रपद्ये ॥ १४ ॥  
मर्त्यावतारस्त्विह मर्त्यशिक्षणं  
     रक्षोवधायैव न केवलं विभो ।  
कुतोऽन्यथा स्याद्ऽऽरमतः स्व आत्मनः  
     सीताकृतानि व्यसनानीश्वरस्य ॥ १५ ॥  
न वै स आत्माऽऽत्मवतां सुहृत्तमः  
     सक्तस्त्रिलोक्यां भगवान्वासुदेवः ।  
न स्त्रीकृतं कश्मलमश्नुवीत  
     न लक्षणं चापि विहातुमर्हति ॥ १६ ॥  
न जन्म नूनं महतो न सौभगं  
     न वाङ् न बुद्धिर्नाकृतिस्तोषहेतुः ।  
तैर्यद्विसृष्टानपि नो वनौकस-  
     श्चकार सख्ये बत लक्ष्मणाग्रजः ॥ १७ ॥  
सुरोऽसुरो वाप्यथवा नरोऽनरः  
     सर्वात्मना यः सुकृतज्ञमुत्तमम् ।  
भजेत रामं मनुजाकृतिं हरिं  
     य उत्तराननयत्कोसलान् दिवम् ॥ १८ ॥  
श्रीनारायण उवाच  
एवं किम्पुरुषे वर्षे सत्यसन्धं दृढव्रतम् ।  
रामं राजीवपत्राक्षं हनुमान् वानरोत्तमः ॥ १९ ॥  
स्तौति गायति भक्त्या च संपूजयति सर्वशः ।  
य एतच्छृणुयाच्चित्रं रामचन्द्रकथानकम् ।  
सर्वपापविशुद्धात्मा याति रामसलोकताम् ॥ २० ॥  
इति श्रीमद्देवीभागवते महापुराणेऽष्टादशसाहस्र्यां संहितायामष्टमस्कन्धे  
भुवनकोशवर्णने हिरण्मयकिम्पुरुषवर्षवर्णनं नाम दशमोऽध्यायः ॥ १० ॥
