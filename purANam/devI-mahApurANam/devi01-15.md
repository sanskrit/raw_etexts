श्रीशुक उवाच  
नाहं गृहं करिष्यामि दुःखदं सर्वदा पितः ।  
वागुरासदृशं नित्यं बन्धनं सर्वदेहिनाम् ॥ १ ॥  
धनचिन्तातुराणां हि क्व सुखं तात दृश्यते ।  
स्वजनैः खलु पीड्यन्ते निर्धना लोलुपा जनाः ॥ २ ॥  
इन्द्रोऽपि न सुखी तादृग्यादृशो भिक्षुनिःस्पृहः ।  
कोऽन्यः स्यादिह संसारे त्रिलोकीविभवे सति ॥ ३ ॥  
तपन्तं तापसं दृष्ट्वा मघवा दुःखितोऽभवत् ।  
विघ्नान्बहुविधानस्य करोति च दिवस्पतिः ॥ ४ ॥  
ब्रह्मापि न सुखी विष्णुर्लक्ष्मीं प्राप्य मनोरमाम् ।  
खेदं प्राप्नोति सततं संग्रामैरसुरैः सह ॥ ५ ॥  
करोति विपुलान्यत्नांस्तपश्चरति दुश्चरम् ।  
रमापतिरपि श्रीमान्कस्यास्ति विपुलं सुखम् ॥ ६ ॥  
शङ्करोऽपि सदा दुःखी भवत्येव च वेद्म्यहम् ।  
तपश्चर्यां प्रकुर्वाणो दैत्ययुद्धकरः सदा ॥ ७ ॥  
कदाचिन्न सुखी शेते धनवानपि लोलुपः ।  
निर्धनस्तु कथं तात सुखं प्राप्नोति मानवः ॥ ८ ॥  
जानन्नपि महाभाग पुत्रं वा वीर्यसम्भवम् ।  
नियोक्ष्यसि महाघोरे संसारे दुःखदे सदा ॥ ९ ॥  
जन्मदुःखं जरादुःखं दुःखं च मरणे तथा ।  
गर्भवासे पुनर्दुःखं विष्ठामूत्रमये पितः ॥ १० ॥  
तस्मादतिशयं दुःखं तृष्णालोभसमुद्‌भवम् ।  
याञ्चायां परमं दुःखं मरणादपि मानद ॥ ११ ॥  
प्रतिग्रहधना विप्रा न बुद्धिबलजीवनाः ।  
पराशा परमं दुःखं मरणं च दिने दिने ॥ १२ ॥  
पठित्वा सकलान् वेदाञ्छास्त्राणि च समन्ततः ।  
गत्वा च धनिनां कार्या स्तुतिः सर्वात्मना बुधैः ॥ १३ ॥  
एकोदरस्य का चिन्ता पत्रमूलफलादिभिः ।  
येनकेनाप्युपायेन सन्तुष्ट्या च प्रपूर्यते ॥ १४ ॥  
भार्या पुत्रास्तथा पौत्राः कुटुम्बे विपुले सति ।  
पूरणार्थं महद्दुःखं क्व सुखं पितरद्‌भुतम् ॥ १५ ॥  
योगशास्त्रं वद मम ज्ञानशास्त्रं सुखाकरम् ।  
कर्मकाण्डेऽखिले तात न रमेऽहं कदाचन ॥ १६ ॥  
वद कर्मक्षयोपायं प्रारब्धं सञ्चितं तथा ।  
वर्तमानं यथा नश्येत् त्रिविधं कर्ममूलजम् ॥ १७ ॥  
जलूकेव सदा नारी रुधिरं पिबतीति वै ।  
मूर्खस्तु न विजानाति मोहितो भावचेष्टितैः ॥ १८ ॥  
भोगैर्वीर्यं धनं पूर्णं मनः कुटिलभाषणैः ।  
कान्ता हरति सर्वस्वं कः स्तेनस्तादृशोऽपरः ॥ १९ ॥  
निद्रासुखविनाशार्थं मूर्खस्तु दारसंग्रहम् ।  
करोति वञ्चितो धात्रा दुःखाय न सुखाय च ॥ २० ॥  
सूत उवाच  
एवंविधानि वाक्यानि श्रुत्वा व्यासः शुकस्य च ।  
सम्प्राप महतीं चिन्तां किं करोमीत्यसंशयम् ॥ २१ ॥  
तस्य सुस्रुवुरश्रूणि लोचनादुःखजानि च ।  
वेपथुश्च शरीरेऽभूद्‌ग्लानिं प्राप मनस्तथा ॥ २२ ॥  
शोचन्तं पितरं दृष्ट्वा दीनं शोकपरिप्लुतम् ।  
उवाच पितरं व्यासं विस्मयोत्फुल्ललोचनः ॥ २३ ॥  
अहो मायाबलं चोग्रं यन्मोहयति पण्डितम् ।  
वेदान्तस्य च कर्तारं सर्वज्ञं वेदसम्मितम् ॥ २४ ॥  
न जाने का च सा माया किंस्वित्सातीव दुष्करा ।  
या मोहयति विद्वांसं व्यासं सत्यवतीसुतम् ॥ २५ ॥  
पुराणानां च वक्ता च निर्माता भारतस्य च ।  
विभागकर्ता वेदानां सोऽपि मोहमुपागतः ॥ २६ ॥  
तां यामि शरणं देवीं या मोहयति वै जगत् ।  
ब्रह्मविष्णुहरादींश्च कथान्येषां च कीदृशी ॥ २७ ॥  
कोऽप्यस्ति त्रिषु लोकेषु यो न मुह्यति मायया ।  
यन्मोहं गमिताः पूर्वे ब्रह्मविष्णुहरादयः ॥ २८ ॥  
अहो बलमहो वीर्यं देव्या खलु विनिर्मितम् ।  
माययैव वशं नीतः सर्वज्ञ ईश्वरः प्रभुः ॥ २९ ॥  
विष्ण्वंशसम्भवो व्यास इति पौराणिका जगुः ।  
सोऽपि मोहार्णवे मग्नो भग्नपोतो वणिग्यथा ॥ ३० ॥  
अश्रुपातं करोत्यद्य विवशः प्राकृतो यथा ।  
अहो मायाबलं चैतद्दुस्त्यजं पण्डितैरपि ॥ ३१ ॥  
कोऽयं कोऽहं कथं चेह कीदृशोऽयं भ्रमः किल ।  
पञ्चभूतात्मके देहे पितापुत्रेति वासना ॥ ३२ ॥  
बलिष्ठा खलु मायेयं मायिनामपि मोहिनी ।  
ययाभिभूतः कृष्णोऽपि करोति रोदनं द्विजः ॥ ३३ ॥  
सूत उवाच  
तां नत्वा मनसा देवीं सर्वकारणकारणाम् ।
जननीं सर्वदेवानां ब्रह्मादीनां तथेश्वरीम् ॥ ३४ ॥  
पितरं प्राह दीनं तं शोकार्णवपरिप्लुतम् ।  
अरणीसम्भवो व्यासं हेतुमद्वचनं शुभम् ॥ ३५ ॥  
पाराशर्य महाभाग सर्वेषां बोधदः स्वयम् ।  
किं शोकं कुरुषे स्वामिन्यथाज्ञः प्राकृतो नरः ॥ ३६ ॥  
अद्याहं तव पुत्रोऽस्मि न जाने पूर्वजन्मनि ।  
कोऽहं कस्त्वं महाभाग विभ्रमोऽयं महात्मनि ॥ ३७ ॥  
कुरु धैर्यं प्रबुध्यस्व मा विषादे मनः कृथाः ।  
मोहजालमिमं मत्वा मुञ्च शोकं महामते ॥ ३८ ॥  
क्षुधानिवृत्तिर्भक्ष्येण न पुत्रदर्शनेन च ।  
पिपासा जलपानेन याति नैवात्मजेक्षणात् ॥ ३९ ॥  
घ्राणं सुखं सुगन्धेन कर्णजं श्रवणेन च ।  
स्त्रीसुखं तु स्त्रिया नूनं पुत्रोऽहं किं करोमि ते ॥ ४० ॥  
अजीगर्तेन पुत्रोऽपि हरिश्चन्द्राय भूभुजे ।  
पशुकामाय यज्ञार्थे दत्तो मौल्येन सर्वथा ॥ ४१ ॥  
सुखानां साधनं द्रव्यं धनात्सुखसमुच्चयः ।  
धनमर्जय लोभश्चेत्पुत्रोऽहं किं करोम्यहम् ॥ ४२ ॥  
मां प्रबोधय बुद्ध्या त्वं दैवज्ञोऽसि महामते ।  
यथा मुच्येयमत्यन्तं गर्भवासभयान्मुने ॥ ४३ ॥  
दुर्लभं मानुषं जन्म कर्मभूमाविहानघ ।  
तत्रापि ब्राह्मणत्वं वै दुर्लभं चोत्तमे कुले ॥ ४४ ॥  
बद्धोऽहमिति मे बुद्धिर्नापसर्पति चित्ततः ।  
संसारवासनाजाले निविष्टा वृद्धिगामिनी ॥ ४५ ॥  
सूत उवाच  
इत्युक्तस्तु तदा व्यासः पुत्रेणामितबुद्धिना ।  
प्रत्युवाच शुकं शान्तं चतुर्थाश्रममानसम् ॥ ४६ ॥  
व्यास उवाच  
पठ पुत्र महाभाग मया भागवतं कृतम् ।  
शुभं न चातिविस्तीर्णं पुराणं ब्रह्मसम्मितम् ॥ ४७ ॥  
स्कन्धा द्वादश तत्रैव पञ्चलक्षणसंयुतम् ।  
सर्वेषां च पुराणानां भूषणं मम सम्मतम् ॥ ४८ ॥  
सदसज्ज्ञानविज्ञानं श्रुतमात्रेण जायते ।  
येन भागवतेनेह तत्पठ त्वं महामते ॥ ४९ ॥  
वटपत्रशयानाय विष्णवे बालरूपिणे ।  
केनास्मि बालभावेन निर्मितोऽहं चिदात्मना ॥ ५० ॥  
किमर्थं केन द्रव्येण कथं जानामि चाखिलम् ।  
इत्येवं चिन्त्यमानाय मुकुन्दाय महात्मने ॥ ५१ ॥  
श्लोकार्धेन तया प्रोक्तं भगवत्याखिलार्थदम् ।  
सर्वं खल्विदमेवाहं नान्यदस्ति सनातनम् ॥ ५२ ॥  
तद्वचो विष्णुना पूर्वं संविज्ञातं मनस्यपि ।  
केनोक्ता वागियं सत्या चिन्तयामास चेतसा ॥ ५३ ॥  
कथं वेद्मि प्रवक्तारं स्त्रीपुंसौ वा नपुंसकम् ।  
इति चिन्ताप्रपन्नेन धृतं भागवतं हृदि ॥ ५४ ॥  
पुनः पुनः कृतोच्चारस्तस्मिनेवास्तचेतसा ।  
वटपत्रे शयानः सन्नभूच्चिन्तासमन्वितः ॥ ५५ ॥  
तदा शान्ता भगवती प्रादुरास चतुर्भुजा ।  
शङ्खचक्रगदापद्मवरायुधधरा शिवा ॥ ५६ ॥  
दिव्याम्बरधरा देवी दिव्यभूषणभूषिता ।  
संयुता सदृशीभिश्च सखीभिः स्वविभूतिभिः ॥ ५७ ॥  
प्रादुर्बभूव तस्याग्रे विष्णोरमिततेजसः ।  
मन्दहास्यं प्रयुञ्जाना महालक्ष्मीः शुभानना ॥ ५८ ॥  
सूत उवाच  
तां तथा संस्थितां दृष्ट्वा हृदये कमलेक्षणः ।  
विस्मितः सलिले तस्मिन्निराधारा मनोरमाम् ॥ ५९ ॥  
रतिर्भूतिस्तथा बुद्धिर्मतिः कीर्तिः स्मृतिर्धृतिः ।  
श्रद्धा मेधा स्वधा स्वाहा क्षुधा निद्रा दया गतिः ॥ ६० ॥  
तुष्टिः पुष्टिः क्षमा लज्जा जृम्भा तन्द्रा च शक्तयः ।  
संस्थिताः सर्वतः पार्श्वे महादेव्याः पृथक्पृथक् ॥ ६१ ॥  
वरायुधधराः सर्वा नानाभूषणभूषिताः ।  
मन्दारमालाकुलिता मुक्ताहारविराजिताः ॥ ६२ ॥  
तां दृष्ट्वा ताश्च संवीक्ष्य तस्मिन्नेकार्णवे जले ।  
विस्मयाविष्टहृदयः सम्बभूव जनार्दनः ॥ ६३ ॥  
चिन्तयामास सर्वात्मा दृष्टमायोऽतिविस्मितः ।  
कुतो भूताः स्त्रियः सर्वाः कुतोऽहं वटतल्पगः ॥ ६४ ॥  
अस्मिन्नेकार्णवे घोरे न्यग्रोधः कथमुत्थितः ।  
केनाहं स्थापितोऽस्म्यत्र शिशुं कृत्वा शुभाकृतिम् ॥ ६५ ॥  
ममेयं जननी नो वा माया वा कापि दुर्घटा ।  
दर्शनं केनचित्त्वद्य दत्तं वा केन हेतुना ॥ ६६ ॥  
किं मया चात्र वक्तव्यं गन्तव्यं वा न वा क्वचित् ।  
मौनमास्थाय तिष्ठेयं बालभावादतन्द्रितः ॥ ६७ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
प्रथमस्कन्धे शुकवैराग्यवर्णनं नाम पञ्चदशोऽध्यायः ॥ १५ ॥
