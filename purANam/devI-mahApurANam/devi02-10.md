सूत उवाच  
तस्मिन्नेव दिने नाम्ना तक्षकस्तं नृपोत्तमम् ।  
शप्तं ज्ञात्वा गृहात्तूर्णं निःसृतः पुरुषोत्तमः ॥ १ ॥  
वृद्धब्राह्मणवेषेण तक्षकः पथि निर्गतः ।  
अपश्यत्कश्यपं मार्गे व्रजन्तं नृपतिं प्रति ॥ २ ॥  
तमपृच्छत्पन्नगोऽसौ ब्राह्मणं मन्त्रवादिनम् ।  
क्व भवांस्त्वरितो याति किञ्च कार्यं चिकीर्षति ॥ ३ ॥  
कश्यप उवाच  
परीक्षितं नृपश्रेष्ठं तक्षकश्च प्रधक्ष्यति ।  
तत्राहं त्वरितो यामि नृपं कर्तुमपज्वरम् ॥ ४ ॥  
मन्त्रोऽस्ति मम विप्रेन्द्र विषनाशकरः किल ।  
जीवयिष्याम्यहं तं वै जीवितव्येऽधुना किल ॥ ५ ॥  
तक्षक उवाच  
अहं स पन्नगो ब्रह्मंस्तं धक्ष्यामि महीपतिम् ।  
निवर्तस्व न शक्तस्त्वं मया दष्टं चिकित्सितुम् ॥ ६ ॥  
कश्यप उवाच  
अहं दष्टं त्वया सर्प नृपं शप्तं द्विजेन वै ।  
जीवयिष्याम्यसन्देहं कामं मन्त्रबलेन वै ॥ ७ ॥  
तक्षक उवाच  
यदि त्वं जीवितुं यासि मया दष्टं नृपोत्तमम् ।  
मन्त्रशक्तिबलं विप्र दर्शय त्वं ममानघ ॥ ८ ॥  
धक्ष्याम्येनं च न्यग्रोधं विषदंष्ट्राभिरद्य वै ।  
कश्यप उवाच  
जीवयिष्ये त्वया दष्टं दग्धं वा पन्नगोत्तम ॥ ९ ॥  
सूत उवाच  
अदशत्पन्नगो वृक्षं भस्मसाच्च चकार तम् ।  
उवाच कश्यपं भूयो जीवयैनं द्विजोत्तम ॥ १० ॥  
दृष्ट्वा भस्मीकृतं वृक्षं पन्नगेन विषाग्निना ।  
सर्वं भस्म समाहृत्य कश्यपो वाक्यमब्रवीत् ॥ ११ ॥  
पश्य मन्त्रबलं मेऽद्य न्यग्रोधं पन्नगोत्तम ।  
जीवयाम्यद्य वृक्षं वै पश्यतस्ते महाविष ॥ १२ ॥  
इत्युक्त्वा जलमादाय कश्यपो मन्त्रवित्तमः ।  
सिषेच भस्मराशिं तं मन्त्रितेनैव वारिणा ॥ १३ ॥  
तद्वारिसेचनाज्जातो न्यग्रोधः पूर्ववच्छुभः ।  
विस्मयं तक्षकः प्राप्तो दृष्ट्वा तं जीवितं नगम् ॥ १४ ॥  
तमाह कश्यपं नागः किमर्थं ते परिश्रमः ।  
सम्पादयामि तं कामं ब्रूहि वाडव वाञ्छितम् ॥ १५ ॥  
कश्यप उवाच  
वित्तार्थी नृपतिं मत्वा शप्तं पन्नग निःसृतः ।  
गृहादहं चोपकर्तुं विद्यया नृपसत्तमम् ॥ १६ ॥  
तक्षक उवाच  
वित्तं गृहाण विप्रेन्द्र यावदिच्छसि पार्थिवात् ।  
ददामि स्वगृहं याहि सकामोऽहं भवाम्यतः ॥ १७ ॥  
सूत उवाच  
तच्छ्रुत्वा वचनं तस्य कश्यपः परमार्थवित् ।  
चिन्तयामास मनसा किं करोमि पुनः पुनः ॥ १८ ॥  
धनं गहीत्वा स्वगृहं प्रयामि यद्यहं पुनः ।  
भविष्यति न मे कीर्तिर्लोके लोभसमाश्रयात् ॥ १९ ॥  
जीवितेऽथ नृपश्रेष्ठे कीर्तिः स्यादचला मम ।  
धनप्राप्तिश्च बहुधा भवेत्पुण्यं च जीवनात् ॥ २० ॥  
रक्षणीयं यशः कामं धिग्धनं यशसा विना ।  
सर्वस्वं रघुणा पूर्वं दत्तं विप्राय कीर्तये ॥ २१ ॥  
हरिश्चन्द्रेण कर्णेन कीर्त्यर्थं बहुविस्तरम् ।  
उपेक्षेयं कथं भूपं दह्यमानं विषाग्निना ॥ २२ ॥  
जीवितेऽद्य मया राज्ञि सुखं सर्वजनस्य च ।  
अराजके प्रजानाशो भविता नात्र संशयः ॥ २३ ॥  
प्रजानाशस्य पापं मे भविष्यति मृते नृपे ।  
अपकीर्तिश्च लोकेषु धनलोभाद्‌भविष्यति ॥ २४ ॥  
इति सञ्चिन्त्य मनसा ध्यानं कृत्वा स कश्यपः ।  
गतायुषं च नृपतिं ज्ञातवाम्बुद्धिमत्तरः ॥ २५ ॥  
आसन्नमृत्युं राजानं ज्ञात्वा ध्यानेन कश्यपः ।  
गृहं ययौ स धर्मात्मा धनमादाय तक्षकात् ॥ २६ ॥  
निवर्त्य कश्यपं सर्पः सप्तमे दिवसे नृपम् ।  
हन्तुकामो जगामाशु नगरं नागसाह्वयम् ॥ २७ ॥  
शुश्राव नगरस्यान्ते प्रासादस्थं परीक्षितम् ।  
मणिमन्त्रौषधैः कामं रक्ष्यमाणमतन्द्रितम् ॥ २८ ॥  
चिन्ताविष्टस्तदा नागो विप्रशापभयाकुलः ।  
चिन्तयामास योगेन प्रविशेयं गृहं कथम् ॥ २९ ॥  
वञ्जयामि कथं चैनं राजानं पापकारिणम् ।  
विप्रशापाद्धतं मूढं विप्रपीडाकरं शठम् ॥ ३० ॥  
पाण्डवानां कुले जातः कोऽपि नैतादृशो भवेत् ।  
तापसस्य गले येन मृतः सर्पो निवेशितः ॥ ३१ ॥  
कृत्वा विगर्हितं कर्म जानन्कालगतिं नृपः ।  
रक्षकान्भवने कृत्वा प्रासादमभिगम्य च ॥ ३२ ॥
मृत्युं वञ्चयते राजा वर्ततेऽद्य निराकुलः ।  
तं कथं धक्षयिष्यामि विप्रवाक्येन चोदितः ॥ ३३ ॥  
न जानाति च मन्दात्मा मरणं ह्यनिवर्तनम् ।  
तेनासौ रक्षकान्स्थाप्य सौधारूढोऽद्य मोदते ॥ ३४ ॥  
यदि वै विहितो मृत्युर्दैवेनामिततेजसा ।  
स कथं परिवर्तेत कृतैर्यत्नैस्तु कोटिभिः ॥ ३५ ॥  
पाण्डवस्य च दायादो जानन्मृत्युं गतं नृपः ।  
जीवने मतिमास्थाय स्थितः स्थाने निराकुलः ॥ ३६ ॥  
दानपुण्यादिकं राजा कर्तुमर्हति सर्वथा ।  
धर्मेण हन्यते व्याधिर्येनायुः शाश्वतं भवेत् ॥ ३७ ॥  
नोचेन्मृत्युविधिं कृत्वा स्नानदानादिकाः क्रियाः ।  
मरणं स्वर्गलोकाय नरकायान्यथा भवेतू ॥ ३८ ॥  
द्विजपीडाकृतं पापं पृथग्वास्य च भूपतेः ।  
विप्रशापस्तथा घोर आसन्ने मरणे किल ॥ ३९ ॥  
न कोऽपि ब्राह्मणः पार्श्वे य एनं प्रतिबोधयेत् ।  
वेधसा विहितो मृत्युरनिवार्यस्तु सर्वथा ॥ ४० ॥  
इति सञ्चिन्त्य सर्पोऽसौ स्वान्नागान्निकटे स्थितान् ।  
कृत्वा तापसवेषांस्तान्प्राहिणोत्सुभुजङ्गमान् ॥ ४१ ॥  
फलमूलादिकं गृह्य राज्ञे नागोऽथ तक्षकः ।  
स्वयं च कीटरूपेण फलमध्ये ससार ह ॥ ४२ ॥  
निर्गतास्ते तदा नागाः फलान्यादाय सत्वराः ।  
ते राजभवनं प्राप्य स्थिताः प्रासादसन्निधौ ॥ ४३ ॥  
रक्षकास्तापसान्दृष्ट्वा पप्रच्छुस्तच्चिकीर्षितम् ।  
ऊचुस्ते भूपतिं द्रष्टुं प्राप्ताः स्मोऽद्य तपोवनात् ॥ ४४ ॥  
अभिमन्युसुतं वीरं कुलार्कं चारुदर्शनम् ।  
परिवर्धयितुं प्राप्ता मन्त्रैराथर्वणैस्तथा ॥ ४५ ॥  
निवेदयध्वं राजानं दर्शनार्थागतान्मुनीन् ।  
कृत्वाभिषेकान्यास्यामो दत्त्वा मिष्टफलानिच ॥ ४६ ॥  
भारतानां कुले वापि न दृष्टा द्वाररक्षकाः ।  
न श्रुतं तापसानां तु राज्ञोऽसन्दर्शनं किल ॥ ४७ ॥  
आरोहामो वयं तत्र यत्र राजा परीक्षितः ।  
आशीर्भिर्वर्धयित्वैनं दत्ताज्ञाः प्रव्रजामहे ॥ ४८ ॥  
  
सूत उवाच  
इत्याकर्ण्य वचस्तेषां तापसानां तु रक्षकाः ।  
प्रत्यूचुस्तान् द्विजान्मत्वा निदेशं भूपतेर्यथा ॥ ४९ ॥  
नाद्य वो दर्शनं विप्रा राज्ञः स्यादिति नो मतिः ।  
श्वः सर्वतापसैरत्र त्वागन्तव्यं नृपालये ॥ ५० ॥  
अनारोहस्तु प्रासादो विप्राणां मुनिसत्तमाः ।  
विप्रशापभयाद्‌राज्ञा विहितोऽस्ति न संशयः ॥ ५१ ॥  
तदोचुस्तानथो विप्राः फलमूलजलानि च ।  
विप्राशिषश्च राज्ञेऽथ ग्राहयन्तु सुरक्षकाः ॥ ५२ ॥  
ते गत्वा नृपतिं प्रोचुस्तापसानागताञ्जनाः ।  
राजोवाचानयध्वं वै फलमूलादिकं च यत् ॥ ५३ ॥  
पृच्छध्वं तापसान्कार्यं प्रातरागमनं पुनः ।  
प्रणामं कथयध्वं मे नाद्य सन्दर्शनं मम ॥ ५४ ॥  
ते गत्वाथ समादाय फलमूलादिकं च यत् ।  
राज्ञे समर्पयामासुर्बहुमानपुरःसरम् ॥ ५५ ॥  
गतेषु तेषु नागेषु विप्रवेषावृतेषु च ।  
फलान्यादाय राजासौ सचिवानिदमब्रवीत् ॥ ५६ ॥  
सुहृदो भक्षयन्त्वद्य फलान्येतानि सर्वशः ।  
अद्म्यहं चैकमेतद्वै फलं विप्रार्पितं महत् ॥ ५७ ॥  
इत्युक्त्वा तत्फलं दत्त्वा सुहृद्‌भ्यश्चोत्तरासुतः ।  
करे कृत्वा फलं पक्वं ददार नृपतिः स्वयम् ॥ ५८ ॥  
विदारितं फलं राज्ञा तत्र कृमिरभूदणुः ।  
स कृष्णनयनस्ताम्रो दृष्टो भूपतिना स्वयम् ॥ ५९ ॥  
तं दृष्ट्वा नृपतिः प्राह सचिवान्विस्मितानथ ।  
अस्तमभ्येति सविता विषादद्य न मे भयम् ॥ ६० ॥  
अङ्गीकरोमि तं शापं कृमिको मां दशत्वयम् ।  
एवमुक्त्वा स राजेन्द्रो ग्रीवायां संन्यवेशयत् ॥ ६१ ॥  
अस्तं याते दिवानाथे धृतः कण्ठेऽथ कीटकः ।  
तक्षकस्तु तदा जातः कालरूपी भयानकः ॥ ६२ ॥  
राजा संवेष्टितस्तेन दष्टश्चापि महीपतिः ।  
मन्त्रिणो विस्मयं प्राप्ता रुरुदुर्भृशदुःखिताः ॥ ६३ ॥  
घोररूपमहिं वीक्ष्य दुद्रुवुस्ते भयार्दिताः ।  
चुक्रुशू रक्षकाः सर्वे हाहाकारो महानभूत् ॥ ६४ ॥  
वेष्टितो भोगिभोगेन विनष्टबहुपौरुषः ।  
नोवाच नृपतिः किञ्चिन्न चचालोत्तरासुतः ॥ ६५ ॥  
उत्थिताग्निशिखा घोरा विषजा तक्षकाननात् ।  
प्रजज्वाल नृपं त्वाशु गतप्राणं चकार ह ॥ ६६ ॥  
हत्वाशु जीवितं राज्ञस्तक्षको गगने गतः ।  
जगद्दग्धं तु कुर्वाणं ददृशुस्तं जना इह ॥ ६७ ॥  
स पपात गतप्राणो राजा दग्ध इव द्रुमः ।  
चुकुशुश्च जनाः सर्वे मृतं दृष्ट्वा नराधिपम् ॥ ६८ ॥  
इति श्रीमद्देवीभागवते महापुराणेऽष्टादशसाहस्र्यां संहितायां ॥  
द्वितीयस्कन्धे परीक्षिन्मरणं नाम दशमोऽध्यायः ॥ १० ॥
