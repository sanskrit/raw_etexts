व्यास उवाच  
तथा गतेषु देवेषु काव्यस्तान्प्रत्युवाच ह ।  
ब्रह्मणा पूर्वमुक्तं यच्छ्रुणुध्वं दानवोत्तमाः ॥ १ ॥  
विष्णुर्दैत्यवधे युक्तो हनिष्यति जनार्दनः ।  
वाराहरूपं संस्थाय हिरण्याक्षो यथा हतः ॥ २ ॥  
यथा नृसिंहरूपेण हिरण्यकशिपुर्हतः ।  
तथा सर्वान्कृतोत्साहो हनिष्यति न चान्यथा ॥ ३ ॥  
न मे मन्त्रबलं सम्यक्प्रतिभाति यथा हरिम् ।  
जेतुं यूयं समर्थाः स्थ मया त्राताः सुरानथ ॥ ४ ॥  
तस्मात्कालं प्रतीक्षध्वं कियन्तं दानवोत्तमाः ।  
अहमद्य महादेवं मन्त्रार्थं प्रव्रजामि वै ॥ ५ ॥  
प्राप्य मन्त्रान्महादेवादागमिष्यामि साम्प्रतम् ।  
युष्मभ्यं तान्प्रदास्यामि यथार्थं दानवोत्तमाः ॥ ६ ॥  
दैत्या ऊचुः  
पराजिताः कथं स्थातुं पृथिव्यां मुनिसत्तम ।  
शक्ता भवामोऽप्यबलास्तावत्कालं प्रतीक्षितुम् ॥ ७ ॥  
निहता बलिनः सर्वे केचिच्छिष्टाश्च दानवाः ।  
नाद्य युक्ताश्च सङ्ग्रामे स्थातुमेवं सुखावहाः ॥ ८ ॥  
  
शुक्र उवाच  
यावदहं मन्त्रविद्यामानयिष्यामि शङ्करात् ।  
तावद्‌भवद्‌भिः स्थातव्यं तपोयुक्तैः शमान्वितैः ॥ ९ ॥  
सामदानादयः प्रोक्ता विद्वद्‌भिः समयोचिताः ।  
देशं कालं बलं वीरैर्ज्ञात्वा शक्तिं बलं बुधैः ॥ १० ॥  
सेवाथ समये कार्या शत्रूणां शुभकाम्यया ।  
स्वशक्त्युपचये काले हन्तव्यास्ते मनीषिभिः ॥ ११ ॥  
तदद्य विनयं कृत्वा सामपूर्वं छलेन वै ।  
तिष्ठध्वं स्वनिकेतेषु मदागमनकाङ्क्षया ॥ १२ ॥  
प्राप्य मन्त्रान्महादेवादागमिष्यामि दानवाः ।  
युध्यामहे पुनर्देवान्मान्त्रमास्थाय वै बलम् ॥ १३ ॥  
इत्युक्त्वाथ भृगुस्तेभ्यो जगाम कृतनिश्चयः ।  
महादेवं महाराज मन्त्रार्थं मुनिसत्तमः ॥ १४ ॥  
दानवाः प्रेषयामासुः प्रह्लादं सुरसन्निधौ ।  
सत्यवादिनमव्यग्रं सुराणां प्रत्ययप्रदम् ॥ १५ ॥  
प्रह्लादस्तु सुरान्प्राह प्रश्रयावनतो नृपः ।  
असुरैः सहितस्तत्र वचनं नम्रतायुतम् ॥ १६ ॥  
न्यस्तशस्त्रा वयं सर्वे निःसन्नाहास्तथैव च ।  
देवास्तपश्चरिष्यामः संवृता वल्कलैर्युताः ॥ १७ ॥  
प्रह्लादस्य वचः श्रुत्वा सत्याभिव्याहृतं तु तत् ।  
ततो देवा न्यवर्तन्त विज्वरा मुदिताश्च ते ॥ १८ ॥  
न्यस्तशस्त्रेषु दैत्येषु विनिवृत्तास्तदा सुराः ।  
विश्रब्धाः स्वगृहान्गत्वा क्रीडासक्ताः सुसंस्थिताः ॥ १९ ॥  
दैत्या दम्भं समालम्ब्य तापसास्तपिसंयुताः ।  
कश्यपस्याश्रमे वासं चक्रुः काव्यागमेच्छया ॥ २० ॥  
काव्यो गत्वाथ कैलासं महादेवं प्रणम्य च ।  
उवाच विभुना पृष्टः किं ते कार्यमिति प्रभुः ॥ २१ ॥  
मन्त्रानिच्छाम्यहं देव ये न सन्ति बृहस्पतौ ।  
पराजयाय देवानामसुराणां जयाय च ॥ २२ ॥  
व्यास उवाच  
तच्छ्रुत्वा वचनं तस्य सर्वज्ञः शङ्करः शिवः ।  
चिन्तयामास मनसा किं कर्तव्यमतः परम् ॥ २३ ॥  
सुरेषु द्रोहबुद्ध्यासौ मन्त्रार्थमिह साम्प्रतम् ।  
प्राप्तः काव्यो गुरुस्तेषां दैत्यानां विजयाय च ॥ २४ ॥  
रक्षणीया मया देवा इति सञ्चिन्त्य शङ्करः ।  
दुष्करं व्रतमत्युग्रं तमुवाच महेश्वरः ॥ २५ ॥  
पूर्णं वर्षसहस्रं तु कणधूममवाक्छिराः ।  
यदि पास्यसि भद्रं ते ततो मन्त्रानवाप्स्यसि ॥ २६ ॥  
इत्युक्तोऽसौ प्रणम्येशं बाढमित्यब्रवीद्वचः ।  
व्रतं चराम्यहं देव त्वयाज्ञप्तः सुरेश्वर ॥ २७ ॥  
व्यास उवाच  
इत्युक्त्वा शङ्करं काव्यश्चकार व्रतमुत्तमम् ।  
धूमपानरतः शान्तो मन्त्रार्थं कृतनिश्चयः ॥ २८ ॥
ततो देवाः परिज्ञाय काव्यं व्रतरतं तदा ।  
दैत्यान्दम्भरतांश्चैव बभूवुर्मन्त्रतत्पराः ॥ २९ ॥  
विचार्य मनसा सर्वे सङ्ग्रामायोद्यता नृप ।  
ययुर्धृतायुधास्तत्र यत्र ते दानवोत्तमाः ॥ ३० ॥  
तानागतान्समीक्ष्याथ सायुधान्दंशितांस्तथा ।  
आसंस्ते भयसंविग्ना दैत्या देवान्समन्ततः ॥ ३१ ॥  
उत्पेतुः सहसा ते वै सन्नद्धान्भयकर्शिताः ।  
अब्रुवन्वचनं तथ्यं ते देवान्वलदर्पितान् ॥ ३२ ॥  
न्यस्तशस्त्रे भयवति आचार्ये व्रतमास्थिते ।  
दत्त्वाभयं पुरा देवाः सम्प्राप्ता नो जिघांसया ॥ ३३ ॥  
सत्यं वः क्व गतं देवा धर्मश्च श्रुतिनोदितः ।  
न्यस्तशस्त्रा न हन्तव्या भीताश्च शरणं गताः ॥ ३४ ॥  
देवा ऊचुः  
भवद्‌भिः प्रेषितः काव्यो मन्त्रार्थं कुहकेन च ।  
तपो ज्ञातं हि युष्माकं तेन युध्याम एव हि ॥ ३५ ॥  
सज्जा भवन्तु युद्धाय संरब्धाः शस्त्रपाणयः ।  
शत्रुश्छिद्रेण हन्तव्य एष धर्मः सनातनः ॥ ३६ ॥  
व्यास उवाच  
तच्छ्रुत्वा वचनं दैत्या विचार्य च परस्परम् ।  
पलायनपराः सर्वे निर्गता भयविह्वलाः ॥ ३७ ॥  
शरणं दानवा जग्मुर्भीतास्ते काव्यमातरम् ।  
दृष्ट्वा तानतिसन्तप्तानभयं च ददावथ ॥ ३८ ॥  
काव्यमातोवाच  
न भेतव्यं न भेतव्यं भयं त्यजत दानवाः ।  
मत्सन्निधौ वर्तमानान्न भीर्भवितुमर्हति ॥ ३९ ॥  
तच्छ्रुत्वा वचनं दैत्याः स्थितास्तत्र गतव्यथाः ।  
निरायुधा ह्यसम्भ्रान्तास्तत्राश्रमवरेऽसुराः ॥ ४० ॥  
देवास्तान्विद्रुतान्वीक्ष्य दानवास्ते पदानुगाः ।  
अभिजग्मुः प्रसह्यैतानविचार्य बलाबलम् ॥ ४१ ॥  
तत्रागताः सुराः सर्वे हन्तुं दैत्यान्समुद्यताः ।  
वारिताः काव्यमात्रापि जघ्नुस्तानाश्रमस्थितान् ॥ ४२ ॥  
हन्यमानान्सुरैर्दृष्ट्वा काव्यमातातिवेपिता ।  
उवाच सर्वान्सनिद्रांस्तपसा वै करोम्यहम् ॥ ४३ ॥  
इत्युक्त्वा प्रेरिता निद्रा तानागत्य पपात च ।  
सेन्द्रा निद्रावशं याता देवा मूकवदास्थिताः ॥ ४४ ॥  
इन्द्रं निद्राजितं दृष्ट्वा दीनं विष्णुरभाषत ।  
मां त्वं प्रविश भद्रं ते नये त्वां च सुरोत्तम ॥ ४५ ॥  
एवमुक्तस्ततो विष्णुं प्रविवेश पुरन्दरः ।  
निर्भयो गतनिद्रश्च बभूव हरिरक्षितः ॥ ४६ ॥  
रक्षितं हरिणा दृष्ट्वा शक्रं तत्र गतव्यथम् ।  
काव्यमाता ततः क्रुद्धा वचनं चेदमब्रवीत् ॥ ४७ ॥  
मघवंस्त्वां भक्षयामि सविष्णुं वै तपोबलात् ।  
पश्यतां सर्वदेवानामीदृशं मे तपोबलम् ॥ ४८ ॥  
व्यास उवाच  
इत्युक्तौ तु तया देवौ विष्ण्विन्द्रौ योगविद्यया ।  
अभिभूतौ महात्मानौ स्तब्धौ तौ सम्बभूवतुः ॥ ४९ ॥  
विस्मितास्तु तदा देवा दृष्ट्वा तावतिबाधितौ ।  
चक्रुः किलकिलाशब्दं ततस्ते दीनमानसाः ॥ ५० ॥  
क्रोशमानान्सुरान्दृष्ट्वा विष्णुं प्राह शचीपतिः ।  
विशेषेणाभिभूतोऽस्मि त्वत्तोऽहं मधुसूदन ॥ ५१ ॥  
जह्येनां तरसा विष्णो यावन्नौ न दहेत्प्रभो ।  
तपसा दर्पितां दुष्टां मा विचारय माधव ॥ ५२ ॥  
इत्युक्तो भगवान्विष्णुः शक्रेण प्रथितेन च ।  
चक्रं सस्मार तरसा घृणां त्यक्त्वाथ माधवः ॥ ५३ ॥  
स्मृतमात्रं तु सम्प्राप्तं चक्रं विष्णुवशानुगम् ।  
दधार च करे क्रुद्धो वधार्थं शक्रनोदितः ॥ ५४ ॥  
गृहीत्वा तत्करे चक्रं शिरश्चिच्छेद रंहसा ।  
हतां दृष्ट्वा तु तां शक्रो मुदितश्चाभवत्तदा ॥ ५५ ॥  
देवाश्चातीव सन्तुष्टा हरिं जय जयेति च ।  
तुष्टुवुर्मुदिताः सर्वे सञ्जाता विगतज्वराः ॥ ५६ ॥  
इन्द्रविष्णू तु सञ्जातौ तत्क्षणाद्धृदयव्यथौ ।  
स्त्रीवधाच्छङ्कमानौ तु भृगोः शापं दुरत्ययम् ॥ ५७ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
चतुर्थस्कन्धे शुक्रमातुर्वधवर्णनं नामेकादशोऽध्यायः ॥ ११ ॥
