व्यास उवाच  
कदाचिदथ काले तु दशपञ्चसमा विभो ।  
प्राणिनां कर्मवशतो न ववर्ष शतक्रतुः ॥ १ ॥  
अनावृष्ट्यातिदुर्भिक्षमभवत्क्षयकारकम् ।  
गहे गृहे शवानां तु संख्या कर्तुं न शक्यते ॥ २ ॥  
केचिदश्वान्वराहान्वा भक्षयन्ति क्षुधार्दिताः ।  
शवानि च मनुष्याणां भक्षयन्त्यपरे जनाः ॥ ३ ॥  
बालकं बालजननी स्त्रियं पुरुष एव च ।  
भक्षितुं चलिताः सर्वे क्षुधया पीडिता नराः ॥ ४ ॥  
ब्राह्मणा बहवस्तत्र विचारं चक्रुरुत्तमम् ।  
तपोधनो गौतमोऽस्ति स नः खेदं हरिष्यति ॥ ५ ॥  
सर्वैर्मिलित्वा गन्तव्यं गौतमस्याश्रमेऽधुना ।  
गायत्रीजपसंसक्तगौतमस्याश्रमेऽधुना ॥ ६ ॥  
सुभिक्षं श्रूयते तत्र प्राणिनो बहवो गताः ।  
एवं विमृश्य भूदेवाः साग्निहोत्राः कुटुम्बिनः ॥ ७ ॥  
सगोधनाः सदासाश्च गौतमस्याश्रमं ययुः ।  
पूर्वदेशाद्ययुः केचित्केचिद्दक्षिणदेशतः ॥ ८ ॥  
पाश्चात्या औत्तराहाश्च नानादिग्भ्यः समाययुः ।  
दृष्ट्‌वा समाजं विप्राणां प्रणनाम स गौतमः ॥ ९ ॥  
आसनाद्युपचारैश्च पूजयामास वाडवान् ।  
चकार कुशलप्रश्नं ततश्चागमकारणम् ॥ १० ॥  
ते सर्वे स्वस्ववृत्तान्तं कथयामासुरुत्स्मयाः ।  
दृष्ट्‌वा तान्दुःखितान्विप्रानभयं दत्तवान्मुनिः ॥ ११ ॥  
युष्माकमेतत्सदनं भवद्दासोऽस्मि सर्वथा ।  
का चिन्ता भवतां विप्रा मयि दासे विराजति ॥ १२ ॥  
धन्योऽहमस्मिन्समये यूयं सर्वे तपोधनाः ।  
येषां दर्शनमात्रेण दुष्कृतं सुकृतायते ॥ १३ ॥  
ते सर्वे पादरजसा पावयन्ति गृहं मम ।  
को मदन्यो भवेद्‌धन्यो भवतां समनुग्रहात् ॥ १४ ॥  
स्थेयं सर्वैः सुखेनैव सन्ध्याजपपरायणैः ।  
व्यास उवाच  
इति सर्वान्ममाश्वास्य गौतमो मुनिराट् ततः ॥ १५ ॥  
गायत्रीं प्रार्थयामास भक्तिसन्नतकन्धरः ।  
नमो देवि महाविद्ये वेदमातः परात्परे ॥ १६ ॥  
व्याहृत्यादिमहामन्त्ररूपे प्रणवरूपिणि ।  
साम्यावस्थात्मिके मातर्नमो ह्रींकाररूपिणि ॥ १७ ॥  
स्वाहास्वधास्वरूपे त्वां नमामि सकलार्थदाम् ।  
भक्तकल्पलतां देवीमवस्थात्रयसाक्षिणीम् ॥ १८ ॥  
तुर्यातीतस्वरूपां च सच्चिदानन्दरूपिणीम् ।  
सर्ववेदान्तसंवेद्यां सूर्यमण्डलवासिनीम् ॥ १९ ॥  
प्रातर्बालां रक्तवर्णां मध्याह्ने युवतीं पराम् ।  
सायाह्ने कृष्णवर्णां तां वृद्धां नित्यं नमाम्यहम् ॥ २० ॥  
सर्वभूतारणे देवि क्षमस्व परमेश्वरि ।  
इति स्तुता जगन्माता प्रत्यक्षं दर्शनं ददौ ॥ २१ ॥  
पूर्णपात्रं ददौ तस्मै येन स्यात्सर्वपोषणम् ।  
उवाच मुनिमम्बा सा यं यं कामं त्वमिच्छसि ॥ २२ ॥  
तस्य पूर्तिकरं पात्रं मया दत्तं भविष्यति ।  
इत्युक्त्वान्तर्दधे देवी गायत्री परमा कला ॥ २३ ॥  
अन्नानां राशयस्तस्मानिर्गताः पर्वतोपमाः ।  
षड्रसा विविधा राजंस्तृणानि विविधानि च ॥ २४ ॥  
भूषणानि च दिव्यानि क्षौमानि वसनानि च ।  
यज्ञानां च समारम्भाः पात्राणि विविधानि च ॥ २५ ॥  
यद्यदिष्टमभूद्‌राजन् मुनेस्तस्य महात्मनः ।  
तत्सर्वं निर्गतं तस्माद्‌गायत्रीपूर्णपात्रतः ॥ २६ ॥  
अथाहूय मुनीन्सर्वान्मुनिराड् गौतमस्तदा ।  
धनं धान्यं भूषणानि वसनानि ददौ मुदा ॥ २७ ॥  
गोमहिष्यादिपशवो निर्गताः पूर्णपात्रतः ।  
निर्गतान्यज्ञसम्भारान्स्रुक्स्रुवप्रभृतीन्ददौ ॥ २८ ॥  
ते सर्वे मिलिता यज्ञांश्चक्रिरे मुनिवाक्यतः ।  
स्थानं तदेव भूयिष्ठमभवत्स्वर्गसन्निभम् ॥ २९ ॥  
यत्किञ्चित् त्रिषु लोकेषु सुन्दरं वस्तु दृश्यते ।  
तत्सर्वं तत्र निष्पन्नं गायत्रीदत्तपात्रतः ॥ ३० ॥  
देवाङ्‌गनासमा दाराः शोभन्ते भूषणादिभिः ।  
मुनयो देवसदृशा वस्त्रचन्दनभूषणैः ॥ ३१ ॥  
नित्योत्सवः प्रववृते मुनेराश्रममण्डले ।  
न रोगादिभयं किञ्चिन्न च दैत्यभयं क्वचित् ॥ ३२ ॥  
स मुनेराश्रमो जातः समन्ताच्छतयोजनः ।  
अन्ये च प्राणिनो येऽपि तेऽपि तत्र समागताः ॥ ३३ ॥  
तांश्च सर्वान्पुपोषायं दत्त्वाभयमथात्मवान् ।  
नानाविधैर्महायज्ञैर्विधिवत्कल्पितैः सुराः ॥ ३४ ॥  
सन्तोषं परमं प्रापुर्मुनेश्चैव जगुर्यशः ।  
सभायां वृत्रहा भूयो जगौ श्लोकं महायशाः ॥ ३५ ॥  
अहो अयं नः किल कल्पपादपो  
मनोरथान्पूरयति प्रतिष्ठितः ।  
नोचेदकाण्डे क्व हविर्वपा वा  
सुदुर्लभा यत्र तु जीवनाशा ॥ ३६ ॥  
इत्थं द्वादशवर्षाणि पुपोष मुनिपुङ्‌गवान् ।  
पुत्रवन्मुनिराड् गर्वगन्धेन परिवर्जितः ॥ ३७ ॥  
गायत्र्याः परमं स्थानं चकार मुनिसत्तमः ।  
यत्र सर्वैर्मुनिवरैः पूज्यते जगदम्बिका ॥ ३८ ॥  
त्रिकालं परया भक्त्या पुरश्चरणकर्मभिः ।  
अद्यापि यत्र देवी सा प्रातर्बाला तु दृश्यते ॥ ३९ ॥  
मध्याह्ने युवती वृद्धा सायंकाले तु दृश्यते ।  
तत्रैकदा समायातो नारदो मुनिसत्तमः ॥ ४० ॥  
रणयन्महतीं गायन्गायत्र्याः परमान्गुणान् ।  
निषसाद सभामध्ये मुनीनां भावितात्मनाम् ॥ ४१ ॥  
गौतमादिभिरत्युच्चैः पूजितः शान्तमानसः ।  
कथाश्चकार विविधा यशसो गौतमस्य च ॥ ४२ ॥  
ब्रह्मर्षे देवसदसि देवराट् तव यद्यशः ।  
जगौ बहुविधं स्वच्छं मुनिपोषणजं परम् ॥ ४३ ॥  
श्रुत्वा शचीपतेर्वाणीं त्वां द्रष्टुमहमागतः ।  
धन्योऽसि त्वं मुनिश्रेष्ठ जगदम्बाप्रसादतः ॥ ४४ ॥  
इत्युक्त्वा मुनिवर्यं तं गायत्रीसदनं ययौ ।  
ददर्श जगदम्बां तां प्रेमोत्फुल्लविलोचनः ॥ ४५ ॥  
तुष्टाव विधिवद्देवीं जगाम त्रिदिवं पुनः ।  
अथ तत्र स्थिता ये ते ब्राह्मणा मुनिपोषिताः ॥ ४६ ॥  
उत्कर्षं तु मुनेः श्रुत्वासूयया खेदमागताः ।  
यथास्य न यशो भूयात्कर्तव्यं सर्वथैव हि ॥ ४७ ॥  
काले समागते पश्चादिति सर्वैस्तु निश्चितम् ।  
ततः कालेन कियताप्यभूद्‌वृष्टिर्धरातले ॥ ४८ ॥  
सुभिक्षमभवत्सर्वदेशेषु नृपसत्तम ।  
श्रुत्वा वार्तां सुभिक्षस्य मिलिताः सर्ववाडवाः ॥ ४९ ॥  
गौतमं शप्तुमुद्योगं हा हा राजन् प्रचक्रिरे ।  
धन्यौ तेषां च पितरौ ययोरुत्पत्तिरीदृशी ॥ ५० ॥
कालस्य महिमा राजन् वक्तुं केन हि शक्यते ।  
गौर्निर्मिता माययैका मुमूर्षुर्जरती नृप ॥ ५१ ॥  
जगाम सा च शालायां होमकाले मुनेस्तदा ।  
हुंहुंशब्दैर्वारिता सा प्राणांस्तत्याज तत्क्षणे ॥ ५२ ॥  
गौर्हतानेन दुष्टेनेत्येवं ते चुक्रुशुर्द्विजाः ।  
होमं समाप्य मुनिराङ्‌ विस्मयं परमं गतः ॥ ५३ ॥  
समाधिमीलिताक्षः संश्चिन्तयामास कारणम् ।  
कृतं सर्वं द्विजैरेतदिति ज्ञात्वा तदैव सः ॥ ५४ ॥  
दधार कोपं परमं प्रलये रुद्रकोपवत् ।  
शशाप च ऋषीन्सर्वान्कोपसंरक्तलोचनः ॥ ५५ ॥  
वेदमातरि गायत्र्यां तद्ध्याने तन्मनोर्जपे ।  
भवतानुन्मुखा यूयं सर्वथा ब्राह्मणाधमाः ॥ ५६ ॥  
वेदे वेदोक्तयज्ञेषु तद्वार्तासु तथैव च ।  
भवतानुन्मुखा यूयं सर्वदा ब्राह्मणाधमाः ॥ ५७ ॥  
शिवे शिवस्य मन्त्रे च शिवशास्त्रे तथैव च ।  
भवतानुन्मुखा यूयं सर्वदा ब्राह्मणाधमाः ॥ ५८ ॥  
मूलप्रकृत्याः श्रीदेव्यास्तद्ध्याने तत्कथासु च ।  
भवतानुन्मुखा यूयं सर्वदा ब्राह्मणाधमाः ॥ ५९ ॥  
देवीमन्त्रे तथा देव्याः स्थानेऽनुष्ठानकर्मणि ।  
भवतानुन्मुखा यूयं सर्वदा ब्राह्मणाधमाः ॥ ६० ॥  
देव्युत्सवदिदृक्षायां देवीनामानुकीर्तने ।  
भवतानुन्मुखा यूयं सर्वदा ब्राह्मणाधमाः ॥ ६१ ॥  
देवीभक्तस्य सान्निध्ये देवीभक्तार्चने तथा ।  
भवतानुन्मुखा यूयं सर्वदा ब्राह्मणाधमाः ॥ ६२ ॥  
शिवोत्सवदिदृक्षायां शिवभक्तस्य पूजने ।  
भवतानुन्मुखा यूयं सर्वदा ब्राह्मणाधमाः ॥ ६३ ॥  
रुद्राक्षं बिल्वपत्रे च तथा शुद्धे च भस्मनि ।  
भवतानुन्मुखा यूयं सर्वदा ब्राह्मणाधमाः ॥ ६४ ॥  
श्रौतस्मार्तसदाचारे ज्ञानमार्गे तथैव च ।  
भवतानुन्मुखा यूयं सर्वदा ब्राह्मणाधमाः ॥ ६५ ॥  
अद्वैतज्ञाननिष्ठायां शान्तिदान्त्यादिसाधने ।  
भवतानुन्मुखा यूयं सर्वदा ब्राह्मणाधमाः ॥ ६६ ॥  
नित्यकर्माद्यनुष्ठानेऽप्यग्निहोत्रादिसाधने ।  
भवतानुन्मुखा यूयं सर्वदा ब्राह्मणाधमाः ॥ ६७ ॥  
स्वाध्यायाध्ययने चैव तथा प्रवचनेऽपि च ।  
भवतानुन्मुखा यूयं सर्वदा ब्राह्मणाधमाः ॥ ६८ ॥  
गोदानादिषु दानेषु पितृश्राद्धेषु चैव हि ।  
भवतानुन्मुखा यूयं सर्वदा ब्राह्मणाधमाः ॥ ६९ ॥  
कृच्छ्रचान्द्रायणे चैव प्रायश्चित्ते तथैव च ।  
भवतानुन्मुखा यूयं सर्वदा ब्राह्मणाधमाः ॥ ७० ॥  
श्रीदेवीभिन्नदेवेषु श्रद्धाभक्तिसमन्विताः ।  
शङ्‌खचक्राद्यङ्‌किताश्च भवत ब्राह्मणाधमाः ॥ ७१ ॥  
कापालिकमतासक्ता बौद्धशास्त्ररताः सदा ।  
पाखण्डाचारनिरता भवत ब्राह्मणाधमाः ॥ ७२ ॥  
पितृमातृसुताभ्रातृकन्याविक्रयिणस्तथा ।  
भार्याविकयिणस्तद्वद्भवत ब्राह्मणाधमाः ॥ ७३ ॥  
वेदविक्रयिणस्तद्वत्तीर्थविक्रयिणस्तथा ।  
धर्मविक्रयिणस्तद्वद्भवत ब्राह्मणाधमाः ॥ ७४ ॥  
पाञ्चरात्रे कामशास्त्रे तथा कापालिके मते ।  
बौद्धे श्रद्धायुता यूयं भवत ब्राह्मणाधमाः ॥ ७५ ॥  
मातृकन्यागामिनश्च भगिनीगामिनस्तथा ।  
परस्त्रीलम्पटाः सर्वे भवत ब्राह्मणाधमाः ॥ ७६ ॥  
युष्माकं वंशजाताश्च स्त्रियश्च पुरुषास्तथा ।  
मद्दत्तशापदग्धास्ते भविष्यन्ति भवत्समाः ॥ ७७ ॥  
किं मया बहुनोक्तेन मूलप्रकृतिरीश्वरी ।  
गायत्री परमा भूयाद्युष्मासु खलु कोपिता ॥ ७८ ॥  
अन्धकूपादिकुण्डेषु युष्माकं स्यात्सदा स्थितिः ।  
व्यास उवाच  
वाग्दण्डमीदृशं कृत्वाप्युपस्पृश्य जलं ततः ॥ ७९ ॥  
जगाम दर्शनार्थं च गायत्र्याः परमोस्तुकः ।  
प्रणनाम महादेवीं सापि देवी परात्परा ॥ ८० ॥  
ब्राह्मणानां कृतिं दृष्ट्‌वा स्मयं चित्ते चकार ह ।  
अद्यापि तस्या वदनं स्मययुक्तं च दृश्यते ॥ ८१ ॥  
उवाच मुनिवर्यं तं स्मयमानमुखाम्बुजा ।  
भुजङ्‌गायार्पितं दुग्धं विषायैवोपजायते ॥ ८२ ॥  
शान्तिं कुरु महाभाग कर्मणो गतिरीदृशी ।  
इति देवीं प्रणम्याथ ततोऽगात्स्वाश्रमं प्रति ॥ ८३ ॥  
ततो विप्रैः शापदग्धैर्विस्मृता वेदराशयः ।  
गायत्री विस्मृता सर्वैस्तदद्‌भुतमिवाभवत् ॥ ८४ ॥  
ते सर्वेऽथ मिलित्वा तु पश्चात्तापयुतास्तथा ।  
प्रणेमुर्मुनिवर्यं तं दण्डवत्पतिता भुवि ॥ ८५ ॥  
नोचुः किञ्चन वाक्यं तु लज्जयाधोमुखाः स्थिताः ।  
प्रसीदेति प्रसीदेति प्रसीदेति पुनः पुनः ॥ ८६ ॥  
प्रार्थयामासुरभितः परिवार्य मुनीश्वरम् ।  
करुणापूर्णहृदयो मुनिस्तान्समुवाच ह ॥ ८७ ॥  
कृष्णावतारपर्यन्तं कुम्भीपाके भवेत्स्थितिः ।  
न मे वाक्यं मृषा भूयादिति जानीथ सर्वथा ॥ ८८ ॥  
ततः परं कलियुगे भुवि जन्म भवेद्धि वाम् ।  
मदुक्तं सर्वमेतत्तु भवेदेव न चान्यथा ॥ ८९ ॥  
मच्छापस्य विमोक्षार्थं युष्माकं स्याद्यदीषणा ।  
तर्हि सेव्यं सदा सर्वैर्गायत्रीपदपङ्‌कजम् ॥ ९० ॥  
व्यास उवाच  
इति सर्वान्विसृज्याथ गौतमो मुनिसत्तमः ।  
प्रारब्धामिति मत्वा तु चित्ते शान्तिं जगाम ह ॥ ९१ ॥  
एतस्मात्कारणाद्‌राजन् गते कृष्णे तु धीमति ।  
कलौ युगे प्रवृत्ते तु कुम्भीपाकात्तु निर्गताः ॥ ९२ ॥  
भुवि जाता ब्राह्मणाश्च शापदग्धाः पुरा तु ये ।  
सन्ध्यात्रयविहीनाश्च गायत्रीभक्तिवर्जिताः ॥ ९३ ॥  
वेदभक्तिविहीनाश्च पाखण्डमतगामिनः ।  
अग्निहोत्रादिसत्कर्मस्वधास्वाहाविवर्जिताः ॥ ९४ ॥  
मूलप्रकृतिमव्यक्तां नैव जानन्ति कर्हिचित् ।  
तप्तमुद्राङ्‌किताः केचित्कामाचाररताः परे ॥ ९५ ॥  
कापालिकाः कौलिकाश्च बौद्धा जैनास्तथापरे ।  
पण्डिता अपि ते सर्वे दुराचारप्रवर्तकाः ॥ ९६ ॥  
लम्पटाः परदारेषु दुराचारपरायणाः ।  
कुम्भीपाकं पुनः सर्वे यास्यन्ति निजकर्मभिः ॥ ९७ ॥  
तस्मात्सर्वात्मना राजन् संसेव्या परमेश्वरी ।  
न विष्णूपासना नित्या न शिवोपासना तथा ॥ ९८ ॥  
नित्या चोपासना शक्तेर्यां विना तु पतत्यधः ।  
सर्वमुक्तं समासेन यत्पृष्टं तत्त्वयानघ ॥ ९९ ॥  
अतः परं मणिद्वीपवर्णनं शृणु सुन्दरम् ।  
यत्परं स्थानमाद्याया भुवनेश्या भवारणेः ॥ १०० ॥
