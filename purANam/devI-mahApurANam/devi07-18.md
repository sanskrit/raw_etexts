व्यास उवाच -  
कदाचित्तु हरिश्चन्द्रो मृगयार्थं वनं ययौ ।  
अपश्यद्‌रुदतीं बालां सुन्दरीं चारुलोचनाम् ॥ १ ॥  
तामपृच्छन्महाराजः कामिनीं करुणापरः ।  
पद्मपत्रविशालाक्षि किं रोदिषि वरानने ॥ २ ॥  
केनासि पीडितात्यर्थं किं ते दुःखं वदाशु मे ।  
का च त्वं विजने घोरे कस्ते भर्ता पिताथवा ॥ ३ ॥  
न बाधते च राज्ये मे राक्षसोऽपि पराङ्गनाम् ।  
तं हन्मि तरसा कान्ते यस्त्वां सुन्दरि बाधते ॥ ४ ॥  
ब्रूहि दुःखं वरारोहे स्वस्था भव कृशोदरि ।  
विषये मम पापात्मा न तिष्ठति सुमध्यमे ॥ ५ ॥  
इति तस्य वचः श्रुत्वा नारी तमब्रवीन्नृपम् ।  
प्रमृज्याश्रूणि वदनाद्धरिश्चन्द्रं नृपोत्तमम् ॥ ६ ॥  
नार्युवाच -  
राजन् मां बाधतेऽत्यर्थं विश्वामित्रो महामुनिः ।  
तपः करोति यद्‌घोरं मदर्थं कौशिको वने ॥ ७ ॥  
तेनाहं दुःखिता राजन् विषये तव सुव्रत ।  
विद्धि मां कमनां कान्तां पीडितां मुनिना भृशम् ॥ ८ ॥  
राजोवाच -  
स्वस्था भव विशालाक्षि न ते दुःखं भविष्यति ।  
तमहं वारयिष्यामि मुनिं तापपरायणम् ॥ ९ ॥  
इत्याश्वास्य स्त्रियं राजा तरसा मुनिसन्निधौ ।  
नत्वा प्रणम्य शिरसा तमुवाच महीपतिः ॥ १० ॥  
स्वामिन्किं क्रियतेऽत्यर्थं तपसा देहपीडनम् ।  
किमर्थं ते समारम्भो ब्रूहि सत्यं महामते ॥ ११ ॥  
वाञ्छितं तव गाधेय करोमि सफलं किल ।  
उत्तिष्ठोत्तिष्ठ तरसा तपसालमतः परम् ॥ १२ ॥  
विषये मम सर्वज्ञ न कर्तव्यं सुदारुणम् ।  
लोकपीडाकरं घोरं तपः केनापि कर्हिचित् ॥ १३ ॥  
इत्थं निषिध्य तं राजा विश्वामित्रं गृहं ययौ ।  
मनसा क्रोधमाधाय गतोऽसौ कौशिको मुनिः ॥ १४ ॥  
स गत्वा चिन्तयामास नृपकृत्यमसाम्प्रतम् ।  
वसिष्ठस्य च संवादं तपसः प्रतिषेधनम् ॥ १५ ॥  
कोपाविष्टेन मनसा प्रतीकारमथाकरोत् ।  
विचिन्त्य बहुधा चित्ते दानवं घोरविग्रहम् ॥ १६ ॥  
प्रेषयामास तद्देशं विधाय सूकराकृतिम् ।  
सोऽतिकायो महाकालः कुर्वन्नादं सुदारुणम् ॥ १७ ॥  
राज्ञश्चोपवने प्राप्तस्त्रासयन् रक्षकांस्तदा ।  
मालतीनां च खण्डानि कदम्बानां तथैव च ॥ १८ ॥  
यूथिकानां च वृन्दानि कम्पयंश्च मुहुर्मुहुः ।  
दन्तेन विलिखन्भूमिं समुन्मूलयते द्रुमान् ॥ १९ ॥  
चम्पकान्केतकीखण्डान्मल्लिकानां च पादपान् ।  
करवीरानुशीरांश्च निचखान शुभान्मृदून् ॥ २० ॥  
मुचुकुन्दानशोकांश्च बकुलांस्तिलकांस्तथा ।  
उन्मूल्य कदनं तत्र चकार सूकरो वने ॥ २१ ॥  
वाटिकारक्षकाः सर्वे दुद्रुवुः शस्त्रपाणयः ।  
हाहेति चुक्रुशुस्तत्र मालाकारा भृशातुराः ॥ २२ ॥  
बाणैः सन्ताड्यमानोऽपि यदा त्रस्तो न वै मृगः ।  
रक्षकान्पीडयामास कोलः कालसमद्युतिः ॥ २३ ॥  
ते तदातिभयाक्रान्ता राजानं शरणं ययुः ।  
तमूचुस्त्राहि त्राहीति वेपमाना भयाकुलाः ॥ २४ ॥  
तानागतान्समालोक्य भयार्तान्भूपतिस्तदा ।  
पप्रच्छ किं भयं कस्मान्मां ब्रुवन्तु समागताः ॥ २५ ॥  
नाहं बिभेमि देवेभ्यो राक्षसेभ्यश्च रक्षकाः ।  
कस्माद्‌भयं समुत्पन्नं तद्‌ ब्रुवन्तु ममाग्रतः ॥ २६ ॥  
हन्मि चैकेन बाणेन तं शत्रुं दुर्भगं किल ।  
यो मेऽरातिः समुत्पन्नो लोके पापमतिः खलः ॥ २७ ॥  
देवो वा दानवो वापि तं निहन्मि शरैः शितैः ।  
क्व तिष्ठति कियद्‌रूपः कियद्‌बलसमन्वितः ॥ २८ ॥  
मालाकारा ऊचुः -  
न देवो न च दैत्योऽस्ति न यक्षो न च किन्नरः ।  
कश्चित्कोलो महाकायो राजंस्तिष्ठति कानने ॥ २९ ॥
पुष्पवृक्षानतिमृदून्दन्तेनोन्मूलयत्यसौ ।  
विदीर्णं तद्वनं सर्वं सूकरेणातिरंहसा ॥ ३० ॥  
विशिखैस्ताडितोऽस्माभिर्दृषद्‌भिर्लकुटैस्तथा ।  
न बिभेति महाराज हन्तुमस्मानुपाद्रवत् ॥ ३१ ॥  
व्यास उवाच -  
इत्याकर्ण्य वचस्तेषां राजा कोपसमाकुलः ।  
अश्वमारुह्य तरसा जगामोपवनं प्रति ॥ ३२ ॥  
सैन्येन महता युक्तो गजाश्वरथसंयुतः ।  
पदातिवृन्दसहितः प्रययौ वनमुत्तमम् ॥ ३३ ॥  
तत्रापश्यन्महाकोलं घुर्घुरन्तं भयानकम् ।  
वनं भग्नं च संवीक्ष्य राजा क्रोधयुतोऽभवत् ॥ ३४ ॥  
चापे बाणं समारोप्य विकृष्य च शरासनम् ।  
तं हन्तुं सूकरं पापं तरसा समुपाक्रमत् ॥ ३५ ॥  
समालोक्य च राजानं चापहस्तं रुषाकुलम् ।  
सम्मुखोऽभ्यद्रवत्तूर्णं कुर्वञ्छब्दं सुदारुणम् ॥ ३६ ॥  
तमायान्तं समालोक्य वराहं विकृताननम् ।  
मुमोच विशिखं तस्मिन्हन्तुकामो महीपतिः ॥ ३७ ॥  
वञ्चयित्वाथ तद्बाणं सूकरस्तरसा बलात् ।  
निर्जगाम महावेगात्तमुल्लङ्घ्य नृपं तदा ॥ २८ ॥  
गच्छन्तं तं समालोक्य राजा कोपसमन्वितः ।  
मुमोच विशिखांस्तीक्ष्णांश्चापमाकृष्य यत्नतः ॥ ३९ ॥  
क्षणं दृष्टिपथं राज्ञः क्षणं चादर्शनं गतः ।  
कुर्वन्बहुविधारावं सूकरं समुपाद्रवत् ॥ ४० ॥  
हरिश्चन्द्रोऽतिकुपितो मृगस्यानुजगाम ह ।  
अश्वेन वायुवेगेन विकृष्य च शरासनम् ॥ ४१ ॥  
इतस्ततस्ततः सैन्यमगमच्च वनान्तरम् ।  
एकाकी नृपतिः कोलं व्रजन्तं समुपाद्रवत् ॥ ४२ ॥  
मध्याह्नसमये राजा सम्प्राप्तो विजने वने ।  
तृषितः क्षुधितोऽत्यर्थं बभूव श्रान्तवाहनः ॥ ४३ ॥  
सूकरोऽदर्शनं प्राप्तो राजा चिन्तातुरोऽभवत् ।  
मार्गभ्रष्टोऽतिविपिने दारुणे दीनवत्स्थितः ॥ ४४ ॥  
किं करोमि क्व गच्छामि न सहायोऽस्ति मे वने ।  
अज्ञातस्वपथः कुत्र व्रजामीति व्यचिन्तयत् ॥ ४५ ॥  
एवं चिन्तयतस्तत्र विपिने जनवर्जिते ।  
राज्ञा चिन्तातुरोऽपश्यन्नदीं सुविमलोदकाम् ॥ ४६ ॥  
वीक्ष्य तां मुदितो राजा पाययित्वा तुरङ्गकम् ।  
अश्वादुत्तेर्य विमलं पपौ पानीयमुत्तमम् ॥ ४७ ॥  
जलं पीत्वा नृपस्तत्र सुखमाप महीपतिः ।  
इत्येष नगरं गन्तुं दिग्भ्रमेणातिमोहितः ॥ ४८ ॥  
विश्वामित्रस्तु सम्प्राप्तो वृद्धब्राह्मणरूपधृक् ।  
ननाम वीक्ष्य राजा तं प्रीतिपूर्वं द्विजोत्तमम् ॥ ४९ ॥  
तमुवाच गाधिराजः प्रणमन्तं नृपोत्तमम् ।  
स्वस्ति तेऽस्तु महाराज किमर्थमिह चागतः ॥ ५० ॥  
एकाकी विजने राजन् किं चिकीर्षितमत्र ते ।  
ब्रूहि सर्वं स्थिरो भूत्वा कारणं नृपसत्तम ॥ ५१ ॥  
राजोवाच -  
सूकरोऽतिमहाकायो बलवान्पुष्पकाननम् ।  
समुपेत्य ममर्दाशु कोमलान्पुष्पपादपान् ॥ ५२ ॥  
तं निवारयितुं दुष्टं करे कृत्वा च कार्मुकम् ।  
ससैन्योऽहं स्वनगरान्निर्गतो मुनिसत्तम ॥ ५३ ॥  
गतोऽसौ दृक्पथात्पापो मायावी क्वापि वेगवान् ।  
पृष्ठतोऽहमपि प्राप्तः सैन्यं क्वापि गतं मम ॥ ५४ ॥  
क्षुधितस्तृषितश्चाहं सैन्यभ्रष्टस्त्विहागतः ।  
न जाने पुरमार्गं च तथा सैन्यगतिं मुने ॥ ५५ ॥  
पन्थानं दर्शय विभो व्रजामि नगरं प्रति ।  
ममात्र भाग्ययोगेन प्राप्तस्त्वं विजने वने ॥ ५६ ॥  
अयोध्यादिपतिश्चाहं हरिश्चन्द्रोऽतिविश्रुतः ।  
राजसूयस्य कर्ता च वाञ्छितार्थप्रदः सदा ॥ ५७ ॥  
धनेच्छा यदि ते ब्रह्मन् यज्ञार्थं द्विजसत्तम ।  
आगन्तव्यमयोध्यायां दास्यामि विपुलं धनम् ॥ ५८ ॥  
इति श्रीमद्देवीभागवते महापुराणेऽष्टादशसाहस्र्यां संहितायां सप्तमस्कन्धे  
हरिश्चन्द्रद्वारा वृद्धब्राह्मणाय धनदानप्रतिज्ञावर्णनं नामाष्टादशोऽध्यायः ॥ १८ ॥
