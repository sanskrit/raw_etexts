श्रीनारायण उवाच  
ततोऽधस्ताद्विवरकं तलातलमुदीरितम् ।  
दानवेन्द्रो मयो नाम त्रिपुराधिपतिर्महान् ॥ १ ॥  
त्रिलोक्याः शङ्करेणायं पालितो दग्धपूस्त्रयः ।  
देवदेवप्रसादात्तु लब्धराज्यसुखास्पदः ॥ २ ॥  
आचार्यो मायिनां सोऽयं नानामायाविशारदः ।  
पूज्यते राक्षसैर्घोरैः सर्वकार्यसमृद्धये ॥ ३ ॥  
ततोऽधस्तास्तुविख्यातं महातलमिति स्फुटम् ।  
सर्पाणां काद्रवेयाणां गणः क्रोधवशो महान् ॥ ४ ॥  
अनेकशिरसां विप्र प्रधानान्कीर्तयामि ते ।  
कुहकस्तक्षकश्चैव सुषेणः कालियस्तथा ॥ ५ ॥  
महाभोगा महासत्त्वाः क्रूराः क्रूरस्वजातयः ।  
पतत्रिराजाधिपतेरुद्विग्नाः सर्व एव ते ॥ ६ ॥  
स्वकलत्रापत्यसुहृत्कुटुम्बस्य च सङ्गताः ।  
प्रमत्ता विहरन्त्येव नानाक्रीडाविशारदाः ॥ ७ ॥  
ततोऽधस्ताच्च विवरे रसातलसमाह्वये ।  
दैतेया निवसन्त्येव पणयो दानवाश्च ये ॥ ८ ॥  
निवातकवचा नाम हिरण्यपुरवासिनः ।  
कालेया इति च प्रोक्ताः प्रत्यनीका हविर्भुजाम् ॥ ९ ॥  
महौजसश्चोत्पत्त्यैव महासाहसिनस्तथा ।  
सकलेशस्य च हरेस्तेजसा हतविक्रमाः ॥ १० ॥  
बिलेशया इव सदा विवरे निवसन्ति हि ।  
ये वै वाग्भिः सरमया शक्रदूत्या निरन्तरम् ॥ ११ ॥  
मन्त्रवर्णाभिरसुरास्ताडिता बिभ्यति स्म ह ।  
ततोऽप्यधस्तात्पाताले नागलोकाधिपालकाः ॥ १२ ॥  
वासुकिप्रमुखाः शङ्खः कुलिकः श्वेत एव च ।  
धनञ्जयो महाशङ्खो धृतराष्ट्रस्तथैव च ॥ १३ ॥  
शङ्खचूडः कम्बलाश्वतरो देवोपदत्तकः ।  
महामर्षा महाभोगा निवसन्ति विषोल्बणाः ॥ १४ ॥  
पञ्चमस्तकवन्तश्च फणासप्तकभूषिताः ।  
केचिद्दशफणाः केचिच्छतशीर्षास्तथापरे ॥ १५ ॥  
सहस्रशिरसः केऽपि रोचिष्णुमणिधारकाः ।  
पातालरन्ध्रतिमिरनिकरं स्वमरीचिभिः ॥ १६ ॥  
विधमन्ति च देवर्षे सदा सञ्जातमन्यवः ।  
अस्य मूलप्रदेशे हि त्रिंशत्साहस्रकेऽन्तरे ॥ १७ ॥  
योजनैः परिसङ्ख्याते तामसी भगवत्कला ।  
अनन्ताख्या समास्ते हि सर्वदेवप्रपूजिता ॥ १८ ॥  
अहमित्यभिमानस्य लक्षणं यं प्रचक्षते ।  
सङ्कर्षणं सात्वतीयाः कर्षणं द्रष्ट्टदृश्ययोः ॥ १९ ॥
इदं भूमण्डलं यस्य सहस्रशिरसः प्रभोः ।  
अनन्तमूर्तेः शेषस्य ध्रियमाणं च शीर्षके ॥ २० ॥  
पृध्वीगोलमशेषं हि सिद्धार्थ इव लक्ष्यते ।  
यस्य कालेन देवस्य सञ्जिहीर्षोः समं विभोः ॥ २१ ॥  
चराचरं भ्रुवोरन्तर्विवरादुदपद्यत ।  
साङ्कर्षणो नाम रुद्रो व्यूहैकादशशोभितः ॥ २२ ॥  
त्रिलोचनश्च त्रिशिखं शूलमुत्तम्भयन्स्वयम् ।  
उदतिष्ठन्महासत्त्वो महाभूतक्षयङ्करः ॥ २३ ॥  
यस्याङ्‌घ्रिकमलद्वन्द्वशोणाच्छनखमण्डले ।  
विराजन्मणिबिम्बेषु महाहिपतयोऽनिशम् ॥ २४ ॥  
एकान्तभक्तियोगेन सह सात्त्वतपुङ्गवैः ।  
प्रणमन्तः स्वमूर्ध्ना ते स्वमुखानि समीक्षते ॥ २५ ॥  
स्फुरत्कुण्डलमाणिक्यप्रभामण्डलभाञ्ज्यपि ।  
सुकपोलानि चारूणि गण्डस्थलद्युमन्ति च ॥ २६ ॥  
नागराजकुमार्योऽपि चार्वङ्गविलसत्त्विषः ।  
विशदैर्विपुलैस्तद्वद्धवलैः सुभगैस्तथा ॥ २७ ॥  
रुचिरैर्भुजदण्डैश्च शोभमाना इतस्ततः ।  
चन्दनागुरुकाश्मीरपङ्कलेपेन भूषिताः ॥ २८ ॥  
तदभिमर्षसञ्जातकामावेशसमायुताः ।  
ललितस्मितसंयुक्ताः सव्रीडं लोकयन्ति च ॥ २९ ॥  
अनुरागमदोन्मत्तविघूर्णारुणलोचनम् ।  
करुणावलोकनेत्रं च आशासानास्तथाशिषः ॥ ३० ॥  
सोऽनन्तो भगवान्देवोऽनन्तसत्त्वो महाशयः ।  
अनन्तगुणवार्धिश्च आदिदेवो महाद्युतिः ॥ ३१ ॥  
संहृतामर्षरोषादिवेगो लोकशुभाय च ।  
आस्ते महासत्त्वनिधिः सर्वदेवप्रपूजितः ॥ ३२ ॥  
ध्यायमानः सुरैः सिद्धैरसुरैश्चोरगैस्तथा ।  
विद्याधरैश्च गन्धर्वैर्मुनिसङ्घैश्च नित्यशः ॥ ३३ ॥  
अनारतमदोन्मत्तलोकविह्वललोचनः ।  
वाक्यामृतेन विबुधान्स्वपार्षदगणानपि ॥ ३४ ॥  
आप्यायमानः स विभुर्वेजयन्तीं स्रजं दधत् ।  
अम्लानाभिनवैः स्वच्छैस्तुलसीदलसञ्चयैः ॥ ३५ ॥  
माद्यन्मधुकरव्रातघोषश्रीसंयुतां सदा ।  
नीलवासा देवदेव एककुण्डलभूषितः ॥ ३६ ॥  
हलस्य ककुदि न्यस्तसुपीवरभुजोऽव्ययः ।  
महेन्द्रः काञ्चनीं यद्वद्वरत्रां च मतङ्गमः ।  
उदारलीलो देवेशो वर्णितः सात्त्वतर्षभैः ॥ ३७ ॥  
इति श्रीमद्देवीभागवते महापुराणेऽष्टादशसाहस्र्यां संहितायामष्टमस्कन्धे  
तलातलादिलोकवर्णनेऽनन्तवर्णनं नाम विंशोऽध्यायः ॥ २० ॥
