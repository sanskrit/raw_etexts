धर्मराज उवाच  
पूर्णेन्दुमण्डलाकारं सर्वं कुण्डं च वर्तुलम् ।  
निम्नं पाषाणभेदैश्च पाचितं बहुभिः सति ॥ १ ॥  
न नश्वरं चाप्रलयं निर्मितं चेश्वरेच्छया ।  
क्लेशदं पातकानां च नानारूपं तदालयम् ॥ २ ॥  
ज्वलदङ्‌गाररूपं च शतहस्तशिखान्वितम् ।  
परितः क्रोशमानं च वह्निकुण्डं प्रकीर्तितम् ॥ ३ ॥  
महाशब्दं प्रकुर्वद्‌भिः पापिभिः परिपूरितम् ।  
रक्षितं मम दूतैश्च ताडितैश्चापि सन्ततम् ॥ ४ ॥  
प्रतप्तोदकपूर्णं च हिंस्रजन्तुसमन्वितम् ।  
महाघोरं काकुशब्दं प्रहारेण दृढेन च ॥ ५ ॥  
क्रोशार्धमानं तद्दूतैस्ताडितैर्मम पार्षदैः ।  
तप्तक्षारोदकैः पूर्णं पुनः काकैश्च सङ्‌कुलम् ॥ ६ ॥  
सङ्‌कुलं पापिभिश्चैव क्रोशमानं भयानकम् ।  
त्राहीति शब्दं कुर्वद्‌भिर्मम दूतैश्च ताडितैः ॥ ७ ॥  
प्रचलद्‌भिरनाहारैः शुष्ककण्ठोष्ठतालुकैः ।  
विड्‌भिरेव कृतं पूर्णं क्रोशमानं च कुत्सितम् ॥ ८ ॥  
अतिदुर्गन्धिसंसक्तं व्याप्तं पापिभिरन्वहम् ।  
ताडितैर्मम दूतैश्च तदाहारैः सुदारुणैः ॥ ९ ॥  
रक्षेति शब्दं कुर्वद्‌भिस्तत्कीटैरेव भक्षितैः ।  
तप्तमूत्रद्रवैः पूर्णं मूत्रकीटैश्च सङ्‌कुलम् ॥ १० ॥  
युक्तं महापातकिभिस्तत्कीटैर्भक्षितैः सदा ।  
गव्यूतिमानं ध्वान्ताक्तं शब्दकृद्‌भिश्च सन्ततम् ॥ ११ ॥  
मद्दूतैस्ताडितैर्घोरैः शुष्ककण्ठोष्ठतालुकैः ।  
श्लेष्मपूर्णं प्रशमितं तत्कीटैः पूरितं सदा ॥ १२ ॥  
तद्भोजिभिः पापिभिश्च वेष्टितं वेष्टितैः सदा ।  
क्रोशार्धं गरकुण्डं च गरभोजिभिरन्वितम् ॥ १३ ॥  
गरकीटैर्भक्षितैश्च पापिभिः पूर्णमेव च ।  
ताडितैर्मम दूतैश्च शब्दकृद्‌भिश्च कम्पितैः ॥ १४ ॥  
सर्पाकारेर्वज्रदंष्ट्रै शुष्ककण्ठैः सुदारुणैः ।  
नेत्रयोर्मलपूर्णं च क्रोशार्धं कीटसंयुतम् ॥ १५ ॥  
पापिभिः सङ्‌कुलं शश्वद्‌भ्रमद्‌भिः कीटभक्षितैः ।  
वसारसेन सम्पूर्णं क्रोशतुर्यं सुदुःसहम् ॥ १६ ॥  
तद्भोजिभिः पातकिभिर्मम दूतैश्च ताडितैः ।  
शुक्रकुण्डं क्रोशमितं शुक्रकीटैश्च संयुतम् ॥ १७ ॥  
पापिभिः सङ्‌कुलं शश्वद्‌ द्रवद्‌भिः कीटभक्षितैः ।  
दुर्गन्धिरक्तपूर्णं च वापीमानं गभीरकम् ॥ १८ ॥  
तद्भोजिभिः पापिभिश्च सङ्‌कुलं कीटभक्षितम् ।  
पूर्णं नेत्राश्रुभिस्तप्तं बहुपापिभिरन्वितम् ॥ १९ ॥  
वापीतुर्यप्रमाणं च रुदद्‌भिः कीटभक्षितैः ।  
नृणां गात्रमलैर्युक्तं तद्भक्षैः पापिभिर्युतम् ॥ २० ॥  
ताडितैर्मम दूतैश्च व्यग्रैश्च कीटभक्षितैः ।  
कर्णविट्परिपूर्णं च तद्भक्षैः पापिभिर्वृतम् ॥ २१ ॥  
वापीतुर्यप्रमाणं च ब्रुवद्‌भिः कीटभक्षितैः ।  
मज्जापूर्णं नराणां च महादुर्गन्धिसंयुतम् ॥ २२ ॥  
महापातकिभिर्युक्तं वापीतुर्यप्रमाणकम् ।  
परिपूर्णं सिग्धमांसैर्मम दूतैश्च ताडितैः ॥ २३ ॥  
पापिभिः सङ्‌कुलं चैव वापीमानं भयानकम् ।  
कन्याविक्रयिभिश्चैव तद्भक्ष्यैः कीटभक्षितैः ॥ २४ ॥  
पाहीति शब्दं कुर्वद्‌भिस्त्रासितैश्च भयानकैः ।  
वापीतुर्यप्रमाणं च नखादिकचतुष्टयम् ॥ २५ ॥  
पापिभिः संयुतं शश्वन्मम दूतैश्च ताडितैः ।  
प्रतप्तताम्रकुण्डं च ताम्रोपर्युल्मुकान्वितम् ॥ २६ ॥  
ताम्राणां प्रतिमालक्षैः प्रतप्तैर्व्यापृतं सदा ।  
प्रत्येकं प्रतिमाश्लिष्टैः रुदद्‌भिः पापिभिर्युतम् ॥ २७ ॥  
गव्यूतिमानं विस्तीर्णं मम दूतैश्च ताडितैः ।  
प्रतप्तलोहधारं च ज्ववलदङ्‌गारसंयुतम् ॥ २८ ॥  
लोहानां प्रतिमाश्लिष्टैः रुदद्‌भिः पापिभिर्युतम् ।  
प्रत्येकं प्रतिमाश्लिष्टैः शश्वत्प्रज्वलितैर्भिया ॥ २९ ॥  
रक्ष रक्षेति शब्दं च कुर्वद्‌भिर्दूतताडितैः ।  
महापातकिभिर्युक्तं द्विगव्यूतिप्रमाणकम् ॥ ३० ॥  
भयानकं ध्वान्तयुक्तं लोहकुण्डं प्रकीर्तितम् ।  
चर्मकुण्डं तप्तसुराकुण्डं वाप्यर्धमेव च ॥ ३१ ॥  
तद्भोजिपापिभिर्व्याप्तं मम दूतैश्च ताडितैः ।  
अतः शाल्मलिकुण्डं च वृक्षकण्टकशोभितम् ॥ ३२ ॥  
लक्षपौरुषमानं च क्रोशमानं च दुःखदम् ।  
धनुर्मानैः कण्टकैश्च सुतीक्ष्णैः परिवेष्टितम् ॥ ३३ ॥  
प्रत्येकं विद्धगात्रैश्च महापातकिभिर्युतम् ।  
वृक्षाग्रान्निपतद्‌भिश्च मम दूतैश्च पातितैः ॥ ३४ ॥  
जलं देहीति शब्दं च कुर्वद्‌भिः शुष्कतालुकैः ।  
महाभियातिव्यग्रैश्च दण्डैः सम्भग्नमस्तकैः ॥ ३५ ॥  
प्रचलद्‌भिर्यथा तप्ततैलजीविभिरेव च ।  
विषोदैस्तक्षकाणां च पूर्वं च क्रोशमानकम् ॥ ३६ ॥  
तद्भक्षैः पापिभिर्युक्तं मम दूतैश्च ताडिते ।  
प्रतप्ततैलपूर्णं च कीटादिपरिवर्जितम् ॥ ३७ ॥  
महापातकिभिर्युक्तं दग्धाङ्‌गारैश्च वेष्टितम् ।  
काकुशब्दं प्रकुर्वद्‌भिश्चलद्‌भिर्दूतपीडितैः ॥ ३८ ॥  
ध्वान्तयुक्तं क्रोशमानं क्लेशदं च भयानकम् ।  
शूलाकारैः सुतीक्ष्णाग्रैर्लोहशस्त्रैश्च वेष्टितम् ॥ ३९ ॥  
शस्त्रतल्पस्वरूपञ्च कोशतुर्यप्रमाणकम् ।  
वेष्टितं तत्पातकिभिः कुन्तविद्धैश्च वेष्टितैः ॥ ४० ॥  
ताडितैर्मम दूतैश्च शुष्ककण्ठोष्ठतालुकैः ।  
कीटैश्च शङ्‌कुप्रमितैः सर्पमानैर्भयङ्‌करैः ॥ ४१ ॥  
तीक्ष्णदन्तैश्च विकृतैर्व्याप्तं ध्वान्तयुतं सति ।  
महापातकिभिर्युक्तं मम दूतैश्च ताडिते ॥ ४२ ॥  
द्विगव्यूतिप्रमाणं च पूयकुण्डं प्रचक्षते ।  
तद्भक्ष्यैः प्राणिभिर्युक्तं मम दूतैश्च ताडितैः ॥ ४३ ॥  
तालवृक्षप्रमाणैश्च सर्पकोटिभिरावृतम् ।  
सर्पवेष्टितगात्रैश्च पापिभिः सर्पभक्षितैः ॥ ४४ ॥  
सङ्‌कुलं शब्दकृद्‌भिश्च मम दूतैश्च ताडितैः ।  
कुण्डत्रयं मशादीनां पूर्णं च मशकादिभिः ॥ ४५ ॥  
सर्वं कोशार्धमानं च महापातकिभिर्युतम् ।  
हस्तपादादिबद्धैश्च क्षतजौघेन लोहितैः ॥ ४६ ॥  
हाहेति शब्दं कुर्वद्‌भिस्ताडितैर्मम पार्षदैः ।  
वज्रवृश्चिकयोः कुण्डं ताभ्यां च परिपूरितम् ॥ ४७ ॥  
वाप्यर्धं पापिभिर्युक्तं वज्रवृश्चिकदंशितैः ।  
कुण्डत्रयं शरादीनां तैरेव परिपूरितम् ॥ ४८ ॥  
तैर्विद्धैः पापिभिर्युक्तं वाप्यर्धं रक्तलोहितैः ।  
तप्ततोयोदकैः पूर्णं सध्वान्तं गोलकुण्डकम् ॥ ४९ ॥  
कीटैः शङ्‌कुसमानैश्च भक्षितैः पापिभिर्युतम् ।  
वाप्यर्थमानं भीतैश्च पापिभिः कीटभक्षितैः ॥ ५० ॥  
रुदद्‌भिः क्रोशमानैश्च मम दूतैश्च ताडितैः ।  
अतिदुर्गन्धिसंयुक्तं दुःखदं पापिनां सदा ॥ ५१ ॥  
दारुणैर्विकृताकारैर्भक्षितं पापिभिर्युतम् ।  
वाप्यर्धं परिपूर्णं च जलस्थैर्नक्रकोटिभिः ॥ ५२ ॥  
विण्मूत्रश्लेष्मभक्षैश्च संयुतं शतकोटिभिः ।  
काकैश्च विकृताकारैर्भक्षितैः पापिभिर्युतम् ॥ ५३ ॥  
मन्थानकुण्डं बीजकुण्डं ताभ्यां पूर्णं धनुःशतम् ।  
भक्षितैः पापिभिर्युक्तं शब्दकृद्‌भिश्च सन्ततम् ॥ ५४ ॥  
धनुःशतं जीवयुक्तं पापिभिः सङ्‌कुलं सदा ।  
शब्दकृद्‌भिर्वज्रदंष्ट्रैः सान्द्रध्वान्तमयं परम् ॥ ५५ ॥  
वापीद्विगुणमानं च तप्तप्रस्तरनिर्मितम् ।  
ज्वलदङ्‌गारसदृशं चलद्‌भिः पापिभिर्युतम् ॥ ५६ ॥  
क्षुरधारोपमैस्तीक्ष्णैः पाषाणैर्निर्मितं परम् ।  
महापातकिभिर्युक्तं लालाकुण्डं च लोहितैः ॥ ५७ ॥  
क्रोशमात्रं च गम्भीरं मम दूतैश्च ताडितैः ।  
तप्ताञ्जनाचलाकारैः परिपूर्णं धनुःशतम् ॥ ५८ ॥  
चलद्‌भिः पापिभिर्युक्तं मम दूतैश्च ताडितैः ।  
पूर्णं चूर्णद्रवैः क्रोशमानं पापिभिरन्वितम् ॥ ५९ ॥
तद्भोजिभिः प्रदग्धैश्च मम दूतैश्च ताडितैः ।  
कुण्डं कुलालचक्रं च घूर्णमानञ्च सन्ततम् ॥ ६० ॥  
सुतीक्ष्णं षोडशारं च चूर्णितैः पापिभिर्युतम् ।  
अतीव वक्रं निम्नं च द्विगव्यूतिप्रमाणकम् ॥ ६१ ॥  
कन्दराकारनिर्माणं तप्तोदैश्च समन्वितम् ।  
महापातकिभिर्युक्तं भक्षितैर्जलजन्तुभिः ॥ ६२ ॥  
ज्वलद्‌भिः शब्दकृद्‌भिश्च ध्वान्तयुक्तं भयानकम् ।  
कोटिभिर्विकृताकारैः कच्छपैश्च सुदारुणैः ॥ ६३ ॥  
जलस्थैः संयुतं तैश्च भक्षितैः पापिभिर्युतम् ।  
ज्वालाकलापैस्तेजोभिर्निर्मितैः क्रोशमानकम् ॥ ६४ ॥  
शब्दकृद्‌भिः पातकिभिः संयुतं क्लेशदं सदा ।  
क्रोशमानञ्च गम्भीरं तप्तभस्मभिरन्वितम् ॥ ६५ ॥  
शश्वज्ज्वलद्‌भिः संयुक्तं पापिभिर्भस्मभक्षितैः ।  
तप्तपाषाणलोहानां समूहैः परिपूरितैः ॥ ६६ ॥  
पापिभिर्दग्धगात्रैश्च युक्तञ्च शुष्कतालुकैः ।  
क्रोशमानं ध्वान्तयुक्तं गम्भीरमतिदारुणम् ॥ ६७ ॥  
ताडितैश्च प्रदग्धैश्च दग्धकुण्डं प्रकीर्तितम् ।  
अतीवोर्मियुतं तोयं प्रतप्तक्षारसंयुतम् ॥ ६८ ॥  
नानाप्रकारैर्विरुतैर्जलजन्तुभिरन्वितम् ।  
द्विगव्यूतिप्रमाणं च गम्भीरं ध्वान्तसंयुतम् ॥ ६९ ॥  
तद्भक्ष्यैः पापिभिर्युक्तं दंशितैर्जलजन्तुभिः ।  
ज्वलद्‌भिः शब्दकृद्‌भिश्च न पश्यद्‌भिः परस्परम् ॥ ७० ॥  
प्रतप्तसूचीकुण्डञ्च कीर्तितं च भयानकम् ।  
असीव धारापत्रस्याऽप्युच्चैस्तालतरोरधः ॥ ७१ ॥  
क्रोशार्धमानं कुण्डं च पतत्पत्रसमन्वितम् ।  
पापिनां रक्तपूर्णं च वृक्षाग्रात्पततां ध्रुवम् । ७२  
परित्राहीति शब्दं च कुर्वतामसतामपि ।  
गम्भीरं ध्वान्तयुक्तं च रक्तकीटसमन्वितम् ॥ ७३ ॥  
तदसीपत्रकुण्डं च कीर्तितं च भयानकम् ।  
धनुःशतप्रमाणं च क्षुरधारास्त्रसंयुतम् ॥ ७४ ॥  
पापिनां रक्तपूर्णं च क्षुरधारं भयानकम् ।  
सूचीमुखास्त्रसंयुक्तं पापिरक्तौघपूरतम् ॥ ७५ ॥  
पञ्चाशद्धनुरायामं क्लेशदं सूचिकामुखम् ।  
कस्यचिज्जन्तुभेदस्य गोकाख्यस्य मुखाकृति ॥ ७६ ॥  
कूपरूपं गभीरं च धनुर्विंशत्प्रमाणकम् ।  
महापातकिनां चैव महत्क्लेशप्रदं परम् ॥ ७७ ॥  
तत्कीटभक्षितानां च नम्रास्यानां च सन्ततम् ।  
कुण्डं नक्रमुखाकारं धनुःषोडशमानकम् ॥ ७८ ॥  
गम्भीरं कूपरूपं च पापिनां सङ्‌कुलं सदा ।  
धनुःशतप्रमाणं च कीर्तितं गजदंशनम् ॥ ७९ ॥  
धनुस्त्रिंशत्प्रमाणं च कुण्डं च गोमुखाकृति ।  
पापिनां क्लेशदं शश्वद्‌ गोमुखं परिकीर्तितम् ॥ ८० ॥  
कालचक्रेण संयुक्तं भ्रममाणं भयानकम् ।  
कुम्भाकारं ध्वान्तयुक्तं द्विगव्यूतिप्रमाणकम् ॥ ८१ ॥  
लक्षपौरुषमानं च गम्भीरं विस्मृतं सति ।  
कुत्रचित्तप्ततैलं च ताम्रादिकुण्डमेव च ॥ ८२ ॥  
पापिनां च प्रधानैश्च मूर्च्छितैः कृमिभिर्युतम् ।  
परस्परं च नश्यद्‌भिः शब्दकृद्‌भिश्च सन्ततम् ॥ ८३ ॥  
ताडितैर्यमदूतैश्च मुसलैर्मुद्‌गरैस्तथा ।  
घूर्णमानैः पतद्‌भिश्च मूर्च्छितैश्च क्षणं क्षणम् ॥ ८४ ॥  
पातितैर्यमदूतैश्च रुदन्त्यस्मात्क्षणं पुनः ।  
यावन्तः पापिनः सन्ति सर्वकुण्डेषु सुन्दरि ॥ ८५ ॥  
ततश्चतुर्गुणाः सन्ति कुम्भीपाके च दुःखदे ।  
सुचिरं वध्यमानास्ते भोगदेहा न नश्वराः ॥ ८६ ॥  
सर्वकुण्डप्रधानं च कुम्भीपाकं प्रकीर्तितम् ।  
कालनिर्मितसूत्रेण निबद्धा यत्र पापिनः ॥ ८७ ॥  
उत्थापिताश्च दूतैश्च क्षणमेव निमज्जिताः ।  
निःश्वासबद्धाः सुचिरं तथा मोहं गताः पुनः ॥ ८८ ॥  
अतीव क्लेशसंयुक्ता देहभोगेन सुन्दरि ।  
प्रतप्ततोययुक्तं च कालसूत्रं प्रकीर्तितम् ॥ ८९ ॥  
अवटः कूपभेदश्च मत्स्योदः स उदाहृतः ।  
प्रतप्ततोयपूर्णं च चतुर्विंशत्प्रमाणकम् ॥ ९० ॥  
व्याप्तं महापातकिभिर्व्यादग्धाङ्‌गैश्च सन्ततम् ।  
मद्दूतैस्ताडितैः शश्वदवटोदं प्रकीर्तितम् ॥ ९१ ॥  
यत्रोदस्पर्शमात्रेण सर्वव्याधिश्च पापिनाम् ।  
भवेदकस्मात्पततां यस्मिन्कुण्डे धनुःशते ॥ ९२ ॥  
अरुन्तुदैर्भक्षितैस्तु प्राणिभिर्यच्च सङ्‌कुलम् ।  
हाहेति शब्दं कुर्वद्‌भिस्तदेवारुन्तुदं विदुः ॥ ९३ ॥  
तप्तपांसुभिराकीर्णं ज्वलद्‌भिस्तुषदग्धकैः ।  
तद्भक्षैः पापिभिर्युक्तं पांसुभोजैर्धनुःशतम् ॥ ९४ ॥  
पातमात्रेण पापी च पाशेन वेष्टितो भवेत् ।  
क्रोशमात्रेण कुण्डं च तत्पाशवेष्टनं विदुः ॥ ९५ ॥  
पातमात्रेण पापी च शूलेन वेष्टितो भवेत् ।  
धनुर्विंशत्प्रमाणं च शूलप्रोतं प्रकीर्तितम् ॥ ९६ ॥  
पततां पापिनां यत्र भवेदेव प्रकम्पनम् ।  
अतीव हिमतोयाक्तं क्रोशार्धं च प्रकम्पनम् ॥ ९७ ॥  
ददत्येव हि मे दूता यत्रोल्काः पापिनां मुखे ।  
धनुर्विंशत्प्रमाणं तदुल्काभिश्च सुसङ्‌कुलम् ॥ ९८ ॥  
लक्षपौरुषमानं च गम्भीरं च धनुःशतम् ।  
नानाप्रकारकृमिभिः संयुक्तं च भयानकम् ॥ ९९ ॥  
अत्यन्धकारव्याप्तं च कूपाकारं च वर्तुलम् ।  
तद्भक्ष्यैः पापिभिर्युक्तं प्रणश्यद्‌भिः परस्परम् ॥ १०० ॥  
तप्ततोयप्रदग्धैश्च ज्वलद्‌भिः कीटभक्षितैः ।  
ध्वान्तेन चक्षुषा चान्धैरन्धकूपः प्रकीर्तितः ॥ १०१ ॥  
नानाप्रकारशस्त्रौघैर्यत्र विद्धाश्च पापिनः ।  
धनुर्विंशत्प्रमाणं च वेधनं तत्प्रकीर्तितम् ॥ १०२ ॥  
दण्डेन ताडिता यत्र मम दूतैश्च पापिनः ।  
धनुःषोडशमानं च तत्कुण्डं दण्डताडनम् ॥ १०३ ॥  
निरुद्धाश्च महाजालैर्यथा मीनाश्च पापिनः ।  
धनुर्विंशत्प्रमाणं च जालरन्ध्रं प्रकीर्तितम् ॥ १०४ ॥  
पततां पापिनां कुण्डे देहश्चूर्णो भवेदिह ।  
लोहबन्दीनिबद्धानां कोटिपौरुषमानकम् ॥ १०५ ॥  
गम्भीरं ध्वान्तसंयुक्तं धनुर्विंशत्प्रमाणकम् ।  
मूर्च्छितानां जडानां च देहचूर्णं प्रकीर्तितम् ॥ १०६ ॥  
दलिताः पापिनो यत्र मम दूतैश्च ताडिताः ।  
धनुःषोडशमानं च तत्कुण्डं दलनं स्मृतम् ॥ १०७ ॥  
पतनेनैव पापी च शुष्ककण्ठोष्ठतालुकः ।  
बालुकासु च तप्तासु धनुस्त्रिंशत्प्रमाणकम् ॥ १०८ ॥  
शतपौरुषमानं च गम्भीरं ध्वान्तसंयुतम् ।  
शोषणं कुण्डमेतद्धि पापिनां परदुःखदम् ॥ १०९ ॥  
नानाचर्मकषायोदपरिपूर्णं धनुःशतम् ।  
दुर्गन्धियुक्ततद्भक्ष्यैः प्राणिभिः सङ्‌कुलं कषम् ॥ ११० ॥  
शूर्पाकारमुखं कुण्डं धनुर्द्वादशमानकम् ।  
तप्तलोहबालुकाभिः पूर्णं पातकिसंयुतम् ॥ १११ ॥  
दुर्गन्धियुक्तं तद्भक्ष्यैः पापिभिः सङ्‌कुलं सति ।  
शूर्पाकारमुखं कुण्डं धनुर्द्वादशमात्रकम् ॥ ११२ ॥  
प्रतप्तबालुकापूर्णं महापातकिभिर्युतम् ।  
अन्तरग्निशिखानां च ज्वालाव्याप्तमुखं सदा ॥ ११३ ॥  
धनुर्विंशतिमात्रं च प्रमाणं यस्य सुन्दरि ।  
ज्वालाभिर्दग्धगात्रैश्च पापिभिर्व्याप्तमेव च ॥ ११४ ॥  
तन्महाक्लेशदं शश्वत्कुण्डं ज्वालामुखं स्मृतम् ।  
पातमात्राद्यत्र पापी मूर्च्छितो वै नरो भवेत् ॥ ११५ ॥  
तप्तेष्टकाभ्यन्तरितं वाप्यर्धं जिह्मकुण्डकम् ।  
धूमान्धकारसंयुक्तं धूम्रान्धैः पापिभिर्युतम् ॥ ११६ ॥  
धनुःशतं श्वासरन्ध्रैर्धूम्रान्धं परिकीर्तितम् ।  
पातमात्राद्यत्र पापी नागैश्च वेष्टितो भवेत् ॥ ११७ ॥  
धनुःशतं नागपूर्णं तन्नागैर्वेष्टितं भवेत् ।  
षडशीति च कुण्डानि मयोक्तानि निशामय ।  
लक्षणं चापि तेषां च किं भूयः श्रोतुमिच्छसि ॥ ११८ ॥  
इति श्रीमद्देवीभागवते महापुराणेऽष्टादप्तसाहस्र्यां  
संहितायां नवमस्कन्धे नारायणनारदसंवादे  
नानानरककुण्डवर्णनं नाम सप्तत्रिंशोऽध्यायः ॥ ३७ ॥
