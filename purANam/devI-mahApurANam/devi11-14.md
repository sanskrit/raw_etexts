श्रीनारायण उवाच  
भस्मदिग्धशरीराय यो ददाति धनं मुदा ।  
तस्य सर्वाणि पापानि विनश्यन्ति न संशयः ॥ १ ॥  
श्रुतयः स्मृतयः सर्वाः पुराणान्यखिलान्यपि ।  
वदन्ति भूतिमाहाम्यं तत्तस्माद्धारयेद्‌द्विजः ॥ २ ॥  
सितेन भस्मना कुर्यात्त्रिसन्ध्यं यस्त्रिपुण्ड्रकम् ।  
सर्वपापविनिर्मुक्तः शिवलोके महीयते ॥ ३ ॥  
योगी सर्वाङ्‌गकं स्तानमापादतलमस्तकम् ।  
त्रिसन्ध्यमाचरेन्नित्यमाशु योगमवाप्नुयात् ॥ ४ ॥  
भस्मस्नानेन पुरुषः कुलस्योद्धारको भवेत् ।  
भस्मस्नानं जलस्नानादसंख्येयगुणान्वितम् ॥ ५ ॥  
सर्वतीर्थेषु यत्पुण्यं सर्वतीर्थेषु यत्फलम् ।  
तत्फलं लभते सर्वं भस्मस्नानान्न संशयः ॥ ६ ॥  
महापातकयुक्तो वा युक्तो वाप्युपपातकैः ।  
भस्मस्नानेन तत्सर्वं दहत्यग्निरिवेन्धनम् ॥ ७ ॥  
भस्मस्नानात्परं स्नानं पवित्रं नैव विद्यते ।  
एवमुक्तं शिवेनादौ तदा स्नातः स्वयं शिवः ॥ ८ ॥  
तदाप्रभृति ब्रह्माद्या मुनयश्च शिवार्थिनः ।  
सर्वकर्मसु यत्नेन भस्मस्नानं प्रचक्रिरे ॥ ९ ॥  
तस्मादेतच्छिरःस्नानमाग्नेयं यः समाचरेत् ।  
अनेनैव शरीरेण स हि रुद्रो न संशयः ॥ १० ॥  
ये भस्मधारिणं दृष्ट्‌वा परितृप्ता भवन्ति ते ।  
देवासुरमुनीन्द्रैश्च पूज्या नित्यं न संशयः ॥ ११ ॥  
भस्मसञ्छन्नसर्वाङ्‌गं दृष्ट्‌वोत्तिष्ठति यः पुमान् ।  
तं दृष्ट्‌वा देवराजोऽपि दण्डवत्प्रणमिष्यति ॥ १२ ॥  
अभक्ष्यभक्षणं येषां भस्मधारणपूर्वकम् ।  
तेषां तद्भक्ष्यमेव स्यान्मुने नात्र विचारणा ॥ १३ ॥  
यः स्नाति भस्मना नित्यं जले स्नात्वा ततः परम् ।  
ब्रह्मचारी गृहस्थो वा वानप्रस्थोऽऽथवादरात् ॥ १४ ॥  
सर्वपापविनिर्मुक्तः स याति परमां गतिम् ।  
आग्नेयं भस्मना स्नानं यतीनां च विशिष्यते ॥ १५ ॥  
आर्द्रस्नानाद्वरं भस्मस्नानमार्द्रवधो ध्रुवः ।  
आर्द्रं तु प्रकृतिं विद्यात्प्रकृतिं बन्धनं विदुः ॥ १६ ॥  
प्रकृतेस्तु प्रहाणाय भस्मना स्नानमिष्यते ।  
भस्मना सदृशं ब्रह्यन्नास्ति लोकत्रयेष्वपि ॥ १७ ॥  
रक्षार्थं मङ्‌गलार्थं च पवित्रार्थं पुरा सुरैः ।  
भस्म दृष्ट्‌वा मुने पूर्वं दत्तं देव्यै प्रियेण तु ॥ १८ ॥  
तस्मादेतच्छिरःस्नानमाग्नेयं यः समाचरेत् ।  
भवपाशैर्विनिर्मुक्तः शिवलोके महीयते ॥ १९ ॥  
ज्वररक्षःपिशाचाश्च पूतनाकुष्ठगुल्मकाः ।  
भगन्दराणि सर्वाणि चाशीतिर्वातरोगकाः ॥ २० ॥  
चतुःषष्टिः पित्तरोगाः श्लेष्मा सप्तत्रिपञ्चकाः ।  
व्याघ्रचौरभयं चैवाप्यन्ये दुष्टग्रहा अपि ॥ २१ ॥  
भस्मस्नानेन नश्यन्ति सिंहेनैव यथा गजाः ।  
शुद्धशीतजलेनैव भस्मना च त्रिपुण्ड्रकम् ॥ २२ ॥  
यो धारयेत्परं ब्रह्म स प्राप्नोति न संशयः ।  
(भस्मना च त्रिपुण्ड्रं च यः कोऽपि धारयेत्परम् ।  
स ब्रह्मलोकमाप्नोति मुक्तपापो न संशयः ॥)  
यथाविधि ललाटे वै वह्निवीर्यप्रधारणात् ॥ २३ ॥  
नाशयेल्लिखितां यामीं ललाटस्थां लिपिं ध्रुवम् ।  
कण्ठोपरिकृतं पापं नाशयेत्तत्प्रधारणात् ॥ २४ ॥  
कण्ठे च धारणात्कण्ठभोगादिकृतपातकम् ।  
बाह्वोर्बाहुकृतं पापं वक्षसा मनसा कृतम् ॥ २५ ॥  
नाभ्यां शिश्नकृतं पापं गुदे गुदकृतं हरेत् ।  
पार्श्वयोर्धारणाद्‌ब्रह्मन् परस्त्र्यालिङ्‌गनादिकम् ॥ २६ ॥  
तद्भस्मधारणं शस्तं सर्वत्रैव त्रिलिङ्‌गकम् ।  
ब्रह्मविष्णुमहेशानां त्रय्यग्नीनां च धारणम् ॥ २७ ॥  
गुणलोकत्रयाणां च धारणं तेन वै कृतम् ।  
भस्मच्छन्नो द्विजो विद्वान्महापातकसम्भवैः ॥ २८ ॥
दोषैर्वियुज्यते सद्यो मुच्यते च न संशयः ।  
भस्मनिष्ठस्य दह्यन्ते दोषा भस्माग्निसङ्‌गमात् ॥ २९ ॥  
भस्मस्नानविशुद्धात्मा आत्मनिष्ठ इति स्मृतः ।  
भस्मना दिग्धसर्वाङ्‌गो भस्मदीप्तत्रिपुण्ड्रकः ॥ ३० ॥  
भस्मशायी च पुरुषो भस्मनिष्ठ इति स्मृतः ।  
भूतप्रेतपिशाचाद्या रोगाश्चातीव दुःसहाः ॥ ३१ ॥  
भस्मनिष्ठस्य सान्निध्याद्विद्रवन्ति न संशयः ।  
भासनाद्भसितं प्रोक्तं भस्म कल्मषभक्षणात् ॥ ३२ ॥  
भूतिर्भूतिकरी पुंसां रक्षा रक्षाकरी पुरा ।  
त्रिपुण्ड्रधारिणं दृष्ट्‌वा भूतप्रेतपुरःसराः ॥ ३३ ॥  
भीताः प्रकम्पिताः शीघ्रं नश्यन्त्येव न संशयः ।  
स्मरणादेव रुद्रस्य यथा पापं प्रणश्यति ॥ ३४ ॥  
अप्यकार्यसहस्राणि कृत्वा यः स्नाति भस्मना ।  
तत्सर्वं दहते भस्म यथाग्निस्तेजसा वनम् ॥ ३५ ॥  
कृत्वापि चातुलं पापं मृत्युकालेऽपि यो द्विजः ।  
भस्मस्नायी भवेत्कश्चित्क्षिप्रं पापैः प्रमुच्यते ॥ ३६ ॥  
भस्मस्नानाद्धि शुद्धात्मा जितक्रोधो जितेन्द्रियः ।  
मत्समीपं समागम्य न स भूयोऽभिवर्तते ॥ ३७ ॥  
वनस्पतिगते सोमे भस्मोद्धूलितविग्रहः ।  
अर्चितं शङ्‌करं दृष्ट्‌वा सर्वपापैः प्रमुच्यते ॥ ३८ ॥  
आयुष्कामोऽथवा विद्वान्भूतिकामोऽथवा नरः ।  
नित्यं वै धारयेद्भस्म मोक्षकामी च वै द्विजः ॥ ३९ ॥  
त्रिपुण्ड्रं परमं पुण्यं ब्रह्मविष्णुशिवात्मकम् ।  
ये घोरा राक्षसाः प्रेता ये चान्ये क्षुद्रजन्तवः ॥ ४० ॥  
त्रिपुण्ड्रधारणं दृष्ट्‌वा पलायन्ते न संशयः ।  
कृत्वा शौचादिकं कर्म स्नात्वा तु विमले जले ॥ ४१ ॥  
भस्मनोद्धूलनं कार्यमापादतलमस्तकम् ।  
केवलं वारुणं स्नानं देहे बाह्यमलापहम् ॥ ४२ ॥  
विभूतिस्तानमनघं बाह्यान्तरमलापहम् ।  
त्यक्त्वापि वारुणं स्नानं तत्परः स्यान्न संशयः ॥ ४३ ॥  
कृतमप्यकृतं सत्यं भस्मस्नानं विना मुने ।  
भस्मस्नानं श्रुतिप्रोक्तमाग्नेयं स्नानमुच्यते ॥ ४४ ॥  
अन्तर्बहिश्च संशुद्धं शिवपूजाफलं लभेत् ।  
यद्‌बाह्यमलमात्रस्य नाशकं स्तानमस्ति तत् ॥ ४५ ॥  
तन्नाशयति तीव्रेण प्राणिबाह्यान्तरं मलम् ।  
कृत्वापि कोटिशो नित्यं वारुणं स्नानमादरात् ॥ ४६ ॥  
न भवत्येव पूतात्मा भस्मस्नानं विना मुने ।  
यद्भस्मस्नानमाहाम्यं तद्वेदो वेद तत्त्वतः ॥ ४७ ॥  
यद्वा वेद महादेवः सर्वदेवशिखामणिः ।  
भस्मस्नानमकृत्वैव यः कुर्यात्कर्म वैदिकम् ॥ ४८ ॥  
स तत्कर्मकलार्धार्धमपि नाप्नोति वस्तुतः ।  
यः करिष्यति यत्नेन भस्मस्नानं यथाविधि ॥ ४९ ॥  
स एवैकः सर्वकर्मस्वधिकारी श्रुतिश्रुतः ।  
पावनं पावनानां च भस्मस्नानं श्रुतिश्रुतम् ॥ ५० ॥  
न करिष्यति यो मोहात्स महापातकी भवेत् ।  
अनन्तैर्वारुणैः स्नानैर्यत्पुण्यं प्राप्यते द्विजैः ॥ ५१ ॥  
ततोऽनन्तगुणं पुण्यं भस्मस्नानादवाप्यते ।  
कालत्रयेऽपि कर्तव्यं भस्मस्नानं प्रयत्नतः ॥ ५२ ॥  
भस्मस्नानं स्मृतं श्रौतं तत्त्यागी पतितो भवेत् ।  
मूत्राद्युत्सर्जनान्ते तु भस्मस्नानं प्रयत्नतः ॥ ५३ ॥  
कर्तव्यमन्यथा पूता न भविष्यन्ति मानवाः ।  
विधिवत्कृतशौचोऽपि भस्मस्नानं विना द्विजः ॥ ५४ ॥  
न भविष्यति पूतात्मा नाधिकार्यपि कर्मणि ।  
अपानवायुनिर्याते जृम्भणे स्कन्दने क्षुते ॥ ५५ ॥  
श्लेष्मोद्‌गारेऽपि कर्तव्यं भस्मस्नानं प्रयत्नतः ।  
श्रीभस्मस्नानमाहात्म्यस्यैकदेशोऽत्र वर्णितः ॥ ५६ ॥  
पुनश्च सम्प्रवक्ष्यामि भस्मस्नानोत्थितं फलम् ।  
सावधानेन मनसा श्रोतव्यं मुनिपुङ्‌गव ॥ ५७ ॥
