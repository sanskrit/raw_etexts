व्यास उवाच  
निर्गतास्ते परावृत्तास्तपोविघ्नकराः सुराः ।  
निराशाः कार्यसंसिद्ध्यै तं दृष्ट्वा दृढचेतसम् ॥ १ ॥  
जाते वर्षशते पूर्णे ब्रह्मा लोकपितामहः ।  
तत्राजगाम तरसा हंसारूढश्चतुर्मुखः ॥ २ ॥  
आगत्य तमुवाचेदं त्वष्ट्टपुत्र सुखी भव ।  
त्यक्त्वा ध्यानं वरं ब्रूहि ददामि तव वाञ्छितम् ॥ ३ ॥  
तपसा तेऽद्य तुष्टोऽस्मि त्वां दृष्ट्वा चातिकर्शितम् ।  
वरं वरय भद्रं ते मनोऽभिलषितं तव ॥ ४ ॥  
व्यास उवाच  
वृत्रस्तदातिविशदां पुरतो निशम्य  
    वाचं सुधासमरसां जगदेककर्तुः ।  
सन्त्यज्य योगकलनां सहसोदतिष्ठ-  
    त्सञ्जातहर्षनयनाश्रुकलाकलापः ॥ ५ ॥  
पादौ प्रणम्य शिरसा प्रणयाद्विधातु-  
    र्बद्धाञ्जलिः पुरत एव समाससाद ।  
प्रोवाच तं सुवरदं तपसा प्रसन्नं  
    प्रेम्णातिगद्‌गदगिरा विनयेन नम्रः ॥ ६ ॥  
प्राप्तं मया सकलदेवपदं प्रभोऽद्य  
    यद्दर्शनं तव सुदुर्लभमाशु जातम् ।  
वाञ्छास्ति नाथ मनसि प्रवणे दुरापा  
    तां प्रब्रवीमि कमलासन वेत्सि भावम् ॥ ७ ॥  
मृत्युश्च मा भवतु मे किल लोहकाष्ठ-  
    शुष्कार्द्रवंशनिचयैरपरैश्च शस्त्रैः ।  
वृद्धि प्रयातु मम वीर्यमतीव युद्धे  
    यस्माद्‌भवामि सबलैरमरैरजेयः ॥ ८ ॥  
व्यास उवाच  
इत्थं सम्प्रार्थितो ब्रह्मा तमाह प्रहसन्निव ।  
उत्तिष्ठ गच्छ भद्रं ते वाञ्छितं सफलं सदा ॥ ९ ॥  
न शुष्केण न चार्द्रेण न पाषाणेन दारुणा ।  
भविष्यति च ते मृत्युरिति सत्यं ब्रवीम्यहम् ॥ १० ॥  
इति दत्त्वा वरं ब्रह्मा जगाम भुवनं परम् ।  
वृत्रस्तु तं वरं लब्धा मुदितः स्वगृहं ययौ ॥ ११ ॥  
शशंस पितुरग्रे तद्वरदानं महामतिः ।  
त्वष्टा तु मुदितः प्राप्तं पुत्रं प्राप्तवरं तदा ॥ १२ ॥  
स्वस्ति तेऽस्तु महाभाग जहि शक्रं रिपुं मम ।  
हत्वागच्छ त्रिशिरसो हन्तारं पापसंयुतम् ॥ १३ ॥  
भव त्वं त्रिदशाधीशः सम्प्राप्य विजयं रणे ।  
ममाधिं छिन्धि विपुलं पुत्रनाशसमुद्‌भवम् ॥ १४ ॥  
जीवतो वाक्यकरणात्क्षयाहे भूरिभोजनात् ।  
गयायां पिण्डदानाच्च त्रिभिः पुत्रस्य पुत्रता ॥ १५ ॥  
तस्मात्पुत्र ममात्यर्थं दुःखं नाशितुमर्हसि ।  
त्रिशिरा मम चित्तात्तु नापसर्पति कर्हिचित् ॥ १६ ॥  
सुशीलः सत्यवादी च तापसो वेदवित्तमः ।  
अपराधं विना तेन निहतः पापबुद्धिना ॥ १७ ॥  
  
व्यास उवाच  
इति तस्य वचः श्रुत्वा वृत्रः परमदुर्जयः ।  
रथमारुह्य तरसा निर्जगाम पितुर्गृहात् ॥ १८ ॥  
रणदुन्दुभिनिर्घोषं शङ्खनादं महाबलम् ।  
कारयित्वा प्रयाणं स चकार मदगर्वितः ॥ १९ ॥  
निर्ययौ नयसंयुक्तः सेवकानिति संवदन् ।  
हत्वा शक्रं ग्रहीष्यामि सुरराज्यमकण्टकम् ॥ २० ॥  
इत्युक्त्वा निर्जगामाशु स्वसैन्यपरिवारितः ।  
महता सैन्यनादेन भीषयन्नमरावतीम् ॥ २१ ॥  
तमागच्छन्तमाज्ञाय तुराषाडपि सत्वरः ।  
सेनोद्योगं भयत्रस्तः कारयामास भारत ॥ २२ ॥  
सर्वानाहूय तरसा लोकपालानरिन्दमः ।  
युद्धार्थं प्रेरयन्सर्वान्व्यरोचत महाद्युतिः ॥ २३ ॥  
गृध्रन्व्यूहं ततः कृत्वा संस्थितः पाकशासनः ।  
तत्राजगाम वेगात्तु वृत्रः परबलार्दनः ॥ २४ ॥  
देवदानवयोस्तावत्संग्रामस्तुमुलोऽभवत् ।  
वृत्रवासवयोः संख्ये मनसा विजयैषिणोः ॥ २५ ॥  
एवं परस्परं युद्धे सन्दीप्ते भयदे भृशम् ।  
आकूतं देवताः प्रापुर्दैत्याश्च परमां मुदम् ॥ २६ ॥  
तोमरैर्भिन्दिपालैश्च खड्गैः परशुपट्टिशैः ।  
जघ्नुः परस्परं देवदैत्या स्वस्ववरायुधैः ॥ २७ ॥  
एवं युद्धे वर्तमाने दारुणे लोमहर्षणे ।  
शक्रं जग्राह सहसा वृत्रः क्रोधसमन्वितः ॥ २८ ॥  
अपावृत्य मुखे क्षिप्त्वा स्थितो वृत्रः शतक्रतुम् ।  
मुदितोऽभून्महाराज पूर्ववैरमनुस्मरन् ॥ २९ ॥
शक्रे ग्रस्तेऽथ वृत्रेण संभ्रान्ता निर्जरास्तदा ।  
चुक्रुशः परमार्तास्ते हा शक्रेति मुहुर्मुहुः ॥ ३० ॥  
अपावृतं मुखे शक्रं ज्ञात्वा सर्वे दिवौकसः ।  
बृहस्पतिं प्रणम्योचुर्दीना व्यथितचेतसः ॥ ३१ ॥  
किं कर्तव्यं द्विजश्रेष्ठ त्वमस्माकं गुरुः परः ।  
शक्रो ग्रस्तस्तु वृत्रेण रक्षितो देवतान्तरैः ॥ ३२ ॥  
विना शक्रेण किं कुर्मः सर्वे हीनपराक्रमाः ।  
अभिचारं कुरु विभो सत्वरः शक्रमुक्तये ॥ ३३ ॥  
बृहस्पतिरुवाच  
किं कर्तव्यं सुराः क्षिप्तो मुखमध्येऽस्ति वासवः ।  
वृत्रेणोत्सादितो जीवन्नस्ति कोष्ठान्तरे रिपोः ॥ ३४ ॥  
व्यास उवाच  
देवाश्चिन्तातुराः सर्वे तुरासाहं तथाकृतम् ।  
दृष्ट्वा विमृश्य तरसा चक्रुर्यत्नं विमुक्तये ॥ ३५ ॥  
असृजन्त महासत्त्वां जृम्भिकां रिपुनाशिनीम् ।  
ततो विजृम्भमाणः स व्यावृतास्यो बभूव ह ॥ ३६ ॥  
विजृम्भमाणस्य ततो वृत्रस्यास्यादवापतत् ।  
स्वान्यङ्गान्यपि संक्षिप्य निष्क्रान्तो बलसूदनः ॥ ३७ ॥  
ततः प्रभृति लोकेषु जृम्भिका प्राणिसंस्थिता ।  
जहृषुश्च सुराः सर्वे शक्रं दृष्ट्वा विनिर्गतम् ॥ ३८ ॥  
ततः प्रववृते युद्धं तयोर्लोकभयप्रदम् ।  
वर्षाणामयुतं यावद्दारुणं लोमहर्षणम् ॥ ३९ ॥  
एकतश्च सुराः सर्वे युद्धाय समुपस्थिताः ।  
एकतो बलवांस्त्वाष्ट्रः संग्रामे समवर्तत ॥ ४० ॥  
यदा व्यवर्धत रणे वृत्रो वरमदावृतः ।  
पराजितस्तदा शक्रस्तेजसा तस्य धर्षितः ॥ ४१ ॥  
विव्यथे मघवा युद्धे ततः प्राप्य पराजयम् ।  
विषादमगमन्देवा दृष्ट्वा शक्रं पराजितम् ॥ ४२ ॥  
जग्मुस्त्यक्त्वा रणं सर्वे देवा इन्द्रपुरोगमाः ।  
गृहीतं देवसदनं वृत्रेणागत्य रंहसा ॥ ४३ ॥  
देवोद्यानानिसर्वाणि भुङ्क्तेऽसौ दानवो बलात् ।  
ऐरावतोऽपि दैत्येन गृहीतोऽसौ गजोत्तमः ॥ ४४ ॥  
विमानानि च सर्वाणि गृहीतानि विशाम्पते ।  
उच्चैःश्रवा हयवरो जातस्तस्य वशे तदा ॥ ४५ ॥  
कामधेनुः पारिजातो गणश्चाप्सरसां तथा ।  
गृहीतं रत्नमात्रं तु तेन त्वष्ट्टसुतेन ह ॥ ४६ ॥  
स्थानभ्रष्टाः सुराः सर्वे गिरिदुर्गेषु संस्थिताः ।  
दुःखमापुः परिभ्रष्टा यज्ञभागात्सुरालयात् ॥ ४७ ॥  
वृत्रः सुरपदं प्राप्य बभूव मदगर्वितः ।  
त्वष्टातीव सुखं प्राप्य मुमोद सुतसंयुतः ॥ ४८ ॥  
अमन्त्रयन्हितं देवा मुनिभिः सह भारत ।  
किं कर्तव्यमिति प्राप्ते विचिन्त्य भयमोहिताः ॥ ४९ ॥  
जग्मुः कैलासमचलं सुराः शक्रसमन्विताः ।  
महादेवं प्रणम्योचुः प्रह्वाः प्राञ्जलयो भृशम् ॥ ५० ॥  
देवदेव महादेव कृपासिन्धो महेश्वर ।  
रक्षास्मान्भयभीतांस्तु वृत्रेणातिपराजितान् ॥ ५१ ॥  
गृहीतं देवसदनं तेन देव बलीयसा ।  
किं कर्तव्यमतः शम्भो ब्रूहि सत्यं शिवाद्य नः ॥ ५२ ॥  
किं कुर्मः क्व च गच्छामः स्थानभ्रष्टा महेश्वर ।  
दुःखस्य नाधिगच्छामो विनाशोपायमीश्वर ॥ ५३ ॥  
साहाय्यं कुरु भूतेश व्यथिताः स्म कृपानिधे ।  
वृत्रं जहि मदोत्सिक्तं वरदानबलाद्विभो ॥ ५४ ॥  
शिव उवाच  
ब्रह्माणं पुरतः कृत्वा वयं सर्वे हरेः क्षयम् ।  
गत्वा समेत्य तं विष्णुं चिन्तयामो वधोद्यमम् ॥ ५५ ॥  
स शक्तश्च छलज्ञश्च बलवान्बुद्धिमत्तरः ।  
शरण्यश्च दयाब्धिश्च वासुदेवो जनार्दनः ॥ ५६ ॥  
विना तं देवदेवेशं नार्थसिद्धिर्भविष्यति ।  
तस्मात्तत्र च गन्तव्यं सर्वकार्यार्थसिद्धये ॥ ५७ ॥  
व्यास उवाच  
इति सञ्चिन्त्य ते सर्वे ब्रह्मा शक्रः सशङ्करः ।  
जग्मुर्विष्णोः क्षयं देवाः शरण्यं भक्तवत्सलम् ॥ ५८ ॥  
गत्वा विष्णुपदं देवास्तुष्टुवुः परमेश्वरम् ।  
हरिं पुरुषसूक्तेन वेदोक्तेन जगद्‌गुरुम् ॥ ५९ ॥  
प्रत्यक्षोऽभूज्जगन्नाथस्तेषां स कमलापतिः ।  
सम्मान्य च सुरान्सर्वानित्युवाच पुरःस्थितः ॥ ६० ॥  
किमागताः स्म लोकेशा हरब्रह्मसमन्विताः ।  
कारणं कथयध्वं वः सर्वेषां सुरसत्तमाः ॥ ६१ ॥  
व्यास उवाच  
इति श्रुत्वा हरेर्वाक्यं नोचुर्देवा रमापतिम् ।  
चिन्ताविष्टाः स्थिताः प्रायः सर्वेप्राञ्जलयस्तथा ॥ ६२ ॥  
इति श्रीमद्देवीभागवते महापुराणेऽष्टादशसाहस्र्या संहितायां षष्ठस्कन्धे  
ब्रह्मनेतृत्वे सेन्द्रैः सुरैर्विष्णोः शरणगमनवर्णनं नाम चतुर्थोऽध्यायः ॥ ४ ॥
