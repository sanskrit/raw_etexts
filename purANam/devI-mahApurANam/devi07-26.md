सूत उवाच -  
ततोऽथ भूपतिः प्राह राज्ञीं स्थित्वा ह्यधोमुखः ।  
अत्रोपविश्यतां बाले पापस्य पुरतो मम ॥ १ ॥  
शिरस्ते छेदयिष्यामि हन्तुं शक्नोति चेत्करः ।  
एवमुक्त्वा समुद्यम्य खड्गं हन्तुं गतो नृपः ॥ २ ॥  
न जानाति नृपः पत्नीं सा न जानाति भूपतिम् ।  
अब्रवीद्‌ भृशदुःखार्ता स्वमृत्युमभिकाङ्क्षति ॥ ३ ॥  
स्त्र्युवाच -  
चाण्डाल शृणु मे वाक्यं किञ्चित्त्वं यदि मन्यसे ।  
मृतस्तिष्ठति मे पुत्रो नातिदूरे बहिः पुरात् ॥ ४ ॥  
तं दहामि हतं यावदानयित्वा तवान्तिकम् ।  
तावत्प्रतीक्ष्यतां पश्चादसिना घातयस्व माम् ॥ ५ ॥  
तेनाथ बाढमित्युक्त्वा प्रेषिता बालकं प्रति ।  
सा जगामातिदुःखार्ता विपलन्ती सुदारुणम् ॥ ६ ॥  
भार्या तस्य नरेन्द्रस्य सर्पदष्टं हि बालकम् ।  
हा पुत्र हा वत्स शिशो इत्येवं वदती मुहुः ॥ ७ ॥  
कृशा विवर्णा मलिना पांसुध्वस्तशिरोरुहा ।  
श्मशानभूमिमागत्य बालं स्थाप्याविशद्‌भुवि ॥ ८ ॥  
(राजन्नद्य स्वबालं तं पश्यसीह महीतले ।  
रममाणं स्वसखिभिर्दष्टं दुष्टाहिना मृतम् ॥)  
तस्या विलापशब्दं तमाकर्ण्य स नराधिपः ।  
शवसन्निधिमागत्य वस्त्रमस्याक्षिपत्तदा ॥ ९ ॥  
तां तथा रुदतीं भार्यां नाभिजानाति भूमिपः ।  
चिरप्रवाससन्तप्तां पुनर्जातामिवाबलाम् ॥ १० ॥  
सापि तं चारुकेशान्तं पुरो दृष्ट्वा जटालकम् ।  
नाभ्यजानान्नृपवरं शुष्कवृक्षत्वचोपमम् ॥ ११ ॥  
भूमौ निपतितं बालं दृष्ट्वाशीविषपीडितम् ।  
नरेन्द्रलक्षणोपेतमचिन्तयदसौ नृपः ॥ १२ ॥  
अस्य पूर्णेन्दुवद्वक्त्रं शुभमुन्नसमव्रणम् ।  
दर्पणप्रतिमोत्तुङ्गकपोलयुगशोभितम् ॥ १३ ॥  
नीलान्केशान्कुञ्चिताग्रान् सान्द्रान्दीर्घांस्तरङ्‌गिणः ।  
राजीवसदृशे नेत्रे ओष्ठौ बिम्बफलोपमौ ॥ १४ ॥  
विशालवक्षा दीर्घाक्षो दीर्घबाहून्नतांसकः ।  
विशालपादो गम्भीरःसूक्ष्माङ्गुल्यवनीधरः ॥ १५ ॥  
मृणालपादो गम्भीरनाभिरुद्धतकन्धरः ।  
अहो कष्टं नरेन्द्रस्य कस्याप्येष कुले शिशुः ॥ १६ ॥  
जातो नीतः कृतान्तेन कालपाशाद्दुरात्मना ।  
सूत उवाच -  
एवं दृष्ट्वाथ तं बालं मातुरङ्के प्रसारितम् ॥ १७ ॥  
स्मृतिमभ्यागतो राजा हाहेत्यश्रूण्यपातयत् ।  
सोऽप्युवाच च वत्सो मे दशामेतामुपागतः ॥ १८ ॥  
नीतो यदि च घोरेण कृतान्तेनात्मनो वशम् ।  
विचारयित्वा राजासौ हरिश्चन्द्रस्तथा स्थितः ॥ १९ ॥  
ततो राज्ञी महादुःखावेशादिदमभाषत ।  
राज्ञ्युवाच -  
हा वत्स कस्य पापस्य त्वपध्यानादिदं महत् ॥ २० ॥  
दुःखमापतितं घोरं तद्‌रूपं नोपलभ्यते ।  
हा नाथ राजन् भवता मामपास्य सुदुःखिताम् ॥ २१ ॥  
कस्मिन्संस्थीयते स्थाने विश्रब्धं केन हेतुना ।  
राज्यनाशं सुहृत्त्यागो भार्यातनयविक्रयः ॥ २२ ॥  
हरिश्चन्द्रस्य राजर्षेः किं विधातः कृतं त्वया ।  
इति तस्या वचः श्रुत्वा राजा स्थानच्युतस्तदा ॥ २३ ॥  
प्रत्यभिज्ञाय देवीं तां पुत्रं च निधनं गतम् ।  
कष्टं ममैव पत्नीयं बालकश्चापि मे सुतः ॥ २४ ॥  
ज्ञात्वा पपात सन्तप्तो मूर्च्छामतिजगाम ह ।  
सा च तं प्रत्यभिज्ञाय तामवस्थामुपागतम् ॥ २५ ॥  
मूर्च्छिता निपपातार्ता निश्चेष्टा धरणीतले ।  
चेतनां प्राप्य राजेन्द्रो राजपत्नी च तौ समम् ॥ २६ ॥  
विलेपतुः सुसन्तप्तौ शोकभारेण पीडितौ ।  
राजोवाच -  
हा वत्स सुकुमारं ते वदनं कुञ्चितालकम् ॥ २७ ॥  
पश्यतो मे मुखं दीनं हृदयं किं न दीर्यते ।  
तात तातेति मधुरं ब्रुवाणं स्वयमागतम् ॥ २८ ॥  
उपगुह्य कदा वक्ष्ये वत्सवत्सेति सौहृदात् ।  
कस्य जानुप्रणीतेन पिङ्गेन क्षितिरेणुना ॥ २९ ॥  
ममोत्तरीयमुत्सङ्गं तथाङ्गं मलमेष्यति ।  
न वालं मम सम्भूतं मनो हृदयनन्दन ॥ ३० ॥  
(मयासि पितृमान्पित्रा विक्रीतो येन वस्तुवत् ।)  
गतं राज्यमशेषं मे सबान्धवधनं महत् ।  
(हीनदैवान्नृशंसेन दृष्टो मे तनयस्ततः ।)  
अहं महाहिदष्टस्य पुत्रस्याननपङ्कजम् ॥ ३१ ॥  
निरीक्षन्नद्य घोरेण विषेणाधिकृतोऽधुना ।  
एवमुक्त्वा तमादाय बालकं बाष्पगद्‌गदः ॥ ३२ ॥  
परिष्वज्य च निश्चेष्टो मूर्च्छया निपपात ह ।  
ततस्तं पतितं दृष्ट्वा शैव्या चैवमचिन्तयत् ॥ ३३ ॥  
अयं स पुरुषव्याघ्रः स्वरेणैवोपलक्ष्यते ।  
विद्वज्जनमनश्चन्द्रो हरिश्चन्द्रो न संशयः ॥ ३४ ॥  
तथास्य नासिका तुङ्गा तिलपुष्पोपमा शुभा ।  
दन्ताश्च मुकुलप्रख्याः ख्यातकीर्तेर्महात्मनः ॥ ३५ ॥  
श्मशानमागतः कस्माद्यद्येवं स नरेश्वरः ।  
विहाय पुत्रशोकं सा पश्यन्ती पतितं पतिम् ॥ ३६ ॥
प्रहृष्टा विस्मिता दीना भर्तृपुत्रार्तिपीडिता ।  
वीक्षती सा तदापतन्मूर्च्छया धरणीतले ॥ ३७ ॥  
प्राप्य चेतश्च शनकैः सा गद्‌गदमभाषत ।  
धिक्त्वां दैव ह्यकरुण निर्मर्याद जुगुप्सित ॥ ३८ ॥  
येनायममरप्रख्यो नीतो राजा श्वपाकताम् ।  
राज्यनाशं सुहृत्त्यागं भार्यातनयविक्रयम् ॥ ३९ ॥  
प्रापयित्वापि येनाद्य चाण्डालोऽयं कृतो नृपः ।  
नाद्य पश्यामि ते छत्रं सिंहासनमथापि वा ॥ ४० ॥  
चामरव्यजने वापि कोऽयं विधिविपर्ययः ।  
यस्यास्य व्रजतः पूर्वं राजानो भृत्यतां गताः ॥ ४१ ॥  
स्वोत्तरीयैः प्रकुर्वन्ति विरजस्कं महीतलम् ।  
सोऽयं कपालसंलग्ने घटीपटनिरन्तरे ॥ ४२ ॥  
मृतनिर्माल्यसूत्रान्तर्लग्नकेशसुदारुणे ।  
वसानिष्पन्दसंशुष्कमहापटलमण्डिते ॥ ४३ ॥  
भस्माङ्गारार्धदग्धास्थिमज्जासङ्घट्टभीषणे ।  
गृध्रगोमायुनादार्ते पुष्टक्षुद्रविहङ्गमे ॥ ४४ ॥  
चिताधूमायतपटे नीलीकृतदिगन्तरे ।  
कुणपास्वादनमुदा सम्प्रकृष्टनिशाचरे ॥ ४५ ॥  
चरत्यमेध्ये राजेन्द्रः श्मशाने दुःखपीडितः ।  
एवमुक्त्वाथ संश्लिष्य कण्ठे राज्ञो नृपात्मजा ॥ ४६ ॥  
कष्टं शोकसमाविष्टा विललापार्तया गिरा ।  
राजन् स्वप्नोऽथ तथ्यं वा यदेतन्मन्यते भवान् ॥ ४७ ॥  
तत्कथ्यतां महाभाग मनो वै मुह्यते मम ।  
यद्येतदेव धर्मज्ञ नास्ति धर्मे सहायता ॥ ४८ ॥  
तथैव विप्रदेवादिपूजने सत्यपालने ।  
नास्ति धर्मः कुतः सत्यं नार्जवं नानृशंसता ॥ ४९ ॥  
यत्र त्वं धर्मपरमः स्वराज्यादवरोपितः ।  
सूत उवाच -  
इति तस्या वचः श्रुत्वा निःश्वस्योष्णं सगद्‌गदः ॥ ५० ॥  
कथयामास तन्वङ्ग्यै यथा प्राप्तः श्वपाकताम् ।  
रुदित्वा सा तु सुचिरं निःश्वस्योष्णं सुदुःखिता ॥ ५१ ॥  
स्वपुत्रमरणं भीरुर्यथावत्तं न्यवेदयत् ।  
श्रुत्वा राजा तथा वाक्यं निपपात महीतले ॥ ५२ ॥  
मृतपुत्रं समानीय जिह्वया विलिहन्मुहुः ।  
हरिश्चन्द्रमथो प्राह शैव्या गद्‌गदया गिरा ॥ ५३ ॥  
कुरुष्व स्वामिनः प्रेष्यं छेदयित्वा शिरो मम ।  
स्वामिद्रोहो न तेऽस्त्वद्य मासत्यो भव भूपते ॥ ५४ ॥  
मासत्यं तव राजेन्द्र परद्रोहस्तु पातकम् ।  
एतदाकर्ण्य राजा तु पपात भुवि मूर्च्छितः ॥ ५५ ॥  
क्षणेन चेतनां प्राप्य विललापातिदुःखितः ।  
राजोवाच -  
कथं प्रिये त्वया प्रोक्तं वचनं त्वतिनिष्ठुरम् ॥ ५६ ॥  
यदशक्यं भवेद्वक्तुं तत्कर्म क्रियते कथम् ।  
पत्न्युवाच -  
मया च पूजिता गौरी देवा विप्रास्तथैव च ॥ ५७ ॥  
भविष्यसि पतिस्त्वं मे ह्यन्यस्मिञ्जन्मनि प्रभो ।  
श्रुत्वा राजा तदा वाक्यं निपपात महीतले ॥ ५८ ॥  
मृतस्य पुत्रस्य तदा चुचुम्ब दुःखितो मुखम् ।  
राजोवाच -  
प्रिये न रोचते दीर्घं कालं क्लेशं मयाशितुम् ॥ ५९ ॥  
नात्मायत्तोऽहं तन्वङ्‌गि पश्य मे मन्दभाग्यताम् ।  
चाण्डालेनाननुज्ञातः प्रवेक्ष्ये ज्वलनं यदि ॥ ६० ॥  
चाण्डालदासतां यास्ये पुनरप्यन्यजन्मनि ।  
नरकं च वरं प्राप्य खेदं प्राप्स्यामि दारुणम् ॥ ६१ ॥  
तापं प्राप्स्यामि सम्प्राप्य महारौरवरौरवे ।  
मग्नस्य दुःखजलधौ वरं प्राणैर्वियोजनम् ॥ ६३ ॥  
एकोऽपि बालको योऽयमासीद्वंशकरः सुतः ।  
मम दैवानुयोगेन मृतो सोऽपि बलीयसा ॥ ६३ ॥  
कथं प्राणान्विमुञ्चामि परायत्तोऽस्मि दुर्गतः ।  
तथापि दुःखबाहुल्यात्त्यक्ष्यामि तु निजां तनुम् ॥ ६४ ॥  
त्रैलोक्ये नास्ति तद्दुःखं नासिपत्रवने तथा ।  
वैतरण्यां कुतस्तद्वद्यादृशं पुत्रविप्लवे ॥ ६५ ॥  
सोऽहं सुतशरीरेण दीप्यमाने हुताशने ।  
निपतिष्यामि तन्वङ्‌गि क्षन्तव्यं तन्ममाधुना ॥ ६६ ॥  
न वक्तव्य त्वया किञ्चिदतः कमललोचने ।  
मम वाक्यं च तन्वङ्‌गि निबोधाहतमानसा ॥ ६७ ॥  
अनुज्ञाताथ गच्छ त्वं विप्रवेश्म शुचिस्मिते ।  
यदि दत्तं यदि हुतं गुरवो यदि तोषिताः ॥ ६८ ॥  
सङ्गमः परलोके मे निजपुत्रेण चेत्त्वया ।  
इहलोके कुतस्त्वेतद्‌भविष्यति समीप्सितम् ॥ ६९ ॥  
यन्मया हसता किञ्चिद्‌रहसि त्वां शुचिस्मिते ।  
अशेषमुक्तं तत्सर्वं क्षन्तव्यं मम यास्यतः ॥ ७० ॥  
राजपत्नीति गर्वेण नावज्ञेयः स मे द्विजः ।  
सर्वयत्नेन तोष्यं स्यात्स्वामी दैवतवच्छुभे ॥ ७१ ॥  
राज्ञ्युवाच  
अहमप्यत्र राजर्षे निपतिष्ये हुताशने ।  
दुःखभारासहा देव सह यास्यामि वै त्वया ॥ ७२ ॥  
त्वया सह मम श्रेयो गमनं नान्यथा भवेत् ।  
सह स्वर्गं च नरकं त्वया भोक्ष्यामि मानद ।  
श्रुत्वा राजा तदोवाच एवमस्तु पतिव्रते ॥ ७३ ॥  
इति श्रीमद्देवीभागवते महापुराणेऽष्टादशसाहस्र्यां संहितायां सप्तमस्कन्धे  
हरिश्चन्द्रोपाख्याने राज्ञो हुताशनप्रवेशोद्योगवर्णनं नाम षड्‌विंशोऽध्यायः ॥ २६ ॥
