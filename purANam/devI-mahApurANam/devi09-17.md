श्रीनारायण उवाच  
धर्मध्वजस्य पत्नी माधवीति च विश्रुता ।  
नृपेण सार्धं सारामे रेमे च गन्धमादने ॥ १ ॥  
शय्यां रतिकरीं कृत्वा पुष्पचन्दनचर्चिताम् ।  
चन्दनालिप्तसर्वाङ्‌गीं पुष्पचन्दनवायुना ॥ २ ॥  
स्त्रीरत्नमतिचार्वङ्‌गी रत्नभूषणभूषिता ।  
कामुकी रसिका सृष्टा रसिकेन च संयुता ॥ ३ ॥  
सुरते विरतिर्नास्ति तयोः सुरतिविज्ञयोः ।  
गतं देववर्षशतं न ज्ञातं च दिवानिशम् ॥ ४ ॥  
ततो राजा मतिं प्राप्य सुरताद्विरराम च ।  
कामुकी सुन्दरी किञ्चिन्न च तृप्तिं जगाम सा ॥ ५ ॥  
दधार गर्भं सा सद्यो दैवादब्दशतं सती ।  
श्रीगर्भा श्रीयुता सा च सम्बभूव दिने दिने ॥ ६ ॥  
शुभे क्षणे शुभदिने शुभयोगे च संयुते ।  
शुभलग्ने शुभांशे च शुभस्वामिग्रहान्विते ॥ ७ ॥  
कार्तिकीपूर्णिमायां तु सितवारे च पाद्मज ।  
सुषाव सा च पद्मांशां पद्मिनीं तां मनोहराम् ॥ ८ ॥  
शरत्पार्वणचन्द्रास्यां शरत्पङ्‌कजलोचनाम् ।  
पक्वबिम्बाधरोष्ठीं च पश्यन्तीं सस्मितां गृहम् ॥ ९ ॥  
हस्तपादतलारक्तां निम्ननाभिं मनोरमाम् ।  
तदधस्त्रिवलीयुक्तां नितम्बयुगवर्तुलाम् ॥ १० ॥  
शीते सुखोष्णसर्वाङ्‌गीं ग्रीष्मे च सुखशीतलाम् ।  
श्यामां सुकेशीं रुचिरां न्यग्रोधपरिमण्डलाम् ॥ ११ ॥  
पीतचम्पकवर्णाभां सुन्दरीष्वेव सुन्दरीम् ।  
नरा नार्यश्च तां दृष्ट्वा तुलनां दातुमक्षमाः ॥ १२ ॥  
तेन नाम्ना च तुलसीं तां वदन्ति मनीषिणः ।  
सा च भूयिष्ठमानेन योग्या स्त्री प्रकृतिर्यथा ॥ १३ ॥  
सर्वैर्निषिद्धा तपसे जगाम बदरीवनम् ।  
तत्र देवाब्दलक्षं च चकार परमं तपः ॥ १४ ॥  
मनसा नारायणः स्वामी भवितेति च निश्चिता ।  
ग्रीष्मे पञ्चतपाः शीते तोयवस्त्रा च प्रावृषि ॥ १५ ॥  
आसनस्था वृष्टिधाराः सहन्तीति दिवानिशम् ।  
विंशत्सहस्रवर्षं च फलतोयाशना च सा ॥ १६ ॥  
त्रिंशत्सहस्रवर्षं च पत्राहारा तपस्विनी ।  
चत्वारिंशत्सहस्राब्दं वाय्वाहारा कृशोदरी ॥ १७ ॥  
ततो दशसहस्राब्दं निराहारा बभूव सा ।  
निर्लक्ष्यां चैकपादस्थां दृष्ट्वा तां कमलोद्भवः ॥ १८ ॥  
समाययौ वरं दातुं परं बदरिकाश्रमम् ।  
चतुर्मुखं च सा दृष्ट्वा ननाम हंसवाहनम् ॥ १९ ॥  
तामुवाच जगत्कर्ता विधाता जगतामपि ।  
ब्रह्मोवाच  
वरं वृणीष्व तुलसि यत्ते मनसि वाच्छितम् ॥ २० ॥  
हरिभक्तिं हरेर्दास्यमजरामरतामपि ।  
तुलस्युवाच  
शृणु तात प्रवक्ष्यामि यन्मे मनसि वाञ्छितम् ॥ २१ ॥  
सर्वज्ञस्यापि पुरतः का लज्जा मम साम्प्रतम् ।  
अहं तु तुलसी गोपी गोलोकेऽहं स्थिता पुरा ॥ २२ ॥  
कृष्णप्रिया किङ्करी च तदंशा तत्सखी प्रिया ।  
गोविन्दरतिसम्भुक्तामतृप्तां मां च मूर्च्छिताम् ॥ २३ ॥  
रासेश्वरी समागत्य ददर्श रासमण्डले ।  
गोविन्दं भर्त्सयामास मां शशाप रुषान्विता ॥ २४ ॥
याहि त्वं मानवीं योनिमित्येवं च शशाप ह ।  
मामुवाच स गोविन्दो मदंशं च चतुर्भुजम् ॥ २५ ॥  
लभिष्यसि तपस्तप्त्वा भारते ब्रह्मणो वरात् ।  
इत्येवमुक्त्वा देवेशोऽप्यन्तर्धानं चकार सः ॥ २६ ॥  
देव्या भिया तनुं त्यक्त्वा प्राप्तं जन्म गुरो भुवि ।  
अहं नारायणं कान्तं शान्तं सुन्दरविग्रहम् ॥ २७ ॥  
साम्प्रतं तं पतिं लब्धुं वरये त्वं च देहि मे ।  
ब्रह्मदेव उवाच  
सुदामा नाम गोपश्च श्रीकृष्णाङ्‌गसमुद्भवः ॥ २८ ॥  
तदंशश्चातितेजस्वी लेभे जन्म च भारते ।  
साम्प्रतं राधिकाशापाद्दनुवंशसमुद्भवः ॥ २९ ॥  
शङ्‌खचूडेति विख्यातस्त्रैलोक्ये न च तत्समः ।  
गोलोके त्वां पुरा दृष्ट्वा कामोन्मथितमानसः ॥ ३० ॥  
विलम्भितुं न शशाक राधिकायाः प्रभावतः ।  
स च जातिस्मरस्तस्मात्सदामाभूच्च सागरे ॥ ३१ ॥  
जातिस्मरा त्वमपि सा सर्वं जानासि सुन्दरि ।  
अधुना तस्य पत्नी त्वं सम्भविष्यसि शोभने ॥ ३२ ॥  
पश्चान्नारायणं शान्तं कान्तमेव वरिष्यसि ।  
शापान्नारायणस्यैव कलया दैवयोगतः ॥ ३३ ॥  
भविष्यसि वृक्षरूपा त्वं पूता विश्वपावनी ।  
प्रधाना सर्वपुष्पेषु विष्णुप्राणाधिका भवेः ॥ ३४ ॥  
त्वया विना च सर्वेषां पूजा च विफला भवेत् ।  
वृन्दावने वृक्षरूपा नाम्ना वृन्दावनीति च ॥ ३५ ॥  
त्वत्पत्रैर्गोपिगोपाश्च पूजयिष्यन्ति माधवम् ।  
वृक्षाधिदेवीरूपेण सार्धं कृष्णेन सन्ततम् ॥ ३६ ॥  
विहरिष्यसि गोपेन स्वच्छन्दं मद्वरेण च ।  
इत्येवं वचनं श्रुत्वा सस्मिता हृष्टमानसा ॥ ३७ ॥  
प्रणनाम च ब्रह्माणं तं च किञ्चिदुवाच सा ।  
तुलस्युवाच  
यथा मे द्विभुजे कृष्णे वाञ्छा च श्यामसुन्दरे ॥ ३८ ॥  
सत्यं ब्रवीमि हे तात न तथा च चतुर्भुजे ।  
अतृप्ताहं च गोविन्दे दैवाच्छृङ्‌गारभङ्‌गतः ॥ ३९ ॥  
गोविन्दस्यैव वचनात्प्रार्थयामि चतुर्भुजम् ।  
त्वत्प्रसादेन गोविन्दं पुनरेव सुदुर्लभम् ॥ ४० ॥  
ध्रुवमेव लभिष्यामि राधाभीतिं प्रमोचय ।  
ब्रह्यदेव उवाच  
गृहाण राधिकामन्त्रं ददामि षोडशाक्षरम् ॥ ४१ ॥  
तस्याश्च प्राणतुल्या त्वं मद्वरेण भविष्यसि ।  
शृङ्‌गारं युवयोर्गोप्यं न ज्ञास्यति च राधिका ॥ ४२ ॥  
राधासमा त्वं सुभगे गोविन्दस्य भविष्यसि ।  
इत्येवमुक्त्वा दत्त्वा च देव्या वै षोडशाक्षरम् ॥ ४३ ॥  
मन्त्रं चैव जगद्धाता स्तोत्रं च कवचं परम् ।  
सर्वं पूजाविधानं च पुरश्चर्याविधिक्रमम् ॥ ४४ ॥  
परां शुभाशिषं चैव पूजां चैव चकार सा ।  
बभूव सिद्धा सा देवी तत्प्रसादाद्रमा यथा ॥ ४५ ॥  
सिद्धं मन्त्रेण तुलसी वरं प्राप यथोदितम् ।  
बुभुजे च महाभोगं यद्विश्वेषु च दुर्लभम् ॥ ४६ ॥  
प्रसन्नमनसा देवी तत्याज तपसः क्लमम् ।  
सिद्धे फले नराणां च दुःखं च सुखमुत्तमम् ॥ ४७ ॥  
भुक्त्या पीत्वा च सन्तुष्टा शयनं च चकार सा ।  
तल्पे मनोरमे तत्र पुष्पचन्दनचर्चिते ॥ ४८ ॥  
इति श्रीमद्देवीभागवते महापुराणेऽष्टादशसाहस्र्यां  
संहितायां नवमस्कन्धे नारायणनारदसंवादे  
धर्मध्वजसुतातुलस्युपाख्यानवर्णनं नाम सप्तदशोऽध्यायः ॥ १७ ॥
