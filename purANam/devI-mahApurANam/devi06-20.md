जनमेजय उवाच  
संशयोऽयं महानत्र जातमात्रः शिशुस्तथा ।  
मुक्तः केन गृहीतोऽसावेकाकी विजने वने ॥ १ ॥  
का गतिस्तस्य बालस्य जाता सत्यवतीसुत ।  
व्याघ्रसिंहादिभिर्हिंस्रैर्गृहीतो नातिबालकः ॥ २ ॥  
व्यास उवाच  
लक्ष्मीनारायणौ तस्मात्स्थानाच्च चलितौ यदा ।  
तदैव तत्र चम्पाख्यः प्राप्तो विद्याधरः किल ॥ ३ ॥  
विमानवरमारूढः कामिन्या सहितो नृप ।  
मदनालसया कामं क्रीडमानो यदृच्छया ॥ ४ ॥  
विलोक्य तं शिशुं भूमावेकाकिनमनुत्तमम् ।  
देवपुत्रप्रतीकाशं रममाणं यथासुखम् ॥ ५ ॥  
विमानात्तरसोत्तीर्य चम्पकस्तं शिशु जवात् ।  
जग्राह च मुदं प्राप निधिं प्राप्य यथाधनः ॥ ६ ॥  
गृहीत्वा चम्पकः प्रादाद्देव्यै तं मदनोपमम् ।  
मदनालसायै तं बालं जातमात्रं मनोहरम् ॥ ७ ॥  
सा गृहीत्वा शिशुं प्रेम्णा सरोमाञ्चा सविस्मया ।  
मुखं चुचुम्ब बालस्य कृत्वा तु हृदये भृशम् ॥ ८ ॥  
आलिङ्‌गितश्चुम्बितश्च तयासौ प्रीतिपूर्वकम् ।  
उत्सङ्गे च कृतस्तन्व्या पुत्रभावेन भारत ॥ ९ ॥  
कृत्वाङ्के तौ समारूढौ विमानं दम्पती मुदा ।  
पतिं पप्रच्छ चार्वङ्गी प्रहस्य मदनालसा ॥ १० ॥  
कस्यायं बालकः कान्त त्यक्तः केन च कानने ।  
पुत्रोऽयं मम देवेन दत्तस्त्र्यम्बकपाणिना ॥ ११ ॥  
चम्पक उवाच  
प्रिये गत्वाद्य पृच्छेयं शक्रं सर्वज्ञमाशु वै ।  
देवो वा दानवो वापि गन्धर्वो वा शिशुः किल ॥ १२ ॥  
तेनाज्ञप्तः करिष्यामि पुत्रं प्राप्तं वनादमुम् ।  
अपृष्ट्वा नैव कर्तव्यं कार्यं किञ्चिन्मया ध्रुवम् ॥ १३ ॥  
इत्युक्त्वा तां गृहीत्वा तं विमानेनाथ चम्पकः ।  
ययौ शक्रपुरं तूर्णं हर्षेणोत्फुल्ललोचनः ॥ १४ ॥  
प्रणम्य पादयोः प्रीत्या चम्पकस्तु शचीपतिम् ।  
निवेद्य बालकं प्राह कृताञ्जलिपुटः स्थितः ॥ १५ ॥  
देवदेव मया लब्धस्तीर्थे परमपावने ।  
कालिन्दीतमसासङ्गे बालकोऽयं स्मरप्रभः ॥ १६ ॥  
कस्यायं बालकः कान्तः कथं त्यक्तः शचीपते ।  
आज्ञा चेत्तव देवेश कुर्वेऽहं बालकं सुतम् ॥ १७ ॥  
अतीव सुन्दरो बालः प्रियाया वल्लभः सुतः ।  
कृत्रिमस्तु सुतः प्रोक्तो धर्मशास्त्रेषु सर्वथा ॥ १८ ॥  
इन्द्र उवाच  
पुत्रोऽयं वासुदेवस्य वाजिरूपधरस्य ह ।  
हैहयोऽयं महाभाग लक्ष्म्यां जातः परन्तपः ॥ १९ ॥  
उत्पादितो भगवता कार्यार्थं किल बालकः ।  
दातुं नृपतये नूनं ययातितनयाय च ॥ २० ॥  
हरिणा प्रेरितः सोऽद्य राजा परमधार्मिकः ।  
आगमिष्यति पुत्रार्थं तीर्थे तस्मिन्मनोरमे ॥ २१ ॥  
तावत्त्वं गच्छ तत्रैव गृहीत्वा बालकं शुभम् ।  
यावन्न याति नृपतिर्ग्रहीतुं हरिणेरितः ॥ २२ ॥  
गत्वा तत्र विमुञ्चैनं विलम्बं मा कृथा वर ।  
अदृष्ट्वा बालकं राजा दुःखितश्च भविष्यति ॥ २३ ॥  
तस्माच्चम्पक मुञ्चैनं राजा प्राप्नोतु पुत्रकम् ।  
एकवीरेति नाम्नायं ख्यातः स्यात् पृथिवीतले ॥ २४ ॥  
  
व्यास उवाच  
इति तस्य वचः श्रुत्वा चम्पकस्त्वरयान्वितः ।  
जगाम पुत्रमादाय स्थले तस्मिन्महीपते ॥ २५ ॥  
मुमोच बालकं तत्र यत्र पूर्वं स्थितो ह्यभूत् ।  
आरुह्य स्वविमानं तु ययौ स्वाश्रममण्डलम् ॥ २६ ॥  
तदैव कमलाकान्तो लक्ष्म्या सह जगद्‌गुरुः ।  
विमानवरमारूढो जगाम नृपतिं प्रति ॥ २७ ॥  
दृष्टस्तदा तेन नृपेण विष्णुः  
    समुत्तरंस्तत्र विमानमुख्यात् ।  
जहर्ष राजा हरिदर्शनेन  
    पपात भूमौ खलु दण्डवच्च ॥ २८ ॥  
उत्तिष्ठ वत्सेति हरिः पतन्त-  
    माश्वासयद्‌भूमिगतं स्वभक्तम् ।  
सोऽप्युत्सुको वासुदेवं पुरःस्थं  
    तुष्टाव भक्त्या मुखरीकृतोऽथ ॥ २९ ॥  
देवाधिदेवाखिललोकनाथ  
    कृपानिधे लोकगुरो रमेश ।  
मन्दस्य मे ते किल दर्शनं य-  
    त्सुदुर्लभं योगिजनैरलभ्यम् ॥ ३० ॥  
ये निःस्पृहास्ते विषयैरपेता-  
    स्तेषां त्वदीयं खलु दर्शनं स्यात् ।  
आशापरोऽहं भगवन्ननन्त  
    योग्यो न ते दर्शने देवदेव ॥ ३१ ॥  
इति स्तुतस्तेन नृपेण विष्णु-  
    स्तमाह वाक्येन सुधामयेन ।  
वृणीष्व राजन् मनसेप्सितं ते  
    ददामि तुष्टस्तपसा तवेति ॥ ३२ ॥  
ततो नृपस्तं प्रणिपत्य पादयोः  
    प्रोवाच विष्णुं पुरतः स्थितं च ।  
तपस्तु तप्तं हि मया सुतार्थे  
    पुत्रं ददस्वात्मसमं मुरारे ॥ ३३ ॥
श्रुत्वा नृपप्रार्थितमादिदेव-  
    स्तमाह राजानममोघवाक्यम् ।  
ययातिसूनो व्रज तत्र तीर्थे  
    कलिन्दकन्यातमसाप्रसङ्गे ॥ ३४ ॥  
मयाद्य पुत्रस्तु यथेप्सितस्ते  
    तत्रैव मुक्तोऽस्त्यमितप्रभावः ।  
लक्ष्म्याः प्रसूतो मम वीर्यजश्च  
    कृतस्तवार्थेऽथ गृहाण राजन् ॥ ३५ ॥  
श्रुत्वा हरेर्वाक्यमतीव मृष्टं  
    सन्तुष्टचित्तः प्रबभूव राजा ।  
हरिस्तु दत्त्वेति वरं जगाम  
    वैकुण्ठलोकं रमया युतश्च ॥ ३६ ॥  
गते हरौ सोऽथ ययातिसूनु-  
    र्ययावनुद्धातरथेन राजा ।  
प्रेमान्वितस्तत्र सुतोऽस्ति यत्र  
    वचो निशम्येति जनार्दनस्य ॥ ३७ ॥  
स तत्र गत्वातिमनोहरं तं  
    ददर्श बालं भुवि खेलमानम् ।  
मुखे निवेश्यैककरेण कृत्वा  
    श्लक्ष्णं पदाङ्गुष्ठमनन्यसत्त्वः ॥ ३८ ॥  
तं वीक्ष्य पुत्रं मदनस्वरूपं  
    नारायणांशं कमलाप्रसूतम् ।  
हरिप्रभावं हरिवर्मनामा  
    हर्षप्रफुल्लाननपङ्कजोऽभूत् ॥ ३९ ॥  
गृह्णन् सुवेगात् करपङ्कजाभ्यां  
    बभूव प्रेमार्णवमग्नदेहः ।  
मूर्धन्युपाघ्राय मुदान्वितोऽसौ  
    ननन्द राजा सुतमालिलिङ्ग ॥ ४० ॥  
मुखं समीक्ष्यातिमनोहरं त-  
    मुवाच नेत्राम्बुनिरुद्धकण्ठः ।  
दत्तोऽसि देवेन जनार्दनेन  
    मात्रा हि पुत्रावमदुःखभीतेः ॥ ४१ ॥  
तप्तं मया पुत्र तपस्तवार्थे  
    सुदुष्करं वर्षशतं च पूर्णम् ।  
तेनैव तुष्टेन रमाप्रियेण  
    दत्तोऽसि संसारसुखोदयाय ॥ ४२ ॥  
माता रमा त्वां तनुजं मदर्थे  
    त्यक्त्वा गता सा हरिणा समेता ।  
धन्या तु सा या प्रहसन्तमङ्के  
    कृत्वा सुतं त्वां मुदितानना स्यात् ॥ ४३ ॥  
त्वमेव संसारसमुद्रनौका-  
    रूपः कृतः पुत्र लक्ष्मीधरेण ।  
इत्येवमुक्त्वा नृपतिः सुतं तं  
    मुदा समादाय ययौ गृहाय ॥ ४४ ॥  
पुरीसमीपे नृपमागतं त-  
    माकर्ण्य सर्वे सचिवास्तु राज्ञः ।  
ययुः समीपं नृपतेश्च लोकाः  
    सोपायनास्ते सपुरोहिताश्च ॥ ४५ ॥  
बन्दीजना गायनकाश्च सूताः  
    समाययुः सम्मुखमाशु राज्ञः ।  
नृपः पुरं प्राप्य पुरः समागतं  
    जनं समाश्वास्य वाक्यैश्च दृष्ट्या ॥ ४६ ॥  
सम्पूजितः पौरजनेन राजा  
    विवेश पुत्रेण युतो नगर्याम् ।  
मार्गेषु लाजैः कुसुमैः समन्ता-  
    द्विकीर्यमाणो नृपतिर्जगाम ॥ ४७ ॥  
गृहं समृद्धं सचिवैः समेतः  
    सुतं समादाय मुदा कराभ्याम् ।  
राज्ये ददौ चाथ सुतं मनोज्ञं  
    सद्यःप्रसूतं च मनोभवाभम् ॥ ४८ ॥  
राज्ञी गृहीत्वाभिनवं तनूजं  
    पप्रच्छ राजानमनिन्दिता सा ।  
राजन् कुतश्चैव सुतः सुजन्मा  
    प्राप्तस्त्वया मन्मथतुल्यरूपः ॥ ४९ ॥  
केनैष दत्तः कथयाशु कान्त  
    चेतो मदीयं प्रहृतं सुतेन ।  
नृपस्तदोवाच मुदान्वितोऽसौ  
    प्रिये रमेशेन सुतो हि मह्यम् ॥ ५० ॥  
लोलाक्षि दत्तः कमलासमुत्थो  
    जनार्दनांशोऽयमहीनसत्त्वः ।  
सा तं गृहीत्वा मुदमाप राज्ञी  
    राजा चकारोत्सवमद्‌भुतं च ॥ ५१ ॥  
ददौ च दानं किल याचकेभ्यो  
    गीतानि वाद्यानि बहूनि नेदुः ।  
कृत्वोत्सवं भूपतिरात्मजस्य  
    नामैकवीरेति चकार विश्रुतम् ॥ ५२ ॥  
सुखं च सम्प्राप्य मुदान्वितोऽसौ  
    ननन्द देवाधिपतुल्यवीर्यः ।  
पुत्रं हरे रूपगुणानुरूपं  
    सम्प्राप्य वंशस्य ऋणाच्च मुक्तः ॥ ५३ ॥  
इति सकलसुराणामीश्वरेणार्पितं तं  
    सकलगुणगणाढ्यं पुत्रमासाद्य राजा ।  
विविधसुखविनोदैर्भार्यया सेव्यमानो  
    व्यहरत निजगेहे शक्रतुल्यप्रतापः ॥ ५४ ॥  
इति श्रीमद्देवीभागवतेमहापुराणेऽष्टादशसाहस्र्यां संहितायां  
षष्ठस्कन्धे एकवीराख्यानवर्णनं नाम विंशोऽध्यायः ॥ २० ॥
