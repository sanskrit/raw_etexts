ऋषय ऊचुः  
सूत पूर्वं त्वया प्रोक्तं व्यासेनामिततेजसा ।  
कृत्वा पुराणमखिलं शुकायाध्यापितं शुभम् ॥ १ ॥  
व्यासेन तु तपस्तप्त्वा कथमुत्पादितः शुकः ।  
विस्तरं ब्रूहि सकलं यच्छ्रुतं कृष्णतस्त्वया ॥ २ ॥  
सूत उवाच  
प्रवक्ष्यामि शुकोत्पत्तिं व्यासात्सत्यवतीसुतात् ।  
यथोत्पन्नः शुकः साक्षाद्योगिनां प्रवरो मुनिः ॥ ३ ॥  
मेरुशृङ्गे महारम्ये व्यासः सत्यवतीसुतः ।  
तपश्चचार सोऽत्युग्रं पुत्रार्थं कृतनिश्चयः ॥ ४ ॥  
जपन्नेकाक्षरं मन्त्रं वाग्बीजं नारदाच्छ्रुतम् ।  
ध्यायन्परां महामायां पुत्रकामस्तपोनिधिः ॥ ५ ॥  
अग्नेर्भूमेस्तथा वायोरन्तरिक्षस्य चाप्ययम् ।  
वीर्येण सम्मितः पुत्रो मम भूयादिति स्म ह ॥ ६ ॥  
अतिष्ठत्स गताहारः शतसंवत्सरं प्रभुः ।  
आराधयन्महादेवं तथैव च सदाशिवाम् ॥ ७ ॥  
शक्तिः सर्वत्र पूज्येति विचार्य च पुनः पुनः ।  
अशक्तो निन्द्यते लोके शक्तस्तु परिपूज्यते ॥ ८ ॥  
यत्र पर्वतशृङ्गे वै कर्णिकारवनाद्‌भुते ।  
क्रीडन्ति देवताः सर्वे मुनयश्च तपोऽधिकाः ॥ ९ ॥  
आदित्या वसवो रुद्रा मरुतश्चाश्विनौ तथा ।  
वसन्ति मुनयो यत्र ये चान्ये ब्रह्मवित्तमाः ॥ १० ॥  
तत्र हेमगिरेः शृङ्गे सङ्गीतध्वनिनादिते ।  
तपश्चचार धर्मात्मा व्यासः सत्यवतीसुतः ॥ ११ ॥  
ततोऽस्य तेजसा व्याप्तं विश्वं सर्वं चराचरम् ।  
अग्निवर्णा जटा जाता पाराशर्यस्य धीमतः ॥ १२ ॥  
ततोऽस्य तेज आलक्ष्य भयमाप शचीपतिः ।  
तुरासाहं तदा दृष्ट्वा भयत्रस्तं श्रमातुरम् ॥ १३ ॥  
उवाच भगवान् रुद्रो मघवन्तं तथास्थितम् ।  
शङ्कर उवाच  
कथमिन्द्राद्य भीतोऽसि किं दुःखं ते सुरेश्वर ॥ १४ ॥  
अमर्षो नैव कर्तव्यस्तापसेषु कदाचन ।  
तपश्चरन्ति मुनयो ज्ञात्वा मां शक्तिसंयुतम् ॥ १५ ॥  
न त्वेतेऽहितमिच्छन्ति तापसाः सर्वथैव हि ।  
इत्युक्तवचनः शक्रस्तमुवाच वृषध्वजम् ॥ १६ ॥  
कस्मात्तपस्यति व्यासः कोऽर्थस्तस्य मनोगतः ।  
शिव उवाच  
पाराशर्यस्तु पुत्रार्थी तपश्चरति दुश्चरम् ॥ १७ ॥  
पूर्णवर्षशतं जातं ददाम्यद्य सुतं शुभम् ।
सूत उवाच  
इत्युक्त्या वासवं रुद्रो दयया मुदिताननः ॥ १८ ॥  
गत्वा ऋषिसमीपं तु तमुवाच जगद्‌गुरुः ।  
उत्तिष्ठ वासवीपुत्र पुत्रस्ते भविता शुभः ॥ १९ ॥  
सर्वतेजोमयो ज्ञानी कीर्तिकर्ता तवानघ ।  
अखिलस्य जनस्यात्र वल्लभस्ते सुतः सदा ॥ २० ॥  
भविष्यति गुणैः पूर्णः सात्त्विकैः सत्यविक्रमः ।  
सूत उवाच  
तदाकर्ण्य वचः श्लक्ष्णं कृष्णद्वैपायनस्तदा ॥ २१ ॥  
शूलपाणिं नमस्कृत्य जगामाश्रममात्मनः ।  
स गत्वाश्रममेवाशु बहुवर्षश्रमातुरः ॥ २२ ॥  
अरणीसहितं गुह्यं ममन्थाग्निं चिकीर्षया ।  
मन्थनं कुर्वतस्तस्य चित्ते चिन्ताभरस्तदा ॥ २३ ॥  
प्रादुर्बभूव सहसा सुतोत्पत्तौ महात्मनः ।  
मन्थानारणिसंयोगान्मन्थनाच्च समुद्‌भवः ॥ २४ ॥  
पावकस्य यथा तद्वत्कथं मे स्यात्सुतोद्‌भवः ।  
पुत्रारणिस्तु या ख्याता सा ममाद्य न विद्यते ॥ २५ ॥  
तरुणी रूपसम्पन्ना कुलोत्पन्ता पतिव्रता ।  
कथं करोमि कान्तां च पादयोः शृङ्खलासमाम् ॥ २६ ॥  
पुत्रोत्पादनदक्षां च पातिव्रत्ये सदा स्थिताम् ।  
पतिव्रतापि दक्षापि रूपवत्यपि कामिनी ॥ २७ ॥  
सदा बन्धनरूपा च स्वेच्छासुखविधायिनी ।  
शिवोऽपि वर्तते नित्यं कामिनीपाशसंयुतः ॥ २८ ॥  
कथं करोम्यहं चात्र दुर्घटं च गृहाश्रमम् ।  
एवं चिन्तयतस्तस्य घृताची दिव्यरूपिणी ॥ २९ ॥  
प्राप्ता दृष्टिपथं तत्र समीपे गगने स्थिता ।  
तां दृष्ट्वा चञ्चलापाङ्गीं समीपस्थां वराप्सराम् ॥ ३० ॥  
पञ्चबाणपरीताङ्गस्तूर्णमासीद्‌धृतव्रतः ।  
चिन्तयामास च तदा किं करोम्यद्य सङ्कटे ॥ ३१ ॥  
धर्मस्य पुरतः प्राप्ते कामभावे दुरासदे ।  
अङ्गीकरोमि यद्येनां वञ्चनार्थमिहागताम् ॥ ३२ ॥  
हसिष्यन्ति महात्मानस्तापसा मां तु विह्वलम् ।  
तपस्तप्त्वा महाघोरं पूर्णवर्षशतं त्विह ॥ ३३ ॥  
दृष्ट्वाप्सरां च विवशः कथं जातो महातपाः ।  
कामं निन्दापि भवतु यदि स्यादतुलं सुखम् ॥ ३४ ॥  
गहस्थाश्रमसम्भूतं सुखदं पुत्रकामदम् ।  
स्वर्गदं च तथा प्रोक्तं ज्ञानिनां मोक्षदं तथा ॥ ३५ ॥  
न भविष्यति तन्नूनमया देवकन्यया ।  
नारदाच्च मया पूर्वं श्रुतमस्ति कथानकम् ।  
यथोर्वशीवशो राजा पराभूतः पुरूरवाः ॥ ३६ ॥  
इति श्रीमद्देवीभागवते महायुराणेऽष्टादशसाहस्र्यां संहितायां  
प्रथमस्कन्धे शिववरदानवर्णनं नाम दशमोऽध्यायः ॥ १० ॥
