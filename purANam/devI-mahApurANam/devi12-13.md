व्यास उवाच  
इति ते कथितं भूप यद्यत्पृष्टं त्वयानघ ।  
नारायणेन यत्प्रोक्तं नारदाय महात्मने ॥ १ ॥  
श्रुत्वैतत्तु महादेव्याः पुराणं परमाद्भुतम् ।  
कृतकृत्यो भवेन्मर्त्यो देव्याः प्रियतमो हि सः ॥ २ ॥  
कुरु चाम्बामखं राजन् स्वपित्रुद्धरणाय वै ।  
खिन्नोऽसि येन राजेन्द्र पितुर्ज्ञात्वा तु दुर्गतिम् ॥ ३ ॥  
गृहाण त्वं महादेव्या मन्त्रं सर्वोत्तमोत्तमम् ।  
यथाविधिविधानेन जन्मसाफल्यदायकम् ॥ ४ ॥  
सूत उवाच  
तच्छ्रुत्वा नृपशार्दूलः प्रार्थयित्वा मुनीश्वरम् ।  
तस्मादेव महामन्त्रं देवीप्रणवसंज्ञकम् ॥ ५ ॥  
दीक्षाविधिं विधानेन जग्राह नृपसत्तमः ।  
तत आहूय धौम्यादीन्नवरात्रसमागमे ॥ ६ ॥  
अम्बायज्ञं चकाराशु वित्तशाढ्यविवर्जितः ।  
ब्राह्मणैः पाठयामास पुराणं त्वेतदुत्तमम् ॥ ७ ॥  
श्रीदेव्यग्रेऽम्बिकाप्रीत्यै देवीभागवतं परम् ।  
ब्राह्मणान्भोजयामासाप्यसंख्यातान्सुवासिनीः ॥ ८ ॥  
कुमारीर्वटुकादींश्च दीनानाथांस्तथैव च ।  
द्रव्यप्रदानैस्तान्सर्वान् सन्तोष्य वसुधाधिपः ॥ ९ ॥  
समाप्य यज्ञं संस्थाने संस्थितो यावदेव हि ।  
तावदेव हि चाकाशान्नारदः समवातरत् ॥ १० ॥  
रणयन्महतीं वीणां ज्वलदग्निशिखोपमः ।  
ससम्भमः समुत्थाय दृष्ट्‌वा तं नारदं मुनिम् ॥ ११ ॥  
आसनाद्युपचारैश्च पूजयामास भूमिपः ।  
कृत्वा तु कुशलप्रश्नं पप्रच्छागमकारणम् ॥ १२ ॥  
राजोवाच  
कुत आगमनं साधो ब्रूहि किं करवाणि ते ।  
सनाथोऽहं कृतार्थोऽहं त्वदागमनकारणात् ॥ १३ ॥  
इति राज्ञो वचः श्रुत्वा प्रोवाच मुनिसत्तमः ।  
अद्याश्चर्यं मया दृष्टं देवलोके नृपोत्तम ॥ १४ ॥  
तन्निवेदयितुं प्राप्तस्त्वत्सकाशे सुविस्मितः ।  
पिता ते दुर्गतिं प्राप्तो निजकर्मविपर्ययात् ॥ १५ ॥
स एवायं दिव्यरूपवपुर्भूत्वाधुनैव हि ।  
देवदेवैः स्तुतः सम्यगप्सरोभिः समन्ततः ॥ १६ ॥  
विमानवरमारुह्य मणिद्वीपं गतोऽभवत् ।  
देवीभागवतस्यास्य श्रवणोत्थफलेन च ॥ १७ ॥  
अम्बामखफलेनापि पिता ते सुगतिं गतः ।  
धन्योऽसि कृतकृत्योऽसि जीवितं सफलं तव ॥ १८ ॥  
नरकादुद्धृतस्तातस्त्वया तु कुलभूषण ।  
देवलोके स्फीतकीर्तिस्तवाद्य विपुलाभवत् ॥ १९ ॥  
सूत उवाच  
नारदोक्तं समाकर्ण्य प्रेमगद्‌गदितान्तरः ।  
पपात पादाम्बुजयोर्व्यासस्याद्‌भुतकर्मणः ॥ २० ॥  
तवानुग्रहतो देव कृतार्थोऽहं महामुने ।  
किं मया प्रतिकर्तव्यं नमस्कारादृते तव ॥ २१ ॥  
अनुग्राह्यः सदैवाहमेवमेव त्वया मुने ।  
इति राज्ञो वचः श्रुत्वाप्याशीर्भिरभिनन्द्य च ॥ २२ ॥  
उवाच वचनं श्लक्ष्णं भगवान् बादरायणः ।  
राजन्सर्वं परित्यज्य भज देवीपदाम्बुजम् ॥ २३ ॥  
देवीभागवतं चैव पठ नित्यं समाहितः ।  
अम्बामखं सदा भक्त्या कुरु नित्यमतन्द्रितः ॥ २४ ॥  
अनायासेन तेन त्वं मोक्ष्यसे भवबन्धनात् ।  
सन्त्यन्यानि पुराणानि हरिरुद्रमुखानि च ॥ २५ ॥  
देवीभागवतस्यास्य कलां नार्हन्ति षोडशीम् ।  
सारमेतत्पुराणानां वेदानां चैव सर्वशः ॥ २६ ॥  
मूलप्रकृतिरेवैषा यत्र तु प्रतिपाद्यते ।  
समं तेन पुराणं स्यात्कथमन्यन्नृपोत्तम ॥ २७ ॥  
पाठे वेदसमं पुण्यं यस्य स्याज्जनमेजय ।  
पठितव्यं प्रयत्नेन तदेव विबुधोत्तमैः ॥ २८ ॥  
इत्युक्त्वा नृपवर्यं तं जगाम मुनिराट् ततः ।  
जग्मुश्चैव यथास्थानं धौम्यादिमुनयोऽमलाः ॥ २९ ॥  
देवीभागवतस्यैव प्रशंसां चक्रुरुत्तमाम् ।  
राजा शशास धरणीं ततः सन्तुष्टमानसः ।  
देवीभागवतं चैव पठच्छृण्वन्तिरन्तरम् ॥ ३० ॥
