सूत उवाच  
श्रुत्वा तमागतं राजा मन्त्रिभिः सहितः शुचिः ।  
पुरः पुरोहितं कृत्वा गुरुपुत्रं समभ्यगात् ॥ १ ॥  
कृत्वार्हणां नृपः सम्यग्दत्तासनमनुत्तमम् ।  
पप्रच्छ कुशलं गां च विनिवेद्य पयस्विनीम् ॥ २ ॥  
स च तां नृपपूजां वै प्रत्यगृह्णाद्यथाविधि ।  
पप्रच्छ कुशलं राज्ञे स्वं निवेद्य निरामयम् ॥ ३ ॥  
कृत्वा कुशलसम्प्रश्नमुपविष्टं सुखासने ।  
शुक व्याससुतं शान्तं पर्यपृच्छत पार्थिवः ॥ ४ ॥  
किं निमित्तं महाभाग निःस्पृहस्य च मां प्रति ।  
जातं ह्यागमनं ब्रूहि कार्यं तन्मुनिसत्तम ॥ ५ ॥  
शुक उवाच  
व्यासेनोक्तो महाराज कुरु दारपरिग्रहम् ।  
सर्वेषामाश्रमाणां च गृहस्थाश्रम उत्तमः ॥ ६ ॥  
मया नाङ्गीकृतं वाक्यं मत्त्वा बन्धं गुरोरपि ।  
न बन्धोऽस्तीति तेनोक्तो नाहं तत्कृतवान्पुनः ॥ ७ ॥  
इति सन्दिग्धमनसं मत्वा स मुनिसत्तमः ।  
उवाच वचनं तथ्यं मिथिलां गच्छ मा शुचः ॥ ८ ॥  
याज्योऽस्ति जनकस्तत्र जीवन्मुक्तो नराधिपः ।  
विदेहो लोकविदितः पाति राज्यमकण्टकम् ॥ ९ ॥  
कुर्वन् राज्यं तथा राजा मायापाशैर्न बध्यते ।  
त्वं बिभेषि कथं पुत्र वनवृत्तिः परन्तप ॥ १० ॥  
पश्य तं नृपशार्दूलं त्यज मोहं मनोगतम् ।  
कुरु दारान्महाभाग पृच्छ वा भूपतिं च तम् ॥ ११ ॥  
सन्देहं ते मनोजातं कथयिष्यति पार्थिवः ।  
तच्छ्रुत्वा वचनं तस्य मामेहि तरसा सुत ॥ १२ ॥  
सम्प्राप्तोऽहं महाराज त्वत्पुरे च तदाज्ञया ।  
मोक्षकामोऽस्मि राजेन्द्र ब्रूहि कृत्यं ममानघ ॥ १३ ॥  
तपस्तीर्थव्रतेज्याश्च स्वाध्यायस्तीर्थसेवनम् ।  
ज्ञानं वा वद राजेन्द्र मोक्षं प्रति च कारणम् ॥ १४ ॥  
जनक उवाच  
शृणु विप्रेण कर्तव्यं मोक्षमार्गाश्रितेन यत् ।  
उपनीतो वसेदादौ वेदाभ्यासाय वै गुरौ ॥ १५ ॥  
अधीत्य वेदवेदान्तान्दत्त्वा च गुरुदक्षिणाम् ।  
समावृत्तस्तु गार्हस्थ्ये सदारो निवसेन्मुनिः ॥ १६ ॥  
न्यायवृत्तिस्तु सन्तोषी निराशी गतकल्मषः ।  
अग्निहोत्रादिकर्माणि कुर्वाणः सत्यवाक्शुचिः ॥ १७ ॥  
पुत्रं पौत्रं समासाद्य वानप्रस्थाश्रमे वसेत् ।  
तपसा षड्‌रिपूञ्जित्वा भार्यां पुत्रे निवेश्य च ॥ १८ ॥  
सर्वानग्नीन्यथान्यायमात्मन्यारोप्य धर्मवित् ।  
वसेत्तुर्याश्रमे श्रान्तः शुद्धे वैराग्यसम्भवे ॥ १९ ॥  
विरक्तस्याधिकारोऽस्ति सन्न्यासे नान्यथा क्वचित् ।  
वेदवाक्यमिदं तथ्यं नान्यथेति मतिर्मम ॥ २० ॥  
शुकाष्टचत्वारिशद्वै संस्कारा वेदबोधिताः ।  
चत्वारिंशद्‌गृहस्थस्य प्रोक्तास्तत्र महात्मभिः ॥ २१ ॥  
अष्टौ च मुक्तिकामस्य प्रोक्ताः शमदमादयः ।  
आश्रमादाश्रमं गच्छेदिति शिष्टानुशासनम् ॥ २२ ॥  
शुक उवाच  
उत्पन्ने हृदि वैराग्ये ज्ञानविज्ञानसम्भवे ।  
अवश्यमेव वस्तव्यमाश्रमेषु वनेषु वा ॥ २३ ॥  
जनक उवाच  
इन्द्रियाणि बलिष्ठानि न नियुक्तानि मानद ।  
अपक्वस्य प्रकुर्वन्ति विकारांस्ताननेकशः ॥ २४ ॥  
भोजनेच्छां सुखेच्छां च शय्येच्छामात्मजस्य च ।  
यती भूत्वा कथं कुर्याद्विकारे समुपस्थिते ॥ २५ ॥  
दुर्जरं वासनाजालं न शान्तिमुपयाति वै ।  
अतस्तच्छमनार्थाय क्रमेण च परित्यजेत् ॥ २६ ॥  
ऊर्ध्वं सुप्तः पतत्येव न शयानः पतत्यधः ।  
परिव्रज्य परिभ्रष्टो न मार्गं लभते पुनः ॥ २७ ॥  
यथा पिपीलिका मूलाच्छाखायामधिरोहति ।  
शनैः शनैः फलं याति सुखेन पदगामिनी ॥ २८ ॥  
विहङ्गस्तरसा याति विघ्नशङ्कामुदस्य वै ।  
श्रान्तो भवति विश्रम्य सुखं याति पिपीलिका ॥ २९ ॥  
मनस्तु प्रबलं काममजेयमकृतात्मभिः ।  
अतः क्रमेण जेतव्यमाश्रमानुक्रमेण च ॥ ३० ॥
गृहस्थाश्रमसंस्थोऽपि शान्तः सुमतिरात्मवान् ।  
न च हृष्येन्न च तपेल्लाभालाभे समो भवेत् ॥ ३१ ॥  
विहतं कर्म कुर्वाणस्त्यजंश्चिन्तान्वितं च यत् ।  
आत्मलाभेन सन्तुष्टो मुच्यते नात्र संशयः ॥ ३२ ॥  
पश्याहं राज्यसंस्थोऽपि जीवन्मुक्तो यथानघ ।  
विचरामि यथाकामं न मे किञ्चित्प्रजायते ॥ ३३ ॥  
भुञ्जानो विविधान्भोगान्कुर्वन्कार्याण्यनेकशः ।  
भविष्यामि यथाहं त्वं तथा मुक्तो भवानघ ॥ ३४ ॥  
कथ्यते खलु यद्‌दृश्यमदृश्यं बध्यते कुतः ।  
दृश्यानि पञ्चभूतानि गुणास्तेषां तथा पुनः ॥ ३५ ॥  
आत्मा गम्योऽनुमानेन प्रत्यक्षो न कदाचन ।  
स कथं बध्यते ब्रह्मन्निर्विकारो निरञ्जनः ॥ ३६ ॥  
मनस्तु सुखदुःखानां महतां कारणं द्विज ।  
जाते तु निर्मले ह्यस्मिन्सर्वं भवति निर्मलम् ॥ ३७ ॥  
भ्रमन्सर्वेषु तीर्थेषु स्नात्वा स्नात्वा पुनः पुनः ।  
निर्मलं न मनो यावत्तावत्सर्वं निरर्थकम् ॥ ३८ ॥  
न देहो न च जीवात्मा नेन्द्रियाणि परन्तप ।  
मन एव मनुष्याणां कारणं बन्धमोक्षयोः ॥ ३९ ॥  
शुद्धो मुक्तः सदैवात्मा न वै बध्येत कर्हिचित् ।  
बन्धमोक्षौ मनःसंस्थौ तस्मिञ्छान्ते प्रशाम्यति ॥ ४० ॥  
शत्रुर्मित्रमुदासीनो भेदाः सर्वे मनोगताः ।  
एकात्मत्वे कथं भेदः सम्भवेद्‌द्वैतदर्शनात् ॥ ४१ ॥  
जीवो ब्रह्म सदैवाहं नात्र कार्या विचारणा ।  
भेदबुद्धिस्तु संसारे वर्तमाना प्रवर्तते ॥ ४२ ॥  
अविद्येयं महाभाग विद्या चैतन्निवर्तनम् ।  
विद्याविद्ये च विज्ञेये सर्वदैव विचक्षणैः ॥ ४३ ॥  
विनातपं हि छायाया ज्ञायते च कथं सुखम् ।  
अविद्यया विना तद्वत्कथं विद्यां च वेत्ति वै ॥ ४४ ॥  
गुणा गुणेषु वर्तन्ते भूतानि च तथैव च ।  
इन्द्रियाणीन्द्रियार्थेषु को दोषस्तत्र चात्मनः ॥ ४५ ॥  
मर्यादा सर्वरक्षार्थं कृता वेदेषु सर्वशः ।  
अन्यथा धर्मनाशः स्यात्सौगतानामिवानघ ॥ ४६ ॥  
धर्मनाशे विनष्टः स्याद्वर्णाचारोऽतिवर्तितः ।  
अतो वेदप्रदिष्टेन मार्गेण गच्छतां शुभम् ॥ ४७ ॥  
शुक उवाच  
सन्देहो वर्तते राजन्न निवर्तति मे क्वचित् ।  
भवता कथितं यत्तच्छृण्वतो मे नराधिप ॥ ४८ ॥  
वेदधर्मेषु हिंसा स्यादधर्मबहुला हि सा ।  
कथं मुक्तिप्रदो धर्मो वेदोक्तो बत भूपते ॥ ४९ ॥  
प्रत्यक्षेण त्वनाचारः सोमपानं नराधिप ।  
पशूनां हिंसनं तद्वद्‌भक्षणं चामिषस्य च ॥ ५० ॥  
सौत्रामणौ तथा प्रोक्तः प्रत्यक्षेण सुराग्रहः ।  
द्यूतक्रीडा तथा प्रोक्ता व्रतानि विविधानि च ॥ ५१ ॥  
श्रूयते स्म पुरा ह्यासीच्छशबिन्दुर्नृपोत्तमः ।  
यज्वा धर्मपरो नित्यं वदान्यः सत्यसागरः ॥ ५२ ॥  
गोप्ता च धर्मसेतूनां शास्ता चोत्पथगामिनाम् ।  
यज्ञाश्च विहितास्तेन बहवो भूरिदक्षिणाः ॥ ५३ ॥  
चर्मणां पर्वतो जातो विन्ध्याचलसमः पुनः ।  
मेघाम्बुप्लावनाज्जाता नदी चर्मण्वती शुभा ॥ ५४ ॥  
सोऽपि राजा दिवं यातः कीर्तिरस्याचला भुवि ।  
एवं धर्मेषु वेदेषु न मे बुद्धिः प्रवर्तते ॥ ५५ ॥  
स्त्रीसङ्गेन सदा भोगे सुखमाप्नोति मानवः ।  
अलाभे दुःखमत्यन्तं जीवन्मुक्तः कथं भवेत् ॥ ५६ ॥  
जनक उवाच  
हिंसा यज्ञेषु प्रत्यक्षा साहिंसा परिकीर्तिता ।  
उपाधियोगतो हिंसा नान्यथेति विनिर्णयः ॥ ५७ ॥  
यथा चेन्धनसंयोगादग्नौ धूमः प्रवर्तते ।  
तद्वियोगात्तथा तस्मिन्निर्धूमत्वं विभाति वै ॥ ५८ ॥  
अहिंसां च तथा विद्धि वेदोक्तां मुनिसत्तम ।  
रागिणां सापि हिंसैव निःस्पृहाणां न सा मता ॥ ५९ ॥  
अरागेण च यत्कर्म तथाहङ्कारवर्जितम् ।  
अकृतं वेदविद्वांसः प्रवदन्ति मनीषिणः ॥ ६० ॥  
गृहस्थानां तु हिंसैव या यज्ञे द्विजसत्तम ।  
अरागेण च यत्कर्म तथाहङ्कारवर्जितम् ॥ ६१ ॥  
साहिंसैव महाभाग मुमुक्षूणां जितात्मनाम् ॥ ६२ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
प्रथमस्कन्धे शुकाय जनकोपदेशवर्णनं नामाष्टादशोऽध्यायः ॥ १८ ॥
