जनमेजय उवाच -  
वसिष्ठेन च शप्तोऽसौ त्रिशङ्कुर्नृपतेः सुतः ।  
कथं शापाद्विनिर्मुक्तस्तन्मे ब्रूहि महामते ॥ १ ॥  
व्यास उवाच -  
सत्यव्रतस्तथा शप्तः पिशाचत्वमवाप्तवान् ।  
तस्मिन्नेवाश्रमे तस्थौ देवीभक्तिपरायणः ॥ २ ॥  
कदाचिन्नृपतिस्तत्र जप्त्वा मन्त्रं नवाक्षरम् ।  
होमार्थं ब्राह्मणान्गत्वा प्रणम्योवाच भक्तितः ॥ ३ ॥  
भूमिदेवाः शृणुध्वं वै वचनं प्रणतस्य मे ।  
ऋत्विजो मम सर्वेऽत्र भवन्तः प्रभवन्तु ह ॥ ४ ॥  
जपस्य च दशांशेन होमः कार्यो विधानतः ।  
भवद्‌भिः कार्यसिद्ध्यर्थं वेदविद्‌भिः कृपापरैः ॥ ५ ॥  
सत्यव्रतोऽहं नृपतेः पुत्रो ब्रह्मविदांवराः ।  
कार्यं मम विधातव्यं सर्वथा सुखहेतवे ॥ ६ ॥  
तच्छ्रुत्वा ब्राह्मणास्तत्र तमूचुर्नृपतेः सुतम् ।  
शप्तस्त्वं गुरुणा प्राप्तं पिशाचत्वं त्वयाधुना ॥ ७ ॥  
न यागार्होऽसि तस्मात्त्वं वेदेष्वनधिकारतः ।  
पिशाचत्वमनुप्राप्तं सर्वलोकेषु गर्हितम् ॥ ८ ॥  
व्यास उवाच -  
तन्निशम्य वचस्तेषां राजा दुःखमवाप ह ।  
धिग्जीवितमिदं मेऽद्य किं करोमि वने स्थितः ॥ ९ ॥  
पित्रा चाहं परित्यक्तः शप्तश्च गुरुणा भृशम् ।  
राज्याद्‌भ्रष्टः पिशाचत्वमनुप्राप्तः करोमि किम् ॥ १० ॥  
तदा पृथुतरां कृत्वा चितां काष्ठैर्नृपात्मजः ।  
सस्मार चण्डिकां देवीं प्रवेशमनुचिन्तयन् ॥ ११ ॥  
स्मृता देवीं महामायां चितां प्रज्वलितां पुरः ।  
कृत्वा स्नात्वा प्रवेशार्थं स्थितः प्राञ्जलिरग्रतः ॥ १२ ॥  
ज्ञात्वा भगवती तं तु मर्तुकामं महीपतिम् ।  
आजगाम तदाऽऽकाशं प्रत्यक्षं तस्य चाग्रतः ॥ १३ ॥  
दत्त्वाथ दर्शनं देवी तमुवाच नृपात्मजम् ।  
सिंहारूढा महाराज मेघगम्भीरया गिरा ॥ १४ ।  
देव्युवाच -  
किं ते व्यवसितं साधो हुताशे मा तनुं त्यज ।  
स्थिरो भव महाभाग पिता ते जरसान्वितः ॥ १५ ॥  
राज्यं दत्त्वा वने तुभ्यं गन्तास्ति तपसे किल ।  
विषादं त्यज हे वीर परश्वोऽहनि भूपते ॥ १६ ॥  
नेतुं त्वामागमिष्यन्ति सचिवाश्व पितुस्तव ।  
मत्प्रसादात्पिता च त्वामभिषिच्य नृपासने ॥ १७ ॥  
जित्वा कामं ब्रह्मलोकं गमिष्येत्येष निश्चयः ।  
व्यास उवाच -  
इत्युक्त्वा तं तदा देवी तत्रैवान्तरधीयत ॥ १८ ॥  
राजपुत्रो विरमितो मरणात्पावकात्ततः ।  
अयोध्यायां तदाऽऽगत्य नारदेन महात्मना ॥ १९ ॥  
वृत्तान्तः कथितः सर्वो राज्ञे सत्वरमादितः ।  
श्रुत्वा राजाथ पुत्रस्य तं तथा मरणोद्यमम् ॥ २० ॥  
खेदमाधाय मनसि शुशोच बहुधा नृपः ।  
सचिवानाह धर्मात्मा पुत्रशोकपरिप्लुतः ॥ २१ ॥  
ज्ञातं भवद्भिरत्युग्रं पुत्रस्य मम चेष्टितम् ।  
त्यक्तो मया वने धीमान्पुत्रः सत्यव्रतो मम ॥ २२ ॥  
आज्ञयासौ गतः सद्यो राज्यार्हः परमार्थवित् ।  
स्थितस्तत्रैव विज्ञाने धनहीनः क्षमान्वितः ॥ २३ ॥  
वसिष्ठेन तथा शप्तः पिशाचसदृशः कृतः ।  
सोऽद्य दुःखेन सन्तप्तः प्रवेष्टुञ्च हुताशनम् ॥ २४ ॥  
उद्यतः श्रीमहादेव्या निषिद्धः संस्थितः पुनः ।  
तस्माद्‌ गच्छन्तु तं शीघ्रं ज्येष्ठपुत्रं महाबलम् ॥ २५ ॥
आश्वास्य वचनैरत्र तरसैवानयन्त्विह ।  
अभिषिच्य सुतं राज्ये औरसं पालनक्षमम् ॥ २६ ॥  
वनं यास्यामि शान्तोऽहं तपसे कृतनिश्चयः ।  
इत्युक्त्वा मन्त्रिणः सर्वान्प्रेषयामास पार्थिवः ॥ २७ ॥  
तस्यैवानयनार्थं हि प्रीतिप्रवणमानसः ।  
ते गत्वा तं समाश्वास्य मन्त्रिणः पार्थिवात्मजम् ॥ २८ ॥  
अयोध्यायां महात्मानं मानपूर्वं समानयन् ।  
दृष्ट्वा सत्यव्रतं राजा दुर्बलं मलिनाम्बरम् ॥ २९ ॥  
जटाजूटधरं क्रूरं चिन्तातुरमचिन्तयत् ।  
किं कृतं निष्ठुरं कर्म मया पुत्रो विवासितः ॥ ३० ॥  
राज्यार्हश्चातिमेधावी जानता धर्मनिश्चयम् ।  
इति सञ्चिन्त्य मनसा तमालिङ्य महीपतिः ॥ ३१ ॥  
आसने स्वसमीपशे समाश्वास्योपवेशयत् ।  
उपविष्टं सुतं राजा प्रेमपूर्वमुवाच ह ॥ ३२ ॥  
प्रेमगद्‌गदया वाचा नीतिशास्त्रविशारदः ।  
राजोवाच -  
पुत्र धर्मे मतिः कार्या माननीया मुखोद्‌भवाः ॥ ३३ ॥  
न्यायागतं धनं ग्राह्यं रक्षणीयाः सदा प्रजाः ।  
नासत्यं क्वापि वक्तव्यं नामार्गे गमनं क्वचित् ॥ ३४ ॥  
शिष्टप्रोक्तं प्रकर्तव्यं पूजनीयास्तपस्विनः ।  
हन्तव्या दस्यवः क्रूरा इन्द्रियाणां तथा जयः ॥ ३५ ॥  
कर्तव्यं कार्यसिद्ध्यर्थं राज्ञा पुत्र सदैव हि ।  
मन्त्रस्तु सर्वथा गोप्यः कर्तव्यः सचिवैः सह ॥ ३६ ॥  
नोपेक्ष्योऽल्पोऽपि कृतिना रिपुः सर्वात्मना सुत ।  
न विश्वसेत्परासक्तं सचिवं च तथा नतम् ॥ ३७ ॥  
चाराः सर्वत्र योक्तव्याः शत्रुमित्रेषु सर्वथा ।  
धर्मे मतिः सदा कार्या दानं दद्याच्च नित्यशः ॥ ३८ ॥  
शुष्कवादो न कर्तव्यो दुष्टसङ्गं च वर्जयेत् ।  
यष्टव्या विविधा यज्ञाः पूजनीया महर्षयः ॥ ३९ ॥  
न विश्वसेत्स्त्रियं क्वापि स्त्रैणं द्यूतरतं नरम् ।  
अत्यादरो न कर्तव्यो मृगयायां कदाचन ॥ ४० ॥  
द्यूते मद्ये तथा गेये नूनं वारवधूषु च ।  
स्वयं तद्विमुखो भूयात् प्रजास्तेभ्यश्च रक्षयेत् ॥ ४१ ॥  
ब्राह्मे मुहूर्ते कर्तव्यमुत्थानं सर्वथा सदा ।  
स्नानादिकं सर्वविधिं विधाय विधिवद्यथा ॥ ४२ ॥  
पराशक्तेः परां पूजां भक्त्या कुर्यात्सुदीक्षितः ।  
पुत्रैतज्जन्मसाफल्यं पराशक्तेः पदार्चनम् ॥ ४३ ॥  
सकृत्कृत्वा महापूजां दैवीपादजलं पिबन् ।  
न जातु जननीगर्भे गच्छेदिति विनिश्चयः ॥ ४४ ॥  
सर्वं दृश्यं महादेवी द्रष्टा साक्षी च सैव हि ।  
इति तद्‌भावभरितस्तिष्ठेन्निर्भयचेतसा ॥ ४५ ॥  
कृत्वा नित्यविधिं सम्यग्गन्तव्यं सदसि द्विजान् ।  
समाहूय च प्रष्टव्यो धर्मशास्त्रविनिर्णयः ॥ ४६ ॥  
सम्पूज्य ब्राह्मणान्पूज्यान्वेदवेदान्तपारगान् ।  
गोभूहिरण्यादिकं च देयं पात्रेषु सर्वदा ॥ ४७ ॥  
अविद्वान्ब्राह्मणः कोऽपि नैव पूज्यः कदाचन ।  
आहारादधिकं नैव देयं मूर्खाय कर्हिचित् ॥ ४८ ॥  
न वा लोभात्त्वया पुत्र कर्तव्यं धर्मलङ्घनम् ।  
अतः परं न कर्तव्यं क्वचिद्विप्रावमाननम् ॥ ४९ ॥  
ब्राह्मणा भूमिदेवाश्च माननीयाः प्रयत्नतः ।  
कारणं क्षत्रियाणां च द्विजा एव न संशयः ॥ ५० ॥  
अद्‌भ्योऽग्निर्ब्रह्मणः क्षत्रमश्मनो लोहमुत्थितम् ।  
तेषां सर्वत्रगं तेजः स्वासु योनिषु शाम्यति ॥ ५१ ॥  
तस्माद्‌राज्ञा विशेषेण माननीया मुखोद्‌भवाः ।  
दानेन विनयेनैव सर्वथा भूतिमिच्छता ॥ ५२ ॥  
दण्डनीतिः सदा कार्या धर्मशास्त्रानुसारतः ।  
कोशस्य संग्रहः कार्यो नूनं न्यायागतस्य ह ॥ ५३ ॥  
इति श्रीमद्देवीभागवते महापुराणेऽष्टादशसाहस्र्यां संहितायां सप्तमस्कन्धे सत्यव्रताय राजनीत्युपदेशवर्णनं नामैकादशोऽध्यायः ॥ ११ ॥
