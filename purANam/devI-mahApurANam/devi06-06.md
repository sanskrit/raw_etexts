व्यास उवाच  
एवं प्राप्तवरा देवा ऋषयश्च तपोधनाः ।  
(जग्मुः सर्वे च सम्मन्त्र्य वृत्रस्याश्रममुत्तमम् ।)  
ददृशुस्तत्र तं वृत्रं ज्वलन्तमिव तेजसा ॥ १ ॥  
धक्ष्यन्तमिव लोकांस्त्रीन्ग्रसन्तमिव चामरान् ।  
ऋषयोऽथ ततोऽभ्येत्य वृत्रमूचुः प्रियं वचः ॥ २ ॥  
देवकार्यार्थसिद्ध्यर्थं सामयुक्तं रसात्मकम् ।  
ऋषय ऊचुः  
वृत्र वृत्र महाभाग सर्वलोकभयङ्कर ॥ ३ ॥  
व्याप्तं त्वयैतत्सकलं ब्रह्माण्डमखिलं किल ।  
शक्रेण तव वैरं यत्तत्तु सौख्यविघातकम् ॥ ४ ॥  
युवयोर्दुःखदं कामं चिन्तावृद्धिकरं परम् ।  
न त्वं स्वपिषि सन्तुष्टो न चापि मघवा तथा ॥ ५ ॥  
सुखं स्वपिति चिन्तार्तो द्वयोर्यद्वैरिजं भयम् ।  
युवयोर्युध्यतोः कालो व्यतीतस्तु महानिह ॥ ६ ॥  
पीड्यन्ते च प्रजाः सर्वाः सदेवासुरमानवाः ।  
संसारेऽत्र सुखं ग्राह्यं दुःखं हेयमिति स्थितिः ॥ ७ ॥  
न सुखं कृतवैरस्य भवतीति विनिर्णयः ।  
सङ्ग्रामरसिकाः शूराः प्रशंसन्ति न पण्डिताः ॥ ८ ॥  
युद्धं शृङ्गारचतुरा इन्द्रियार्थविघातकम् ।  
पुष्पैरपि न योद्धव्यं किं पुनर्निशितैः शरैः ॥ ९ ॥  
युद्धे विजयसन्देहो निश्चयं बाणताडनम् ।  
दैवाधीनमिदं विश्वं तथा जयपराजयौ ॥ १० ॥  
दैवाधीनाविति ज्ञात्वा न योद्धव्यं कदाचन ।  
कालेऽथ भोजनं स्नानं शय्यायां शयनं तथा ॥ ११ ॥  
परिचर्यापरा भार्या संसारे सुखसाधनम् ।  
किं सुखं युध्यतः सङ्ख्ये बाणवृष्टिभयङ्करे ॥ १२ ॥  
खड्गपातातिरौद्रे च तथारातिसुखप्रदे ।  
सङ्ग्रामे मरणात्स्वर्गसुखप्राप्तिरिति स्फुटम् ॥ १३ ॥  
प्रलोभनपरं वाक्यं नोदनार्थं निरर्थकम् ।  
छित्त्वा देहं व्यथां प्राप्य शृगालकरटादिभिः ॥ १४ ॥  
पश्चात्स्वर्गसुखावाप्तिं को वा वाञ्छति मन्दधीः ।  
सख्यं भवतु ते वृत्र शक्रेण सह नित्यदा ॥ १५ ॥  
अवाप्स्यसि सुखं त्वं च शक्रश्चापि निरन्तरम् ।  
वयं च तापसाः सर्वे गन्धर्वाश्च निजाश्रमे ॥ १६ ॥  
सुखवासं गमिष्यामः शान्ते वैरेऽधुनैव वाम् ।  
सङ्ग्रामे युवयोर्धीर वर्तमाने दिवानिशम् ॥ १७ ॥  
पीड्यन्ते मुनयः सर्वे गन्धर्वाः किन्नरा नराः ।  
सर्वेषां शान्तिकामानां सख्यमिच्छामहे वयम् ॥ १८ ॥  
मुनयस्त्वं च शक्रश्च प्राप्नुवन्तु सुखं किल ।  
मध्यस्थाश्च वयं वृत्र युवयोः सख्यकारणे ॥ १९ ॥  
शपथं कारयित्वात्र योजयामो मिथः प्रियम् ।  
शक्रस्तु शपथान्कृत्वा यथोक्तांश्च तवाग्रतः ॥ २० ॥  
चित्तं ते प्रीतिसंयुक्तं करिष्यति तु साम्प्रतम् ।  
सत्याधारा धरा नूनं सत्येन च दिवाकरः ॥ २१ ॥  
तपत्ययं यथाकालं वायुः सत्येन वात्यथ ।  
उदन्वानपि मर्यादां सत्येनैव न मुञ्चति ॥ २२ ॥  
तस्मात्सत्येन सख्यं वा भवत्वद्य यथासुखम् ।  
एकत्र शयनं क्रीडा जलकेलिं सुखासनम् ॥ २३ ॥  
युवाभ्यां सर्वथा कार्यं कर्तव्यं सख्यमेत्य च ।  
व्यास उवाच  
महर्षिवचनं श्रुत्वा तानुवाच महामतिः ॥ २४ ॥  
अवश्यं भगवन्तो मे माननीयास्तपस्विनः ।  
भवन्तो मुनयः क्वापि न मिथ्यावादिनो भृशम् ॥ २५ ॥  
सदाचाराः सुशान्ताश्च न विदुश्छलकारणम् ।  
कृतवैरे शठे स्तब्धे कामुके च गतत्विषि ॥ २६ ॥  
निर्लज्जे नैव कर्तव्यं सख्यं मतिमता सदा ।  
निर्लज्जोऽयं दुराचारो ब्रह्महा लम्पटः शठः ॥ २७ ॥  
न विश्वासस्तु कर्तव्यः सर्वथैवेदृशे जने ।  
भवन्तो निपुणाः सर्वे न द्रोहमतयः सदा ॥ २८ ॥  
अनभिज्ञास्तु शान्तत्वाच्चित्तानामतिवादिनाम् ।  
मुनय ऊचुः  
जन्तुः कृतस्य भोक्ता वै शुभस्य त्वशुभस्य च ॥ २९ ॥  
द्रोहं कृत्वा कुतः शान्तिमाप्नुयान्नष्टचेतनः ।  
विश्वासघातकर्तारो नरकं यान्ति निश्चयम् ॥ ३० ॥  
दुःखं च समवाप्नोति नूनं विश्वासघातकः ।  
निष्कृतिर्ब्रह्महन्तॄणां सुरापानां च निष्कृतिः ॥ ३१ ॥  
विश्वासघातिनां नैव मित्रद्रोहकृतामपि ।  
समयं ब्रूहि सर्वज्ञ यथा ते चेतसि ध्रुवम् ॥ ३२ ॥  
तेनैव समयेनाद्य सन्धिः स्यादुभयोः किल ।  
वृत्र उवाच  
न शुष्केण न चार्द्रेण नाश्मना न च दारुणा ॥ ३३ ॥
न वज्रेण महाभाग न दिवा निशि नैव च ।  
वध्यो भवेयं विप्रेन्द्राः शक्रस्य सह दैवतैः ॥ ३४ ॥  
एवं मे रोचते सन्धिः शक्रेण सह नान्यथा ।  
व्यास उवाच  
ऋषयस्तं तदा प्राहुर्बाढमित्येव चादृताः ॥ ३५ ॥  
समयं श्रावयामासुस्तत्रानीय सुरेश्वरम् ।  
इन्द्रोऽपि शपथांस्तत्र चकार विगतज्वरः ॥ ३६ ॥  
साक्षिणं पावकं कृत्वा मुनीनां सन्निधौ किल ।  
वृत्रस्तु वचनैस्तस्य विश्वासमगमत्तदा ॥ ३७ ॥  
बभूव मित्रवच्छक्रे सहचर्यापरायणः ।  
कदाचिन्नन्दने चोभौ कदाचिद्‌गन्धमादने ॥ ३८ ॥  
कदाचिदुदधेस्तीरे मोदमानौ विचेरतुः ।  
एवं कृते च सन्धाने वृत्रः प्रमुदितोऽभवत् ॥ ३९ ॥  
शक्रोऽपि वधकामस्तु तदुपायानचिन्तयत् ।  
रन्ध्रान्वेषी समुद्विग्नस्तदासीन्मघवा भृशम् ॥ ४० ॥  
एवं चिन्तयतस्तस्य कालः समभिवर्तत ।  
विश्वासं परमं प्राप वृत्रः शक्रेऽतिदारुणे ॥ ४१ ॥  
एवं कतिचिदब्दानि गतानि समये कृते ।  
वृत्रस्य मरणोपायान्मनसीन्द्रोऽप्यचिन्तयत् ॥ ४२ ॥  
त्वष्टैकदा सुतं प्राह विश्वस्तं पाकशासने ।  
पुत्र वृत्र महाभाग शृणु मे वचनं हितम् ॥ ४३ ॥  
न विश्वासस्तु कर्तव्यः कृतवैरे कथञ्चन ।  
मघवा कृतवैरस्ते सदासूयापरः परैः ॥ ४४ ॥  
लोभान्मत्तो द्वेषरतः परदुःखोत्सवान्वितः ।  
परदारलम्पटः स पापबुद्धिः प्रतारकः ॥ ४५ ॥  
रन्ध्रान्वेषी द्रोहपरो मायावी मदगर्वितः ।  
यः प्रविश्योदरे मातुर्गर्भच्छेदं चकार ह ॥ ४६ ॥  
सप्तकृत्वः सप्तकृत्वः क्रन्दमानमनातुरः ।  
तस्मात्पुत्र न कर्तव्यो विश्वासस्तु कथञ्चन ॥ ४७ ॥  
कृतपापस्य का लज्जा पुनः पुत्र प्रकुर्वतः ।  
व्यास उवाच  
एवं प्रबोधितः पित्रा वचनैर्हेतुसंयुतैः ॥ ४८ ॥  
न बुबोध तदा वृत्र आसन्नमरणः किल ।  
स कदाचित्समुद्रान्ते तमपश्यन्महासुरम् ॥ ४९ ॥  
सन्ध्याकाल उपावृत्ते मुहूर्तेऽतीव दारुणे ।  
ततः सञ्चिन्त्य मघवा वरदानं महात्मनाम् ॥ ५० ॥  
सन्ध्येयं वर्तते रौद्रा न रात्रिर्दिवसो न च ।  
हन्तव्योऽयं मया चाद्य बलेनैव न संशयः ॥ ५१ ॥  
एकाकी विजने चात्र सम्प्राप्तः समयोचितः ।  
एवं विचार्य मनसा सस्मार हरिमव्ययम् ॥ ५२ ॥  
तत्राजगाम भगवानदृश्यः पुरुषोत्तमः ।  
वज्रमध्ये प्रविश्यासौ संस्थितो भगवान्हरिः ॥ ५३ ॥  
इन्द्रो बुद्धिं चकाराशु तदा वृत्रवधं प्रति ।  
इति सञ्चिन्त्य मनसा कथं हन्यां रिपुं रणे ॥ ५४ ॥  
अजेयं सर्वथा सर्वदेवैश्च दानवैस्तथा ।  
यदि वृत्रं न हन्म्यद्य वञ्चयित्वा महाबलम् ॥ ५५ ॥  
न श्रेयो मम नूनं स्यात्सर्वथा रिपुरक्षणात् ।  
अपां फेनं तदापश्यत्समुद्रे पर्वतोपमम् ॥ ५६ ॥  
नायं शुष्को न चार्द्रोऽयं न च शस्त्रमिदं तथा ।  
अपां फेनं तदा शक्रो जग्राह किल लीलया ॥ ५७ ॥  
परां शक्तिं च सस्मार भक्त्या परमया युतः ।  
स्मृतमात्रा तदा देवी स्वांशं फेने न्यधापयत् ॥ ५८ ॥  
वज्रं तदावृतं तत्र चकार हरिसंयुतम् ।  
फेनावृतं पविं तत्र शक्रश्चिक्षेप तं प्रति ॥ ५९ ॥  
सहसा निपपाताशु वज्राहत इवाचलः ।  
वासवस्तु प्रहृष्टात्मा बभूव निहते तदा ॥ ६० ॥  
ऋषयश्च महेन्द्रं तमस्तुवन्विविधैः स्तवैः ।  
हतशत्रुः प्रहृष्टात्मा वासवः सह दैवतैः ॥ ६१ ॥  
देवीं सम्पूजयामास यत्प्रसादाद्धतो रिपुः ।  
प्रसादयामास तदा स्तोत्रैर्नानाविधैरपि ॥ ६२ ॥  
देवोद्याने पराशक्तेः प्रासादमकरोद्धरिः ।  
पद्मरागमयीं मूर्तिं स्थापयामास वासवः ॥ ६३ ॥  
त्रिकालं महतीं पूजां चक्रुः सर्वेऽपि निर्जराः ।  
तदाप्रभृति देवानां श्रीदेवी कुलदैवतम् ॥ ६४ ॥  
विष्णुं त्रिभुवनश्रेष्ठं पूजयामास वासवः ।  
ततो हते महावीर्ये वृत्रे देवभयङ्करे ॥ ६५ ॥  
प्रववौ च शिवो वायुर्जहृषुर्देवतास्तथा ।  
हते तस्मिन्सगन्धर्वा यक्षराक्षसकिन्नराः ॥ ६६ ॥  
इत्थं वृत्रः पराशक्तिप्रवेशयुतफेनतः ।  
तया कृतविमोहाच्च शक्रेण सहसा हतः ॥ ६७ ॥  
ततो वृत्रनिहन्त्रीति देवी लोकेषु गीयते ।  
शक्रेण निहतत्वाच्च शक्रेण हत उच्यते ॥ ६८ ॥  
इति श्रीमद्देवीभागवते महापुराणेऽष्टादशसाहस्र्या संहितायां षष्ठस्कन्धे छद्मेनेन्द्रेण  
फेनद्‌वारा पराशक्तिस्मरणमूर्वकं वृत्रहननवर्णनं नाम षष्ठोऽध्यायः ॥ ६ ॥
