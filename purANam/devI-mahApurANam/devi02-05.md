ऋषय ऊचुः  
वसूनां सम्भवः सूत कथितः शापकारणात् ।  
गाङ्गेयस्य तथोत्पत्तिः कथिता लोमहर्षणे ॥ १ ॥  
माता व्यासस्य धर्मज्ञ नाम्ना सत्यवती सती ।  
कथं शन्तनुना प्राप्ता भार्या गन्धवती शुभा ॥ २ ॥  
तन्ममाचक्ष्व विस्तारं दाशपुत्री कथं धृता ।  
राज्ञा धर्मवरिष्ठेन संशयं छिन्धि सुव्रत ॥ ३ ॥  
सूत उवाच  
शन्तनुर्नाम राजर्षिर्मृगयानिरतः सदा ।  
वनं जगाम निघ्नन्वै मृगांश्च महिषान् रुरून् ॥ ४ ॥  
चत्वार्येव तु वर्षाणि पुत्रेण सह भूपतिः ।  
रममाणः सुखं प्राप कुमारेण यथा हरः ॥ ५ ॥  
एकदा विक्षिपन्बाणान्विनिघ्नन्खड्गसूकरान् ।  
स कदाचिद्वनं प्राप्तः कालिन्दीं सरितां वराम् ॥ ६ ॥  
महीपतिरनिर्देश्यमाजिघ्रद्‌गन्धमुत्तमम् ।  
तस्य प्रभवमन्विच्छन्सजञ्चचार वनं तदा ॥ ७ ॥  
न मन्दारस्य गन्धोऽयं मृगनाभिमदस्य न ।  
चम्पकस्य न मालत्या न केतक्या मनोहरः ॥ ८ ॥  
न चानुभूतपूर्वोऽयं वाति गन्धवहः शुभः ।  
कुतोऽयमेति वायुर्वै मम घ्राणविमोहनः ॥ ९ ॥  
इति सञ्चिन्त्यमानोऽसौ बभ्राम वनमण्डलम् ।  
मोहितो गन्धलोभेन शन्तनुः पवनानुगः ॥ १० ॥  
स ददर्श नदीतीरे संस्थितां चारुदर्शनाम् ।  
शृङ्गाररहितां कान्तां सुस्थितां मलिनाम्बराम् ॥ ११ ॥  
दृष्ट्वा तामसितापाङ्गीं विस्मितः स महीपतिः ।  
अस्या देहस्य गन्धोऽयमिति सञ्जातनिश्चयः ॥ १२ ॥  
तदद्‌भुतं रूपमतीव सुन्दरं  
     तथैव गन्धोऽखिललोकसम्मतः ।  
वयश्च तादृङ् नवयौवनं शुभं  
     दृष्ट्वैव राजा किल विस्मितोऽभवत् ॥ १३ ॥  
केयं कुतो वा समुपागताधुना  
     देवाङ्गना वा किमु मानुषी वा ।  
गन्धर्वपुत्री किल नागकन्या  
     जाने कथं गन्धवतीं नु कामिनीम् ॥ १४ ॥  
सञ्चिन्त्य चैवं मनसा नृपोऽसौ  
     न निश्चयं प्राप यदा ततः स्वयम् ।  
गङ्गां स्मरन्कामवशं गतोऽथ  
     पप्रच्छ कान्तां तटसंस्थितां च ॥ १५ ॥  
कासि प्रिये कस्य सुतासि कस्मा-  
     दिह स्थिता त्वं विजने वरोरु ।  
एकाकिनी किं वद चारुनेत्रे  
     विवाहिता वा न विवाहितासि ॥ १६ ॥  
सञ्जातकामोऽहमरालनेत्रे  
     त्वां वीक्ष्य कान्तां च मनोरमां च ।  
ब्रूहि प्रिये यासि चिकीर्षसि त्वं  
     किं चेति सर्वं मम विस्तरेण ॥ १७ ॥  
इत्येवमुक्ता सुदती नृपेण  
     प्रोवाच तं सस्मितमम्बुजेक्षणा ।  
दाशस्य पुत्रीं त्वमवेहि राजन्  
     कन्यां पितुः शासनसंस्थितां च ॥ १८ ॥  
तरीमिमां धर्मनिमित्तमेव  
     संवाहयामीह जले नृपेन्द्र ।  
पिता गृहे मेऽद्य गतोऽस्ति कामं  
     सत्यं ब्रवीम्यर्थपते तवाग्रे ॥ १९ ॥  
इत्येवमुक्त्वा विरराम बाला  
     कामातुरस्तां नृपतिर्बभाषे ।  
कुरुप्रवीरं कुरु मां पतिं त्वं  
     वृथा न गच्छेन्ननु यौवनं ते ॥ २० ॥  
न चास्ति पत्नी मम वै द्वितीया  
     त्वं धर्मपत्नी भव मे मृगाक्षि ।  
दासोऽस्मि तेऽहं वशगः सदैव  
     मनोभवस्तापयति प्रिये माम् ॥ २१ ॥  
गता प्रिया मां परिहृत्य कान्ता  
     नान्या वृताहं विधुरोऽस्मि कान्ते ।  
त्वां वीक्ष्य सर्वावयवातिरम्यां  
     मनो हि जातं विवशं मदीयम् ॥ २२ ॥  
श्रुत्वामृतास्वादरसं नृपस्य  
     वचोऽतिरम्यं खलु दाशकन्या ।  
उवाच तं सात्त्विकभावयुक्ता  
     कृत्वातिधैर्यं नृपतिं सुगन्धा ॥ २३ ॥  
यदात्थ राजन् मयि तत्तथैव  
     मन्येऽहमेतत्तु यथा वचस्ते ।  
नास्मि स्वतन्त्रा त्वमवेहि कामं  
     दाता पिता मेऽर्थय तं त्वमाशु ॥ २४ ॥  
न स्वैरिणीहास्म्यपि दाशपुत्री  
     पितुर्वशेऽहं सततं चरामि ।  
स चेद्ददाति प्रथितः पिता मे  
     गृहाण पाणिं वशगास्मि तेऽहम् ॥ २५ ॥  
मनोभवस्त्वां नृप किं दुनोति  
     यथा पुनर्मां नवयौवनां च ।  
दुनोति तत्रापि हि रक्षणीया  
     धृतिः कुलाचारपरम्परासु ॥ २६ ॥  
सूत उवाच  
इत्याकर्ण्य वचस्तस्या नृपति काममोहितः ।  
गतो दाशपतेर्गेहं तस्या याचनहेतवे ॥ २७ ॥  
दृष्ट्वा नृपतिमायान्तं दाशोऽतिविस्मयं गतः ।  
प्रणामं नृपतेः कृत्वा कृताञ्जलिरभाषत ॥ २८ ॥  
दाश उवाच  
दासोऽस्मि तव भूपाल कृतार्थोऽहं तवागमे ।
आज्ञां देहि महाराज यदर्थमिह चागमः ॥ २९ ॥  
राजोवाच  
धर्मपत्नीं करिष्यामि सुतामेतां तवानघ ।  
त्वया चेद्दीयते मह्यं सत्यमेतद्‌ब्रवीमि ते ॥ ३० ॥  
दाश उवाच  
कन्यारत्नं मदीयं चेद्यत्त्वं प्रार्थयसे नृप ।  
दातव्यं तु प्रदास्यामि न त्वदेयं कदाचन ॥ ३१ ॥  
तस्याः पुत्रो महाराज त्वदन्ते पृथिवीपतिः ।  
सर्वथा चाभिषेक्तव्यो नान्यः पुत्रस्तवेति वै ॥ ३२ ॥  
सूत उवाच  
श्रुत्वावाक्यं तु दाशस्य राजा चिन्तातुरोऽभवत् ।  
गाङ्गेयं मनसा कृत्वा नोवाच नृपतिस्तदा ॥ ३३ ॥  
कामातुरो गृहं प्राप्तश्चिन्ताविष्टो महीपतिः ।  
न सस्नौ बुभुजे नाथ न सुष्वाप गृहं गतः ॥ ३४ ॥  
चिन्तातुरं तु तं दृष्ट्वा पुत्रो देवव्रतस्तदा ।  
गत्वापृच्छन्महीपालं तदसन्तोषकारणम् ॥ ३५ ॥  
दुर्जयः कोऽस्ति शत्रुस्ते करोमि वशगं तव ।  
का चिन्ता नृपशार्दूल सत्यं वद नृपोत्तम ॥ ३६ ॥  
किं तेन जातेन सुतेन राजन्  
     दुःखं न जानाति न नाशयेद्यः ।  
ऋणं ग्रहीतुं समुपागतोऽसौ  
     प्राग्जन्मजं नात्र विचारणास्ति ॥ ३७ ॥  
विमुच्य राज्यं रघुनन्दनोऽपि  
     ताताज्ञया दाशरथिस्तु रामः ।  
वनं गतो लक्ष्मणजानकीभ्यां  
     सहैव शैलं किल चित्रकूटम् ॥ ३८ ॥  
सुतो हरिश्चन्द्रनृपस्य राजन्  
     यो रोहितश्चेति प्रसिद्धनामा ।  
क्रीतोऽथ पित्रा विपणोद्यतश्च  
     दासार्पितो विप्रगृहे तु नूनम् ॥ ३९ ॥  
तथाजिगर्तस्य सुतो वरिष्ठो  
     नाम्ना शुनःशेप इति प्रसिद्धः ।  
क्रीतस्तु पित्राप्यथ यूपबद्धः  
     सम्मोचितो गाधिसुतेन पश्चात् ॥ ४० ॥  
पित्राज्ञया जामदग्न्येन पूर्वं  
     छिन्नं शिरो मातुरिति प्रसिद्धम् ।  
अकार्यमप्याचरितं च तेन  
     गुरोरनुज्ञा च गरीयसी कृता ॥ ४१ ॥  
इदं शरीरं तव भूपते न  
     क्षमोऽस्मि नूनं वद किं करोम्यहम् ।  
न शोचनीयं मयि वर्तमाने-  
     ऽप्यसाध्यमर्थं प्रतिपादयाम्यदः ॥ ४२ ॥  
प्रब्रूहि राजंस्तव कास्ति चिन्ता  
     निवारयाम्यद्य धनुर्गृहीत्वा ।  
देहेन मे चेच्चरितार्थता वा  
     भवत्वमोघा भवतश्चिकीर्षा ॥ ४३ ॥  
धिक् तं सुतं यः पितुरीप्सितार्थं  
     क्षमोऽपि सन्न प्रतिपादयेद्यः ।  
जातेन किं तेन सुतेन कामं  
     पितुर्न चिन्तां हि समुद्धरेद्यः ॥ ४४ ॥  
सूत उवाच  
निशम्येति वचस्तस्य पुत्रस्य शन्तनुर्नृपः ।  
लज्जमानस्तु मनसा तमाह त्वरितं सुतम् ॥ ४५ ॥  
राजोवाच  
चिन्ता मे महती पुत्र यस्त्वमेकोऽसि मे सुतः ।  
शूरोऽतिबलवान्मानी सङ्ग्रामेष्वपराङ्‌मुखः ॥ ४६ ॥  
एकापत्यस्य मे तात वृथेदं जीवितं किल ।  
मृते त्वयि मृधे क्वापि किं करोमि निराश्रयः ॥ ४७ ॥  
एषा मे महती चिन्ता तेनाद्य दुःखितोऽत्म्यहम् ।  
नान्या चिन्तास्ति मे पुत्र यां तवाग्रे वदाम्यहम् ॥ ४८ ॥  
सूत उवाच  
तदाकर्ण्याथ गाङ्गेयो मन्त्रिवृद्धानपृच्छत ।  
न मां वदति भूपालो लज्जयाद्य परिप्लुतः ॥ ४९ ॥  
वित्त वार्तां नृपस्याद्य पृष्ट्वा यूयं विनिश्चयात् ।  
सत्यं ब्रुवन्तु मां सर्वं तत्करोमि निराकुलः ॥ ५० ॥  
तच्छ्रुत्वा ते नृपं गत्वा संविज्ञाय च कारणम् ।  
शशंसुर्विदितार्थस्तु गाङ्गेयस्तदचिन्तयत् ॥ ५१ ॥  
सहितस्तैर्जगामाशु दाशस्य सदनं तदा ।  
प्रेमपूर्वमुवाचेदं विनम्रो जाह्नवीसुतः ॥ ५२ ॥  
गाङ्गेय उवाच  
पित्रे देहि सुतां तेऽद्य प्रार्थयामि सुमध्यमाम् ।  
माता मेऽस्तु सुतेयं ते दासोऽत्म्यस्याः परन्तप ॥ ५३ ॥  
दाश उवाच  
त्वं गृहाण महाभाग पत्नीं कुरु नृपात्मज ।  
पुत्रोऽस्या न भवेद्‌राजा वर्तमाने त्वयीति वै ॥ ५४ ॥  
गाङ्गेय उवाच  
मातेयं मम दाशेयी राज्यं नैव करोम्यहम् ।  
पुत्रोऽस्याः सर्वथा राज्यं करिष्यति न संशयः ॥ ५५ ॥  
दाश उवाच  
सत्यं वाक्यं मया ज्ञातं पुत्रस्ते बलवान्भवेत् ।  
सोऽपि राज्यं बलान्नूनं गृह्णीयादिति निश्चयः ॥ ५६ ॥  
गाङ्गेय उवाच  
न दारसङ्ग्रहं नूनं करिष्यामि हि सर्वथा ।  
सत्यं मे वचनं तात मया भीष्मं व्रतं कृतम् ॥ ५७ ॥  
सूत उवाच  
एवं कृतां प्रतिज्ञां तु निशम्य झषजीवकः ।  
ददौ सत्यवतीं तस्मै राज्ञे सर्वाङ्गशोभनाम् ॥ ५८ ॥  
अनेन विधिना तेन वृता सत्यवती प्रिया ।  
न जानाति परं जन्म व्यासस्य नृपसत्तमः ॥ ५९ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
द्वितीयस्कन्धे देवव्रतप्रतिज्ञावर्णनं नाम पञ्चमोऽध्यायः ॥ ५ ॥
