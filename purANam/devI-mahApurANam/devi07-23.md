व्यास उवाच -  
तमेवमुक्त्वा राजानं निर्घृणं निष्ठुरं वचः ।  
तदादाय धनं पूर्णं कुपितः कौशिको ययौ ॥ १ ॥  
विश्वामित्रे गते राजा ततः शोकमुपागतः ।  
श्वासोच्छ्वासं मुहुः कृत्वा प्रोवाचोच्चैरधोमुखः ॥ २ ॥  
वित्तक्रीतेन यस्यार्तिर्मया प्रेतेन गच्छति ।  
स ब्रवीतु त्वरायुक्तो यामे तिष्ठति भास्करः ॥ ३ ॥  
अथाजगाम त्वरितो धर्मश्चाण्डालरूपधृक् ।  
दुर्गन्धो विकृतोरस्कः श्मश्रुलो दन्तुरोऽघृणी ॥ ४ ॥  
कृष्णो लम्बोदरः स्निग्धः करालः पुरुषाधमः ।  
हस्तजर्जरयष्टिश्च शवमाल्यैरलङ्कृतः ॥ ५ ॥  
चाण्डाल उवाच -  
अहं गृह्णामि दासत्वे भृत्यार्थः सुमहान्मम ।  
क्षिप्रमाचक्ष्व मौल्यं किमेतत्ते सम्प्रदीयते ॥ ६ ॥  
व्यास उवाच -  
तं तादृशमथालक्ष्य क्रूरदृष्टिं सुनिर्घृणम् ।  
वदन्तमतिदुःशीलं कस्त्वमित्याह पार्थिवः ॥ ७ ॥  
चाण्डाल उवाच -  
चाण्डालोऽहमिह ख्यातः प्रवीरेति नृपोत्तम ।  
शासने सर्वदा तिष्ठ मृतचैलापहारकः ॥ ८ ॥  
एवमुक्तस्तदा राजा वचनं चेदमब्रवीत् ।  
ब्राह्मणः क्षत्रियो वापि गृह्णात्विति मतिर्मम ॥ ९ ॥  
उत्तमस्योत्तमो धर्मो मध्यमस्य च मध्यमः ।  
अधमस्याधमश्चैव इति प्राहुर्मनीषिणः ॥ १० ॥  
चाण्डाल उवाच  
एवमेव त्वया धर्मः कथितो नृपसत्तम ।  
अविचार्य त्वया राजन्नधुनोक्तं ममाग्रतः ॥ ११ ॥  
विचारयित्वा यो ब्रूते सोऽभीष्टं लभते नरः ।  
सामान्यमेव तत्प्रोक्तमविचार्य त्वयानघ ॥ १२ ॥  
यदि सत्यं प्रमाणं ते गृहीतोऽसि न संशयः ।  
हरिश्चन्द्र उवाच -  
असत्यान्नरके गच्छेत्सद्यः क्रूरे नराधमः ॥ १३ ॥  
ततश्चाण्डालता साध्वी न वरा मे ह्यसत्यता ।  
व्यास उवाच -  
तस्यैवं वदतः प्राप्तो विश्वामित्रस्तपोनिधिः ॥ १४ ॥  
क्रोधामर्षविवृत्ताक्षः प्राह चेदं नराधिपम् ।  
चाण्डालोऽयं मनस्थं ते दातुं वित्तमुपस्थितः ॥ १५ ॥  
कस्मान्न दीयते मह्यमशेषा यज्ञदक्षिणा ।  
राजोवाच -  
भगवन्सूर्यवंशोत्थमात्मानं वेद्मि कौशिक ॥ १६ ॥  
कथं चाण्डालदासत्वं गमिष्ये वित्तकामतः ।  
विश्वामित्र उवाच -  
यदि चाण्डालवित्तं त्वमात्मविक्रयजं मम ॥ १७ ॥  
न प्रदास्यसि चेत्तर्हि शप्स्यामि त्वामसंशयम् ।  
चाण्डालादथवा विप्राद्देहि मे दक्षिणाधनम् ॥ १८ ॥  
विना चाण्डालमधुना नान्यः कश्चिद्धनप्रदः ।  
धनेनाहं विना राजन्न यास्यामि न संशयः ॥ १९ ॥
इदानीमेव मे वित्तं न प्रदास्यसि चेन्नृप ।  
दिनेऽर्धघटिकाशेषे तत्त्वां शापाग्निना दहे ॥ २० ॥  
व्यास उवाच -  
हरिश्चन्द्रस्ततो राजा मृत्ववच्छ्रितजीवितः ।  
प्रसीदेति वदन्पादौ ऋषेर्जग्राह विह्वलः ॥ २१ ॥  
हरिश्चन्द्र उवाच -  
दासोऽस्म्यार्तोऽस्मि दीनोऽस्मि त्वद्‌भक्तश्च विशेषतः ।  
प्रसादं कुरु विप्रर्षे कष्टश्चाण्डालसङ्करः ॥ २२ ॥  
भवेयं वित्तशेषेण तव कर्मकरो वशः ।  
तवैव मुनिशार्दूल प्रेष्यश्चित्तानुवर्तकः ॥ २३ ॥  
विश्वामित्र उवाच -  
एवमस्तु महाराज ममैव भव किङ्करः ।  
किंतु मद्वचनं कार्यं सर्वदैव नराधिप ॥ २४ ॥  
व्यास उवाच -  
एवमुक्तेऽथ वचने राजा हर्षसमन्वितः ।  
अमन्यत पुनर्जातमात्मानं प्राह कौशिकम् ॥ २५ ॥  
तवादेशं करिष्यामि सदैवाहं न संशयः ।  
आदेशय द्विजश्रेष्ठ किं करोमि तवानघ ॥ २६ ॥  
विश्वामित्र उवाच -  
चाण्डालागच्छ मद्दासमौल्यं किं मे प्रयच्छसि ।  
गृहाण दासं मौल्येन मया दत्तं तवाधुना ॥ २७ ॥  
नास्ति दासेन मे कार्यं वित्ताशा वर्तते मम ।  
व्यास उवाच -  
एवमुक्ते तदा तेन स्वपचो हृष्टमानसः ॥ २८ ॥  
आगत्य सन्निधौ तूर्णं विश्वामित्रमभाषत ।  
चाण्डाल उवाच -  
दशयोजनविस्तीर्णे प्रयागस्य च मण्डले ॥ २९ ॥  
भूमिं रत्नमयीं कृत्वा दास्ये तेऽहं द्विजोत्तम ।  
अस्य विक्रयणेनेयमार्तिश्च प्रहता त्वया ॥ ३० ॥  
व्यास उवाच -  
ततो रत्नसहस्राणि सुवर्णमणिमौक्तिकैः ।  
चाण्डालेन प्रदत्तानि जग्राह द्विजसत्तमः ॥ ३१ ॥  
हरिश्चन्द्रस्तथा राजा निर्विकारमुखोऽभवत् ।  
अमन्यत तथा धैर्याद्‌विश्वामित्रो हि मे पतिः ॥ ३२ ॥  
तत्तदेव मया कार्यं यदयं कारयिष्यति ।  
अथान्तरिक्षे सहसा वागुवाचाशरीरिणी ॥ ३३ ॥  
अनृणोऽसि महाभाग दत्ता सा दक्षिणा त्वया ।  
ततो दिवः पुष्पवृष्टिः पपात नृपमूर्धनि ॥ ३४ ॥  
साधु साध्विति तं देवाः प्रोचुः सेन्द्रा महौजसः ।  
हर्षेण महताऽऽविष्टो राजा कौशिकमब्रवीत् ॥ ३५ ॥  
राजोवाच -  
त्वं हि माता पिता चैव त्वं हि बन्धुर्महामते ।  
यदर्थं मोचितोऽहं ते क्षणाच्चैवानृणीकृतः ॥ ३६ ॥  
किं करोमि महाबाहो श्रेयो मे वचनं तव ।  
एवमुक्ते तु वचने नृपं मुनिरभाषत ॥ ३७ ॥  
विश्वामित्र उवाच -  
चाण्डालवचनं कार्यमद्यप्रभृति ते नृप ।  
स्वस्ति तेऽस्विति तं प्रोच्य तदादाय धनं ययौ ॥ ३८ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
सप्तमस्कन्धे हरिश्चन्द्रोपाख्यानवर्णनं नाम त्रयोविंशोऽध्यायः ॥ २३ ॥
