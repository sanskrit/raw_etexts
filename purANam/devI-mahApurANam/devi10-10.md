श्रीनारायण उवाच  
सप्तमो मनुराख्यातो मनुर्वैवस्वतः प्रभुः ।  
श्राद्धदेवः परानन्दभोक्ता मान्यस्तु भूभुजाम् ॥ १ ॥  
स च वैवस्वतमनुः परदेव्याः प्रसादतः ।  
तथा तत्तपसा चैव जातो मन्वन्तराधिपः ॥ २ ॥  
अष्टमो मनुराख्यातः सावर्णिः प्रथितः क्षितौ ।  
स जन्मान्तर आराध्य देवीं तद्वरलाभतः ॥ ३ ॥  
जातो मन्वन्तरपतिः सर्वराजन्यपूजितः ।  
महापराक्रमी धीरो देवीभक्तिपरायणः ॥ ४ ॥  
नारद उवाव  
कथं जन्मान्तरे तेन मनुनाराधनं कृतम् ।  
देव्याः पृथिव्युद्भवायास्तन्ममाख्यातुमर्हसि ॥ ५ ॥  
श्रीनारायण उवाच  
चैत्रवंशसमुद्‌भूतो राजा स्वारोचिषेऽन्तरे ।  
सुरथो नाम विख्यातो महाबलपराक्रमः ॥ ६ ॥  
गुणग्राही धनुर्धारी मान्यः श्रेष्ठः कविः कृती ।  
धनसङ्ग्रहकर्ता च दाता याचकमण्डले ॥ ७ ॥  
अरीणां मर्दनो मानी सर्वास्त्रकुशलो बली ।  
तस्यैकदा बभूवुस्ते कोलाविध्वंसिनो नृपाः ॥ ८ ॥  
शत्रवः सैन्यसहिताः परिवार्येनमूर्जिताः ।  
रुरुधुर्नगरीं तस्य राज्ञो मानधनस्य हि ॥ ९ ॥  
तदा स सुरथो नाम राजा सैन्यसमावृतः ।  
निर्ययौ नगरात्स्वीयात्सर्वशत्रुनिबर्हणः ॥ १० ॥  
तदा स समरे राजा सुरथः शत्रुभिर्जितः ।  
अमात्यैर्मन्त्रिभिश्चैव तस्य कोशगतं धनम् ॥ ११ ॥  
हृतं सर्वमशेषेण तदातप्यत भूमिपः ।  
निष्कासितश्च नगरात्स राजा परमद्युतिः ॥ १२ ॥
जगामाश्वमथारुह्य मृगयामिषतो वनम् ।  
एकाकी विजनेऽरण्ये बभ्रामोद्‌भ्रान्तमानसः ॥ १३ ॥  
मुनेः कस्यचिदागत्य स्वाश्रमं शान्तमानसः ।  
प्रशान्तजन्तुसंयुक्तं मुनिशिष्यगणैर्युतम् ॥ १४ ॥  
उवास कञ्चित्कालं स राजा परमशोभने ।  
आश्रमे मुनिवर्यस्य दीर्घदृष्टेः सुमेधसः ॥ १५ ॥  
एकदा स महीपालो मुनिं पूजावसानके ।  
काले गत्वा प्रणम्याशु पप्रच्छ विनयान्वितः ॥ १६ ॥  
मुने मम मनोदुःखं बाधते चाधिसम्भवम् ।  
ज्ञाततत्त्वस्य भूदेव निष्प्रज्ञस्य च सन्ततम् ॥ १७ ॥  
शत्रुभिर्निर्जितस्यापि हृतराज्यस्य सर्वशः ।  
तथापि तेषु मनसि ममत्वं जायते स्फुटम् ॥ १८ ॥  
किं करोमि क्व गच्छामि कथं शर्म लभे मुने ।  
त्वदनुग्रहमाशासे वद वेदविदां वर ॥ १९ ॥  
मुनिरुवाच  
आकर्णय महीपाल महाश्चर्यकरं परम् ।  
देवीमाहात्म्यमतुलं सर्वकामप्रदं परम् ॥ २० ॥  
जगन्मयी महामाया विष्णुब्रह्महरोद्भवा ।  
सा बलादपहृत्यैव जन्तूनां मानसानि हि ॥ २१ ॥  
मोहाय प्रतिसंयच्छेदिति जानीहि भूमिप ।  
सा सृजत्यखिलं विश्वं सा पालयति सर्वदा ॥ २२ ॥  
संहारे हररूपेण संहरत्येव भूमिप ।  
कामदात्री महामाया कालरात्रिर्दुरत्यया ॥ २३ ॥  
विश्वसंहारिणी काली कमला कमलालया ।  
तस्यां सर्वं जगज्जातं तस्यां विश्वं प्रतिष्ठितम् ॥ २४ ॥  
लयमेष्यति तस्यां च तस्मात्सैव परात्परा ।  
तस्या देव्याः प्रसादश्च यस्योपरि भवेन्नृप ।  
स एव मोहमत्येति नान्यथा धरणीपते ॥ २५ ॥
