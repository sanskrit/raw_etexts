ब्रह्मोवाच  
एवम्प्रभावा सा देवी मया दृष्टाथ विष्णुना ।  
शिवेनापि महाभाग तास्ता देव्यः पृथक्पृथक् ॥ १ ॥  
व्यास उवाच  
इत्याकर्ण्य पितुर्वाक्यं नारदो मुनिसत्तमः ।  
पप्रच्छ परमप्रीतः प्रजापतिमिदं वचः ॥ २ ॥  
  
नारद उवाच  
पुमानाद्योऽविनाशी यो निर्गुणोऽच्युतिरव्ययः ।  
दृष्टश्चैवानुभूतश्च तद्वदस्व पितामह ॥ ३ ॥  
त्रिगुणा वीक्षिता शक्तिर्निर्गुणा कीदृशी पितः ।  
तस्याः स्वरूपं मे ब्रूहि पुरुषस्य च पद्मज ॥ ४ ॥  
यदर्थञ्च मया तप्तं श्वेतद्वीपे महातपः ।  
दृष्टाः सिद्धा महात्मानस्तापसा गतमन्यवः ॥ ५ ॥  
परमात्मा न सम्प्राप्तो मयाऽसौ दृष्टिगोचरः ।  
पुनः पुनस्तपस्तीव्रं कृतं तत्र प्रजापते ॥ ६ ॥  
भवता सगुणा शक्तिर्दृष्टा तात मनोरमा ।  
निर्गुणा निर्गुणश्चैव कीदृशौ तौ वदस्व मे ॥ ७ ॥  
व्यास उवाच  
इति पृष्ठः पिता तेन नारदेन प्रजापतिः ।  
उवाच वचनं तथ्यं स्मितपूर्वं पितामहः ॥ ८ ॥  
  
ब्रह्मोवाच  
निर्गुणस्य मुने रूपं न भवेद्‌दृष्टिगोचरम् ।  
दृश्यञ्च नश्वरं यस्मादरूपं दृश्यते कथम् ॥ ९ ॥  
निर्गुणा दुर्गमा शक्तिर्निर्गुणश्च तथा पुमान् ।  
ज्ञानगम्यौ मुनीनां तु भावनीयौ तथा पुनः ॥ १० ॥  
अनादिनिधनौ विद्धि सदा प्रकृतिपूरुषौ ।  
विश्वासेनाभिगम्यौ तौ नाविश्वासेन कर्हिचित् ॥ ११ ॥  
चैतन्यं सर्वभूतेषु यत्तद्विद्धि परात्मकम् ।  
तेजः सर्वत्रगं नित्यं नानाभावेषु नारद ॥ १२ ॥  
तञ्च ताञ्च महाभाग व्यापकौ विद्धि सर्वगौ ।  
ताभ्यां विहीनं संसारे न किञ्चिद्वस्तु विद्यते ॥ १३ ॥  
तौ विचिन्त्यौ सदा देहे मिश्रीभूतौ सदाव्ययौ ।  
एकरूपौ चिदात्मानौ निगुणौ निर्मलावुभौ ॥ १४ ॥  
या शक्तिः परमात्माऽसौ सा योऽसौ सा परमा मता ।  
अन्तरं नैतयोः कोऽपि सूक्ष्मं वेद च नारद ॥ १५ ॥  
अधीत्य सर्वशास्त्राणि वेदान्साङ्गांश्च नारद ।  
न जानाति तयोः सूक्ष्ममन्तरं विरतिं विना ॥ १६ ॥  
अहङ्कारकृतं सर्वं विश्वं स्थावरजङ्गमम् ।  
कथं तद्‌रहितं पुत्र भवेत्कल्पशतैरपि ॥ १७ ॥  
निर्गुणं सगुणः पुत्र कथं पश्यति चक्षुषा ।  
सगुणं च महाबुद्धे चेतसा संविचारय ॥ १८ ॥  
पित्तेनाच्छादिता जिह्वा चक्षुश्च मुनिसत्तम ।  
कटु पित्तं विजानाति रसं रूपं न तत्तथा ॥ १९ ॥  
गुणैः समावृतं चेतः कथं जानाति निर्गुणम् ।  
अहङ्कारोद्‌भवं तच्च तद्विहीनं कथं भवेत् ॥ २० ॥  
यावन्न गुणविच्छेदस्तावत्तद्दर्शनं कुतः ।  
तं पश्यति तदा चित्ते यदाऽहङ्कारवर्जितः ॥ २१ ॥  
  
नारद उवाच  
स्वरूपं देवदेवेश त्रयाणामेव विस्तरात् ।  
गुणानां यत्स्वरूपोऽस्ति ह्यहङ्कारस्त्रिरूपकः ॥ २२ ॥  
सात्त्विको राजसश्चैव तामसश्च तथापरः ।  
विभेदेन स्वरूपाणि वदस्व पुरुषोत्तम ॥ २३ ॥  
यज्ज्ञात्वा विप्रमुच्येऽहं ज्ञानं तद्वद मे प्रभो ।  
गुणानां लक्षणान्येव विततानि विभागशः ॥ २४ ॥
ब्रह्मोवाच  
त्रयाणां शक्तयस्तिस्त्रस्तद्‌‌ब्रवीमि तवानघ ।  
ज्ञानशक्तिः क्रियाशक्तिरर्थशक्तिस्तथापरा ॥ २५ ॥  
सात्त्विकस्य ज्ञानशक्ती राजसस्य क्रियात्मिका ।  
द्रव्यशक्तिस्तामसस्य तिस्रश्च कथितास्तव ॥ २६ ॥  
तेषां कार्याणि वक्ष्यामि शृणु नारद तत्त्वतः ।  
तामस्या द्रव्यशक्तेश्च शब्दस्पर्शसमुद्‌भवः ॥ २७ ॥  
रूपं रसश्च गन्धश्च तन्मात्राणि प्रचक्षते ।  
शब्दैकगुणमाकाशं वायुः स्पर्शगुणस्तथा ॥ २८ ॥  
सुरूपैकगुणोऽग्निश्च जलं रसगुणात्मकम् ।  
पृथ्वी गन्धगुणा ज्ञेया सूक्ष्माण्येतानि नारद ॥ २९ ॥  
दशैतानि मिलित्वा तु द्रव्यशक्तियुतानि वै ।  
तामसाहङ्कारजः स्यात्सर्गस्तदनुवृत्तिकः ॥ ३० ॥  
राजस्याश्च क्रियाशक्तेरुत्पन्नानि शृणुष्व मे ।  
श्रोत्रं त्वग्रसना चक्षुर्घ्राणं चैव च पञ्चमम् ॥ ३१ ॥  
ज्ञानेन्द्रियाणि चैतानि तथा कर्मेन्द्रियाणि च ।  
वाक्पाणिपादपायुश्च गुह्यान्तानि च पञ्च वै ॥ ३२ ॥  
प्राणोऽपानश्च व्यानश्च समानोदानवायवः ।  
पञ्चदश मिलित्वैव राजसः सर्ग उच्यते ॥ ३३ ॥  
साधनानि किलैतानि क्रियाशक्तिमयानि च ।  
उपादानं किलैतेषां चिदनुवृत्तिरुच्यते ॥ ३४ ॥  
ज्ञानशक्तिसमायुक्ताः सात्त्विकाच्च समुद्‌भवाः ।  
दिशो वायुश्च सूर्यश्च वरुणश्चाश्विनावपि ॥ ३५ ॥  
ज्ञानेन्द्रियाणां पञ्चानां पञ्चाधिष्ठातृदेवताः ।  
चन्द्रो ब्रह्मा तथा रुद्रः क्षेत्रज्ञश्च चतुर्थकः ॥ ३६ ॥  
इत्यन्तःकरणाख्यस्य बुद्ध्यादेश्चाधिदैवतम् ।  
चत्वार्येव तथा प्रोक्ताः किलाधिष्ठातृदेवताः ॥ ३७ ॥  
मनसा सह चैतानि नूनं पञ्चदशैव तु ।  
सात्त्विकस्य तु सर्गोऽयं सात्त्विकाख्यः प्रकीर्तितः ॥ ३८ ॥  
स्थूलसूक्ष्मादिभेदेन द्वे रूपे परमात्मनः ।  
ज्ञानरूपं निराकारं निदानं तत्प्रचक्षते ॥ ३९ ॥  
साधकस्य तु ध्यानादौ स्थूलरूपं प्रचक्षते ।  
शरीरं सूक्ष्ममेवेदं पुरुषस्य प्रकीर्तितम् ॥ ४० ॥  
मम चैव शरीरं वै सूत्रमित्यभिधीयते ।  
स्थूलं शरीरं वक्ष्यामि ब्रह्मणः परमात्मनः ॥ ४१ ॥  
शृणु नारद यत्नेन यच्छ्रुत्वा विप्रमुच्यते ।  
तन्मात्राणि पुरोक्तानि भूतसूक्ष्माणि यानि वै ॥ ४२ ॥  
पञ्चीकृत्य तु तान्येव पञ्चभूतसमुद्‌भवः ।  
पञ्चीकरणभेदोऽयं शृणु संवदतः किल ॥ ४३ ॥  
प्रथमं रसतन्मात्रामुपादाय मनस्यपि ।  
कल्पयेच्च तथा तद्वै यथा भवति चोदकम् ॥ ४४ ॥  
शिष्टानां चैव भूतानामंशान्कृत्वा पृथक्पृथक् ।  
उदके मिश्रयेच्चांशान्कृते रसमये ततः ॥ ४५ ॥  
तदा भूतविभागे च चैतन्ये च प्रकाशिते ।  
चैतन्यस्य प्रवेशात्तु तदाऽहमिति संशयः ॥ ४६ ॥  
प्रतीयमाने तेनैव विशेषेणाभिमानतः ।  
आदिनारायणो देवो भगवानिति चोच्यते ॥ ४७ ॥  
घनीभूतेऽथ भूतानां विभागे स्पष्टतां गते ।  
वृद्धिं प्राप्य गुणैश्चेत्थमेकैकगुणवृद्धितः ॥ ४८ ॥  
आकाशस्य गुणश्चैकः शब्द एव न चापरः ।  
शब्दस्पर्शौ च वायोश्च द्वौ गुणौ परिकीर्तितौ ॥ ४९ ॥  
अग्नेः शब्दश्च स्पर्शश्च रूपमेते त्रयो गुणाः ।  
शब्दस्पर्शरूपरसाश्चत्वारो वै जलस्य च ॥ ५० ॥  
स्पर्शशब्दरसा रूपं गन्धश्च पृथिवीगुणाः ।  
एवं मिलितयोगैश्च ब्रह्माण्डोत्पत्तिरुच्यते ॥ ५१ ॥  
सर्वे जीवा मिलित्वैव ब्रह्माण्डांशसमुद्‌भवाः ।  
चतुरशीतिलक्षाश्च प्रोक्ता वै जीवजातयः ॥ ५२ ॥  
इति श्रीदेवीभागवते महापुराणेऽष्टादशसाहस्र्यां संहितायां  
तृतीयस्कन्धे तत्त्वनिरूपणवर्णनं नाम सप्तमोऽध्यायः ॥ ७ ॥
