सूत उवाच  
तौ वीक्ष्य बलिनौ ब्रह्मा तदोपायानचिन्तयत् ।  
सामदानभिदादींश्च युद्धान्तान्सर्वतन्त्रवित् ॥ १ ॥  
न जानेऽहं बलं नूनमेतयोर्वा यथातथम् ।  
अज्ञाते तु बले कामं नैव युद्धं प्रशस्यते ॥ २ ॥  
स्तुतिं करोमि चेदद्य दुष्टयोर्मदमत्तयोः ।  
प्रकाशितं भवेन्नूनं निर्बलत्वं मया स्वयम् ॥ ३ ॥  
वधिष्यति तदैकोऽपि निर्बलत्वे प्रकाशिते ।  
दानं नैवाद्य योग्यं वा भेदः कार्यो मया कथम् ॥ ४ ॥  
विष्णुं प्रबोधयाम्यद्य शेषे सुप्तं जनार्दनम् ।  
चतुर्भुजं महावीर्यं दुःखहा स भविष्यति ॥ ५ ॥  
इति सञ्चिन्त्य मनसा पद्मनालगतोऽब्जजः ।  
जगाम शरणं विष्णुं मनसा दुःखनाशकम् ॥ ६ ॥  
तुष्टाव बोधनार्थं तं शुभैः सम्बोधनैर्हरिम् ।  
नारायणं जगन्नाथं निस्पन्दं योगनिद्रया ॥ ७ ॥  
ब्रह्मोवाच  
दीननाथ हरे विष्णो वामनोत्तिष्ठ माधव ।  
भक्तार्तिहृद्धृषीकेश सर्वावास जगत्पते ॥ ८ ॥  
अन्तर्यामिन्नमेयात्मन्वासुदेव जगत्पते ।  
दुष्टारिनाशनैकाग्रचित्त चक्रगदाधर ॥ ९ ॥  
सर्वज्ञ सर्वलोकेश सर्वशक्तिसमन्वित ।  
उत्तिष्ठोत्तिष्ठ देवेश दुःखनाशन पाहि माम् ॥ १० ॥  
विश्वम्भर विशालाक्ष पुण्यश्रवणकीर्तन ।  
जगद्योने निराकार सर्गस्थित्यन्तकारक ॥ ११ ॥  
इमौ दैत्यौ महाराज हन्तुकामौ मदोद्धतौ ।  
न जानास्यखिलाधार कथं मां सङ्कटे गतम् ॥ १२ ॥  
उपेक्षसेऽतिदुःखार्तं यदि मां शरणं गतम् ।  
पालकत्वं महाविष्णो निराधारं भवेत्ततः ॥ १३ ॥  
एवं स्तुतोऽपि भगवान् न बुबोध यदा हरिः ।  
योगनिद्रासमाक्रान्तस्तदा ब्रह्मा ह्यचिन्तयत् ॥ १४ ॥  
नूनं शक्तिसमाक्रान्तो विष्णुर्निद्रावशं गतः ।  
जजागार न धर्मात्मा किं करोम्यद्य दुःखितः ॥ १५ ॥  
हन्तुकामावुभौ प्राप्तौ दानवौ मदगर्वितौ ।  
किं करोमि क्व गच्छामि नास्ति मे शरणं क्वचित् ॥ १६ ॥  
इति सञ्चिन्त्य मनसा निश्चयं प्रतिपद्य च ।  
तुष्टाव योगनिद्रां तामेकाग्रहृदयस्थितः ॥ १७ ॥  
विचार्य मनसाप्येवं शक्तिर्मे रक्षणे क्षमा ।  
यया ह्यचेतनो विष्णुः कृतोऽस्ति स्पन्दवर्जितः ॥ १८ ॥  
व्यसुर्यथा न जानाति गुणाच्छब्दादिकानिह ।  
तथा हरिर्न जानाति निद्रामीलितलोचनः ॥ १९ ॥  
न जहाति यतो निद्रां बहुधा संस्तुतोऽप्यसौ ।  
मन्ये नास्य वशे निद्रा निद्रयायं वशीकृतः ॥ २० ॥  
यो यस्य वशमापन्तः स तस्य किङ्करः किल ।  
तस्माच्च योगनिद्रेयं स्वामिनी मापतेर्हरेः ॥ २१ ॥  
सिन्धुजाया अपि वशे यया स्वामी वशीकृतः ।  
नूनं जगदिदं सर्वं भगवत्या वशीकृतम् ॥ २२ ॥  
अहं विष्णुस्तथा शम्भुः सावित्री च रमाप्युमा ।  
सर्वे वयं वशे यस्या नात्र किञ्चिद्विचारणा ॥ २३ ॥  
हरिरप्यवशः शेते यथान्यः प्राकृतो जनः ।  
ययाभिभूतः का वार्ता किलान्येषां महात्मनाम् ॥ २४ ॥  
स्तौम्यद्य योगनिद्रां वै यया मुक्तो जनार्दनः ।  
घटयिष्यति युद्धे च वासुदेवः सनातनः ॥ २५ ॥  
इति कृत्वा मतिं ब्रह्मा पद्मनालस्थितस्तदा ।  
तुष्टाव योगनिद्रां तां विष्णोरङ्गेषु संस्थिताम् ॥ २६ ॥  
ब्रह्मोवाच  
देवि त्वमस्य जगतः किल कारणं हि  
     ज्ञातं मया सकलवेदवचोभिरम्ब ।  
यद्विष्णुरप्यखिललोकविवेककर्ता  
     निद्रावशं च गमितः पुरुषोत्तमोऽद्य ॥ २७ ॥  
को वेद ते जननि मोहविलासलीलां  
     मूढोऽस्म्यहं हरिरयं विवशश्च शेते ।  
ईदृक्तया सकलभूतमनोनिवासे  
     विद्वत्तमो विबुधकोटिषु निर्गुणायाः ॥ २८ ॥  
साङ्ख्या वदन्ति पुरुषं प्रकृतिं च यां तां  
     चैतन्यभावरहितां जगतश्च कर्त्रीम् ।  
किं तादृशासि कथमत्र जगन्निवास-  
     श्चैतन्यताविरहितो विहितस्त्वयाद्य ॥ २९ ॥  
नाट्यं तनोषि सगुणा विविधप्रकारं  
     नो वेत्ति कोऽपि तव कृत्यविधानयोगम् ।  
ध्यायन्ति यां मुनिगणा नियतं त्रिकालं  
     सन्ध्येति नाम परिकल्प्य गुणान् भवानि ॥ ३० ॥  
बुद्धिर्हि बोधकरणा जगतां सदा त्वं  
     श्रीश्चासि देवि सततं सुखदा सुराणाम् ।
कीर्तिस्तथा मतिधृती किल कान्तिरेव  
     श्रद्धा रतिश्च सकलेषु जनेषु मातः ॥ ३१ ॥  
नातः परं किल वितर्कशतैः प्रमाणं  
     प्राप्तं मया यदिह दुःखगतिं गतेन ।  
त्वं चात्र सर्वजगतां जननीति सत्यं  
     निद्रालुतां वितरता हरिणात्र दृष्टम् ॥ ३२ ॥  
त्वं देवि वेदविदुषामपि दुर्विभाव्या  
     वेदोऽपि नूनमखिलार्थतया न वेद ।  
यस्मात्त्वदुद्‌भवमसौ श्रुतिराप्नुवाना  
     प्रत्यक्षमेव सकलं तव कार्यमेतत् ॥ ३३ ॥  
कस्ते चरित्रमखिलं भुवि वेद धीमा-  
     न्नाहं हरिर्न च भवो न सुरास्तथान्ये ।  
ज्ञातुं क्षमाश्च मुनयो न ममात्मजाश्च  
     दुर्वाच्य एव महिमा तव सर्वलोके ॥ ३४ ॥  
यज्ञेषु देवि यदि नाम न ते वदन्ति  
     स्वाहेति वेदविदुषो हवने कृतेऽपि ।  
न प्राप्नुवन्ति सततं मखभागधेयं  
     देवास्त्वमेव विबुधेष्वपि वृत्तिदासि ॥ ३५ ॥  
त्राता वयं भगवति प्रथमं त्वया वै  
     देवारिसम्भवभयादधुना तथैव ।  
भीतोऽस्मि देवि वरदे शरणं गतोऽस्मि  
     घोरं निरीक्ष्य मधुना सह कैटभं च ॥ ३६ ॥  
नो वेत्ति विष्णुरधुना मम दुःखमेत-  
     ज्जाने त्वयात्मविवशीकृतदेहयष्टिः ।  
मुञ्चादिदेवमथवा जहि दानवेन्द्रौ  
     यद्‌रोचते तव कुरुष्व महानुभावे ॥ ३७ ॥  
जानन्ति ये न तव देवि परं प्रभावं  
     ध्यायन्ति ते हरिहरावपि मन्दचित्ताः ।  
ज्ञातं मयाद्य जननि प्रकटं प्रमाणं  
     यद्विष्णुरप्यतितरां विवशोऽथ शेते ॥ ३८ ॥  
सिन्धूद्‌भवापि न हरिं प्रतिबोधितुं वै  
     शक्ता पतिं तव वशानुगमद्य शक्त्या ।  
मन्ये त्वया भगवति प्रसभं रमापि  
     प्रस्वापिता न बुबुधे विवशीकृतेव ॥ ३९ ॥  
धन्यास्त एव भुवि भक्तिपरास्तवाङ्घ्रौ  
     त्यक्त्वान्यदेवभजनं त्वयि लीनभावाः ।  
कुर्वन्ति देवि भजनं सकलं निकामं  
     ज्ञात्वा समस्तजननीं किल कामधेनुम् ॥ ४० ॥  
धीकान्तिकीर्तिशुभवृत्तिगुणादयस्ते  
     विष्णोर्गुणास्तु परिहृत्य गताः क्व चाद्य ।  
बन्दीकृतो हरिरसौ ननु निद्रयात्र  
     शक्त्या तवैव भगवत्यतिमानवत्याः ॥ ४१ ॥  
त्वं शक्तिरेव जगतामखिलप्रभावा  
     त्वन्निर्मितं च सकलं खलु भावमात्रम् ।  
त्वं क्रीडसे निजविनिर्मितमोहजाले  
     नाट्ये यथा विहरते स्वकृते नटो वै ॥ ४२ ॥  
विष्णुस्त्वया प्रकटितः प्रथमं युगादौ  
     दत्ता च शक्तिरमला खलु पालनाय ।  
त्रातं च सर्वमखिलं विवशीकृतोऽद्य  
     यद्‌रोचते तव तथाम्ब करोषि नूनम् ॥ ४३ ॥  
सृष्ट्वात्र मां भगवति प्रविनाशितुं चे-  
     न्नेच्छास्ति ते कुरु दयां परिहृत्य मौनम् ।  
कस्मादिमौ प्रकटितौ किल कालरूपौ  
     यद्वा भवानि हसितुं नु किमिच्छसे माम् ॥ ४४ ॥  
ज्ञातं मया तव विचेष्टितमद्‌भुतं वै  
     कृत्वाखिलं जगदिदं रमसे स्वतन्त्रा ।  
लीनं करोषि सकलं किल मां तथैव  
     हन्तुं त्वमिच्छसि भवानि किमत्र चित्रम् ॥ ४५ ॥  
कामं कुरुष्व वधमद्य ममैव मात-  
     र्दुःखं न मे मरणजं जगदम्बिकेऽत्र ।  
कर्ता त्वयैव विहितः प्रथमं स चायं  
     दैत्याहतोऽथ मृत इत्ययशो गरिष्ठम् ॥ ४६ ॥  
उत्तिष्ठ देवि कुरु रूपमिहाद्‌भुतं त्वं  
     मां वा त्विमौ जहि यथेच्छसि बाललीले ।  
नो चेत्प्रबोधय हरिं निहनेदिमौ य-  
     स्त्वत्साध्यमेतदखिलं किल कार्यजातम् ॥ ४७ ॥  
सूत उवाच  
एवं स्तुता तदा देवी तामसी तत्र वेधसा ।  
निःसृत्य हरिदेहात्तु संस्थिता पार्श्वतस्तदा ॥ ४८ ॥  
त्यक्त्वाङ्गानि च सर्वाणि विष्णोरतुलतेजसः ।  
निर्गता योगनिद्रा सा नाशाय च तयोस्तदा ॥ ४९ ॥  
विस्पन्दितशरीरोऽसौ यदा जातो जनार्दनः ।  
धाता परमिकां प्राप्तो मुदं दृष्ट्वा हरिं ततः ॥ ५० ॥  
इति श्रीमद्देवीभागवते महापुराणेऽष्टादशसाहस्र्यां सहितायां  
प्रथमस्कन्धे विष्णुप्रबोधो नाम सप्तमोऽध्यायः ॥ ७ ॥
