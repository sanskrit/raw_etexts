ऋषय ऊचुः  
सन्देहोऽत्र महाभाग कथायां तु महाद्‌भुतः ।  
वेदशास्त्रपुराणैश्च निश्चितं तु सदा बुधैः ॥ १ ॥  
ब्रह्मा विष्णुश्च रुद्रश्च त्रयो देवाः सनातनाः ।  
नातः परतरं किञ्चिद्‌ब्रह्माण्डेऽस्मिन्महामते ॥ २ ॥  
ब्रह्मा सृजति लोकान्वै विष्णुः पात्यखिलं जगत् ।  
रुद्रः संहरते काले त्रय एतेऽत्र कारणम् ॥ ३ ॥  
एका मूर्तिस्त्रयो देवा ब्रह्मविष्णुमहेश्वराः ।  
रजःसत्त्वतमोभिश्च संयुताः कार्यकारकाः ॥ ४ ॥  
तेषां मध्ये हरिः श्रेष्ठो माधवः पुरुषोत्तमः ।  
आदिदेवो जगन्नाथः समर्थः सर्वकर्मसु ॥ ५ ॥  
नान्यः कोऽपि समर्थोऽस्ति विष्णोरतुलतेजसः ।  
स कथं स्वापितः स्वामी विवशो योगमायया ॥ ६ ॥  
क्व गतं तस्य विज्ञानं जीवतश्चेष्टितं कुतः ।  
सन्देहोऽयं महाभाग कथयस्व यथाशुभम् ॥ ७ ॥  
का सा शक्तिः पुरा प्रोक्ता यया विष्णुजितः प्रभुः ।  
कुतो जाता कथं शक्ता का शक्तिर्वद सुव्रत ॥ ८ ॥  
यस्तु सर्वेश्वरो विष्णुर्वासुदेवो जगद्‌गुरुः ।  
परमात्मा परानन्दः सच्चिदानन्दविग्रहः ॥ ९ ॥  
सर्वकृत्सर्वभृत्स्रष्टा विरजः सर्वगः शुचिः ।  
स कथं निद्रया नीतः परतन्त्रः परात्परः ॥ १० ॥  
एतदाश्चर्यभूतो हि सन्देहो नः परन्तप ।  
छिन्धि ज्ञानासिना सूत व्यासशिष्य महामते ॥ ११ ॥  
सूत उवाच  
कः सन्देहं भिनत्त्येनं त्रैलोक्ये सचराचरे ।  
मुह्यन्ति मुनयः कामं ब्रह्मपुत्राः सनातनाः ॥ १२ ॥  
नारदः कपिलश्चैव प्रश्नेऽस्मिन्मुनिसत्तमाः ।  
किं ब्रवीमि महाभागा दुर्घटेऽस्मिन्विमर्शने ॥ १३ ॥  
देवेषु विष्णुः कथितः सर्वगः सर्वपालकः ।  
यतो विराडिदं सर्वमुत्पन्नं सचराचरम् ॥ १४ ॥  
ते सर्वे समुपासन्ते नत्वा देवं परात्परम् ।  
नारायणं हृषीकेशं वासुदेवं जनार्दनम् ॥ १५ ॥  
तथा केचिन्महादेवं शङ्करं शशिशेखरम् ।  
त्रिनेत्रं पञ्चवक्त्रं च शूलपाणिं वृषध्वजम् ॥ १६ ॥  
तथा वेदेषु सर्वेषु गीतं नाम्ना त्रियम्बकम् ।  
कपर्दिनं पञ्चवक्त्रं गौरीदेहार्धधारिणम् ॥ १७ ॥  
कैलासवासनिरतं सर्वशक्तिसमन्वितम् ।  
भूतवृन्दयुतं देवं दक्षयज्ञविघातकम् ॥ १८ ॥  
तथा सूर्यं वेदविदः सायम्प्रातर्दिने दिने ।  
मध्याह्ने तु महाभागाः स्तुवन्ति विविधैः स्तवैः ॥ १९ ॥  
तथा वेदेषु सर्वेषु सूर्योपासनमुत्तमम् ।  
परमात्मेति विख्यातं नाम तस्य महात्मनः ॥ २० ॥  
अग्निः सर्वत्र वेदेषु संस्तुतो वेदवित्तमैः ।  
इन्द्रश्चापि त्रिलोकेशो वरुणश्च तथापरः ॥ २१ ॥  
यथा गङ्गा प्रवाहैश्च बहुभिः परिवर्तते ।  
तथैव सर्वदेवेषु विष्णुः प्रोक्तो महर्षिभिः ॥ २२ ॥  
त्रीण्येव हि प्रमाणानि पठितानि सुपण्डितैः ।  
प्रत्यक्षं चानुमानं च शाब्दं चैव तृतीयकम् ॥ २३ ॥  
चत्वार्येवेतरे प्राहुरुपमानयुतानि च ।  
अर्थापत्तियुतान्यन्ये पञ्च प्राहुर्महाधियः ॥ २४ ॥  
सप्त पौराणिकाश्चैव प्रवदन्ति मनीषिणः ।  
एतैः प्रमाणैर्दुर्ज्ञेयं यद्‌ब्रह्म परमं च तत् ॥ २५ ॥
वितर्कश्चात्र कर्तव्यो बुद्ध्या चैवागमेन च ।  
निश्चयात्मिकया युक्त्या विचार्य च पुनः पुनः ॥ २६ ॥  
प्रत्यक्षतस्तु विज्ञानं चिन्त्यं मतिमता सदा ।  
दृष्टान्तेनापि सततं शिष्टमार्गानुसारिणा ॥ २७ ॥  
विद्वांसोऽपि वदन्त्येवं पुराणैः परिगीयते ।  
द्रुहिणे सृष्टिशक्तिश्च हरौ पालनशक्तिता ॥ २८ ॥  
हरे संहारशक्तिश्च सूर्ये शक्तिः प्रकाशिका ।  
धराधरणशक्तिश्च शेषे कूर्मे तथैव च ॥ २९ ॥  
साद्या शक्तिः परिणता सर्वस्मिन्या प्रतिष्ठिता ।  
दाहशक्तिस्तथा वह्नौ समीरे प्रेरणात्मिका ॥ ३० ॥  
शिवोऽपि शवतां याति कुण्डलिन्या विवर्जितः ।  
शक्तिहीनस्तु यः कश्चिदसमर्थः स्मृतो बुधैः ॥ ३१ ॥  
एवं सर्वत्र भूतेषु स्थावरेषु चरेषु च ।  
ब्रह्मादिस्तम्बपर्यन्तं ब्रह्माण्डेऽस्मिन्महातपाः ॥ ३२ ॥  
शक्तिहीनं तु निन्द्यं स्याद्वस्तुमात्रं चराचरम् ।  
अशक्तः शत्रुविजये गमने भोजने तथा ॥ ३३ ॥  
एवं सर्वगता शक्तिः सा ब्रह्मेति विविच्यते ।  
सोपास्या विविधैः सम्यग्विचार्या सुधिया सदा ॥ ३४ ॥  
विष्णौ च सात्त्विकी शक्तिस्तया हीनोऽप्यकर्मकृत् ।  
द्रुहिणे राजसी शक्तिर्यया हीनो ह्यसृष्टिकृत् ॥ ३५ ॥  
शिवे च तामसी शक्तिस्तया संहारकारकः ।  
इत्यूह्यं मनसा सर्वं विचार्य च पुनः पुनः ॥ ३६ ॥  
शक्तिः करोति ब्रह्माण्डं सा वै पालयतेऽखिलम् ।  
इच्छया संहरत्येषा जगदेतच्चराचरम् ॥ ३७ ॥  
न विष्णुर्न हरः शक्रो न ब्रह्मा न च पावकः ।  
न सूर्यो वरुणः शक्तः स्वे स्वे कार्ये कथञ्चन ॥ ३८ ॥  
तया युक्ता हि कुर्वन्ति स्वानि कार्याणि ते सुराः ।  
सैव कारणकार्येषु प्रत्यक्षेणावगम्यते ॥ ३९ ॥  
सगुणा निर्गुणा सा तु द्विधा प्रोक्ता मनीषिभिः ।  
सगुणा रागिभिः सेव्या निर्गुणा तु विरागिभिः ॥ ४० ॥  
धर्मार्थकाममोक्षाणां स्वामिनी सा निराकुला ।  
ददाति वाच्छितान्कामान्पूजिता विधिपूर्वकम् ॥ ४१ ॥  
न जानन्ति जना मूढास्तां सदा माययावृताः ।  
जानन्तोऽपि नराः केचिन्मोहयन्ति परानपि ॥ ४२ ॥  
पण्डिताः स्वोदरार्थं वै पाखण्डानि पूथक्पृथक् ।  
प्रवर्तयन्ति कलिना प्रेरिता मन्दचेतसः ॥ ४३ ॥  
कलावस्मिन्महाभागा नानाभेदसमुत्थिताः ।  
नान्ये युगे तथा धर्मा वेदबाह्याः कथञ्चन ॥ ४४ ॥  
विष्णुश्चरत्यसावुग्र तपो वर्षाण्यनेकशः ।  
ब्रह्मा हरस्त्रयो देवा ध्यायन्तः कमपि धुवम् ॥ ४५ ॥  
कामयानाः सदा कामं ते त्रयः सर्वदैव हि ।  
यजन्ति यज्ञान्विविधान्ब्रह्मविष्णुमहेश्वराः ॥ ४६ ॥  
ते वै शक्तिं परां देवीं ब्रह्माख्यां परमात्मिकाम् ।  
ध्यायन्ति मनसा नित्यं नित्यां मत्वा सनातनीम् ॥ ४७ ॥  
तस्माच्छक्तिः सदा सेव्या विद्वद्‌भिः कृतनिश्चयैः ।  
निश्चयः सर्वशास्त्राणां ज्ञातव्यो मुनिसत्तमाः ॥ ४८ ॥  
कृष्णाच्छ्रुतं मया चैतत्तेन ज्ञातं तु नारदात् ।  
पितुः सकाशात्तेनापि ब्रह्मणा विष्णुवाक्यतः ॥ ४९ ॥  
न श्रोतव्यं न मन्तव्यमन्येषां वचनं बुधैः ।  
शक्तिरेव सदा सेव्या विद्वद्‌भिः कृतनिश्चयैः ॥ ५० ॥  
प्रत्यक्षमपि द्रष्टव्यमशक्तस्य विचेष्टितम् ।  
अतः सर्वेषु भूतेषु ज्ञातव्या शक्तिरेव हि ॥ ५१ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
प्रथमस्कन्धे आराध्यनिर्णयवर्णनं नामाष्टमोऽध्यायः ॥ ८ ॥
