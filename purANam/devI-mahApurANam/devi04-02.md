सूत उवाच  
एवं पृष्टः पुराणज्ञो व्यासः सत्यवतीसुतः ।  
परीक्षितसुतं शान्तं ततो वै जनमेजयम् ॥ १ ॥  
उवाच संशयच्छेत्तृ वाक्यं वाक्यविशारदः ।  
व्यास उवाच  
राजन् किमेतद्वक्तव्यं कर्मणां गहना गतिः ॥ २ ॥  
दुर्ज्ञेया किल देवानां मानवानां च का कथा ।  
यदा समुत्थितं चैतद्ब्रह्माण्डं त्रिगुणात्मकम् ॥ ३ ॥  
कर्मणैव समुत्पत्तिः सर्वेषां नात्र संशयः ।  
अनादिनिधना जीवाः कर्मबीजसमुद्‌भवाः ॥ ४ ॥  
नानायोनिषु जायन्ते म्रियन्ते च पुनः पुनः ।  
कर्मणा रहितो देहसंयोगो न कदाचन ॥ ५ ॥  
शुभाशुभैस्तथा मिश्रैः कर्मभिर्वेष्टितं त्विदम् ।  
त्रिविधानि हि तान्याहुर्बुधास्तत्त्वविदश्च ये ॥ ६ ॥  
सञ्चितानि भविष्यन्ति प्रारब्धानि तथा पुनः ।  
वर्तमानानि देहेऽस्मिंस्त्रैविध्यं कर्मणां किल ॥ ७ ॥  
ब्रह्मादीनां च सर्वेषां तद्वशत्वं नराधिप ।  
सुखं दुःखं जरामृत्युहर्षशोकादयस्तथा ॥ ८ ॥  
कामक्रोधौ च लोभश्च सर्वे देहगता गुणाः ।  
दैवाधीनाश्च सर्वेषां प्रभवन्ति नराधिप ॥ ९ ॥  
रागद्वेषादयो भावाः स्वर्गेऽपि प्रभवन्ति हि ।  
देवानां मानवानाञ्च तिरश्चां च तथा पुनः ॥ १० ॥  
विकाराः सर्व एवैते देहेन सह सङ्गताः ।  
पूर्ववैरानुयोगेन स्नेहयोगेन वै पुनः ॥ ११ ॥  
उत्पत्तिः सर्वजन्तूनां विना कर्म न विद्यते ।  
कर्मणा भ्रमते सूर्यः शशाङ्कः क्षयरोगवान् ॥ १२ ॥  
कपाली च तथा रुद्रः कर्मणैव न संशयः ।  
अनादिनिधनं चैतत्कारणं कर्म विद्यते ॥ १३ ॥  
तेनेह शाश्वतं सर्वं जगत्स्थावरजङ्गमम् ।  
नित्यानित्यविचारेऽत्र निमग्ना मुनयः सदा ॥ १४ ॥  
न जानन्ति किमेतद्वै नित्यं वानित्यमेव च ।  
मायायां विद्यमानायां जगन्नित्यं प्रतीयते ॥ १५ ॥  
कार्याभावः कथं वाच्यः कारणे सति सर्वथा ।  
माया नित्या कारणञ्च सर्वेषां सर्वदा किल ॥ १६ ॥  
कर्मबीजं ततोऽनित्यं चिन्तनीयं सदा बुधैः ।  
भ्रमत्येव जगत्सर्वं राजन्कर्मनियन्त्रितम् ॥ १७ ॥  
नानायोनिषु राजेन्द्र नानाधर्ममयेषु च ।  
इच्छया च भवेञ्चन्म विष्णोरमिततेजसः ॥ १८ ॥  
युगे युगेष्वनेकासु नीचयोनिषु तत्कथम् ।  
त्यक्त्वा वैकुण्ठसंवासं सुखभोगाननेकशः ॥ १९ ॥  
विण्मूत्रमन्दिरे वासं संत्रस्तः कोऽभिवाञ्छति ।  
पुष्पावचयलीलां च जलकेलिं सुखासनम् ॥ २० ॥  
त्यक्त्वा गर्भगृहे वासं कोऽभिवाच्छति बुद्धिमान् ।  
तूलिकां मृदुसंयुक्तां दिव्यां शय्यां विनिर्मिताम् ॥ २१ ॥  
त्यक्त्वाधोमुखवासं च कोऽभिवाञ्छति पण्डितः ।  
गीतं नृत्यञ्च वाद्यञ्च नानाभावसमन्वितम् ॥ २२ ॥  
मुक्त्वा को नरके वासं मनसापि विचिन्तयेत् ।  
सिन्धुजाद्‌भुतभावानां रसं त्यक्त्वा सुदुस्त्वजम् ॥ २३ ॥  
विण्मूत्ररसपानञ्ज क इच्छेन्मतिमान्नरः ।  
गर्भवासात्परो नास्ति नरको भुवनत्रये ॥ २४ ॥  
तद्‌भीताश्च प्रकुर्वन्ति मुनयो दुस्तरं तपः ।  
हित्वा भोगञ्च राज्यञ्च वने यान्ति मनस्विनः ॥ २५ ॥  
यद्‌भीतास्तु विमूढात्मा कस्तं सेवितुमिच्छति ।  
गर्भे तुदन्ति कृमयो जठराग्निस्तपत्यधः ॥ २६ ॥  
वपासंवेष्टनं कूरं किं सुखं तत्र भूपते ।  
वरं कारागृहे वासो बन्धनं निगडैर्वरम् ॥ २७ ॥  
अल्पमात्रं क्षणं नैव गर्भवासः क्वचिच्छुभः ।  
गर्भवासे महद्दुःखं दशमासनिवासनम् ॥ २८ ॥  
तथा निःसरणे दुःखं योनियन्त्रेऽतिदारुणे ।  
बालभावे तदा दुःखं मूकाज्ञभावसंयुतम् ॥ २९ ॥  
क्षुतृष्णावेदनाशक्तः परतन्त्रोऽतिकातरः ।  
क्षुधिते रुदिते बाले माता चिन्तातुरा तदा ॥ ३० ॥
भेषजं पातुमिच्छन्ती ज्ञात्वा व्याधिव्यथां दृढाम् ।  
नानाविधानि दुःखानि बालभावे भवन्ति वै ॥ ३१ ॥  
किं सुखं विबुधा दृष्ट्वा जन्म वाञ्छन्ति चेच्छया ।  
संग्रामममरैः सार्धं सुखं त्यक्त्वा निरन्तरम् ॥ ३२ ॥  
कर्तुमिच्छेच्च को मूढः श्रमदं सुखनाशनम् ।  
सर्वथैव नृपश्रेष्ठ सर्वे ब्रह्मादयः सुराः ॥ ३३ ॥  
कृतकर्मविपाकेन प्राप्नुवन्ति सुखासुखे ।  
अवश्यमेव भोक्तव्यं कृतं कर्म शुभाशुभम् ।  
देहवद्‌भिर्नृभिर्देवैस्तिर्यग्भिश्च नृपोत्तम ॥ ३४ ॥  
तपसा दानयज्ञैश्च मानवश्चेन्द्रतां व्रजेत् ।  
क्षीणे पुण्येऽथ शक्रोऽपि पतत्येव न संशयः ॥ ३५ ॥  
रामावतारयोगेन देवा वानरतां गताः ।  
तथा कृष्णसहायार्थं देवा यादवतां गताः ॥ ३६ ॥  
एवं युगे युगे विष्णुरवताराननेकशः ।  
करोति धर्मरक्षार्थं ब्रह्मणा प्रेरितो भृशम् ॥ ३७ ॥  
पुनः पुनर्हरेरेवं नानायोनिषु पार्थिव ।  
अवतारा भवन्त्यन्ये रथचक्रवदद्‌भुताः ॥ ३८ ॥  
दैत्यानां हननं कर्म कर्तव्यं हरिणा स्वयम् ।  
अंशांशेन पृथिव्यां वै कृत्वा जन्म महात्मना ॥ ३९ ॥  
तदहं संप्रवक्ष्यामि कृष्णजन्मकथां शुभाम् ।  
स एव भगवान्विष्णुरवतीर्णो यदोः कुले ॥ ४० ॥  
कश्यपस्य मुनेरंशो वसुदेवः प्रतापवान् ।  
गोवृत्तिरभवद्राजन् पूर्वशापानुभावतः ॥ ४१ ॥  
कश्यपस्य च द्वे पत्न्यौ शापादत्र महीपते ।  
अदितिः सुरसा चैवमासतुः पृथिवीपते ॥ ४२ ॥  
देवकी रोहिणी चोभे भगिन्यौ भरतर्षभ ।  
वरुणेन महाञ्छापो दत्तः कोपादिति श्रुतम् ॥ ४३ ॥  
राजोवाच  
किं कृतं कश्यपेनागो येन शप्तो महानृषिः ।  
सभार्यः स कथं जातस्तद्वदस्व महामते ॥ ४४ ॥  
कथञ्च भगवान्विष्णुस्तत्र जातोऽस्ति गोकुले ।  
वासी वैकुण्ठनिलये रमापतिरखण्डितः ॥ ४५ ॥  
निदेशात्कस्य भगवान्वर्तते प्रभुरव्ययः ।  
नारायणः सुरश्रेष्ठो युगादिः सर्वधारकः ॥ ४६ ॥  
स कथं सदनं त्यक्त्वा कर्मवानिव मानुषे ।  
करोति जननं कस्मादत्र मे संशयो महान् ॥ ४७ ॥  
प्राप्य मानुषदेहं तु करोति च विडम्बनम् ।  
भावान्नानाविधांस्तत्र मानुषे दुष्टजन्मनि ॥ ४८ ॥  
कामः क्रोधोऽमर्षशोकौ वैरं प्रीतिश्च कर्हिचित् ।  
सुखं दुःखं भयं नॄणां दैन्यमार्जवमेव च ॥ ४९ ॥  
दुष्कृतं सुकृतं चैव वचनं हननं तथा ।  
पोषणं चलनं तापो विमर्शश्च विकत्थनम् ॥ ५० ॥  
लोभो दम्भस्तथा मोहः कपटः शोचनं तथा ।  
एते चान्ये तथा भावा मानुष्ये सम्भवन्ति हि ॥ ५१ ॥  
स कथं भगवान्विष्णुस्त्वक्त्या सुखमनश्वरम् ।  
करोति मानुषं जन्म भावैस्तैस्तैरभिद्रुतम् ॥ ५२ ॥  
किं सुखं मानुषं प्राप्य भुवि जन्म मुनीश्वर ।  
किं निमित्तं हरिः साक्षाद्‌गर्भवासं करोति वै ॥ ५३ ॥  
गर्भदुःखं जन्मदुःखं बालभावे तथा पुनः ।  
यौवने कामजं दुःखं गार्हस्त्येऽतिमहत्तरम् ॥ ५४ ॥  
दुःखान्येतान्यवाप्नोति मानुषे द्विजसत्तम ।  
कथं स भगवान्विष्णुरवतारान्पुनः पुनः ॥ ५५ ॥  
प्राप्य रामावतारं हि हरिणा ब्रह्मयोनिना ।  
दुःखं महत्तरं प्राप्तं वनवासेऽतिदारुणे ॥ ५६ ॥  
सीताविरहजं दुःखं संग्रामश्च पुनः पुनः ।  
कान्तात्यागोऽप्यनेनैवमनुभूतो महात्मना ॥ ५७ ॥  
तथा कृष्णावतारेऽपि जन्म रक्षागृहे पुनः ।  
गोकुले गमनं चैव गवां चारणमित्युत ॥ ५८ ॥  
कंसस्य हननं कष्टाद्‌ द्वारकागमनं पुनः ।  
नानासंसारदुःखानि भुक्तवान्भगवान् कथम् ॥ ५९ ॥  
स्वेच्छया कः प्रतीक्षेत मुक्तो दुःखानि ज्ञानवान् ।  
संशयं छिन्धि सर्वज्ञ मम चित्तप्रशान्तये ॥ ६० ॥
