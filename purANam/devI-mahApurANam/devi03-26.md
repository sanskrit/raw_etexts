जनमेजय उवाच  
नवरात्रे तु सम्प्राप्ते किं कर्तव्यं द्विजोत्तम ।  
विधानं विधिवद्‌ब्रूहि शरत्काले विशेषतः ॥ १ ॥  
किं फलं खलु कस्तत्र विधिः कार्यो महामते ।  
एतद्विस्तरतो ब्रूहि कृपया द्विजसत्तम ॥ २ ॥  
  
व्यास उवाच  
शृणु राजन्प्रवक्ष्यामि नवरात्रव्रतं शुभम् ।  
शरत्काले विशेषेण कर्तव्यं विधिपूर्वकम् ॥ ३ ॥  
वसन्ते च प्रकर्तव्यं तथैव प्रेमपूर्वकम् ।  
द्वावृतू यमदंष्ट्राख्यौ नूनं सर्वजनेषु वै ॥ ४ ॥  
शरद्वसन्तनामानौ दुर्गमौ प्राणिनामिह ।  
तस्माद्यत्नादिदं कार्यं सर्वत्र शुभमिच्छता ॥ ५ ॥  
द्वावेव सुमहाघोरावृतू रोगकरौ नृणाम् ।  
वसन्तशरदावेव सर्वनाशकरावुभौ ॥ ६ ॥  
तस्मात्तत्र प्रकर्तव्यं चण्डिकापूजनं बुधैः ।  
चैत्राश्विने शुभे मासे भक्तिपूर्वं नराधिप ॥ ७ ॥  
अमावास्यां च सम्प्राप्य सम्भारं कल्पयेच्छुभम् ।  
हविष्यं चाशनं कार्यमेकभुक्तं तु तद्दिने ॥ ८ ॥  
मण्डपस्तु प्रकर्तव्यः समे देशे शुभे स्थले ।  
हस्तषोडशमानेन स्तम्भध्वजसमन्वितः ॥ ९ ॥  
गौरमृद्‌गोमयाभ्यां च लेपनं कारयेत्ततः ।  
तन्मध्ये वेदिका शुभ्रा कर्तव्या च समा स्थिरा ॥ १० ॥  
चतुर्हस्ता च हस्तोच्छ्रा पीठार्थं स्थानमुत्तमम् ।  
तोरणानि विचित्राणि वितानञ्च प्रकल्पयेत् ॥ ११ ॥  
रात्रौ द्विजानथामन्त्र्य देवीतत्त्वविशारदान् ।  
आचारनिरतान्दान्तान्वेदवेदाङ्गपारगान् ॥ १२ ॥  
प्रतिपद्दिवसे कार्यं प्रातःस्नानं विधानतः ।  
नद्यां नदे तडागे वा वाप्यां कूपे गृहेऽथवा ॥ १३ ॥  
प्रातर्नित्यं पुरः कृत्वा द्विजानां वरणं ततः ।  
अर्घ्यपाद्यादिकं सर्वं कर्तव्यं मधुपूर्वकम् ॥ १४ ॥  
वस्त्रालङ्करणादीनि देयानि च स्वशक्तितः ।  
वित्तशाठ्यं न कर्तव्यं विभवे सति कर्हिचित् ॥ १५ ॥  
विप्रैः सन्तोषितैः कार्यं सम्पूर्णं सर्वथा भवेत् ।  
नव पञ्च त्रयश्चैको देव्याः पाठे द्विजाः स्मृताः ॥ १६ ॥  
वरयेद्‌ब्राह्मणं शान्तं पारायणकृते तदा ।  
स्वस्तिवाचनकं कार्यं वेदमन्त्रविधानतः ॥ १७ ॥  
वेद्यां सिंहासनं स्थाप्य क्षौमवस्त्रसमन्वितम् ।  
तत्र स्थाप्याऽम्बिका देवी चतुर्हस्तायुधान्विता ॥ १८ ॥  
रत्नभूषणसंयुक्ता मुक्ताहारविराजिता ।  
दिव्याम्बरधरा सौ‌म्या सर्वलक्षणसंयुता ॥ १९ ॥  
शङ्खचक्रगदापद्मधरा सिंहे स्थिता शिवा ।  
अष्टादशभुजा वाऽपि प्रतिष्ठाप्या सनातनी ॥ २० ॥  
अर्चाभावे तथा यन्त्रं नवार्णमन्त्रसंयुतम् ।  
स्थापयेत्पीठपूजार्थं कलशं तत्र पार्श्वतः ॥ २१ ॥  
पञ्चपल्लवसंयुक्तं वेदमन्त्रैः सुसंस्कृतम् ।  
सुतीर्थजलसम्पूर्णं हेमरत्नैः समन्वितम् ॥ २२ ॥  
पार्श्वे पूजार्थसम्भारान्परिकल्प्य समन्ततः ।  
गीतवादित्रनिर्घोषान्कारयेन्मङ्गलाय वै ॥ २३ ॥  
तिथौ हस्तान्वितायां च नन्दायां पूजनं वरम् ।  
प्रथमे दिवसे राजन् विधिवत्कामदं नृणाम् ॥ २४ ॥  
नियमं प्रथमं कृत्वा पश्चात्पूजां समाचरेत् ।  
उपवासेन नक्तेन चैकभुक्तेन वा पुनः ॥ २५ ॥  
करिष्यामि व्रतं मातर्नवरात्रमनुत्तमम् ।  
साहाय्यं कुरु मे देवि जगदम्ब ममाखिलम् ॥ २६ ॥  
यथाशक्ति प्रकर्तव्यो नियमो व्रतहेतवे ।  
पश्चात्पूजा प्रकर्तव्या विधिवन्मन्त्रपूर्वकम् ॥ २७ ॥  
चन्दनागुरुकर्पूरैः कुसुमैश्च सुगन्धिभिः ।  
मन्दारकरजाशोकचम्पकैः करवीरकैः ॥ २८ ॥  
मालतीब्रह्मकापुष्पैस्तथा बिल्वदलैः शुभैः ।  
पूजयेज्जगतां धात्रीं धूपैर्दीपैर्विधानतः ॥ २९ ॥  
फलैर्नानाविधैरर्घ्यं प्रदातव्यं च तत्र वै ।  
नारिकेलैर्मातुलुङ्गैर्दाडिमीकदलीफलैः ॥ ३० ॥
नारङ्गैः पनसैश्चैव तथा पूर्णफलैः शुभैः ।  
अन्नदानं प्रकर्तव्यं भक्तिपूर्वं नराधिप ॥ ३१ ॥  
मांसाशनं ये कुर्वन्ति तैः कार्यं पशुहिंसनम् ।  
महिषाजवराहाणां बलिदानं विशिष्यते ॥ ३२ ॥  
देव्यग्रे निहता यान्ति पशवः स्वर्गमव्ययम् ।  
न हिंसा पशुजा तत्र निघ्नतां तत्कृतेऽनघ ॥ ३३ ॥  
अहिंसा याज्ञिकी प्रोक्ता सर्वशास्त्रविनिर्णये ।  
देवतार्थे विसृष्टानां पशूनां स्वर्गतिर्ध्रुवा ॥ ३४ ॥  
होमार्थं चैव कर्तव्यं कुण्डं चैव त्रिकोणकम् ।  
स्थण्डिलं वा प्रकर्तव्यं त्रिकोणं मानतः शुभम् ॥ ३५ ॥  
त्रिकालं पूजनं नित्यं नानाद्रव्यैर्मनोहरैः ।  
गीतवादित्रनृत्यैश्च कर्तव्यश्च महोत्सवः ॥ ३६ ॥  
नित्यं भूमौ च शयनं कुमारीणां च पूजनम् ।  
वस्त्रालङ्करणैर्दिव्यैर्भोजनैश्च सुधामयैः ॥ ३७ ॥  
एकैकां पूजयेन्नित्यमेकवृद्ध्या तथा पुनः ।  
द्विगुणं त्रिगुणं वाऽपि प्रत्येकं नवकं च वा ॥ ३८ ॥  
विभवस्यानुसारेण कर्तव्यं पूजनं किल ।  
वित्तशाठ्यं न कर्तव्यं राजञ्छक्तिमखे सदा ॥ ३९ ॥  
एकवर्षा न कर्तव्या कन्या पूजाविधौ नृप ।  
परमज्ञा तु भोगानां गन्धादीनां च बालिका ॥ ४० ॥  
कुमारिका तु सा प्रोक्ता द्विवर्षा या भवेदिह ।  
त्रिमूर्तिश्च त्रिवर्षा च कल्याणी चतुरब्दिका ॥ ४१ ॥  
रोहिणी पञ्चवर्षा च षड्‌वर्षा कालिका स्मृता ।  
चण्डिका सप्तवर्षा स्यादष्टवर्षा च शाम्भवी ॥ ४२ ॥  
नववर्षा भवेद्‌दुर्गा सुभद्रा दशवार्षिकी ।  
अत ऊर्ध्वं न कर्तव्या सर्वकार्यविगर्हिता ॥ ४३ ॥  
एभिश्च नामभिः पूजा कर्तव्या विधिसंयुता ।  
तासां फलानि वक्ष्यामि नवानां पूजने सदा ॥ ४४ ॥  
कुमारी पूजिता कुर्याद्‌दुःखदारिद्रयनाशनम् ।  
शत्रुक्षयं धनायुष्यं बलवृद्धिं करोति वै ॥ ४५ ॥  
त्रिमूर्तिपूजनादायुस्त्रिवर्गस्य फलं भवेत् ।  
धनधान्यागमश्चैव पुत्रपौत्रादिवृद्धयः ॥ ४६ ॥  
विद्यार्थी विजयार्थी च राज्यार्थी यश्च पार्थिवः ।  
सुखार्थी पूजयेन्नित्यं कल्याणीं सर्वकामदाम् ॥ ४७ ॥  
कालिकां शत्रुनाशार्थं पूजयेद्‌भक्तिपूर्वकम् ।  
ऐश्वर्यधनकामश्च चण्डिकां परिपूजयेत् ॥ ४८ ॥  
पूजयेच्छाम्भवीं नित्यं नृपसम्मोहनाय च ।  
दुःखदारिद्र्यनाशाय सङ्ग्रामे विजयाय च ॥ ४९ ॥  
क्रूरशत्रुविनाशार्थं तथोग्रकर्मसाधने ।  
दुर्गाञ्च पूजयेद्‌भक्त्या परलोकसुखाय च ॥ ५० ॥  
वाञ्छितार्थस्य सिद्ध्यर्थं सुभद्रां पूजयेत्सदा ।  
रोहिणीं रोगनाशाय पूजयेद्विधिवन्नरः ॥ ५१ ॥  
श्रीरस्त्विति च मन्त्रेण पूजयेद्‌भक्तितत्परः ।  
श्रीयुक्तमन्त्रैरथवा बीजमन्त्रैरथापि वा ॥ ५२ ॥  
कुमारस्य च तत्त्वानि या सृजत्यपि लीलया ।  
कादीनपि च देवांस्तां कुमारीं पूजयाम्यहम् ॥ ५३ ॥  
सत्त्वादिभिस्त्रिमूर्तिर्या तैर्हि नानास्वरूपिणी ।  
त्रिकालव्यापिनी शक्तिस्त्रिमूर्तिं पूजयाम्यहम् ॥ ५४ ॥  
कल्याणकारिणी नित्यं भक्तानां पूजिताऽनिशम् ।  
पूजयामि च तां भक्त्या कल्याणीं सर्वकामदाम् ॥ ५५ ॥  
रोहयन्ती च बीजानि प्राग्जन्मसञ्चितानि वै ।  
या देवी सर्वभूतानां रोहिणीं पूजयाम्यहम् ॥ ५६ ॥  
काली कालयते सर्वं ब्रह्माण्डं सचराचरम् ।  
कल्पान्तसमये या तां कालिकां पूजयाम्यहम् ॥ ५७ ॥  
तां चण्डपापहरणीं चण्डिकां पूजयाम्यहम् ॥ ५८ ॥  
अकारणात्समुत्पत्तिर्यन्मयैः परिकीर्तिता ।  
यस्यास्तां सुखदां देवीं शाम्भवीं पूजयाम्यहम् ॥ ५९ ॥  
दुर्गात्त्रायति भक्तं या सदा दुर्गातिनाशिनी ।  
दुर्ज्ञेया सर्वदेवानां तां दुर्गां पूजयाम्यहम् ॥ ६० ॥  
सुभद्राणि च भक्तानां कुरुते पूजिता सदा ।  
अभद्रनाशिनीं देवीं सुभद्रां पूजयाम्यहम् ॥ ६१ ॥  
एभिर्मन्त्रैः पूजनीयाः कन्यकाः सर्वदा बुधैः ।  
वस्त्रालङ्करणैर्माल्यैर्गन्धैरुच्चावचैरपि ॥ ६२ ॥  
इति श्रीदेवीभागवते महापुराणेऽष्टादशसाहस्र्यां संहितायां  
तृतीयस्कन्धे कुमारीपूजावर्णनं नाम षड्‌विंशोऽध्यायः ॥ २६ ॥
