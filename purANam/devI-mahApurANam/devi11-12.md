श्रीनारायण उवाच  
देवर्षे शृणु तत्सर्वं भस्मोद्धूलनजं फलम् ।  
सरहस्यविधानं च सर्वकामफलप्रदम् ॥ १ ॥  
कपिलायाः शकृत्स्वच्छं गृहीत्वा गगनेऽपतत् ।  
न क्लिन्नं नापि कठिनं न दुर्गन्धं न चोषितम् ॥ २ ॥  
उपर्यधः परित्यज्य गह्णीयात्पतितं यदि ।  
पिण्डीकृत्य शिवाग्न्यादौ तत्क्षिपेन्मूलमन्त्रितम् ॥ ३ ॥  
आदाय वाससाऽऽच्छाद्य भस्माधाने विनिक्षिपेत् ।  
सुकृते सुदृढे शुद्धे क्षालिते प्रोक्षिते शुभे ॥ ४ ॥  
विन्यस्य मन्त्री मन्त्रेण पात्रे भस्म विनिक्षिपेत् ।  
तैजसं दारवं चाथ मृण्मयं चैलमेव च ॥ ५ ॥  
अन्यद्वा शोभनं शुद्धं भस्माधारं प्रकल्पयेत् ।  
क्षौमे चैवातिशुद्धे वा धनवद्भस्म निक्षिपेत् ॥ ६ ॥  
प्रस्थितो भस्म गृह्णीयात्स्वयं चानुचरोऽपि वा ।  
न चायुक्तकरे दद्यान्न चाशुचितले क्षिपेत् ॥ ७ ॥  
न संस्पृशेत्तु नीचाङ्‌गैर्न क्षिपेन्न च लङ्‌घयेत् ।  
तस्माद्भसितमादाय विनियुञ्जीत मन्त्रितम् ॥ ८ ॥  
विभूतिधारणविधिः स्मृतिप्रोक्तो मयेरितः ।  
यदीयाचरणेनैव शिवतुल्यो न संशयः ॥ ९ ॥  
शैवैः सम्पादितं भस्म वैदिकैः शिवसन्निधौ ।  
भक्त्या परमया ग्राह्यं प्रार्थयित्वा तु पूजयेत् ॥ १० ॥  
तन्त्रोक्तवर्त्मना सिद्धं भस्म तान्त्रिकपूजकैः ।  
यत्रकुत्रापि दत्तं चेत्तद्‌ग्राह्यं नैव वैदिकैः ॥ ११ ॥  
शूद्रैः कापालिकैर्वाथ पाखण्डैरपरैस्तु तत् ।  
त्रिपुण्ड्रं धारयेद्भक्त्या मनसापि न लङ्‌घयेत् ॥ १२ ॥  
श्रुत्या विधीयते यस्मात्तत्त्यागी पतितो भवेत् ।  
त्रिपुण्ड्रधारणं भक्त्या तथा देहावगुण्ठनम् ॥ १३ ॥  
द्विजः कुर्याद्धि मन्त्रेण तत्त्यागी पतितो भवेत् ।  
उद्धूलनं त्रिपुण्ड्रं च भक्त्या नैवाचरन्ति ये ॥ १४ ॥  
तेषां नास्ति विनिर्मोक्षः संसाराज्जन्मकोटिभिः ।  
येन भस्मोक्तमार्गेण धृतं न मुनिपुङ्‌गव ॥ १५ ॥  
तस्य विद्धि मुने जन्म निष्कलं सौकरं यथा ।  
येषां वपुर्मनुष्याणां त्रिपुण्ड्रेण विना स्थितम् ॥ १६ ॥  
श्मशानसदृशं तत्स्यान्न प्रेक्ष्यं पुण्यकृज्जनैः ।  
धिग्भस्मरहितं भालं धिग्ग्राममशिवालयम् ॥ १७ ॥  
धिगनीशार्चनं जन्म धिग्विद्यामशिवाश्रयाम् ।  
त्रिपुण्ड्रं ये विनिन्दन्ति निन्दन्ति शिवमेव ते ॥ १८ ॥  
धारयन्ति च ये भक्त्या धारयन्ति तमेव ते ।  
यथा कृशानुरहितो भूधरो न विराजते ॥ १९ ॥  
अशेषसाधनेऽप्येवं भस्महीनं शिवार्चनम् ।  
उद्धूलनं त्रिपुण्ड्रं च श्रद्धया नाचरन्ति ये ॥ २० ॥  
तैः पूर्वाचरितं सर्वं विपरीतं भवेदपि ।  
भस्मना वेदमन्त्रेण त्रिपुण्ड्रस्य च धारणम् ॥ २१ ॥
विना वेदोचिताचारं स्मार्तस्यानर्थकारणम् ।  
कृतं स्यादकृतं तेन श्रुतमप्यश्रुतं भवेत् ॥ २२ ॥  
अधीतमनधीतं च त्रिपुण्ड्रं यो न धारयेत् ।  
वृथा वेदा वृथा यज्ञा वृथा दानं वृथा तपः ॥ २३ ॥  
वृथा व्रतोपवासेन त्रिपुण्ड्रं यो न धारयेत् ।  
भस्मधारणकं त्यक्त्वा मुक्तिमिच्छति यः पुमान् ॥ २४ ॥  
विषपानेन नित्यत्वं कुरुते ह्यात्मनो हि सः ।  
स्रष्टा सृष्टिच्छलेनाह त्रिपुण्ड्रस्य च धारणम् ॥ २५ ॥  
ससर्ज स ललाटं हि तिर्यगूर्ध्वं न वर्तुलम् ।  
तिर्यग्रेखाः प्रदृश्यन्ते ललाटे सर्वदेहिनाम् ॥ २६ ॥  
तथापि मानवा मूर्खा न कुर्वन्ति त्रिपुण्ड्रकम् ।  
न तद्ध्यानं न तन्मोक्षं न तज्ज्ञानं न तत्तपः ॥ २७ ॥  
विना तिर्यक्त्रिपुण्ड्रं च विप्रेण यदनुष्ठितम् ।  
वेदस्याध्ययने शूद्रो नाधिकारी यथा भवेत् ॥ २८ ॥  
त्रिपुण्ड्रेण विना विप्रो नाधिकारी शिवार्चने ।  
प्राङ्‌मुखश्चरणौ हस्तौ प्रक्षाल्याचम्य पूर्ववत् ॥ २९ ॥  
प्राणानायम्य सङ्‌कल्प्य भस्मस्नानं समाचरेत् ।  
आदाय भसितं शुद्धमग्निहोत्रसमुद्भवम् ॥ ३० ॥  
ईशानेन तु मन्त्रेण स्वमूर्धनि विनिक्षिपेत् ।  
तत आदाय तद्भस्म मुखे च पुरुषेण तु ॥ ३१ ॥  
अघोराख्येण हृदये गुह्ये वामाह्वयेन च ।  
सद्योजाताभिधानेन भस्म पादद्वये क्षिपेत् ॥ ३२ ॥  
सर्वाङ्‌गं प्रणवेनैव मन्त्रेणोद्धूलनं ततः ।  
एतदाग्नेयकं स्नानमुदितं परमर्षिभिः ॥ ३३ ॥  
सर्वकर्मसमृद्ध्यर्थं कुर्यादादाविदं बुधः ।  
ततः प्रक्षाल्य हस्तादीनुपस्पृश्य यथाविधि ॥ ३४ ॥  
तिर्यक्त्रिपुण्ड्रं विधिना ललाटे हृदये गले ।  
पञ्चभिर्ब्रह्मभिर्वापि कृतेन भसितेन च ॥ ३५ ॥  
घृतमेतत्त्रिपुण्ड्रं स्यात्सर्वकर्मसु पावनम् ।  
शूद्रैरन्त्यजहस्तस्थं न धार्यं भस्म च क्वचित् ॥ ३६ ॥  
भस्मना साग्निहोत्रेण लिप्तः कर्म समाचरेत् ।  
अन्यथा सर्वकर्माणि न फलन्ति कदाचन ॥ ३७ ॥  
सत्यं शौचं जपो होमस्तीर्थं देवादिपूजनम् ।  
तस्य व्यर्थमिदं सर्वं यस्त्रिपुण्ड्रं न धारयेत् ॥ ३८ ॥  
त्रिपुण्ड्रधृग्विप्रवरो यो रुद्राक्षधरः शुचिः ।  
स हन्ति रोगदुरितव्याधिदुर्भिक्षतस्करान् ॥ ३९ ॥  
समाप्नोति परं ब्रह्म यतो नावर्तते पुनः ।  
स पङ्‌क्तिपावनः श्राद्धे पूज्यो विप्रैः सुरैरपि ॥ ४० ॥  
श्राद्धे यज्ञे जपे होमे वैश्वदेवे सुरार्चने ।  
धृतत्रिपुण्ड्रः पूतात्मा मृत्युं जयति मानवः ।  
भस्मधारणमाहात्म्यं भूयोऽपि कथयामि ते ॥ ४१ ॥
