सूत उवाच  
ततो दिने तृतीये च धृतराष्ट्रः स भूपतिः ।  
दावाग्निना वने दग्धः सभार्यः कुन्तिसंयुतः ॥ १ ॥  
सञ्जयस्तीर्थयात्रायां गतस्त्यक्त्वा महीपतिम् ।  
श्रुत्वा युधिष्ठिरो राजा नारदाद्दुःखमाप्तवान् ॥ २ ॥  
षट्‌त्रिंशेऽथ गते वर्षे कौरवाणां क्षयात्पुनः ।  
प्रभासे यादवाः सर्वे विप्रशापात्क्षयं गताः ॥ ३ ॥  
ते पीत्वा मदिरां मत्ताः कृत्वा युद्धं परस्परम् ।  
क्षयं प्राप्ता महात्मानः पश्यतो रामकृष्णयोः ॥ ४ ॥  
देहं तत्याज रामस्तु कृष्णः कमललोचनः ।  
व्याधबाणहतः शापं पालयन्भगवान्हरिः ॥ ५ ॥  
वसुदेवस्तु तच्छ्रुत्वा देहत्यागं हरेरथ ।  
जहौ प्राणाञ्छुचीन्कृत्वा चित्ते श्रीभुवनेश्वरीम् ॥ ६ ॥  
अर्जुनस्तु ततो गत्वा प्रभासे चातिदुःखितः ।  
संस्कारं तत्र सर्वेषां यथायोग्यं चकार ह ॥ ७ ॥  
समीक्ष्याथ हरेर्देहं कृत्वा काष्ठस्य सञ्चयम् ।  
अष्टाभिः सह पत्नीभिर्दाहयामास पार्थिवः ॥ ८ ॥  
देहं रामस्य रेवत्या सह दग्ध्वा विभावसौ ।  
अर्जुनो द्वारकामेत्य पुरान्निष्क्रामयज्जनम् ॥ ९ ॥  
पुरी सा वासुदेवस्य प्लावितोदधिना ततः ।  
अर्जुनः सर्वलोकान्वै गृहीत्वा निर्गतस्तदा ॥ १० ॥  
कृष्णपत्न्यस्तदा मार्गे चौराभीरैश्च लुण्ठिता ।  
धनं सर्वं गृहीतं च निस्तेजश्चार्जुनोऽभवत् ॥ ११ ॥  
इन्द्रप्रस्थे समागत्य वज्रो राजा कृतस्तदा ।  
अनिरुद्धसुतो नाम्ना पार्थेनामिततेजसा ॥ १२ ॥  
व्यासाय कथितं दुःखं तेनोक्तोऽसौ महारथः ।  
पुनर्यदा हरिस्त्वञ्च भवितासि महामते ॥ १३ ॥  
तदा तेजस्तवात्युग्रं भविष्यति पुनर्युगे ।  
तच्छ्रुत्वा वचनं पार्थो गत्वा नागपुरेऽर्जुनः ॥ १४ ॥  
दुःखितो धर्मराजानं वृत्तान्तं सर्वमब्रवीत् ।  
देहत्यागं हरेः श्रुत्वा यादवानां क्षयं तथा ॥ १५ ॥  
गमनाय मतिं चक्रे राजा हैमाचलं प्रति ।  
षट्‌त्रिंशद्वार्षिकं राज्ये स्थापयित्वोत्तरासुतम् ॥ १६ ॥  
निर्जगाम वनं राजा द्रौपद्या भ्रातृभिः सह ।  
षट्‌त्रिंशच्चैव वर्षाणि कृत्वा राज्यं गजाह्वये ॥ १७ ॥  
गत्वा हिमाचले षट् ते जहुः प्राणान्पृथासुताः ।  
परीक्षिदपि राजर्षिः प्रजाः सर्वाः सुधार्मिकः ॥ १८ ॥  
अपालयच्च राजेन्द्रः षष्टिवर्षाण्यतन्द्रितः ।  
बभूव मृगयाशीलो जगाम च वनं महत् ॥ १९ ॥  
विद्धं मृगं विचिन्वानो मध्याह्ने भूपतिः स्वयम् ।  
तृषितश्च परिश्रान्तः क्षुधितश्चोत्तरासुतः ॥ २० ॥  
राजा घर्मेण सन्तप्तो ददर्श मुनिमन्तिके ।  
ध्याने स्थितं मुनिं राजा जलं पप्रच्छ चातुरः ॥ २१ ॥  
नोवाच किञ्चिन्मौनस्थश्चुकोप नृपतिस्तदा ।  
मृतं सर्पं तदादाय धनुष्कोट्या तृषातुरः ॥ २२ ॥  
कलिनाविष्टचित्तस्तु कण्ठे तस्य न्यवेशयत् ।  
आरोपिते तथा सर्पे नोवाच मुनिसत्तमः ॥ २३ ॥  
न चचाल समाधिस्थो राजापि स्वगृहं गतः ।  
तस्य पुत्रोऽतितेजस्वी गविजातो महातपाः ॥ २४ ॥  
महाशक्तोऽथ शुश्राव क्रीडमानो वनान्तिके ।  
मित्राण्याहुश्च तत्पुत्रं पितुः कण्ठे तवाधुना ॥ २५ ॥
लम्भितोऽस्ति मृतः सर्पः केनापीति मुनीश्वर ।  
तेषां तद्वचनं श्रुत्वा चुकोपातिशयं तदा ॥ २६ ॥  
शशाप नृपतिं क्रुद्धो गृहीत्वाशु करे जलम् ।  
पितुः कण्ठेऽद्य मे येन विनिक्षिप्तो मृतोरगः ॥ २७ ॥  
तक्षकः सप्तरात्रेण तं दशेत्पापपूरुषम् ।  
मुनेः शिष्योऽथ राजानं समुपेत्य गृहे स्थितम् ॥ २८ ॥  
शापं निवेदयामास मुनिपुत्रेण चार्पितम् ।  
अभिमन्युसुतः श्रुत्वा शापं दत्तं द्विजेन वै ॥ २९ ॥  
अनिवार्यं च विज्ञाय मन्त्रिवृद्धानुवाच ह ।  
शप्तोऽहं द्विजरूपेण मम द्वेषादसंशयम् ॥ ३० ॥  
किं विधेयं मयामात्या उपायश्चिन्त्यतामिह ।  
मृत्युः किलानिवार्योऽसौ वदन्ति वेदवादिनः ॥ ३१ ॥  
यत्नस्तथापि शास्त्रोक्तः कर्तव्यः सर्वथा बुधैः ।  
उपायवादिनः केचित्प्रवदन्ति मनीषिणः ॥ ३२ ॥  
विज्ञोपायेन सिध्यन्ति कार्याणि नेतरस्य च ।  
मणिमन्त्रौषधीनां वै प्रभावाः खलु दुर्विदः ॥ ३३ ॥  
न भवेदिति किं तैस्तु मणिमद्‌भिः सुसाधितैः ।  
सर्पदष्टा पुरा भार्या मुनेः सञ्जीविता मृता ॥ ३४ ॥  
दत्त्वार्धमायुषस्तेन मुनिना सा वराप्सराः ।  
भवितव्ये न विश्वासः कर्तव्यः सर्वथा बुधैः ॥ ३५ ॥  
प्रत्यक्षं तत्र दृष्टान्तं पश्यन्तु सचिवाः किल ।  
दिवि कोऽपि पृथिव्यां वा दृश्यते पुरुषः क्वचित् ॥ ३६ ॥  
दैवे मतिं समाधाय यस्तिष्ठेत्तु निरुद्यमः ।  
विरक्तस्तु यतिर्भूत्वा भिक्षार्थं याति सर्वथा ॥ ३७ ॥  
गृहस्थानां गृहे काममाहूतो वाथवान्यथा ।  
यदृच्छयोपपन्नं च क्षिप्तं केनापि वा मुखे ॥ ३८ ॥  
उद्यमेन विना चास्यादुदरे संविशेत्कथम् ।  
प्रयत्नश्चोद्यमे कार्यो यदा सिद्धिं न याति चेत् ॥ ३९ ॥  
तदा दैवं स्थितं चेति चित्तमालम्बयेद्‌बुधः ।  
  
मन्त्रिण ऊचुः  
को मुनिर्येन दत्त्वार्धमायुषो जीविता प्रिया ॥ ४० ॥  
कथं मृता महाराज तन्नो ब्रूहि सविस्तरम् ।  
राजोवाच  
भृगोर्भार्या वरारोहा पुलोमा नाम सुन्दरी ॥ ४१ ॥  
तस्यां तु च्यवनो नाम मुनिर्जातोऽतिविश्रुतः ।  
च्यवनस्य च शर्यातेः सुकन्या नाम सुन्दरी ॥ ४२ ॥  
तस्यां जज्ञे सुतः श्रीमान्प्रमतिर्नाम विश्रुतः ।  
प्रमतेस्तु प्रिया भार्या प्रतापी नाम विश्रुता ॥ ४३ ॥  
रुरुर्नाम सुतो जातस्तथा परमतापसः ।  
तस्मिंश्च समये कश्चित्स्थूलकेशश्च विश्रुतः ॥ ४४ ॥  
बभूव तपसा युक्तो धर्मात्मा सत्यसम्मतः ।  
एतस्मिन्नन्तरे मान्या मेनका च वराप्सराः ॥ ४५ ॥  
क्रीडां चक्रे नदीतीरे त्रिषु लोकेषु सुन्दरी ।  
गर्भं विश्वावसोः प्राप्य निर्गता वरवर्णिनी ॥ ४६ ॥  
स्थलकेशाश्रमे गत्वा विससर्ज वराप्सराः ।  
कन्यकां च नदीतीरे त्रिषु लोकेषु सुन्दरीम् ॥ ४७ ॥  
दृष्ट्वानाथां तदा कन्यां जग्राह मुनिसत्तमः ।  
पुपोष स्थूलकेशस्तु नाम्ना चक्रे प्रमद्वराम् ॥ ४८ ॥  
सा काले यौवनं प्राप्ता सर्वलक्षणसंयुता ।  
रुरुर्दृष्ट्वाथ तां बालां कामबाणार्दितो ह्यभूत् ॥ ४९ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
द्वितीयस्कन्धे रुरुचरित्रवर्णनं नामाष्टमोऽध्यायः ॥ ८ ॥
