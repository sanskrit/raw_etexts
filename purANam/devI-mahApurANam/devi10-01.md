नारद उवाच  
नारायण धराधार सर्वपालनकारण ।  
भवतोदीरितं देवीचरितं पापनाशनम् ॥ १ ॥  
मन्वन्तरेषु सर्वेषु सा देवी यत्स्वरूपिणी ।  
यदाकारेण कुरुते प्रादुर्भावं महेश्वरी ॥ २ ॥  
तान्नः सर्वान्समाख्याहि देवीमाहात्म्यमिश्रितान् ।  
यथा च येन येनेह पूजिता संस्तुतापि हि ॥ ३ ॥  
मनोरथान्पूरयति भक्तानां भक्तवत्सला ।  
तन्नः शुभूषमाणानां देवीचरितमुत्तमम् ॥ ४ ॥  
वर्णयस्व कृपासिन्धो येनाप्नोति सुखं महत् ।  
श्रीनारायण उवाच  
आकर्णय महर्षे त्वं चरितं पापनाशनम् ॥ ५ ॥  
भक्तानां भक्तिजननं महासम्पत्तिकारकम् ।  
जगद्योनिर्महातेजा ब्रह्मा लोकपितामहः ॥ ६ ॥  
आविरासीन्नाभिपद्माद्देवदेवस्य चक्रिणः ।  
स चतुर्मुख आसाद्य प्रादुर्भावं महामते ॥ ७ ॥  
मनुं स्वायम्भुवं नाम जनयामास मानसात् ।  
स मानसो मनुः पुत्रो ब्रह्मणः परमेष्ठिनः ॥ ८ ॥  
शतरूपां च तत्पत्नीं जज्ञे धर्मस्वरूपिणीम् ।  
स मनुः क्षीरसिन्धोश्च तीरे परमपावने ॥ ९ ॥  
देवीमाराधयामास महाभाग्यफलप्रदाम् ।  
मूर्तिं च मृण्मयीं तस्या विधाय पृथिवीपतिः ॥ १० ॥  
उपासते स्म तां देवीं वाग्भवं स जपन् रहः ।  
निराहारो जितश्वासो नियमव्रतकर्शितः ॥ ११ ॥  
एकपादेन सन्तिष्ठन् धरायामनिशं स्थिरः ।  
शतवर्षं जितः कामः क्रोधस्तेन महात्मना ॥ १२ ॥
भेजे स्थावरतां देव्याश्चरणौ चिन्तयन् हृदि ।  
तस्य तत्तपसा देवी प्रादुर्भूता जगन्मयी ॥ १३ ॥  
उवाच वचनं दिव्यं वरं वरय भूमिप ।  
तत आनन्दजनकं श्रुत्वा वाक्यं महीपतिः ॥ १४ ॥  
वरयामास तान् हृत्स्थान् वरानमरदुर्लभान् ।  
मनुरुवाच  
जय देवि विशालाक्षि जय सर्वान्तरस्थिते ॥ १५ ॥  
मान्ये पूज्ये जगद्धात्रि सर्वमङ्‌गलमङ्‌गले ।  
त्वत्कटाक्षावलोकेन पद्मभूः सृजते जगत् ॥ १६ ॥  
वैकुण्ठः पालयत्येव हरः संहरते क्षणात् ।  
शचीपतिस्त्रिलोक्याश्च शासको भवदाज्ञया ॥ १७ ॥  
प्राणिनः शिक्षयत्येव दण्डेन च परेतराट् ।  
यादसामधिपः पाशी पालनं मादृशामपि ॥ १८ ॥  
कुरुते स कुबेरोऽपि निधीनां पतिरव्ययः ।  
हुतभुङ्‌नैर्ऋतो वायुरीशानः शेष एव च ॥ १९ ॥  
त्वदंशसम्भवा एव त्वच्छक्तिपरिबृंहिताः ।  
अथापि यदि मे देवि वरो देयोऽस्ति साम्प्रतम् ॥ २० ॥  
तदा प्रह्वाः सर्गकार्ये विघ्ना नश्यन्तु मे शिवे ।  
वाग्भवस्यापि मन्त्रस्य ये केचिदुपसेविनः ॥ २१ ॥  
तेषां सिद्धिः सत्वरापि कार्याणां जायतामपि ।  
ये संवादमिमं देवि पठन्ति श्रावयन्ति च ॥ २२ ॥  
तेषां लोके भुक्तिमुक्ती सुलभे भवतां शिवे ।  
जातिस्मरत्वं भवतु वक्तृत्वं सौष्ठवं तथा ॥ २३ ॥  
ज्ञानसिद्धिः कर्ममार्गसंसिद्धिरपि चास्तु हि ।  
पुत्रपौत्रसमृद्धिश्च जायेदित्येव मे वचः ॥ २४ ॥
