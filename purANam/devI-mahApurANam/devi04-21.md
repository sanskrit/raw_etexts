व्यास उवाच  
अथ काले तु सम्प्राप्ते देवकी देवरूपिणी ।  
गर्भं दधार विधिवद्वसुदेवेन सङ्गता ॥ १ ॥  
पूर्णेऽथ दशमे मासे सुषुवे सुतमुत्तमम् ।  
रूपावयवसम्पन्नं देवकी प्रथमं यदा ॥ २ ॥  
तदाऽऽह वसुदेवस्तां सत्यवाक्यानुमोदितः ।  
भावित्वाच्च महाभागो देवकीं देवमातरम् ॥ ३ ॥  
वरोरु समयं मे त्वं जानासि स्वसुतार्पणे ।  
मोचिता त्वं महाभागे शपथेन मया तदा ॥ ४ ॥  
इमं पुत्रं सुकेशान्ते दास्यामि भ्रातृसूनवे ।  
(खले कंसे विनाशार्थं दैवे किं वा करिष्यसि ।) ॥  
विचित्रकर्मणां पाको दुर्ज्ञेयो ह्यकृतात्मभिः ॥ ५ ॥  
सर्वेषां किल जीवानां कालपाशानुवर्तिनाम् ।  
भोक्तव्यं स्वकृतं कर्म शुभ वा यदि वाशुभम् ॥ ६ ॥  
प्रारब्धं सर्वथैवात्र जीवस्य विधिनिर्मितम् ।  
देवक्युवाच  
स्वामिन् पूर्वं कृतं कर्म भोक्तव्यं सर्वथा नृभिः ॥ ७ ॥  
तीर्थैस्तपोभिर्दानैर्वा किं न याति क्षयं हि तत् ।  
लिखितो धर्मशास्त्रेषु प्रायश्चित्तविधिर्नृप ॥ ८ ॥  
पूर्वार्जितानां पापानां विनाशाय महात्मभिः ।  
ब्रह्महा हेमहारी च सुरापो गुरुतल्पगः ॥ ९ ॥  
द्वादशाब्दव्रते चीर्णे शुद्धिं याति यतस्ततः ।  
मन्वादिभिर्यथोद्दिष्टं प्रायश्चित्तं विधानतः ॥ १० ॥  
तथा कृत्वा नरः पापान्मुच्यते वा न वानघ ।  
विगीतवचनास्ते किं मुनयस्तत्त्वदर्शिनः ॥ ११ ॥  
याज्ञवल्क्यादयः सर्वे धर्मशास्त्रप्रवर्तकाः ।  
भवितव्यं भवत्येव यद्येवं निश्चयः प्रभो ॥ १२ ॥  
आयुर्वेदः स मिथ्यैव मन्त्रवादास्तथाखिलाः ।  
उद्यमस्तु वृथा सर्वमेवं चेद्दैवनिर्मितम् ॥ १३ ॥  
भवितव्यं भवत्येव प्रवृत्तिस्तु निरर्थिका ।  
अग्निष्टोमादिकं व्यर्थं नियतं स्वर्गसाधनम् ॥ १४ ॥  
यदा तदा प्रमाणं हि वृथैव परिभाषितम् ।  
वितथे तत्प्रमाणे तु धर्मोच्छेदः कुतो न हि ॥ १५ ॥  
उद्यमे च कृते सिद्धिः प्रत्यक्षेणैव साध्यते ।  
तस्मादत्र प्रकर्तव्यः प्रपञ्चश्चित्तकल्पितः ॥ १६ ॥  
यथायं बालकः क्षेमं प्राप्नोति मम पुत्रकः ।  
मिथ्या यदि प्रकर्तव्यं वचनं शुभमिच्छता ॥ १७ ॥  
न तत्र दूषणं किञ्चित्पवदन्ति मनीषिणः ।  
वसुदेव उवाच  
निशामय महाभागे सत्यमेतद्‌ ब्रवीमि ते ॥ १८ ॥  
उद्यमः खलु कर्तव्यः फलं दैववशानुगम् ।  
त्रिविधानीह कर्माणि संसारेऽत्र पुराविदः ॥ १९ ॥  
प्रवदन्तीह जीवानां पुराणेष्वागमेषु च ।  
सञ्चितानि च जीर्णानि प्रारब्धानि सुमध्यमे ॥ २० ॥  
वर्तमानानि वामोरु विविधानीह देहिनाम् ।  
शुभाशुभानि कर्माणि बीजभूतानि यानि च ॥ २१ ॥  
बहुजन्मसमुत्थानि काले तिष्ठन्ति सर्वथा ।  
पूर्वदेहं परित्यज्य जीवः कर्मवशानुगः ॥ २२ ॥  
स्वर्गं वा नरकं वापि प्राप्नोति स्वकृतेन वै ।  
दिव्यं देहञ्च सम्प्राप्य यातनादेहमर्थजम् ॥ २३ ॥  
भुनक्ति विविधान् भोगान्स्वर्गे वा नरकेऽथवा ।  
भोगान्ते च यदोत्पत्तेः समयस्तस्य जायते ॥ २४ ॥  
लिङ्गदेहेन सहितं जायते जीवसञ्ज्ञितम् ।  
तदैव सञ्चितेभ्यश्च कर्मभ्यः कर्मभिः पुनः ॥ २५ ॥  
योजयत्येव तं कालं कर्माणि प्राक्कृतानि च ।  
देहेनानेन भाव्यानि शुभानि चाशुभानि च ॥ २६ ॥  
प्रारब्धानि च जीवेन भोक्तव्यानि सुलोचने ।  
प्रायश्चित्तेन नश्यन्ति वर्तमानानि भामिनि ॥ २७ ॥  
सञ्चितानि तथैवाशु यथार्थं विहितेन च ।  
प्रारब्धकर्मणां भोगात्सङ्क्षयो नान्यथा भवेत् ॥ २८ ॥
तेनायं ते कुमारो वै देयः कंसाय सर्वथा ।  
न मिथ्या वचनं मेऽस्ति लोकनिन्दाभिदूषितम् ॥ २९ ॥  
अनित्येऽस्मिंस्तु संसारे धर्मसारे महात्मनाम् ।  
दैवाधीनं हि सर्वेषां मरणं जननं तथा ॥ ३० ॥  
तस्माच्छोको न कर्तव्यो देहिना हि निरर्थकः ।  
सत्यं यस्य गतं कान्ते वृथा तस्यैव जीवितम् ॥ ३१ ॥  
इहलोको गतो यस्मात्परलोकः कुतस्ततः ।  
अतो देहि सुतं सुभ्रु कंसाय प्रददाम्यहम् ॥ ३२ ॥  
सत्यसंस्तरणाद्देवि शुभमग्रे भविष्यति ।  
कर्तव्यं सुकृतं पुम्भिः सुखे दुःखे सति प्रिये ॥ ३३ ॥  
(सत्यसंरक्षणाद्देवि शुभमेव भविष्यति) ॥  
व्यास उवाच  
इत्युक्तवति कान्ते सा देवकी शोकसंयुता ।  
ददौ पुत्रं प्रसूतं च वेपमाना मनस्विनी ॥ ३४ ॥  
वसुदेवोऽपि धर्मात्मा आदाय स्वसुतं शिशुम् ।  
जगाम कंससदनं मार्गे लोकैरभिष्टुतः ॥ ३५ ॥  
  
लोका ऊचुः  
पश्यन्तु वसुदेवं भो लोका एवं मनस्विनम् ।  
स्ववाक्यमनुरुध्यैव बालमादाय यात्यसौ ॥ ३६ ॥  
मृत्यवे दातुकामोऽद्य सत्यवागनसूयकः ।  
सफलं जीवितं चास्य धर्मं पश्यन्तु चाद्‌भुतम् ॥ ३७ ॥  
यः पुत्रं याति कंसाय दातुं कालात्मनेऽपि हि ।  
व्यास उवाच  
इति संस्तूयमानस्तु प्राप्तः कंसालयं नृप ॥ ३८ ॥  
ददावस्मै कुमारं तं जातमात्रममानुषम् ।  
कंसोऽपि विस्मयं प्राप्तो दृष्ट्वा धैर्यं महात्मनः ॥ ३९ ॥  
गृहीत्वा बालकं प्राह स्मितपूर्वमिदं वचः ।  
धन्यस्त्वं शूरपुत्राद्य ज्ञातः पुत्रसमर्पणात् ॥ ४० ॥  
मम मृत्युर्न चायं वै गिरा प्रोक्तस्तु चाष्टमः ।  
न हन्तव्यो मया कामं बालोऽयं यातु ते गहम् ॥ ४१ ॥  
अष्टमस्तु प्रदातव्यस्त्वया पुत्रो महामते ।  
इत्युक्त्वा वसुदेवाय ददावाशु खलः शिशुम् ॥ ४२ ॥  
गच्छत्वयं गृहे बालः क्षेमं व्याहृतवान्नृपः ।  
तमादाय तदा शौरिर्जगाम स्वगृहं मुदा ॥ ४३ ॥  
कंसोऽपि सचिवानाह वृथा किं घातये शिशुम् ।  
अष्टमाद्देवकीपुत्रान्मम मृत्युरुदाहृतः ॥ ४४ ॥  
अतः किं प्रथमं बालं हत्वा पापं करोम्यहम् ।  
साधुसाध्विति तेऽप्युक्त्वा संस्थिता मन्त्रिसत्तमाः ॥ ४५ ॥  
विसर्जितास्तु कंसेन जग्मुस्ते स्वगृहान्प्रति ।  
गतेषु तेषु सम्प्राप्तो नारदो मुनिसत्तमः ॥ ४६ ॥  
अभ्युत्थानार्घ्यपाद्यादि चकारोग्रसुतस्तदा ।  
पप्रच्छ कुशलं राजा तत्रागमनकारणम् ॥ ४७ ॥  
नारदस्तं तदोवाच स्मितपूर्वमिदं वचः ।  
कंस कंस महाभाग गतोऽहं हेमपर्वतम् ॥ ४८ ॥  
तत्र ब्रह्मादयो देवा मन्त्रं चक्रुः समाहिताः ।  
देवक्यां वसुदेवस्य भार्यायां सुरसत्तमः ॥ ४९ ॥  
वधार्थं तव विष्णुश्च जन्म चात्र करिष्यति ।  
तत्कथं न हतः पुत्रस्त्वया नीतिं विजानता ॥ ५० ॥  
कंस उवाच  
अष्टमं च हनिष्येऽहं मृत्युं मे देवभाषितम् ।  
नारद उवाच  
न जानासि नृपश्रेष्ठ राजनीतिं शुभाशुभा । ५१ ॥  
मायाबलं च देवानां न त्वं वेत्सि वदामि किम् ।  
रिपुरल्पोऽपि शूरेण नोपेक्ष्यः शुभमिच्छता ॥ ५२ ॥  
सम्मेलनक्रियायां तु सर्वे ते ह्यष्टमाः स्मृताः ।  
मूर्खस्त्वमरिसन्त्यागः कृतोऽयं जानता त्वया ॥ ५३ ॥  
इत्युक्त्वाशु गतः श्रीमान्नारदो देवदर्शनः ।  
गतेऽथ नारदे कंसः समाहूयाथ बालकम् ।  
पाषाणे पोथयामास सुखं प्राप च मन्दधीः ॥ ५४ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
कंसेन देवकीप्रथमपुत्रवधवर्णनं नामैकविंशोऽध्यायः ॥ २१ ॥
