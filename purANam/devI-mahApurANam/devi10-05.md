सूत उवाच  
ते गत्वा देवदेवेशं रमानाथं जगद्‌गुरुम् ।  
विष्णुं कमलपत्राक्षं ददृशुः प्रभयान्वितम् ॥ १ ॥  
स्तोत्रेण तुष्टुवुर्भक्त्या गद्‌गदस्वरसत्कृताः ।  
देवा ऊचुः  
जय विष्णो रमेशाद्य महापुरुष पूर्वज ॥ २ ॥  
दैत्यारे कामजनक सर्वकामफलप्रद ।  
महावराह गोविन्द महायज्ञस्वरूपक ॥ ३ ॥  
महाविष्णो ध्रुवेशाद्य जगदुत्पत्तिकारण ।  
मत्स्यावतारे वेदानामुद्धाराधाररूपक ॥ ४ ॥  
सत्यव्रत धराधीश मत्स्यरूपाय ते नमः ।  
जयाकूपार दैत्यारे सुरकार्यसमर्पक ॥ ५ ॥  
अमृताप्तिकरेशान कूर्मरूपाय ते नमः ।  
जयादिदैत्यनाशार्थमादिसूकररूपधृक् ॥ ६ ॥  
मह्युद्धारकृतोद्योगकोलरूपाय ते नमः ।  
नारसिंहं वपुः कृत्वा महादैत्यं ददार यः ॥ ७ ॥  
करजैर्वरदृप्ताङ्‌गं तस्मै नृहरये नमः ।  
वामनं रूपमास्थाय त्रैलोक्यैश्वर्यमोहितम् ॥ ८ ॥  
बलिं सञ्छलयामास तस्मै वामनरूपिणे ।  
दुष्टक्षत्रविनाशाय सहस्रकरशत्रवे ॥ ९ ॥  
रेणुकागर्भजाताय जामदग्न्याय ते नमः ।  
दुष्टराक्षसपौलस्त्यशिरश्छेदपटीयसे ॥ १० ॥  
श्रीमद्दाशरथे तुभ्यं नमोऽनन्तक्रमाय च ।  
कंसदुर्योधनाद्यैश्च दैत्यैः पृथ्वीशलाञ्छनैः ॥ ११ ॥  
भाराक्रान्तां महीं योऽसावुज्जहार महाविभुः ।  
धर्मं संस्थापयामास पापं कृत्वा सुदूरतः ॥ १२ ॥  
तस्मै कृष्णाय देवाय नमोऽस्तु बहुधा विभो ।  
दुष्टयज्ञविघाताय पशुहिंसानिवृत्तये ॥ १३ ॥  
बौद्धरूपं दधौ योऽसौ तस्मै देवाय ते नमः ।  
म्लेच्छप्रायेऽखिले लोके दुष्टराजन्यपीडिते ॥ १४ ॥
कल्किरूपं समादध्यौ देवदेवाय ते नमः ।  
दशावतारास्ते देव भक्तानां रक्षणाय वै ॥ १५ ॥  
दुष्टदैत्यविघाताय तस्मात्त्वं सर्वदुःखहृत् ।  
जय भक्तार्तिनाशाय धृतं नारीजलात्मसु ॥ १६ ॥  
रूपं येन त्वया देव कोऽन्यस्त्वत्तो दयानिधिः ।  
इत्येवं देवदेवेशं स्तुत्वा श्रीपीतवाससम् ॥ १७ ॥  
प्रणेमुर्भक्तिसहिताः साष्टाङ्‌गं विबुधर्षभाः ।  
तेषां स्तवं समाकर्ण्य देवः श्रीपुरुषोत्तमः ॥ १८ ॥  
उवाच विबुधान्सर्वान् हर्षयच्छ्रीगदाधरः ।  
श्रीभगवानुवाच -  
प्रसन्नोऽस्मि स्तवेनाहं देवास्तापं विमुञ्चथ ॥ १९ ॥  
भवतां नाशयिष्यामि दुःखं परमदुःसहम् ।  
वृणुध्वं च वरं मत्तो देवाः परमदुर्लभम् ॥ २० ॥  
ददामि परमप्रीतः स्तवस्यास्य प्रसादतः ।  
य एतत्पठते स्तोत्रं कल्य उत्थाय मानवः ॥ २१ ॥  
मयि भक्तिं परां कृत्वा न तं शोकः स्पृशेत्कदा ।  
अलक्ष्मीः कालकर्णी च नाक्रामेत्तद्‌गृहं सुराः ॥ २२ ॥  
नोपसर्गा न वेताला न ग्रहा ब्रह्मराक्षसाः ।  
न रोगा वातिकाः पैत्ताः श्लेष्मसम्भविनस्तथा ॥ २३ ॥  
नाकालमरणं तस्य कदापि च भविष्यति ।  
सन्ततिश्चिरकालस्था भोगाः सर्वे सुखादयः ॥ २४ ॥  
सम्भविष्यन्ति तन्मर्त्यगृहे यः स्तोत्रपाठकः ।  
किं पुनर्बहुनोक्तेन स्तोत्रं सर्वार्थसाधकम् ॥ २५ ॥  
एतस्य पठनानॄणां भुक्तिमुक्ती न दूरतः ।  
देवा भवत्सु यद्दुःखं कथ्यतां तदसंशयम् ॥ २६ ॥  
नाशयामि न सन्देहश्चात्र कार्योऽणुरेव च ।  
एवं श्रीभगवद्वाक्यं श्रुत्वा सर्वे दिवौकसः ।  
प्रसन्नमनसः सर्वे पुनरूचुर्वृषाकपिम् ॥ २७ ॥
