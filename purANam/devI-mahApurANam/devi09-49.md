नारद उवाच  
का वा सा सुरभिर्देवी गोलोकादागता च या ।  
तज्जन्मचरितं ब्रह्मञ्छ्रोतुमिच्छामि यत्नतः ॥ १ ॥  
श्रीनारायणाय उवाच  
गवामधिष्ठातृदेवी गवामाद्या गवां प्रसूः ।  
गवां प्रधाना सुरभिर्गोलोके सा समुद्भवा ॥ २ ॥  
सर्वादिसृष्टेश्चरितं कथयामि निशामय ।  
बभूव तेन तज्जन्म पुरा वृन्दावने वने ॥ ३ ॥  
एकदा राधिकानाथो राधया सह कौतुकी ।  
गोपाङ्‌गनापरिवृतः पुण्यं वृन्दावनं ययौ ॥ ४ ॥  
सहसा तत्र रहसि विजहार स कौतुकात् ।  
बभूव क्षीरपानेच्छा तस्य स्वेच्छामयस्य च ॥ ५ ॥  
ससृजे सुरभिं देवीं लीलया वामपार्श्वतः ।  
वत्सयुक्तां दुग्धवतीं वत्सो नाम मनोरथः ॥ ६ ॥  
दृष्ट्वा सवत्सां श्रीदामा नवभाण्डे दुदोह च ।  
क्षीरं सुधातिरिक्तं च जन्ममृत्युजराहरम् ॥ ७ ॥  
तदुत्थं च पयः स्वादु पपौ गोपीपतिः स्वयम् ।  
सरो बभूव पयसां भाण्डविस्रंसनेन च ॥ ८ ॥  
दीर्घं च विस्तृतं चैव परितः शतयोजनम् ।  
गोलोकेऽयं प्रसिद्धश्च सोऽपि क्षीरसरोवरः ॥ ९ ॥  
गोपिकानां च राधायाः क्रीडावापी बभूव सा ।  
रत्नेन्द्ररचिता पूर्णं भूता चापीश्वरेच्छया ॥ १० ॥  
बभूव कामधेनूनां सहसा लक्षकोटयः ।  
यावन्तस्तत्र गोपाश्च सुरभ्या लोमकूपतः ॥ ११ ॥  
तासां पुत्राश्च बहवः सम्बभूवुरसङ्ख्यकाः ।  
कथिता च गवां सृष्टिस्तया च पूरितं जगत् ॥ १२ ॥  
पूजां चकार भगवान् सुरभ्याश्च पुरा मुने ।  
ततो बभूव तत्पूजा त्रिषु लोकेषु दुर्लभा ॥ १३ ॥  
दीपान्वितापरदिने श्रीकृष्णस्याज्ञया हरेः ।  
बभूव सुरभिः पूज्या धर्मवक्त्रादिदं श्रुतम् ॥ १४ ॥  
ध्यानं स्तोत्रं मूलमन्त्रं यद्यत्यूजाविधिक्रमम् ।  
वेदोक्तं च महाभाग निबोध कथयामि ते ॥ १५ ॥  
ॐ सुरभ्यै नम इति मन्त्रस्तस्याः षडक्षरः ।  
सिद्धो लक्षजपेनैव भक्तानां कल्पपादपः ॥ १६ ॥
ध्यानं यजुर्वेदगीतं तस्याः पूजा च सर्वतः ।  
ऋद्धिदा वृद्धिदा चैव मुक्तिदा सर्वकामदा ॥ १७ ॥  
लक्ष्मीस्वरूपां परमां राधासहचरीं पराम् ।  
गवामधिष्ठातृदेवीं गवामाद्यां गवां प्रसूम् ॥ १८ ॥  
पवित्ररूपां पूतां च भक्तानां सर्वकामदाम् ।  
यया पूतं सर्वविश्वं तां देवीं सुरभिं भजे ॥ १९ ॥  
घटे वा धेनुशिरसि बन्धस्तम्भे गवामपि ।  
शालग्रामे जलाग्नौ वा सुरभिं पूजयेद्‌ द्विजः ॥ २० ॥  
दीपान्वितापरदिने पूर्वाह्ने भक्तिसंयुतः ।  
यः पूजयेच्च सुरभिं स च पूज्यो भवेद्भुवि ॥ २१ ॥  
एकदा त्रिषु लोकेषु वाराहे विष्णुमायया ।  
क्षीरं जहार सुरभिश्चिन्तिताश्च सुरादयः ॥ २२ ॥  
ते गत्वा ब्रह्मलोके च ब्रह्माणं तुष्टुवुस्तदा ।  
तदाज्ञया च सुरभिं तुष्टाव पाकशासनः ॥ २३ ॥  
पुरन्दर उवाच  
नमो देव्यै महादेव्यै सुरभ्यै च नमो नमः ।  
गवां बीजस्वरूपायै नमस्ते जगदम्बिके ॥ २४ ॥  
नमो राधाप्रियायै च पद्मांशायै नमो नमः ।  
नमः कृष्णप्रियायै च गवां मात्रे नमो नमः ॥ २५ ॥  
कल्पवृक्षस्वरूपायै सर्वेषां सततं परे ।  
क्षीरदायै धनदायै बुद्धिदायै नमो नमः ॥ २६ ॥  
शुभायै च सुभद्रायै गोप्रदायै नमो नमः ।  
यशोदायै कीर्तिदायै धर्मदायै नमो नमः ॥ २७ ॥  
स्तोत्रश्रवणमात्रेण तुष्टा हृष्टा जगत्प्रसूः ।  
आविर्बभूव तत्रैव ब्रह्मलोके सनातनी ॥ २८ ॥  
महेन्द्राय वरं दत्त्वा वाञ्छितं चापि दुर्लभम् ।  
जगाम सा च गोलोकं ययुर्देवादयो गृहम् ॥ २९ ॥  
बभूव विश्वं सहसा दुग्धपूर्णं च नारद ।  
दुग्धं घृतं ततो यज्ञस्ततः प्रीतिः सुरस्य च ॥ ३० ॥  
इदं स्तोत्रं महापुण्यं भक्तियुक्तश्च यः पठेत् ।  
स गोमान् धनवांश्चैव कीर्तिमान्पुत्रवांस्तथा ॥ ३१ ॥  
स स्नातः सर्वतीर्थेषु सर्वयज्ञेषु दीक्षितः ।  
इह लोके सुखं भुक्त्वा यात्यन्ते कृष्णमन्दिरे ॥ ३२ ॥  
सुचिरं निवसेत्तत्र करोति कृष्णसेवनम् ।  
न पुनर्भवनं तत्र ब्रह्मपुत्रो भवेत्ततः ॥ ३३ ॥  
इति श्रीमद्देवीभागवते महापुराणेऽष्टादशसाहस्र्यां  
संहितायां नवमस्कन्धे सुरभ्युपाख्यानवर्णनं  
नामेकोनपञ्चाशत्तमोऽध्यायः ॥ ४९ ॥
