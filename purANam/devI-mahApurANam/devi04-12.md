व्यास उवाच  
तं दृष्ट्वा तु वधं घोरं चुक्रोध भगवान्भृगुः ।  
वेपमानोऽतिदुःखार्तः प्रोवाच मधुसूदनम् ॥ १ ॥  
भृगुरुवाच  
अकृत्यं ते कृतं विष्णो जानन्पापं महामते ।  
वधोऽयं विप्रजाताया मनसा कर्तुमक्षमः ॥ २ ॥  
आख्यातस्त्वं सत्त्वगुणः स्मृतो ब्रह्मा च राजसः ।  
तथासौ तामसः शम्भुर्विपरीतं कथं स्मृतम् ॥ ३ ॥  
तामसस्त्वं कथं जातः कृतं कर्मातिनिन्दितम् ।  
अवध्या स्त्री त्वया विष्णो हता कस्मान्निरागसा ॥ ४ ॥  
शपामि त्वां दुराचारं किमन्यत्प्रकरोमि ते ।  
विधुरोऽहं कृतः पाप त्वयाहं शक्रकारणात् ॥ ५ ॥  
न शपेऽहं तथा शक्रं शपे त्वां मधुसूदन ।  
सदा छलपरोऽसि त्वं कीटयोनिर्दुराशयः ॥ ६ ॥  
ये च त्वां सात्त्विकं प्राहुस्ते मूर्खा मुनयः किल ।  
तामसस्त्वं दुराचारः प्रत्यक्षं मे जनार्दन ॥ ७ ॥  
अवतारा मृत्युलोके सन्तु मच्छापसम्भवाः ।  
प्रायो गर्भभवं दुःखं भुङ्क्ष्व पापाज्जनार्दन ॥ ८ ॥  
व्यास उवाच  
ततस्तेनाथ शापेन नष्टे धर्मे पुनः पुनः ।  
लोकस्य च हितार्थाय जायते मानुषेष्विह ॥ ९ ॥  
राजोवाच  
भूगुभार्या हता तत्र चक्रेणामिततेजसा ।  
गार्हस्थ्यञ्च पुनस्तस्य कथं जातं महात्मनः ॥ १० ॥  
  
व्यास उवाच  
इति शप्त्वा हरिं रोषात्तदादाय शिरस्त्वरन् ।  
काये संयोज्य तरसा भृगुः प्रोवाच कार्यवित् ॥ ११ ॥  
अद्य त्वां विष्णुना देवि हतां सञ्जीवयाम्यहम् ।  
यदि कृत्स्नो मया धर्मो ज्ञायते चरितोऽपि वा ॥ १२ ॥  
तेन सत्येन जीवेत यदि सत्यं ब्रवीम्यहम् ।  
पश्यन्तु देवताः सर्वा मम तेजोबलं महत् ॥ १३ ॥  
अद्‌भिस्त्वां प्रोक्ष्य शीताभिर्जीवयामि तपोबलात् ।  
सत्यं शौचं तथा वेदा यदि मे तपसो बलम् ॥ १४ ॥  
व्यास उवाच  
अद्‌भिः सम्प्रोक्षिता देवी सद्यः सञ्जीविता तदा ।  
उत्थिता परमप्रीता भृगोर्भार्या शुचिस्मिता ॥ १५ ॥  
ततस्तां सर्वभूतानि दृष्ट्वा सुप्तोत्थितामिव ।  
साधु साध्विति तं तां तु तुष्टुवुः सर्वतो दिशम् ॥ १६ ॥  
एवं सञ्चीविता तेन भृगुणा वरवर्णिनी ।  
विस्मयं परमं जग्मुर्देवाः सेन्द्रा विलोक्य तत् ॥ १७ ॥  
इन्द्रः सुरानथोवाच मुनिना जीविता सती ।  
काव्यस्तप्त्वा तपो घोरं किं करिष्यति मन्त्रवित् ॥ १८ ॥  
व्यास उवाच  
गता निद्रा सुरेन्द्रस्य देहेऽक्षेममभून्नृप ।  
स्मृत्वा काव्यस्य वृत्तान्तं मन्त्रार्थमतिदारुणम् ॥ १९ ॥  
विमृश्य मनसा शक्रो जयन्तीं स्वसुतां तदा ।  
उवाच कन्यां चार्वङ्गीं स्मितपूर्वमिदं वचः ॥ २० ॥  
गच्छ पुत्रि मया दत्ता काव्याय त्वं तपस्विने ।  
समाराधय तन्वङ्‌गि मत्कृते तं वशं कुरु ॥ २१ ॥  
उपचारैर्मुनिं तैस्तैः समाराध्य मनःप्रियैः ।  
भयं मे तरसा गत्वा हर तत्र वराश्रमे ॥ २२ ।  
सा पितुर्वचनं श्रुत्वा तत्रागच्छन्मनोरमा ।  
तमपश्यद्विशालाक्षी पिबन्तं धूममाश्रमे ॥ २३ ॥  
तस्य देहं समालोक्य स्मृत्वा वाक्यं पितुस्तदा ।  
कदलीदलमादाय वीजयामास तं मुनिम् ॥ २४ ॥  
निर्मलं शीतलं वारि समानीय सुवासितम् ।  
पानाय कल्पयामास भक्त्या परमया लघु ॥ २५ ॥  
छायां वस्त्रातपत्रेण भास्करे मध्यगे सति ।  
रचयामास तन्वङ्गी स्वयं धर्मे स्थिता सती ॥ २६ ॥  
फलान्यानीय दिव्यानि पक्वानि मधुराणि च ।  
मुमोचाग्रे मुनेस्तस्य भक्षार्थं विहितानि च ॥ २७ ॥  
कुशाः प्रादेशमात्रा हि हरिताः शुकसन्निभाः ।  
दधाराग्रेऽथ पुष्पाणि नित्यकर्मसमृद्धये ॥ २८ ॥  
निद्रार्थं कल्पयामास संस्तरं पल्लवान्वितम् ।  
तस्मिन्मुनौ चादरस्था चकार व्यजनं शनैः ॥ २९ ॥
हावभावादिकं किञ्चिद्विकारजननं च तत् ।  
न चकार जयन्ती सा शापभीता मुनेस्तदा ॥ ३० ॥  
स्तुतिं चकार तन्वङ्गी गीर्भिस्तस्य महात्मनः ।  
सुभाषिण्यनुकूलाभिः प्रीतिकर्त्रीभिरप्युत ॥ ३१ ॥  
प्रबुद्धे जलमादाय दधाराचमनाय च ।  
मनोऽनुकूलं सततं कुर्वन्ती व्यचरत्तदा ॥ ३२ ॥  
इन्द्रोऽपि सेवकांस्तत्र प्रेषयामास चातुरः ।  
प्रवृत्तिं ज्ञातुकामो वै मुनेस्तस्य जितात्मनः ॥ ३३ ॥  
एवं बहूनि वर्षाणि परिचर्यापराभवत् ।  
निर्विकारा जितक्रोधा ब्रह्मचर्यपरा सती ॥ ३४ ॥  
पूर्णे वर्षसहस्रे तु परितुष्टो महेश्वरः ।  
वरेण छन्दयामास काव्यं प्रीतमना हरः ॥ ३५ ॥  
ईश्वर उवाच  
यच्च किञ्चिदपि ब्रह्मन्विद्यते भृगुनन्दन ।  
प्रतिपश्यसि यत्सर्वं यच्च वाच्यं न कस्यचित् ॥ ३६ ॥  
सर्वाभिभावकत्वेन भविष्यसि न संशयः ।  
अवध्यः सर्वभूतानां प्रजेशश्च द्विजोत्तमः ॥ ३७ ॥  
व्यास उवाच  
एवं दत्त्वा वराञ्छम्भुस्तत्रैवान्तरधीयत ।  
काव्यस्तामथ संवीक्ष्य जयन्तीं वाक्यमब्रवीत् ॥ ३८ ॥  
कासि कस्यासि सुश्रोणि ब्रूहि किं ते चिकीर्षितम् ।  
किमर्थमिह सम्प्राप्ता कार्यं वद वरोरु मे ॥ ३९ ॥  
किं वाञ्छसि करोम्यद्य दुष्करं चेत्सुलोचने ।  
प्रीतोऽस्मि त्वत्कृतेनाद्य वरं वरय सुव्रते ॥ ४० ॥  
ततः सा तु मुनिं प्राह जयन्ती मुदितानना ।  
चिकीर्षितं मे भगवंस्तपसा ज्ञातुमर्हसि ॥ ४१ ॥  
शुक्र उवाच  
ज्ञातं मया तथापि त्वं ब्रूहि यन्मनसेप्सितम् ।  
करोमि सर्वथा भद्रं प्रीतोऽस्मि परिचर्यया ॥ ४२ ॥  
जयन्त्युवाच  
शक्रस्याहं सुता ब्रह्मन् पित्रा तुभ्यं समर्पिता ।  
जयन्ती नामतश्चाहं जयन्तावरजा मुने ॥ ४३ ॥  
सकामास्मि त्वयि विभो वाञ्छितं कुरु मेऽधुना ।  
रंस्ये त्वया महाभाग धर्मतः प्रीतिपूर्वकम् ॥ ४४ ॥  
शुक्र उवाच  
मया सह त्वं सुश्रोणि दशवर्षाणि भामिनि ।  
सर्वैर्भूतैरदृश्या च रमस्वेह यदृच्छया ॥ ४५ ॥  
व्यास उवाच  
एवमुक्त्वा गृहं गत्वा जयन्त्याः पाणिमुद्वहन् ।  
तया सहावसद्देव्या दशवर्षाणि भार्गवः ॥ ४६ ॥  
अदृश्यः सर्वभूतानां मायया संवृतः प्रभुः ।  
दैत्यास्तमागतं श्रुत्वा कृतार्थं मन्त्रसंयुतम् ॥ ४७ ॥  
अभिजग्मुर्गृहे तस्य मुदितास्ते दिदृक्षवः ।  
नापश्यन् रममाणं ते जयन्त्या सह संयुतम् ॥ ४८ ॥  
तदा विमनसः सर्वे जाता भग्नोद्यमाश्च ते ।  
चिन्तापरातिदीनाश्च वीक्षमाणाः पुनः पुनः ॥ ४९ ॥  
अदृष्ट्वा तं तु संवृत्तं प्रतिजग्मुर्यथागतम् ।  
स्वगृहान्दैत्यवर्यास्ते चिन्ताविष्टा भयातुराः ॥ ५० ॥  
रममाणं तथा ज्ञात्वा शक्रः प्रोवाच तं गुरुम् ।  
बृहस्पतिं महाभाग किं कर्तव्यमितः परम् ॥ ५१ ॥  
गच्छाद्य दानवान्ब्रह्मन्मायया त्वं प्रलोभय ।  
अस्माकं कुरु कार्यं त्वं बुद्ध्या सञ्चिन्त्य मानद ॥ ५२ ॥  
तच्छ्रुत्वा वचनं काव्यं रममाणं सुसंवृतम् ।  
ज्ञात्वा तद्‌रूपमास्थाय दैत्यान्मति ययौ गुरुः ॥ ५३ ॥  
गत्वा तत्रातिभक्त्यासौ दानवान्समुपाह्वयत् ।  
आगतास्तेऽसुराः सर्वे ददृशुः काव्यमग्रतः ॥ ५४ ॥  
प्रणम्य संस्थिताः सर्वे काव्यं मत्वातिमोहिताः ।  
न विदुस्ते गुरोर्मायां काव्यरूपविभाविनीम् ॥ ५५ ॥  
तानुवाच गुरुः काव्यरूपः प्रच्छन्नमायया ।  
स्वागतं मम याज्यानां प्राप्तोऽहं वो हिताय वै ॥ ५६ ॥  
अहं वो बोधयिष्यामि विद्यां प्राप्ताममायया ।  
तपसा तोषितः शम्भुर्युष्मत्कल्याणहेतवे ॥ ५७ ॥  
तच्छ्रुत्वा प्रीतमनसो जातास्ते दानवोत्तमाः ।  
कृतकार्यं गुरुं मत्वा जहृषुस्ते विमोहिताः ॥ ५८ ॥  
प्रणेमुस्ते मुदा युक्ता निरातङ्का गतव्यथाः ।  
देवेभ्यश्च भयं त्यक्त्वा तस्थुः सर्वे निरामयाः ॥ ५९ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
चतुर्थस्कन्धे जयन्त्या शुक्रसहवासवर्णनं नाम द्वादशोऽध्यायः ॥ १२ ॥
