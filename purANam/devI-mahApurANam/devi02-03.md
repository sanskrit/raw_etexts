ऋषय ऊचुः  
उत्पत्तिस्तु त्वया प्रोक्ता व्यासस्यामिततेजसः ।  
सत्यवत्यास्तथा सूत विस्तरेण त्वयानघ ॥ १ ॥  
तथाप्येकस्तु सन्देहश्चित्तेऽस्माकं तु संस्थितः ।  
न निवर्तति धर्मज्ञ कथितेन त्वयानघ ॥ २ ॥  
माता व्यासस्य या प्रोक्ता नाम्ना सत्यवती शुभा ।  
सा कथं नृपतिं प्राप्ता शन्तनुं धर्मवित्तमम् ॥ ३ ॥  
निषादपुत्रीं स कथं धृतवान्नृपतिः स्वयम् ।  
धर्मिष्ठः पौरवो राजा कुलहीनामसंवृताम् ॥ ४ ॥  
शन्तनोः प्रथमा पत्नी का ह्यभूत्कथयाधुना ।  
भीष्मः पुत्रोऽथ मेधावी वसोरंशः कथं पुनः ॥ ५ ॥  
त्वया प्रोक्तं पुरा सूत राजा चित्राङ्गदः कृतः ।  
सत्यवत्याः सुतो वीरो भीष्मेणामिततेजसा ॥ ६ ॥  
चित्राङ्गदे हते वीरे कृतस्तदनुजस्तथा ।  
विचित्रवीर्यनामासौ सत्यवत्याः सुतो नृपः ॥ ७ ॥  
ज्येष्ठे भीष्मे स्थिते पूर्वं धर्मिष्ठे रूपवत्यपि ।  
कृतवान्स कथं राज्यं स्थापितस्तेन जानता ॥ ८ ॥  
मृते विचित्रवीर्ये तु सत्यवत्यतिदुःखिता ।  
वधूभ्यां गोलकौ पुत्रौ जनयामास सा कथम् ॥ ९ ॥  
कथं राज्यं न भीष्माय ददौ सा वरवर्णिनी ।  
न कृतस्तु कथं तेन वीरेण दारसङ्ग्रहः ॥ १० ॥  
अधर्मस्तु कृतः कस्माद्व्यासेनामिततेजसा ।  
ज्येष्ठेन भ्रातृभार्यायां पुत्रावुत्पादिताविति ॥ ११ ॥  
पुराणकर्ता धर्मात्मा स कथं कृतवान्मुनिः ।  
सेवनं परदाराणां भ्रातुश्चैव विशेषतः ॥ १२ ॥  
जुगुप्सितमिदं कर्म स कथं कृतवान्मुनिः ।  
शिष्टाचारः कथं सूत वेदानुमितिकारकः ॥ १३ ॥  
व्यासशिष्योऽसि मेधाविन् सन्देहं छेत्तुमर्हसि ।  
श्रोतुकामा वयं सर्वे धर्मक्षेत्रे कृतक्षणाः ॥ १४ ॥  
सूत उवाच  
इक्ष्वाकुवंशप्रभवो महाभिष इति स्मृतः ।  
सत्यवान्धर्मशीलश्च चक्रवर्ती नृपोत्तमः ॥ १५ ॥  
अश्वमेधसहस्रेण वाजपेयशतेन च ।  
तोषयामास देवेन्द्रं स्वर्गं प्राप महामतिः ॥ १६ ॥  
एकदा ब्रह्मसदनं गतो राजा महाभिषः ।  
सुराः सर्वे समाजग्मुः सेवनार्थं प्रजापतिम् ॥ १७ ॥  
गङ्गा महानदी तत्र संस्थिता सेवितुं विभुम् ।  
तस्या वासः समुद्‌धूतं मारुतेन तरस्विना ॥ १८ ॥  
अधोमुखाः सुराः सर्वे न विलोक्यैव तां स्थिताः ।  
राजा महाभिषस्तां तु निःशङ्कः समपश्यत ॥ १९ ॥  
सापि तं प्रेमसंयुक्तं नृपं ज्ञातवती नदी ।  
दृष्ट्वा तौ प्रेमसंयुक्तौ निर्लज्जौ काममोहितौ ॥ २० ॥  
ब्रह्मा चुकोप तौ तूर्णं शशाप च रुषान्वितः ।  
मर्त्यलोकेषु भूपाल जन्म प्राप्य पुनर्दिवम् ॥ २१ ॥  
पुण्येन महताविष्टस्त्वमवाप्स्यसि सर्वथा ।  
गङ्गां तथोक्तवान्ब्रह्मा वीक्ष्य प्रेमवतीं नृपे ॥ २२ ॥  
विमनस्कौ तु तौ तूर्णं निःसृतौ ब्रह्मणोऽन्तिकात् ।  
स नृपांश्चिन्तयित्वाथ भूर्लोके धर्मतत्परान् ॥ २३ ॥  
प्रतीपं चिन्तयामास पितरं पुरुवंशजम् ।  
एतस्मिन्समये चाष्टौ वसवः स्त्रीसमन्विताः ॥ २४ ॥  
वसिष्ठस्याश्रमं प्राप्ता रममाणा यदृच्छया ।  
पृथ्वादीनां वसूनां च मध्ये कोऽपि वसूत्तमः ॥ २५ ॥  
द्यौर्नामा तस्य भार्याथ नन्दिनीं गां ददर्श ह ।  
दृष्ट्वा पतिं सा पप्रच्छ कस्येयं धेनुरुत्तमा ॥ २६ ॥  
द्यौस्तामाह वसिष्ठस्य गौरियं शृणु सुन्दरि ।  
दुग्धमस्याः पिबेद्यस्तु नारी वा पुरुषोऽथ वा ॥ २७ ॥  
अयुतायुर्भवेन्नूनं सदैवागतयौवनः ।  
तच्छ्रुत्वा सुन्दरी प्राह मृत्युलोकेऽस्ति मे सखी ॥ २८ ॥  
उशीनरस्य राजर्षेः पुत्री परमशोभना ।  
तस्या हेतोर्महाभाग सवत्सां गां पयस्विनीम् ॥ २९ ॥  
आनयस्वाश्रमं श्रेष्ठं नन्दिनीं कामदां शुभाम् ।
यावदस्याः पयः पीत्वा सखी मम सदैव हि ॥ ३० ॥  
मानुषेषु भवेदेका जरारोगविवर्जिता ।  
तच्छ्रुत्वा वचनं तस्या द्यौर्जहार च नन्दिनीम् ॥ ३१ ॥  
अवमन्य मुनिं दान्तं पृथ्वाद्यैः सहितोऽनघः ।  
हृतायामथ नन्दिन्यां वसिष्ठस्तु महातपाः ॥ ३२ ॥  
आजगामाश्रमपदं फलान्यादाय सत्वरः ।  
नापश्यत यदा धेनुं सवत्सां स्वाश्रमे मुनिः ॥ ३३ ॥  
मृगयामास तेजस्वी गह्वरेषु वनेष्वपि ।  
नासादिता यदा धेनुश्चुकोपातिशयं मुनिः ॥ ३४ ॥  
वारुणिश्चापि विज्ञाय ध्यानेन वसुभिर्हृताम् ।  
वसुभिर्मे हृता धेनुर्यस्मान्मामवमन्य वै ॥ ३५ ॥  
तस्मात्सर्वे जनिष्यन्ति मानुषेषु न संशयः ।  
एवं शशाप धर्मात्मा वसूंस्तान्वारुणिः स्वयम् ॥ ३६ ॥  
श्रुत्वा विमनसः सर्वे प्रययुर्दुःखिताश्च ते ।  
शप्ताः स्म इति जानन्त ऋषिं तमुपचक्रमुः ॥ ३७ ॥  
प्रसादयन्तस्तमृषिं वसवः शरणं गताः ।  
मुनिस्तानाह धर्मात्मा वसून्दीनान्पुरःस्थितान् ॥ ३८ ॥  
अनुसंवत्सरं सर्वे शापमोक्षमवाप्स्यथ ।  
येनेयं विहृता धेनुर्नन्दिनी मम वत्सला ॥ ३९ ॥  
तस्माद्‌द्यौर्मानुषे देहे दीर्घकालं वसिष्यति ।  
ते शप्ताः पथि गच्छन्तीं गङ्गां दृष्ट्वा सरिद्वराम् ॥ ४० ॥  
ऊचुस्तां प्रणताः सर्वे शप्तां चिन्तातुरां नदीम् ।  
भविष्यामो वयं देवि कथं देवाः सुधाशनाः ॥ ४१ ॥  
मानुषाणां च जठरे चिन्तेय महती हि नः ।  
तस्मात्त्वं मानुषी भूत्वा जनयास्मान्सरिद्वरे ॥ ४२ ॥  
शन्तनुर्नाम राजर्षिस्तस्य भार्या भवानघे ।  
जाताञ्जाताञ्जले चास्मान्निक्षिपस्व सुरापगे ॥ ४३ ॥  
एवं शापविनिर्मोक्षो भविता नात्र संशयः ।  
तथेत्युक्ताश्च ते सर्वे जग्मुर्लोकं स्वकं पुनः ॥ ४४ ॥  
गङ्गापि निर्गता देवी चिन्त्यमाना पुनः पुनः ।  
महाभिषो नृपो जातः प्रतीपस्य सुतस्तदा ॥ ४५ ॥  
शन्तनुर्नाम राजर्षिर्धर्मात्मा सत्यसङ्गरः ।  
प्रतीपस्तु स्तुतिं चक्रे सूर्यस्यामिततेजसः ॥ ४६ ॥  
तदा च सलिलात्तस्मान्निःसृता वरवर्णिनी ।  
दक्षिणं शालसङ्काशमूरुं भेजे शूभानना ॥ ४७ ॥  
अङ्के स्थितां स्त्रियं चाह मा पृष्ट्वा किं वरानने ।  
ममोरावास्थितासि त्वं किमर्थं दक्षिणे शुभे ॥ ४८ ॥  
सा तमाह वरारोहा यदर्थं राजसत्तम ।  
स्थितात्म्यङ्के कुरुश्रेष्ठ कामयानां भजस्व माम् ॥ ४९ ॥  
तामवोचदथो राजा रूपयौवनशालिनीम् ।  
नाहं परस्त्रियं कामाद्‌गच्छेयं वरवर्णिनीम् ॥ ५० ॥  
स्थिता दक्षिणमूरुं मे त्वमाश्लिष्य च भामिनि ।  
अपत्यानां स्नुषाणां च स्थानं विद्धि शुचिस्मिते ॥ ५१ ॥  
स्नुषा मे भव कल्याणि जाते पुत्रेऽतिवाञ्छिते ।  
भविष्यति च मे पुत्रस्तव पुण्यान्न संशयः ॥ ५२ ॥  
तथेत्युक्त्वा गता सा वै कामिनी दिव्यदर्शना ।  
राजा चापि गृहं प्राप्तश्चिन्तयंस्तां स्त्रियं पुनः ॥ ५३ ॥  
ततः कालेन कियता जाते पुत्रे वयस्विनि ।  
वनं जिगमिषू राजा पुत्रं वृत्तान्तमूचिवान् ॥ ५४ ॥  
वृत्तान्तं कथयित्वा तु पुनरूचे निजं सुतम् ।  
यदि प्रयाति सा बाला त्वां वने चारुहासिनी ॥ ५५ ॥  
कामयाना वरारोहा तां भजेथा मनोरमाम् ।  
न प्रष्टव्या त्वया कासि मन्नियोगान्नराधिप ॥ ५६ ॥  
धर्मपत्नीं च तां कृत्वा भविता त्वं सुखी किल ।  
सूत उवाच  
एवं सन्दिश्य तं पुत्रं भूपतिः प्रीतमानसः ॥ ५७ ॥  
दत्त्वा राज्यश्रियं सर्वां वनं राजा विवेश ह ।  
तत्रापि च तपस्तप्त्वा समाराध्य पराम्बिकाम् ॥ ५८ ॥  
जगाम स्वर्गं राजासौ देहं त्यक्त्वा स्वतेजसा ।  
राज्यं प्राप महातेजाः शन्तनुः सार्वभौमिकम् ॥ ५९ ॥  
प्रजां वै पालयामास धर्मदण्डो महीपतिः ॥ ६० ॥  
इति श्रीमद्देवीभागवते महापुराणेऽष्टादशसाहस्र्यां संहितायां द्वितीयस्कन्धे  
प्रतीपसकाशाच्छन्तनुजन्मवर्णनं नाम तृतीयोऽध्यायः ॥ ३ ॥
