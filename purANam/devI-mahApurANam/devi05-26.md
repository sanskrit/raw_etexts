व्यास उवाच  
इत्याज्ञप्तौ तदा वीरौ चण्डमुण्डौ महाबलौ ।  
जग्मतुस्तरसैवाजौ सैन्येन महतान्वितौ ॥ १ ॥  
दृष्ट्वा तत्र स्थितां देवीं देवानां हितकारिणीम् ।  
ऊचतुस्तौ महावीर्यौ तदा सामान्वितं वचः ॥ २ ॥  
बाले त्वं किं न जानासि शुम्भं सुरबलार्दनम् ।  
निशुम्भञ्च महावीर्यं तुराषाड्‌विजयोद्धतम् ॥ ३ ॥  
त्वमेकासि वरारोहे कालिकासिंहसंयुता ।  
जेतुमिच्छसि दुर्बुद्धे शुम्भं सर्वबलान्वितम् ॥ ४ ॥  
मतिदः कोऽपि ते नास्ति नारी वापि नरोऽपि वा ।  
देवास्त्वां प्रेरयन्त्येव विनाशाय तवैव ते ॥ ५ ॥  
विमृश्य कुरु तन्वङ्‌गि कार्यं स्वपरयोर्बलम् ।  
अष्टादशभुजत्वात्त्वं गर्वञ्च कुरुषे मृषा ॥ ६ ॥  
किं भुजैर्बहुभिर्व्यर्थैरायुधैः किं श्रमप्रदैः ।  
शुम्भस्याग्रे सुराणां वै जेतुः समरशालिनः ॥ ७ ॥  
ऐरावतकरच्छेत्तुर्दन्तिदारणकारिणः ।  
जयिनः सुरसङ्घानां कार्यं कुरु मनोगतम् ॥ ८ ॥  
वृथा गर्वायसे कान्ते कुरु मे वचनं प्रियम् ।  
हितं तव विशालाक्षि सुखदं दुःखनाशनम् ॥ ९ ॥  
दुःखदानि च कार्याणि त्याज्यानि दूरतो बुधैः ।  
सुखदानि च सेव्यानि शास्त्रतत्त्वविशारदैः ॥ १० ॥  
चतुरासि पिकालापे पश्य शुम्भबलं महत् ।  
प्रत्यक्षं सुरसङ्घानां मर्दनेन महोदयम् ॥ ११ ॥  
प्रत्यक्षञ्च परित्यज्य वृथैवानुमितिः किल ।  
सन्देहसहिते कार्ये न विपश्चित्प्रवर्तते ॥ १२ ॥  
शत्रुः सुराणां परमः शुम्भः समरदुर्जयः ।  
तस्मात्त्वां प्रेरयन्त्यत्र देवा दैत्येशपीडिताः ॥ १३ ॥  
तस्मात्तद्वचनैः स्निग्धैर्वञ्चितासि शुचिस्मिते ।  
दुःखाय तव देवानां शिक्षा स्वार्थस्य साधिका ॥ १४ ॥  
कार्यमित्रं परिक्षिप्य धर्ममित्रं समाश्रयेत् ।  
देवाः स्वार्थपराः कामं त्वामहं सत्यमब्रुवम् ॥ १५ ॥  
भज शुम्भं सुरेशानं जेतारं भुवनेश्वरम् ।  
चतुरं सुन्दरं शूरं कामशास्त्रविशारदम् ॥ १६  
ऐश्वर्यं सर्वलोकानां प्राप्स्यसे शुम्भशासनात् ।  
निश्चयं परमं कृत्वा भर्तारं भज शोभनम् ॥ १७ ॥  
व्यास उवाच  
इति तस्य वचः श्रुत्वा चण्डस्य जगदम्बिका ।  
मेघगम्भीरनिनदं जगर्ज पुनरब्रवीत् ॥ १८ ॥  
गच्छ जाल्म मृषा किं त्वं भाषसे वञ्चकं वचः ।  
त्यक्त्वा हरिहरादींश्च शुम्भं कस्माद्‌भजे पतिम् ॥ १९ ॥  
न मे कश्चित्पतिः कार्यो न कार्यं पतिना सह ।  
स्वामिनी सर्वभूतानामहमेव निशामय ॥ २० ॥  
शुम्भा मे बहवो दृष्टा निशुम्भाश्च सहस्रशः ।  
घातिताश्च मया पूर्वं शतशो दैत्यदानवाः ॥ २१ ॥  
ममाग्रे देववृन्दानि विनष्टानि युगे युगे ।  
नाशं यास्यन्ति दैत्यानां यूथानि पुनरद्य वै ॥ २२ ॥  
काल एवागतोऽस्त्यत्र दैत्यसंहारकारकः ।  
वृथा त्वं कुरुषे यत्नं रक्षणायात्मसन्ततेः ॥ २३ ॥  
कुरु युद्धं वीरधर्मरक्षायै त्वं महामते ।  
मरणं भावि दुस्त्याज्यं यशो रक्ष्यं महात्मभिः ॥ २४ ॥  
किं ते कार्यं निशुम्भेन शुम्भेन च दुरात्मना ।  
वीरधर्मं परं प्राप्य गच्छ स्वर्गं सुरालयम् ॥ २५ ॥  
शुम्भो निशुम्भश्चैवान्ये ये चात्र तव बान्धवाः ।  
सर्वे तवानुगाः पश्चादागमिष्यन्ति साम्प्रतम् ॥ २६ ॥  
क्रमशः सर्वदैत्यानां करिष्याम्यद्य संक्षयम् ।  
विषादं त्यज मन्दात्मन् कुरु युद्धं विशांपते ॥ २७ ॥  
त्वामहं निहनिष्यामि भ्रातरं तव साम्प्रतम् ।  
ततः शुम्भं निशुम्भं च रक्तबीजं मदोत्कटम् ॥ २८ ॥  
अन्यांश्च दानवान्सर्वान्हत्वाहं समराङ्गणे ।  
गमिष्यामि यथास्थानं तिष्ठ वा गच्छ वा द्रुतम् ॥ २९ ॥  
गृहाणास्त्रं वृथापुष्ट कुरु युद्धं मयाधुना ।  
किं जल्पसि मृषा वाक्यं सर्वथा कातरप्रियम् ॥ ३० ॥  
व्यास उवाच  
तयेत्थं प्रेरितौ दैत्यौ चण्डमुण्डौ क्रुधान्वितौ ।  
ज्याशब्दं तरसा घोरं चक्रतुर्बलदर्पितौ ॥ ३१ ॥  
सापि शङ्खस्वनं चक्रे पूरयन्ती दिशो दश ।  
सिंहोऽपि कुपितस्तावन्नादं समकरोद्‌बली ॥ ३२ ॥  
तेन नादेन शक्राद्या जहर्षुरमरास्तदा ।
मुनयो यक्षगन्धर्वाः सिद्धाः साध्याश्च किन्नराः ॥ ३३ ॥  
युद्धं परस्परं तत्र जातं कातरभीतिदम् ।  
चण्डिकाचण्डयोस्तीव्रं बाणखड्गगदादिभिः ॥ ३४ ॥  
चण्डमुक्ताञ्छरान्देवी चिच्छेद निशितैः शरैः ।  
मुमोच पुनरुग्रान्सा बाणांश्च पन्नगानिव ॥ ३५ ॥  
गगनं छादितं तत्र संग्रामे विशिखैस्तदा ।  
शलभैरिव मेघान्ते कर्षकाणां भयप्रदैः ॥ ३६ ॥  
मुण्डोऽपि सैनिकैः सार्धं पपात तरसा रणे ।  
मुमोच बाणवृष्टिं वै क्रुद्धः परमदारुणः ॥ ३७ ॥  
बाणजालं महद्‌ दृष्ट्वा कुद्धा तत्राम्बिका भृशम् ।  
कोपेन वदनं तस्या बभूव घनसन्निभम् ॥ ३८ ॥  
कदलीपुष्पनेत्रञ्च भृकुटीकुटिलं तदा ।  
निष्क्रान्ता च तदा काली ललाटफलकाद्द्रुतम् ॥ ३९ ॥  
व्याघ्रचर्माम्बरा क्रूरा गजचर्मोत्तरीयका ।  
मुण्डमालाधरा घोरा शुष्कवापीसमोदरा ॥ ४० ॥  
खड्गपाशधरातीव भीषणा भयदायिनी ।  
खट्वाङ्गधारिणी रौद्रा कालरात्रिरिवापरा ॥ ४१ ॥  
विस्तीर्णवदना जिह्वां चालयन्ती मुहुर्मुहुः ।  
विस्तारजघना वेगाज्जघानासुरसैनिकान् ॥ ४२ ॥  
करे कृत्वा महावीरांस्तरसा सा रुषान्विता ।  
मुखे चिक्षेप दैतेयान्पिपेष दशनैः शनैः ॥ ४३ ॥  
गजान्घण्टान्वितान्हस्ते गृहीत्वा निदधौ मुखे ।  
सारोहान्भक्षयित्वाजौ साट्टहासं चकार ह ॥ ४४ ॥  
तथैव तुरगानुष्ट्रांस्तथा सारथिभिः सह ।  
निक्षिप्य वक्त्त्रे दशनैश्चर्वयत्यतिभैरवम् ॥ ४५ ॥  
हन्यमानं बलं प्रेक्ष्य चण्डमुण्डौ महासुरौ ।  
छादयामासतुर्देवीं बाणासारैरनन्तरैः ॥ ४६ ॥  
चण्डश्चण्डकरच्छायं चक्रं चक्रधरायुधम् ।  
चिक्षेप तरसा देवीं ननाद च मुहुर्मुहुः ॥ ४७ ॥  
नदन्तं वीक्ष्य तं काली रथाङ्गञ्च रविप्रभम् ।  
बाणेनैकेन चिच्छेद सुप्रभं तत्सुदर्शनम् ॥ ४८ ॥  
तं जघान शरैस्तीक्ष्णैश्चण्डं चण्डी शिलाशितैः ।  
मूर्च्छितोऽसौ पपातोर्व्यां देवीबाणार्दितो भृशम् ॥ ४९ ॥  
पतितं भ्रातरं वीक्ष्य मुण्डो दुःखार्दितस्तदा ।  
चकार शरवृष्टिञ्च कालिकोपरि कोपतः ॥ ५० ॥  
चण्डिका मुण्डनिर्मुक्तां शरवृष्टिं सुदारुणाम् ।  
ईषिकास्त्रैर्बलान्मुक्तैश्चकार तिलशः क्षणात् ॥ ५१ ॥  
अर्धचन्द्रेण बाणेन ताडयामास तं पुनः ।  
पतितोऽसौ महावीर्यो मेदिन्यां मदवर्जितः ॥ ५२ ॥  
हाहाकारो महानासीद्दानवानां बले तदा ।  
जहर्षुरमराः सर्वे गगनस्था गतव्यथाः ॥ ५३ ॥  
विहाय मूर्च्छां चण्डस्तु संगृह्य महतीं गदाम् ।  
तरसा ताडयामास कालिकां दक्षिणे भुजे ॥ ५४ ॥  
वञ्चयित्वा गदाघातं तं बबन्ध महासुरम् ।  
तरसा बाणपाशेन मन्त्रमुक्तेन कालिका ॥ ५५ ॥  
उत्थितस्तु तदा मुण्डो बद्धं दृष्ट्वानुजं बलात् ।  
आजगाम सुसन्नद्धः शक्तिं कृत्वा करे दृढाम् ॥ ५६ ॥  
आगच्छन्तं तदा काली दानवं वीक्ष्य सत्वरम् ।  
बबन्ध तरसा तं तु द्वितीयं भ्रातरं भृशम् ॥ ५७ ॥  
गृहीत्वा तौ महावीर्यौ चण्डमुण्डौ शशाविव ।  
कुर्वती विपुलं हासमाजगामाम्बिकां प्रति ॥ ५८ ॥  
आगत्य तामथोवाच गृहाणेमौ पशू प्रिये ।  
रणयज्ञार्थमानीतौ दानवौ रणदुर्जयौ ॥ ५९ ॥  
तावानीतौ तदा वीक्ष्य चण्डिका तौ वृकाविव ।  
अम्बिका कालिकां प्राह माधुरीसंयुतं वचः ॥ ६० ॥  
वधं मा कुरु मा मुञ्च चतुरासि रणप्रिये ।  
देवानां कार्यसंसिद्धिः कर्तव्या तरसा त्वया ॥ ६१ ॥  
  
व्यास उवाच  
इति तस्या वचः श्रुत्वा कालिका प्राह तां पुनः ।  
युद्धयज्ञेऽतिविख्याते खड्गयूपे प्रतिष्ठिते ॥ ६२ ॥  
आलम्भञ्च करिष्यामि यथा हिंसा न जायते ।  
इत्युक्त्वा सा तदा देवी खड्गेन शिरसी तयोः ॥ ६३ ॥  
चकर्त तरसा काली पपौ च रुधिरं मुदा ।  
एवं दैत्यौ हतौ दृष्ट्वा मुदितोवाच चाम्बिका ॥ ६४ ॥  
कृतं कार्यं सुराणां ते ददाम्यद्य वरं शुभम् ।  
चण्डमुण्डौ हतौ यस्मात्तस्मात्ते नाम कालिके ।  
चामुण्डेति सुविख्यातं भविष्यति धरातले ॥ ६५ ॥  
इति श्रीमद्देवीभागवते महापुराणेऽष्टादशसाहस्र्यां संहितायां पञ्चमस्कन्धे  
चण्डमुण्डवधेन देव्याश्चामुण्डेतिनामवर्णनं नाम षड्‌विंशोऽध्यायः ॥ २६ ॥
