व्यास उवाच  
सुबाहुरपि तच्छ्रुत्वा युक्तमुक्तं तया तदा ।  
चिन्ताविष्टो बभूवाशु किं कर्तव्यमतः परम् ॥ १ ॥  
सङ्गताः पृथिवीपालाः ससैन्याः सपरिग्रहाः ।  
उपविष्टाश्च मञ्चेषु योद्धुकामा महाबलाः ॥ २ ॥  
यदि ब्रवीमि तान्सर्वान्सुता नायाति साम्प्रतम् ।  
तथापि कोपसंयुक्ता हन्युर्मा दुष्टबुद्धयः ॥ ३ ॥  
न मे सैन्यबलं तादृङ्न दुर्गबलमद्‌भुतम् ।  
येनाहं नृपतीन्सर्वान् प्रत्यादेष्टुमिहोत्सहे ॥ ४ ॥  
सुदर्शनस्तथैकाकी ह्यसहायोऽधनः शिशुः ।  
किं कर्तव्यं निमग्नोऽहं सर्वथा दुःखसागरे ॥ ५ ॥  
इति चिन्तापरो राजा जगाम नृपसन्निधौ ।  
प्रणम्य तानुवाचाथ प्रश्रयावनतो नृपः ॥ ६ ॥  
किं कर्तव्यं नृपाः कामं नैति मे मण्डपे सुता ।  
बहुशः प्रेर्यमाणाऽपि सा मात्राऽपि मयाऽपि च ॥ ७ ॥  
मूर्घ्ना पतामि पादेषु राज्ञां दासोऽस्मि साम्प्रतम् ।  
पूजादिकं गृहीत्वाऽद्य व्रजन्तु सदनानि वः ॥ ८ ॥  
ददामि बहुरत्नानि वस्त्राणि च गजान् रथान् ।  
गृहीत्वाऽद्य कृपां कृत्वा व्रजन्तु भवनान्युत ॥ ९ ॥  
न वशे मे सुता बाला म्रियते यदि खेदिता ।  
तदा मे स्यान्महद्दुःखं तेन चिन्तातुरोऽस्म्यहम् ॥ १० ॥  
भवन्तः करुणावन्तो महाभाग्या महौजसः ।  
किं मे तया दुहित्रा तु मन्दया दुर्विनीतया ॥ ११ ॥  
अनुग्राह्योऽस्मि वः कामं दासोऽहमिति सर्वथा ।  
सुता सुतेव मन्तव्या भवद्‌भिः सर्वथा मम ॥ १२ ॥  
  
व्यास उवाच  
श्रुत्वा सुबाहुवचनं नोचुः केचन भूमिपाः ।  
युधाजित्क्रोधताम्राक्षस्तमुवाच रुषान्वितः ॥ १३ ॥  
राजन्मूर्खोऽसि किं ब्रूषे कृत्वा कार्य सुनिन्दितम् ।  
स्वयंवरः कथं मोहाद्‌रचितः संशये सति ॥ १४ ॥  
मिलिता भूभुजः सर्वे त्वयाहूताः स्वयंवरे ।  
कथमद्य नृपा गन्तुं योग्यास्ते स्वगृहान्प्रति ॥ १५ ॥  
अवमान्य नृपान्सर्वांस्त्वं किं सुदर्शनाय वै ।  
दातुमिच्छसि पुत्रीञ्च किमनार्यमतः परम् ॥ १६ ॥  
विचार्य पुरुषेणादौ कार्यं वै शुभमिच्छता ।  
आरब्धव्यं त्वया तत्तु कृतं राजन्नजानता ॥ १७ ॥  
एतान्विहाय नृपतीन्बलवाहनसंयुतान् ।  
वरं सुदर्शनं कर्तुं कथमिच्छसि साम्प्रतम् ॥ १८ ॥  
अहं त्वां हन्मि पापिष्ठं तथा पश्चात्सुदर्शनम् ।  
दौहित्रायाद्य ते कन्यां दास्यामीति विनिश्चयः ॥ १९ ॥  
मयि तिष्ठति कोऽन्योस्ति यः कन्यां हर्तुमिच्छति ।  
सुदर्शनः कियानद्य निर्धनो निर्बलः शिशुः ॥ २० ॥  
भारद्वाजाश्रमे पूर्वं मुक्तो मुनिकृते मया ।  
नाद्याहं मोचयिष्यामि सर्वथा जीवितं शिशोः ॥ २१ ॥  
तस्माद्विचार्य सम्यक्त्वं पुत्र्या च भार्यया सह ।  
दौहित्राय प्रियां कन्यां देहि मे सुभ्रुवं किल ॥ २२ ॥  
सम्बन्धी भव दत्त्वा त्वं पुत्रीमेतां मनोरमाम् ।  
उच्चाश्रयः प्रकर्तव्यः सर्वदा शुभमिच्छता ॥ २३ ॥  
सुदर्शनाय दत्त्वा त्वं पुत्रीं प्राणप्रियां शुभाम् ।  
एकाकिनेऽप्यराज्याय किं सुखं प्राप्तुमिच्छसि ॥ २४ ॥  
( कुलं वित्तं बलं रूपं राज्यं दुर्गं सुहृज्जनम् ।  
दृष्ट्वा कन्या प्रदातव्या नान्यथा सुखमृच्छति) ॥  
परिचिन्तय धर्मं त्वं राजनीतिञ्च शाश्वतीम् ।  
कुरु कार्यं यथायोग्यं मा कृथा मतिमन्यथा ॥ २५ ॥  
सुहृदसि ममात्यर्थं हितं ते प्रब्रवीम्यहम् ।  
समानय सुतां राजन् मण्डपे तां सखीवृताम् ॥ २६ ॥  
सुदर्शनमृते चेयं वरिष्यति यदाऽप्यसौ ।  
विग्रहो मे तदा न स्याद्विवाहोऽस्तु तवेप्सितः ॥ २७ ॥  
अन्ये नृपतयः सर्वे कुलीनाः सबलाः समाः ।  
विरोधः कीदृशस्त्वेनं वृणोद्यदि नृपोत्तम ॥ २८ ॥  
अन्यथाऽहं हरिष्येऽद्य बलात्कन्यामिमां शुभाम् ।  
मा विरोधं सुदुःसाध्यं गच्छ पार्थिवसत्तम ॥ २९ ॥  
  
व्यास उवाच  
युधाजिता समादिष्टः सुबाहुः शोकसंयुतः ।  
निःश्वसन्भवनं गत्वा भार्यां प्राह शुचावृतः ॥ ३० ॥
पुत्रीं ब्रूहि सुधर्मज्ञे कलहे समुपस्थिते ।  
किं कर्त्तव्यं मया शक्यं त्वद्वशोऽस्मि सुलोचने ॥ ३१ ॥  
व्यास उवाच  
सा श्रुत्वा पतिवाक्यं तु गत्वा प्राह सुतान्तिकम् ।  
वत्से राजातिदुःखार्तः पिता तेऽद्यापि वर्तते ॥ ३२ ॥  
त्वदर्थे विग्रहः कामं समुत्पन्नोऽद्य भूभृताम् ।  
अन्यं वरय सुश्रोणि सुदर्शनमृते नृपम् ॥ ३३ ॥  
यदि सुदर्शनं वत्से हठात्त्वं वै वरिष्यसि ।  
युधाजित्त्वां च मां चैव हनिष्यति बलान्वितः ॥ ३४ ॥  
सुदर्शनं च राजाऽसौ बलमत्तः प्रतापवान् ।  
द्वितीयस्ते पतिः पश्चाद्‌भविता कलहे सति ॥ ३५ ॥  
तस्मात्सुदर्शनं त्यक्त्वा वरयान्यं नृपोत्तमम् ।  
सुखमिच्छसि चेन्मह्यं तुभ्यं वा मृगलोचने ।  
इति मात्रा बोधितां तां पश्चाद्‌राजाप्यबोधयत् ॥ ३६ ॥  
उभयोर्वचनं श्रुत्वा निर्भयोवाच कन्यका  
कन्योवाच  
सत्यमुक्तं नृपश्रेष्ठ जानासि च व्रतं मम ॥ ३७ ॥  
नान्यं वृणोमि भूपाल सुदर्शनमृते क्वचित् ।  
बिभेषि यदि राजेन्द्र नृपेभ्यः किल कातरः ॥ ३८ ॥  
सुदर्शनाय दत्त्वा मां विसर्जय पुराद्‌बहिः ।  
स मां रथे सामारोप्य निर्गमिष्यति ते पुरात् ॥ ३९ ॥  
भवितव्यं तु पश्चाद्वै भविष्यति न चान्यथा ।  
नात्र चिन्ता त्वया कार्या भवितव्ये नृपोत्तम ॥ ४० ॥  
यद्‌भावि तद्‌भवत्येव सर्वथात्र न संशयः ।  
राजोवाच  
न पुत्रि साहसं कार्यं मतिमद्‌भिः कदाचन ॥ ४१ ॥  
बहुभिर्न विरोद्धव्यमिति वेदविदो विदुः ।  
विस्रक्ष्यामि कथं कन्यां दत्त्वा राजसुताय च ॥ ४२ ॥  
राजानो वरसंयुक्ताः किं न कुर्युरसाम्प्रतम् ।  
यदि ते रोचते वत्से पणं संविदधाम्यहम् ॥ ४३ ॥  
जनकेन यथा पूर्वं कृतः सीतास्वयंवरे ।  
शैवं धनुर्यथा तेन धृतं कृत्वा पणं तथा ॥ ४४ ॥  
तथाहमपि तन्वङ्‌गि करोम्यद्य दुरासदम् ।  
विवादो येन राज्ञां वै कृते सति शमं व्रजेत् ॥ ४५ ॥  
पालयिष्यति यः कामं स ते भर्ता भविष्यति ।  
सुदर्शनस्तथाऽन्यो वा यः कश्चिद्‌बलवत्तरः ॥ ४६ ॥  
पालयित्वा पणं त्वां वै वरयिष्यति सर्वथा ।  
एवं कृते नृपाणां तु विवादः शमितो भवेत् ॥ ४७ ॥  
सुखेनाहं विवाहं ते करिष्यामि ततः परम् ।  
कन्योवाच  
सन्देहे नैव मज्जामि मूर्खकृत्यमिदं यतः ॥ ४८ ॥  
मया सुदर्शनः पूर्वं धृतश्चेतसि नान्यथा ।  
कारणं पुण्यपापानां मन एव महीपते ॥ ४९ ॥  
मनसा विधृतं त्यक्त्वा कथमन्यं वृणे पितः ।  
कृते पणे महाराज सर्वेषां वशगा ह्यहम् ॥ ५० ॥  
एकः पालयिता द्वौ वा बहवो वा भवन्ति चेत् ।  
किं कर्तव्यं तदा तात विवादे समुपस्थिते ॥ ५१ ॥  
संशयाधिष्ठिते कार्ये मतिं नाहं करोम्यतः ।  
मा चिन्तां कुरु राजेन्द्र देहि सुदर्शनाय माम् ॥ ५२ ॥  
विवाहं विधिना कृत्वा शं विधास्यति चण्डिका ।  
यन्नामकीर्तनादेव दुःखौघो विलयं व्रजेत् ॥ ५३ ॥  
तां स्मृत्वा परमां शक्तिं कुरु कार्यमतन्द्रितः ।  
गत्वा वद नृपेभ्यस्त्वं कृताञ्जलिपुटोऽद्य वै ॥ ५४ ॥  
आगन्तव्यञ्च श्वः सर्वैरिह भूपैः स्वयंवरे ।  
इत्युक्त्वा त्वं विसृज्याशु सर्वं नृपतिमण्डलम् ॥ ५५ ॥  
विवाहं कुरु रात्रौ मे वेदोक्तविधिना नृप ।  
पारिबर्हं यथायोग्यं दत्त्वा तस्मै विसर्जय ॥ ५६ ॥  
गमिष्यति गृहीत्वा मां ध्रुवसन्धिसुतः किल ।  
कदाचित्ते नृपाः क्रुद्धाः सङ्ग्रामं कर्त्तुमुद्यताः ॥ ५७ ॥  
भविष्यति तदा देवी साहाय्यं नः करिष्यति ।  
सोऽपि राजसुतस्तैस्तु सङ्ग्रामं संविधास्यति ॥ ५८ ॥  
दैवान्मृधे मृते तस्मिन्मरिष्याम्यहमप्युत ।  
स्वस्ति तेस्तु गृहे तिष्ठ दत्त्वा मां सहसैन्यकः ॥ ५९ ॥  
एकैवाहं गमिष्यामि तेन सार्धं रिरंसया ।  
व्यास उवाच  
इति तस्या वचः श्रुत्वा राजाऽसौ कृतनिश्चयः ।  
मतिं चक्रे तथा कर्तुं विश्वासं प्रतिपद्य च ॥ ६० ॥  
इति श्रीदेवीभागवते महापुराणेऽष्टादशसाहस्र्यां संहितायां तृतीयस्कन्धे  
कन्यया स्वपितरं प्रति सुदर्शनेन सह विवाहार्थकथनं नामैकविंशोऽध्यायः ॥ २१ ॥
