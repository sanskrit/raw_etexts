श्रीनारायण उवाच  
वाग्देवतायाः स्तवनं श्रूयतां सर्वकामदम् ।  
महामुनिर्याज्ञवल्क्यो येन तुष्टाव तां पुरा ॥ १ ॥  
गुरुशापाज्ज स मुनिर्हतविद्यो बभूव ह ।  
तदा जगाम दुःखार्तो रविस्थानं सुपुण्यदम् ॥ २ ॥  
सम्प्राप्य तपसा सूर्यं लोलार्के दृष्टिगोचरे ।  
तुष्टाव सूर्यं शोकेन रुरोद च मुहुर्मुहुः ॥ ३ ॥  
सूर्यस्तं पाठयामास वेदं वेदाङ्‌गमीश्वरः ।  
उवाच स्तौहि वाग्देवीं भक्त्या च स्मृतिहेतवे ॥ ४ ॥  
तमित्युक्त्वा दीननाथोऽप्यन्तर्धानं चकार सः ।  
मुनिः स्नात्वा च तुष्टाव भक्तिनम्रात्मकन्धरः ॥ ५ ॥  
याज्ञवल्क्य उवाच  
कृपां कुरु जगन्मातर्मामेवं हततेजसम् ।  
गुरुशापात्स्मृतिभ्रष्टं विद्याहीनं च दुःखितम् ॥ ६ ॥  
ज्ञानं देहि स्मृतिं विद्यां शक्तिं शिष्यप्रबोधिनीम् ।  
ग्रन्थकर्तृत्वशक्तिं च सुशिष्यं सुप्रतिष्ठितम् ॥ ७ ॥  
प्रतिभां सत्सभायां च विचारक्षमतां शुभाम् ।  
लुप्तं सर्वं दैवयोगान्नवीभूतं पुनः कुरु ॥ ८ ॥  
यथाङ्‌कुरं भस्मनि च करोति देवता पुनः ।  
ब्रह्मस्वरूपा परमा ज्योतीरूपा सनातनी ॥ ९ ॥  
सर्वविद्याधिदेवी या तस्यै वाण्यै नमो नमः ।  
विसर्गबिन्दुमात्रासु यदधिष्ठानमेव च ॥ १० ॥  
तदधिष्ठात्री या देवी तस्यै नित्यै नमो नमः ।  
व्याख्यास्वरूपा सा देवी व्याख्याधिष्ठातृरूपिणी ॥ ११ ॥  
यया विना प्रसङ्ख्यावान् सङ्ख्यां कर्तुं न शक्यते ।  
कालसङ्ख्यास्वरूपा या तस्यै देव्यै नमो नमः ॥ १२ ॥  
भ्रमसिद्धान्तरूपा या तस्यै देव्यै नमो नमः ।  
स्मृतिशक्तिज्ञानशक्तिबुद्धिशक्तिस्वरूपिणी ॥ १३ ॥  
प्रतिभाकल्पनाशक्तिर्या च तस्यै नमो नमः ।  
सनत्कुमारो ब्रह्माणं ज्ञानं पप्रच्छ यत्र वै ॥ १४ ॥  
बभूव मूकवत्सोऽपि सिद्धान्तं कर्तुमक्षमः ।  
तदाऽऽजगाम भगवानात्मा श्रीकृष्ण ईश्वरः ॥ १५ ॥  
उवाच स तां स्तौहि वाणीमिष्टां प्रजापते ।  
स च तुष्टाव तां ब्रह्मा चाज्ञया परमात्मनः ॥ १६ ॥
चकार तत्प्रसादेन तदा सिद्धान्तमुत्तमम् ।  
यदाप्यनन्तं पप्रच्छ ज्ञानमेकं वसुन्धरा ॥ १७ ॥  
बभूव मूकवत्सोऽपि सिद्धान्तं कर्तुमक्षमः ।  
तदा तां स च तुष्टाव सन्त्रस्तः कश्यपाज्ञया ॥ १८ ॥  
ततश्चकार सिद्धान्तं निर्मलं भ्रमभञ्जनम् ।  
व्यासः पुराणसूत्रं च पप्रच्छ वाल्मिकिं यदा ॥ १९ ॥  
मौनीभूतश्च सस्मार तामेव जगदम्बिकाम् ।  
तदा चकार सिद्धान्तं तद्वरेण मुनीश्वरः ॥ २० ॥  
सम्प्राप्य निर्मलं ज्ञानं भ्रमान्धध्वंसदीपकम् ।  
पुराणसूत्रं श्रुत्वा च व्यासः कृष्णकलोद्भवः ॥ २१ ॥  
तां शिवां वेद दध्यौ च शतवर्षं च पुष्करे ।  
तदा त्वत्तो वरं प्राप्य सत्कवीन्द्रो बभूव ह ॥ २२ ॥  
तदा वेदविभागं च पुराणं च चकार सः ।  
यदा महेन्द्रः पप्रच्छ तत्त्वज्ञानं सदाशिवम् ॥ २३ ॥  
क्षणं तामेव सञ्चिन्त्य तस्मै ज्ञानं ददौ विभुः ।  
पप्रच्छ शब्दशास्त्रं च महेन्द्रश्च बृहस्पतिम् ॥ २४ ॥  
दिव्यं वर्षसहस्रं च स त्वां दध्यौ च पुष्करे ।  
तदा त्वत्तो वरं प्राप्य दिव्यवर्षसहस्रकम् ॥ २५ ॥  
उवाच शब्दशास्त्रं च तदर्थं च सुरेश्वरम् ।  
अध्यापिताश्च ये शिष्या यैरधीतं मुनीश्वरैः ॥ २६ ॥  
ते च तां परिसञ्चिन्त्य प्रवर्तन्ते सुरेश्वरीम् ।  
त्वं संस्तुता पूजिता च मुनीन्द्रैर्मनुमानवैः ॥ २७ ॥  
दैत्येन्द्रैश्च सुरैश्चापि ब्रह्मविष्णुशिवादिभिः ।  
जडीभूतः सहस्रास्यः पञ्चवक्त्रश्चतुर्मुखः ॥ २८ ॥  
यां स्तोतुं किमहं स्तौमि तामेकास्येन मानवः ।  
इत्युक्त्वा याज्ञवल्क्यश्च भक्तिनम्रात्मकन्धरः ॥ २९ ॥  
प्रणनाम निराहारो रुरोद च मुहुर्मुहुः ।  
ज्योतीरूपा महामाया तेन दृष्टाप्युवाच तम् ॥ ३० ॥  
सुकवीन्द्रो भवेत्युक्त्वा वैकुण्ठं च जगाम ह ।  
याज्ञवल्क्यकृतं वाणीस्तोत्रमेतत्तु यः पठेत् ॥ ३१ ॥  
स कवीन्द्रो महावाग्मी बृहस्पतिसमो भवेत् ।  
महामूर्खश्च दुर्बुद्धिर्वर्षमेकं यदा पठेत् ॥ ३२ ॥  
स पण्डितश्च मेधावी सुकवीन्द्रो भवे ध्रुवम् ॥ ३३ ॥  
इति श्रीमद्देवीभागवते महापुराणेऽष्टादशसाहस्र्यां  
संहितायां नवमस्कन्धे याज्ञवल्क्यकृतं  
सरस्वतीस्तोत्रवर्णनं नाम पञ्चमोऽध्यायः ॥ ५ ॥
