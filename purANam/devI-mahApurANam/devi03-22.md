व्यास उवाच  
श्रुत्वा सुतावाक्यमनिन्दितात्मा  
     नृपांश्च गत्वा नृपतिर्जगाद ।  
व्रजन्तु कामं शिविराणि भूपाः  
     श्वो वा विवाहं किल संविधास्ये ॥ १ ॥  
भक्ष्याणि पेयानि मयाऽर्पितानि  
     गृह्णन्तु सर्वे मयि सुप्रसन्नाः ।  
श्वो भावि कार्यं किल मण्डपेऽत्र  
     समेत्य सर्वैरिह संविधेयम् ॥ २ ॥  
नायाति पुत्री किल मण्डपेऽद्य  
     करोमि किं भूपतयोऽत्र कामम् ।  
प्रातः समाश्वास्य सुतां नयिष्ये  
     गच्छन्तु तस्माच्छिविराणि भूपाः ॥ ३ ॥  
न विग्रहो बुद्धिमतां निजाश्रिते  
     कृपा विधेया सततं ह्यपत्ये ।  
विधाय तां प्रातारिहानयिष्ये  
     सुतां तु गच्छन्तु नृपा यथेष्टम् ॥ ४ ॥  
इच्छापणं वा परिचिन्त्य चित्ते  
     प्रातः करिष्याम्यथ संविवाहम् ।  
सर्वैः समेत्यात्र नृपैः समेतैः  
     स्वयंवरः सर्वमतेन कार्यः ॥ ५ ॥  
श्रुत्वा नृपास्तेऽवितथं विदित्वा  
     वचो ययुः स्वानि निकेतनानि ।  
विधाय पार्श्वे नगरस्य रक्षां  
     चक्रुः क्रिया मध्यदिनोदिताश्च ॥ ६ ॥  
सुबाहुरप्यार्यजनैः समेत-  
     श्चकार कार्याणि विवाहकाले ।  
पुत्रीं समाहूय गृहे सुगुप्ते  
     पुरोहितैर्वेदविदां वरिष्ठैः ॥ ७ ॥  
स्नानादिकं कर्म वरस्य कृत्वा  
     विवाहभूषाकरणं तथैव ।  
आनाय्य वेदीरचिते गृहे वै  
     तस्यार्हणां भूमिपतिश्चकार ॥ ८ ॥  
सविष्टरं चाचमनीयमर्घ्यं  
     वस्त्रद्वयं गामथ कुण्डले द्वे ।  
समर्प्य तस्मै विधिवन्नरेन्द्र  
     ऐच्छत्सुतादानमहीनसत्त्वः ॥ ९ ॥  
सोऽप्यग्रहीत्सर्वमदीनचेताः  
     शशाम चिन्ताऽथ मनोरमायाः ।  
कन्यां सुकेशीं निधिकन्यकासमां  
     मेने तदाऽऽत्मानमनुत्तमञ्च ॥ १० ॥  
सुपूजितं भूषणवस्त्रदानै-  
     र्वरोत्तमं तं सचिवास्तदानीम् ।  
निन्युश्च ते कौतुकमण्डपान्त-  
     र्मुदान्विता वीतभयाश्च सर्वे ॥ ११ ॥  
समाप्तभूषां विधिवद्विधिज्ञाः  
     स्त्रियश्च तां राजसुतां सुयाने ।  
आरोप्य निन्युर्वरसन्निधानण्  
     चतुष्कयुक्ते किल मण्डपे वै ॥ १२ ॥  
अग्निं समाधाय पुरोहितः स  
     हुत्वा यथावच्च तदन्तराले ।  
आह्वाययत्तौ कृतकौतुकौ तु  
     वधूवरौ प्रेमयुतौ निकामम् ॥ १३ ॥  
लाजाविसर्गं विधिवद्विधाय  
     कृत्वा हुताशस्य प्रदक्षिणाञ्च ।  
तौ चक्रतुस्तत्र यथोचित्तं तत्  
     सर्वं विधानं कुलगोत्रजातम् ॥ १४ ॥  
शतद्वयं चाश्चयुजां रथानां  
     सुभूषितं चापि शरौघसंयुतम् ।  
ददौ नृपेन्द्रस्तु सुदर्शनाय  
     सुपूजितं पारिबर्हं विवाहे ॥ १५ ॥  
मदोत्कटान्हेमविभूषितांश्च  
     गजान्गिरेः शृङ्गसमानदेहान् ।  
शतं सपादं नृपसूनवेऽसौ  
     ददावथ प्रेमयुतो नृपेन्द्रः ॥ १६ ॥  
दासीशतं काञ्चनभूषितं च  
     करेणुकानां च शतं सुचारु ।  
समर्पयामास वराय राजा  
     विवाहकाले मुदितोऽनुवेलम् ॥ १७ ॥  
अदात्पुनर्दाससहस्रमेकं  
     सर्वायुधैः सम्भृतभूषितञ्च ।  
रत्नानि वासांसि यथोचितानि  
     दिव्यानि चित्राणि तथाविकानि ॥ १८ ॥  
ददौ पुनर्वासगृहाणि तस्मै  
     रम्याणि दीर्घाणि विचित्रितानि ।  
सिन्धूद्‌भवानां तुरगोत्तमाना-  
     मदात्सहस्रद्वितयं सुरम्यम् ॥ १९ ॥  
क्रमेलकानाञ्च शतत्रयं वै  
     प्रत्यादिशद्‌भारभृतां सुचारु ।  
शतद्वयं वै शकटोत्तमानां  
     तस्मै ददौ धान्यरसैः प्रपूरितम् ॥ २० ॥  
मनोरमां राजसुतां प्रणम्य  
     जगाद वाक्यं विहिताञ्जलिः पुरः ।  
दासोऽस्मि ते राजसुते वरिष्ठे  
     तद्ब्रूहि यत्स्यात्तु मनोगतं ते ॥ २१ ॥  
तं चारुवाक्यं निजगाद सापि  
     स्वस्त्यस्तु ते भूप कुलस्य वृद्धिः ।
सम्मानिताऽहं मम सूनवे त्वया  
     दत्ता यतो रत्नवरा स्वकन्या ॥ २२ ॥  
न बन्दिपुत्री नृप मागधी वा  
     स्तौमीह किं त्वां स्वजनं महत्तरम् ।  
सुमेरुतुल्यस्तु कृतः सुतोऽद्य मे  
     सम्बन्धिना भूपतिनोत्तमेन ॥ २३ ॥  
अहोऽतिचित्रं नृपतेश्चरित्रं  
     परं पवित्रं तव किं वदामि ।  
यद्‌भ्रष्टराज्याय सुताय मेऽद्य  
     दत्ता त्वया पूज्यसुता वरिष्ठा ॥ २४ ॥  
वनाधिवासाय किलाधनाय  
     पित्रा विहीनाय विसैन्यकाय ।  
सर्वानिमान्भूमिपतीन्विहाय  
     फलाशनायार्थविवर्जिताय ॥ २५ ॥  
समानवित्तेऽथ कुले बले च  
     ददाति पुत्रीं नृपतिश्च भूयः ।  
न कोऽपि मे भूपसुतेऽर्थहीने  
     गुणान्वितां रूपवतीञ्च दद्यात् ॥ २६ ॥  
वैरं तु सर्वैः सह संविधाय  
     नृपैर्वरिष्ठैर्बलसंयुतैश्च ।  
सुदर्शनायाथ सुताऽर्पिता मे  
     किं वर्णये धैर्यमिदं त्वदीयम् ॥ २७ ॥  
निशम्य वाक्यानि नृपः प्रहृष्टः  
     कृताञ्जलिर्वाक्यमुवाच भूयः ।  
गृहाण राज्यं मम सुप्रसिद्धं  
     भवामि सेनापतिरद्य चाहम् ॥ २८ ॥  
नोचेत्तदर्धं प्रतिगृह्य चात्र  
     सुतान्वितो राज्यफलानि भुङ्क्ष्व ।  
विहाय वाराणसिकानिवासं  
     वने पुरे वासमतो न मेऽस्ति ॥ २९ ॥  
नृपास्तु सन्त्येव रुषान्विता वै  
     गत्वा करिष्ये प्रथमं तु सान्त्वनम् ।  
ततः परं द्वावपरावुपायौ  
     नोचेत्ततो युद्धमहं करिष्ये ॥ ३० ॥  
जयाजयो दैववशो तथापि  
     धर्मे जयो नैव कृतेऽप्यधर्मे ।  
तेषां किलाधर्मवतां नृपाणां  
     कथं भविष्यत्यनुचिन्तितं वै ॥ ३१ ॥  
आकर्ण्य तद्‌भाषितमर्थवच्च  
     जगाद वाक्यं हितकारकं तम् ।  
मनोरमा मानमवाप्य तस्मात्  
     सर्वात्मना मोदयुता प्रसन्ना ॥ ३२ ॥  
राजञ्छिवं तेऽस्तु कुरुष्व राज्यं  
     त्यक्त्वा भयं त्वं स्वसुतैः समेतः ।  
सुतोऽपि मे नूनमवाप्य राज्यं  
     साकेतपुर्यां प्रचरिष्यतीह ॥ ३३ ॥  
विसर्जयास्मान्निजसद्म गन्तुं  
     शिवं भवानी तव संविधास्यति ।  
न काऽपि चिन्ता मम भूप वर्तते  
     सञ्चिन्तयन्त्या परमाम्बिकां वै ॥ ३४ ॥  
दोषा गता विविधवाक्यपदै रसालै-  
     रन्योन्यभाषणपदैरमृतोपमैश्च ।  
प्रातर्नृपाः समधिगम्य कृतं विवाहं  
     रोषान्विता नगरबाह्यगतास्तथोचुः ॥ ३५ ॥  
अद्यैव तं नृपकलङ्कधरञ्च हत्वा  
     बालं तथैव किल तं न विवाहयोग्यम् ।  
गृह्णीम तां शशिकलां नृपतेश्च लक्ष्मीं  
     लज्जामवाप्य निजसद्म कथं व्रजेम ॥ ३६ ॥  
शृण्वन्तु तूर्यनिनदान्किल वाद्यमाना-  
     ञ्छङ्खस्वनानभिभवन्ति मृदङ्गशब्दाः ।  
गीतध्वनिं च विविधं निगमस्वनञ्च  
     मन्यामहे नृपतिनाऽत्र कृतो विवाहः ॥ ३७ ॥  
अस्मान्प्रतार्य वचनैर्विधिवच्चकार  
     वैवाहिकेन विधिना करपीडनं वै ।  
कर्तव्यमद्य किमहो प्रविचिन्तयन्तु  
     भूपाः परस्परमतिं च समर्थयन्तु ॥ ३८ ॥  
एवं वदत्सु नृपतिष्वथ कन्याकायाः  
     कृत्वा विवाहविधिमप्रतिमप्रभावः ।  
भूपान्निमन्त्रयितुमाशु जगाम राजा  
     काशीपतिः स्वसुहृदैः प्रथितप्रभावैः ॥ ३९ ॥  
आगच्छन्तं च तं दृष्ट्वा नृपाः काशीपतिं तदा ।  
नोचुः किञ्चिदपि क्रोधान्मौनमाधाय संस्थिताः ॥ ४० ॥  
स गत्वा प्रणिपत्याह कृताञ्जलिरभाषत ।  
आगन्तव्यं नृपैः सर्वैर्भोजनार्थं गृहे मम ॥ ४१ ॥  
कन्ययाऽसौ वृतो भूपः किं करोमि हिताहितम् ।  
भवद्‌भिस्तु शुभः कार्यो महान्तो हि दयालवः ॥ ४२ ॥  
तन्निशम्य वचस्तस्य नृपाः क्रोधपरिप्लुताः ।  
प्रत्यूचुर्भुक्तमस्माभिः स्वगृहं नृपते व्रज ॥ ४३ ॥  
कुरु कार्याण्यशेषाणि यथेष्टं सुकृतं कृतम् ।  
नृपाः सर्वे प्रयान्त्वद्य स्वानि स्वानि गृहाणि वै ॥ ४४ ॥  
सुबाहुरपि तच्छ्रुत्वा जगाम शङ्‌कितो गृहम् ।  
किं करिष्यन्ति संविग्नाः क्रोधयुक्ता नृपोत्तमाः ॥ ४५ ॥  
गते तस्मिन्महीपालाश्चक्रुश्च समयं पुनः ।  
रुद्‌ध्वा मार्गं ग्रहीष्यामः कन्यां हत्वा सुदर्शनम् ॥ ४६ ॥  
केचनोचुः किमस्माकं हन्त तेन नृपेण वै ।  
दृष्ट्वा तु कौतुकं सर्वं गमिष्यामो यथागतम् ॥ ४७ ॥  
इत्युक्त्वा ते नृपाः सर्वे मार्गमाक्रम्य संस्थिताः ।  
चकारोत्तरकार्याणि सुबाहुः स्वगृहं गतः ॥ ४८ ॥  
इति श्रीमद्देवीभागवते महापुराणेऽष्टादशसाहस्र्यां संहितायां तृतीयस्कन्धे  
सुदर्शनशशिकलयोर्विवाहवर्णनं नाम द्वाविंशोऽध्यायः ॥ २२ ॥
