राजोवाच  
विस्मितोऽस्मि महाभाग श्रुत्वाख्यानं महामते ।  
संसारोऽयं पापरूपः कथं मुच्येत बन्धनात् ॥ १ ॥  
कश्यपस्यापि दायादस्त्रिलोकीविभवे सति ।  
कृतवानीदृशं कर्म को न कुर्याज्जुगुप्सितम् ॥ २ ॥  
गर्भे प्रविश्य बालस्य हननं दारुणं किल ।  
सेवामिषेण मातुश्च कृत्वा शपथमद्‌भुतम् ॥ ३ ॥  
शास्ता धर्मस्य गोप्ता च त्रिलोक्याः पतिरप्युत ।  
कृतवानीदृशं कर्म को न कुर्यादसाम्प्रतम् ॥ ४ ॥  
पितामहा मे सङ्ग्रामे कुरुक्षेत्रेऽतिदारुणम् ।  
कृतवन्तस्तथाश्चर्यं दुष्टं कर्म जगद्‌गुरो ॥ ५ ॥  
भीष्मोद्रोणः कृपः कर्णो धर्माशोऽपि युधिष्ठिरः ।  
सर्वे विरुद्धधर्मेण वासुदेवेन नोदिताः ॥ ६ ॥  
असारतां विजानन्तः संसारस्य सुमेधसः ।  
देवांशाश्च कथं चक्रुर्निन्दितं धर्मतत्पराः ॥ ७ ॥  
कास्था धर्मस्य विप्रेन्द्र प्रमाणं किं विनिश्चितम् ।  
चलचित्तोऽस्मि सञ्जातः श्रुत्वा चैतत्कथानकम् ॥ ८ ॥  
आप्तवाक्यं प्रमाणं चेदाप्तः कः परदेहवान् ।  
पुरुषो विषयासक्तो रागी भवति सर्वथा ॥ ९ ॥  
रागो द्वेषो भवेन्नूनमर्थनाशादसंशयम् ।  
द्वेषादसत्यवचनं वक्तव्यं स्वार्थसिद्धये ॥ १० ॥  
जरासन्धविघातार्थं हरिणा सत्त्वमूर्तिना ।  
छलेन रचितं रूपं ब्राह्मणस्य विजानता ॥ ११ ॥  
तदाप्तः कः प्रमाणं किं सत्त्वमूर्तिरपीदृशः ।  
अर्जुनोऽपि तथैवात्र कार्ये यज्ञविनिर्मिते ॥ १२ ॥  
कीदृशोऽयं कृतो यज्ञः किमर्थं शमवर्जितः ।  
परलोकपदार्थं वा यशसे वान्यथा किल ॥ १३ ॥  
धर्मस्य प्रथमः पादः सत्यमेतच्छ्रुतेर्वचः ।  
द्वितीयस्तु तथा शौचं दया पादस्तृतीयकः ॥ १४ ॥  
दानं पादश्चतुर्थश्च पुराणज्ञा वदन्ति वै ।  
तैर्विहीनः कथं धर्मस्तिष्ठेदिह सुसम्मतः ॥ १५ ॥  
धर्महीनं कृतं कर्म कथं तत्फलदं भवेत् ।  
धर्मे स्थिरा मतिः क्वापि न कस्यापि प्रतीयते ॥ १६ ॥  
छलार्थञ्च यदा विष्णुर्वामनोऽभूज्जगत्प्रभुः ।  
येन वामनरूपेण वञ्चितोऽसौ बलिर्नृपः ॥ १७ ॥  
विहर्ता शतयज्ञस्य वेदाज्ञापरिपालकः ।  
धर्मिष्ठो दानशीलश्च सत्यवादी जितेन्द्रियः ॥ १८ ॥  
स्थानात्प्रभ्रंशितोऽकस्माद्विष्णुना प्रभविष्णुना ।  
जितं केन तयोः कृष्ण बलिना वामनेन वा ॥ १९ ॥  
छलकर्मविदा चायं सन्देहोऽत्र महान्मम ।  
वञ्चयित्वा वञ्चितेन सत्यं वद द्विजोत्तम ॥ २० ॥  
पुराणकर्ता त्वमसि धर्मज्ञश्च महामतिः ।  
  
व्यास उवाच  
जितं वै बलिना राजन् दत्ता येन च मेदिनी ॥ २१ ॥  
त्रिविक्रमोऽपि नाम्ना यः प्रथितो वामनोऽभवत् ।  
छलनार्थमिदं राजन्वामनत्वं नराधिप ॥ २२ ॥  
सम्प्राप्तं हरिणा भूयो द्वारपालत्वमेव च ।  
सत्यादन्यतरन्नास्ति मूलं धर्मस्य पार्थिव ॥ २३ ॥  
दुःसाध्यं देहिनां राजन्सत्यं सर्वात्मना किल ।  
माया बलवती भूप त्रिगुणा बहुरूपिणी ॥ २४ ॥  
ययेदं निर्मितं विश्वं गुणैः शबलितं त्रिभिः ।  
तस्माच्छलवता सत्यं कुतोऽविद्धं भवेन्नृप ॥ २५ ॥  
मिश्रेण जनिता चैव स्थितिरेषा सनातनी ।
वैखानसाश्च मुनयो निःसङ्गा निष्प्रतिग्रहाः ॥ २६ ॥  
सत्ययुक्ता भवन्त्यत्र वीतरागा गतस्पृहाः ।  
दृष्टान्तदर्शनार्थाय निर्मितास्ते च तादृशाः ॥ २७ ॥  
अन्यत्सर्वं शबलितं गुणैरेभिस्त्रिभिनृप ।  
नैकं वाक्यं पुराणेषु वेदेषु नृपसत्तम ॥ २८ ॥  
धर्मशास्त्रेषु चाङ्गेषु सगुणै रचितेष्विह ।  
सगुणः सगुणं कुर्यान्निर्गुणो न करोति वै ॥ २९ ॥  
गुणास्ते मिश्रिताः सर्वे न पृथग्भावसङ्गताः ।  
निर्व्यलीके स्थिरे धर्मे मतिः कस्यापि न स्थिरा ॥ ३० ॥  
भवोद्‌भवे महाराज मायया मोहितस्य वै ।  
इन्द्रियाणि प्रमाथीनि तदासक्तं मनस्तथा ॥ ३१ ॥  
करोति विविधान्भावान्गुणैस्तैः प्रेरितो भृशम् ।  
ब्रह्मादिस्तम्बपर्यन्ताः प्राणिनः स्थिरजङ्गमाः ॥ ३२ ॥  
सर्वे मायावशा राजन् सानुक्रीडति तैरिह ।  
सर्वान्वै मोहयत्येषा विकुर्वत्यनिशं जगत् ॥ ३३ ॥  
असत्यो जायते राजन्कार्यवान्प्रथमं नरः ।  
इन्द्रियार्थांश्चिन्तयानो न प्राप्नोति यदा नरः ॥ ३४ ॥  
तदर्थं छलमादत्ते छलात्पापे प्रवर्तते ।  
कामः क्रोधश्च लोभश्च वैरिणो बलवत्तराः ॥ ३५ ॥  
कृताकृतं न जानन्ति प्राणिनस्तद्वशं गताः ।  
विभवे सत्यहङ्कारः प्रबलः प्रभवत्यपि ॥ ३६ ॥  
अहङ्काराद्‌भवेन्मोहो मोहान्मरणमेव च ।  
सङ्कल्पा बहवस्तत्र विकल्पाः प्रभवन्ति च ॥ ३७ ॥  
ईर्ष्यासूया तथा द्वेषः प्रादुर्भवति चेतसि ।  
आशा तृष्णा तथा दैन्यं दम्भोऽधर्ममतिस्तथा ॥ ३८ ॥  
प्राणिनां प्रभवन्त्येते भावा मोहसमुद्‌भवाः ।  
यज्ञदानानि तीर्थानि व्रतानि नियमास्तथा ॥ ३९ ॥  
अहङ्काराभिभूतस्तु करोति पुरुषोऽन्वहम् ।  
अहम्भावकृतं सर्वं प्रभवेद्वै न शौचवत् ॥ ४० ॥  
रागलोभात्कृतं कर्म सर्वाङ्गं शुद्धिवर्जितम् ।  
प्रथमं द्रव्यशुद्धिश्च द्रष्टव्या विबुधैः किल ॥ ४१ ॥  
अद्रोहेणार्जितं द्रव्यं प्रशस्तं धर्मकर्मणि ।  
द्रोहार्जितेन द्रव्येण यत्करोति शुभं नरः ॥ ४२ ॥  
विपरीतं भवेत्तत्तु फलकाले नृपोत्तम ।  
मनोऽतिनिर्मलं यस्य स सम्यक्फलभाग्भवेत् ॥ ४३ ॥  
तस्मिन्विकारयुक्ते तु न यथार्थफलं लभेत् ।  
कर्तारः कर्मणां सर्वे आचार्यऋत्विजादयः ॥ ४४ ॥  
स्युस्ते विशुद्धमनसस्तदा पूर्णं भवेत्फलम् ।  
देशकालक्रियाद्रव्यकर्तॄणां शुद्धता यदि ॥ ४५ ॥  
मन्त्राणां च तदा पूर्णं कर्मणां फलमश्नुते ।  
शत्रूणां नाशमुद्दिश्य स्ववृद्धिं परमां तथा ॥ ४६ ॥  
करोति सुकृतं तद्वद्विपरीतं भवेत्किल ।  
स्वार्थासक्तः पुमान्नित्यं न जानाति शुभाशुभम् ॥ ४७ ॥  
दैवाधीनः सदा कुर्यात्पापमेव न सत्कृतम् ।  
प्राजापत्याः सुराः सर्वे ह्यसुराश्च तदुद्‌भवाः ॥ ४८ ॥  
सर्वे ते स्वार्थनिरताः परस्परविरोधिनः ।  
सत्त्वोद्‌भवाः सुराः सर्वेऽप्युक्ता वेदेषु मानुषाः ॥ ४९ ॥  
रजोद्‌भवास्तामसास्तु तिर्यञ्चः परिकीर्तिताः ।  
सत्त्वोद्‌भवानां तैर्वैरं परस्परमनारतम् ॥ ५० ॥  
तिरश्चामत्र किं चित्रं जातिवैरसमुद्‌भवे ।  
सदा द्रोहपरा देवास्तपोविघ्नकरास्तथा ॥ ५१ ॥  
असन्तुष्टा द्वेषपराः परस्परविरोधिनः ।  
अहङ्कारसमुद्‌भूतः संसारोऽयं यतो नृप ॥ ५२ ॥  
रागद्वेषविहीनस्तु स कथं जायते नृप ॥ ५३ ॥  
इति श्रीमद्देवीभागवते महापुराणेऽष्टादशसाहस्र्यां संहितायां ॥  
चतुर्थस्कन्धे अधमजगतः स्थितिवर्णनं नाम चतुर्थोऽध्यायः ॥ ४ ॥
