धर्मराज उवाच  
देवसेवां विना साध्वि न भवेत्कर्मकृन्तनम् ।  
शुद्धकर्म शुद्धबीजं नरकश्च कुकर्मणा ॥ १ ॥  
पुंश्चल्यन्नं च यो भुङ्क्ते योऽस्यां गच्छेत्पतिव्रते ।  
स द्विजः कालसूत्रं च मृतो याति सुदुर्गमम् ॥ २ ॥  
शतवर्षं कालसूत्रे स्थिरीभूतो भवेद्‌ ध्रुवम् ।  
तत्र जन्मनि रोगी च ततः शुद्धो भवेद्‌ द्विजः ॥ ३ ॥  
पतिव्रता चैकपतौ द्वितीये कुलटा स्मृता ।  
तृतीये धर्षिणी ज्ञेया चतुर्थे पुंश्चलीत्यपि ॥ ४ ॥  
वेश्या च पञ्चमे षष्ठे पुङ्‌गी च सप्तमेऽष्टमे ।  
तत ऊर्ध्वं महावेश्या सास्पृश्या सर्वजातिषु ॥ ५ ॥  
यो द्विजः कुलटां गच्छेद्धर्षिणीं पुंश्चलीमपि ।  
पुङ्‌गीं वेश्यां महावेश्यां मत्स्योदे याति निश्चितम् ॥ ६ ॥  
शताब्दं कुलटागामी धृष्टागामी चतुर्गुणम् ।  
षड्गुणं पुंश्चलीगामी वेश्यागामी गुणाष्टकम् ॥ ७ ॥  
पुङ्‌गीगामी दशगुणं वसेत्तत्र न संशयः ।  
महावेश्याकामुकश्च ततो दशगुणं वसेत् ॥ ८ ॥  
तत्रैव यातनां भुङ्‌क्ते यमदूतेन ताडितः ।  
तित्तिरिः कुलटागामी धृष्टागामी च वायसः ॥ ९ ॥  
कोकिलः पुंश्चलीगामी वेश्यागामी वृकः स्मृतः ।  
पुङ्‌गीगामी सूकरश्च सप्तजन्मनि भारते ॥ १० ॥  
महावेश्याप्रगामी च जायते शाल्मलीतरुः ।  
यो भुङ्‌क्ते ज्ञानहीनश्च ग्रहणे चन्द्रसूर्ययोः ॥ ११ ॥  
अरुन्तुदं स यात्येवाप्यन्नमानाब्दमेव च ।  
ततो भवेन्मानवश्चाप्युदरे रोगपीडितः ॥ १२ ॥  
गुल्मयुक्तश्च काणश्च दन्तहीनस्ततः शुचिः ।  
वाक्प्रदत्तां स्वकन्यां च योऽन्यस्मै प्रददाति च ॥ १३ ॥  
स वसेत्पांसुकुण्डे च तद्भोजी शतवत्सरम् ।  
तद्द्रव्यहारी यः साध्वि पांसुवेष्टे शताब्दकम् ॥ १४ ॥  
निवसेच्छरशय्यायां मम दूतेन ताडितः ।  
भक्त्या न पूजयेद्विप्रः शिवलिङ्‌गं च पार्थिवम् ॥ १५ ॥  
स याति शूलिनः पापाच्छूलप्रोतं सुदारुणम् ।  
स्थित्वा शताब्दं तत्रैव श्वापदः सप्तजन्मसु ॥ १६ ॥  
ततो भवेद्देवलश्च सप्तजन्म ततः शुचिः ।  
करोति कुण्ठितं विप्रं यद्‌भिया कम्पते द्विजः ॥ १७ ॥  
प्रकम्पने वसेत्सोऽपि विप्रलोमाब्दमेव च ।  
प्रकोपवदना कोपात् स्वामिनं या च पश्यति ॥ १८ ॥  
कटूक्तिं तं प्रवदति सोल्मुकं सम्प्रयाति हि ।  
उल्कां ददाति तद्वक्त्रे सततं मम किङ्‌करः ॥ १९ ॥  
दण्डेन ताडयेन्मूर्ध्नि तल्लोमाब्दप्रमाणकम् ।  
ततो भवेन्मानवी च विधवा सप्तजन्मसु ॥ २० ॥  
सा भुक्त्वा चैव वैधव्यं व्याधियुक्ता ततः शुचिः ।  
या ब्राह्मणी शूद्रभोग्या चान्धकूपे प्रयाति सा ॥ २१ ॥  
तप्तशौचोदके ध्वान्ते तदाहारी दिवानिशम् ।  
निवसेदतिसन्तप्ता मम दूतेन ताडिता ॥ २२ ॥  
शौचोदके निमग्ना सा यावदिन्द्राश्चतुर्दश ।  
काकी जन्मसहस्राणि शतजन्मानि सूकरी ॥ २३ ॥  
शृगाली शतजन्मानि शतजन्मानि कुक्कुटी ।  
पारावती सप्तजन्म वानरी सप्तजन्मसु ॥ २४ ॥  
ततो भवेत्सा चाण्डाली सर्वभोग्या च भारते ।  
ततो भवेच्च रजकी यक्ष्मग्रस्ता च पुंश्चली ॥ २५ ॥  
ततः कुष्ठयुता तैलकारी शुद्धा भवेत्ततः ।  
निवसेद्वेधने वेश्या पुङ्‌गी च दण्डताडने ॥ २६ ॥  
जलरन्ध्रे वसेद्वेश्या कुलटा देहचूर्णके ।  
स्वैरिणी दलने चैव धृष्टा च शोषणे तथा ॥ २७ ॥  
निवसेद्यातनायुक्ता मम दूतेन ताडिता ।  
विण्मूत्रभक्षा सततं यावन्मन्वन्तरं सति ॥ २८ ॥  
ततो भवेद्विट्कृमिश्च लक्षवर्षं ततः शुचिः ।  
ब्राह्मणो ब्राह्मणीं गच्छेत्क्षत्रियां वापि क्षत्रियः ॥ २९ ॥  
वैश्यो वैश्यां च शूद्रा वा शूद्रश्चापि व्रजेद्यदि ।  
सवर्णपरदारैश्च कषायं यान्ति ते जनाः ॥ ३० ॥
भुक्त्वा कषायतप्तोदं निवसेद्वा शताब्दकम् ।  
ततो विप्रो भवेच्छुद्धस्ततो वै क्षत्रियादयः ॥ ३१ ॥  
योषितश्चापि शुद्ध्यन्तीत्येवमाह पितामहः ।  
क्षत्रियो ब्राह्मणीं गच्छेद्वैश्यो वापि पतिव्रते ॥ ३२ ॥  
मातृगामी भवेत्सोऽपि शूर्पे च नरके वसेत् ।  
शूर्पाकारैश्च कृमिभिर्ब्राह्मण्या सह भक्षितः ॥ ३३ ॥  
प्रतप्तमूत्रभोजी च मम दूतेन ताडितः ।  
तत्रैव यातनां भुङ्क्ते यावदिन्द्राश्चतुर्दश ॥ ३४ ॥  
सप्तजन्म वराहश्च छागलश्च ततः शुचिः ।  
करे धृत्वा तु तुलसीं प्रतिज्ञां यो न पालयेत् ॥ ३५ ॥  
मिथ्या वा शपथं कुर्यात्स च ज्वालामुखं व्रजेत् ।  
गङ्‌गातोयं करे कृत्वा प्रतिज्ञां यो न पालयेत् ॥ ३६ ॥  
शिलां वा देवप्रतिमां स च ज्वालामुखं व्रजेत् ।  
दत्त्वा दक्षिणहस्तं च प्रतिज्ञां यो न पालयेत् ॥ ३७ ॥  
स्थित्वा देवगृहे वापि स च ज्वालामुखं व्रजेत् ।  
आस्पृश्य ब्राह्मणं गां च ज्वालावह्निं व्रजेद्‌ द्विजः ॥ ३८ ॥  
न पालयेत्प्रतिज्ञां च स च ज्वालामुखं व्रजेत् ।  
मित्रद्रोही कृतघ्नश्च यश्च विश्वासघातकः ॥ ३९ ॥  
मिथ्यासाक्ष्यप्रदश्चैव स च ज्वालामुखं व्रजेत् ।  
एते तत्र वसन्त्येव यावदिन्द्राश्चतुर्दश ॥ ४० ॥  
तथाङ्‌गारप्रदग्धाश्च मम दूतेन ताडिताः ।  
चाण्डालस्तुलसीं स्पृष्ट्वा सप्तजन्म ततः शुचिः ॥ ४१ ॥  
म्लेच्छो गङ्‌गाजलस्पर्शी पञ्चजन्म ततः शुचिः ।  
शिलास्पर्शी विट्कृमिश्च सप्तजन्मसु सुन्दरि ॥ ४२ ॥  
अर्चास्पर्शी ब्रह्मकृमिः सप्तजन्म ततः शुचि ।  
दक्षहस्तप्रदाता च सर्पश्च सप्तजन्मसु ॥ ४३ ॥  
ततो भवेद्‌ ब्रह्महीनो मानवश्च ततः शुचिः ।  
मिथ्यावादी देवगृहे देवलः सप्तजन्मसु ॥ ४४ ॥  
विप्रादिस्पर्शकारी च व्याघ्रजातिर्भवेद्‌ ध्रुवम् ।  
ततो भवेच्च मूकः स बधिरश्च त्रिजन्मनि ॥ ४५ ॥  
भार्याहीनो बन्धुहीनो वंशहीनस्ततः शुचिः ।  
मित्रद्रोही च नकुलः कृतघ्नश्चापि गण्डकः ॥ ४६ ॥  
विश्वासघाती व्याघ्रश्च सप्तजन्मसु भारते ।  
मिथ्यासाक्षी च वक्तव्ये मण्डूकः सप्तजन्मसु ॥ ४७ ॥  
पूर्वान्सप्तापरान्सप्त पुरुषान्हन्ति चात्मनः ।  
नित्यक्रियाविहीनश्च जडत्वेन युतो द्विजः ॥ ४८ ॥  
यस्यानास्था वेदवाक्ये मन्दं हसति संततम् ।  
व्रतोपवासहीनश्च सद्वाक्यपरनिन्दकः ॥ ४९ ॥  
धूम्रान्धे च वसेत्सोऽपि शताब्दं धूम्रभक्षकः ।  
जलजन्तुर्भवेत्सोऽपि शतजन्मक्रमेण च ॥ ५० ॥  
ततो नानाप्रकारश्च मत्स्यजातिस्ततः शुचिः ।  
यः करोत्युपहासं च देवब्राह्मणयोर्धने ॥ ५१ ॥  
पातयित्वा स पुरुषान्दशपूर्वान्दशापरान् ।  
सोऽयं याति च धूम्रान्धं धूम्रध्वान्तसमन्वितम् ॥ ५२ ॥  
धूम्रक्लिष्टो धूम्रभोजी वसेत्तत्र चतुर्गुणम् ।  
ततो मूषकजातिश्च सप्तजन्मसु भारते ॥ ५३ ॥  
ततो नानाविधाः पक्षिजातयः कृमिजातिभिः ।  
ततो नानाविधा वृक्षा पशवश्च ततो नरः ॥ ५४ ॥  
विप्रो दैवज्ञजीवी च वैद्यजीवी चिकित्सकः ।  
लाक्षालोहादिव्यापारी रसादिविक्रयी च यः ॥ ५५ ॥  
स याति नागवेष्टं च नागैर्वेष्टितमेव च ।  
वसेत्स लोममानाब्दं तत्रैव नागपाशितः ॥ ५६ ॥  
ततो नानाविधाः पक्षिजातयश्च ततो नरः ।  
ततो भवेत्स गणको वैद्यश्च सप्तजन्मसु ॥ ५७ ॥  
गोपश्च कर्मकारश्च रङ्‌गकारस्ततः शुचिः ।  
प्रसिद्धानि च कुण्डानि कथितानि पतिव्रते ॥ ५८ ॥  
अन्यानि चाप्रसिद्धानि क्षुद्राणि सन्ति तत्र वै ।  
सन्ति पातकिनस्तेषु स्वकर्मफलभोगिनः ।  
भ्रमन्ति नानायोनिं च किं भूयः श्रोतुमिच्छसि ॥ ५९ ॥  
इति श्रीमद्देवीभागवते महापुराणेऽष्टादशसाहस्र्यां  
संहितायां नवमस्कन्धे  
नानाकर्मविपाकफलकथनं नाम पञ्चत्रिंशोऽध्यायः ॥ ३५ ॥
