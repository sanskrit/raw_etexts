नारद उवाच  
सदाचारविधिर्देव भवता वर्णितः प्रभो ।  
तस्याप्यतुलमाहात्म्यं सर्वपापविनाशनम् ॥ १ ॥  
श्रुतं भवन्मुखाम्भोजच्युतं देवीकथामृतम् ।  
व्रतानि यानि चोक्तानि चान्द्रायणमुखानि ते ॥ २ ॥  
दुःखसाध्यानि जानीमः कर्तृसाध्यानि तानि च ।  
तदस्मात्साम्प्रतं यत्तु सुखसाध्यं शरीरिणाम् ॥ ३ ॥  
देवीप्रसादजनकं शुभानुष्ठानसिद्धिदम् ।  
तत्कर्म वद मे स्वामिन् कृपापूर्वं सुरेश्वर ॥ ४ ॥  
सदाचारविधौ यश्च गायत्रीविधिरीरितः ।  
तस्मिन्मुख्यतमं किं स्यात्किं वा पुण्याधिकप्रदम् ॥ ५ ॥  
ये गायत्रीगता वर्णास्तत्त्वसङ्ख्यास्त्वयेरिताः ।  
तेषां के ऋषयः प्रोक्ताः कानि छन्दांसि वै मुने ॥ ६ ॥  
तेषां का देवताः प्रोक्ताः सर्वं कथय मे प्रभो ।  
महत्कौतूहलं मे च मानसे परिवर्तते ॥ ७ ॥  
श्रीनारायणाय उवाच  
कुर्यादन्यन्न वा कुर्यादनुष्ठानादिकं तथा ।  
गायत्रीमात्रनिष्ठस्तु कृतकृत्यो भवेद्‌द्विजः ॥ ८ ॥  
सन्ध्यासु चार्घ्यदानं च गायत्रीजपमेव च ।  
सहस्रत्रितयं कुर्वन्सुरैः पूज्यो भवेन्मुने ॥ ९ ॥  
न्यासान्करोतु वा मा वा गायत्रीमेव चाभ्यसेत् ।  
ध्यात्वा निर्व्याजया वृत्त्या सच्चिदानन्दरूपिणीम् ॥ १० ॥  
यदक्षरैकसंसिद्धेः स्पर्धते ब्राह्मणोत्तमः ।  
हरिशङ्‌करकञ्जोत्थसूर्यचन्द्रहुताशनैः ॥ ११ ॥  
अथातः श्रूयतां ब्रह्मन् वर्णऋष्यादिकांस्तथा ।  
छन्दांसि देवतास्तद्वत्क्रमात्तत्त्वानि चैव हि ॥ १२ ॥  
वामदेवोऽत्रिर्वसिष्ठः शुक्रः कण्वः पराशरः ।  
विश्वामित्रो महातेजाः कपिलः शौनको महान् ॥ १३ ॥  
याज्ञवल्क्यो भरद्वाजो जमदग्निस्तपोनिधिः ।  
गौतमो मुद्‌गलश्चैव वेदव्यासश्च लोमशः ॥ १४ ॥
अगस्त्यः कौशिको वत्सः पुलस्त्यो माण्डुकस्तथा ।  
दुर्वासास्तपसां श्रेष्ठो नारदः कश्यपस्तथा ॥ १५ ॥  
इत्येते ऋषयः प्रोक्ता वर्णानां क्रमशो मुने ।  
गायत्र्युष्णिगनुष्टुप् च बृहती पङ्‌‌क्तिरेव च ॥ १६ ॥  
त्रिष्टुभं जगती चैव तथातिजगती मता ।  
शक्वर्यतिशक्वरी च धृतिश्चातिधृतिस्तथा ॥ १७ ॥  
विराट्प्रस्तारपङ्‌‌क्तिश्च कृतिः प्रकृतिराकृतिः ।  
विकृतिः सकृतिश्चैवाक्षरपङ्‌क्तिस्तथैव च ॥ १८ ॥  
भूर्भुवः स्वरितिच्छन्दस्तथा ज्योतिष्मती स्मृतम् ।  
इत्येतानि च छन्दांसि कीर्तितानि महामुने ॥ १९ ॥  
दैवतानि शृणु प्राज्ञ तेषामेवानुपूर्वशः ।  
आग्नेयं प्रथमं प्रोक्तं प्राजापत्यं द्वितीयकम् ॥ २० ॥  
तृतीयं च तथा सौम्यमीशानं च चतुर्थकम् ।  
सावित्रं पञ्चमं प्रोक्तं षष्ठमादित्यदैवतम् ॥ २१ ॥  
बार्हस्पत्यं सप्तमं तु मैत्रावरुणमष्टमम् ।  
नवमं भगदैवत्यं दशमं चार्यमेश्वरम् ॥ २२ ॥  
गणेशमेकादशकं त्वाष्ट्रं द्वादशकं स्मृतम् ।  
पौष्णं त्रयोदशं प्रोक्तमैन्द्राग्नं च चतुर्दशम् ॥ २३ ॥  
वायव्यं पञ्चदशकं वामदैव्यं च षोडशम् ।  
मैत्रावरुणिदैवत्यं प्रोक्तं सप्तदशाक्षरम् ॥ २४ ॥  
अष्टादशं वैश्वदेवमूनविंशं तु मातृकम् ।  
वैष्णवं विंशतितमं वसुदैवतमीरितम् ॥ २५ ॥  
एकविंशतिसङ्ख्याकं द्वाविंशं रुद्रदैवतम् ।  
त्रयोविंशं च कौबेरमाश्विनं तत्त्वसङ्ख्यकम् ॥ २६ ॥  
चतुर्विंशतिवर्णानां देवतानां च सङ्‌ग्रहः ।  
कथितः परमश्रेष्ठो महापापैकशोधनः ।  
यदाकर्णनमात्रेण साङ्‌गं जाप्यफलं मुने ॥ २७ ॥
