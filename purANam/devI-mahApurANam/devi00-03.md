सूत उवाच  
अथेतिहासमन्यच्च शृणुध्वं मुनिसत्तमाः ।  
देवीभागवतस्यास्य माहात्म्यं यत्र गीयते ॥ १ ॥  
एकदा कुम्भयोनिस्तु लोपामुद्रापतिर्मुनिः ।  
गत्वा कुमारमभ्यर्च्य पप्रच्छ विविधाः कथाः ॥ २ ॥  
स तस्मै भगवान् स्कन्दः कथयामास भूरिशः ।  
दानतीर्थव्रतादीनां माहात्म्योपचिताः कथाः ॥ ३ ॥  
वाराणस्याश्च माहात्म्यं मणिकर्णीभवं तथा ।  
गङ्‌गायाश्चापि तीर्थानां वर्णितं बहुविस्तरम् ॥ ४ ॥  
श्रुत्वाथ स मुनिः प्रीतः कुमारं भूरिवर्चसम् ।  
पुनः पप्रच्छ लोकानां हितार्थं कुम्भसम्भवः ॥ ५ ॥  
अगस्त्य उवाच  
भगवंस्तारकाराते देवीभागवतस्य तु ।  
माहात्म्यं श्रवणे तस्य विधिं चापि वद प्रभो ॥ ६ ॥  
देवीभागवतं नाम पुराणं परमोत्तमम् ।  
त्रैलोक्यजननी साक्षाद् गीयते यत्र शाश्वती ॥ ७ ॥  
स्कन्द उवाच  
श्रीभागवतमाहाम्य को वक्तुं विस्तरात् क्षमः ।  
शृणु सङ्क्षेपतो ब्रह्मन् कथयिष्यामि साम्प्रतम् ॥ ८ ॥  
या नित्या सच्चिदानन्दरूपिणी जगदम्बिका ।  
साक्षात् समाश्रिता यत्र भुक्तिमुक्तिप्रदायिनी ॥ ९ ॥  
अतस्तद्वाङ्‌गमयी मूर्तिर्देवीभागवते मुने ।  
पठनाच्छ्रवणाद्यस्य न किञ्चिदिह दुर्लभम् ॥ १० ॥  
आसीद्‌विवस्वतः पुत्रः श्राद्धदेव इति श्रुतः ।  
सोऽनपत्योऽकरोदिष्टिं वसिष्ठानुमतो नृपः ॥ ११ ॥  
होतारं प्रार्थयामास श्रद्धाथ दयिता मनोः ।  
कन्या भवतु मे ब्रह्मंस्तथोपायो विधीयताम् ॥ १२ ॥  
मनसा चिन्तयन् होता कन्यामेवाजुहोद्धविः ।  
ततस्तद्‌व्यभिचारेण कन्येला नाम चाभवत् ॥ १३ ॥  
अथ राजा सुतां दृष्ट्‌वा प्रोवाच विमना गुरुम् ।  
कथं सङ्‌कल्पवैषम्यमिह जातं प्रभो तव ॥ १४ ॥  
तच्छ्रुत्वा स मुनिर्दध्यौ ज्ञात्वा होतुर्व्यतिक्रमम् ।  
ईश्वरं शरणं यात इलायाः पुंस्त्वकाम्यया ॥ १५ ॥  
मुनेस्तपःप्रभावाच्च परेशानुग्रहात्तथा ।  
पश्यतां सर्वलोकानामिला पुरुषतामगात् ॥ १६ ॥  
गुरुणा कृतसंस्कारः सुद्युम्नोऽथ मनोः सुतः ।  
निधिर्बभूव विद्यानां सरितामिव सागरः ॥ १७ ॥  
अथ कालेन सुद्युम्नस्तारुण्यं समवाप्य च ।  
मृगयार्थं वनं यातो हयमारुह्य सैन्धवम् ॥ १८ ॥  
वनाद् वनान्तरं गच्छन् बहु बभ्राम सानुगः ।  
दैवादधस्ताद्धेमाद्रेः स कुमारो वनं ययौ ॥ १९ ॥  
कस्मिंश्चित् समये यत्र भार्ययापर्णया सह ।  
अरमद्‌देवदेवस्तु शङ्‌करो भगवान् मुदा ॥ २० ॥  
तदा तु मुनयस्तत्र शिवदर्शनलालसाः ।  
आजग्मुरथ तान् दृष्ट्‌वा गिरिजा व्रीडिताभवत् ॥ २१ ॥  
रममाणौ तु तौ दृष्ट्‌वा गिरिशौ संशितव्रताः ।  
निवृत्ता मुनयो जग्मुर्वैकुण्ठनिलयं तदा ॥ २२ ॥  
प्रियायाः प्रियमन्विच्छञ्छिवोऽरण्यं शशाप ह ।  
अद्यारभ्य विशेद्योऽत्र पुमान् योषिद् भवेदिति ॥ २३ ॥  
तत आरभ्य तं देशं पुरुषा वर्जयन्ति हि ।  
तत्र प्रविष्टः सुद्युम्नो बभूव प्रमदोत्तमा ॥ २४ ॥  
स्त्रीभूताननुगानश्वं वडवां वीक्ष्य विस्मितः ।  
अथ सा सुन्दरी योषा विचचार वने वने ॥ २५ ॥  
एकदा सा जगामाथ बुधस्याश्रमसन्निधौ ।  
दृष्ट्‌वा तां चारुसर्वाङ्‌गीं पीनोन्नतपयोधराम् ॥ २६ ॥  
बिम्बोष्ठीं कुन्ददशनां सुमुखीमुत्पलेक्षणाम् ।  
अनङ्‌गशरविद्धाङ्‌गश्चकमे भगवान् बुधः ॥ २७ ॥  
सापि तं चकमे सुभ्रूः कुमारं सोमनन्दनम् ।  
ततस्तस्याश्रमेऽवात्सीद्‌रममाणा बुधेन सा ॥ २८ ॥  
अथ कालेन कियता पुरूरवसमात्मजम् ।  
स तस्यां जनयामास मित्रावरुणसम्भव ॥ २९ ॥  
अथ वर्षेषु यातेषु कदाचित् सा बुधाश्रमे ।  
स्मृत्वा स्वं पूर्ववृत्तान्तं दुःखिता निर्जगाम ह ॥ ३० ॥
गुरोरथाश्रमं गत्वा वसिष्ठस्य प्रणम्य तम् ।  
निवेद्य वृत्तं शरणं ययौ पुंस्त्वमभीप्सती ॥ ३१ ॥  
वसिष्ठो ज्ञातवृत्तान्तो गत्वा कैलासपर्वतम् ।  
सम्पूज्य शम्भुं तुष्टाव भक्त्या परमया युतः ॥ ३२ ॥  
वसिष्ठ उवाच  
नमो नमः शिवायास्तु शङ्‌कराय कपर्दिने ।  
गिरिजार्धाङ्‌गदेहाय नमस्ते चन्द्रमौलये ॥ ३३ ॥  
मृडाय सुखदात्रे ते नमः कैलासवासिने ।  
नीलकण्ठाय भक्तानां भुक्तिमुक्तिप्रदायिने ॥ ३४ ॥  
शिवाय शिवरूपाय प्रपन्नभयहारिणे ।  
नमो वृषभवाहाय शरण्याय परात्मने ॥ ३५ ॥  
ब्रह्मविष्ण्वीशरूपाय सर्गस्थितिलयेषु च ।  
नमो देवाधिदेवाय वरदाय पुरारये ॥ ३६ ॥  
यज्ञरूपाय यजतां फलदात्रे नमो नमः ।  
गङ्‌गाधराय सूर्येन्दुशिखिनेत्राय ते नमः ॥ ३७ ॥  
एवं स्तुतः स भगवान् प्रादुरासीज्जगत्पतिः ।  
वृषारूढोऽम्बिकोपेतः कोटिसूर्यसमप्रभः ॥ ३८  
रजताचलसङ्काशस्त्रिनेत्रश्चन्द्रशेखरः ।  
प्रणतं परितुष्टात्मा प्रोवाच मुनिसत्तमम् ॥ ३९ ॥  
श्रीभगवानुवाच  
वरं वरय विप्रर्षे यत्ते मनसि वर्तते ।  
इत्युक्तस्तं प्रणम्येलापुंस्त्वमभ्यर्थयन्मुनिः ॥ ४० ॥  
अथ प्रसन्नो भगवानुवाच मुनिसत्तमम् ।  
मासं पुमान् स भविता मासं नारी भविष्यति ॥ ४१ ॥  
इति प्राप्य वरं शम्भोर्महर्षिर्जगदम्बिकाम् ।  
वरदानोन्मुखी देवीं प्रणनाम महेश्वरीम् ॥ ४२ ॥  
कोटिचन्द्रकलाकान्तिं सुस्मितां परिपूज्य च ।  
तुष्टाव भक्त्या सततमिलायाः पुंस्त्वकाम्यया ॥ ४३ ॥  
जय देवि महादेवि भक्तानुग्रहकारिणि ।  
जय सर्वसुराराध्ये जयानन्तगुणालये ॥ ४४ ॥  
नमो नमस्ते देवेशि शरणागतवत्सले ।  
जय दुर्गे दुःखहन्त्रि दुष्टदैत्यनिषूदिनि ॥ ४५ ॥  
भक्तिगम्ये महामाये नमस्ते जगदम्बिके ।  
संसारसागरोत्तारपोतीभूतपदाम्बुजे ॥ ४६ ॥  
ब्रह्मादयोऽपि विबुधास्त्वत्पादाम्बुजसेवया ।  
विश्वसर्गस्थितिलयप्रभुत्वं समवाप्नुयुः ॥ ४७ ॥  
प्रसन्ना भव देवेशि चतुर्वर्गप्रदायिनि ।  
कस्त्वां स्तोतुं क्षमो देवि केवलं प्रणतोऽस्थहम् ॥ ४८ ॥  
एवं स्तुता भगवती दुर्गा नारायणी परा ।  
भक्त्या वसिष्ठमुनिना प्रसन्ना तत्क्षणादभूत् ॥ ४९ ॥  
तदोवाच महादेवी प्रणतार्तिहरी मुनिम् ।  
सुद्युम्नभवनं गत्वा कुरु भक्त्या मदर्चनम् ॥ ५० ॥  
सुद्युनं श्रावय प्रीत्या पुराण मत्प्रियङ्‌करम् ।  
देवीभागवतं नाम नवाहोभिर्द्विजोत्तम ॥ ५१ ॥  
श्रवणादेव सततं पुंस्त्वमस्य भविष्यति ।  
इत्युक्त्या च तिरोधानं गच्छतः स्म शिवेश्वरौ ॥ ५२ ॥  
वसिष्ठस्तां दिशं नत्वा समागत्याश्रमं निजम् ।  
समाहूय च सुद्युम्नं देव्याराधनमादिशत् ॥ ५३ ॥  
आश्विनस्य सिते पक्षे सम्पूज्य जगदम्बिकाम् ।  
नवरात्रविधानेन श्रावयामास भूपतिम् ॥ ५४ ॥  
श्रुत्वा भक्त्यापि सुद्युम्नः श्रीमद्भागवतामृतम् ।  
प्रणम्याभ्यर्च्य च गुरुं लेभे पुंस्त्वं निरन्तरम् ॥ ५५ ॥  
राज्यासनेऽभिषिक्तस्तु वसिष्ठेन महर्षिणा ।  
भुवं शशास धर्मेण प्रजाश्चैवानुरञ्जयन् ॥ ५६ ॥  
ईजे च विविधैर्यज्ञैः सम्पूर्णवरदक्षिणैः ।  
पुत्रेषु राज्यं सन्दिश्य प्राप देव्याः सलोकताम् ॥ ५७ ॥  
इति कथितमशेषं सेतिहासं च विप्रा  
    यदि पठति सुभक्त्या मानवो वा शृणोति ।  
स इह सकलकामान् प्राप्य देव्याः प्रसादात्  
    परममृतमथान्ते याति देव्याः सलोकम् ॥ ५८ ॥  
इति श्रीस्कन्दयुराणे मानसखण्डे श्रीमद्देवीभागवतमाहाम्ये  
देवीभागवत-नवाहश्रवणाद् इलायाः  
पुंस्त्वप्राप्तिवर्णनं नाम तृतीयोऽध्यायः ॥ ३ ॥
