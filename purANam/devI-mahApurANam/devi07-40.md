श्री देव्युवाच  
प्रातरुत्थाय शिरसि संस्मरेत्पद्ममुज्ज्वलम् ।  
कर्पूराभं स्मरेत्तत्र श्रीगुरुं निजरूपिणम् ॥ १ ॥  
सुप्रसन्नं लसद्‌भूषाभूषितं शक्तिसंयुतम् ।  
नमस्कृत्य ततो देवीं कुण्डलीं संस्मरेद्बुधः ॥ २ ॥  
प्रकाशमानां प्रथमे प्रयाणे  
     प्रतिप्रयाणेऽप्यमृतायमानाम् ।  
अन्तः पदव्यामनुसञ्चरन्ती-  
     मानन्दरूपामबलां प्रपद्ये ॥ ३ ॥  
ध्यात्वैवं तच्छिखामध्ये सच्चिदानन्दरूपिणीम् ।  
मां ध्यायेदथ शौचादिक्रियाः सर्वाः समापयेत् ॥ ४ ॥  
अग्निहोत्रं ततो हूत्वा मत्प्रीत्यर्थं द्विजोत्तमः ।  
होमान्ते स्वासने स्थित्वा पूजासङ्कल्पमाचरेत् ॥ ५ ॥  
भूतशुद्धिं पुरा कृत्वा मातृकान्यासमेव च ।  
हृल्लेखामातृकान्यासं नित्यमेव समाचरेत् ॥ ६ ॥  
मूलाधारे हकारं च हृदये च रकारकम् ।  
भ्रूमध्ये तद्वदीकारं ह्रीङ्कारं मस्तके न्यसेत् ॥ ७ ॥  
तत्तन्मन्त्रोदितानन्यान्न्यासान्सर्वान्समाचरेत् ।  
कल्पयेत्स्वात्मनो देहे पीठं धर्मादिभिः पुनः ॥ ८ ॥  
ततो ध्यायेन्महादेवीं प्राणायामैर्विजृम्भिते ।  
हृदम्भोजे मम स्थाने पञ्चप्रेतासने बुधः ॥ ९ ॥  
ब्रह्मा विष्णुश्च रुद्रश्च ईश्वरश्च सदाशिवः ।  
एते पञ्च महाप्रेताः पादमूले मम स्थिताः ॥ १० ॥  
पञ्चभूतात्मका ह्येते पञ्चावस्थात्मका अपि ।  
अहं त्वव्यक्तचिद्‌रूपा तदतीतास्ति सर्वथा ॥ ११ ॥  
ततो विष्टरतां याताः शक्तितन्त्रेषु सर्वदा ।  
ध्यात्वैवं मानसैर्भोगैः पूजयेन्मां जपेदपि ॥ १२ ॥  
जपं समर्प्य श्रीदेव्यै ततोऽर्घ्यस्थापनं चरेत् ।  
पात्रासादनकं कृत्वा पूजाद्रव्याणि शोधयेत् ॥ १३ ॥  
जलेन तेन मनुना चास्त्रमन्त्रेण देशिकः ।  
दिग्बन्धं च पुरा कृत्वा गुरून्नत्वा ततः परम् ॥ १४ ॥  
तदनुज्ञां समादाय बाह्यपीठे ततः परम् ।  
हृदिस्थां भवितां मूर्तिं मम दिव्यां मनोहराम् ॥ १५ ॥  
आवाहयेत्ततः पीठे प्राणस्थापनविद्यया ।  
असनावाहने चार्घ्यं पाद्याद्याचमनं तथा ॥ १६ ॥  
स्नानं वासोद्वयं चैव भूषणानि च सर्वशः ।  
गन्धपुष्पं यथायोग्यं दत्त्वा देव्यै स्वभक्तितः ॥ १७ ॥  
यन्त्रस्थानामावृतीनां पूजनं सम्यगाचरेत् ।  
प्रतिवारमशक्तानां शुक्रवारो नियम्यते ॥ १८ ॥  
मूलदेवीप्रभारूपाः स्मर्तव्या अङ्गदेवताः ।  
तत्प्रभापटलव्याप्तं त्रैलोक्यं च विचिन्तयेत् ॥ १९ ॥  
पुनरावृत्तिसहितां मूलदेवीं च पूजयेत् ।  
गन्धादिभिः सुगन्धैस्तु तथा पुष्पैः सुवासितैः ॥ २० ॥  
नैवेद्यैस्तर्पणैश्चैव ताम्बूलैर्दक्षिणादिभिः ।  
तोषयेन्मां त्वत्कृतेन नाम्नां साहस्रकेण च ॥ २१ ॥  
कवचेन च सूक्तेनाहं रुद्रेभिरिति प्रभो ।  
देव्यथर्वशिरोमन्त्रैर्हृल्लेखोपनिषद्‌भवैः ॥ २२ ॥
महाविद्यामहामन्त्रैस्तोषयेन्मां मुहुर्मुहुः ।  
क्षमापयेज्जगद्धात्रीं प्रेमार्द्रहृदयो नरः ॥ २३ ॥  
पुलकाङ्‌कितसर्वाङ्गैर्बाष्परुद्धाक्षिनिःस्वनः ।  
नृत्यगीतादिघोषेण तोषयेन्मां मुहुर्मुहुः ॥ २४ ॥  
वेदपारायणैश्चैव पुराणैः सकलैरपि ।  
प्रतिपाद्या यतोऽहं वै तस्मात्तैस्तोषयेत्तु माम् ॥ २५ ॥  
निजं सर्वस्वमपि मे सदेहं नित्यशोऽर्पयेत् ।  
नित्यहोमं ततः कुर्याद्‌ब्राह्मणांश्च सुवासिनीः ॥ २६ ॥  
बटुकान्पामरानन्यान्देवीबुद्ध्या तु भोजयेत् ।  
नत्वा पुनः स्वहृदये व्युत्क्रमेण विसर्जयेत् ॥ २७ ॥  
सर्वं हृल्लेखया कुर्यात् पूजनं मम सुब्रत ।  
हृल्लेखा सर्वमन्त्राणां नायिका परमा स्मृता ॥ २८ ॥  
हृल्लेखादर्पणे नित्यमहं तत्प्रतिबिम्बिता ।  
तस्माद्‌हृल्लेखया दत्तं सर्वमन्त्रैः समर्पितम् ॥ २९ ॥  
गुरुं सम्पूज्य भूषाद्यैः कृतकृत्यत्वमावहेत् ।  
य एवं पूजयेद्देवीं श्रीमद्‌भुवनसुन्दरीम् ॥ ३० ॥  
न तस्य दुर्लभं किञ्चित्कदाचित्क्वचिदस्ति हि ।  
देहान्ते तु मणिद्वीपं मम यात्येव सर्वथा ॥ ३१ ॥  
ज्ञेयो देवीस्वरूपोऽसौ देवा नित्यं नमन्ति तम् ।  
इति ते कथितं राजन् महादेव्याः प्रपूजनम् ॥ ३२ ॥  
विमृश्यैतदशेषेणाप्यधिकारानुरूपतः ।  
कुरु मे पूजनं तेन कृतार्थस्त्वं भविष्यसि ॥ ३३ ॥  
इदं तु गीताशास्त्रं मे नाशिष्याय वदेत् क्वचित् ।  
नाभक्ताय प्रदातव्यं न धूर्ताय च दुर्हृदे ॥ ३४ ॥  
एतत्प्रकाशनं मातुरुद्‌घाटनमुरोजयोः ।  
तस्मादवश्यं यत्नेन गोपनीयमिदं सदा ॥ ३५ ॥  
देयं भक्ताय शिष्याय ज्येष्ठपुत्राय चैव हि ।  
सुशीलाय सुवेषाय देवीभक्तियुताय च ॥ ३६ ॥  
श्राद्धकाले पठेदेतद्‌ब्राह्मणानाम् समीपतः ।  
तृप्तास्तत्पितरः सर्वे प्रयान्ति परमं पदम् ॥ ३७ ॥  
व्यास उवाच  
इत्युक्त्वा सा भगवती तत्रैवान्तरधीयत ।  
देवाश्च मुदिताः सर्वे देवीदर्शनतोऽभवन् ॥ ३८ ॥  
ततो हिमालये जज्ञे देवी हैमवती तु सा ।  
या गौरीति प्रसिद्धासीद्दत्ता सा शङ्कराय च ॥ ३९ ॥  
ततः स्कन्दः समुद्‌भूतस्तारकस्तेन पातितः ।  
समुद्रमन्थने पूर्वं रत्नान्यासुर्नराधिप ॥ ४० ॥  
तत्र देवैः स्तुता देवी लक्ष्मीप्राप्त्यर्थमादरात् ।  
तेषामनुग्रहार्थाय निर्गता तु रमा ततः ॥ ४१ ॥  
वैकुण्ठाय सुरैर्दत्ता तेन तस्य शमोऽभवत् ।  
इति ते कथितं राजन् देवीमाहात्म्यमुत्तमम् ॥ ४२ ॥  
गौरीलक्ष्म्योः समुद्‌भूतिविषयं सर्वकामदम् ।  
न वाच्यं त्वेतदन्यस्मै रहस्यं कथितं यतः ॥ ४३ ॥  
गीता रहस्यभूतेयं गोपनीया प्रयत्नतः ।  
सर्वमुक्तं स्मसेन यत्पृष्टं तत्त्वयानघ ।  
पवित्रं पावनं दिव्यं किं भूयः श्रोतुमिच्छसि ॥ ४४ ॥  
इति श्रीदेवीभागवते महापुराणेऽष्टादशसाहस्र्यां संहितायां सप्तमस्कन्धे  
देवीगीतायां बाह्यपूजाविधिवर्णनं नाम चत्वारिंशोऽध्यायः ॥ ४० ॥
