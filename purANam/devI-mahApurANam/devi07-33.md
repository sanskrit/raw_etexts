देव्युवाच  
मन्मायाशक्तिसङ्क्लृप्तं जगत्सर्वं चराचरम् ।  
सापि मत्तः पृथङ्‌माया नास्त्येव परमार्थतः ॥ १ ॥  
व्यवहारदृशा सेयं विद्या मायेति विश्रुता ।  
तत्त्वदृष्ट्या तु नास्त्येव तत्त्वमेवास्ति केवलम् ॥ २ ॥  
साहं सर्वं जगत्सृष्ट्वा तदन्तः प्रविशाम्यहम् ।  
मायाकर्मादिसहिता गिरे प्राणपुरःसरा ॥ ३ ॥  
लोकान्तरगतिर्नोचेत्कथं स्यादिति हेतुना ।  
यथा यथा भवन्त्येव मायाभेदास्तथा तथा ॥ ४ ॥  
उपाधिभेदाद्‌भिन्नाहं घटाकाशादयो यथा ।  
उच्चनीचादिवस्तूनि भासयन्भास्करः सदा ॥ ५ ॥  
न दुष्यति तथैवाहं दोषैर्लिप्ता कदापि न ।  
मयि बुद्ध्यादिकर्तृत्वमध्यस्यैवापरे जनाः ॥ ६ ॥  
वदन्ति चात्मा कर्मेति विमूढा न सुबुद्धयः ।  
अज्ञानभेदतस्तद्वन्मायाया भेदतस्तथा ॥ ७ ॥  
जीवेश्वरविभागश्च कल्पितो माययैव तु ।  
घटाकाशमहाकाशविभागः कल्पितो यथा ॥ ८ ॥  
तथैव कल्पितो भेदो जीवात्मपरमात्मनोः ।  
यथा जीवबहूत्वं च माययैव न च स्वतः ॥ ९ ॥  
तथेश्वरबहुत्वं च मायया न स्वभावतः ।  
देहेन्द्रियादिसङ्घातवासनाभेदभेदिता ॥ १० ॥  
अविद्या जीवभेदस्य हेतुर्नान्यः प्रकीर्तितः ।  
गुणानां वासनाभेदभेदिता या धराधर ॥ ११ ॥  
माया सा परभेदस्य हेतुर्नान्यः कदाचन ।  
मयि सर्वमिदं प्रोतमोतं च धरणीधर ॥ १२ ॥  
ईश्वरोऽहं च सूत्रात्मा विराडात्माहमस्मि च ।  
ब्रह्माहं विष्णुरुद्रौ च गौरी ब्राह्मी च वैष्णावी ॥ १३ ॥  
सूर्योऽहं तारकाश्चाहं तारकेशस्तथास्म्यहम् ।  
पशुपक्षिस्वरूपाहं चाण्डालोऽहं च तस्करः ॥ १४ ॥  
व्याधोऽहं क्रूरकर्माहं सत्कर्माहं महाजनः ।  
स्त्रीपुन्नपुंसकाकारोऽप्यहमेव न संशयः ॥ १५ ॥  
यच्च किञ्चित्क्वचिद्वस्तु दृश्यते श्रूयतेऽपि वा ।  
अन्तर्बहिश्च तत्सर्वं व्याप्याहं सर्वदा स्थिता ॥ १६ ॥  
न तदस्ति मया त्यक्तं वस्तु किञ्चिच्चराचरम् ।  
यद्यस्ति चेत्तच्छून्यं स्याद्वन्ध्यापुत्रोपमं हि तत् ॥ १७ ॥  
रज्जुर्यथा सर्पमालाभेदैरेका विभाति हि ।  
तथैवेशादिरूपेण भाम्यहं नात्र संशयः ॥ १८ ॥  
अधिष्ठानातिरेकेण कल्पितं तन्न भासते ।  
तस्मान्मत्सत्तयैवैतत्सत्तावान्नान्यथा भवेत् ॥ १९ ॥  
हिमालय उवाच  
यथा वदसि देवेशि समष्ट्याऽऽत्मवपुस्त्विदम् ।  
तथैव द्रष्टुमिच्छामि यदि देवि कृपा मयि ॥ २० ॥  
व्यास उवाच  
इति तस्य वचः श्रुत्वा सर्वे देवाः सविष्णवः ।  
ननन्दुर्मुदितात्मानः पूजयन्तश्च तद्वचः ॥ २१ ॥  
अथ देवमतं ज्ञात्वा भक्तकामदुघा शिवा ।  
अदर्शयन्निजं रूपं भक्तकामप्रपूरिणी ॥ २२ ॥  
अपश्यंस्ते महादेव्या विराड्‌रूपं परात्परम् ।  
द्यौर्मस्तकं भवेद्यस्य चन्द्रसूर्यौ च चक्षुषी ॥ २३ ॥  
दिशः श्रोत्रे वचो देवाः प्राणो वायुः प्रकीर्तितः ।  
विश्वं हृदयमित्याहुः पृथिवी जघनं स्मृतम् ॥ २४ ॥  
नभस्तलं नाभिसरो ज्योतिश्चक्रमुरःस्थलम् ।  
महर्लोकस्तु ग्रीवा स्याज्जनोलोको मुखं स्मृतम् ॥ २५ ॥  
तपोलोको रराटिस्तु सत्यलोकादधः स्थितः ।  
इन्द्रादयो बाहवः स्युः शब्दः श्रोत्रं महेशितुः ॥ २६ ॥  
नासत्यदस्रौ नासे स्तो गन्धो घ्राणं स्मृतो बुधैः ।  
मुखमग्निः समाख्यातो दिवारात्री च पक्ष्मणी ॥ २७ ॥  
ब्रह्मस्थानं भ्रूविजृम्भोऽप्यापस्तालुः प्र्कीर्तिताः ।  
रसो जिह्वा समाख्याता यमो दंष्ट्राः प्रकीर्तिताः ॥ २८ ॥
दन्ताः स्नेहकला यस्य हासो माया प्रकीर्तिता ।  
सर्गस्त्वपाङ्गमोक्षः स्याद् व्रीडोर्ध्वोष्ठो महेशितुः ॥ २९ ॥  
लोभः स्यादधरोष्ठोऽस्याधर्ममार्गस्तु पृष्ठभूः ।  
प्रजापतिश्च मेढ्रं स्याद्यः स्रष्टा जगतीतले ॥ ३० ॥  
कुक्षिः समुद्रा गिरयोऽस्थीनि देव्या महेशितुः ।  
नद्यो नाड्यः समाख्याता वृक्षाः केशाः प्रकीर्तिताः ॥ ३१ ॥  
कौमारयौवनजरा वयोऽस्य गतिरुत्तमा ।  
बलाहकास्तु केशाः स्युः सन्ध्ये ते वाससी विभो ॥ ३२ ॥  
राजञ्छ्रीजगदम्बायाश्चन्द्रमास्तु मनः स्मृतः ।  
विज्ञानशक्तिस्तु हरी रुद्रोऽन्तःकरणं स्मृतम् ॥ ३३ ॥  
अश्वा हि जातयः सर्वाः श्रोणिदेशे स्थिता विभोः ।  
अतलादिमहालोकाः कट्यधोभागतां गताः ॥ ३४ ॥  
एतादृशं महारूपं ददृशुः सुरपुङ्गवाः ।  
ज्वालामालासहस्राढ्यं लेलिहानं च जिह्वया ॥ ३५ ॥  
दंष्ट्राकटकटारावं वमन्तं वह्निमक्षिभिः ।  
नानायुधधरं वीरं ब्रह्मक्षत्रौदनं च यत् ॥ ३६ ॥  
सहस्रशीर्षनयनं सहस्रचरणं तथा ।  
कोटिसूर्यप्रतीकाशं विद्युत्कोटिसमप्रभम् ॥ ३७ ॥  
भयङ्करं महाघोरं हृदक्ष्णोस्त्रासकारकम् ।  
ददृशुस्ते सुराः सर्वे हाहाकारं च चक्रिरे ॥ ३८ ॥  
विकम्पमानहृदया मूर्च्छामापुर्दुरत्ययाम् ।  
स्मरणं च गतं तेषां जगदम्बेयमित्यपि ॥ ३९ ॥  
अथ ते ये स्थिता वेदाश्चतुर्दिक्षु महाविभोः ।  
बोधयामासुरत्युग्रं मूर्छातो मूर्च्छितान्सुरान् ॥ ४० ॥  
अथ ते धैर्यमालम्ब्य लब्ध्वा च श्रुतिमुत्तमाम् ।  
प्रेमाश्रुपूर्णनयना रुद्धकण्ठास्तु निर्जराः ॥ ४१ ॥  
बाष्पगद्‌गदया वाचा स्तोतुं समुपचक्रिरे ।  
देवा ऊचुः  
अपराधं क्षमस्वाम्ब पाहि दीनांस्त्वदुद्‌भवान् ॥ ४२ ॥  
कोपं संहर देवेशि सभया रूपदर्शनात् ।  
का ते स्तुतिः प्रकर्तव्या पामरैर्निर्जरैरिह ॥ ४३ ॥  
स्वस्याप्यज्ञेय एवासौ यावान्यश्च स्वविक्रमः ।  
तदर्वाग्जायमानानां कथं स विषयो भवेत् ॥ ४४ ॥  
नमस्ते भुवनेशानि नमस्ते प्रणवात्मिके ।  
सर्ववेदान्तसंसिद्धे नमो ह्रीङ्कारमूर्तये ॥ ४५ ॥  
यस्मादग्निः समुत्पन्नो यस्मात्सूर्यश्च चन्द्रमाः ।  
यस्मादोषधयः सर्वास्तस्मै सर्वात्मने नमः ॥ ४६ ॥  
यस्माच्च देवाः सम्भूताः साध्याः पक्षिण एव च ।  
पशवश्च मनुष्याश्च तस्मै सर्वात्मने नमः ॥ ४७ ॥  
प्राणापानौ व्रीहियवौ तपः श्रद्धा ऋतं तथा ।  
ब्रह्मचर्यं विधिश्चैव यस्मात्तस्मै नमो नमः ॥ ४८ ॥  
सप्त प्राणार्चिषो यस्मात्समिधः सप्त एव च ।  
होमाः सप्त तथा लोकास्तस्मै सर्वात्मने नमः ॥ ४९ ॥  
यस्मात्समुद्रा गिरयः सिन्धवः प्रचरन्ति च ।  
यस्मादोषधयः सर्वा रसास्तस्मै नमो नमः ॥ ५० ॥  
यस्माद्यज्ञः समुद्‌भूतो दीक्षा यूपश्च दक्षिणाः ।  
ऋचो यजूंषि सामानि तस्मै सर्वात्मने नमः ॥ ५१ ॥  
नमः पुरस्तात्पृष्ठे च नमस्ते पार्श्वयोर्द्वयोः ।  
अध ऊर्ध्वं चतुर्दिक्षु मातर्भूयो नमो नमः ॥ ५२ ॥  
उपसंहर देवेशि रूपमेतदलौकिकम् ।  
तदेव दर्शयास्माकं रूपं सुन्दरसुन्दरम् ॥ ५३ ॥  
व्यास उवाच  
इति भीतान्सुरान्दृष्ट्वा जगदम्बा कृपार्णवा ।  
संहृत्य रूपं घोरं तद्दर्शयामास सुन्दरम् ॥ ५४ ॥  
पाशाङ्कुशवराभीतिधरं सर्वाङ्गकोमलम् ।  
करुणापूर्णनयनं मन्दस्मितमुखाम्बुजम् ॥ ५५ ॥  
दृष्ट्वा तत्सुन्दरं रूपं तदा भीतिविवर्जिताः ।  
शान्तचित्ताः प्रणेमुस्ते हर्षगद्‌गदनिःस्वनाः ॥ ५६ ॥  
इति श्रीदेवीभागवते महापुराणेऽष्टादशसाहस्र्यां संहितायां सप्तमस्कन्धे  
श्रीदेवीविराड्‌रूपदर्शनसहितं देवकृततत्स्तववर्णनं नाम त्रयस्त्रिंशोऽध्यायः ॥ ३३ ॥
