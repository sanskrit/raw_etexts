व्यास उवाच  
तरसा तेऽथ सम्प्राप्य वैकुण्ठं विष्णुवल्लभम् ।  
ददृशुः सर्वशोभाढ्यं दिव्यसद्मविराजितम् ॥ १ ॥  
सरोवापीसरिद्‌भिश्च संयुतं सुखदं शुभम् ।  
हंससारसचक्राह्वैः कूजद्‌भिश्च विराजितम् ॥ २ ॥  
चम्पकाशोककह्लारमन्दारबकुलावृतैः ।  
मल्लिकातिलकाम्रातयुतैः कुरबकादिभिः ॥ ३ ॥  
कोकिलारावसन्नादैः शिखण्डैर्नृत्यरञ्जितैः ।  
भ्रमरारावरम्यैश्च दिव्यैरुपवनैर्युतम्॥ ४ ॥  
सुनन्दनन्दनाद्यैश्च पार्षदैर्भक्तितत्परैः ।  
संस्तुवद्‌भिर्युतं भक्तैरनन्यभववृत्तिभिः ॥ ५ ॥  
प्रासादै रत्नखचितैः काञ्चनैश्चित्रमण्डितैः ।  
अभ्रंलिहैर्विराजद्‌भिः संयुतं शुभसद्मकैः ॥ ६ ॥  
गायद्‌भिर्देवगन्धर्वैर्नृत्यद्‌भिरप्सरोगणैः ।  
रञ्जितं किन्नरैः शश्वद्‌रक्तकण्ठेर्मनोहरैः ॥ ७ ॥  
मुनिभिश्च तथा शान्तैर्वेदपाठकृतादरैः ।  
स्तुवद्‌भिः श्रुतिसूक्तैश्च मण्डितं सदनं हरेः ॥ ८ ॥  
ते च विष्णुगृहं प्राप्य द्वारपालौ शुभाकृती ।  
वीक्ष्योचुर्जयविजयौ हेमयष्टिधरौ स्थितौ ॥ ९ ॥  
गत्वैकोऽप्युभयोर्मध्ये निवेदयतु सङ्गतान् ।  
द्वारस्थान् ब्रह्मरुद्रादीन्विष्णुदर्शनलालसान् ॥ १० ॥  
व्यास उवाच  
विजयस्तद्वचः श्रुत्वा गत्वाथ विष्णुसन्निधौ ।  
सर्वान्समागतान्देवान्प्रणम्योवाच सत्वरः ॥ ११ ॥  
विजय उवाच  
देवदेव महाराज रमाकान्त सुरारिहन् ।  
समागताः सुराः सर्वे द्वारि तिष्ठन्ति वै विभो ॥ १२ ॥  
ब्रह्मा रुद्रस्तथेन्द्रश्च वरुणः पावको यमः ।  
स्तुवन्ति वेदवाक्यैस्त्वाममरा दर्शनार्थिनः ॥ १३ ॥  
व्यास उवाच  
तच्छ्रुत्वा वचनं विष्णर्विजयस्य रमापतिः ।  
निर्जगाम गृहात्तूर्णं सुरान्समधिकोत्सवः ॥ १४ ॥  
गत्वा वीक्ष्य हरिर्देवान्द्वारस्थाञ्छ्रमकर्शितान् ।  
प्रीतिप्रवणया दृष्ट्या प्रीणयामास दुःखितान् ॥ १५ ॥  
प्रणेमुस्ते सुराः सर्वे देवदेवं जनार्दनम् ।  
तुष्टुवुश्च सुरारिघ्नं वाग्भिर्वेदविनिश्चितम् ॥ १६ ॥  
देवा ऊचुः  
देवदेव जगन्नाथ सृष्टिस्थित्यन्तकारक ।  
दयासिन्धो महाराज त्राहि नः शरणागतान् ॥ १७ ॥  
विष्णुरुवाच  
विशन्तु निर्जराः सर्वे कुशलं कथयन्तु वः ।  
आसनेषु किमर्थं वै मिलिताः समुपागताः ॥ १८ ॥  
चिन्तातुराः कथं जाता विषण्णा दीनमानसाः ।  
ब्रह्मरुद्रेण सहिताः कार्यं प्रब्रूत सत्वरम् ॥ १९ ॥  
देवा ऊचुः  
महिषेण महाराज पीडिताः पापकर्मणा ।  
असाध्येनातिदुष्टेन वरदृप्तेन पापिना ॥ २० ॥  
यज्ञभागानसौ भुंक्ते ब्राह्मणैः प्रतिपादितान् ।  
अमरा गिरिदुर्गेषु भ्रमन्ति च भयातुराः ॥ २१ ॥  
वरदानेन धातुः स दुर्जयो मधुसूदन ।  
तस्मात्त्वां शरणं प्राप्ता ज्ञात्वा तत्कार्यगौरवम् ॥ २२ ॥  
समर्थोऽसि समुद्धर्तुं दैत्यमायाविशारद ।  
कुरु कृष्ण वधोपायं तस्य दानवमर्दन ॥ २३ ॥  
धात्रा तस्मै वरो दत्तो ह्यवध्योऽसि नरैः किल ।  
का स्त्री त्वेवंविधा बाला या हन्यात्तं शठं रणे ॥ २४ ॥  
उमा मा वा शची विद्या का समर्थास्य घातने ।  
महिषस्यातिदुष्टस्य वरदानबलादपि ॥ २५ ॥  
विचिन्त्य बुद्ध्या यत्सर्वं मरणस्यास्य कारणम् ।  
कुरु कार्यं च देवानां भक्तवत्सल भूधर ॥ २६ ॥  
व्यास उवाच  
श्रुत्वा तद्वचनं विष्णुस्तानुवाच हसन्निव ।  
युद्धं कृतं पुरास्माभिस्तथापि न मृतो ह्यसौ ॥ २७ ॥  
अद्य सर्वसुराणां वै तेजोभी रूपसम्पदा ।  
उत्पन्ना चेद्वरारोहा सा हन्यात्तं रणे बलात् ॥ २८ ॥  
हयारिं वरदृप्तञ्च मायाशतविशारदम् ।  
हन्तुं योग्या भवेन्नारी शक्त्यंशैर्निर्मिता हि नः ॥ २९ ॥  
प्रार्थयन्तु च तेजोंऽशान्स्त्रियोऽस्माकं तथा पुनः ।  
उत्पन्नैस्तैश्च तेजोंऽशैस्तेजोराशिर्भवेद्यथा ॥ ३० ॥  
आयुधानि वयं दद्मः सर्वे रुद्रपुरोगमाः ।  
तस्यै सर्वाणि दिव्यानि त्रिशूलादीनि यानि च ॥ ३१ ॥  
सर्वायुधधरा नारी सर्वतेजःसमन्विता ।  
हनिष्यति दुरात्मानं तं पापं मदगर्वितम् ॥ ३२ ॥  
व्यास उवाच  
इत्युक्तवति देवेशे ब्रह्मणो वदनात्ततः ।  
स्वयमेवोद्‌बभौ तेजोराशिश्चातीव दुःसहः ॥ ३३ ॥  
रक्तवर्णं शुभाकारं पद्मरागमणिप्रभम् ।  
किञ्चिच्छीतं तथा चोष्णं मरीचिजालमण्डितम् ॥ ३४ ॥  
निःसृतं हरिणा दृष्टं हरेण च महात्मना ।  
विस्मितौ तौ महाराज बभूवतुरुरुक्रमौ ॥ ३५ ॥  
शङ्करस्य शरीरात्तु निःसृतं महदद्‌भुतम् ।  
रौप्यवर्णमभूत्तीव्रं दुर्दर्शं दारुणं महत् ॥ ३६ ॥  
भयङ्करञ्च दैत्यानां देवानां विस्मयप्रदम् ।
घोररूपं गिरिप्रख्यं तमोगुणमिवापरम् ॥ ३७ ॥  
ततो विष्णुशरीरात्तु तेजोराशिमिवापरम् ।  
नीलं सत्त्वगुणोपेतं प्रादुरास महाद्युति ॥ ३८ ॥  
ततश्चेन्द्रशरीरात्तु चित्ररूपं दुरासदम् ।  
आविरासीत्सुसंवृत्तं तेजः सर्वगुणात्मकम् ॥ ३९ ॥  
कुबेरयमवह्नीनां शरीरेभ्यः समन्ततः ।  
निश्चक्राम महत्तेजो वरुणस्य तथैव च ॥ ४० ॥  
अन्येषां चैव देवानां शरीरेभ्योऽतिभास्वरम् ।  
निर्गतं तन्महातेजोराशिरासीन्महोज्ज्वलः ॥ ४१ ॥  
तं दृष्ट्वा विस्मिताः सर्वे देवा विष्णुपुरोगमाः ।  
तेजोराशिं महादिव्यं हिमाचलमिवापरम् ॥ ४२ ॥  
पश्यतां तत्र देवानां तेजःपुञ्जसमुद्‌भवा ।  
बभूवातिवरा नारी सुन्दरी विस्मयप्रदा ॥ ४३ ॥  
त्रिगुणा सा महालक्ष्मीः सर्वदेवशरीरजा ।  
अष्टादशभुजा रम्या त्रिवर्णा विश्वमोहिनी ॥ ४४ ॥  
श्वेतानना कृष्णनेत्रा संरक्ताधरपल्लवा ।  
ताम्रपाणितला कान्ता दिव्यभूषणभूषिता ॥ ४५ ॥  
अष्टादशभुजा देवी सहस्रभुजमण्डिता ।  
सम्भूतासुरनाशाय तेजोराशिसमुद्‌भवा ॥ ४६ ॥  
जनमेजय उवाच  
कृष्ण देव महाभाग सर्वज्ञ मुनिसत्तम ।  
विस्तरं ब्रूहि तस्यास्त्वं शरीरस्य समुद्‌भवम् ॥ ४७ ॥  
एकीभूतं च सर्वेषां तेजः किं वा पृथक् स्थितम् ।  
अङ्गानि चैव तस्यास्तु सर्वतेजोमयानि वा ॥ ४८ ॥  
भिन्नभागविभागेन जातान्यङ्गानि यानि तु ।  
मुखनासाक्षिभेदेन सर्वत्रैकभवानि च ॥ ४९ ॥  
ब्रूहि तद्विस्तरं व्यास शरीराङ्गसमुद्‌भवम् ।  
बभूव यस्य देवस्य तेजसोऽङ्गं यदद्‌भुतम् ॥ ५० ॥  
आयुधाभरणादीनि दत्तानि यैर्यथा यथा ।  
तत्सर्वं श्रोतुकामोऽस्मि त्वन्मुखाम्बुजनिर्गतम् ॥ ५१ ॥  
न हि तृप्याम्यहं ब्रह्मन् सुधामयरसं पिबन् ।  
चरितञ्च महालक्ष्यास्त्वन्मुखाम्भोजनिःसृतम् ॥ ५२ ॥  
सूत उवाच  
इति तस्य वचः श्रुत्वा राज्ञः सत्यवतीसुतः ।  
उवाच मधुरं वाक्यं प्रीणयन्निव भूपतिम् ॥ ५३ ॥  
व्यास उवाच  
शृणु राजन्महाभाग विस्तरेण ब्रवीमि ते ।  
यथामति कुरुश्रेष्ठ तस्या देहसमुद्‌भवम् ॥ ५४ ॥  
न ब्रह्मा न हरिः साक्षान्न रुद्रो न च वासवः ।  
याथातथ्येन तद्‌रूपं वक्तुमीशः कदाचन ॥ ५५ ॥  
कथं जानाम्यहं देव्या यद्‌रूपं यादृशं यतः ।  
वाचारम्भणमात्रं तदुत्पन्नेति ब्रवीमि यत् ॥ ५६ ॥  
सा नित्या सर्वदैवास्ते देवकार्यार्थसिद्धये ।  
नानारूपा त्वेकरूपा जायते कार्यगौरवात् ॥ ५७ ॥  
यथा नटो रङ्गगतो नानारूपो भवत्यसौ ।  
एकरूपस्वभावोऽपि लोकरञ्जनहेतवे ॥ ५८ ॥  
तथैषा देवकार्यार्थमरूपापि स्वलीलया ।  
करोति बहुरूपाणि निर्गुणा सगुणानि च ॥ ५९ ॥  
कार्यकर्मानुसारेण नामानि प्रभवन्ति हि ।  
धात्वर्थगुणयुक्तानि गौणानि सुबहून्यपि ॥ ६० ॥  
तद्वै बुद्ध्यनुसारेण प्रब्रवीमि नराधिप ।  
यथा तेजःसमुद्‌भूतं रूपं तस्या मनोहरम् ॥ ६१ ॥  
शङ्करस्य च यत्तेजस्तेन तन्मुखपङ्कजम् ।  
श्वेतवर्णं शुभाकारमजायत महत्तरम् ॥ ६२ ॥  
केशास्तस्यास्तथा स्निग्धा याम्येन तेजसाभवन् ।  
वक्राग्राश्चातिदीर्घा वै मेघवर्णा मनोहराः ॥ ६३ ॥  
नयनत्रितयं तस्या जज्ञे पावकतेजसा ।  
कृष्णं रक्तं तथा श्वेतं वर्णत्रयविभूषितम् ॥ ६४ ॥  
वक्रे स्निग्धे कृष्णवर्णे सन्ध्ययोस्तेजसा भ्रुवौ ।  
जाते देव्याः सुतेजस्के कामस्य धनुषीव ते ॥ ६५ ॥  
वायोश्च तेजसा शस्तौ श्रवणौ सम्बभूवतुः ।  
नातिदीर्घो नातिह्रस्वौ दोलाविव मनोभुवः ॥ ६६ ॥  
तिलपुष्पसमाकारा नासिका सुमनोहरा ।  
सञ्जाता स्निग्धवर्णा वै धनदस्य च तेजसा ॥ ६७ ॥  
दन्ताः शिखरिणः श्लक्ष्णाः कुन्दाग्रसदृशाः समाः ।  
सञ्जाताः सुप्रभा राजन् प्राजापत्येन तेजसा ॥ ६८ ॥  
अधरश्चातिरक्तोऽस्याः सञ्जातोऽरुणतेजसा ।  
उत्तरोष्ठस्तथा रम्यः कार्तिकेयस्य तेजसा ॥ ६९ ॥  
अष्टादशभुजाकारा बाहवो विष्णुतेजसा ।  
वसूनां तेजसाङ्गुल्यो रक्तवर्णास्तथाभवन् ॥ ७० ॥  
सौम्येन तेजसा जातं स्तनयोर्युग्ममुत्तमम् ।  
ऐन्द्रेणास्यास्तथा मध्यं जातं त्रिवलिसंयुतम् ॥ ७१ ॥  
जङ्घोरू वरुणस्याथ तेजसा सम्बभूवतुः ।  
नितम्बः स तु सञ्जातो विपुलस्तेजसा भुवः ॥ ७२ ॥  
एवं नारी शुभाकारा सुरूपा सुस्वरा भृशम् ।  
समुत्पन्ना तथा राजंस्तेजोराशिसमुद्‌भवा ॥ ७३ ॥  
तां दृष्ट्वा सुष्ठुसर्वाङ्गीं सुदतीं चारुलोचनाम् ।  
मुदं प्रापुः सुराः सर्वे महिषेण प्रपीडिताः ॥ ७४ ॥  
विष्णुस्त्वाह सुरान्सर्वान्भूषणान्यायुधानि च ।  
प्रयच्छन्तु शुभान्यस्यै देवाः सर्वाणि साम्प्रतम् ॥ ७५ ॥  
स्वायुधेभ्यः समुत्पाद्य तेजोयुक्तानि सत्वराः ।  
समर्पयन्तु सर्वेऽद्य देव्यै नानायुधानि वै ॥ ७६ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
पञ्चमस्कन्धे देव्याः स्वरूपोद्‌भववर्णनं नामाष्टमोऽध्यायः ॥ ८ ॥
