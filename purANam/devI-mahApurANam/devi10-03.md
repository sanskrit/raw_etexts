सूतउवाच  
एवं समुपदिश्यायं देवर्षिः परमः स्वराट् ।  
जगाम ब्रह्मणो लोकं स्वैरचारी महामुनिः ॥ १ ॥  
गते मुनिवरे विन्ध्यश्चिन्तां लेभेऽनपायिनीम् ।  
नैव शान्तिं स लेभे च सदान्तःकृतशोचनः ॥ २ ॥  
कथं किं त्वत्र मे कार्यं कथं मेरुं जयाम्यहम् ।  
नैव शान्तिं लभे नापि स्वास्थ्यं मे मानसे भवेत् ॥ ३ ॥  
(धिगुत्साहं च मानं च धिङ्‌मे कीर्तिं च धिक्कुलम्)  
धिग्बलं मे पौरुषं धिक् स्मृतं पूर्वैर्महात्मभिः ।  
एवं चिन्तयमानस्य विन्ध्यस्य मनसि स्फुटम् ॥ ४ ॥  
प्रादुर्भूता मतिः कार्ये कर्तव्ये दोषकारिणी ।  
मेरुप्रदक्षिणां कुर्वन्नित्यमेव दिवाकरः ॥ ५ ॥  
सग्रहर्क्षगणोपेतः सदा दृप्यत्ययं नगः ।  
तस्य मार्गस्य संरोधं करिष्यामि निजैः करैः ॥ ६ ॥  
तदा निरुद्धो द्युमणिः परिक्रामेत्कथं नगम् ।  
एवं मार्गे निरुद्धे तु मया दिनकरस्य च ॥ ७ ॥  
भग्नदर्पो दिव्यनगो भविष्यति विनिश्चयम् ।  
एवं निश्चित्य विन्ध्याद्रिः खं स्पृशन् ववृधे भुजैः ॥ ८ ॥  
महोन्नतैः शृङ्‌गवरैः सर्वं व्याप्य व्यवस्थितः ।  
कदोदेष्यति भास्वांस्तं रोधयिष्याम्यहं कदा ॥ ९ ॥  
एवं सञ्चिन्तयानस्य सा व्यतीयाय शर्वरी ।  
प्रभातं विमलं जज्ञे दिशो वितिमिराः करैः ॥ १० ॥  
कुर्वन्स निर्गतो भानुरुदयायोदये गिरौ ।  
प्रकाशते स्म विमलं नभो भानुकरैः शुभैः ॥ ११ ॥  
विकासं नलिनी भेजे मीलनं च कुमुद्वती ।  
स्वानि कार्याणि सर्वे च लोकाः समुपतस्थिरे ॥ १२ ॥  
हव्यं कव्यं भूतबलिं देवानां च प्रवर्धयन् ।  
प्राह्णापराह्णमध्याह्नविभागेन त्विषां पतिः ॥ १३ ॥
एवं प्राचीं तथाग्नेयीं समाश्वास्य वियोगिनीम् ।  
ज्वलन्तीं चिरकालीनविरहादिव कामिनीम् ॥ १४ ॥  
भास्करोऽथ कृशानोश्च दिशं नूनं विहाय च ।  
याम्यां गन्तुं ततस्तूर्णं प्रतस्थे कमलाकरः ॥ १५ ॥  
न शशाकाग्रतो गन्तुं ततोऽनूरुर्व्यजिज्ञपत् ।  
अनूरुरुवाच  
भानो मानोन्नतो विन्ध्यो निरुध्य गगनं स्थितः ॥ १६ ॥  
स्पर्धते मेरुणा प्रेप्सुस्त्वद्दत्तां च प्रदक्षिणाम् ।  
सूत उवाच  
अनूरुवाक्यमाकर्ण्य सविता ह्यास चिन्तयन् ॥ १७ ॥  
अहो गगनमार्गोऽपि रुध्यते चातिविस्मयः ।  
प्रायः शूरो न किं कुर्यादुत्पथे वर्त्मनि स्थितः ॥ १८ ॥  
निरुद्धो नो वाजिमार्गो दैवं हि बलवत्तरम् ।  
राहुबाहुग्रहव्यग्रो यः क्षणं नावतिष्ठते ॥ १९ ॥  
स चिरं रुद्धमार्गोऽपि किं करोति विधिर्बली ।  
एवं च मार्गे संरुद्धे लोकाः सर्वे च सेश्वराः ॥ २० ॥  
नान्वविन्दन्त शरणं कर्तव्यं नान्वपद्यत ।  
चित्रगुप्तादयः सर्वे कालं जानन्ति सूर्यतः ॥ २१ ॥  
संरुद्धो विन्ध्यगिरिणा अहो दैवविपर्ययः ।  
यदा निरुद्धः सविता गिरिणा स्पर्धया तदा ॥ २२ ॥  
नष्टः स्वाहास्वधाकारो नष्टप्रायमभूज्जगत् ।  
एवं च पाश्चिमा लोका दाक्षिणात्यास्तथैव च ॥ २३ ॥  
निद्रामीलितचक्षुष्का निशामेव प्रपेदिरे ।  
प्राञ्चस्तथोत्तराहाश्च तीक्ष्णतापप्रतापिताः ॥ २४ ॥  
मृता नष्टाश्च भग्नाश्च विनाशमभजन् प्रजाः ।  
हाहाभूतं जगत्सर्वं स्वधाकव्यविवर्जितम् ।  
देवाः सेन्द्राः समुद्विग्नाः किं कुर्म इतिवादिनः ॥ २५ ॥
