श्रीनारायण उवाच  
एवं मीमांसतस्तस्य पद्मयोनेः परन्तप ।  
मन्वादिभिर्मुनिवरैर्मरीच्याद्यैः समन्ततः ॥ १ ॥  
ध्यायतस्तस्य नासाग्राद्विरञ्चेः सहसानघ ।  
वराहपोतो निरगादेकाङ्गुलप्रमाणतः ॥ २ ॥  
तस्यैव पश्यतः खस्थः क्षणेन किल नारद ।  
करिमात्रं प्रववृधे तदद्‌भुततमं ह्यभूत् ॥ ३ ॥  
मरीचिमुख्यैर्विप्रेन्द्रैः सनकाद्यैश्च नारद ।  
तद्‌ दृष्ट्वा सौकरं रूपं तर्कयामास पद्मभूः ॥ ४ ॥  
किमेतत्सौकरव्याजं दिव्यं सत्त्वमवस्थितम् ।  
अत्याश्चर्यमिदं जातं नासिकाया विनिःसृतम् ॥ ५ ॥  
दृष्टोऽङ्गुष्ठशिरोमात्रः क्षणाच्छैलेन्द्रसन्तिभः ।  
आहोस्विद्भगवान्किं वा यज्ञो मे खेदयन्मनः ॥ ६ ॥  
इति तर्कयतस्तस्य ब्रह्मणः परमात्मनः ।  
वराहरूपो भगवाञ्जगर्जाचलसन्निभः ॥ ७ ॥  
विरञ्चिं हर्षयामास संहतांश्च द्विजोत्तमान् ।  
स्वगर्जशब्दमात्रेण दिक्प्रान्तमनुनादयन् ॥ ८ ॥  
ते निशम्य स्वखेदस्य क्षयितुं घुर्घुरस्वनम् ।  
जनस्तपःसत्यलोकवासिनोऽमरवर्यकाः ॥ ९ ॥  
छन्दोमयैः स्तोत्रवरैर्ऋक्सामाथर्वसम्भवैः ।  
वचोभिः पुरुषं त्वाद्यं द्विजेन्द्राः पर्यवाकिरन् ॥ १० ॥  
तेषां स्तोत्रं निशम्याद्यो भगवान् हरिरीश्वरः ।  
कृपावलोकमात्रेणानुगृहीत्वाऽऽप आविशत् ॥ ११ ॥  
तस्यान्तर्विशतः क्रूरसटाघातप्रपीडितः ।  
समुद्रोऽथाब्रवीद्देव रक्ष मां शरणार्तिहन् ॥ १२ ॥  
इत्याकर्ण्य समुद्रोक्तं वचनं हरिरीश्वरः ।  
विदारयञ्जलचराञ्जगामान्तर्जले विभुः ॥ १३ ॥  
इतस्ततोऽभिधावन्सन् विचिन्वन्पृथिवीं धराम् ।  
आघ्रायाघ्राय सर्वेशो धरामासादयच्छनैः ॥ १४ ॥  
अन्तर्जलगतां भूमिं सर्वसत्त्वाश्रयां तदा ।  
भूमिं स देवदेवेशो दंष्ट्रयोदाजहार ताम् ॥ १५ ॥  
तां समुद्धृत्य दंष्ट्राग्रे यज्ञेशो यज्ञपूरूषः ।  
शुशुभे दिग्गजो यद्वदुद्धृत्याथ सुपद्मीनीम् ॥ १६ ॥  
तं दृष्ट्वा देवदेवेशो विरञ्चिः समनुः स्वराट् ।  
तुष्टाव वाग्भिर्देवेशं दंष्ट्रोद्धतवसुन्धरम् ॥ १७ ॥  
ब्रह्मोवाच  
जितं ते पुण्डरीकाक्ष भक्तानामार्तिनाशन ।  
खर्वीकृतसुराधार सर्वकामफलप्रद ॥ १८ ॥  
इयं च धरणी देव शोभते वसुधा तव ।  
पद्मिनीव सुपत्राढ्या मतङ्गजकरोद्धृता ॥ १९ ॥
इदं च ते शरीरं वै शोभते भूमिसङ्गमात् ।  
उद्धृताम्बुजशुण्डाग्रकरीन्द्रतनुसन्निभम् ॥ २० ॥  
नमो नमस्ते देवेश सृष्टिसंहारकारक ।  
दानवानां विनाशाय कृतनानाकृते प्रभो ॥ २१ ॥  
अग्रतश्च नमस्तेऽस्तु पृष्ठतश्च नमो नमः ।  
सर्वामराधारभूत बृहद्धाम नमोऽस्तु ते ॥ २२ ॥  
त्वयाहं च प्रजासर्गे नियुक्त: शक्तिबृंहितः ।  
त्वदाज्ञावशतः सर्गं करोमि विकरोमि च ॥ २३ ॥  
त्वत्सहायेन देवेशा अमराश्च पुरा हरे ।  
सुधां विभेजिरे सर्वे यथाकालं यथाबलम् ॥ २४ ॥  
इन्द्रस्त्रिलोकीसाम्राज्यं लब्धवांस्तन्निदेशत: ।  
भुनक्ति लक्ष्मीं बहुलां सुरसङ्घप्रपूजित: ॥ २५ ॥  
वह्निः पावकतां लब्ध्वा जाठरादिविभेदतः ।  
देवासुरमनुष्याणां करोत्याप्यायनं तथा ॥ २६ ॥  
धर्मराजोऽथ पितॄणामधिपः सर्वकर्मदृक् ।  
कर्मणां फलदातासौ त्वन्नियोगादधीश्वरः ॥ २७ ॥  
नैर्ऋतो रक्षसामीशो यक्षो विघ्नविनाशन: ।  
सर्वेषां प्राणिनां कर्मसाक्षी त्वत्तः प्रजायते ॥ २८ ॥  
वरुणो यादसामीशो लोकपालो जलाधिपः ।  
त्वदाज्ञाबलमाश्रित्य लोकपालत्वमागतः ॥ २९ ॥  
वायुर्गन्धवह: सर्वभूतप्राणनकारणम् ।  
जातस्तव निदेशेन लोकपालो जगद्‌गुरुः ॥ ३० ॥  
कुबेरः किन्नरादीनां यक्षाणां जीवनाश्रयः ।  
त्वदाज्ञान्तर्गतः सर्वलोकपेषु च मान्यभूः ॥ ३१ ॥  
ईशान: सर्वरुद्राणामीश्वरान्तकरः प्रभुः ।  
जातो लोकेशवन्द्योऽसौ सर्वदेवाधिपालकः ॥ ३२ ॥  
नमस्तुभ्यं भगवते जगदीशाय कुर्महे ।  
यस्यांशभागाः सर्वे हि जाता देवाः सहस्रशः ॥ ३३ ॥  
नारद उवाच  
एवं स्तुतो विश्वसृजा भगवानादिपूरुष: ।  
लीलावलोकमात्रेणाप्यनुग्रहमवासृजत् ॥ ३४ ॥  
तत्रैवाभ्यागतं दैत्यं हिरण्याक्षं महासुरम् ।  
रुन्धानमध्वनो भीमं गदयाताडयद्धरि: ॥ ३५ ॥  
तद्‌रक्तपङ्कदिग्धाङ्गो भगवानादिपूरुषः ।  
उद्धृत्य धरणीं देवो दंष्ट्रया लीलयाप्सु ताम् ॥ ३६ ॥  
निवेश्य लोकनाथेशो जगाम स्थानमात्मनः ।  
एतद्‌भगवतश्चित्रं धरण्युद्धरणं परम् ॥ ३७ ॥  
शृणुयाद्य: पुमान् यश्च पठेच्चरितमुत्तमम् ।  
सर्वपापविनिर्मुक्तो वैष्णवीं गतिमाप्नुयात् ॥ ३८॥  
इति श्रीमद्देवीभागवते महापुराणेअष्टादशसाहस्र्यां  
संहितायामष्टमस्कन्धे धरण्युद्धारवर्णनं नाम द्वितीयोऽध्यायः ॥ २ ॥
