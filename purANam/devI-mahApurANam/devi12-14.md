सूत उवाच  
अर्धश्लोकात्मकं यत्तु देवीवक्त्राब्जनिर्गतम् ।  
श्रीमद्भागवतं नाम वेदसिद्धान्तबोधकम् ॥ १ ॥  
उपदिष्टं विष्णुवे यद्वटपत्रनिवासिने ।  
शतकोटिप्रविस्तीर्णं तत्कृतं ब्रह्मणा पुरा ॥ २ ॥  
तत्सारमेकतः कृत्वा व्यासेन शुकहेतवे ।  
अष्टादशसहस्रं तु द्वादशस्कन्धसंयुतम् ॥ ३ ॥  
देवीभागवतं नाम पुराणं ग्रथितं पुरा ।  
अद्यापि देवलोके तद्‌बहुविस्तीर्णमस्ति हि ॥ ४ ॥  
नानेन सदृशं पुण्यं पवित्रं पापनाशनम् ।  
पदे पदेऽश्वमेधस्य फलमाप्नोति मानवः ॥ ५ ॥  
पौराणिकं पूजयित्वा वस्त्राद्याभरणादिभिः ।  
व्यासबुद्ध्या तन्मुखात्तु श्रुत्वैतत्समुपोषितः ॥ ६ ॥  
लिखित्वा निजहस्तेन लेखकेनाथवा मुने ।  
प्रौष्ठपद्यां पौर्णमास्यां हेमसिंहसमन्वितम् ॥ ७ ॥  
दद्यात्पौराणिकायाथ दक्षिणां च पयस्विनीम् ।  
सालङ्‌कृतां सवत्सां च कपिलां हेममालिनीम् ॥ ८ ॥  
भोजयेद्ब्राह्मणानन्तेऽप्यध्यायपरिसम्मितान् ।  
सुवासिनीस्तावतीश्च कुमारीर्बटुकैः सह ॥ ९ ॥  
देवीबुद्ध्या पूजयेत्तान्वसनाभरणादिभिः ।  
पायसान्नवरेणापि गन्धस्रक्कुसुमादिभिः ॥ १० ॥  
पुराणदानेनैतेन भूदानस्य फलं लभेत् ।  
इहलोके सुखी भूत्वाप्यन्ते देवीपुरं व्रजेत् ॥ ११ ॥  
नित्यं यः शृणुयाद्भक्त्या देवीभागवतं परम् ।  
न तस्य दुर्लभं किञ्चित्कदाचित्क्वचिदस्ति हि ॥ १२ ॥  
अपुत्रो लभते पुत्रान्धनार्थी धनमाप्नुयात् ।  
विद्यार्थी प्राप्नुयाद्विद्यां कीर्तिमण्डितभूतलः ॥ १३ ॥  
वन्ध्या वा काकवन्ध्या वा मृतवन्ध्या च याङ्‌गना ।  
श्रवणादस्य तद्दोषान्निवर्तेत न संशयः ॥ १४ ॥  
यद्‌गेहे पुस्तकं चैतत्पूजितं यदि तिष्ठति ।  
तद्‌गेहं न त्यजेन्नित्यं रमा चैव सरस्वती ॥ १५ ॥  
नेक्षन्ते तत्र वेतालडाकिनीराक्षसादयः ।  
ज्वरितं तु नरं स्पृष्ट्वा पठेदेतत्समाहितः ॥ १६ ॥
मण्डलान्नाशमाप्नोति ज्वरो दाहसमन्वितः ।  
शतावृत्त्यास्य पठनात्क्षयरोगो विनश्यति ॥ १७ ॥  
प्रतिसन्ध्यं पठेद्यस्तु सन्ध्यां कृत्वा समाहितः ।  
एकैकमस्य चाध्यायं स नरो ज्ञानवान्भवेत् ॥ १८ ॥  
शकुनांश्चैव वीक्षेत कार्याकार्येषु चैव हि ।  
तत्प्रकारः पुरस्तात्तु कथितोऽस्ति मया मुने ॥ १९ ॥  
नवरात्रे पठेन्नित्यं शारदीयेऽतिभक्तितः ।  
तस्याम्बिका तु सन्तुष्टा ददातीच्छाधिकं फलम् ॥ २० ॥  
वैष्णवैश्चैव शैवैश्च रमोमा प्रीयते सदा ।  
सौरैश्च गाणपत्यैश्च स्वेष्टशक्तेश्च तुष्टये ॥ २१ ॥  
पठितव्यं प्रयत्नेन नवरात्रचतुष्टये ।  
वैदिकैर्निजगायत्रीप्रीतये नित्यशो मुने ॥ २२ ॥  
पठितव्यं प्रयत्नेन विरोधो नात्र कस्यचित् ।  
उपासना तु सर्वेषां शक्तियुक्तास्ति सर्वदा ॥ २३ ॥  
तच्छक्तेरेव तोषार्थं पठितव्यं सदा द्विजैः ।  
स्त्रीशूद्रो न पठेदेतत्कदापि च विमोहितः ॥ २४ ॥  
शृणुयाद्‌द्विजवक्त्रात्तु नित्यमेवेति च स्थितिः ।  
किं पुनर्बहुनोक्तेन सारं वक्ष्यामि तत्त्वतः ॥ २५ ॥  
वेदसारमिदं पुण्यं पुराणं द्विजसत्तमाः ।  
वेदपाठसमं पाठे श्रवणे च तथैव हि ॥ २६ ॥  
सच्चिदानन्दरूपां तां गायत्रीप्रतिपादिताम् ।  
नमामि ह्रींमयीं देवीं धियो यो नः प्रचोदयात् ॥ २७ ॥  
इति सूतवचः श्रुत्वा नैमिषीयास्तपोधनाः ।  
पूजयामासुरत्युच्चैः सूतं पौराणिकोत्तमम् ॥ २८ ॥  
प्रसन्नहृदयाः सर्वे देवीपादाम्बुजार्चकाः ।  
निर्वृतिं परमां प्राप्ताः पुराणस्य प्रभावतः ॥ २९ ॥  
नमश्चक्रुः पुनः सूतं क्षमाप्य च मुहुर्मुहुः ।  
संसारवारिधेस्तात प्लवोऽस्माकं त्वमेव हि ॥ ३० ॥  
इति स मुनिवराणामग्रतः श्रावयित्वा  
     सकलनिगमगुह्यं दौर्गमेतत्पुराणम् ।  
नतमथ मुनिसङ्‌घं वर्धयित्वाऽऽशिषाम्बा-  
     चरणकमलभृङ्‌गो निर्जगामाथ सूतः ॥ ३१ ॥
