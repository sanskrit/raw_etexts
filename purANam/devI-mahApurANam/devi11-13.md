श्रीनारायण उवाच  
महापातकसङ्‌घाश्च पातकान्यपराण्यपि ।  
नश्यन्ति मुनिशार्दूल सत्यं सत्यं न चान्यथा ॥ १ ॥  
एकं भस्म धृतं येन तस्य पुण्यफलं शृणु ।  
यतीनां ज्ञानदं प्रोक्तं वानस्थानां विरक्तिदम् ॥ २ ॥  
गृहस्थानां मुने तद्वद्धर्मवृद्धिकरं तथा ।  
ब्रह्मचर्याश्रमस्थानां स्वाध्यायप्रदमेव च ॥ ३ ॥  
शूद्राणां पुण्यदं नित्यमन्येषां पापनाशनम् ।  
भस्मनोद्धूलनं चैव तथा तिर्यक् त्रिपुण्ड्रकम् ॥ ४ ॥  
रक्षार्थं सर्वभूतानां विधत्ते वैदिकी श्रुतिः ।  
भस्मनोद्धूलनं चैव तथा तिर्यक् त्रिपुण्ड्रकम् ॥ ५ ॥  
यज्ञत्वेनैव सर्वेषां विधत्ते वैदिकी श्रुतिः ।  
भस्मनोद्धूलनं चैव तथा तिर्यक् त्रिपुण्ड्रकम् ॥ ६ ॥  
सर्वधर्मतया तेषां विधत्ते वैदिकी श्रुतिः ।  
भस्मनोद्धूलनं चैव तथा तिर्यक् त्रिपुण्ड्रकम् ॥ ७ ॥  
माहेश्वराणां लिङ्‌गार्थं विधत्ते वैदिकी श्रुतिः ।  
भस्मनोद्धूलनं चैव तथा तिर्यक् त्रिपुण्ड्रकम् ॥ ८ ॥  
विज्ञानार्थं च सर्वेषां विधत्ते वैदिकी श्रुतिः ।  
शिवेन विष्णुना चैव ब्रह्मणा वज्रिणा तथा ॥ ९ ॥  
हिरण्यगर्भेण तदवतारैर्वरुणादिभिः ।  
देवताभिर्धृतं भस्म त्रिपुण्ड्रोद्धूलनात्मकम् ॥ १० ॥  
उमादेव्या च लक्ष्या च वाचा चान्याभिरास्तिकैः ।  
सर्वस्त्रीभिर्धृतं भस्म त्रिपुण्ड्रोद्धूलनात्मना ॥ ११ ॥  
यक्षराक्षसगन्धर्वसिद्धविद्याधरादिभिः ।  
मुनिभिश्च धृतं भस्म त्रिपुण्ड्रोद्धूलनात्मना ॥ १२ ॥  
ब्राह्मणैः क्षत्रियैर्वैश्यैः शूद्रेरपि च सङ्‌करैः ।  
अपभ्रंशैर्धृतं भस्म त्रिपुण्ड्रोद्धूलनात्मना ॥ १३ ॥  
उद्धूलनं त्रिपुण्ड्रं च यैः समाचरितं मुदा ।  
त एव शिष्टा विद्वांसो नेतरे मुनिपुङ्‌गव ॥ १४ ॥  
शिवलिङ्‌गं मणिः सख्यं मन्त्रः पञ्चाक्षरस्तथा ।  
विभूतिरौषधं पुंसां मुक्तिस्त्रीवश्यकर्मणि ॥ १५ ॥  
भुनक्ति यत्र भस्माङ्‌गो मूर्खो वा पण्डितोऽपि वा ।  
तत्र भुङ्‌क्ते महादेवः सपत्नीको वृषध्वजः ॥ १६ ॥  
भस्मसञ्छन्नसर्वाङ्‌गमनुगच्छति यः पुमान् ।  
सर्वपातकयुक्तोऽपि पूजितो मानवोऽचिरात् ॥ १७ ॥  
भस्मसञ्छन्नसर्वाङ्‌गं यः स्तौति श्रद्धया सह ।  
सर्वपातकयुक्तोऽपि पूज्यते मानवोऽचिरात् ॥ १८ ॥  
त्रिपुण्ड्रधारिणे भिक्षाप्रदानेन हि केवलम् ।  
तेनाधीतं श्रुतं तेन तेन सर्वमनुष्ठितम् ॥ १९ ॥
येन विप्रेण शिरसि त्रिपुण्ड्रं भस्मना कृतम् ।  
कीकटेष्वपि देशेषु यत्र भूतिविभूषणः ॥ २० ॥  
मानवस्तु वसेन्नित्यं काशीक्षेत्रसमं हि तत् ।  
दुःशीलः शीलयुक्तो वा योगयुक्तोऽप्यलक्षणः ॥ २१ ॥  
भूतिशासनयुक्तो वा स पूज्यो मम पुत्रवत् ।  
छद्मनापि चरेद्यो हि भूतिशासनमैश्वरम् ॥ २२ ॥  
सोऽपि यां गतिमाप्नोति न तां यज्ञशतैरपि ।  
सम्पर्काल्लीलया वापि भयाद्वा धारयेत्तु यः ॥ २३ ॥  
विधियुक्तो विभूतिं तु स च पूज्यो यथा ह्यहम् ।  
शिवस्य विष्णोर्देवानां ब्रह्मणस्तृप्तिकारणम् ॥ २४ ॥  
पार्वत्याश्च महालक्ष्या भारत्यास्तृप्तिकारणम् ।  
न दानेन न यज्ञेन न तपोभिः सुदुर्लभैः ॥ २५ ॥  
न तीर्थयात्रया पुण्यं त्रिपुण्ड्रेण च लभ्यते ।  
दानं यज्ञाश्च धर्माश्च तीर्थयात्राश्च नारद ॥ २६ ॥  
ध्यानं तपस्त्रिपुण्ड्रस्य कलां नार्हन्ति षोडशीम् ।  
यथा राजा स्वचिह्नाङ्‌कं स्वजनं मन्यते सदा ॥ २७ ॥  
तथा शिवस्त्रिपुण्ड्राङ्‌कं स्वकीयमिव मन्यते ।  
द्विजातिर्वान्यजातिर्वा शुद्धचित्तेन भस्मना ॥ २८ ॥  
धारयेद्यस्त्रिपुण्ड्राङ्‌कं रुद्रस्तेन वशीकृतः ।  
त्यक्तसर्वाश्रमाचारो लुप्तसर्वक्रियोऽपि सः ॥ २९ ॥  
सकृत्तिर्यक्त्रिपुण्ड्राङ्‌कं धारयेत्सोऽपि मुच्यते ।  
नास्य ज्ञानं परीक्षेत न कुलं न व्रतं तथा ॥ ३० ॥  
त्रिपुण्ड्राङ्‌कितभालेन पूज्य एव हि नारद ।  
शिवमन्त्रात्परो मन्त्रो नास्ति तुल्यं शिवात्परम् ॥ ३१ ॥  
शिवार्चनात्परं पुण्यं न हि तीर्थं च भस्मना ।  
रुद्राग्नेर्यत्परं तीर्थं तद्भस्म परिकीर्तितम् ॥ ३२ ॥  
ध्वंसनं सर्वदुःखानां सर्वपापविशोधनम् ।  
अन्त्यजो वाधमो वापि मूर्खो वा पण्डितोऽपि वा ॥ ३३ ॥  
यस्मिन्देशे वसेन्नित्यं भूतिशासनसंयुतः ।  
तस्मिन्सदाशिवः सोमः सर्वभूतगणैर्वृतः ।  
सर्वतीर्थेश्च संयुक्तः सान्निध्यं कुरुते सदा ॥ ३४ ॥  
एतानि पञ्चशिवमन्त्रपवित्रितानि  
     भस्मानि कामदहनाङ्‌गविभूषितानि ।  
त्रैपुण्ड्रकाणि रचितानि ललाटपट्टे  
     लुम्पन्ति दैवलिखितानि दुरक्षराणि ॥ ३५ ॥
