श्रीनारायण उवाच  
शृणु नारद वक्ष्यामि स्वधोपाख्यानमुत्तमम् ।  
पितॄणां च तृप्तिकरं श्राद्धान्तफलवर्धनम् ॥ १ ॥  
सृष्टेरादौ पितृगणान्ससर्ज जगतां विधिः ।  
चतुरश्च मूर्तिमतस्त्रींश्च तेजःस्वरूपिणः ॥ २ ॥  
दृष्ट्वा सप्तपितृगणान् सुखरूपान्मनोहरान् ।  
आहारं ससृजे तेषां श्राद्धं तर्पणपूर्वकम् ॥ ३ ॥  
स्नानं तर्पणपर्यन्तं श्राद्धं तु देवपूजनम् ।  
आह्निकं च त्रिसन्ध्यान्तं विप्राणां च श्रुतौ श्रुतम् ॥ ४ ॥  
नित्यं न कुर्याद्यो विप्रस्त्रिसन्ध्यं श्राद्धतर्पणम् ।  
बलिं वेदध्वनिं सोऽपि विषहीनो यथोरगः ॥ ५ ॥  
देवीसेवाविहीनश्च श्रीहरेरनिवेद्यभुक् ।  
भस्मान्तं सूतकं तस्य न कर्मार्हश्च नारद ॥ ६ ॥  
ब्रह्मा श्राद्धादिकं सृष्ट्वा जगाम पितृहेतवे ।  
न प्राप्नुवन्ति पितरो ददति ब्राह्मणादयः ॥ ७ ॥  
सर्वे च जग्मुः क्षुधिताः खिन्नास्तु ब्रह्मणः सभाम् ।  
सर्वं निवेदनं चक्रुस्तमेव जगतां विधिम् ॥ ८ ॥  
ब्रह्मा च मानसीं कन्यां ससृजे च मनोहराम् ।  
रूपयौवनसम्पन्नां शतचन्द्रनिभाननाम् ॥ ९ ॥  
विद्यावतीं गुणवतीमतिरूपवतीं सतीम् ।  
श्वेतचम्पकवर्णाभां रत्नभूषणभूषिताम् ॥ १० ॥  
विशुद्धां प्रकृतेरंशां सस्मितां वरदां शुभाम् ।  
स्वधाभिधां च सुदतीं लक्ष्मीलक्षणसंयुताम् ॥ ११ ॥  
शतपद्मपदन्यस्तपादपद्मं च बिभ्रतीम् ।  
पत्नीं पितॄणां पद्मास्यां पद्मजां पद्मलोचनाम् ॥ १२ ॥  
पितृभ्यश्च ददौ ब्रह्मा तुष्टेभ्यस्तुष्टिरूपिणीम् ।  
ब्राह्मणानां चोपदेशं चकार गोपनीयकम् ॥ १३ ॥  
स्वधान्तं मन्त्रमुच्चार्य पितृभ्यो देयमित्यपि ।  
क्रमेण तेन विप्राश्च पित्रे दानं ददुः पुरा ॥ १४ ॥  
स्वाहा शस्ता देवदाने पितृदाने स्वधा स्मृता ।  
सर्वत्र दक्षिणा शस्ता हतं यज्ञमदक्षिणम् ॥ १५ ॥  
पितरो देवता विप्रा मुनयो मनवस्तथा ।  
पूजां चक्रुः स्वधां शान्तां तुष्टुवुः परमादरात् ॥ १६ ॥  
देवादयश्च सन्तुष्टाः परिपूर्णमनोरथाः ।  
विप्रादयश्च पितरः स्वधादेवीवरेण च ॥ १७ ॥  
इत्येवं कथितं सर्वं स्वधोपाख्यानमेव च ।  
सर्वेषां च तुष्टिकरं किं भूयः श्रोतुमिच्छसि ॥ १८ ॥  
नारद उवाच  
स्वधापूजाविधानं च ध्यानं स्तोत्रं महामुने ।  
श्रोतुमिच्छामि यत्नेन वद वेदविदांवर ॥ १९ ॥
श्रीनारायण उवाच  
ध्यानं च स्तवनं ब्रह्मन् वेदोक्तं सर्वमङ्‌गलम् ।  
सर्वं जानासि च कथं ज्ञातुमिच्छसि वृद्धये ॥ २० ॥  
शरत्कृष्णत्रयोदश्यां मघायां श्राद्धवासरे ।  
स्वधां सम्पूज्य यत्नेन ततः श्राद्धं समाचरेत् ॥ २१ ॥  
स्वधां नाभ्यर्च्य यो विप्रः श्राद्धं कुर्यादहंमतिः ।  
न भवेत्फलभाक्सत्यं श्राद्धस्य तर्पणस्य च ॥ २२ ॥  
ब्रह्मणो मानसीं कन्यां शश्वत्सुस्थिरयौवनाम् ।  
पूज्यां वै पितृदेवानां श्राद्धानां फलदां भजे ॥ २३ ॥  
इति ध्यात्वा शिलायां वा ह्यथवा मङ्‌गले घटे ।  
दद्यात्पाद्यादिकं तस्यै मूलेनेति श्रुतौ श्रुतम् ॥ २४ ॥  
ओं ह्रीं श्रीं क्लीं स्वधादेव्यै स्वाहेति च महामुने ।  
समुच्चार्य तु सम्पूज्य स्तुत्वा तां प्रणमेद्‌ द्विजः ॥ २५ ॥  
स्तोत्रं शृणु मुनिश्रेष्ठ ब्रह्मपुत्र विशारद ।  
सर्ववाञ्छाप्रदं नॄणां ब्रह्मणा यत्कृतं पुरा ॥ २६ ॥  
श्रीनारायण उवाच  
स्वधोच्चारणमात्रेण तीर्थस्नायी भवेन्नरः ।  
मुच्यते सर्वपापेभ्यो वाजपेयफलं लभेत् ॥ २७ ॥  
स्वधा स्वधा स्वधेत्येवं यदि वारत्रयं स्मरेत् ।  
श्राद्धस्य फलमाप्नोति बलेश्च तर्पणस्य च ॥ २८ ॥  
श्राद्धकाले स्वधास्तोत्रं यः शृणोति समाहितः ।  
स लभेच्छ्राद्धसम्भूतं फलमेव न संशयः ॥ २९ ॥  
स्वधा स्वधा स्वधेत्येवं त्रिसन्ध्यं यः पठेन्नरः ।  
प्रियां विनीतां स लभेत्साध्वीं पुत्रगुणान्विताम् ॥ ३० ॥  
पितॄणां प्राणतुल्या त्वं द्विजजीवनरूपिणी ।  
श्राद्धाधिष्ठातृदेवी च श्राद्धादीनां फलप्रदा ॥ ३१ ॥  
नित्या त्वं सत्यरूपासि पुण्यरूपासि सुव्रते ।  
आविर्भावतिरोभावौ सृष्टौ च प्रलये तव ॥ ३२ ॥  
ॐ स्वस्तिश्च नमः स्वाहा स्वधा त्वं दक्षिणा तथा ।  
निरूपिताश्चतुर्वेदैः प्रशस्ताः कर्मिणां पुनः ॥ ३३ ॥  
कर्मपूर्त्यर्थमेवैता ईश्वरेण विनिर्मिताः ।  
इत्येवमुक्त्वा स ब्रह्मा ब्रह्मलोके स्वसंसदि ॥ ३४ ॥  
तस्थौ च सहसा सद्यः स्वधा साऽऽविर्बभूव ह ।  
तदा पितृभ्यः प्रददौ तामेव कमलाननाम् ॥ ३५ ॥  
तां सम्प्राप्य ययुस्ते च पितरश्च प्रहर्षिताः ।  
स्वधास्तोत्रमिदं पुण्यं यः शृणोति समाहितः ।  
स स्नातः सर्वतीर्थेषु वाञ्छितं फलमाप्नुयात् ॥ ३६ ॥  
इति श्रीमद्देवीभागवते महापुराणेऽष्टादशसाहस्र्यां  
संहितायां नवमस्कन्धे नारायणनारदसंवादे  
स्वधोपाख्यानवर्णनं नाम चतुश्चत्वारिशोऽध्यायः ॥ ४४ ॥
