नारद उवाच  
तुलसी च यदा पूज्या कृता नारायणप्रिया ।  
अस्याः पूजाविधानं च स्तोत्रं च वद साम्प्रतम् ॥ १ ॥  
केन पूजा कृता केन स्तुता प्रथमतो मुने ।  
तत्र पूज्या सा बभूव केन वा वद मामहो ॥ २ ॥  
सूत उवाच  
नारदस्य वचः श्रुत्वा प्रहस्य मुनिपुङ्‌गवः ।  
कथां कथितुमारेभे पुण्यां पापहरां पराम् ॥ ३ ॥  
श्रीनारायण उवाच  
हरिः सम्पूज्य तुलसीं रेमे च रमया सह ।  
रमासमानसौभाग्यां चकार गौरवेण च ॥ ४ ॥  
सेहे च लक्ष्मीर्गङ्‌गा च तस्याश्च नवसङ्‌गमम् ।  
सौभाग्यगौरवं कोपात्ते न सेहे सरस्वती ॥ ५ ॥  
सा तां जघान कलहे मानिनी हरिसन्निधौ ।  
व्रीडया चापमानेन सान्तर्धानं चकार ह ॥ ६ ॥  
सर्वसिद्धेश्वरी देवी ज्ञानिनां सिद्धियोगिनी ।  
जगामादर्शनं कोपात्सर्वत्र च हरेरहो ॥ ७ ॥  
हरिर्न दृष्ट्वा तुलसीं बोधयित्वा सरस्वतीम् ।  
तदनुज्ञां गहीत्वा च जगाम तुलसीवनम् ॥ ८ ॥  
तत्र गत्वा च सुस्नातो हरिः स तुलसीं सतीम् ।  
पूजयामास तां ध्यात्वा स्तोत्रं भक्त्या चकार ह ॥ ९ ॥  
लक्ष्मीमायाकामवाणीबीजपूर्वं दशाक्षरम् ।  
वृन्दावनीति ङेऽन्तं च वह्निजायान्तमेव च ॥ १० ॥  
अनेन कल्पतरुणा मन्त्रराजेन नारद ।  
पूजयेद्यो विधानेन सर्वसिद्धिं लभेद्‌ ध्रुवम् ॥ ११ ॥  
घृतदीपेन धूपेन सिन्दूरचन्दनेन च ।  
नैवेद्येन च पुष्पेण चोपचारेण नारद ॥ १२ ॥  
हरिस्तोत्रेण तुष्टा सा चाविर्भूता महीरुहात् ।  
प्रसन्ना चरणाम्भोजे जगाम शरणं शुभा ॥ १३ ॥  
वरं तस्यै ददौ विष्णुः सर्वपूज्या भवेरिति ।  
अहं त्वां धारयिष्यामि सुरूपां मूर्ध्नि वक्षसि ॥ १४ ॥  
सर्वे त्वां धारयिष्यन्ति स्वमूर्ध्नि च सुरादयः ।  
इत्युक्त्वा तां गृहीत्वा च प्रययौ स्वालयं विभुः ॥ १५ ॥  
नारद उवाच  
किं ध्यानं स्तवनं किं वा किं वा पूजाविधानकम् ।  
तुलस्याश्च महाभाग तन्मे व्याख्यातुमर्हसि ॥ १६ ॥  
श्रीनारायण उवाच  
अन्तर्हितायां तस्यां च हरिर्वृन्दावने तदा ।  
तस्याश्चक्रे स्तुतिं गत्वा तुलसीं विरहातुरः ॥ १७ ॥  
श्रीभगवानुवाच  
वृन्दरूपाश्च वृक्षाश्च यदैकत्र भवन्ति च ।  
विदुर्बुधास्तेन वृन्दां मत्प्रियां तां भजाम्यहम् ॥ १८ ॥  
पुरा बभूव या देवी त्वादौ वृन्दावने वने ।  
तेन वृन्दावनी ख्याता सौभाग्या तां भजाम्यहम् ॥ १९ ॥  
असङ्ख्येषु च विश्वेषु पूजिता या निरन्तरम् ।  
तेन विश्वपूजिताऽऽख्यां पूजितां च भजाम्यहम् ॥ २० ॥  
असङ्ख्यानि च विश्वानि पवित्राणि त्वया सदा ।  
तां विश्वपावनीं देवीं विरहेण स्मराम्यहम् ॥ २१ ॥
देवा न तुष्टाः पुष्पाणां समूहेन यया विना ।  
तां पुष्पसारां शुद्धां च द्रष्टुमिच्छामि शोकतः ॥ २२ ॥  
विश्वे यत्प्राप्तिमात्रेण भक्तानन्दो भवेद्‌ ध्रुवम् ।  
नन्दिनी तेन विख्याता सा प्रीता भवतादिह ॥ २३ ॥  
यस्या देव्यास्तुला नास्ति विश्वेषु निखिलेषु च ।  
तुलसी तेन विख्याता तां यामि शरणं प्रियाम् ॥ २४ ॥  
कृष्णजीवनरूपा सा शश्वत्प्रियतमा सती ।  
तेन कृष्णजीवनी सा सा मे रक्षतु जीवनम् ॥ २५ ॥  
इत्येवं स्तवनं कृत्वा तस्थौ तत्र रमापतिः ।  
ददर्श तुलसीं साक्षात्पादपद्मनतां सतीम् ॥ २६ ॥  
रुदतीमवमानेन मानिनीं मानपूजिताम् ।  
प्रियां दृष्ट्वा प्रियः शीघ्रं वासयामास वक्षसि ॥ २७ ॥  
भारत्याज्ञां गहीत्वा च स्वालयं च ययौ हरिः ।  
भारत्या सह तत्प्रीतिं कारयामास सत्वरम् ॥ २८ ॥  
वरं विष्णुर्ददौ तस्यै सर्वपूज्या भवेरिति ।  
शिरोधार्या च सर्वेषां वन्द्या मान्या ममेति च ॥ २९ ॥  
विष्णोर्वरेण सा देवी परितुष्टा बभूव च ।  
सरस्वती तामाकृष्य वासयामास सन्निधौ ॥ ३० ॥  
लक्ष्मीर्गङ्‌गा सस्मिता च तां समाकृष्य नारद ।  
गृहं प्रवेशयामास विनयेन सतीं तदा ॥ ३१ ॥  
वृन्दा वृन्दावनी विश्वपूजिता विश्वपावनी ।  
पुष्पसारा नन्दनी च तुलसी कृष्णजीवनी ॥ ३२ ॥  
एतन्नामाष्टकञ्चैव स्तोत्रं नामार्थसंयुतम् ।  
यः पठेत्तां च सम्पूज्य सोऽश्वमेधफलं लभेत् ॥ ३३ ॥  
कार्तिक्यां पूर्णिमायां च तुलस्या जन्म मङ्‌गलम् ।  
तत्र तस्याश्च पूजा च विहिता हरिणा पुरा ॥ ३४ ॥  
तस्यां यः पूजयेत्तां च भक्त्या वै विश्वपावनीम् ।  
सर्वपापाद्विनिर्मुक्तो विष्णुलोकं स गच्छति ॥ ३५ ॥  
कार्तिके तुलसीपत्रं यो ददाति च विष्णुवे ।  
गवामयुतदानस्य फलं प्राप्नोति निश्चितम् ॥ ३६ ॥  
अपुत्रो लभते पुत्रं प्रियाहीनो लभेत्प्रियाम् ।  
बन्धुहीनो लभेद्‌ बन्धून् स्तोत्रश्रवणमात्रतः ॥ ३७ ॥  
रोगी प्रमुच्यते रोगाद्‌ बद्धो मुच्येत बन्धनात् ।  
भयान्मुच्येत भीतस्तु पापान्मुच्येत पातकी ॥ ३८ ॥  
इत्येवं कथितं स्तोत्रं ध्यानं पूजाविधिं शृणु ।  
त्वमेव वेदे जानासि कण्वशाखोक्तमेव च ॥ ३९ ॥  
तद‌्वृक्षे पूजयेत्तां च भक्त्या चावाहनं विना ।  
तां ध्यात्वा चोपचारेण ध्यानं पातकनाशनम् ॥ ४० ॥  
तुलसीं पुष्पसारां च सतीं पूतां मनोहराम् ।  
कृतपापेध्मदाहाय ज्वलदग्निशिखोपमाम् ॥ ४१ ॥  
पुष्पेषु तुलना यस्या नास्ति वेदेषु भाषितम् ।  
पवित्ररूपा सर्वासु तुलसी सा च कीर्तिता ॥ ४२ ॥  
शिरोधार्या च सर्वेषामीप्सिता विश्वपावनी ।  
जीवन्मुक्तां मुक्तिदां च भजे तां हरिभक्तिदाम् ॥ ४३ ॥  
इति ध्यात्वा च सम्पूज्य स्तुत्वा च प्रणमेत्सुधीः ।  
उक्तं तुलस्युपाख्यानं किं भूयः श्रोतुमिच्छसि ॥ ४४ ॥  
इति श्रीमद्देवीभागवते महापुराणेऽष्टादशसाहस्र्यां  
संहितायां नवमस्कन्धे  
तुलसीपूजाविधिवर्णनं नाम पञ्चविशोऽध्यायः ॥ २५ ॥
