सूत उवाच  
इत्युक्त्वा पितरं पुत्रः पादयोः पतितः शुकः ।  
बद्धाञ्जलिरुवाचेदं गन्तुकामो महामनाः ॥ १ ॥  
आपृच्छे त्वां महाभाग ग्राह्यं ते वचनं मया ।  
विदेहान्द्रष्टुमिच्छामि पालिताञ्जनकेन तु ॥ २ ॥  
विना दण्डं कथं राज्यं करोति जनकः किल ।  
धर्मे न वर्तते लोको दण्डश्चेन्न भवेद्यदि ॥ ३ ॥  
धर्मस्य कारणं दण्डो मन्वादिप्रहितः सदा ।  
स कथं वर्तते तात संशयोऽयं महान्मम ॥ ४ ॥  
मम माता त्वियं वन्ध्या तद्वद्‌भाति विचेष्टितम् ।  
पृच्छामि त्वां महाभाग गच्छामि च परन्तप ॥ ५ ॥  
सूत उवाच  
तं दृष्ट्वा गन्तुकामं च शुकं सत्यवतीसुतः ।  
आलिङ्ग्योवाच पुत्रं तं ज्ञानिनं निःस्पृहं दृढम् ॥ ६ ॥  
व्यास उवाच  
स्वस्त्यस्तु शक दीर्घायुर्भव पुत्र महामते ।  
सत्यां वाचं प्रदत्त्वा मे गच्छ तात यथासुखम् ॥ ७ ॥  
आगन्तव्यं पुनर्गत्वा ममाश्रममनुत्तमम् ।  
न कुत्रापि च गन्तव्यं त्वया पुत्र कथञ्चन ॥ ८ ॥  
सुखं जीवामि पुत्राहं दृष्ट्वा ते मुखपङ्कजम् ।  
अपश्यन्दुःखमाप्नोमि प्राणस्त्वमसि मे सुत ॥ ९ ॥  
दृष्ट्वा त्वं जनकं पुत्र सन्देहं विनिवर्त्य च ।  
अत्रागत्य सुखं तिष्ठ वेदाध्ययनतत्परः ॥ १० ॥  
सूत उवाच  
इत्युक्तः सोऽभिवाद्यार्यं कृत्वा चैव प्रदक्षिणाम् ।  
चलितस्तरसातीव धनुर्मुक्तः शरो यथा ॥ ११ ॥  
सम्पश्यन्विविधान्देशाँल्लोकांश्च वित्तधर्मिणः ।  
वनानि पादपांश्चैव क्षेत्राणि फलितानि च ॥ १२ ॥  
तापसांस्तप्यमानांश्च याजकान्दीक्षयान्वितान् ।  
योगाभ्यासरतान्योगिवानप्रस्थान्वनौकसः ॥ १३ ॥  
शैवान्पाशुपतांश्चैव सौराञ्छाक्तांश्च वैष्णवान् ।  
वीक्ष्य नानाविधान्धर्माञ्जगामातिस्मयन्मुनिः ॥ १४ ॥  
वर्षद्वयेन मेरुं च समुल्लङ्घ्य महामतिः ।  
हिमाचलं च वर्षेण जगाम मिथिलां प्रति ॥ १५ ॥  
प्रविष्टो मिथिलां मध्ये पश्यन्सर्वर्द्धिमुत्तमाम् ।  
प्रजाश्च सुखिताः सर्वाः सदाचाराः सुसंस्थिताः ॥ १६ ॥  
क्षत्रा निवारितस्तत्र कस्त्वमत्र समागतः ।  
किं ते कार्यं वदस्वेति पृष्टस्तेन न चाब्रवीत् ॥ १७ ॥  
निःसृत्य नगरद्वारात्स्थितः स्थाणुरिवाचलः ।  
विस्मितोऽतिहसंस्तस्थौ वचो नोवाच किञ्चन ॥ १८ ॥  
प्रतीहार उवाच  
ब्रूहि मूकोऽसि किं ब्रह्मन्किमर्थं त्वमिहागतः ।  
चलनं च विना कार्यं न भवेदिति मे मतिः ॥ १९ ॥  
राजाज्ञया प्रवेष्टव्यं नगरेऽस्मिन्सदा द्विज ।  
अज्ञातकुलशीलस्य प्रवेशो नात्र सर्वथा ॥ २० ॥  
तेजस्वी भासि नूनं त्वं ब्राह्मणो वेदवित्तमः ।  
कुलं कार्यं च मे ब्रूहि यथेष्टं गच्छ मानद ॥ २१ ॥  
शुक उवाच  
यदर्थमागतोऽस्म्यत्र तत्प्राप्तं वचनात्तव ।  
विदेहनगरं द्रष्टुं प्रवेशो यत्र दुर्लभः ॥ २२ ॥  
मोहोऽयं मम दुर्बुद्धेः समुल्लङ्घ्य गिरिद्वयम् ।  
राजानं द्रष्टुकामोऽहं पर्यटन्समुपागतः ॥ २३ ॥  
वञ्चितोऽहं स्वयं पित्रा दूषणं कस्य दीयते ।  
भ्रामितोऽहं महाभाग कर्मणा वा महीतले ॥ २४ ॥  
धनाशा पुरुषस्येह परिभ्रमणकारणम् ।  
सा मे नास्ति तथाप्यत्र सम्प्राप्तोऽस्मि भ्रमात्किल ॥ २५ ॥  
निराशस्य सुखं नित्यं यदि मोहे न मज्जति ।  
निराशोऽहं महाभाग मग्नोऽस्मिन्मोहसागरे ॥ २६ ॥  
क्व मेरुर्मिथिला क्वेयं पद्‌भ्यां च समुपागतः ।  
परिश्रमफलं किं मे वञ्चितो विधिना किल ॥ २७ ॥  
प्रारब्धं किल भोक्तव्यं शुभं वाप्यथवाशुभम् ।  
उद्यमस्तद्वशे नित्यं कारयत्येव सर्वथा ॥ २८ ॥  
न तीर्थं न च वेदोऽत्र यदर्थमिह मे श्रमः ।  
अप्रवेशः पुरे जातो विदेहो नाम भूपतिः ॥ २९ ॥  
इत्युक्त्या विररामाशु मौनीभूत इव स्थितः ।  
ज्ञातो हि प्रतिहारेण ज्ञानी कश्चिद्‌द्विजोत्तमः ॥ ३० ॥  
सामपूर्वमुवाचासौ तं क्षत्ता संस्थितं मुनिम् ।  
गच्छ भो यत्र ते कार्यं यथेष्टं द्विजसत्तम ॥ ३१ ॥  
अपराधो मम ब्रह्मन्यन्निवारितवानहम् ।  
तत्क्षन्तव्यं महाभाग विमुक्तानां क्षमा बलम् ॥ ३२ ॥  
शुक उवाच  
किं तेऽत्र दूषणं क्षत्तः परतन्त्रोऽसि सर्वदा ।
प्रभुकार्यं प्रकर्तव्यं सेवकेन यथोचितम् ॥ ३३ ॥  
न भूपदूषणं चात्र यदहं रक्षितस्त्वया ।  
चोरशत्रुपरिज्ञानं कर्तव्यं सर्वथा बुधैः ॥ ३४ ॥  
ममैव सर्वथा दोषो यदहं समुपागतः ।  
गमनं परगेहे यल्लघुतायाश्च कारणम् ॥ ३५ ॥  
प्रतीहार उवाच  
किं सुखं द्विज किं दुःखं किं कार्यं शुभमिच्छता ।  
कः शत्रुर्हितकर्ता को ब्रूहि सर्वं ममाद्य वै ॥ ३६ ॥  
शुक उवाच  
द्वैविध्यं सर्वलोकेषु सर्वत्र द्विविधो जनः ।  
रागी चैव विरागी च तयोश्चित्तं द्विधा पुनः ॥ ३७ ॥  
विरागी त्रिविधः कामं ज्ञातोऽज्ञातश्च मध्यमः ।  
रागी च द्विविधः प्रोक्तो मूर्खश्च चतुरस्तथा ॥ ३८ ॥  
चातुर्यं द्विविधं प्रोक्तं शास्त्रजं मतिजं तथा ।  
मतिस्तु द्विविधा लोके युक्तायुक्तेति सर्वथा ॥ ३९ ॥  
प्रतीहार उवाच  
यदुक्तं भवता विद्वन्नार्थज्ञोऽहं द्विजोत्तम ।  
तत्सर्वं विस्तरेणाद्य यथार्थं वद सत्तम ॥ ४० ॥  
शुक उवाच  
रागो यस्यास्ति संसारे स रागीत्युच्यते ध्रुवम् ।  
दुःखं बहुविधं तस्य सुखं च विविधं पुनः ॥ ४१ ॥  
धनं प्राप्य सुतान्दारान्मानं च विजयं तथा ।  
तदप्राप्य महद्दुःखं भवत्येव क्षणे क्षणे ॥ ४२ ॥  
कार्यस्तस्य सुखोपायः कर्तव्यं सुखसाधनम् ।  
तस्यारातिः स विज्ञेयः सुखविघ्नं करोति यः ॥ ४३ ॥  
सुखोत्पादयिता मित्रं रागयुक्तस्य सर्वदा ।  
चतुरो नैव मुह्येत मूर्खः सर्वत्र मुह्यति ॥ ४४ ॥  
विरक्तस्यात्मरक्तस्य सुखमेकान्तसेवनम् ।  
आत्मानुचिन्तनं चैव वेदान्तस्य च चिन्तनम् ॥ ४५ ॥  
दुःखं तदेतत्सर्वं हि संसारकथनादिकम् ।  
शत्रवो बहवस्तस्य विज्ञस्य शुभमिच्छतः ॥ ४६ ॥  
कामः क्रोधः प्रमादश्च शत्रवो विविधाः स्मृताः ।  
बन्धुः सन्तोष एवास्य नान्योऽस्ति भुवनत्रये ॥ ४७ ॥  
सूत उवाच  
तच्छ्रुत्वा वचनं तस्य मत्वा तं ज्ञानिनं द्विजम् ।  
क्षत्ता प्रवेशयामास कक्षां चातिमनोरमाम् ॥ ४८ ॥  
नगरं वीक्षमाणः संस्त्रैविध्यजनसङ्कुलम् ।  
नानाविपणिद्रव्याढ्यं क्रयविक्रयकारकम् ॥ ४९ ॥  
रागद्वेषयुतं कामलोभमोहाकुलं तथा ।  
विवदत्सुजनाकीर्णं वसुपूर्णं महत्तरम् ॥ ५० ॥  
पश्यन्स त्रिविधाँल्लोकान्प्रासरद्‌राजमन्दिरम् ।  
प्राप्तः परमतेजस्वी द्वितीय इव भास्करः ॥ ५१ ॥  
निवारितश्च तत्रैव प्रतीहारेण काष्ठवत् ।  
तत्रैव च स्थितो द्वारि मोक्षमेवानुचिन्तयन् ॥ ५२ ॥  
छायायामातपे चैव समदर्शी महातपाः ।  
ध्यानं कृत्वा तथैकान्ते स्थितः स्थाणुरिवाचलः ॥ ५३ ॥  
तं मुहूर्तादुपागत्य राज्ञोऽमात्यः कृताञ्जलिः ।  
प्रावेशयत्ततः कक्षां द्वितीयां राजवेश्मनः ॥ ५४ ॥  
तत्र दिव्यं मनोरम्यं पुष्पितं दिव्यपादपम् ।  
तद्वनं दर्शयित्वा तु कृत्वा चातिथिसत्क्रियाम् ॥ ५५ ॥  
वारमुख्याः स्त्रियस्तत्र राजसेवापरायणाः ।  
गीतवादित्रकुशलाः कामशास्त्रविशारदाः ॥ ५६ ॥  
ता आदिश्य च सेवार्थं शुकस्य मन्त्रिसत्तमः ।  
निर्गतः सदनात्तस्माद्व्यासपुत्रः स्थितस्तदा ॥ ५७ ॥  
पूजितः परया भक्त्या ताभिः स्त्रीभिर्यथाविधि ।  
देशकालोपपन्नेन नानान्नेनातितोषितः ॥ ५८ ॥  
ततोऽन्तःपुरवासिन्यस्तस्यान्तःपुरकाननम् ।  
रम्यं सन्दर्शयामासुरङ्गनाः काममोहिताः ॥ ५९ ॥  
स युवा रूपवान्कान्तो मृदुभाषी मनोरमः ।  
दृष्ट्वा ता मुमुहुः सर्वास्तं च काममिवापरम् ॥ ६० ॥  
जितेन्द्रियं मुनिं मत्त्वा सर्वाः पर्यचरंस्तदा ।  
आरणेयस्तु शुद्धात्मा मातृभावमकल्पयत् ॥ ६१ ॥  
आत्मारामो जितक्रोधो न हृष्यति न तप्यति ।  
पश्यंस्तासां विकारांश्च स्वस्थ एव स तस्थिवान् ॥ ६२ ॥  
तस्मै शय्यां सुरम्यां च ददुर्नार्यः सुसंस्कृताम् ।  
परार्ध्यास्तरणोपेतां नानोपस्करसंवृताम् ॥ ६३ ॥  
स कृत्वा पादशौचं च कुशपाणिरतन्द्रितः ।  
उपास्य पश्चिमां सन्ध्यां ध्यानमेवान्वपद्यत ॥ ६४ ॥  
याममेकं स्थितो ध्याने सुष्वाप तदनन्तरम् ।  
सुप्त्वा यामद्वयं तत्र चोदतिष्ठत्ततः शुकः ॥ ६५ ॥  
पाश्चात्यं यामिनीयामं ध्यानमेवान्वपद्यत ।  
स्नात्वा प्रातःक्रियाः कृत्वा पुनरास्ते समाहितः ॥ ६६ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
प्रथमस्कन्धे शुकस्य राजमन्दिरप्रवेशवर्णनं नाम सप्तदशोऽध्यायः ॥ १७ ॥
