व्यास उवाच  
हतेषु षट्सु पुत्रेषु देवक्या औग्रसेनिना ।  
सप्तमे पतिते गर्भे वचनान्नारदस्य च ॥ १ ॥  
अष्टमस्य च गर्भस्य रक्षणार्थमतन्द्रितः ।  
प्रयत्नमकरोद्राजा मरणं स्वं विचिन्तयन् ॥ २ ॥  
समये देवकीगर्भे प्रवेशमकरोद्धरिः ।  
अंशेन वसुदेवे तु समागत्य यथाक्रमम् ॥ ३ ॥  
तदेयं योगमाया च यशोदायां यथेच्छया ।  
प्रवेशमकरोद्देवी देवकार्यार्थसिद्धये ॥ ४ ॥  
रोहिण्यास्तनयो रामो गोकुले समजायत ।  
यतः कंसभयोद्विग्ना संस्थिता सा च कामिनी ॥ ५ ॥  
कारागारे ततः कंसो देवकीं देवसंस्तुताम् ।  
स्थापयामास रक्षार्थं सेवकान्समकल्पयत् ॥ ६ ॥  
वसुदेवस्तु कामिन्याः प्रेमतन्तुनियन्त्रितः ।  
पुत्रोत्पत्तिं च सञ्चिन्त्य प्रविष्टः सह भार्यया ॥ ७ ॥  
देवकीगर्भगो विष्णुर्देवकार्यार्थसिद्धये ।  
संस्तुतोऽमरसङ्घैश्च व्यवर्धत यथाक्रमम् ॥ ८ ॥  
सञ्जाते दशमे तत्र मासेऽथ श्रावणे शुभे ।  
प्राजापत्यर्क्षसंयुक्ते कृष्णपक्षेऽष्टमीदिने ॥ ९ ॥  
कंसस्तु दानवान्सर्वानुवाच भयविह्वलः ।  
रक्षणीया भवद्‌भिश्च देवकी गर्भमन्दिरे ॥ १० ॥  
अष्टमो देवकीगर्भः शत्रुर्मे प्रभविष्यति ।  
रक्षणीयः प्रयत्नेन मृत्युरूपः स बालकः ॥ ११ ॥  
हत्वैनं बालकं दैत्याः सुखं स्वप्स्यामि मन्दिरे ।  
निवृत्तिवर्जिते दुःखे नाशिते चाष्टमे सुते ॥ १२ ॥  
खड्गप्रासधराः सर्वे तिष्ठन्तु धृतकार्मुकाः ।  
निद्रातन्द्राविहीनाश्च सर्वत्र निहितेक्षणाः ॥ १३ ॥  
  
व्यास उवाच  
इत्यादिश्यासुरगणान् कृशोऽतिभयविह्वलः ।  
मन्दिरं स्वं जगामाशु न लेभे दानवः सुखम् ॥ १४ ॥  
निशीथे देवकी तत्र वसुदेवमुवाच ह ।  
किं करोमि महाराज प्रसवावसरो मम ॥ १५ ॥  
बहवो रक्षपालाश्च तिष्ठन्त्यत्र भयानकाः ।  
नन्दपत्न्या मया सार्धं कृतोऽस्ति समयः पुरा ॥ १६ ॥  
प्रेषितव्यस्त्वया पुत्रो मन्दिरे मम मानिनि ।  
पालयिष्याम्यहं तत्र तवातिमनसा किल ॥ १७ ॥  
अपत्यं ते प्रदास्यामि कंसस्य प्रत्ययाय वै ।  
किं कर्तव्यं प्रभो चात्र विषमे समुपस्थिते ॥ १८ ॥  
व्यत्ययः सन्ततेः शौरे कथं कर्तुं क्षमो भवेः ।  
दूरे तिष्ठस्व कान्ताद्य लज्जा मेऽतिदुरत्यया ॥ १९ ॥  
परावृत्य मुखं स्वामिन्नन्यथा किं करोम्यहम् ।  
इत्युक्त्वा तं महाभागं देवकी देवसम्मतम् ॥ २० ॥  
बालकं सुषुवे तत्र निशीथे परमाद्‌भुतम् ।  
तं दृष्ट्वा विस्मयं प्राप देवकी बालकं शुभम् ॥ २१ ॥  
पतिं प्राह महाभागा हर्षोत्कुल्लकलेवरा ।  
पश्य पुत्रमुखं कान्त दुर्लभं हि तव प्रभो ॥ २२ ॥  
अद्यैनं कालरूपोऽसौ घातयिष्यति भ्रातृजः ।  
वसुदेवस्तथेत्युक्त्वा तमादाय करे सुतम् ॥ २३ ॥  
अपश्यच्चाननं तस्य सुतस्याद्‌भुतकर्मणः ।  
वीक्ष्य पुत्रमुखं शौरिश्चिन्ताविष्टो बभूव ह ॥ २४ ॥  
किं करोमि कथं न स्याद्दुःखमस्य कृते मम ।  
एवं चिन्तातुरे तस्मिन्वागुवाचाशरीरिणी ॥ २५ ॥  
वसुदेवं समाभाष्य गगने विशदाक्षरा ।  
वसुदेव गृहीत्वैनं गोकुलं नय सत्वरः ॥ २६ ॥
रक्षपालास्तथा सर्वे मया निद्राविमोहिताः ।  
विवृतानि कृतान्यष्ट कपाटानि च शृङ्खलाः ॥ २७ ॥  
मुक्त्वैनं नन्दगेहे त्वं योगमायां समानय ।  
श्रुत्वैवं वसुदेवस्तु तस्मिन्कारागृहे गतः ॥ २८ ॥  
विवृतं द्वारमालोक्य बभूव तरसा नृप ।  
तमादाय ययावाशु द्वारपालैरलक्षितः ॥ २९ ॥  
कालिन्दीतटमासाद्य पूरं दृष्ट्वा सुनिश्चितम् ।  
तदैव कटिदघ्नी सा बभूवाशु सरिद्वरा ॥ ३० ॥  
योगमायाप्रभावेण ततारानकदुन्दुभिः ।  
गत्वा तु गोकुलं शौरिर्निशीथे निर्जने पथि ॥ ३१ ॥  
नन्दद्वारे स्थितः पश्यन्विभूतिं पशुसंज्ञिताम् ।  
तदैव तत्र सञ्जाता यशोदा गर्भसम्भवा ॥ ३२ ॥  
योगमायांशजा देवी त्रिगुणा दिव्यरूपिणी ।  
जातां तां बालिकां दिव्यां गृहीत्वा करपङ्कजे ॥ ३३ ॥  
तत्रागत्य ददौ देवी सैरन्ध्रीरूपधारिणी ।  
वसुदेवः सुतं दत्त्वा सैरन्ध्रीकरपङ्कजे ॥ ३४ ॥  
तामादाय ययौ शीघ्रं बालिकां मुदिताशयः ।  
कारागारे ततो गत्वा देवक्याः शयने सुताम् ॥ ३५ ॥  
निःक्षिप्य संस्थितः पार्श्वे चिन्ताविष्टो भयातुरः ।  
रुरोद सुस्वरं कन्या तदैवागतसंज्ञकाः ॥ ३६ ॥  
उत्तस्थुः सेवका राज्ञः श्रुत्वा तद्‌रुदितं निशि ।  
तमूचुर्भूपतिं गत्वा त्वरितास्तेऽतिविह्वलाः ॥ ३७ ॥  
देवक्याश्च सुतो जातः शीघ्रमेहि महामते ।  
तदाकर्ण्य वचस्तेषां शीघ्रं भोजपतिर्ययौ ॥ ३८ ॥  
प्रावृतं द्वारमालोक्य वसुदेवमथाह्वयत् ।  
कंस उवाच  
सुतमानय देवक्या वसुदेव महामते ॥ ३९ ॥  
मृत्युर्मे चाष्टमो गर्भस्तन्निहन्मि रिपुं हरिम् ।  
व्यास उवाच  
श्रुत्वा कंसवचः शौरिर्भयत्रस्तविलोचनः ॥ ४० ॥  
तामादाय सुतां पाणौ ददौ चाशु रुदन्निव ।  
दृष्ट्वाथ दारिकां राजा विस्मयं परमं गतः ॥ ४१ ॥  
देववाणी वृथा जाता नारदस्य च भाषितम् ।  
वसुदेवः कथं कुर्यादनृतं सङ्कटे स्थितः ॥ ४२ ॥  
रक्षपालाश्च मे सर्वे सावधाना न संशयः ।  
कुतोऽत्र कन्यका कामं क्व गतः स सुतः किल ॥ ४३ ॥  
सन्देहोऽत्र न कर्तव्यः कालस्य विषमा गतिः ।  
इति सञ्चिन्त्य तां बालां गृहीत्वा पादयोः खलः ॥ ४४ ॥  
पोथयामास पाषाणे निर्घृणः कुलपांसनः ।  
सा करान्निःसृता बाला ययावाकाशमण्डलम् ॥ ४५ ॥  
दिव्यरूपा तदा भूत्वा तमुवाच मृदुस्वना ।  
किं मया हतया पाप जातस्ते बलवान् रिपुः ॥ ४६ ॥  
हनिष्यति दुराराध्यः सर्वथा त्वां नराधमम् ।  
इत्युक्त्वा सा गता कन्या गगनं कामगा शिवा ॥ ४७ ॥  
कंसस्तु विस्मयाविष्टो गतो निजगृहं तदा ।  
आनाय्य दानवान्सर्वानिदं वचनमब्रवीत् ॥ ४८ ॥  
बकधेनुकवत्सादीन्क्रोधाविष्टो भयातुरः ।  
गच्छन्तु दानवाः सर्वे मम कार्यार्थसिद्धये ॥ ४९ ॥  
जातमात्राश्च हन्तव्या बालका यत्र कुत्रचित् ।  
पूतनैषा व्रजत्वद्य बालघ्नी नन्दगोकुलम् ॥ ५० ॥  
जातमात्रान्विनिघ्नन्ती शिशूंस्तत्र ममाज्ञया ।  
धेनुको वत्सकः केशी प्रलम्बो बक एव च ॥ ५१ ॥  
सर्वे तिष्ठन्तु तत्रैव मम कार्यचिकीर्षया ।  
इत्याज्ञाप्यासुरान्कंसो ययौ निजगृहं खलः ॥ ५२ ॥  
चिन्ताविष्टोऽतिदीनात्मा चिन्तयित्वैव तं पुनः ॥ ५३ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
चतुर्थस्कन्धे कंसं प्रति योगमायावाक्यं नाम त्रयोविंशोऽध्यायः ॥ २३ ॥
