व्यास उवाच  
देव्यास्तद्वचनं श्रुत्वा स दूतः प्राह विस्मितः ।  
किं ब्रूषे रुचिरापाङ्‌गि स्त्रीस्वभावाद्धि साहसात् ॥ १ ॥  
इन्द्राद्या निर्जिता येन देवा दैत्यास्तथापरे ।  
तं कथं समरे देवि जेतुमिच्छसि भामिनि ॥ २ ॥  
त्रैलोक्ये तादृशो नास्ति यः शुम्भं समरे जयेत् ।  
का त्वं कमलपत्राक्षि तस्याग्रे युधि साम्प्रतम् ॥ ३ ॥  
अविचार्य न वक्तव्यं वचनं चापि सुन्दरि ।  
बलं स्वपरयोर्ज्ञात्वा वक्तव्यं समयोचितम् ॥ ४ ॥  
त्रैलोक्याधिपतिः शुम्भस्तव रूपेण मोहितः ।  
त्वाञ्च प्रार्थयते राजा कुरु तस्येप्सितं प्रिये ॥ ५ ॥  
त्यक्त्वा मूर्खस्वभावं त्वं सम्मान्य वचनं मम ।  
भज शुम्भं निशुम्भं वा हितमेतद्‌ ब्रवीमि ते ॥ ६ ॥  
शृङ्गारः सर्वथा सर्वैः प्राणिभिः परया मुदा ।  
सेवनीयो बुद्धिमद्‌भिर्नवानामुत्तमो यतः ॥ ७ ॥  
नागमिष्यसि चेद्‌ बाले संक्रुद्धः पृथिवीपतिः ।  
अन्यानाज्ञाकरान्प्रेष्य बलान्नेष्यति साम्प्रतम् ॥ ८ ॥  
केशेष्वाकृष्य ते नूनं दानवा बलदर्पिताः ।  
त्वां नयिष्यन्ति वामोरु तरसा शुम्भसन्तिधौ ॥ ९ ॥  
स्वलज्जां रक्ष तन्वङ्‌गि साहसं सर्वथा त्यज ।  
मानिता गच्छ तत्पार्श्वे मानपात्रं यतोऽसि वै ॥ १० ॥  
क्व युद्धं निशितैर्बाणैः क्व सुखं रतिसङ्गजम् ।  
सारासारं परिच्छेद्य कुरु मे वचनं पटु ॥ ११ ॥  
भज शुम्भं निशुम्भं वा लब्धासि परमं सुखम् ।  
देव्युवाच  
सत्यं दूत महाभाग प्रवक्तुं निपुणो ह्यसि ॥ १२ ॥  
निशुम्भशुम्भौ जानामि बलवन्ताविति ध्रुवम् ।  
प्रतिज्ञा मे कृता बाल्यादन्यथा सा कथं भवेत् ॥ १३ ॥  
तस्माद्‌ ब्रूहि निशुम्भञ्च शुम्भं वा बलवत्तरम् ।  
विना युद्धं न मे भर्ता भविता कोऽपि सौष्ठवात् ॥ १४ ॥  
जित्वा मां तरसा कामं करं गृह्णातु साम्प्रतम् ।  
युद्धेच्छया समायातां विद्धि मामबलां नृप ॥ १५ ॥  
युद्धं देहि समर्थोऽसि वीरधर्मं समाचर ।  
बिभेषि मम शूलाच्चेत्पातालं गच्छ मा चिरम् ॥ १६ ॥  
त्रिदिवं च धरां त्यक्त्वा जीवितेच्छा यदस्ति ते ।  
इति दूत वदाशु त्वं गत्वा स्वपतिमादरात् ॥ १७ ॥  
स विचार्य यथायुक्तं करिष्यति महाबलः ।  
संसारे दूतधर्मोऽयं यत्सत्यं भाषणं किल ॥ १८ ॥  
शत्रौ पत्यौ च धर्मज्ञ तथा त्वं कुरु मा चिरम् ।  
व्यास उवाच  
अथ तद्वचनं श्रुत्वा नीतिमद्‌बलसंयुतम् ॥ १९ ॥  
हेतुयुक्तं प्रगल्पञ्च विस्मितः प्रययौ तदा ।  
गत्वा दैत्यपतिं दूतो विचार्य च पुनः पुनः ॥ २० ॥  
प्रणम्य पादयोः प्रह्वः प्रत्युवाच नृपञ्ज तम् ।  
राजनीतिकरं वाक्यं मृदुपूर्वं प्रियं वचः ॥ २१ ॥  
दूत उवाच  
सत्यं प्रियं च वक्तव्यं तेन चिन्तापरो ह्यहम् ।  
सत्यं प्रियं च राजेन्द्र वचनं दुर्लभं किल ॥ २२ ॥  
अप्रियं वदतां कामं राजा कुप्यति सर्वथा ।  
साक्षात्कुतः समायाता कस्य वा किंबलाबला ॥ २३ ॥  
न ज्ञानगोचरं किञ्चित्किं ब्रवीमि विचेष्टितम् ।  
युद्धकामा मया दृष्टा गर्विता कटुभाषिणी ॥ २४ ॥  
तया यत्कथितं सम्यक् तच्छृणुष्व महामते ।  
मया बाल्यात्प्रतिज्ञेयं कृता पूर्वं विनोदतः ॥ २५ ॥  
सखीनां पुरतः कामं विवाहं प्रति सर्वथा ।  
यो मां युद्धे जयेदद्धा दर्पञ्च विधुनोति वै ॥ २६ ॥  
तं वरिष्याम्यहं कामं पतिं समबलं किल ।  
न मे प्रतिज्ञा मिथ्या सा कर्तव्या नृपसत्तम ॥ २७ ॥  
तस्माद्युध्यस्व धर्मज्ञ जित्वा मां स्ववशं कुरु ।  
तयेति व्याहृतं वाक्यं श्रुत्वाहं समुपागतः ॥ २८ ॥  
यथेच्छसि महाराज तथा कुरु तव प्रियम् ।  
सा युद्धार्थं कृतमतिः सायुधा सिंहगामिनी ॥ २९ ॥  
निश्चला वर्तते भूप यद्योग्यं तद्विधीयताम् ।  
व्यास उवाच  
इत्याकर्ण्य वचस्तस्य सुग्रीवस्य नराधिपः ॥ ३० ॥  
पप्रच्छ भ्रातरंशूरं समीपस्थं महाबलम् ।
शुम्भ उवाच  
भ्रातः किमत्र कर्तव्यं ब्रूहि सत्यं महामते ॥ ३१ ॥  
नार्येका योद्धुकामास्ति समाह्वयति साम्प्रतम् ।  
अहं गच्छामि संग्रामे त्वं वा गच्छ बलान्वितः ॥ ३२ ॥  
यद्‌रोचते निशुम्भात्र तत्कर्तव्यं मया किल ।  
  
निशुम्भ उवाच  
न मया न त्वया वीर गन्तव्यं रणमूर्धनि ॥ ३३ ॥  
प्रेषयस्व महाराज त्वरितं धूम्रलोचनम् ।  
स गत्वा तां रणे जित्वा गृहीत्वा चारुलोचनाम् ॥ ३४ ॥  
आगमिष्यति शुम्भात्र विवाहः संविधीयताम् ।  
व्यास उवाच  
तन्निशम्य वचस्तस्य शुम्भो भ्रातुः कनीयसः ॥ ३५  
कोपात्सम्प्रेषयामास पार्श्वस्थं धूम्रलोचनम् ।  
शुम्भ उवाच  
धूम्रलोचन गच्छाशु सैन्येन महताऽऽवृतः ॥ ३६ ॥  
गृहीत्वाऽऽनय तां मुग्धां स्ववीर्यमदमोहिताम् ।  
देवो वा दानवो वापि मनुष्यो वा महाबलः ॥ ३७ ॥  
तत्पार्ष्णिग्राहतां प्राप्तो हन्तव्यस्तरसा त्वया ।  
तत्पार्श्ववर्तिनीं कालीं हत्वा संगृह्य तां पुनः ॥ ३८ ॥  
शीघ्रमत्र समागच्छ कृत्वा कार्यमनुत्तमम् ।  
रक्षणीया त्वया साध्वी मुञ्चन्ती मृदुमार्गणान् ॥ ३९ ॥  
यत्नेन महता वीर मृदुदेहा कृशोदरी ।  
तत्सहायाश्च हन्तव्या ये रणे शस्त्रपाणयः ॥ ४० ॥  
सर्वथा सा न हन्तव्या रक्षणीया प्रयत्नतः ।  
व्यास उवाच  
इत्यादिष्टस्तदा राज्ञा तरसा धूम्रलोचनः ॥ ४१ ॥  
प्रणम्य शुम्भं सैन्येन भूतः शीघ्रं ययौ रणे ।  
असाधूनां सहस्राणां षष्ट्या तेषां वृतस्तथा ॥ ४२ ॥  
स ददर्श ततो देवीं रम्योपवनसंस्थिताम् ।  
दृष्ट्वा तां मृगशावाक्षीं विनयेन समन्वितः ॥ ४३ ॥  
उवाच वचनं श्लक्ष्णं हेतुमद्‌रसभूषितम् ।  
शृणु देवि महाभागे शुम्भस्त्वद्विरहातुरः ॥ ४४ ॥  
दूतं प्रेषितवान्पार्श्वे तव नीतिविशारदः ।  
रसभङ्गभयोद्विग्नः सामपूर्वं त्वयि स्वयम् ॥ ४५ ॥  
तेनागत्य वचः प्रोक्तं विपरीतं वरानने ।  
वचसा तेन मे भर्ता चिन्ताविष्टमना नृपः ॥ ४६ ॥  
बभूव रसमार्गज्ञे शुम्भः कामविमोहितः ।  
दूतेन तेन न ज्ञातं हेतुगर्भं वचस्तव ॥ ४७ ॥  
यो मां जयति संग्रामे यदुक्तं कठिनं वचः ।  
न ज्ञातस्तेन संग्रामो द्विविधः खलु मानिनि ॥ ४८ ॥  
रतिजोऽथोत्साहजश्च पात्रभेदे विवक्षितः ।  
रतिजस्त्वयि वामोरु शत्रोरुत्साहजः स्मृतः ॥ ४९ ॥  
सुखदः प्रथमः कान्ते दुःखदश्चारिजः स्मृतः ।  
जानाम्यहं वरारोहे भवत्या मानसं किल ॥ ५० ॥  
रतिसंग्रामभावस्ते हृदये परिवर्तते ।  
इति तज्ज्ञं विदित्वा मां त्वत्सकाशं नराधिपः ॥ ५१ ॥  
प्रेषयामास शुम्भोऽद्य बलेन महताऽऽवृतम् ।  
चतुरासि महाभागे शृणु मे वचनं मृदु ॥ ५२ ॥  
भज शुम्भं त्रिलोकेशं देवदर्पनिबर्हणम् ।  
पट्टराज्ञी प्रिया भूत्वा भुंक्ष्व भोगाननुत्तमान् ॥ ५३ ॥  
जेष्यति त्वां महाबाहुः शुम्भः कामबलार्थवित् ।  
विचित्रान्कुरु हावांस्त्वं सोऽपि भावान्करिष्यति ॥ ५४ ॥  
भविष्यति कालिकेयं तत्र वै नर्मसाक्षिणी ।  
एवं सङ्गरयोगेन पतिर्मे परमार्थवित् ॥ ५५ ॥  
जित्वा त्वां सुखशय्यायां परिश्रान्तां करिष्यति ।  
रक्तदेहां नखाघातैर्दन्तैश्च खण्डिताधराम् ॥ ५६ ॥  
स्वेदक्लिन्नां प्रभग्नां त्वां संविधास्यति भूपतिः ।  
भविता मानसः कामो रतिसंग्रामजस्तव ॥ ५७ ॥  
दर्शनाद्वश एवास्ते शुम्भः सर्वात्मना प्रिये ।  
वचनं कुरु मे पथ्यं हितकृच्चापि पेशलम् ॥ ५८ ॥  
भज शुम्भं गणाध्यक्षं माननीयातिमानिनी ।  
मन्दभाग्याश्च ते नूनं ह्यस्त्रयुद्धप्रियाश्च ये ॥ ५९ ॥  
न तदर्हासि कान्ते त्वं सदा सुरतवल्लभे ।  
अशोकं कुरु राजानं पादाघातविकासितम् ॥ ६० ॥  
बकुलं सीधुसेकेन तथा कुरबकं कुरु ॥ ६१ ॥  
इति श्रीमद्देवीभागवते महापुराणेऽष्टादशसाहस्र्यां संहितायां पञ्चमस्कन्धे  
देवीमाहात्म्ये देवीपार्श्वे धूम्रलोचनदूतप्रेषणं नाम चतुर्विंशोऽध्यायः ॥ २४ ॥
