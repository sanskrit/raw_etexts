हरिश्चन्द्र उवाच -  
अदत्त्वा ते हिरण्यं वै न करिष्यामि भोजनम् ।  
प्रतिज्ञा मे मुनिश्रेष्ठ विषादं त्यज सुव्रत ॥ १ ॥  
सूर्यवंशसमुद्‌भूतः क्षत्रियोऽहं महीपतिः ।  
राजसूयस्य यज्ञस्य कर्ता वाञ्छितदो नृषु ॥ २ ॥  
कथं करोमि नाकारं स्वामिन्दत्त्वा यदृच्छया ।  
अवश्यमेव दातव्यमृणं ते द्विजसत्तम ॥ ३ ॥  
स्वस्थो भव प्रदास्यामि सुवर्णं मनसेप्सितम् ।  
कञ्चित्कालं प्रतीक्षस्व यावत्प्राप्स्याम्यहं धनम् ॥ ४ ॥  
विश्वामित्र उवाच -  
कुतस्ते भविता राजन् धनप्राप्तिरतः परम् ।  
गतं राज्यं तथा कोशो बलं चैवार्थसाधनम् ॥ ५ ॥  
वृथाशा ते महीपाल धनार्थे किं करोम्यहम् ।  
निर्धनं त्वां च लोभेन पीडयामि कथं नृप ॥ ६ ॥  
तस्मात्कथय भूपाल न दास्यामीति साम्प्रतम् ।  
त्यक्त्वाऽऽशां महतीं कामं गच्छाम्यहमतः परम् ॥ ७ ॥  
यथेष्टं व्रज राजेन्द्र भार्यापुत्रसमन्वितः ।  
सुवर्णं नास्ति किं तुभ्यं ददामीति वदाधुना ॥ ८ ॥  
गच्छन्वाक्यमिदं श्रुत्वा ब्राह्मणस्य च भूपतिः ।  
प्रत्युवाच मुनिं ब्रह्मन् धैर्यं कुरु ददाम्यहम् ॥ ९ ॥  
मम देहोऽस्ति भार्यायाः पुरस्य च ह्यनामयः ।  
क्रीत्वा देहं तु तं नूनमृणं दास्यामि ते द्विज ॥ १० ॥  
ग्राहकं पश्य विप्रेन्द्र वाराणस्यां पुरि प्रभो ।  
दासभावं गमिष्यामि सदारोऽहं सपुत्रकः ॥ ११ ॥  
गृहाण काञ्चनं पूर्णं सार्धं भारद्वयं मुने ।  
मौल्येन दत्त्वा सर्वान्नः सन्तुष्टो भव भूधर ॥ १२ ॥  
इति ब्रुवञ्जगामाथ सह पत्न्या सुतान्वितः ।  
उमया कान्तया सार्धं यत्रास्ते शङ्करः स्वयम् ॥ १३ ॥  
तां दृष्ट्वा च पुरीं रम्यां मनसो ह्लादकारिणीम् ।  
उवाच स कृतार्थोऽस्मि पुरीं पश्यन्सुवर्चसम् ॥ १४ ॥  
ततो भागीरथीं प्राप्य स्नात्वा देवादितर्पणम् ।  
देवार्चनं च निर्वर्त्य कृतवान् दिग्विलोकनम् ॥ १५ ॥  
प्रविश्य वसुधापालो दिव्यां वाराणसीं पुरीम् ।  
नैषा मनुष्यभुक्तेति शूलपाणेः परिग्रहः ॥ १६ ॥  
जगाम पद्‌भ्यां दुःखार्तः सह पत्न्या समाकुलः ।  
पुरीं प्रविश्य स नृपो विश्वासमकरोत्तदा ॥ १७ ॥  
ददृशेऽथ मुनिश्रेष्ठं ब्राह्मणं दक्षिणार्थिनम् ।  
तं दृष्ट्वा समनुप्राप्तं विनयावनतोऽभवत् ॥ १८ ॥  
प्राह चैवाञ्जलिं कृत्वा हरिश्चन्द्रो महामुनिम् ।  
इमे प्राणाः सुतश्चायं प्रिया पत्नी मुने मम ॥ १९ ॥  
येन ते कृत्यमस्त्याशु गृहाणाद्य द्विजोत्तम ।  
यच्चान्यत्कार्यमस्माभिस्तन्ममाख्यातुमर्हसि ॥ २० ॥  
विश्वामित्र उवाच -  
पूर्णः स मासो भद्रं ते दीयतां मम दक्षिणा ।  
पूर्वं तस्य निमित्तं हि स्मर्यते स्ववचो यदि ॥ २१ ॥  
राजोवाच -  
ब्रह्मन्नाद्यापि सम्पूर्णो मासो ज्ञानतपोबल ।  
तिष्ठत्येकदिनार्धं यत्तप्रतीक्षस्व नापरम् ॥ २२ ॥  
विश्वामित्र उवाच -  
एवमस्तु महाराज आगमिष्याम्यहं पुनः ।  
शापं तव प्रदास्यामि न चेदद्य प्रयच्छसि ॥ २३ ॥
इत्युक्त्वाथ ययौ विप्रो राजा चाचिन्तयत्तदा ।  
कथमस्मै प्रयच्छामि दक्षिणा या प्रतिश्रुता ॥ २४ ॥  
कुतः पुष्टानि मित्राणि कुत्रार्थः साम्प्रतं मम ।  
प्रतिग्रहः प्रदुष्टो मे तत्र याञ्चा कथं भवेत् ॥ २५ ॥  
राज्ञां वृत्तित्रयं प्रोक्तं धर्मशास्त्रेषु निश्चितम् ।  
यदि प्राणान्विमुञ्चामि ह्यप्रदाय च दक्षिणाम् ॥ २६ ॥  
ब्रह्मस्वहा कृमिः पापो भविष्याम्यधमाधमः ।  
अथवा प्रेततां यास्ये वर एवात्मविक्रयः ॥ २७ ॥  
सूत उवाच -  
राजानं व्याकुलं दीनं चिन्तयानमधोमुखम् ।  
प्रत्युवाच तदा पत्नी बाष्पगद्‌गदया गिरा ॥ २८ ॥  
त्यज चिन्तां महाराज स्वधर्ममनुपालय ।  
प्रेतवद्वर्जनीयो हि नरः सत्यबहिष्कृतः ॥ २९ ॥  
नातः परतरं धर्मं वदन्ति पुरुषस्य च ।  
यादृशं पुरुषव्याघ्र स्वसत्यस्यानुपालनम् ॥ ३० ॥  
अग्निहोत्रमधीतं च दानाद्याः सकलाः क्रियाः ।  
भवन्ति तस्य वैफल्यं वाक्यं यस्यानृतं भवेत् ॥ ३१ ॥  
सत्यमत्यन्तमुदितं धर्मशास्त्रेषु धीमताम् ।  
तारणायानृतं तद्वत्पातनायाकृतात्मनाम् ॥ ३२ ॥  
शताश्वमेधानादृत्य राजसूयं च पार्थिवः ।  
कृत्वा राजा सकृत्स्वर्गादसत्यवचनाच्च्युतः ॥ ३३ ॥  
राजोवाच -  
वंशवृद्धिकरश्चायं पुत्रस्तिष्ठति बालकः ।  
उच्यतां वक्तुकामासि यद्वाक्यं गजगामिनि ॥ ३४ ॥  
पत्न्युवाच -  
राजन् माभूदसत्यं ते पुंसां पुत्रफलाः स्त्रियः ।  
तन्मां प्रदाय वित्तेन देहि विप्राय दक्षिणाम् ॥ ३५ ॥  
व्यास उवाच -  
एतद्वाक्यमुपश्रुत्य ययौ मोहं महीपतिः ।  
प्रतिलभ्य च सञ्ज्ञां वै विललापातिदुःखितः ॥ ३६ ॥  
महद्दुखःमिदं भद्रे यत्त्वमेवं ब्रवीषि मे ।  
किं तव स्मितसंल्लापा मम पापस्य विस्मृताः ॥ ३७ ॥  
हा हा त्वया कथं योग्यं वक्तुमेतच्छुचिस्मिते ।  
दुर्वाच्यमेतद्वचनं कथं वदसि भामिनि ॥ ३८ ॥  
इत्युक्त्वा नृपतिश्रेष्ठो न धीरो दारविक्रये ।  
निपपात महीपृष्ठे मूर्च्छयातिपरिप्लुतः ॥ ३९ ॥  
शयानं भुवि तं दृष्ट्वा मूर्च्छयापि महीपतिम् ।  
उवाचेदं सुकरुणं राजपुत्री सुदुःखिता ॥ ४० ॥  
हा महाराज कस्येदमपध्यानादुपागतम् ।  
यस्त्वं निपतितो भूमौ रङ्कवच्छरणोचितः ॥ ४१ ॥  
येनैव कोटिशो वित्तं विप्राणामपवर्जितम् ।  
स एव पृथिवीनाथो भुवि स्वपिति मे पतिः ॥ ४२ ॥  
हा कष्टं किं तवानेन कृतं दैव महीक्षिता ।  
यदिन्द्रोपेन्द्रतुल्योऽयं नीतः पापामिमां दशाम् ॥ ४३ ॥  
इत्युक्त्वा सापि सुश्रोणी मूर्च्छिता निपपात ह ।  
भर्तुर्दुःखमहाभारेणासह्येनातिपीडिता ॥ ४४ ॥  
शिशुर्दृष्ट्वा क्षुधाविष्टः प्राह वाक्यं सुदुःखितः ।  
तात तात प्रदेह्यन्नं मातर्मे देहि भोजनम् ॥ ४५ ॥  
क्षुन्मे बलवती जाता जिह्वाग्रे मेऽतिशुष्यति ॥ ४६ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
सप्तमस्कन्धे हरिश्चन्द्रोपाख्यानवर्णनं नाम विंशोऽध्यायः ॥ २० ॥
