ईश्वर उवाच  
महासेन कुशग्रन्थिपुत्राजीवादयः परे ।  
रुद्राक्षस्य तु नैकोऽपि कलामर्हति षोडशीम् ॥ १ ॥  
पुरुषाणां यथा विष्णुर्ग्रहाणां च यथा रविः ।  
नदीनां तु यथा गङ्‌गा मुनीनां कश्यपो यथा ॥ २ ॥  
उच्चैःश्रवा यथाश्वानां देवानामीश्वरो यथा ।  
देवीनां तु यथा गौरी तद्वच्छ्रेष्ठमिदं भवेत् ॥ ३ ॥  
नातः परतरं स्तोत्रं नातः परतरं व्रतम् ।  
अक्षय्येषु च दानेषु रुद्राक्षस्तु विशिष्यते ॥ ४ ॥  
शिवभक्ताय शान्ताय दद्याद्‌रुद्राक्षमुत्तमम् ।  
तस्य पुण्यफलस्यान्तं न चाहं वक्तुमुत्सहे ॥ ५ ॥  
धृतरुद्राक्षकण्ठाय यस्त्वन्नं सम्प्रयच्छति ।  
त्रिसप्तकुलमुद्धृत्य रुद्रलोकं स गच्छति ॥ ६ ॥  
यस्य भाले विभूतिर्न नाङ्‌गे रुद्राक्षधारणम् ।  
न शम्भोर्भवने पूजा स विप्रः श्वपचाधमः ॥ ७ ॥  
खादन्मांसं पिबन्मद्यं सङ्‌गच्छन्नन्त्यजानपि ।  
पातकेभ्यो विमुच्येत रुद्राक्षं शिरसि स्थिते ॥ ८ ॥  
सर्वयज्ञतपोदानवेदाभ्यासैश्च यत्फलम् ।  
तत्फलं लभते सद्यो रुद्राक्षस्य तु धारणात् ॥ ९ ॥  
वेदैश्चतुर्भिर्यत्पुण्यं पुराणपठनेन च ।  
यत्तीर्थसेवनेनैव सर्वविद्यादिभिस्तथा ॥ १० ॥  
तत्पुण्यं लभते सद्यो रुद्राक्षस्य तु धारणात् ।  
प्रयाणकाले रुद्राक्षं बन्धयित्वा म्रियेद्यदि ॥ ११ ॥  
स रुद्रत्वमवाप्नोति पुनर्जन्म न विद्यते ।  
रुद्राक्षं धारयेत्कण्ठे बाह्वोर्वा म्रियते यदि ॥ १२ ॥  
कुलैकविंशमुत्तार्य रुद्रलोके वसेन्नरः ।  
ब्राह्मणो वापि चाण्डालो निर्गुणः सगुणोऽपि च ॥ १३ ॥  
भस्मरुद्राक्षधारी यः स देवत्वं शिवं व्रजेत् ।  
शुचिर्वाप्यशुचिर्वापि तथाभक्ष्यस्य भक्षकः ॥ १४ ॥  
म्लेच्छो वाप्यथ चाण्डालो युतो वा सर्वपातकैः ।  
रुद्राक्षधारणादेव स रुद्रो नात्र संशयः ॥ १५ ॥  
शिरसा धारिते कोटिः कर्णयोर्दशकोटयः ।  
शतकोटिर्गले बद्धो मूर्ध्नि कोटिसहस्रकम् ॥ १६ ॥  
अयुतं चोपवीते तु लक्षकोटिर्भुजे स्थिते ।  
मणिबन्धे तु रुद्राक्षो मोक्षसाधनकः परः ॥ १७ ॥  
रुद्राक्षधारको भूत्वा यत्किञ्चित्कर्म वैदिकम् ।  
कुर्वन्विप्रः सदा भक्त्या महदाप्नोति तत्फलम् ॥ १८ ॥  
रुद्राक्षमालिकां कण्ठे धारयेद्भक्तिवर्जितः ।  
पापकर्मा तु यो नित्यं स मुक्तः सर्वबन्धनात् ॥ १९ ॥  
रुद्राक्षार्पितचेता यो रुद्राक्षस्तु न वै धृतः ।  
असौ माहेश्वरो लोके नमस्यः स तु लिङ्‌गवत् ॥ २० ॥  
अविद्यो वा सविद्यो वा रुद्राक्षस्य तु धारणात् ।  
शिवलोकं प्रपद्येत कीकटे गर्दभो यथा ॥ २१ ॥  
स्कन्द उवाच  
रुद्राक्षान्सन्दधे देव गर्दभः केन हेतुना ।  
कीकटे केन वा दत्तस्तद्‌ब्रूहि परमेश्वर ॥ २२ ॥  
श्रीभगवानुवाच  
शृणु पुत्र पुरावृत्तं गर्दभो विन्ध्यपर्वते ।  
धत्ते रुद्राक्षभारं तु वाहितः पथिकेन तु ॥ २३ ॥  
श्रान्तोऽसमर्थस्तद्भारं वोढुं पतितवान्भुवि ।  
प्राणैस्त्वक्तस्त्रिनेत्रस्तु शूलपाणिर्महेश्वरः ॥ २४ ॥  
मत्प्रसादान्महासेन मदन्तिकमुपागतः ।  
यावद्वक्त्रस्य संख्यानं रुद्राक्षाणां सुदुर्लभम् ॥ २५ ॥  
तावद्युगसहस्राणि शिवलोके महीयते ।  
स्वशिष्येभ्यस्तु वक्तव्यं नाशिष्येभ्यः कदाचन ॥ २६ ॥  
अभक्तेभ्योऽपि मूर्खेभ्यः कदाचिन्न प्रकाशयेत् ।  
अभक्तो वास्तु भक्तो वा नीचो नीचतरोऽपि वा ॥ २७ ॥
रुद्राक्षान्धारयेद्यस्तु मुच्यते सर्वपातकैः ।  
रुद्राक्षधारणं पुण्यं केन वा सदृशं भवेत् ॥ २८ ॥  
महाव्रतमिदं प्राहुर्मुनयस्तत्त्वदर्शिनः ।  
सहस्रं धारयेद्यस्तु रुद्राक्षाणां धृतव्रतः ॥ २९ ॥  
तं नमन्ति सुराः सर्वे यथा रुद्रस्तथैव सः ।  
अभावे तु सहस्रस्य बाह्वोः षोडश षोडश ॥ ३० ॥  
एकं शिखायां करयोर्द्वादश द्वादशैव तु ।  
द्वात्रिंशत्कण्ठदेशे तु चत्वारिंशच्च मस्तके ॥ ३१ ॥  
एकैकं कर्णयोः षट् षट् वक्षस्यष्टोत्तरं शतम् ।  
यो धारयति रुद्राक्षान् रुद्रवत्स तु पूज्यते ॥ ३२ ॥  
मुक्ताप्रवालस्कटिकरौप्यवैदूर्यकाञ्चनैः ।  
समेतान्धारयेद्यस्तु रुद्राक्षान्स शिवो भवेत् ॥ ३३ ॥  
केवलानपि रुद्राक्षान्यद्यालस्याद्‌बिभर्ति यः ।  
तं न स्पृशन्ति पापानि तमांसीव विभावसुम् ॥ ३४ ॥  
रुद्राक्षमालया मन्त्रो जप्तोऽनन्तफलप्रदः ।  
यस्याङ्‌गे नास्ति रुद्राक्ष एकोऽपि बहुपुण्यदः ॥ ३५ ॥  
तस्य जन्म निरर्थं स्यात्त्रिपुण्ड्ररहितं यथा ।  
रुद्राक्षं मस्तके धृत्वा शिरःस्नानं करोति यः ॥ ३६ ॥  
गङ्‌गास्नानफलं तस्य जायते नात्र संशयः ।  
एकवक्त्रः पञ्चवक्त्र एकादशमुखाः परे ॥ ३७ ॥  
चतुर्दशमुखाः केचिद्‌रुद्राक्षा लोकपूजिताः ।  
भक्त्या संपूज्यते नित्यं रुद्राक्षः शङ्‌करात्मकः ॥ ३८ ॥  
दरिद्रं वापि पुरुषं राजानं कुरुते भुवि ।  
अत्र ते कथयिष्यामि पुराणं मतमुत्तमम् ॥ ३९ ॥  
कोसलेषु द्विजः कश्चिद्‌गिरिनाथ इति श्रुतः ।  
महाधनी च धर्मात्मा वेदवेदाङ्‌गपारगः ॥ ४० ॥  
यज्ञकृद्दीक्षितस्तस्य तनयः सुन्दराकृतिः ।  
नाम्ना गुणनिधिः ख्यातस्तरुणः कामसुन्दरः ॥ ४१ ॥  
गुरोः सुधिषणस्याथ पत्नीं मुक्तावलीमथ ।  
मोहयामास रूपेण यौवनेन मदेन च ॥ ४२ ॥  
सङ्‌गतस्तु तया सार्धं कञ्चित्कालं ततो भिया ।  
विषं ददौ च गुरवे येभे पश्चात्तु निर्भयः ॥ ४३ ॥  
यदा माता पिता कर्म किञ्चिज्जानाति यत्क्षणे ।  
मातरं पितरं चापि मारयामास तद्विषात् ॥ ४४ ॥  
नानाविलासभोगैश्च जाते द्रव्यव्यये ततः ।  
ब्राह्मणानां गृहे चौर्यं चकार स तदा खलः ॥ ४५ ॥  
सुरापानमदोन्मत्तस्तदा ज्ञातिबहिष्कृतः ।  
ग्रामान्निष्कासितः सर्वैस्तदा सोऽभूद्वनेचरः ॥ ४६ ॥  
मुक्तावल्या तया सार्धं जगाम गहनं वनम् ।  
मार्गे स्थितो द्रव्यलोभाज्जघान ब्राह्मणान्बहून् ॥ ४७ ॥  
एवं बहुगते काले ममार स तदाधमः ।  
नेतुं तं यमदूताश्च समाजग्मुः सहस्रशः ॥ ४८ ॥  
शिवलोकाच्छिवगणास्तथैव च समागताः ।  
तयोः परस्परं वादो बभूव गिरिजासुत ॥ ४९ ॥  
यमदूतास्तदा प्रोचुः पुण्यमस्य किमस्ति हि ।  
ब्रुवन्तु सेवकाः शम्भोर्यद्येनं नेतुमिच्छथ ॥ ५० ॥  
शिवदूतास्तदा प्रोचुरयं यस्मिन्स्थले मृतः ।  
दशहस्तादधो भूमे रुद्राक्षस्तत्र चास्ति हि ॥ ५१ ॥  
तत्प्रभावेण हे दूता नेष्यामः शिवसन्निधिम् ।  
ततो विमानमारुह्य दिव्यरूपधरो द्विजः ॥ ५२ ॥  
गतो गुणनिधिर्दूतैः सहितः शङ्‌करालयम् ।  
इति रुद्राक्षमाहात्म्यं कथितं तव सुव्रत ॥ ५३ ॥  
एवं रुद्राक्षमहिमा समासात्कथितो मया ।  
सर्वपापक्षयकरो महापुण्यफलप्रदः ॥ ५४ ॥
