श्रीनारायण उवाच  
तेषु वर्षेषु देवेशाः पूर्वोक्तैः स्तवनैः सदा ।  
पूजयन्ति महादेवीं जपध्यानसमाधिभिः ॥ १ ॥  
सर्वर्तुकुसुमश्रेणी शोभिता वनराजयः ।  
फलानां पल्लवानां च यत्र शोभा निरन्तरम् ॥ २ ॥  
तेषु काननवर्षेषु वर्षपर्वतसानुषु ।  
गिरिद्रोणीषु सर्वासु निर्मलोदकराशिषु ॥ ३ ॥  
विकचोत्पलमालासु हंससारससञ्चयैः ।  
विमिश्रितेषु तेष्वेव पक्षिभिः कूजितेषु च ॥ ४ ॥  
जलक्रीडादिभिश्चित्रविनोदैः क्रीडयन्ति च ।  
सुन्दरीललितभ्रूणां विलासायतनेषु च ॥ ५ ॥  
तत्रत्या विहरन्त्यत्र स्वैरं युवतिभिः सह ।  
नवस्वपि च वर्षेषु भगवानादिपूरुषः ॥ ६ ॥  
(नारायणाख्यो लोकानामनुग्रहरसैकदृक् ।)  
देवीमाराधयन्नास्ते स च सर्वैश्च पूज्यते ।  
आत्मव्यूहेनेज्ययासौ सन्निधत्ते समाहितः ॥ ७ ॥  
इलावृते तु भगवान् पद्मजाक्षिसमुद्भवः ।  
एक एव भवो देवो नित्यं वसति साङ्गनः ॥ ८ ॥  
तत्क्षेत्रे नापरः कश्चित्प्रवेशं वितनोति च ।  
भवान्याः शापतस्तत्र पुमान्स्त्री भवति स्फुटम् ॥ ९ ॥  
भवानीनाथकैः स्त्रीणामसङ्ख्यैर्गणकोटिभिः ।  
संरुध्यमानो देवेशो देवं सङ्कर्षणं भजन् ॥ १० ॥  
आत्मना ध्यानयोगेन सर्वभूतहितेच्छया ।  
तां तामसीं तुरीयां च मूर्तिं प्रकृतिमात्मनः ॥ ११ ॥  
उपधावते चैकाग्रमनसा भगवानजः ।  
श्रीभगवानुवाच  
ॐनमो भगवते महापुरुषाय  
सर्वगुणसङ्ख्यानायानन्तायाव्यक्ताय नम इति ॥ १२ ॥  
भजे भजन्यारणपादपङ्कजं  
     भगस्य कृत्स्नस्य परं परायणम् ।  
भक्तेष्वलं भावितभूतभावनं  
     भवापहं त्वा भव भावमीश्वरम् ॥ १३ ॥  
न यस्य मायागुणकर्मवृत्तिभि-  
     र्निरीक्षितो ह्यण्वपि दृष्टिरज्यते ।  
ईशे यथा नो जितमन्युरंहसा  
     कस्तं न मन्येत जिगीषुरात्मनः ॥ १४ ॥  
असद्दृशो यः प्रतिभाति मायया  
     क्षीबेव मध्वासवतागम्रलोचनः ।  
न नागवध्वोऽर्हण ईशिरे ह्रिया  
     यत्पादयोः स्पर्शनधर्षितेन्द्रियाः ॥ १५ ॥  
यमाहुरस्य स्थितिजन्मसंयमं  
     त्रिभिर्विहीनं यमनन्तमॄषयः ।  
न वेद सिद्धार्थमिव क्वचित्स्थितं  
     भूमण्डलं मूर्धसहस्रधामसु ॥ १६ ॥
यस्याद्य आसीद्‌ गुणविग्रहो महान्  
     विज्ञानधिष्ण्यो भगवानजः किल ।  
यत्संवृतोऽहं त्रिवृता स्वतेजसा  
     वैकारिकं तामसमैन्द्रियं सृजे ॥ १७ ॥  
एते वयं यस्य वशे महात्मनः  
     स्थिताः शकुन्ता इव सूत्रयन्त्रिताः ।  
महानहंवैकृततामसेन्द्रियाः  
     सृजाम सर्वे यदनुग्रहादिदम् ॥ १८ ॥  
यन्निर्मितां कर्ह्यपि कर्मपर्वणीं  
     मायां जनोऽयं गुरुसर्गमोहितः ।  
न वेद निस्तारणयोगमञ्जसा  
     तस्मै नमस्ते विलयोदयात्मने ॥ १९ ॥  
श्रीनारायण उवाच  
एवं स भगवान् रुद्रो देवं सङ्कर्षणं प्रभुम् ।  
इलावृतमुपासीत देवीगणसमाहितः ॥ २० ॥  
तथैव धर्मपुत्रोऽसौ नाम्ना भद्रश्रवा इति ।  
तत्कुलस्यापि पतयः पुरुषा भद्रसेवकाः ॥ २१ ॥  
भद्राश्ववर्षे तां मूर्तिं वासुदेवस्य विश्रुताम् ।  
हयमूर्तिभिदा तां तु हयग्रीवपदाङ्‌किताम् ॥ २२ ॥  
परमेण समाध्यन्यवारकेण नियन्त्रिताम् ।  
एवमेव च तां मूर्तिं गृणन्त उपयान्ति च ॥ २३ ॥  
भद्रश्रवस ऊचुः  
ॐ नमो भगवते धर्मायात्मविशोधनाय नम इति ।  
अहो विचित्रं भगवद्विचेष्टितं  
घ्नन्तं जनोऽयं हि मिषन्न पश्यति ।  
ध्यायन्न सद्यर्हि विकर्म सेवितुं  
निर्हृत्य पुत्रं पितरं जिजीविषुः ॥ २४ ॥  
वदन्ति विश्वं कवयः स्म नश्वरं  
पश्यन्ति चाध्यात्मविदो विपश्चितः ।  
तथापि मुह्यन्ति तवाज मायया  
सुविस्मितं कृत्यमजं नतोऽस्मि तम् ॥ २५ ॥  
विश्वोद्भवस्थाननिरोधकर्म ते  
     ह्यकर्तुरङ्गीकृतमप्यपावृतः ।  
युक्तं न चित्रं त्वयि कार्यकारणे  
     सर्वात्मनि व्यतिरिक्ते च वस्तुतः ॥ २६ ॥  
वेदान् युगान्ते तमसा तिरस्कृतान्  
     रसातलाद्यो नृतुरङ्गविग्रहः ।  
प्रत्याददे वै कवयेऽभियाचते  
     तस्मै नमस्ते वितथेहिताय ते ॥ २७ ॥  
एवं स्तुवन्ति देवेशं हयशीर्षं हरिं च ते ।  
भद्रश्रवसनामानो वर्णयन्ति च तद्गुणान् ॥ २८ ॥  
एषां चरितमेतद्धि यः पठेच्छ्रावयेच्च यः ।  
पापकञ्चुकमुत्सृज्य देवीलोकं व्रजेच्च सः ॥ २९ ॥  
इति श्रीमद्देवीभागवते महापुराणेऽष्टादशसाहस्र्यां संहितायामष्टमस्कन्धे  
भुवनकोशवर्णने इलावृतभद्राश्ववर्षवर्णनं नामाष्टमोऽध्यायः ॥ ८ ॥
