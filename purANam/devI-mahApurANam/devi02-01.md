ऋषय ऊचुः  
आश्चर्यकरमेतत्ते वचनं गर्भहेतुकम् ।  
सन्देहोऽत्र समुत्पन्नः सर्वेषां नस्तपस्विनाम् ॥ १ ॥  
माता व्यासस्य मेधाविन्नाम्ना सत्यवतीति च ।  
विवाहिता पुरा ज्ञाता राज्ञा शन्तनुना यथा ॥ २ ॥  
तस्याः पुत्रः कथं व्यासः सती स्वभवने स्थिता ।  
ईदृशी सा कथं राज्ञा पुनः शन्तनुना वृता ॥ ३ ॥  
तस्यां पुत्रावुभौ जातौ तत्त्वं कथय सुव्रत ।  
विस्तरेण महाभाग कथां परमपावनीम् ॥ ४ ॥  
उत्पत्तिं वद व्यासस्य सत्यवत्यास्तथा पुनः ।  
श्रोतुकामाः पुनः सर्वे ऋषयः संशितव्रताः ॥ ५ ॥  
सूत उवाच  
प्रणम्य परमां शक्तिं चतुर्वर्गप्रदायिनीम् ।  
आदिशक्तिं वदिष्यामि कथां पौराणिकीं शुभाम् ॥ ६ ॥  
यस्योच्चारणमात्रेण सिद्धिर्भवति शाश्वती ।  
व्याजेनापि हि बीजस्य वाग्भवस्य विशेषतः ॥ ७ ॥  
सम्यक् सर्वात्मना सर्वैः सर्वकामार्थसिद्धये ।  
स्मर्तव्या सर्वथा देवी वाञ्छितार्थप्रदायिनी ॥ ८ ॥  
राजोपरिचरो नाम धार्मिकः सत्यसङ्गरः ।  
चेदिदेशपतिः श्रीमान् बभूव द्विजपूजकः ॥ ९ ॥  
तपसा तस्य तुष्टेन विमानं स्फाटिकं शुभम् ।  
दत्तमिन्द्रेण तत्तस्मै सुन्दरं प्रियकाम्यया ॥ १० ॥  
तेनारूढस्तु सर्वत्र याति दिव्येन भूपतिः ।  
न भूमावुपरिस्थोऽसौ तेनोपरिचरो वसुः ॥ ११ ॥  
विख्यातः सर्वलोकेषु धर्मनित्यः स भूपतिः ।  
तस्य भार्या वरारोहा गिरिका नाम सुन्दरी ॥ १२ ॥  
पुत्राश्चास्य महावीर्याः पञ्चासन्नमितौजसः ।  
पृथग्देशेषु राजानः स्थापितास्तेन भूभुजा ॥ १३ ॥  
वसोस्तु पत्नी गिरिका कामान् काले न्यवेदयत् ।  
ऋतुकालमनुप्राप्ता स्नाता पुंसवने शुचिः ॥ १४ ॥  
तदहः पितरश्चैनमूचुर्जहि मृगानिति ।  
तच्छ्रुत्वा चिन्तयामास भार्यामृतुमतीं तथा ॥ १५ ॥  
पितृवाक्यं गुरुं मत्वा कर्तव्यमिति निश्चितम् ।  
चचार मृगयां राजा गिरिकां मनसा स्मरन् ॥ १६ ॥  
वने स्थितः स राजर्षिश्चित्ते सस्मार भामिनीम् ।  
अतीव रूपसम्पन्नां साक्षाच्छ्रियमिवापराम् ॥ १७ ॥  
तस्य रेतः प्रचस्कन्द स्मरतस्तां च कामिनीम् ।  
वटपत्रे तु तद्‌राजा स्कन्नमात्रं समाक्षिपत् ॥ १८ ॥  
इदं वृथा परिस्कन्नं रेतो वै न भवेत्कथम् ।  
ऋतुकालं च विज्ञाय मतिं चक्रे नृपस्तदा ॥ १९ ॥  
अमोघं सर्वथा वीर्यं मम चैतन्न संशयः ।  
प्रियायै प्रेषयाम्येतदिति बुद्धिमकल्पयत् ॥ २० ॥  
शुक्रप्रस्थापने कालं महिष्याः प्रसमीक्ष्य सः ।  
अभिमन्त्र्याथ तद्वीर्यं वटपर्णपुटे कृतम् ॥ २१ ॥  
पार्श्वस्थं श्येनमाभाष्य राजोवाच द्विजं प्रति ।  
गृहाणेदं महाभाग गच्छ शीघ्रं गृहं मम ॥ २२ ॥  
मत्प्रियार्थमिदं सौम्य गृहीत्वा त्वं गृहं नय ।  
गिरिकायै प्रयच्छाशु तस्यास्त्वार्तवमद्य वै ॥ २३ ॥  
सूत उवाच  
इत्युक्त्वा प्रददौ पर्णं श्येनाय नृपसत्तमः ।  
स गृहीत्वोत्पपाताशु गगनं गतिवित्तमः ॥ २४ ॥
गच्छन्तं गगनं श्येनं धृत्वा चञ्चुपुटे पुटम् ।  
तमपश्यदथायान्तं खगं श्येनस्तथापरः ॥ २५ ॥  
आमिषं स तु विज्ञाय शीघ्रमभ्यद्रवत्खगम् ।  
तुण्डयुद्धमथाकाशे तावुभौ सम्प्रचक्रतुः ॥ २६ ॥  
युद्ध्यतोरपतद्‌रेतस्तज्जापि यमुनाम्भसि ।  
खगौ तौ निर्गतौ कामं पुटके पतिते तदा ॥ २७ ॥  
एतस्मिन्समये काचिद्अद्रिका नाम चाप्सराः ।  
ब्राह्मणं समनुप्राप्तं सन्ध्यावन्दनतत्परम् ॥ २८ ॥  
कुर्वन्ती जलकेलिं सा जले मग्ना चचार सा ।  
जग्राह चरणं नारी द्विजस्य वरवर्णिनी ॥ २९ ॥  
प्राणायामपरः सोऽथ दृष्ट्वा तां कामचारिणीम् ।  
शशाप भव मत्स्यी त्वं ध्यानविघ्नकरी यतः ॥ ३० ॥  
सा शप्ता विप्रमुख्येन बभूव यमुनाचरी ।  
शफरी रूपसम्पन्ना ह्यद्रिका च वराप्सराः ॥ ३१ ॥  
श्येनपादपरिभ्रष्टं तच्छुक्रमथ वासवी ।  
जग्राह तरसाभ्येत्य साद्रिका मत्स्यरूपिणी ॥ ३२ ॥  
अथ कालेन कियता मत्स्यीं तां मत्स्यजीवनः ।  
सम्प्राप्ते दशमे मासि बबन्ध तां मनोरमाम् ॥ ३३ ॥  
उदरं विददाराशु स तस्या मत्स्यजीवनः ।  
युग्मं विनिःसृतं तस्मादुदरान्मानुषाकृति ॥ ३४ ॥  
बालः कुमारः सुभगस्तथा कन्या शुभानना ।  
दृष्ट्वाश्चर्यमिदं सोऽथ विस्मयं परमं गतः ॥ ३५ ॥  
राज्ञे निवेदयामास पुत्रौ द्वौ तु झषोद्‌भवौ ।  
राजापि विस्मयाविष्टः सुतं जग्राह तं शुभम् ॥ ३६ ॥  
स मत्स्यो नाम राजासौ धार्मिकः सत्यसङ्गरः ।  
वसुपुत्रो महातेजाः पित्रा तुल्यपराक्रमः ॥ ३७ ॥  
कालिका वसुना दत्ता तरसा जलजीविने ।  
नाम्ना कालीति विख्याता तथा मत्स्योदरीति च ॥ ३८ ॥  
मत्स्यगन्धेति नाम्ना वै गणेन समजायत ।  
विवर्धमाना दाशस्य गृहे सा वासवी शुभा ॥ ३९ ॥  
  
ऋषय ऊचुः  
अद्रिका मुनिना शप्ता मत्स्यी जाता वराप्सराः ।  
विदारिता च दाशेन मृता च भक्षिता पुनः ॥ ४० ॥  
किं बभूव पुनस्तस्या अप्सराया वदस्व तत् ।  
शापस्यान्तं कथं सूत कथं स्वर्गमवाप सा ॥ ४१ ॥  
सूत उवाच  
शप्ता यदा सा मुनिना विस्मिता सम्बभूव ह ।  
स्तुतिं चकार विप्रस्य दीनेव रुदती तदा ॥ ४२ ॥  
दयावान्ब्राह्मणः प्राह तां तदा रुदतीं स्त्रियम् ।  
मा शोकं कुरु कल्याणि शापान्तं ते वदाम्यहम् ॥ ४३ ॥  
मत्क्रोधशापयोगेन मत्स्ययोनिं गता शुभे ।  
मानुषौ जनयित्वा त्वं शापमोक्षमवाप्स्यसि ॥ ४४ ॥  
इत्युक्ता तेन सा प्राप मत्स्यदेहं नदीजले ।  
बालकौ जनयित्वा सा मृता मुक्ता च शापतः ॥ ४५ ॥  
सन्त्यज्य रूपं मत्स्यस्य दिव्यरूपमवाप्य च ।  
जगामामरमार्गं च शापान्ते वरवर्णिनी ॥ ४६ ॥  
एवं जाता वरा पुत्री मत्स्यगन्धा वरानना ।  
पुत्रीव पाल्यमाना सा दाशगेहे व्यवर्धत ॥ ४७ ॥  
मत्स्यगन्धा तदा जाता किशोरी चातिसुप्रभा ।  
तस्य कार्याणि कुर्वाणा वासवी चातिसुप्रभा ॥ ४८ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
द्वितीयस्कन्धे मस्त्यगन्धोत्पत्तिवर्णनं नाम प्रथमोऽध्यायः ॥ १ ॥
