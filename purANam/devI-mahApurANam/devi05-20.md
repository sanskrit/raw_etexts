जनमेजय उवाच -  
अथाद्‌भुतं वीक्ष्य मुने प्रभावं  
     देव्या जगच्छान्तिकरं परञ्च ।  
न तृप्तिरस्ति द्विजवर्य शृण्वतः  
     कथामृतं ते मुखपद्मजातम् ॥ १ ॥  
अन्तर्हितायां च तदा भवान्या  
     चक्रुश्च किं देवपुरोगमास्ते ।  
देव्याश्चरित्र परमं पवित्रं  
     दुरापमेवाल्पपुण्यैर्नराणाम् ॥ २ ॥  
कस्तृप्तिमाप्नोति कथामृतेन  
     भिन्नोऽल्पभाग्यात्पटुकर्णरन्ध्रः ।  
पीतेन येनामरतां प्रयाति  
     धिक्तान्नरान् ये न पिबन्ति सादरम् ॥ ३ ॥  
लीलाचरित्रं जगदम्बिकाया  
     रक्षान्वितं देवमहामुनीनाम् ।  
संसारवार्धेस्तरणं नराणां  
     कथं कृतज्ञा हि परित्यजेयुः ॥ ४ ॥  
मुक्ताश्च ये चैव मुमुक्षवश्च  
     संसारिणो रोगयुताश्च केचित् ।  
तेषां सदा श्रोत्रपुटैश्च पेयं  
     सर्वार्थदं वेदविदो वदन्ति ॥ ५ ॥  
तथा विशेषेण मुने नृपाणां  
     धर्मार्थकामेषु सदा रतानाम् ।  
मुक्ताश्च यस्मात्खलु तत्पिबन्ति  
     कथं न पेयं रहितैश्च तेभ्यः ॥ ६ ॥  
यैः पूजिता पूर्वभवे भवानी  
     सत्कुन्दपुष्पैरथ चम्पकैश्च ।  
बैल्वैर्दलैस्ते भुवि भोगयुक्ता  
     नृपा भवन्तीत्यनुमेयमेवम् ॥ ७ ॥  
ये भक्तिहीना समवाप्य देहं  
     तं मानुषं भारतभूमिभागे ।  
यैर्नार्चिता ते धनधान्यहीना  
     रोगान्विताः सन्ततिवर्जिताश्च ॥ ८ ॥  
भ्रमन्ति नित्यं किल दासभूता  
     आज्ञाकराः केवलभारवाहाः ।  
दिवानिशं स्वार्थपराः कदापि  
     नैवाप्नुवन्त्यौदरपूर्तिमात्रम् ॥ ९ ॥  
अन्धाश्च मूका बधिराश्च खञ्जाः  
     कुष्ठान्विता ये भुवि दुःखभाजः ।  
तत्रानुमानं कविभिर्विधेयं  
     नाराधिता तैः सततं भवानी ॥ १० ॥  
ये राजभोगान्वितऋद्धिपूर्णाः  
     संसेव्यमाना बहुभिर्मनुष्यैः ।  
दृश्यन्ति ये वा विभवैः समेता-  
     स्तैः पूजिताम्बेत्यनुमेयमेव ॥ ११ ॥  
तस्मात्सत्यवतीसूनो देव्याश्चरितमुत्तमम् ।  
कथयस्व कृपां कृत्वा दयावानसि साम्प्रतम् ॥ १२ ॥  
हत्वा तं महिषं पापं स्तुता सम्पूजिता सुरैः ।  
क्व गता सा महालक्ष्मीः सर्वतेजःसमुद्‌भवा ॥ १३ ॥  
कथितं ते महाभाग गतान्तर्धानमाशु सा ।  
स्वर्गे वा मृत्युलोके वा संस्थिता भुवनेश्वरी ॥ १४ ॥  
लयं गता वा तत्रैव वैकुण्ठे वा समाश्रिता ।  
अथवा हेमशैले सा तत्त्वतो मे वदाधुना ॥ १५ ॥  
व्यास उवाच  
पूर्वं मया ते कथितं मणिद्वीपं मनोहरम् ।  
क्रीडास्थानं सदा देव्या वल्लभं परमं स्मृतम् ॥ १६ ॥  
यत्र ब्रह्मा हरिः स्थाणुः स्त्रीभावं ते प्रपेदिरे ।  
पुरुषत्वं पुनः प्राप्य स्वानि कार्याणि चक्रिरे ॥ १७ ॥  
यः सुधासिन्धुमध्येऽस्ति द्वीपः परमशोभनः ।  
नानारूपैः सदा तत्र विहारं कुरुतेऽम्बिका ॥ १८ ॥  
स्तुता सम्पूजिता देवैः सा तत्रैव गता शिवा ।  
यत्र सङ्क्रीडते नित्यं मायाशक्तिः सनातनी ॥ १९ ॥  
देवास्तां निर्गतां वीक्ष्य देवीं सर्वेश्वरीं तथा ।
रविवंशोद्‌भवं चक्रुर्भूमिपालं महाबलम् ॥ २० ॥  
अयोध्याधिपतिं वीरं शत्रुघ्नं नाम पार्थिवम् ।  
सर्वलक्षणसम्पन्नं महिषस्यासने शुभे ॥ २१ ॥  
दत्त्वा राज्यं तदा तस्मै देवा इन्द्रपुरोगमाः ।  
स्वकीयैर्वाहनैः सर्वे जग्मुः स्वान्यालयानि ते ॥ २२ ॥  
गतेषु तेषु देवेषु पृथिव्यां पृथिवीपते ।  
धर्मराज्यं बभूवाथ प्रजाश्च सुखितास्तथा ॥ २३ ॥  
पर्जन्यः कालवर्षी च धरा धान्यगुणावृता ।  
पादपाः फलपुष्पाढ्या बभूवुः सुखदाः सदा ॥ २४ ॥  
गावश्च क्षीरसम्पना घटोध्न्यः कामदा नृणाम् ।  
नद्यः सुमार्गगाः स्वच्छाः शीतोदाः खगसंयुताः ॥ २५ ॥  
ब्राह्मणा वेदतत्त्वाश्च यज्ञकर्मरतास्तथा ।  
क्षत्रिया धर्मसंयुक्ता दानाध्ययनतत्पराः ॥ २६ ॥  
शस्त्रविद्यारता नित्यं प्रजारक्षणतत्पराः ।  
न्यायदण्डधराः सर्वे राजानः शमसंयुताः ॥ २७ ॥  
अविरोधस्तु भूतानां सर्वेषां सम्बभूव ह ।  
आकरा धनदा नृणां व्रजा गोयूथसंयुताः ॥ २८ ॥  
ब्राह्मणाः क्षत्रिया वैश्याः शूद्राश्च नृपसत्तम ।  
देवीभक्तिपराः सर्वे सम्बभूवुर्धरातले ॥ २९ ॥  
सर्वत्र यज्ञयूपाश्च मण्डपाश्च मनोहराः ।  
मखैः पूर्णा धराश्चासन् ब्राह्मणैः क्षत्रियैः कृतैः ॥ ३० ॥  
पतिव्रतधरा नार्यः सुशीलाः सत्यसंयुताः ।  
पितृभक्तिपराः पुत्रा आसन्धर्मपरायणाः ॥ ३१ ॥  
न पाखण्डं न वाधर्मः कुत्रापि पृथिवीतले ।  
वेदवादा शास्त्रवादा नान्ये वादास्तथाभवन् ॥ ३२ ॥  
कलहो नैव केषाञ्चिन्न दैन्यं नाशुभा मतिः ।  
सर्वत्र सुखिनो लोकाः काले च मरणं तथा ॥ ३३ ॥  
सुहृदां न वियोगश्च नापदश्च कदाचन ।  
नानावृष्टिर्न दुर्भिक्षं न मारी दुःखदा नृणाम् ॥ ३४ ॥  
न रोगो न च मात्सर्यं न विरोधः परस्परम् ।  
सर्वत्र सुखसम्पन्ना नरा नार्यः सुखान्विताः ॥ ३५ ॥  
क्रीडन्ति मानवाः सर्वे स्वर्गे देवगणा इव ।  
न चौरा न च पाखण्डा वञ्चका दम्भकास्तथा ॥ ३६ ॥  
पिशुना लम्पटाः स्तब्धा न बभूवुस्तदा नृप ।  
न वेदद्वेषिणः पापा मानवाः पृथिवीपते ॥ ३७ ॥  
सर्वधर्मरता नित्यं द्विजसेवापरायणाः ।  
त्रिधात्वात्सृष्टिधर्मस्य त्रिविधा ब्राह्मणास्ततः ॥ ३८ ॥  
सात्त्विका राजसाश्चैव तामसाश्च तथापरे ।  
सर्वे वेदविदो दक्षाः सात्त्विकाः सत्त्ववृत्तयः ॥ ३९ ॥  
प्रतिग्रहविहीनाश्च दयादमपरायणाः ।  
यज्ञास्ते सात्त्विकैरन्नैः कुर्वाणा धर्मतत्पराः ॥ ४० ॥  
पुरोडाशविधानैश्च पशुभिर्न कदाचन ।  
दानमध्ययनञ्चैव यजनं तु तृतीयकम् ॥ ४१ ॥  
त्रिकर्मरसिकास्ते वै सात्त्विका ब्राह्मणा नृप ।  
राजसा वेदविद्वांसः क्षत्रियाणां पुरोहिताः ॥ ४२ ॥  
षट्कर्मनिरता सर्वे विधिवन्मांसभक्षकाः ।  
यजनं याजनं दानं तथैव च प्रतिग्रहः ॥ ४३ ॥  
अध्ययनं तु वेदानां तथैवाध्यापनं तु षट् ।  
तामसाः क्रोधसंयुक्ता रागद्वेषपराः पुनः ॥ ४४ ॥  
राज्ञां कर्मकरा नित्यं किञ्चिदध्ययने रताः ।  
महिषे निहते सर्वे सुखिनो वेदतत्पराः ॥ ४५ ॥  
बभूवुर्व्रतनिष्णाता दानधर्मपरास्तथा ।  
क्षत्रियाः पालने युक्ता वैश्या वणिजवृत्तयः ॥ ४६ ॥  
कृषिवाणिज्यगोरक्षाकुसीदवृत्तयः परे ।  
एवं प्रमुदितो लोको महिषे विनिपातिते ॥ ४७ ॥  
अनुद्वेगः प्रजानां वै सम्बभूव धनागमः ।  
बहुक्षीरा शुभा गावो नद्यश्चैव बहूदकाः ॥ ४८ ॥  
वृक्षा बहुफलाश्चासन्मानवा रोगवर्जिताः ।  
नाधयो नेतयः क्वापि प्रजानां दुःखदायकाः ॥ ४९ ॥  
न निधनमुपयान्ति प्राणिनस्तेऽप्यकाले  
     सकलविभवयुक्ता रोगहीनाः सदैव ।  
निगमविहितधर्मे तत्पराश्चण्डिकाया-  
     श्चरणसरसिजानां सेवने दत्तचित्ताः ॥ ५० ॥  
इति श्रीमद्देवीभागवते महापुराणेऽष्टादशसाह्स्र्यां संहितायां  
पञ्चमस्कन्धे महिषवधानन्तरं पृथिवीसुखवर्णनं नाम विशोऽध्यायः ॥ २० ॥
