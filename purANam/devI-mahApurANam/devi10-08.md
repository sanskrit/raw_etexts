शौनक उवाच  
आद्यो मन्वन्तरः प्रोक्तो भवता चायमुत्तमः ।  
अन्येषामुद्भवं ब्रूहि मनूनां दिव्यतेजसाम् ॥ १ ॥  
सूत उवाच  
एवमाद्यस्य चोत्पत्तिं श्रुत्वा स्वायम्भुवस्य हि ।  
अन्येषां क्रमशस्तेषां सम्भूतिं परिपृच्छति ॥ २ ॥  
नारदः परमो ज्ञानी देवीतत्त्वार्थकोविदः ।  
नारद उवाच  
मनूनां मे समाख्याहि सूत्पत्तिं च सनातन ॥ ३ ॥  
श्रीनारायण उवाच  
प्रथमोऽयं मनुः स्वायम्भुव उक्तो महामुने ।  
देव्याराधनतो येन प्राप्तं राज्यमकण्टकम् ॥ ४ ॥  
प्रियव्रतोत्तानपादौ मनुपुत्रौ महौजसौ ।  
राज्यपालनकर्तारौ विख्यातौ वसुधातले ॥ ५ ॥  
द्वितीयश्च मनुः स्वारोचिष उक्तो मनीषिभिः ।  
प्रियव्रतसुतः श्रीमानप्रमेयपराक्रमः ॥ ६ ॥  
स स्वारोचिषनामापि कालिन्दीकूलतो मनुः ।  
निवासं कल्पयामास सर्वसत्त्वप्रियङ्‌करः ॥ ७ ॥  
जीर्णपत्राशनो भूत्वा तपः कर्तुमनुव्रतः ।  
देव्या मूर्तिं मृण्मयीं च पूजयामास भक्तितः ॥ ८ ॥  
एवं द्वादश वर्षाणि वनस्थस्य तपस्यतः ।  
देवी प्रादुरभूत्तात सहस्रार्कसमद्युतिः ॥ ९ ॥  
ततः प्रसन्ना देवेशी स्तवराजेन सुव्रता ।  
ददौ स्वारोचिषायैव सर्वमन्वन्तराश्रयम् ॥ १० ॥  
आधिपत्यं जगद्धात्री तारिणीति प्रथामगात् ।  
एवं स्वारोचिषमनुस्तारिण्याराधनात्ततः ॥ ११ ॥
आधिपत्यं च लेभे स सर्वारातिविवर्जितम् ।  
धर्मं संस्थाप्य विधिवद्‌राज्यं पुत्रैः समं विभुः ॥ १२ ॥  
भुक्त्वा जगाम स्वर्लोकं निजमन्वन्तराश्रयात् ।  
तृतीय उत्तमो नाम प्रियव्रतसुतो मनुः ॥ १३ ॥  
गङ्‌गाकूले तपस्तप्त्वा वाग्भवं सञ्जपन् रहः ।  
वर्षाणि त्रीण्युपवसन् देव्यनुग्रहमाविशत् ॥ १४ ॥  
स्तुत्वा देवीं स्तोत्रवरैर्भक्तिभावितमानसः ।  
राज्यं निष्कण्टकं लेभे सन्ततिं चिरकालिकीम् ॥ १५ ॥  
राज्योत्थान्यानि सौख्यानि भुक्त्वा धर्मान्युगस्य च ।  
सोऽप्याजगाम पदवीं राजर्षिवरभाविताम् ॥ १६ ॥  
चतुर्थस्तामसो नाम प्रियव्रतसुतो मनुः ।  
नर्मदादक्षिणे कूले समाराध्य जगन्मयीम् ॥ १७ ॥  
महेश्वरीं कामराजकूटजापपरायणः ।  
वासन्ते शारदे काले नवरात्रसपर्यया ॥ १८ ॥  
तोषयामास देवेशीं जलजाक्षीमनूपमाम् ।  
तस्याः प्रसादमासाद्य नत्वा स्तोत्रैरनुत्तमैः ॥ १९ ॥  
अकण्टकं महद्‌राज्यं बुभुजे गतसाध्वसः ।  
पुत्रान्वलोद्धताञ्छूरान्दश वीर्यनिकेतनान् ॥ २० ॥  
उत्पाद्य निजभार्यायां जगामाम्बरमुत्तमम् ।  
पञ्चमो मनुराख्यातो रैवतस्तामसानुजः ॥ २१ ॥  
कालिन्दीकूलमाश्रित्य जजाप कामसंज्ञकम् ।  
बीजं परमवाग्दर्पदायकं साधकाश्रयम् ॥ २२ ॥  
एतदाराधनादाप स्वाराज्यर्द्धिमनुत्तमाम् ।  
बलमप्रहतं लोके सर्वसिद्धिविधायकम् ॥ २३ ॥  
सन्ततिं चिरकालीनां पुत्रपौत्रमयीं शुभाम् ।  
धर्मान्व्यस्य व्यवस्थाप्य विषयानुपभुज्य च ।  
जगामाप्रतिमः शूरो महेन्द्रालयमुत्तमम् ॥ २४ ॥
