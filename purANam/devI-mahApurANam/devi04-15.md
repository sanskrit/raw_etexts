व्यास उवाच  
इति तस्य वचः श्रुत्वा भार्गवस्य महात्मनः ।  
प्रह्लादस्तु सुसंहृष्टो बभूव नृपनन्दनः ॥ १ ॥  
ज्ञात्वा दैवं बलिष्ठञ्च प्रह्लादस्तानुवाच ह ।  
कृतेऽपि युद्धे न जयो भविष्यति कदाचन ॥ २ ॥  
तदा ते जयिनः प्रोचुर्दानवा मदगर्विताः ।  
संग्रामस्तु प्रकर्तव्यो दैवं किं न विदामहे ॥ ३ ॥  
निरुद्यमानां दैवं हि प्रधानमसुराधिप ।  
केन दृष्टं क्व वा दृष्टं कीदृशं केन निर्मितम् ॥ ४ ॥  
तस्माद्युद्धं करिष्यामो बलमास्थाय साम्प्रतम् ।  
भवाग्रे दैत्यवर्य त्वं सर्वज्ञोऽसि महामते ॥ ५ ॥  
इत्युक्तस्तैस्तदा राजन् प्रह्लादः प्रबलारिहा ।  
सेनानीश्च तदा भूत्वा देवान्युद्धे समाह्वयत् ॥ ६ ॥  
तेऽपि तत्रासुरान्दृष्ट्वा संग्रामे समुपस्थितान् ।  
सर्वे सम्भृतसम्भारा देवास्तान्समयोधयन् ॥ ७ ॥  
संग्रामस्तु तदा घोरः शक्रप्रह्लादयोरभूत् ।  
पूर्णं वर्षशतं तत्र मुनीनां विस्मयावहः ॥ ८ ॥  
वर्तमाने महायुद्धे शुक्रेण प्रतिपालिताः ।  
जयमापुस्तदा दैत्याः प्रह्लादप्रमुखा नृप ॥ ९ ॥  
तदैवेन्द्रो गुरोर्वाक्यात्सर्वदुःखविनाशिनीम् ।  
सस्मार मनसा देवीं मुक्तिदां परमां शिवाम् ॥ १० ॥  
इन्द्र उवाच  
जय देवि महामाये शूलधारिणि चाम्बिके ।  
शङ्खचक्रगदापद्मखड्गहस्तेऽभयप्रदे ॥ ११ ॥  
नमस्ते भुवनेशानि शक्तिदर्शननायिके ।  
दशतत्त्वात्मिके मातर्महाबिन्दुस्वरूपिणि ॥ १२ ॥  
महाकुण्डलिनीरूपे सच्चिदानन्दरूपिणि ।  
प्राणाग्निहोत्रविद्ये ते नमो दीपशिखात्मिके ॥ १३ ॥  
पञ्चकोशान्तरगते पुच्छब्रह्मस्वरूपिणि ।  
आनन्दकलिके मातः सर्वोपनिषदर्चिते ॥ १४ ॥  
मातः प्रसीद सुमुखी भव हीनसत्त्वां-  
     स्त्रायस्व नो जननि दैत्यपराजितान् वै ।  
त्वं देवि नः शरणदा भुवने प्रमाणा  
     शक्तासि दुःखशमनेऽखिलवीर्ययुक्ते ॥ १५ ॥  
ध्यायन्ति येऽपि सुखिनो नितरां भवन्ति  
     दुःखान्विताविगतशोकभयास्तथान्ये ।  
मोक्षार्थिनो विगतमानविमुक्तसङ्गाः  
     संसारवारिधिजलं प्रतरन्ति सन्तः ॥ १६ ॥  
त्वं देवि विश्वजननि प्रथितप्रभावा  
     संरक्षणार्थमुदितार्तिहरप्रतापा ।  
संहर्तुमेतदखिलं किल कालरूपा  
     को वेत्ति तेऽम्ब चरितं ननु मन्दबुद्धिः ॥ १७ ॥  
ब्रह्मा हरश्च हरिदश्वरथो हरिश्च  
     इन्द्रो यमोऽथ वरुणोऽग्निसमीरणौ च ।  
ज्ञातुं क्षमा न मुनयोऽपि महानुभावा  
     यस्याः प्रभावमतुलं निगमागमाश्च ॥ १८ ॥  
धन्यास्त एव तव भक्तिपरा महान्तः  
     संसारदुःखरहिताः सुखसिन्धुमग्नाः ।  
ये भक्तिभावरहिता न कदापि दुःखा- ॥  
     म्भोधिं जनिक्षयतरङ्गमुमे तरन्ति ॥ १९ ॥  
ये वीज्यमानाः सितचामरैश्च  
     क्रीडन्ति धन्याः शिबिकाधिरूढाः ।  
तैः पूजिता त्वं किल पूर्वदेहे  
     नानोपहारैरिति चिन्तयामि ॥ २० ॥  
ये पूज्यमाना वरवारणस्था  
     विलासिनीवृन्दविलासयुक्ताः ।  
सामन्तकैश्चोपनतैर्व्रजन्ति  
     मन्ये हि तैस्त्वं किल पूजितासि ॥ २१ ॥  
  
व्यास उवाच  
एवं स्तुता मघवता देवी विश्वेश्वरी तदा ।  
प्रादुर्बभूव तरसा सिंहारूढा चतुर्भुजा ॥ २२ ॥  
शङ्खचक्रगदापद्मान्बिभ्रती चारुलोचना ।  
रक्ताम्बरधरा देवी दिव्यमाल्यविभूषणा ॥ २३ ॥  
तानुवाच सुरान्देवी प्रसन्नवदना गिरा ।  
भयं त्यजन्तु भो देवाः शं विधास्ये किलाधुना ॥ २४ ॥  
इत्युक्त्वा सा तदा देवी सिंहारूढातिसुन्दरी ।  
जगाम तरसा तत्र यत्र दैत्या मदान्विताः ॥ २५ ॥  
प्रह्लादप्रमुखाः सर्वे दृष्ट्वा देवीं पुरःस्थिताम् ।  
ऊचुः परस्परं भीताः किं कर्तव्यमितस्तदा ॥ २६ ॥  
देवं नारायणं चात्र सम्प्राप्ता चण्डिका किल ।  
महिषान्तकरी नूनं चण्डमुण्डविनाशिनी ॥ २७ ॥  
निहनिष्यति नः सर्वानम्बिका नात्र संशयः ।  
वक्रदृष्ट्या यया पूर्वं निहतौ मधुकैटभौ ॥ २८ ॥  
एवं चिन्तातुरान्वीक्ष्य प्रह्लादस्तानुवाच ह ।  
योद्धव्यं नाथ गन्तव्यं पलाय्य दानवोत्तमाः ॥ २९ ॥  
नमुचिस्तानुवाचाथ पलायनपरानिह ।  
हनिष्यति जगन्माता रुषिता किल हेतिभिः ॥ ३० ॥  
तथा कुरु महाभाग यथा दुःखं न जायते ।  
व्रजामोऽद्यैव पातालं तां स्तुत्वा तदनुज्ञया ॥ ३१ ॥  
प्रह्लाद उवाच  
स्तौमि देवीं महामायां सृष्टिस्थित्यन्तकारिणीम् ।  
सर्वेषां जननीं शक्तिं भक्तानामभयङ्करीम् ॥ ३२ ॥
व्यास उवाच  
इत्युक्त्या विष्णुभक्तस्तु प्रह्लादः परमार्थवित् ।  
तुष्टाव जगतां धात्रीं कृताञ्जलिपुटस्तदा ॥ ३३ ॥  
मालासर्पवदाभाति यस्यां सर्वं चराचरम् ।  
सर्वाधिष्ठानरूपायै तस्यै ह्रींमूर्तये नमः ॥ ३४ ॥  
त्वत्तः सर्वमिदं विश्वं स्थावरं जङ्गमं तथा ।  
अन्ये निमित्तमात्रास्ते कर्तारस्तव निर्मिताः ॥ ३५ ॥  
नमो देवि महामाये सर्वेषां जननी स्मृता ।  
को भेदस्तव देवेषु दैत्येषु स्वकृतेषु च ॥ ३६ ॥  
मातुः पुत्रेषु को भेदोऽप्यशुभेषु शुभेषु च ।  
तथैव देवेष्वस्मासु न कर्तव्यस्त्वयाधुना ॥ ३७ ॥  
यादृशास्तादृशा मातः सुतास्ते दानवाः किल ।  
यतस्त्वं विश्वजननी पुराणेषु प्रकीर्तिता ॥ ३८ ॥  
तेऽपि स्वार्थपरा नूनं यथैव वयमप्युत ।  
नान्तरं दैत्यसुरयोर्भेदोऽयं मोहसम्भवः ॥ ३९ ॥  
धनदारादिभोगेषु वयं सक्ता दिवानिशम् ।  
तथैव देवा देवेशि को भेदोऽसुरदेवयोः ॥ ४० ॥  
तेऽपि कश्यपदायादा वयं तत्सम्भवाः किल ।  
कुतो विरोधसम्भूतिर्जाता मातस्तवाधुना ॥ ४१ ॥  
न तथा विहितं मातस्त्वयि सर्वसमुद्‌भवे ।  
साम्यतैव त्वया स्थाप्या देवेष्वस्मासु चैव हि ॥ ४२ ॥  
गुणव्यतिकरात्सर्वे समुत्पन्नाः सुरासुराः ।  
गुणान्विता भवेयुस्ते कथं देहभृतोऽमराः ॥ ४३ ॥  
कामः क्रोधश्च लोभश्च सर्वदेहेषु संस्थिताः ।  
वर्तन्ते सर्वदा तस्मात् कोऽविरोधी भवेञ्चनः ॥ ४४ ॥  
त्वया मिथो विरोधोऽयं कल्पितः किल कौतुकात् ।  
मन्यामहे विभेदेन नूनं युद्धदिदृक्षया ॥ ४५ ॥  
अन्यथा खलु भ्रातॄणां विरोधः कीदृशोऽनघे ।  
त्वं चेन्नेच्छसि चामुण्डे वीक्षितुं कलहं किल ॥ ४६ ॥  
जानामि धर्मं धर्मज्ञे वेद्मि चाहं शतक्रतुम् ।  
तथापि कलहोऽस्माकं भोगार्थं देवि सर्वदा ॥ ४७ ॥  
एकः कोऽपि न शास्तास्ति संसारे त्वां विनाम्बिके ।  
स्पृहावतस्तु कः कर्तुं क्षमते वचनं बुधः ॥ ४८ ॥  
देवासुरैरयं सिन्धुर्मथितः समये क्वचित् ।  
विष्णुना विहितो भेदः सुधारत्नच्छलेन वै ॥ ४९ ॥  
त्वयासौ कल्पितः शौरिः पालकत्वे जगद्‌गुरुः ।  
तेन लक्ष्मीः स्वयं लोभाद्‌ गृहीतामरसुन्दरी ॥ ५० ॥  
ऐरावतस्तथेन्द्रेण पारिजातोऽथ कामधुक् ।  
उच्चैःश्रवाः सुरैः सर्वं गृहीतं वैष्णवेच्छया ॥ ५१ ॥  
अनयं तादृशं कृत्वा जाता देवास्तु साधवः ।  
(अन्यायिनः सुरा नूनं पश्य त्वं धर्मलक्षणम् ।) ॥  
संस्थापिताः सुरा नूनं विष्णुना बहुमानिना ॥ ५२ ॥  
नूनं दैत्याः पराभूवन्पश्य त्वं धर्मलक्षणम् ।  
क्व धर्मः कीदृशो धर्मः क्व कार्यं क्व च साधुता ॥ ५३ ॥  
कथयामि च कस्याग्रे सिद्धं मैमांसिकं मतम् ।  
तार्किका युक्तिवादज्ञा विधिज्ञा वेदवादकाः ॥ ५४ ॥  
उक्ताः सकर्तृकं विश्वं विवदन्ते जडात्मकाः ।  
कर्ता भवति चेदस्मिन्संसारे वितते किल ॥ ५५ ॥  
विरोधः कीदृशस्तत्र चैककर्मणि वै मिथः ।  
वेदे नैकमतिः कस्माच्छास्त्रेष्वपि तथा पुनः ॥ ५६ ॥  
नैकवाक्यं वचस्तेषामपि वेदविदां पुनः ।  
यतः स्वार्थपरं सर्वं जगत्स्थावरजङ्गमम् ॥ ५७ ॥  
निःस्पृहः कोऽपि संसारे न भवेन्न भविष्यति ।  
शशिनाथ गुरोर्भार्या हृता ज्ञात्वा बलादपि ॥ ५८ ॥  
गौतमस्य तथेन्द्रेण जानता धर्मनिश्चयम् ।  
गुरुणानुजभार्या च भुक्ता गर्भवती बलात् ॥ ५९ ॥  
शप्तो गर्भगतो बालः कृतश्चान्धस्तथा पुनः ।  
विष्णुना च शिरश्छिन्नं राहोश्चक्रेण वै बलात् ॥ ६० ॥  
अपराधं विना कामं तदा सत्त्ववताम्बिके ।  
पौत्रो धर्मवतां शूरः सत्यव्रतपरायणः ॥ ६१ ॥  
यज्वा दानपतिः शान्तः सर्वज्ञः सर्वपूजकः ।  
कृत्वाथ वामनं रूपं हरिणा छलवेदिना ॥ ६२ ॥  
वञ्चितोऽसौ बलिः सर्वं हृतं राज्यं पुरा किल ।  
तथापि देवान्धर्मस्थान्प्रवदन्ति मनीषिणः ॥ ६३ ॥  
वदन्ति चाटुवादांश्च धर्मवादाज्जयं गताः ।  
एवं ज्ञात्वा जगन्मातर्यथेच्छसि तथा कुरु ॥ ६४ ॥  
शरणा दानवाः सर्वे जहि वा रक्ष वा पुनः ।  
श्रीदेव्युवाच  
सर्वे गच्छत पातालं तत्र वासं यथेप्सितम् ॥ ६५ ॥  
कुरुध्वं दानवाः सर्वे निर्भया गतमन्यवः ।  
कालः प्रतीक्ष्यो युष्माभिः कारणं स शुभेऽशुभे ॥ ६६ ॥  
सुनिर्वेदपराणां हि सुखं सर्वत्र सर्वदा ।  
त्रैलोक्यस्य च राज्येऽपि न सुखं लोभचेतसाम् ॥ ६७ ॥  
कृतेऽपि न सुखं पूर्णं सस्पृहाणां फलैरपि ।  
तस्मात्त्यक्त्वा महीमेतां प्रयान्त्वद्य महीतलम् ॥ ६८ ॥  
ममाज्ञां पुरतः कृत्वा सर्वे विगतकल्मषाः ।  
व्यास उवाच  
तच्छ्रुत्वा वचनं देव्यास्तथेत्युक्त्वा रसातलम् ॥ ६९ ॥  
प्रणम्य दानवाः सर्वे गताः शक्त्याभिरक्षिताः ।  
अन्तर्दधे ततो देवी देवाः स्वभुवनं गताः ॥ ७० ॥  
त्यक्त्वा वैरं स्थिताः सर्वे ते तदा देवदानवाः ।  
एतदाख्यानमखिलं यः शृणोति वदत्यथ ॥ ७१ ॥  
सर्वदुःखविनिर्मुक्तः प्रयाति पदमुत्तमम् ॥ ७२ ॥  
इति श्रीमद्देवीभागवते महापुराणेऽष्टादशसाहस्र्यां संहितायां चतुर्थस्कन्धे  
देवीकथनेन दानवानां रसातलं प्रति गमनं नाम पञ्चदशोऽध्यायः ॥ १५ ॥
