श्रीनारायण उवाच  
सरस्वती तु वैकुण्ठे स्वयं नारायणान्तिके ।  
गङ्‌गाशापेन कलहात्कलया भारते सरित् ॥ १ ॥  
पुण्यदा पुण्यरूपा च पुण्यतीर्थस्वरूपिणी ।  
पुण्यवद्‌भिर्निषेव्या च स्थितिः पुण्यवतां मुने ॥ २ ॥  
तपस्विनां तपोरूपा तपसः फलरूपिणी ।  
कृतपापेध्मदाहाय ज्वलदग्निस्वरूपिणी ॥ ३ ॥  
ज्ञानात्सरस्वतीतोये मृता ये मानवा भुवि ।  
तेषां स्थितिश्च वैकुण्ठे सुचिरं हरिसंसदि ॥ ४ ॥  
भारते कृतपापश्च स्नात्वा तत्र च लीलया ।  
मुच्यते सर्वपापेभ्यो विष्णुलोके वसेच्चिरम् ॥ ५ ॥  
चातुर्मास्यां पौर्णमास्यामक्षयायां दिनक्षये ।  
व्यतीपाते च ग्रहणेऽन्यस्मिन्पुण्यदिनेऽपि च ॥ ६ ॥  
अनुषङ्‌गेण यः स्नातो हेतुना श्रद्धयापि वा ।  
सारूप्यं लभते नूनं वैकुण्ठे स हरेरपि ॥ ७ ॥  
सरस्वतीमनुं तत्र मासमेकं च यो जपेत् ।  
महामूर्खः कवीन्द्रश्च स भवेन्नात्र संशयः ॥ ८ ॥  
नित्यं सरस्वतीतोये यः स्नायान्मुण्डयन्नरः ।  
न गर्भवासं कुरुते पुनरेव स मानवः ॥ ९ ॥  
इत्येवं कथितं किञ्चिद्भारतीगुणकीर्तनम् ।  
सुखदं कामदं सारं भूयः किं श्रोतुमिच्छसि ॥ १० ॥  
सूत उवाच  
नारायणवचः श्रुत्वा नारदो मुनिसत्तमः ।  
पुनः पप्रच्छ सन्देहमिमं शौनक सत्वरम् ॥ ११ ॥  
नारद उवाच  
कथं सरस्वती देवी गङ्‌गाशापेन भारते ।  
कलया कलहेनैव बभूव पुण्यदा सरित् ॥ १२ ॥  
श्रवणे श्रुतिसाराणां वर्धते कौतुकं मम ।  
कथामृतेन मे तृप्तिः केन श्रेयसि तृप्यते ॥ १३ ॥  
कथं शशाप सा गङ्‌गा पूजितां तां सरस्वतीम् ।  
सा तु सत्त्वस्वरूपा या पुण्यदा शुभदा सदा ॥ १४ ॥  
तेजस्विनोर्द्वयोर्वादकारणं श्रुतिसुन्दरम् ।  
सुदुर्लभं पुराणेषु तन्मे व्याख्यातुमर्हसि ॥ १५ ॥  
श्रीनारायण उवाच  
शृणु नारद वक्ष्यामि कथामेतां पुरातनीम् ।  
यस्याः श्रवणमात्रेण सर्वपापात्प्रमुच्यते ॥ १६ ॥  
लक्ष्मीः सरस्वती गङ्‌गा तिस्रो भार्या हरेरपि ।  
प्रेम्णा समास्तास्तिष्ठन्ति सततं हरिसन्निधौ ॥ १७ ॥  
चकार सैकदा गङ्‌गा विष्णोर्मुखनिरीक्षणम् ।  
सस्मिता च सकामा च सकटाक्षं पुनः पुनः ॥ १८ ॥  
विभुर्जहास तद्वक्त्रं निरीक्ष्य च क्षणं तदा ।  
क्षमां चकार तद्‌ दृष्ट्वा लक्ष्मीर्नैव सरस्वती ॥ १९ ॥  
बोधयामास पद्मा तां सत्त्वरूपा च सस्मिता ।  
क्रोधाविष्टा च सा वाणी न च शान्ता बभूव ह ॥ २० ॥  
उवाच वाणी भर्तारं रक्तास्या रक्तलोचना ।  
कुपिता कामवेगेन शश्वत्प्रस्फुरिताधरा ॥ २१ ॥  
सरस्वत्युवाच  
सर्वत्र समताबुद्धिः सद्भर्तुः कामिनीं प्रति ।  
धर्मिष्ठस्य वरिष्ठस्य विपरीता खलस्य च ॥ २२ ॥  
ज्ञातं सौभाग्यमधिकं गङ्‌गायां ते गदाधर ।  
कमलायां च तत्तुल्यं न च किञ्चिन्मयि प्रभो ॥ २३ ॥  
गङ्‌गायाः पद्मया सार्धं प्रीतिश्चास्ति सुसम्मता ।  
क्षमां चकार तेनेदं विपरीतं हरिप्रिया ॥ २४ ॥  
किं जीवनेन मेऽत्रैव दुर्भगायाश्च साम्प्रतम् ।  
निष्कलं जीवनं तस्या या पत्युः प्रेमवञ्चिता ॥ २५ ॥  
त्वां सर्वे सत्त्वरूपं च ये वदन्ति मनीषिणः ।  
ते च मूर्खा न वेदज्ञा न जानन्ति मतिं तव ॥ २६ ॥  
सरस्वतीवचः श्रुत्वा दृष्ट्वा तां कोपसंयुताम् ।  
मनसा च समालोच्य स जगाम बहिः सभाम् ॥ २७ ॥  
गते नारायणे गङ्‌गामुवाच निर्भयं रुषा ।  
वागधिष्ठातृदेवी सा वाक्यं श्रवणदुष्करम् ॥ २८ ॥  
हे निर्लज्जे हे सकामे स्वामिगर्वं करोषि किम् ।  
अधिकं स्वामिसौभाग्यं विज्ञापयितुमिच्छसि ॥ २९ ॥  
मानचूर्णं करिष्यामि तवाद्य हरिसन्निधौ ।  
किं करिष्यति ते कान्तो ममैवं कान्तवल्लभे ॥ ३० ॥  
इत्येवमुक्त्वा गङ्‌गायाः केशं ग्रहीतुमुद्यता ।  
वारयामास तां पद्मा मध्यदेशं समाश्रिता ॥ ३१ ॥  
शशाप वाणी तां पद्मां महाबलवती सती ।  
वृक्षरूपा सरिद्‌रूपा भविष्यसि न संशयः ॥ ३२ ॥  
विपरीतं ततो दृष्ट्वा किञ्चिन्नो वक्तुमर्हसि ।  
सन्तिष्ठति सभामध्ये यथा वृक्षो यथा सरित् ॥ ३३ ॥
शापं श्रुत्वा तु सा देवी न शशाप चुकोप ह ।  
तत्रैव दुःखिता तस्थौ वाणीं धृत्वा करेण च ॥ ३४ ॥  
असन्तुष्टां तु तां दृष्ट्वा कोपप्रस्फुरिताधराम् ।  
उवाच गङ्‌गा तां देवीं पद्मां चारक्तलोचनाम् ॥ ३५ ॥  
गङ्‌गोवाच  
त्वमुत्सृज महोग्रां च पद्मे किं मे करिष्यति ।  
दुःशीला मुखरा नष्टा नित्यं वाचालरूपिणी ॥ ३६ ॥  
वागधिष्ठात्री देवीयं सततं कलहप्रिया ।  
यावती योग्यता चास्या यावती शक्तिरेव च ॥ ३७ ॥  
तथा करोतु वादं च मया सार्धं च दुर्मुखी ।  
स्वबलं यन्मम बलं विज्ञापयितुमिच्छति ॥ ३८ ॥  
जानन्तु सर्वे ह्युभयोः प्रभावं विक्रमं सति ।  
इत्येवमुक्त्वा सा देवी वाण्यै शापं ददाविति ॥ ३९ ॥  
सरिक्त्यरूपा भवतु सा या त्वां च शशाप ह ।  
अधोमर्त्यं सा प्रयातु सन्ति यत्रैव पापिनः ॥ ४० ॥  
कलौ तेषां च पापानि ग्रहीष्यति न संशयः ।  
इत्येवं वचनं श्रुत्वा तां शशाप सरस्वती ॥ ४१ ॥  
त्वमेव यास्यसि महीं पापिपापं लभिष्यसि ।  
एतस्मिन्नन्तरे तत्र भगवानाजगाम ह ॥ ४२ ॥  
चतुर्भुजश्चतुर्भिश्च पार्षदैश्च चतुर्भुजैः ।  
सरस्वतीं करे धृत्वा वासयामास वक्षसि ॥ ४३ ॥  
बोधयामास सर्वज्ञः सर्वज्ञानं पुरातनम् ।  
श्रुत्वा रहस्यं तासां च शापस्य कलहस्य च ॥ ४४ ॥  
उवाच दुःखितास्ताश्च वाचं सामयिकीं विभुः ।  
श्रीभगवानुवाच  
लक्ष्मि त्वं कलया गच्छ धर्मध्वजगृहं शुभे ॥ ४५ ॥  
अयोनिसम्भवा भूमौ तस्य कन्या भविष्यसि ।  
तत्रैव दैवदोषेण वृक्षत्वं च लभिष्यसि ॥ ४६ ॥  
मदंशस्यासुरस्यैव शङ्‌खचूडस्य कामिनी ।  
भूत्वा पश्चाच्च मत्पत्नी भविष्यसि न संशयः ॥ ४७ ॥  
त्रैलोक्यपावनी नाम्ना तुलसीति च भारते ।  
कलया च सरिद्भावं शीघ्रं गच्छ वरानने ॥ ४८ ॥  
भारतं भारतीशापान्नाम्ना पद्मावती भव ।  
गङ्‌गे यास्यसि पश्चात्त्वमंशेन विश्वपावनी ॥ ४९ ॥  
भारतं भारतीशापात्पापदाहाय पापिनाम् ।  
भगीरथस्य तपसा तेन नीता सुकल्पिते ॥ ५० ॥  
नाम्ना भागीरथी पूता भविष्यसि महीतले ।  
मदंशस्य समुद्रस्य जाया जायेर्ममाज्ञया ॥ ५१ ॥  
मत्कलांशस्य भूपस्य शन्तनोश्च सुरेश्वरि ।  
गङ्‌गाशापेन कलया भारतं गच्छ भारति ॥ ५२ ॥  
कलहस्य फलं भुंक्ष्व सपत्नीभ्यां सहाच्युते ।  
स्वयं च ब्रह्मसदने ब्रह्मणः कामिनी भव ॥ ५३ ॥  
गङ्‌गा यातु शिवस्थानमत्र पद्मैव तिष्ठतु ।  
शान्ता च क्रोधरहिता मद्भक्ता सत्त्वरूपिणी ॥ ५४ ॥  
महासाध्वी महाभागा सुशीला धर्मचारिणी ।  
यदंशकलया सर्वा धर्मिष्ठाश्च पतिव्रताः ॥ ५५ ॥  
शान्तरूपाः सुशीलाश्च प्रतिविश्वेषु पूजिताः ।  
तिस्रो भार्यास्त्रिशीलाश्च त्रयो भृत्याश्च बान्धवाः ॥ ५६ ॥  
ध्रुवं वेदविरुद्धाश्च न ह्येते मङ्‌गलप्रदाः ।  
स्त्रीपुंवच्च गृहे येषां गृहिणां स्त्रीवशः पुमान् ॥ ५७ ॥  
निष्फलं च जन्म तेषामशुभं च पदे पदे ।  
मुखे दुष्टा योनिदुष्टा यस्य स्त्री कलहप्रिया ॥ ५८ ॥  
अरण्यं तेन गन्तव्यं महारण्यं गृहाद्वरम् ।  
जलानां च स्थलानां च फलानां प्राप्तिरेव च ॥ ५९ ॥  
सततं सुलभा तत्र न तेषां गृह एव च ।  
वरमग्नौ स्थितिर्हिंस्रजन्तूनां सन्निधौ सुखम् ॥ ६० ॥  
ततोऽपि दुःखं पुंसां च दुष्टस्त्रीसन्निधौ ध्रुवम् ।  
व्याधिज्वाला विषज्वाला वरं पुंसां वरानने ॥ ६१ ॥  
दुष्टस्त्रीणां मुखज्वाला मरणादतिरिच्यते ।  
पुंसां च स्त्रीजितां चैव भस्मान्तं शौचमध्रुवम् ॥ ६२ ॥  
यदह्नि कुरुते कर्म न तस्य फलभाग्भवेत् ।  
निन्दितोऽत्र परत्रैव सर्वत्र नरकं व्रजेत् ॥ ६३ ॥  
यशःकीर्तिविहीनो यो जीवन्नपि मृतो हि सः ।  
बह्वीनां च सपत्नीनां नैकत्र श्रेयसे स्थितिः ॥ ६४ ॥  
एकभार्यः सुखी नैव बहुभार्यः कदाचन ।  
गच्छ गङ्‌गे शिवस्थानं ब्रह्मस्थानं सरस्वति ॥ ६५ ॥  
अत्र तिष्ठतु मद्‌गेहे सुशीला कमलालया ।  
सुसाध्या यस्य पत्नी च सुशीला च पतिव्रता ॥ ६६ ॥  
इह स्वर्गे सुखं तस्य धर्मो मोक्षः परत्र च ।  
पतिव्रता यस्य पत्नी स च मुक्तः शुचिः सुखी ।  
जीवन्मृतोऽशुचिर्दुःखी दुःशीलापतिरेव च ॥ ६७ ॥  
इति श्रीमद्देवीभागवते महापुराणेऽष्टादशसाहस्र्यां  
संहितायां नवमस्कन्धे लक्ष्मीगङ्‌गासरस्वतीनां  
भूलोकेऽवतरणवर्णनं नाम षष्ठोऽध्यायः ॥ ६ ॥
