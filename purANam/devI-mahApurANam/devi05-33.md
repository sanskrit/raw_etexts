राजोवाव  
मुने वैश्योऽयमधुना वने मे मित्रतां गतः ।  
पुत्रदारैर्निरस्तोऽयं प्राप्तोऽत्र मम सङ्गमम् ॥ १ ॥  
(कुटुम्बविरहेणासौ दुःखितोऽतीव दुर्मनाः ।  
न शान्तिमुपयात्येष तथापि मम साम्प्रतम् ।  
गतराज्यस्य दुःखेन शोकार्तोऽस्मि महामते ।)  
निष्कारणञ्च मे चिन्ता हृदयान्न निवर्तते ।  
हया मे दुर्बलाः स्युः किं गजाः शत्रुवशं गताः ॥ २ ॥  
भृत्यवर्गस्तथा दुःखी जातः स्यात्तु मया विना ।  
कोशक्षयं करिष्यन्ति रिपवोऽतिबलात्क्षणात् ॥ ३ ॥  
इत्येवं चिन्तयानस्य न मे निद्रा तनौ सुखम् ।  
जानामीदं जगन्मिथ्या स्वप्नवत्सर्वमेव हि ॥ ४ ॥  
जानतोऽपि मनो भ्रान्तं न स्थिरं भवति प्रभो ।  
कोऽहं केऽश्वा गजाः केऽमी न ते मे च सहोदराः ॥ ५ ॥  
न पुत्रा न च मित्राणि येषां दुःखं दुनोति माम् ।  
भ्रमोऽयमिति जानामि तथापि मम मानसः ॥ ६ ॥  
मोहो नैवापसरति किं तत्कारणमद्‌भुतम् ।  
स्वामिंस्त्वमसि सर्वज्ञः सर्वसंशयनाशकृत् ॥ ७ ॥  
कारणं ब्रूहि मोहस्य ममास्य च दयानिधे ।  
व्यास उवाच  
इति पृष्टस्तदा राज्ञा सुमेधा मुनिसत्तमः ॥ ८ ॥  
तमुवाच परं ज्ञानं शोकमोहविनाशनम् ।  
ऋषिरुवाच  
शृणु राजन् प्रवक्ष्यामि कारणं बन्धमोक्षयोः ॥ ९ ॥  
महामायेति विख्याता सर्वेषां प्राणिनामिह ।  
ब्रह्मा विष्णुस्तथेशानस्तुराषाड् वरुणोऽनिलः ॥ १० ॥  
सर्वे देवा मनुष्याश्च गन्धर्वोरगराक्षसाः ।  
वृक्षाश्च विविधा वल्ल्यः पशवो मृगपक्षिणः ॥ ११ ॥  
मायाधीनाश्च ते सर्वे भाजनं बन्धमोक्षयोः ।  
तया सृष्टमिदं सर्वं जगत्स्थावरजङ्गमम् ॥ १२ ॥  
तद्वशे वर्तते नूनं मोहजालेन यन्त्रितम् ।  
त्वं कियान्मानुषेष्वेकः क्षत्रियो रजसाविलः ॥ १३ ॥  
ज्ञानिनामपि चेतांसि मोहयत्यनिशं हि सा ।  
ब्रह्मेशवासुदेवाद्या ज्ञाने सत्यपि शेषतः ॥ १४ ॥  
तेऽपि रागवशाल्लोके भ्रमन्ति परिमोहिताः ।  
पुरा सत्ययुगे राजन् विष्णुर्नारायणः स्वयम् ॥ १५ ॥  
श्वेतद्वीपं समासाद्य चकार विपुलं तपः ।  
वर्षाणामयुतं यावद्‌ ब्रह्मविद्याप्रसक्तये ॥ १६ ॥  
अनश्वरसुखायासौ चिन्तयानस्ततः परम् ।  
एकस्मिन्निर्जने देशे ब्रह्मापि परमाद्‌भुते ॥ १७ ॥  
स्थितस्तपसि राजेन्द्र मोहस्य विनिवृत्तये ।  
कदाचिद्वासुदेवोऽसौ स्थलान्तरमतिर्हरिः ॥ १८ ॥  
तस्माद्देशात्समुत्थाय जगामान्यद्दिदृक्षया ।  
चतुर्मुखोऽपि राजेन्द्र तथैव निःसृतः स्थलात् ॥ १९ ॥  
मिलितौ मार्गमध्ये तु चतुर्मुखचतुर्भुजौ ।  
अन्योन्यं पृष्टवन्तौ तौ कस्त्वं कस्त्वमिति स्म ह ॥ २० ॥  
ब्रह्मा प्रोवाच तं देवं कर्ताहं जगतः किल ।  
विष्णस्तमाह भो मूर्ख जगत्कर्ताहमच्युतः ॥ २१ ॥  
त्वं कियान्बलहीनोऽसि रजोगुणसमाश्रितः ।  
सत्त्वाश्रितं हि मां विद्धि वासुदेवं सनातनम् ॥ २२ ॥  
मया त्वं रक्षितोऽद्यैव कृत्वा युद्धं सुदारुणम् ।  
शरणं मे समायातो दानवाभ्यां प्रपीडितः ॥ २३ ॥  
मया तौ निहतौ कामं दानवौ मधुकैटभौ ।  
कथं गर्वायसे मन्द मोहोऽयं त्यज साम्प्रतम् ॥ २४ ॥  
न मत्तोऽप्यधिकः कश्चित्संसारेऽस्मिन्प्रसारिते ।  
ऋषिरुवाच  
एवं प्रवदमानौ तौ ब्रह्मविष्णू परस्परम् ॥ २५ ॥  
स्फुरदोष्ठौ वेपमानौ लोहिताक्षौ बभूवतुः ।  
प्रादुर्बभूव सहसा तयोर्विवदमानयोः ॥ २६ ॥  
मध्ये लिङ्गं सुधाश्वेतं विपुलं दीर्घमद्‌भुतम् ।  
आकाशे तरसा तत्र वागुवाचाशरीरिणी ॥ २७ ॥  
तौ सम्बोध्य महाभागौ विवदन्तौ परस्परम् ।  
ब्रह्मन् विष्णो विवादं मा कुरुतां वां परस्परम् ॥ २८ ॥  
लिङ्गस्यास्य परं पारमधस्तादुपरि धुवम् ।  
यो याति युवयोर्मध्ये स श्रेष्ठो वां सदैव हि ॥ २९ ॥  
एकः प्रयातु पातालमाकाशमपरोऽधुना ।  
प्रमाणं मे वचः कार्यं त्यक्त्वा वादं निरर्थकम् ॥ ३० ॥  
मध्यस्थः सर्वदा कार्यो विवादेऽस्मिन्द्वयोरिह ।  
ऋषिरुवाच  
तच्छ्रुत्वा वचनं दिव्यं सज्जीभूतौ कृतोद्यमौ ॥ ३१ ॥  
जग्मतुर्मातुमग्रस्थं लिङ्गमद्‌भुतदर्शनम् ।  
पातालमगमद्विष्णुर्ब्रह्माप्याकाशमेव च ॥ ३२ ॥
परिमातुं महालिङ्गं स्वमहत्त्वविवृद्धये ।  
विष्णुर्गत्वा कियद्देशं श्रान्तः सर्वात्मना यतः ॥ ३३ ॥  
न प्रापान्तं स लिङ्गस्य परिवृत्य ययौ स्थलम् ।  
ब्रह्मागच्छत्ततश्चोर्ध्वं पतितं केतकीदलम् ॥ ३४ ॥  
शिवस्य मस्तकात्प्राप्य परावृत्तो मुदावृतः ।  
आगत्य तरसा ब्रह्मा विष्णवे केतकीदलम् ॥ ३५ ॥  
दर्शयित्वा च वितथमुवाच मदमोहितः ।  
लिङ्गस्य मस्तकादेतद्‌ गृहीतं केतकीदलम् ॥ ३६ ॥  
अभिज्ञानाय चानीतं तव चित्तप्रशान्तये ।  
श्रुत्वा तद्‌ब्रह्मणोवाक्यं दृष्ट्वा च केतकीदलम् ॥ ३७ ॥  
हरिस्तं प्रत्युवाचेदं साक्षी कः कथयाधुना ।  
यथार्थवादी मेधावी सदाचारः शुचि समः ॥ ३८ ॥  
साक्षी भवति सर्वत्र विवादे समुपस्थिते ।  
ब्रह्मोवाच  
दूरदेशात्समायाति साक्षी कः समयेऽधुना ॥ ३९ ॥  
यत्सत्यं तद्वचः सेयं केतकी कथयिष्यति ।  
इत्युक्त्वा प्रेरिता तत्र ब्रह्मणा केतकी स्फुटम् ॥ ४० ॥  
वचनं प्राह तरसा शार्ङ्‌गिणं प्रत्यबोधयत् ।  
शिवमूर्ध्नि स्थितां ब्रह्मा गहीत्वा मां समागतः ॥ ४१ ॥  
सन्देहोऽत्र न कर्तव्यस्त्वया विष्णो कदाचन ।  
मम वाक्यं प्रमाणं हि ब्रह्मा पारङ्गतोऽस्य ह ॥ ४२ ॥  
गृहीत्वा मां समायातः शिवभक्तैः समर्पिताम् ।  
केतक्या वचनं श्रुत्वा हरिराह स्मयन्निव ॥ ४३ ॥  
महादेवः प्रमाणं मे यद्यसौ वचनं वदेत् ।  
ऋषिरुवाच  
तदाकर्ण्य हरेर्वाक्यं महादेवः सनातनः ॥ ४४ ॥  
कुपितः केतकीं प्राह मिथ्यावादिनि मा वद ।  
गच्छतो मध्यतः प्राप्ता पतिता मस्तकान्मम ॥ ४५ ॥  
मिथ्याभिभाषिणी त्यक्ता मया त्वं सर्वदैव हि ।  
ब्रह्मा लज्जापरो भूत्वा ननाम मधुसूदनम् ॥ ४६ ॥  
शिवेन केतकी त्यक्ता तद्दिनात्कुसुमेषु वै ।  
एवं मायाबलं विद्धि ज्ञानिनामपि मोहदम् ॥ ४७ ॥  
अन्येषां प्राणिनां राजन् का वार्ता विभ्रमं प्रति ।  
देवानां कार्यसिद्ध्यर्थं सर्वदैव रमापतिः ॥ ४८ ॥  
दैत्यान्वञ्चयते चाशु त्यक्त्वा पापभयं हरिः ।  
अवतारकरो देवो नानायोनिषु माधवः ॥ ४९ ॥  
त्यक्त्वानन्दसुखं दैत्यैर्युद्धं चैवाकरोद्विभुः ।  
नूनं मायाबलं चैतन्माधवेऽपि जगद्‌गुरौ ॥ ५० ॥  
सर्वज्ञे देवकार्यांशे का वार्तान्यस्य भूपते ।  
ज्ञानिनामपि चेतांसि परमा प्रकृतिः किल ॥ ५१ ॥  
बलादाकृष्य मोहाय प्रयच्छति महीपते ।  
यया व्याप्तमिदं सर्वं भगवत्या चराचरम् ॥ ५२ ॥  
मोहदा ज्ञानदा सैव बन्धमोक्षप्रदा सदा ।  
  
राजोवाच  
भगवन्ब्रूहि मे तस्याः स्वरूपं बलमुत्तमम् ॥ ५३ ॥  
उत्पत्तिकारणं वापि स्थानं परमकं च यत् ।  
ऋषिरुवाच  
न चोत्पत्तिरनादित्वान्नृप तस्याः कदाचन ॥ ५४ ॥  
नित्यैव सा परा देवी कारणानां च कारणम् ।  
वर्तते सर्वभूतेषु शक्तिः सर्वात्मना नृप ॥ ५५ ॥  
शववच्छक्तिहीनस्तु प्राणी भवति सर्वथा ।  
चिच्छक्तिः सर्वभूतेषु रूपं तस्यास्तदेव हि ॥ ५६ ॥  
आविर्भावतिरोभावौ देवानां कार्यसिद्धये ।  
यदा स्तुवन्ति तां देवा मनुजाश्च विशाम्पते ॥ ५७ ॥  
प्रादुर्भवति भूतानां दुःखनाशाय चाम्बिका ।  
नानारूपधरा देवी नानाशक्तिसमन्विता ॥ ५८ ॥  
आविर्भवति कार्यार्थं स्वेच्छया परमेश्वरी ।  
दैवाधीना न सा देवी यथा सर्वे सुरा नृप ॥ ५९ ॥  
न कालवशगा नित्यं पुरुषार्थप्रवर्तिनी ।  
अकर्ता पुरुषो द्रष्टा दृश्यं सर्वमिदं जगत् ॥ ६० ॥  
दृश्यस्य जननी सैव देवी सदसदात्मिका ।  
पुरुषं रञ्जयत्येका कृत्वा ब्रह्माण्डनाटकम् ॥ ६१ ॥  
रञ्जिते पुरुषे सर्वं संहरत्यतिरंहसा ।  
तया निमित्तभूतास्ते ब्रह्मविष्णुमहेश्वराः ॥ ६२ ॥  
कल्पिताः स्वस्वकार्येषु प्रेरिता लीलया त्वमी ।  
स्वांशं तेषु समारोप्य कृतास्ते बलवत्तराः ॥ ६३ ॥  
दत्ताश्च शक्तयस्तेभ्यो गीर्लक्ष्मीर्गिरिजा तथा ।  
ते तां ध्यायन्ति देवेशा पूजयन्ति परां मुदा ॥ ६४ ॥  
ज्ञात्वा सर्वेश्वरीं शक्तिं सृष्टिस्थितिविनाशिनीम् ।  
एतत्ते सर्वमाख्यातं देवीमाहात्म्यमुत्तमम् ।  
मम बुद्ध्यनुसारेण नान्तं जानामि भूपते ॥ ६५ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
पञ्चमस्कन्धे देवीमाहात्म्यवर्णनं नाम त्रयस्त्रिंशोऽध्यायः ॥ ३३ ॥
