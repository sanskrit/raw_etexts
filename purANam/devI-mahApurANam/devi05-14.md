व्यास उवाच  
दुर्मुखं निहतं श्रुत्वा महिषः क्रोधमूर्च्छितः ।  
उवाच दानवान्सर्वान्किं जातमिति चासकृत् ॥ १ ॥  
निहतौ दानवौ शूरौ रणे दुर्मुखबाष्कलौ ।  
तन्व्या तत्परमाश्चर्यं पश्यन्तु दैवचेष्टितम् ॥ २ ॥  
कालो हि बलवान्कर्ता सततं सुखदुःखयोः ।  
नराणां परतन्त्राणां पुण्यपापानुयोगतः ॥ ३ ॥  
निहतौ दानवश्रेष्ठौ किं कर्तव्यमतः परम् ।  
ब्रुवन्तु मिलिताः सर्वे यद्युक्तं कार्यसङ्कटे ॥ ४ ॥  
व्यास उवाच  
एवं ब्रुवति राजेन्द्र महिषेऽतिबलान्विते ।  
चिक्षुराख्यस्तु सेनानीस्तमुवाच महारथः ॥ ५ ॥  
राजन्नहं हनिष्यामि का चिन्ता स्त्रीविहिंसने ।  
इत्युक्त्वा स्वबलैर्युक्तः प्रययौ रथसंयुतः ॥ ६ ॥  
द्वितीयं पार्ष्णिरक्षं तु कृत्वा ताम्रं महाबलम् ।  
महता सैन्यघोषेण पूरयन्गगनं दिशः ॥ ७ ॥  
तमागच्छन्तमालोक्य देवी भगवती शिवा ।  
चकार शङ्खज्याघोषं घण्टानादं महाद्‌भुतम् ॥ ८ ॥  
तत्रसुस्तेन शब्देन ते च सर्वे सुरारयः ।  
किमेतदिति भाषन्तो दुद्रुवुर्भयकम्पिताः ॥ ९ ॥  
चिक्षुराख्यस्तु तान्दृष्ट्वा पलायनपरायणान् ।  
उवाचातीव सङ्कुद्धः किं भयं वः समागतम् ॥ १० ॥  
अद्यैवाहं हनिष्यामि बाणैर्बालां मदोन्नताम् ।  
तिष्ठन्त्वत्र भयं त्यक्त्वा दैत्याः समरमूर्धनि ॥ ११ ॥  
इत्युक्त्वा दानवश्रेष्ठश्चापपाणिर्बलान्वितः ।  
आगत्य सङ्गरे देवीमित्युवाच गतव्यथः ॥ १२ ॥  
किं गर्जसि विशालाक्षि भीषयन्तीतरान्नरान् ।  
नाहं बिभेमि तन्वङ्‌गि श्रुत्वा तेऽद्य विचेष्टितम् ॥ १३ ॥  
स्त्रीवधे दूषणं ज्ञात्वा तथैवाकीर्तिसम्भवम् ।  
उपेक्षां कुरुते चित्तं मदीयं वामलोचने ॥ १४ ॥  
स्त्रीणां युद्धं कटाक्षैश्च तथा हावैश्च सुन्दरि ।  
न शस्त्रैर्विहितं क्वापि त्वादृशीनां कदाचन ॥ १५ ॥  
पुष्पैरपि न योद्धव्यं किं पुनर्निशितैः शरैः ।  
भवादृशीनां देहेषु दुनोति मालतीदलम् ॥ १६ ॥  
धिग्जन्म मानुषे लोके क्षात्रधर्मानुजीविनाम् ।  
लालितोऽयं प्रियो देहः कृन्तनीयः शितैः शरैः ॥ १७ ॥  
तैलाभ्यङ्गैः पुष्पवातैस्तथा मिष्टान्नभोजनैः ।  
पोषितोऽयं प्रियो देहो घातनीयः परेषुभिः ॥ १८ ॥  
देहं छित्त्वासिधाराभिर्धनभृज्जायते नरः ।  
धिग्धनं दुःखदं पूर्वं पश्चात्किं सुखदं भवेत् ॥ १९ ॥  
त्वमप्यज्ञैव वामोरु युद्धमाकाङ्क्षसे यतः ।  
सुखं सम्भोगजं त्यक्त्वा कं गुणं वेत्सि सङ्गरे ॥ २० ॥  
खड्गपातं गदाघातं भेदनञ्ज शिलीमुखैः ।  
मरणान्ते तु संस्कारो गोमायुमुखकर्षणम् ॥ २१ ॥  
तस्यैव कविभिर्धूर्तैः कृतं चातीव शंसनम् ।  
रणे मृतानां स्वःप्राप्तिरर्थवादोऽस्ति केवलः ॥ २२ ॥  
तस्माद्‌ गच्छ वरारोहे यत्र ते रमते मनः ।  
भज वा भूपतिं नाथं हयारिं सुरमर्दनम् ॥ २३ ॥  
व्यास उवाच  
एवं ब्रुवाणं तं दैत्यं प्रोवाच जगदम्बिका ।  
किं मृषा भाषसे मूढ बुद्धिमानिव पण्डितः ॥ २४ ॥  
नीतिशास्त्रं न जानासि विद्यां चान्वीक्षिकीं तथा ।  
न सेवितास्त्वया वृद्धा न धर्मे मतिरस्ति ते ॥ २५ ॥  
मूर्खसेवापरो यस्मात्तस्मात्त्वं मूर्ख एव हि ।  
राजधर्मं न जानासि किं ब्रवीषि ममाग्रतः ॥ २६ ॥  
सङ्ग्रामे महिषं हत्वा कृत्वा रुधिरकर्दमम् ।  
यशःस्तम्भं स्थिरं कृत्वा गमिष्यामि यथासुखम् ॥ २७ ॥  
देवानां दुःखदातारं दानवं मदगर्वितम् ।
हनिष्येऽहं दुराचारं युद्धं कुरु स्थिरो भव ॥ २८ ॥  
जीवितेच्छास्ति चेन्मूढ महिषस्य तथा तव ।  
तदा गच्छन्तु पातालं दानवाः सर्व एव ते ॥ २९ ॥  
मुमूर्षा यदि वश्चित्ते युद्धं कुर्वन्तु सत्वराः ।  
सर्वानेव वधिष्यामि निश्चयोऽयं ममाधुना ॥ ३० ॥  
व्यास उवाच  
तच्छ्रुत्वा वचनं तस्या दानवो बलदर्पितः ।  
मुमोच बाणवृष्टिं तां घनवृष्टिमिवापराम् ॥ ३१ ॥  
चिच्छेद तस्य सा बाणान्स्वबाणैर्निशितैस्तदा ।  
जघान तं तथा घोरैराशीविषसमैः शरैः ॥ ३२ ॥  
युद्धं परस्परं तत्र बभूव विस्मयप्रदम् ।  
गदया घातयामास तं रथाज्जगदम्बिका ॥ ३३ ॥  
मूर्च्छां प्राप स दुष्टात्मा गदयाभिहतो भृशम् ।  
मुहूर्तद्वयमात्रं तु रथोपस्थ इवाचलः ॥ ३४ ॥  
तं तथा मूर्च्छितं दृष्ट्वा ताम्रः परबलार्दनः ।  
आजगाम रणे योद्धुं चण्डिकां प्रति चापलात् ॥ ३५ ॥  
आगच्छन्तं तु तं वीक्ष्य हसन्ती प्राह चण्डिका ।  
एह्येहि दानवश्रेष्ठ यमलोकं नयाम्यहम् ॥ ३६ ॥  
किं भवद्‌भिः समायातैरबलैश्च गतायुषैः ।  
महिषः किं गृहे मूढः करोति जीवनोद्यमम् ॥ ३७ ॥  
किं भवद्‌भिर्हतैर्मन्दैर्ममापि विफलः श्रमः ।  
अहते महिषे पापे सुरशत्रौ दुरात्मनि ॥ ३८ ॥  
तस्माद्यूयं गृहं गत्वा महिषं प्रेषयन्त्विह ।  
पश्येन्मां सोऽपि मन्दात्मा यादृशीं तादृशीं स्थिताम् ॥ ३९ ॥  
ताम्रस्तद्वचनं श्रुत्वा बाणवृष्टिं चकार ह ।  
चण्डिकां प्रति कोपेन कर्णाकृष्टशरासनः ॥ ४० ॥  
भगवत्यपि ताम्राक्षी समाकृष्य शरासनम् ।  
बाणान्मुमोच तरसा हन्तुकामा सुराहितम् ॥ ४१ ॥  
चिक्षुराख्योऽपिबलवान्मूर्च्छां त्यक्त्वोत्थितः पुनः ।  
गृहीत्वा सशरं चापं तस्थौ तत्सम्मुखः क्षणात् ॥ ४२ ॥  
चिक्षुराख्यश्च ताम्रश्च द्वावप्यतिबलोत्कटौ ।  
युयुधाते महावीरौ सह देव्या रणाङ्गणे ॥ ४३ ॥  
कुपिता च महामाया ववर्ष शरसन्ततिम् ।  
चकार दानवान् सर्वान् बाणक्षततनुच्छदान् ॥ ४४ ॥  
असुराः क्रोधसम्मूढा बभूवुः शरताडिताः ।  
चिक्षिपुः शरजालानि देवीं प्रति रुषान्विताः ॥ ४५ ॥  
बभुस्ते राक्षसास्तत्र किंशुका इव पुष्पिणः ।  
शिलीमुखक्षताः सर्वे वसन्ते च वने रणे ॥ ४६ ॥  
बभूव तुमुलं युद्धं ताम्रेण सह संयुगे ।  
विस्मयं परमं जग्मुर्देवा ये प्रेक्षकाः स्थिताः ॥ ४७ ॥  
ताम्रो मुसलमादाय लोहजं दारुणं दृढम् ।  
जघान मस्तके सिंहं जहास च ननर्द च ॥ ४८ ॥  
नर्दमानं तदा तं तु दृष्ट्वा देवी रुषान्विता ।  
खड्गेन शितधारेण शिरश्चिच्छेद सत्वरा ॥ ४९ ॥  
छिन्ने शिरसि ताम्रस्तु विशीर्षो मुसली बली ।  
बभ्राम क्षणमात्रं तु पपात रणमस्तके ॥ ५० ॥  
पतितं ताम्रमालोक्य चिक्षुराख्यो महाबलः ।  
खड्गमादाय तरसा दुद्राव चण्डिकां प्रति ॥ ५१ ॥  
भगवत्यपि तं दृष्ट्वा खड्गपाणिमुपागतम् ।  
दानवं पञ्चभिर्बाणैर्जघान तरसा रणे ॥ ५२ ॥  
एकेन पातितं खड्गं द्वितीयेन तु तत्करः ।  
कण्ठाच्च मस्तकं तस्य कृन्तितं चापरैः शरैः ॥ ५३ ॥  
एवं तौ निहतौ कूरौ राक्षसौ रणदुर्मदौ ।  
भग्नं सैन्यं तयोस्तूर्णं दिक्षु सन्त्रस्तमानसम् ॥ ५४ ॥  
देवाश्च मुदिताः सर्वे दृष्ट्वा तौ निहतौ रणे ।  
पुष्पवृष्टिं मुदा चक्रुर्जयशब्दं नभःस्थिताः ॥ ५५ ॥  
ऋषयो देवगन्धर्वा वेतालाः सिद्धचारणाः ।  
ऊचुस्ते जय देवीति चाम्बिकेति पुनः पुनः ॥ ५६ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
पञ्चमस्कन्धे ताम्रचिक्षुराख्यवधवर्णनं नाम चतुर्दशोऽध्यायः ॥ १४ ॥
