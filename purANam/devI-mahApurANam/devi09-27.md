श्रीनारायण उवाव  
स्तुत्वानेन सोऽश्वपतिः सम्पूज्य विधिपूर्वकम् ।  
ददर्श तत्र तां देवीं सहस्रार्कसमप्रभाम् ॥ १ ॥  
उवाच सा च राजानं प्रसन्ना सस्मिता सती ।  
यथा माता स्वपुत्रं च द्योतयन्ती दिशस्त्विषा ॥ २ ॥  
सावित्र्युवाच  
जानाम्यहं महाराज यत्ते मनसि वाञ्छितम् ।  
वाञ्छितं तव पत्न्याश्च सर्वं दास्यामि निश्चितम् ॥ ३ ॥  
साध्वी कन्याभिलाषं च करोति तव कामिनी ।  
त्वं प्रार्थयसि पुत्रं च भविष्यति क्रमेण च ॥ ४ ॥  
इत्युक्त्वा सा तदा देवी ब्रह्मलोकं जगाम ह ।  
राजा जगाम स्वगृहं तत्कन्याऽऽदौ बभूव ह ॥ ५ ॥  
आराधनाच्च सावित्र्या बभूव कमला परा ।  
सावित्रीति च तन्नाम चकाराश्वपतिर्नृपः ॥ ६ ॥  
कालेन सा वर्धमाना बभूव च दिने दिने ।  
रूपयौवनसम्पन्ना शुक्ले चन्द्रकला यथा ॥ ७ ॥  
सा वरं वरयामास द्युमत्सेनात्मजं तदा ।  
सत्यवन्तं सत्यशीलं नानागुणसमन्वितम् ॥ ८ ॥  
राजा तस्मै ददौ तां च रत्नभूषणभूषिताम् ।  
सोऽपि सार्धं कौतुकेन तां गृहीत्वा गृहं ययौ ॥ ९ ॥  
स च संवत्सरेऽतीते सत्यवान् सत्यविक्रमः ।  
जगाम फलकाष्ठार्थं प्रहर्षं पितुराज्ञया ॥ १० ॥  
जगाम साध्वी तत्पश्चात्सावित्री दैवयोगतः ।  
निपत्य वृक्षाद्दैवेन प्राणांस्तत्याज सत्यवान् ॥ ११ ॥  
यमस्तं पुरुषं दृष्ट्वा बद्ध्वाङ्‌गुष्ठसमं मुने ।  
गृहीत्वा गमनं चक्रे तत्पश्चात्प्रययौ सती ॥ १२ ॥
पश्चात्तां सुदतीं दृष्ट्वा यमः संयमनीपतिः ।  
उवाच मधुरं साध्वीं साधूनां प्रवरो महान् ॥ १३ ॥  
धर्मराज उवाच  
अहो क्व यासि सावित्रि गृहीत्वा मानुषीं तनुम् ।  
यदि यास्यसि कान्तेन सार्धं देहं तदा त्यज ॥ १४ ॥  
गन्तुं मर्त्यो न शक्नोति गृहीत्वा पाञ्चभौतिकम् ।  
देहं च मम लोकं च नश्वरं नश्वरः सदा ॥ १५ ॥  
भर्तुस्ते पूर्णकालो वै बभूव भारते सति ।  
स्वकर्मफलभोगार्थं सत्यवान् याति मद्‌गृहम् ॥ १६ ॥  
कर्मणा जायते जन्तुः कर्मणैव प्रलीयते ।  
सुखं दुःखं भयं शोकः कर्मणैव प्रणीयते ॥ १७ ॥  
कर्मणेन्द्रो भवेज्जीवो ब्रह्मपुत्रः स्वकर्मणा ।  
स्वकर्मणा हरेर्दासो जन्मादिरहितो भवेत् ॥ १८ ॥  
स्वकर्मणा सर्वसिद्धिममरत्वं लभेद्‌ ध्रुवम् ।  
लभेत्स्वकर्मणा विष्णोः सालोक्यादिचतुष्टयम् ॥ १९ ॥  
सुरत्वं च मनुत्वं च राजेन्द्रत्वं लभेन्नरः ।  
कर्मणा च शिवत्वं च गणेशत्वं तथैव च ॥ २० ॥  
कर्मणा च मुनीन्द्रत्वं तपस्वित्वं स्वकर्मणा ।  
स्वकर्मणा क्षत्रियत्वं वैश्यत्वं च स्वकर्मणा ॥ २१ ॥  
कर्मणैव च म्लेच्छत्वं लभते नात्र संशयः ।  
स्वकर्मणा जङ्‌गमत्वं शैलत्वं च स्वकर्मणा ॥ २२ ॥  
कर्मणा राक्षसत्वं च किन्नरत्वं स्वकर्मणा ।  
कर्मणैवाधिपत्यं च वृक्षत्वं च स्वकर्मणा ॥ २३ ॥  
कर्मणैव पशुत्वं च वनजीवी स्वकर्मणा ।  
कर्मणा क्षुद्रजन्तुत्वं कृमित्वं च स्वकर्मणा ॥ २४ ॥  
दैतेयत्वं दानवत्वमसुरत्वं स्वकर्मणा ।  
इत्येतदुक्त्वा सावित्रीं विरराम स वै यमः ॥ २५ ॥  
इति श्रीमद्देवीभागवते महापुराणेऽष्टादशसाहस्र्यां  
संहितायां नवमस्कन्धे सावित्र्युपाख्याने  
यमसावित्रीसंवादवर्णनं नाम सप्तविंशोऽध्यायः ॥ २७ ॥
