व्यास उवाच  
कारणानि बहून्यत्राप्यवतारे हरेः किल ।  
सर्वेषां चैव देवानामंशावतरणेष्वपि ॥ १ ॥  
वसुदेवावतारस्य कारणं शृणु तत्त्वतः ।  
देवक्याश्चैव रोहिण्या अवतारस्य कारणम् ॥ २ ॥  
एकदा कश्यपः श्रीमान्यज्ञार्थं धेनुमाहरत् ।  
याचितोऽयं बहुविधं न ददौ धेनुमुत्तमाम् ॥ ३ ॥  
वरुणस्तु ततो गत्वा ब्रह्माणं जगतः प्रभुम् ।  
प्रणम्योवाच दीनात्मा स्वदुःखं विनयान्वितः ॥ ४ ॥  
किं करोमि महाभाग मत्तोऽसौ न ददाति गाम् ।  
शापो मया विसृष्टोऽस्मै गोपालो भव मानुषे ॥ ५ ॥  
भार्ये द्वे अपि तत्रैव भवेतां चातिदुःखिते ।  
यतो वत्सा रुदन्त्यत्र मातृहीनाः सुदुःखिताः ॥ ६ ॥  
मृतवत्सादितिस्तस्माद्‌भविष्यति धरातले ।  
कारागारनिवासा च तेनापि बहुदुःखिता ॥ ७ ॥  
व्यास उवाच  
तच्छ्रुत्वा वचनं तस्य यादोनाथस्य पद्मभूः ।  
समाहूय मुनिं तत्र तमुवाच प्रजापतिः ॥ ८ ॥  
कस्मात्त्वया महाभाग लोकपालस्य धेनवः ।  
हृताः पुनर्न दत्ताश्च किमन्यायं करोषि च ॥ ९ ॥  
जानन् न्यायं महाभाग परवित्तापहारणम् ।  
कृतवान्कथमन्यायं सर्वज्ञोऽसि महामते ॥ १० ॥  
अहो लोभस्य महिमा महतोऽपि न मुञ्चति ।  
लोभं नरकदं नूनं पापाकरमसम्मतम् ॥ ११ ॥  
कश्यपोऽपि न तं त्यक्तुं समर्थः किं करोम्यहम् ।  
सर्वदैवाधिकस्तस्माल्लोभो वै कलितो मया ॥ १२ ॥  
धन्यास्ते मुनयः शान्ता जितो यैर्लोभ एव च ।  
वैखानसैः शमपरैः प्रतिग्रहपराङ्मुखैः ॥ १३ ॥  
संसारे बलवाञ्छत्रुर्लोभोऽमेध्योऽवरः सदा ।  
कश्यपोऽपि दुराचारः कृतस्नेहो दुरात्मना ॥ १४ ॥  
ब्रह्मापि तं शशापाथ कश्यपं मुनिसत्तमम् ।  
मर्यादारक्षणार्थं हि पौत्रं परमवल्लभम् ॥ १५ ॥  
अंशेन त्वं पृथिव्यां वै प्राप्य जन्म यदोः कुले ।  
भार्याभ्यां संयुतस्तत्र गोपालत्वं करिष्यसि ॥ १६ ॥  
व्यास उवाच  
एवं शप्तः कश्यपोऽसौ वरुणेन च ब्रह्मणा ।  
अंशावतरणार्थाय भूभारहरणाय च ॥ १७ ॥  
तथा दित्यादितिः शप्ता शोकसन्तप्तया भृशम् ।  
जाता जाता विनश्येरंस्तव पुत्रास्तु सप्त वै ॥ १८ ॥  
जनमेजय उवाच  
कस्माद्दित्या च भगिनी शप्तेन्द्रजननी मुने ।  
कारणं वद शापे च शोकस्तु मुनिसत्तम ॥ १९ ॥  
  
सूत उवाच  
पारीक्षितेन पृष्टस्तु व्यासः सत्यवतीसुतः ।  
राजानं प्रत्युवाचेदं कारणं सुसमाहितः ॥ २० ॥  
व्यास उवाच  
राजन् दक्षसुते द्वे तु दितिश्चादितिरुत्तमे ।  
कश्यपस्य प्रिये भार्ये बभूवतुरुरुक्रमे ॥ २१ ॥  
अदित्यां मघवा पुत्रो यदाभूदतिवीर्यवान् ।  
तदा तु तादृशं पुत्रं चकमे दितिरोजसा ॥ २२ ॥  
पतिमाहासितापाङ्गी पुत्रं मे देहि मानद ।  
इन्द्रख्यबलं वीरं धर्मिष्ठं वीर्यवत्तमम् ॥ २३ ॥  
तामुवाच मुनिः कान्ते स्वस्था भव मयोदिते ।  
व्रतान्ते भविता तुभ्यं शतक्रतुसमः सुतः ॥ २४ ॥  
सा तथेति प्रतिश्रुत्य चकार व्रतमुत्तमम् ।  
निषिक्तं मुनिना गर्भं बिभ्राणा सुमनोहरम् ॥ २५ ॥  
भूमौ चकार शयनं पयोव्रतपरायणा ।  
पवित्रा धारणायुक्ता बभूव वरवर्णिनी ॥ २६ ॥  
एवं जातः सुसम्पूर्णो यदा गर्भोऽतिवीर्यवान् ।  
शुभ्रांशुमतिदीप्ताङ्गीं दितिं दृष्ट्वा तु दुःखिता ॥ २७ ॥
मघवत्सदृशः पुत्रो भविष्यति महाबलः ।  
दित्यास्तदा मम सुतस्तेजोहीनो भवेत्किल ॥ २८ ॥  
इति चिन्तापरा पुत्रमिन्द्रं चोवाच मानिनी ।  
शत्रुस्तेऽद्य समुत्पन्नो दितिगर्भेऽतिवीर्यवान् ॥ २९ ॥  
उपायं कुरु नाशाय शत्रोरद्य विचिन्त्य च ।  
उत्पत्तिरेव हन्तव्या दित्या गर्भस्य शोभन ॥ ३० ॥  
वीक्ष्य तामसितापाङ्गीं सपत्नीभावमास्थिताम् ।  
दुनोति हृदये चिन्ता सुखमर्मविनाशिनी ॥ ३१ ॥  
राजयक्ष्मेव संवृद्धो नष्टो नैव भवेद्‌रिपुः ।  
तस्मादङ्कुरितं हन्याद्‌बुद्धिमानहितं किल ॥ ३२ ॥  
लोहशङ्कुरिव क्षिप्तो गर्भो वै हृदये मम ।  
येन केनाप्युपायेन पातयाद्य शतक्रतो ॥ ३३ ॥  
सामदानबलेनापि हिंसनीयस्त्वया सुतः ।  
दित्या गर्भो महाभाग मम चेदिच्छसि प्रियम् ॥ ३४ ॥  
व्यास उवाच  
श्रुत्वा मातृवचः शक्रो विचिन्त्य मनसा ततः ।  
जगामापरमातुः स समीपममराधिपः ॥ ३५ ॥  
ववन्दे विनयात्पादौ दित्याः पापमतिर्नृप ।  
प्रोवाच विनयेनासौ मधुरं विषगर्भितम् ॥ ३६ ॥  
इन्द्र उवाच  
मातस्त्वं व्रतयुक्तासि क्षीणदेहातिदुर्बला ।  
सेवार्थमिह सम्प्राप्तः किं कर्तव्यं वदस्व मे ॥ ३७ ॥  
पादसंवाहनं तेऽहं करिष्यामि पतिव्रते ।  
गुरुशुश्रूषणात्पुण्यं लभते गतिमक्षयाम् ॥ ३८ ॥  
न मे किमपि भेदोऽस्ति तथादित्या शपे किल ।  
इत्युक्त्वा चरणौ स्पृष्टा संवाहनपरोऽभवत् ॥ ३९ ॥  
संवाहनसुखं प्राप्य निद्रामाप सुलोचना ।  
श्रान्ता व्रतकृशा सुप्ता विश्वस्ता परमा सती ॥ ४० ॥  
तां निद्रावशमापन्नां विलोक्य प्राविशत्तनुम् ।  
रूपं कृत्वातिसूक्ष्मञ्च शस्त्रपाणिः समाहितः ॥ ४१ ॥  
उदरं प्रविवेशाशु तस्या योगबलेन वै ।  
गर्भं चकर्त वज्रेण सप्तधा पविनायकः ॥ ४२ ॥  
रुरोद च तदा बालो वज्रेणाभिहतस्तथा ।  
मा रुदेति शनैर्वाक्यमुवाच मघवानमुम् ॥ ४३ ॥  
शकलानि पुनः सप्त सप्तधा कर्तितानि च ।  
तदा चैकोनपञ्चाशन्मरुतश्चाभवन्नृप ॥ ४४ ॥  
तदा प्रबुद्धा सुदती ज्ञात्वा गर्भं तथाकृतम् ।  
इन्द्रेण छलरूपेण चुकोप भृशदुःखिता ॥ ४५ ॥  
भगिनीकृतं तु सा बुद्ध्वा शशाप कुपिता तदा ।  
अदितिं मघवन्तञ्च सत्यव्रतपरायणा ॥ ४६ ॥  
यथा मे कर्तितो गर्भस्तव पुत्रेण छद्मना ।  
तथा तन्नाशमायातु राज्यं त्रिभुवनस्य तु ॥ ४७ ॥  
यथा गुप्तेन पापेन मम गर्भो निपातितः ।  
अदित्या पापचारिण्या यथा मे घातितः सुतः ॥ ४८ ॥  
तस्याः पुत्रास्तु नश्यन्तु जाता जाताः पुनः पुनः ।  
कारागारे वसत्वेषा पुत्रशोकातुरा भृशम् ॥ ४९ ॥  
अन्यजन्मनि चाप्येव मृतापत्या भविष्यति ।  
व्यास उवाच  
इत्युत्सृष्टं तदा श्रुत्वा शापं मरीचिनन्दनः ॥ ५० ॥  
उवाच प्रणयोपेतो वचनं शमयन्निव ।  
मा कोपं कुरु कल्याणि पुत्रास्ते बलवत्तराः ॥ ५१ ॥  
भविष्यन्ति सुराः सर्वे मरुतो मघवत्सखाः ।  
शापोऽयं तव वामोरु त्वष्टाविंशेऽथ द्वापरे ॥ ५२ ॥  
अंशेन मानुषं जन्म प्राप्य भोक्ष्यति भामिनी ।  
वरुणेनापि दत्तोऽस्ति शापः सन्तापितेन च ॥ ५३ ॥  
उभयोः शापयोगेन मानुषीयं भविष्यति ।  
व्यास उवाच  
पतिनाश्वासिता देवी सन्तुष्टा साभवत्तदा ॥ ५४ ॥  
नोवाच विप्रियं किञ्चित्ततः सा वरवर्णिनी ।  
इति ते कथितं राजन् पूर्वशापस्य कारणम् ॥ ५५ ॥  
अदितिर्देवकी जाता स्वांशेन नृपसत्तम ॥ ५६ ॥  
इति श्रीमद्देवीभागवते महापुराणेऽष्टादशसाहस्र्यां संहितायां ॥  
चतुर्थस्कन्धे दित्या अदित्यै शापदानं नाम तृतीयोऽध्यायः ॥ ३ ॥
