नारद उवाच  
अनेकानां च देवीनां श्रुतमाख्यानमुत्तमम् ।  
अन्यासां चरितं ब्रह्मन् वद वेदविदांवर ॥ १ ॥  
श्रीनारायण उवाच  
सर्वासां चरितं विप्र वेदेषु च पृथक्पृथक् ।  
पूर्वोक्तानां च देवीनां कासां श्रोतुमिहेच्छसि ॥ २ ॥  
नारद उवाच  
षष्ठी मङ्‌गलचण्डी च मनसा प्रकृतेः कला ।  
उत्पत्तिमासां चरितं श्रोतुमिच्छामि तत्त्वतः ॥ ३ ॥  
श्रीनारायण उवाच  
षष्ठांशा प्रकृतेर्या च सा च षष्ठी प्रकीर्तिता ।  
बालकानामधिष्ठात्री विष्णुमाया च बालदा ॥ ४ ॥  
मातृकासु च विख्याता देवसेनाभिधा च या ।  
प्राणाधिकप्रिया साध्वी स्कन्दभार्या च सुव्रता ॥ ५ ॥  
आयुःप्रदा च बालानां धात्री रक्षणकारिणी ।  
सततं शिशुपार्श्वस्था योगेन सिद्धियोगिनी ॥ ६ ॥  
तस्याः पूजाविधिं ब्रह्मनितिहासमिदं शृणु ।  
यच्छ्रुतं धर्मवक्येण सुखदं पुत्रदं परम् ॥ ७ ॥  
राजा प्रियव्रतश्चासीत्स्वायम्भुवमनोः सुतः ।  
योगीन्द्रो नोद्वहद्भार्यां तपस्यासु रतः सदा ॥ ८ ॥  
ब्रह्माज्ञया च यत्नेन कृतदारो बभूव ह ।  
सुचिरं कृतदारश्च न लेभे तनयं मुने ॥ ९ ॥  
पुत्रेष्टियज्ञं तं चापि कारयामास कश्यपः ।  
मालिन्यं तस्य कान्तायै मुनिर्यज्ञचरुं ददौ ॥ १० ॥  
भुक्त्वा च तं चरुं तस्याः सद्यो गर्भो बभूव ह ।  
दधार तं च सा देवी दैवं द्वादशवत्सरम् ॥ ११ ॥  
ततः सुषाव सा ब्रह्मन् कुमारं कनकप्रभम् ।  
सर्वावयवसम्पन्नं मृतमुत्तारलोचनम् ॥ १२ ॥  
तं दृष्ट्वा रुरुदुः सर्वा नार्यश्च बान्धवस्त्रियः ।  
मूर्च्छामवाप तन्माता पुत्रशोकेन भूयसा ॥ १३ ॥  
श्मशानं च ययौ राजा गहीत्वा बालकं मुने ।  
रुरोद तत्र कान्तारे पुत्रं कृत्वा स्ववक्षसि ॥ १४ ॥  
नोत्सृजद्‌ बालकं राजा प्राणांस्त्यक्तुं समुद्यतः ।  
ज्ञानयोगं विसस्मार पुत्रशोकात्सुदारुणात् ॥ १५ ॥  
एतस्मिन्नन्तरे तत्र विमानं च ददर्श सः ।  
शुद्धस्फटिकसंकाशं मणिराजविनिर्मितम् ॥ १६ ॥  
तेजसा ज्वलितं शश्वच्छोभितं क्षौमवाससा ।  
नानाचित्रविचित्राढ्यं पुष्पमालाविराजितम् ॥ १७ ॥  
ददर्श तत्र देवीं च कमनीयां मनोहराम् ।  
श्वेतचम्पकवर्णाभां शश्वत्सुस्थिरयौवनाम् ॥ १८ ॥  
ईषद्धास्यप्रसन्नास्यां रत्नभूषणभूषिताम् ।  
कृपामयीं योगसिद्धां भक्तानुग्रहकातराम् ॥ १९ ॥  
दृष्ट्वा तां पुरतो राजा तुष्टाव परमादरात् ।  
चकार पूजनं तस्या विहाय बालकं भुवि ॥ २० ॥  
पप्रच्छ राजा तां तुष्टां ग्रीष्मसूर्यसमप्रभाम् ।  
तेजसा ज्वलितां शान्तां कान्तां स्कन्दस्य नारद ॥ २१ ॥  
राजोवाच  
का त्वं सुशोभने कान्ते कस्य कान्तासि सुव्रते ।  
कस्य कन्या वरारोहे धन्या मान्या च योषिताम् ॥ २२ ॥  
नृपेन्द्रस्य वचः श्रुत्वा जगन्मङ्‌गलचण्डिका ।  
उवाच देवसेना सा देवानां रणकारिणी ॥ २३ ॥  
देवानां दैत्यग्रस्तानां पुरा सेना बभूव सा ।  
जयं ददौ सा तेभ्यश्च देवसेना च तेन सा ॥ २४ ॥  
श्रीदेवसेनोवाच  
ब्रह्मणो मानसी कन्या देवसेनाहमीश्वरी ।  
सृष्ट्वा तां मनसा धाता ददौ स्कन्दाय भूमिप ॥ २५ ॥  
मातृकासु च विख्याता स्कन्दभार्या च सुव्रता ।  
विश्वे षष्ठीति विख्याता षष्ठांशा प्रकृतेः परा ॥ २६ ॥  
अपुत्राय पुत्रदाहं प्रियादात्री प्रियाय च ।  
धनदाहं दरिद्रेभ्यः कर्मिभ्यश्च स्वकर्मदा ॥ २७ ॥  
सुखं दुःखं भयं शोको हर्षो मङ्‌गलमेव च ।  
सम्पत्तिश्च विपत्तिश्च सर्वं भवति कर्मणा ॥ २८ ॥  
कर्मणा बहुपुत्रश्च वंशहीनः स्वकर्मणा ।  
कर्मणा मृतपुत्रश्च कर्मणा चिरजीवनः ॥ २९ ॥  
कर्मणा गुणवांश्चैव कर्मणा चाङ्‌गहीनकः ।  
कर्मणा बहुभार्यश्च भार्याहीनश्च कर्मणा ॥ ३० ॥  
कर्मणा रूपवान्धर्मी रोगी शश्वत्स्वकर्मणा ।  
कर्मणा च भवेद्व्याधिः कर्मणाऽऽरोग्यमेव च ॥ ३१ ॥  
तस्मात्कर्म परं राजन् सर्वेभ्यश्च श्रुतौ श्रुतम् ।  
इत्येवमुक्त्वा सा देवी गृहीत्वा बालकं मुने ॥ ३२ ॥  
महाज्ञानेन सा देवी जीवयामास लीलया ।  
राजा ददर्श तं बालं सस्मितं कनकप्रभम् ॥ ३३ ॥  
देवसेना च पश्यन्तं नृपमापृच्छ्य सा तदा ।  
गृहीत्वा बालकं देवी गगनं गन्तुमुद्यता ॥ ३४ ॥  
पुनस्तुष्टाव तां राजा शुष्ककण्ठोष्ठतालुकः ।  
नृपस्तोत्रेण सा देवी परितुष्टा बभूव ह ॥ ३५ ॥
उवाच तं नृपं ब्रह्मन् वेदोक्तं कर्मनिर्मितम् ।  
देव्युवाच  
त्रिषु लोकेषु त्वं राजा स्वायम्भुवमनोः सुतः ॥ ३६ ॥  
मम पूजां च सर्वत्र कारयित्वा स्वयं कुरु ।  
तदा दास्यामि पुत्रं ते कुलपद्मं मनोहरम् ॥ ३७ ॥  
सुव्रतं नाम विख्यातं गुणवन्तं सुपण्डितम् ।  
जातिस्मरं च योगीन्द्रं नारायणकलात्मकम् ॥ ३८ ॥  
शतक्रतुकरं श्रेष्ठं क्षत्रियाणां च वन्दितम् ।  
मत्तमातङ्‌गलक्षाणां धृतवन्तं बलं शुभम् ॥ ३९ ॥  
धनिनं गुणिनं शुद्धं विदुषां प्रियमेव च ।  
योगिनां ज्ञानिनां चैव सिद्धिरूपं तपस्विनाम् ॥ ४० ॥  
यशस्विनं च लोकेषु दातारं सर्वसम्पदाम् ।  
इत्येवमुक्त्वा सा देवी तस्मै तद्बालकं ददौ ॥ ४१ ॥  
राजा चकार स्वीकारं पूजार्थं च प्रियव्रतः ।  
जगाम देवी स्वर्गं च दत्त्वा तस्मै शुभं वरम् ॥ ४२ ॥  
आजगाम सहामात्यः स्वगृहं हृष्टमानसः ।  
आगत्य कथयामास वृत्तान्तं पुत्रहेतुकम् ॥ ४३ ॥  
श्रुत्वा बभूवुः सन्तुष्टा नरा नार्यश्च नारद ।  
मङ्‌गलं कारयामास सर्वत्र पुत्रहेतुकम् ॥ ४४ ॥  
देवीं च पूजयामास ब्राह्मणेभ्यो धनं ददौ ।  
राजा च प्रतिमासेषु शुक्लषष्ठ्यां महोत्सवम् ॥ ४५ ॥  
षष्ट्या देव्याश्च यत्नेन कारयामास सर्वतः ।  
बालानां सूतिकागारे षष्ठाहे यत्नपूर्वकम् ॥ ४६ ॥  
तत्पूजां कारयामास चैकविंशतिवासरे ।  
बालानां शुभकार्ये च शुभान्नप्राशने तथा ॥ ४७ ॥  
सर्वत्र वर्धयामास स्वयमेव चकार ह ।  
ध्यानं पूजाविधानं च स्तोत्रं मत्तो निशामय ॥ ४८ ॥  
यच्छ्रुतं धर्मवक्त्रेण कौथुमोक्तं च सुव्रत ।  
शालग्रामे घटे वाथ वटमूलेऽथवा मुने ॥ ४९ ॥  
भित्त्यां पुत्तलिकां कृत्वा पूजयेद्वा विचक्षणः ।  
षष्ठांशां प्रकृतेः शुद्धां प्रतिष्ठाप्य च सुप्रभाम् ॥ ५० ॥  
सुपुत्रदां च शुभदा दयारूपां जगत्प्रसूम् ।  
श्वेतचम्पकवर्णाभां रत्नभूषणभूषिताम् ॥ ५१ ॥  
पवित्ररूपां परमां देवसेनां परां भजे ।  
इति ध्यात्वा स्वशिरसि पुष्पं दत्त्वा विचक्षणः ॥ ५२ ॥  
पुनर्ध्यात्वा च मूलेन पूजयेत्सुव्रतां सतीम् ।  
पाद्यार्घ्याचमनीयैश्च गन्धपुष्पप्रदीपकैः ॥ ५३ ॥  
नैवेद्यैर्विविधैश्चापि फलेन शोभनेन च ।  
ॐ ह्रीं षष्ठीदेव्यै स्वाहेति विधिपूर्वकम् ॥ ५४ ॥  
अष्टाक्षरं महामन्त्रं यथाशक्ति जपेन्नरः ।  
ततः स्तुत्वा च प्रणमेद्भक्तियुक्तः समाहितः ॥ ५५ ॥  
स्तोत्रं च सामवेदोक्तं वरं पुत्रफलप्रदम् ।  
अष्टाक्षरं महामन्त्रं लक्षधा यो जपेत्ततः ॥ ५६ ॥  
सुपुत्रं स लभेन्नूनमित्याह कमलोद्भवः ।  
स्तोत्रं शृणु मुनिश्रेष्ठ सर्वकामशुभावहम् ॥ ५७ ॥  
वाञ्छाप्रदं च सर्वेषां गूढं वेदेषु नारद ।  
नमो देव्यै महादेव्यै सिद्ध्यै शान्त्यै नमो नमः ॥ ५८ ॥  
शुभायै देवसेनायै षष्ठ्यै देव्यै नमो नमः ।  
वरदायै पुत्रदायै धनदायै नमो नमः ॥ ५९ ॥  
सुखदायै मोक्षदायै षष्ठ्यै देव्यै नमो नमः ।  
सृष्ट्यै षष्ठांशरूपायै सिद्धायै च नमो नमः ॥ ६० ॥  
मायायै सिद्धयोगिन्यै षष्ठीदेव्यै नमो नमः ।  
सारायै शारदायै च परादेव्यै नमो नमः ॥ ६१ ॥  
बालाधिष्ठातृदेव्यै च षष्ठीदेव्यै नमो नमः ।  
कल्याणदायै कल्याण्यै फलदायै च कर्मणाम् ॥ ६२ ॥  
प्रत्यक्षायै स्वभक्तानां षष्ठ्यै देव्यै नमो नमः ।  
पूज्यायै स्कन्दकान्तायै सर्वेषां सर्वकर्मसु ॥ ६३ ॥  
देवरक्षणकारिण्यै षष्ठीदेव्यै नमो नमः ।  
शुद्धसत्त्वस्वरूपायै वन्दितायै नृणां सदा ॥ ६४ ॥  
हिंसाक्रोधवर्जितायै षष्ठीदेव्यै नमो नमः ।  
धनं देहि प्रियां देहि पुत्रं देहि सुरेश्वरि ॥ ६५ ॥  
मानं देहि जयं देहि द्विषो जहि महेश्वरि ।  
धर्मं देहि यशो देहि षष्ठीदेव्यै नमो नमः ॥ ६६ ॥  
देहि भूमिं प्रजां देहि विद्यां देहि सुपूजिते ।  
कल्याणं च जयं देहि षष्ठीदेव्यै नमो नमः ॥ ६७ ॥  
इति देवीं च संस्तूय लेभे पुत्रं प्रियव्रतः ।  
यशस्विनं च राजेन्द्रः षष्ठीदेव्याः प्रसादतः ॥ ६८ ॥  
षष्ठीस्तोत्रमिदं ब्रह्मन् यः शृणोति तु वत्सरम् ।  
अपुत्रो लभते पुत्रं वरं सुचिरजीविनम् ॥ ६९ ॥  
वर्षमेकं च यो भक्त्या सम्पूज्येदं शृणोति च ।  
सर्वपापाद्विनिर्मुक्तो महावन्ध्या प्रसूयते ॥ ७० ॥  
वीरं पुत्रं च गुणिनं विद्यावन्तं यशस्विनम् ।  
सुचिरायुष्यवन्तं च सूते देवीप्रसादतः ॥ ७१ ॥  
काकवन्ध्या च या नारी मृतवत्सा च या भवेत् ।  
वर्षं श्रुत्वा लभेत्पुत्रं षष्ठीदेवीप्रसादतः ॥ ७२ ॥  
रोगयुक्ते च बाले च पिता माता शृणोति चेत् ।  
मासेन मुच्यते बालः षष्ठीदेवीप्रसादतः ॥ ७३ ॥  
इति श्रीमद्देवीभागवते महापुराणेऽष्टादशसाहस्र्यां  
संहितायां नवमस्कन्धे नारायणनारदसंवादे  
षष्ठ्युपाख्यानवर्णनं नाम षट्चत्वारिंशोऽध्यायः ॥ ४६ ॥
