व्यास उवाच  
कृतस्वस्त्ययनो वृत्रो ब्राह्मणैर्वेदपारगैः ।  
निर्जगाम रथारूढो हन्तुं शक्रं महाबलः ॥ १ ॥  
तदैव राक्षसाः क्रूराः पुरा देवपराजिताः ।  
समाजग्मुश्च सेवार्थं वृत्रं ज्ञात्वा महाबलम् ॥ २ ॥  
इन्द्रदूतास्तु तं दृष्ट्वा युद्धाय तु समागतम् ।  
वेगादागत्य वृत्तान्तं शशंसुस्तस्य चेष्टितम् ॥ ३ ॥  
दूता ऊचुः  
स्वामिञ्छीघ्रमिहायाति वृत्रो नाम रिपुस्तव ।  
बलवान्स्यन्दने रूढस्त्वष्ट्रा चोत्पादितः किल ॥ ४ ॥  
अविचारेण नाशार्थं तव क्रोधान्वितेन वै ।  
पुत्रघाताभितप्तेन दुःसहो राक्षसैर्युतः ॥ ५ ॥  
यत्नं कुरु महाभाग शीघ्रमायाति साम्प्रतम् ।  
मेरुमन्दरसङ्काशो घोरशब्दोऽतिदारुणः ॥ ६ ॥  
एतस्मिन्नन्तरे तत्र भीता देवगणा भृशम् ।  
आगत्योचुः सुरपतिं शृण्वन्तं दूतभाषितम् ॥ ७ ॥  
गणाः ऊचुः  
मघवन् दुर्निमित्तानि भवन्ति त्रिदशालये ।  
बहूनि भयशंसीनि पक्षिणां विरुतानि च ॥ ८ ॥  
काकगृध्रास्तथा श्येनाः कङ्काद्या दारुणाः खगाः ।  
रुदन्ति विकृतैः शब्दैरुत्कारैर्भवनोपरि ॥ ९ ॥  
चीचीकूचीति निनदान् कुर्वन्ति विहगा भृशम् ।  
वाहनानां च नेत्रेभ्यो जलधाराः पतन्त्यधः ॥ १० ॥  
श्रूयतेऽतिमहाञ्छब्दो रुदतीनां निशासु च ।  
राक्षसीनां महाभाग भवनोपरि दारुणः ॥ ११ ॥  
प्रपतन्ति ध्वजास्तूर्णं विना वातेन मानद ।  
प्रभवन्ति महोत्पाता दिवि भूम्यन्तरिक्षजाः ॥ १२ ॥  
कृष्णाम्बरधरा नार्यो भ्रमन्ति च गृहे गृहे ।  
यान्तु यान्तु गृहात्तूर्णं कुर्वन्त्यो विकृताननाः ॥ १३ ॥  
रात्रौ स्वप्नेषु कान्तानां सुप्तानां निजमन्दिरे ।  
केशाँल्लुनन्ति राक्षस्यो भीषयन्त्यो भृशातुराः ॥ १४ ॥  
एवंविधानि देवेश भूकम्पोल्कादयस्तथा ।  
गोमायवो रुदन्ति स्म निशायां भवनाङ्गणे ॥ १५ ॥  
सरटानां च जालानि प्रभवन्ति गृहे गृहे ।  
अङ्गप्रस्फुरणादीनि दुर्निमित्तानि सर्वशः ॥ १६ ॥  
व्यास उवाच  
इति तेषां वचः श्रुत्वा चिन्तामाप सुरेश्वरः ।  
बृहस्पतिं समाहूय पप्रच्छ च मनोगतम् ॥ १७ ॥  
इन्द्र उवाच  
ब्रह्मन् किमुत घोराणि निमित्तानि भवन्ति वै ।  
वाताश्च दारुणा वान्ति प्रपतन्त्युलकाः खतः ॥ १८ ॥  
सर्वज्ञोऽसि महाभाग समर्थो विघ्ननाशने ।  
बुद्धिमाञ्छास्त्रतत्त्वज्ञो देवतानां गुरुस्तथा ॥ १९ ॥  
कुरु शान्तिं विधानज्ञ शत्रुक्षयविधायिनीम् ।  
यथा मे न भवेद्दुःखं तथा कार्यं विधीयताम् ॥ २० ॥  
बृहस्पतिरुवाच  
किं करोमि सहस्राक्ष त्वयाद्य दुष्कृतं कृतम् ।  
अनागसं मुनिं हत्वा किं फलं समुपार्जितम् ॥ २१ ॥  
अत्युग्रं पुण्यपापानां फलं भवति सत्वरम् ।  
विचार्य खलु कर्तव्यं कार्यं तद्‌भूतिमिच्छता ॥ २२ ॥  
परोपतापनं कर्म न कर्तव्यं कदाचन ।  
न सुखं विन्दते प्राणी परपीडापरायणः ॥ २३ ॥  
मोहाल्लोभाद्‌ब्रह्महत्या कृता शक्र त्वयाधुना ।  
तस्य पापस्य सहसा फलमेतदुपागतम् ॥ २४ ॥  
अवध्यः सर्वदेवानां जातोऽसौ वृत्रसञ्ज्ञकः ।  
हन्तुं त्वां स समायाति दानवैर्बहुभिर्वृतः ॥ २५ ॥  
आयुधानि च सर्वाणि वज्रतुल्यानि वासव ।  
त्वष्ट्रा दत्तानि दिव्यानि गृहीत्वा समुपस्थितः ॥ २६ ॥  
समागच्छति दुर्धर्षो रथारूढः प्रतापवान् ।  
देवेन्द्र प्रलयं कुर्वन्नास्य मृत्युर्भविष्यति ॥ २७ ॥  
कोलाहलस्तदा जातस्तथा ब्रुवति वाक्पतौ ।  
गन्धर्वाः किन्नरा यक्षा मुनयश्च तपोधनाः ॥ २८ ॥  
सदनानि विहायैवामराः सर्वे पलायिताः ।  
तद्‌दृष्ट्वा महदाश्चर्यं शक्रश्चिन्तापरायणः ॥ २९ ॥
आज्ञापयामास तदा सेनोद्योगाय सेवकान् ।  
आनयध्वं वसून् रुद्रानश्विनौ च दिवाकरान् ॥ ३० ॥  
पूषणं च भगं वायुं कुबेरं वरुणं यमम् ।  
विमानेषु समारुह्य सायुधाः सुरसत्तमाः ॥ ३१ ॥  
समागच्छन्तु तरसा शत्रुरायाति साम्प्रतम् ।  
इत्याज्ञाप्य सुरपतिः समारुह्य गजोत्तमम् ॥ ३२ ॥  
बृहस्पतिं पुरोधाय निर्गतो निजमन्दिरात् ।  
तथैव त्रिदशाः सर्वे स्वं स्वं वाहनमास्थिताः ॥ ३३ ॥  
युद्धाय कृतसङ्कल्पा निर्ययुः शस्त्रपाणयः ।  
वृत्रोऽथ दानवैर्युक्तः सम्प्राप्तो मानसोत्तरम् ॥ ३४ ॥  
पर्वतं देवतावासं रम्यं पादपशोभितम् ।  
इन्द्रोऽप्यागत्य सङ्ग्रामं चकार मानसोत्तरे ॥ ३५ ॥  
पर्वते देवतायुक्तो वाचस्पतिपुरःसरः ।  
तत्राभूद्दारुणं युद्धं वृत्रवासवयोस्तदा ॥ ३६ ॥  
गदासिपरिघैः पाशैर्बाणैः शक्तिपरश्वधैः ।  
मानुषेण प्रमाणेन सङ्ग्रामः शरदां शतम् ॥ ३७ ॥  
बभूव भयदो नॄणामृषीणां भावितात्मनाम् ।  
वरुणः प्रथमं भग्नस्ततो वायुगणः किल ॥ ३८ ॥  
यमो विभावसुः शक्रः सर्वे ते निर्गता रणात् ।  
पलायनपरान् दृष्ट्वा देवानिन्द्रपुरोगमान् ॥ ३९ ॥  
वृत्रोऽपि पितरं प्रागादाश्रमस्थं मुदान्वितम् ।  
प्रणम्य प्राह त्वष्टारं पितः कार्यं मया कृतम् ॥ ४० ॥  
देवा विनिर्जिताः सर्वे सेन्द्राः समरसंस्थिताः ।  
विद्रुतास्ते गताः स्थानं यथा सिंहान्मृगा गजाः ॥ ४१ ॥  
इन्द्रः पदातिरगमन्मयानीतो गजोत्तमः ।  
ऐरावतोऽयं भगवन् गृहाण द्विरदोत्तमम् ॥ ४२ ॥  
न हतास्ते मया यस्मादयुक्तं भीतमारणम् ।  
आज्ञापय पुनस्तात किं करोमि तवेप्सितम् ॥ ४३ ॥  
निर्जरा निर्गताः सर्वे भयभीता श्रमातुराः ।  
इन्द्रोऽप्यैरावतं त्यक्त्वा भयभीतः पलायितः ॥ ४४ ॥  
व्यास उवाच  
इति पुत्रवचः श्रुत्वा त्वष्टा प्राह मुदान्वितः ।  
पुत्रवानद्य जातोऽस्मि सफलं मम जीवितम् ॥ ४५ ॥  
त्वयाहं पावितः पुत्र गतो मे मानसो ज्वरः ।  
निश्चलं मे मनो जातं दृष्ट्वा वीर्यं तवाद्‌भुतम् ॥ ४६ ॥  
शृणु वक्ष्याम्यहं पुत्र हितं तेऽद्य निशामय ।  
तपः कुरु महाभाग सावधानः स्थिरासनः ॥ ४७ ॥  
विश्वासो नैव कर्तव्यः केषाञ्चित्पाकशासनः ।  
शत्रुस्ते छलकर्तास्ति नानाभेदविशारदः ॥ ४८ ॥  
तपसा प्राप्यते लक्ष्मीस्तपसा राज्यमुत्तमम् ।  
तपसा बलवृद्धिः स्यात्सङ्ग्रामे विजयस्तथा ॥ ४९ ॥  
आराध्य द्रुहिणं देवं लब्ध्वा वरमनुत्तमम् ।  
जहि शक्रं दुराचारं ब्रह्महत्यासमावृतम् ॥ ५० ॥  
सावधानः स्थिरो भूत्वा दातारं भज शङ्करम् ।  
वाञ्छितं स वरं दद्यात्सन्तुष्टश्चतुराननः ॥ ५१ ॥  
तोषयित्वा विश्वयोनिं ब्रह्माणममितौजसम् ।  
अविनाशित्वमासाद्य जहि शक्रं कृतागसम् ॥ ५२ ॥  
वैरं मनसि मे पुत्र वर्तते सुतघातजम् ।  
न शान्तिमनुगच्छामि न स्वपामि सुखेन ह ॥ ५३ ॥  
तापसो मे हतः पुत्रो निरागाः पाप्मना यतः ।  
न विन्दामि सुखं वृत्र त्वं मामुद्धर दुःखितम् ॥ ५४ ॥  
व्यास उवाच  
तदाकर्ण्य पितुर्वाक्यं वृत्रः क्रोधयुतस्तदा ।  
आज्ञामादाय च पितुर्जगाम तपसे मुदा ॥ ५५ ॥  
गन्धमादनमासाद्य पुण्यां देवधुनीं शुभाम् ।  
स्नात्वा कुशासनं कृत्वा संस्थितश्च स्थिरासनः ॥ ५६ ॥  
त्यक्त्वान्नं वारिपानं च योगाभ्यासपरायणः ।  
ध्यायन्विश्वसृजं चित्ते सोपविष्टः स्थिरासने ॥ ५७ ॥  
मघवा तं तपस्यन्तं ज्ञात्वा चिन्तातुरो ह्यभूत् ।  
गन्धर्वान्प्रेषयामास विघ्नार्थं पाकशासनः ॥ ५८ ॥  
यक्षांश्च पन्नगान्सर्पान्किन्नरानमितौजसः ।  
विद्याधरानप्सरसो देवदूताननेकशः ॥ ५९ ॥  
उपायास्तैः कृताः सम्यक् तपोविघ्नाय मायिभिः ।  
न चचाल ततो ध्यानात्त्वाष्ट्रः परमतापसः ॥ ६० ॥  
इति श्रीमद्देवीभागवते महापुराणेऽष्टादशसाहस्र्या संहितायां षष्ठस्कन्धे  
ब्रह्मणः समाराधनाय त्वष्ट्रा वृत्रोपदेशवर्णनं नाम तृतीयोऽध्यायः ॥ ३ ॥
