व्यास उवाच  
ताम्रेऽथ मूर्च्छिते दैत्ये महिषः क्रोधसंयुतः ।  
समुद्यम्य गदां गुर्वीं देवानुपजगाम ह ॥ १ ॥  
तिष्ठन्त्वद्य सुराः सर्वे हन्म्यहं गदया किल ।  
सर्वे बलिभुजः कामं बलहीनाः सदैव हि ॥ २ ॥  
इत्युक्त्वासौ गजारूढं सम्प्राप्य मदगर्वितः ।  
जघान गदया तूर्णं बाहुमूले महाभुजः ॥ ३ ॥  
सोऽपि वज्रेण घोरेण चिच्छेदाशु गदाञ्च ताम् ।  
प्रहर्तुकामस्त्वरितो जगाम महिषं प्रति ॥ ४ ॥  
हयारिरपि कोपेन खड्गमादाय सुप्रभम् ।  
ययाविन्द्रं महावीर्यं प्रहरिष्यन्निवान्तिकम् ॥ ५ ॥  
बभूव च तयोर्युद्धं सर्वलोकभयावहम् ।  
आयुधैर्विविधैस्तत्र मुनिविस्मयकारकम् ॥ ६ ॥  
चकाराशु तदा दैत्यो मायां मोहकरीं किल ।  
शाम्बरीं सर्वलोकघ्नीं मुनीनामपि मोहिनीम् ॥ ७ ॥  
कोटिशो महिषास्तत्र तद्‌रूपास्तत्पराक्रमाः ।  
ददृशुः सायुधाः सर्वे निघ्नन्तो देववाहिनीम् ॥ ८ ॥  
मघवा विस्मितस्तत्र दृष्ट्वा तां दैत्यनिर्मिताम् ।  
बभूवातिभयोद्विग्नो मायां मोहकरीं किल ॥ ९ ॥  
वरुणोऽपि सुसन्त्रस्तस्तथैव धननायकः ।  
यमो हुताशनः सूर्यः शीतरश्मिर्भयातुरः ॥ १० ॥  
पलायनपरा सर्वे बभूवुर्मोहिताः सुराः ।  
ब्रह्मविष्णमहेशानां स्मरणं चक्रुरुद्यताः ॥ ११ ॥  
तत्राजग्मुश्च काजेशाः स्मृतमात्राः सुरोत्तमाः ।  
हंसतार्क्ष्यवृषारूढास्त्रातुकामा वरायुधाः ॥ १२ ॥  
शौरिस्तां मोहिनीं दृष्ट्वा सुदर्शनमथोज्ज्वलम् ।  
मुमोच तत्तेजसैव माया सा विलयं गता ॥ १३ ॥  
वीक्ष्य तान्महिषस्तत्र सृष्टिस्थित्यन्तकारिणः ।  
योद्धुकामः समादाय परिघं समुपाद्रवत् ॥ १४ ॥  
महिषाख्यो महावीरः सेनानीश्चिक्षुरस्तथा ।  
उग्रास्यश्चोग्रवीर्यश्च दुद्रुवुर्युद्धकामुकाः ॥ १५ ॥  
असिलोमात्रिनेत्रश्च बाष्कलोऽन्धक एव च ।  
एते चान्ये च बहवो युद्धकामा विनिर्ययुः ॥ १६ ॥  
सन्नद्धा धृतचापास्ते रथारूढा मदोद्धताः ।  
परिवव्रुः सुरान्सर्वान्वृका इव सुवत्सकान् ॥ १७ ॥  
बाणवृष्टिं ततश्चक्रुर्दानवा मदगर्विताः ।  
सुराश्चापि तथा चक्रुः परस्परजिघांसवः ॥ १८ ॥  
अन्धको हरिमासाद्य पञ्चबाणाञ्छिलाशितान् ।  
मुमोच विषसन्दिग्धान्कर्णाकृष्टान्महाबलान् ॥ १९ ॥  
वासुदेवोऽप्यसम्प्राप्तान्विशिखानाशुगैस्तदा ।  
चिच्छेद तान्पुनः पञ्च मुमोच रिपुनाशनः ॥ २० ॥  
तयोः परस्परं युद्धं बभूव हरिदैत्ययोः ।  
बाणासिचक्रमुसलैर्गदाशक्तिपरश्वधैः ॥ २१ ॥  
महेशान्धकयोर्युद्धं तुमुलं लोमहर्षणम् ।  
पञ्चाशद्दिनपर्यन्तं बभूव च परस्परम् ॥ २२ ॥  
इन्द्रबाष्कलयोस्तद्वन्महिषासुररुद्रयोः ।  
यमत्रिनेत्रयोस्तद्वन्महाहनुधनेशयोः ॥ २३ ॥  
असिलोमवरुणयोर्युद्धं परमदारुणम् ।  
गरुडं गदया दैत्यो जघान हरिवाहनम् ॥ २४ ॥  
स गदापातखिन्नाङ्गो निःश्वसन्नवतिष्ठत ।  
शौरिस्तं दक्षिणेनाशु हस्तेन परिसान्त्वयन् ॥ २५ ॥  
स्थिरं चकार देवेशो वैनतेयं महाबलम् ।  
समाकृष्य धनुः शार्ङ्गं मुमोच विशिखान्बहून् ॥ २६ ॥  
अन्धकोपरि कोपेन हन्तुकामो जनार्दनः ।  
दानवोऽपि च तान्वाणांश्चिच्छेद स्वशरैः शितैः ॥ २७ ॥  
पञ्चाशद्‌भिर्हरिं कोपाज्जघान च शिलाशितैः ।
वासुदेवोऽपि तांस्तूर्णं वञ्चयित्वा शरोत्तमान् ॥ २८ ॥  
चक्रं मुमोच वेगेन सहस्रारं सुदर्शनम् ।  
त्यक्तं सुदर्शनं दूरात्स्वचक्रेण न्यवारयत् ॥ २९ ॥  
ननाद च महाराज देवान्सम्मोहयन्निव ।  
दृष्ट्वा तु विफलं जातं चक्रं देवस्य शार्ङ्‌गिणः ॥ ३० ॥  
जग्मुः शोकं सुराः सर्वे जहर्षुर्दानवास्तथा ।  
वासुदेवोऽपि तरसा दृष्ट्वा देवाञ्छुचावृतान् ॥ ३१ ॥  
गदां कौमोदकीं धृत्वा दानवं समुपाद्रवत् ।  
तं जघानातिवेगेन मूर्ध्नि मायाविनं हरिः ॥ ३२ ॥  
स गदाभिहतो भूमौ निपपातातिमूर्च्छितः ।  
तं तथा पतितं वीक्ष्य हयारिरतिकोपनः ॥ ३३ ॥  
आजगाम रमानाथं त्रासयन्नतिगर्जितैः ।  
वासुदेवोऽपि तं दृष्ट्वा समायान्तं क्रुधान्वितम् ॥ ३४ ॥  
चापज्यानिनदं चोग्रं चकार नन्दयन्सुरान् ।  
शरवृष्टिं चकाराशु भगवान्महिषोपरि ॥ ३५ ॥  
सोऽपि चिच्छेद बाणौघैस्ताञ्छरान्गगनेरितान् ।  
तयोर्युद्धमभूद्राजन् परस्परभयावहम् ॥ ३६ ॥  
गदया ताडयामास केशवो मस्तकोपरि ।  
स गदाभिहतो मूर्ध्नि पपातोर्व्यां सुमूर्च्छितः ॥ ३७ ॥  
हाहाकारो महानासीत्सैन्ये तस्य सुदारुणः ।  
स विहाय व्यथां दैत्यो मुहूर्तादुत्थितः पुनः ॥ ३८ ॥  
गृहीत्वा परिघं शीर्षे जघान मधुसूदनम् ।  
परिघेणाहतस्तेन मूर्च्छामाप जनार्दनः ॥ ३९ ॥  
मूर्च्छितं तमुवाहाशु जगाम गरुडो रणात् ।  
परावृत्ते जगन्नाथे देवा इन्द्रपुरोगमाः ॥ ४० ॥  
भयं प्रापुः सुदुःखार्ताश्चुक्रुशुश्च रणाजिरे ।  
क्रन्दमानान्सुरान्वीक्ष्य शङ्करः शूलभृत्तदा ॥ ४१ ॥  
महिषं तरसाभ्येत्य प्राहरद्‌रोषसंयुतः ।  
सोऽपि शक्तिं मुमोचाथ शङ्करस्योरसि स्फुटम् ॥ ४२ ॥  
जगर्ज स च दुष्टात्मा वञ्चयित्वा त्रिशूलकम् ।  
शङ्करोऽपि तदा पीडां न प्रापोरसि ताडितः ॥ ४३ ॥  
तं जघान त्रिशूलेन कोपादरुणलोचनः ।  
संलग्नं शङ्करं दृष्ट्वा महिषेण दुरात्मना ॥ ४४ ॥  
आजगाम हरिस्तावत्त्यक्त्वा मूर्च्छां प्रहारजाम् ।  
महिषस्तु तदा वीक्ष्य सम्प्राप्तौ हरिशङ्करौ ॥ ४५ ॥  
युद्धकामौ महावीर्यो चक्रशूलधरौ वरौ ।  
कोपयुक्तो बभूवासौ दृष्ट्वा तौ समुपागतौ ॥ ४६ ॥  
जगाम सम्मुखस्तावत्सङ्ग्रामार्थं महाभुजः ।  
माहिषं वपुरास्थाय धुन्वन्पुच्छं समुत्कटम् ॥ ४७ ॥  
चकार भैरवं नादं त्रासयन्नमरानपि ।  
धुन्वञ्छृङ्गे महाकायो दारुणो जलदो यथा ॥ ४८ ॥  
शृङ्गाभ्यां पर्वताज्छृङ्गांश्चिक्षेप भृशमुत्कटान् ।  
दृष्ट्वा तौ तु महावीर्यौ दानवं देवसत्तमौ ॥ ४९ ॥  
चक्रतुर्बाणवृष्टिं च दानवोपरि दारुणाम् ।  
कुर्वाणौ बाणवृष्टिं तौ दृष्ट्वा हरिहरौ हरिः ॥ ५० ॥  
चिक्षेप गिरिशृङ्गं तु पुच्छेनावृत्य दारुणम् ।  
आपतन्तं गिरिं वीक्ष्य भगवान्सात्वतां पतिः ॥ ५१ ॥  
विशिखैः शतधा चक्रे चक्रेणाशु जघान तम् ।  
हरिचक्राहतः सङ्ख्ये मूर्च्छामाप स दैत्यराट् ॥ ५२ ॥  
उत्तस्थौ च क्षणान्नूनं मानुषं वपुरास्थितः ।  
गदापाणिर्महाघोरो दानवः पर्वतोपमः ॥ ५३ ॥  
मेघनादं ननादोच्चैर्भीषयन्नमरानपि ।  
तच्छ्रुत्वा भगवान्विष्णुः पाञ्चजन्यं समुज्ज्वलम् ॥ ५४ ॥  
पूरयामास तरसा शब्दं कर्तुं खरस्वरम् ।  
तेन शब्देन शङ्खस्य भयत्रस्ताश्च दानवाः ।  
बभूवुर्मुदिता देवा ऋषयश्च तपोधनाः ॥ ५५ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
पञ्चमस्कन्धे महिषासुरस्येन्द्रादिदेवैः सह युद्धवर्णनं नाम षष्ठोऽध्यायः ॥ ६ ॥
