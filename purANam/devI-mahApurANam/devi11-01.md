नारद उवाच  
भगवन् भूतभव्येश नारायण सनातन ।  
आख्यातं परमाश्चर्यं देवीचारित्रमुत्तमम् ॥ १ ॥  
प्रादुर्भावः परो मातुः कार्यार्थमसुरद्रुहाम् ।  
अधिकाराप्तिरुक्तात्र देवीपूर्णकृपावशात् ॥ २ ॥  
अधुना श्रोतुमिच्छामि येन प्रीणाति सर्वदा ।  
स्वभक्तान्परिपुष्णाति तमाचारं वद प्रभो ॥ ३ ॥  
श्रीनारायण उवाच  
शृणु नारद तत्त्वज्ञ सदाचारविधिक्रमम् ।  
यदनुष्ठानमात्रेण देवी प्रीणाति सर्वदा ॥ ४ ॥  
प्रातरुत्थाय कर्तव्यं यद्‌ द्विजेन दिने दिने ।  
तदहं सम्प्रवक्ष्यामि द्विजानामुपकारकम् ॥ ५ ॥  
उदयास्तमयं यावद्‌ द्विजः सत्कर्मकृद्भवेत् ।  
नित्यनैमित्तिकैर्युक्तः काम्यैश्चान्यैरगर्हितैः ॥ ६ ॥  
आत्मनश्च सहायार्थं पिता माता न तिष्ठति ।  
न पुत्रदारा न ज्ञातिर्धर्मस्तिष्ठति केवलम् ॥ ७ ॥  
तस्माद्धर्मं सहायार्थं नित्यं सञ्चिनु साधनैः ।  
धर्मेणैव सहायात्तु तमस्तरति दुस्तरम् ॥ ८ ॥  
आचारः प्रथमो धर्मः श्रुत्युक्तः स्मार्त एव च ।  
तस्मादस्मिन्समायुक्तो नित्यं स्यादात्मनो द्विजः ॥ ९ ॥  
आचाराल्लभते चायुराचाराल्लभते प्रजाः ।  
आचारादन्नमक्षय्यमाचारो हन्ति पातकम् ॥ १० ॥  
आचारः परमो धर्मो नृणां कल्याणकारकः ।  
इह लोके सुखी भूत्वा परत्र लभते सुखम् ॥ ११ ॥  
अज्ञानान्धजनानां तु मोहितैर्भ्रामितात्मनाम् ।  
धर्मरूपो महादीपो मुक्तिमार्गप्रदर्शकः ॥ १२ ॥  
आचारात्प्राप्यते श्रैष्ठ्यमाचारात्कर्म लभ्यते ।  
कर्मणो जायते ज्ञानमिति वाक्यं मनोः स्मृतम् ॥ १३ ॥  
सर्वधर्मवरिष्ठोऽयमाचारः परमं तपः ।  
तदेव ज्ञानमुद्दिष्टं तेन सर्वं प्रसाध्यते ॥ १४ ॥  
यस्त्वाचारविहीनोऽत्र वर्तते द्विजसत्तमः ।  
स शूद्रवद्‌ बहिष्कार्यो यथा शूद्रस्तथैव सः ॥ १५ ॥  
आचारो द्विविधः प्रोक्तः शास्त्रीयो लौकिकस्तथा ।  
उभावपि प्रकर्तव्यौ न त्याज्यौ शुभमिच्छता ॥ १६ ॥  
ग्रामधर्मा जातिधर्मा देशधर्माः कुलोद्भवाः ।  
परिग्राह्या नृभिः सर्वैर्नैव ताँल्लङ्‌घयेन्मुने ॥ १७ ॥  
दुराचारो हि पुरुषो लोके भवति निन्दितः ।  
दुःखभागी च सततं व्याधिना व्याप्त एव च ॥ १८ ॥  
परित्यजेदर्थकामौ यौ स्यातां धर्मवर्जितौ ।  
धर्ममप्यसुखोदर्कं लोकविद्विष्टमेव च ॥ १९ ॥  
नारद उवाच  
बहुत्वादिह शास्त्राणां निश्चयः स्यात्कथं मुने ।  
कियत्प्रमाणं तद्‌ ब्रूहि धर्ममार्गविनिर्णये ॥ २० ॥  
श्रीनारायण उवाच  
श्रुतिस्मृती उभे नेत्रे पुराणं हृदयं स्मृतम् ।  
एतत्त्रयोक्त एव स्याद्धर्मो नान्यत्र कुत्रचित् ॥ २१ ॥  
विरोधो यत्र तु भवेत्त्रयाणां च परस्परम् ।  
श्रुतिस्तत्र प्रमाणं स्याद्‌ द्वयोर्द्वैधे स्मृतिर्वरा ॥ २२ ॥  
श्रुतिद्वैधं भवेद्यत्र तत्र धर्मावुभौ स्मृतौ ।  
स्मृतिद्वैधं तु यत्र स्याद्विषयः कल्प्यतां पृथक् ॥ २३ ॥  
पुराणेषु क्वचिच्चैव तन्त्रदृष्टं यथातथम् ।  
धर्मं वदन्ति तं धर्मं गृह्णीयान्न कथञ्चन ॥ २४ ॥  
वेदाविरोधि चेत्तन्त्रं तत्प्रमाणं न संशयः ।  
प्रत्यक्षश्रुतिरुद्धं यत्तत्प्रमाणं भवेन्न च ॥ २५ ॥
सर्वथा वेद एवासौ धर्ममार्गप्रमाणकः ।  
तेनाविरुद्धं यत्किञ्चित्तत्प्रमाणं न चान्यथा ॥ २६ ॥  
यो वेदधर्ममुज्झित्य वर्ततेऽन्यप्रमाणतः ।  
कुण्डानि तस्य शिक्षार्थं यमलोके वसन्ति हि ॥ २७ ॥  
तस्मात्सर्वप्रयत्नेन वेदोक्तं धर्ममाश्रयेत् ।  
स्मृतिः पुराणमन्यद्वा तन्त्रं वा शास्त्रमेव च ॥ २८ ॥  
तन्मूलत्वे प्रमाणं स्यान्नान्यथा तु कदाचन ।  
ये कुशास्त्राभियोगेन वर्तयन्तीह मानवान् ॥ २९ ॥  
अधोमुखोर्ध्वपादास्ते यास्यन्ति नरकार्णवम् ।  
कामाचाराः पाशुपतास्तथा वै लिङ्‌गधारिणः ॥ ३० ॥  
तप्तमुद्राङ्‌किता ये च वैखानसमतानुगाः ।  
ते सर्वे निरयं यान्ति वेदमार्गबहिष्कृताः ॥ ३१ ॥  
वेदोक्तमेव सद्धर्मं तस्मात्कुर्यान्नरः सदा ।  
उत्थायोत्थाय बोद्धव्यं किं मयाद्य कृतं कृतम् ॥ ३२ ॥  
दत्तं वा दापितं वापि वाक्येनापि च भाषितम् ।  
उपपापेषु सर्वेषु पातकेषु महत्स्वपि ॥ ३३ ॥  
अवाप्य रजनीयामं ब्रह्मध्यानं समाचरेत् ।  
ऊरुस्थोत्तानचरणः सव्ये चोरौ तथोत्तरम् ॥ ३४ ॥  
उत्तानं किञ्चिदुत्तानं मुखमवष्टभ्य चोरसा ।  
निमीलिताक्षः सत्त्वस्थो दन्तैर्दन्तान्न संस्पृशेत् ॥ ३५ ॥  
तालुस्थाचलजिह्वश्च संवृतास्यः सुनिश्चलः ।  
सन्निरुद्धेन्द्रियग्रामो नातिनिम्नस्थितासनः ॥ ३६ ॥  
द्विगुणं त्रिगुणं वापि प्राणायाममुपक्रमेत् ।  
ततो ध्येयः स्थितो योऽसौ हृदये दीपवत्प्रभुः ॥ ३७ ॥  
धारयेत्तत्र चात्मानं धारणां धारयेद्‌बुधः ।  
सधूमश्च विधूमश्च सगर्भश्चाप्यगर्भकः ॥ ३८ ॥  
सलक्ष्यश्चाप्यलक्ष्यश्च प्राणायामस्तु षड्‌विधः ।  
प्राणायामसमो योगः प्राणायाम इतीरितः ॥ ३९ ॥  
प्राणायाम इति प्रोक्तो रेचपूरककुम्भकैः ।  
वर्णत्रयात्मका ह्येते रेचपूरककुम्भकाः ॥ ४० ॥  
स एव प्रणवः प्रोक्तः प्राणायामश्च तन्मयः ।  
इडया वायुमारोप्य पूरयित्वोदरे स्थितम् ॥ ४१ ॥  
शनैः षोडशमात्राभिरन्यया तं विरेचयेत् ।  
एवं सधूमः प्राणानामायामः कथितो मुने ॥ ४२ ॥  
आधारेलिङ्‌गनाभिप्रकटितहृदये तालुमूले ललाटे  
     द्वे पत्रे षोडशारे द्विदशदशदलद्वादशार्धे चतुष्के ।  
वासान्ते बालमध्ये डफकतसहिते कण्ठदेशे स्वराणां  
     हङ्क्षन्तत्त्वार्थयुक्तं सकलदलगतं वर्णरूपं नमामि ॥ ४३ ॥  
अरुणकमलसंस्था तद्‌रजःपुञ्जवर्णा  
     हरनियमितचिह्ना पद्मतन्तुस्वरूपा ।  
रविहुतवहराकानायकास्यस्तनाढ्या  
     सकृदपि यदि चित्ते संवसेत्स्यात्स भुक्तः ॥ ४४ ॥  
स्थितिः सैव गतिर्यात्रा मतिश्चिन्ता स्तुतिर्वचः ।  
अहं सर्वात्मको देवः स्तुतिः सर्वं त्वदर्चनम् ॥ ४५ ॥  
अहं देवी न चान्योऽस्मि ब्रह्मैवाहं न शोकभाक् ।  
सच्चिदानन्दरूपोऽहं स्वात्मानमिति चिन्तयेत् ॥ ४६ ॥  
प्रकाशमानां प्रथमे प्रयाणे  
     प्रतिप्रयाणेऽप्यमृतायमानाम् ।  
अन्तःपदव्यामनुसञ्चरन्ती-  
     मानन्दरूपामबलां प्रपद्ये ॥ ४७ ॥  
ततो निजब्रह्मरन्ध्रे ध्यायेत्तं गुरुमीश्वरम् ।  
उपचारैर्मानसैश्च पूजयेत्तु यथाविधि ॥ ४८ ॥  
स्तुवीतानेन मन्त्रेण साधको नियतात्मवान् ।  
गुरुर्ब्रह्मा गुरुर्विष्णुर्गुरुर्देवो महेश्वरः ।  
गुरुरेव परं ब्रह्म तस्मै श्रीगुरवे नमः ॥ ४९ ॥
