नारद उवाच  
स्वामिन्सर्वजगन्नाथ संशयोऽस्ति मम प्रभो ।  
चतुःषष्टिकलाभिज्ञ पातकाद्योगविद्वर ॥ १ ॥  
मुच्यते केन पुण्येन ब्रह्मरूपः कथं भवेत् ।  
देहश्च देवतारूपो मन्त्ररूपो विशेषतः ॥ २ ॥  
कर्म तच्छ्रोतुमिच्छामि न्यासं च विधिपूर्वकम् ।  
ऋषिश्छन्दोऽधिदैवं च ध्यानं च विधिवद्विभो ॥ ३ ॥  
श्रीनारायण उवाच  
अस्त्येकं परमं गुह्यं गायत्रीकवचं तथा ।  
पठनाद्धारणान्मर्त्यः सर्वपापैः प्रमुच्यते ॥ ४ ॥  
सर्वान्कामानवाप्नोति देवीरूपश्च जायते ।  
गायत्रीकवचस्यास्य ब्रह्मविष्णुमहेश्वराः ॥ ५ ॥  
ऋषयो ऋग्यजुःसामाथर्वश्छन्दांसि नारद ।  
ब्रह्मरूपा देवतोक्ता गायत्री परमा कला ॥ ६ ॥  
तद्‌बीजं भर्ग इत्येषा शक्तिरुक्ता मनीषिभिः ।  
कीलकं च धियः प्रोक्तं मोक्षार्थे विनियोजनम् ॥ ७ ॥  
चतुर्भिर्हृदयं प्रोक्तं त्रिभिर्वर्णेः शिरः स्मृतम् ।  
चतुर्भिः स्याच्छिखा पश्चात् त्रिभिस्तु कवचं स्मृतम् ॥ ८ ॥  
चतुर्भिर्नेत्रमुद्दिष्टं चतुर्भिः स्यात्तदस्त्रकम् ।  
अथ ध्यानं प्रवक्ष्यामि साधकाभीष्टदायकम् ॥ ९ ॥  
मुक्ताविद्रुमहेमनीलधवलच्छायैर्मुखैस्त्रीक्षणै-  
र्युक्तामिन्दुनिबद्धरत्नमुकुटां तत्त्वार्थवर्णात्मिकाम् ।  
गायत्रीं वरदाभयाङ्‌कुशकशाः शुभ्रं कपालं गुणं  
शङ्‌खं चक्रमथारविन्दयुगलं हस्तैर्वहन्तीं भजे ॥ १० ॥  
गायत्री पूर्वतः पातु सावित्री पातु दक्षिणे ।  
ब्रह्मसन्ध्या तु मे पश्चादुत्तरायां सरस्वती ॥ ११ ॥  
पार्वती मे दिशं रक्षेत्पावकीं जलशायिनी ।  
यातुधानी दिशं रक्षेद्‌यातुधानभयङ्‌करी ॥ १२ ॥
पावमानी दिशं रक्षेत्पवमानविलासिनी ।  
दिशं रौद्री च मे पातु रुद्राणी रुद्ररूपिणी ॥ १३ ॥  
ऊर्ध्वं ब्रह्माणी मे रक्षेदधस्ताद्वैष्णवी तथा ।  
एवं दश दिशो रक्षेत्सर्वाङ्‌गं भुवनेश्वरी ॥ १४ ॥  
तत्पदं पातु मे पादौ जङ्‌घे मे सवितुः पदम् ।  
वरेण्यं कटिदेशे तु नाभिं भर्गस्तथैव च ॥ १५ ॥  
देवस्य मे तद्धृदयं धीमहीति च गल्लयोः ।  
धियः पदं च मे नेत्रे यः पदं मे ललाटकम् ॥ १६ ॥  
नः पातु मे पदं मूर्ध्नि शिखायां मे प्रचोदयात् ।  
तत्पदं पातु मूर्धानं सकारः पातु भालकम् ॥ १७ ॥  
चक्षुषी तु विकारार्णस्तुकारस्तु कपोलयोः ।  
नासापुटं वकारार्णो रेकारस्तु मुखे तथा ॥ १८ ॥  
णिकार ऊर्ध्वमोष्ठं तु यकारस्त्वधरोष्ठकम् ।  
आस्यमध्ये भकारार्णो र्गोकारश्चिबुके तथा ॥ १९ ॥  
देकारः कण्ठदेशे तु वकारः स्कन्धदेशकम् ।  
स्यकारो दक्षिणं हस्तं धीकारो वामहस्तकम् ॥ २० ॥  
मकारो हृदयं रक्षेद्धिकार उदरे तथा ।  
धिकारो नाभिदेशे तु योकारस्तु कटिं तथा ॥ २१ ॥  
गुह्यं रक्षतु योकार ऊरू द्वौ नः पदाक्षरम् ।  
प्रकारो जानुनी रक्षेच्चोकारो जङ्‌घदेशकम् ॥ २२ ॥  
दकारं गुल्फदेशे तु यकारः पदयुग्मकम् ।  
तकारव्यञ्जनं चैव सर्वाङ्‌गं मे सदावतु ॥ २३ ॥  
इदं तु कवचं दिव्यं बाधाशतविनाशनम् ।  
चतुःषष्टिकलाविद्यादायकं मोक्षकारकम् ॥ २४ ॥  
मुच्यते सर्वपापेभ्यः परं ब्रह्माधिगच्छति ।  
पठनाच्छ्रवणाद्वापि गोसहस्रफलं लभेत् ॥ २५ ॥
