सूत उवाच  
ततः पुरूरवा जज्ञे इलायां कथयामि वः ।  
बुधपुत्रोऽतिधर्मात्मा यज्ञकृद्दानतत्परः ॥ १ ॥  
सुद्युम्नो नाम भूपालः सत्यवादी जितेन्द्रियः ।  
सैन्धवं हयमारुह्य चचार मृगयां वने ॥ २ ॥  
युतः कतिपयामात्यैर्दर्शितश्चारुकुण्डलः ।  
धनुराजगवं बद्ध्वा बाणसङ्घं तथाद्‌भुतम् ॥ ३ ॥  
स भ्रमंस्तद्वनोद्देशे हन्यमानो रुरून्मृगान् ।  
शशांश्च सूकरांश्चैव खड्गांश्च गवयांस्तथा ॥ ४ ॥  
शरभान्महिषांश्चैव साम्भरान्वनकुक्कुटान् ।  
निघ्नन्मेध्यान् पशून् राजा कुमारवनमाविशत् ॥ ५ ॥  
मेरोरधस्तले दिव्यं मन्दारद्रुमराजितम् ।  
अशोकलतिकाकीर्णं बकुलैरधिवासितम् ॥ ६ ॥  
सालैस्तालैस्तमालैश्च चम्पकैः पनसैस्तथा ।  
आम्रैर्नीपैर्मधूकैश्च माधवीमण्डपावृतम् ॥ ७ ॥  
दाडिमैर्नारिकेलैश्च कदलीखण्डमण्डितम् ।  
यूथिकामालतीकुन्दपुष्पवल्लीसमावृतम् ॥ ८ ॥  
हंसकारण्डवाकीर्णं कीचकध्वनिनादितम् ।  
भ्रमरालिरुतारामं वनं सर्वसुखावहम् ॥ ९ ॥  
दृष्ट्वा प्रमुदितो राजा सुद्युम्नः सेवकैर्वृतः ।  
वृक्षान्सुपुष्पितान्वीक्ष्य कोकिलारावमण्डितान् ॥ १० ॥  
प्रविष्टस्तत्र राजर्षिः स्त्रीत्वमाप क्षणात्ततः ।  
अश्वोऽपि वडवा जातश्चिन्ताविष्टः स भूपतिः ॥ ११ ॥  
किमेतदिति चिन्तार्तश्चिन्त्यमानः पुनः पुनः ।  
दुःखं बहुतरं प्राप्तः सुद्युम्नो लज्जयान्वितः ॥ १२ ॥  
किं करोमि कथं यामि गृहं स्त्रीभावसंयुतः ।  
कथं राज्यं करिष्यामि केन वा वञ्चितो ह्यहम् ॥ १३ ॥  
ऋषय ऊचुः  
सूताश्चर्यमिदं प्रोक्तं त्वया यल्लोमहर्षण ।  
सुद्युम्नः स्त्रीत्वमापन्नो भूपतिर्देवसन्निभः ॥ १४ ॥  
किं तत्कारणमाचक्ष्व वने तत्र मनोहरे । किं कृतं तेन राज्ञा च विस्तरं वद सुव्रत ॥ १५ ॥  
सूत उवाच  
एकदा गिरिशं द्रष्टुमृषयः सनकादयः ।  
दिशो वितिमिराभासाः कुर्वन्तः समुपागमन् ॥ १६ ॥  
तस्मिंश्च समये तत्र शङ्करः प्रमदायुतः ।  
क्रीडासक्तो महादेवो विवस्त्रा कामिनी शिवा ॥ १७ ॥  
उत्सङ्गे संस्थिता भर्तू रममाणा मनोरमा ।  
तान्विलोक्याम्बिका देवी विवस्त्रा व्रीडिता भृशम् ॥ १८ ॥  
भर्तुरङ्कात्समुत्थाय वस्त्रमादाय पर्यधात् ।  
लज्जाविष्टा स्थिता तत्र वेपमानातिमानिनी ॥ १९ ॥  
ऋषयोऽपि तयोर्वीक्ष्य प्रसङ्गं रममाणयोः ।  
परिवृत्य ययुस्तूर्णं नरनारायणाश्रमम् ॥ २० ॥  
ह्रीयुतां कामिनीं वीक्ष्य प्रोवाच भगवान्हरः ।  
कथं लज्जातुरासि त्वं सुखं ते प्रकरोम्यहम् ॥ २१ ॥  
अद्यप्रभृति यो मोहात्पुमान्कोऽपि वरानने ।  
वनं च प्रविशेदेतत्स वै योषिद्‌भविष्यति ॥ २२ ॥  
इति शप्तं वनं तेन ये जानन्ति जनाः क्वचित् ।  
वर्जयन्तीह ते कामं वनं दोषसमृद्धिमत् ॥ २३ ॥  
सुद्युम्नस्तु तदज्ञानात्प्रविष्टः सचिवैः सह ।  
तथैव स्त्रीत्वमापन्नस्तैः सहेति न संशयः ॥ २४ ॥  
चिन्ताविष्टः स राजर्षिर्न जगाम गृहं ह्रिया ।  
विचचार बहिस्तस्माद्वनदेशादितस्ततः ॥ २५ ॥  
इलेति नाम सम्प्राप्तं स्त्रीत्वे तेन महात्मना ।  
विचरंस्तत्र सम्प्राप्तो बुधः सोमसुतो युवा ॥ २६ ॥  
स्त्रीभिः परिवृतां तां तु दृष्ट्वा कान्तां मनोरमाम् ।  
हावभावकलायुक्तां चकमे भगवाम्बुधः ॥ २७ ॥  
सापि तं चकमे कान्तं बुधं सोमसुतं पतिम् ।  
संयोगस्तत्र सञ्जातस्तयोः प्रेम्णा परस्परम् ॥ २८ ॥  
स तस्यां जनयामास पुरूरवसमात्मजम् ।  
इलायां सोमपुत्रस्तु चक्रवर्तिनमुत्तमम् ॥ २९ ॥  
सा प्रासूत सुतं बाला चिन्ताविष्टा वने स्थिता ।  
सस्मार स्वकुलाचार्यं वसिष्ठं मुनिसत्तमम् ॥ ३० ॥  
स तदास्य दशां दृष्ट्वा सुद्युम्नस्य कृपान्वितः ।  
अतोषयन्महादेवं शङ्करं लोकशङ्करम् ॥ ३१ ॥  
तस्मै स भगवांस्तुष्टः प्रददौ वाञ्छितं वरम् ।  
वसिष्ठः प्रार्थयामास पुंस्त्वं राज्ञः प्रियस्य च ॥ ३२ ॥
शङ्करस्तु निजां वाचमृतां कुर्वन्नुवाच ह ।  
मासं पुमांस्तु भविता मासं स्त्री भूपतिः किल ॥ ३३ ॥  
इत्थं प्राप्य वरं राजा जगाम स्वगृहं पुनः ।  
चक्रे राज्यं स धर्मात्मा वसिष्ठस्याप्यनुग्रहात् ॥ ३४ ॥  
स्त्रीत्वे तिष्ठति हर्म्येषु पुंस्त्वे राज्यं प्रशास्ति च ।  
प्रजास्तस्मिन्समुद्विग्ना नाभ्यनन्दन्महीपतिम् ॥ ३५ ॥  
काले तु यौवनं प्राप्तः पुत्रः पुरूरवास्तदा ।  
प्रतिष्ठां नृपतिस्तस्मै दत्त्वा राज्यं वनं ययौ ॥ ३६ ॥  
गत्वा तस्मिन्वने रम्ये नानाद्रुमसमाकुले ।  
नारदान्मन्त्रमासाद्य नवाक्षरमनुत्तमम् ॥ ३७ ॥  
जजाप मन्त्रमत्यर्थं प्रेमपूरितमानसः ।  
परितुष्टा तदा देवी सगुणा तारिणी शिवा ॥ ३८ ॥  
सिंहारूढा स्थिता चाग्रे दिव्यरूपा मनोरमा ।  
वारुणीपानसम्मत्ता मदाघूर्णितलोचना ॥ ३९ ॥  
दृष्ट्वा तां दिव्यरूपां च प्रेमाकुलितलोचनः ।  
प्रणम्य शिरसा प्रीत्या तुष्टाव जगदम्बिकाम् ॥ ४० ॥  
इलोवाच  
दिव्यं च ते भगवति प्रथितं स्वरूपं  
     दृष्टं मया सकललोकहितानुरूपम् ।  
वन्दे त्वदङ्घ्रिकमलं सुरसङ्घसेव्यं  
     कामप्रदं जननि चापि विमुक्तिदं च ॥ ४१ ॥  
को वेत्ति तेऽम्ब भुवि मर्त्यतनुर्निकामं  
     मुह्यन्ति यत्र मुनयश्च सुराश्च सर्वे ।  
ऐश्वर्यमेतदखिलं कृपणे दयां च  
     दृष्ट्वैव देवि सकलं किल विस्मयो मे ॥ ४२ ॥  
शम्भुर्हरिः कमलजो मघवा रविश्च  
     वित्तेशवह्निवरुणाः पवनश्च सोमः ।  
जानन्ति नैव वसवोऽपि हि ते प्रभावं  
     बुध्येत्कथं तव गुणानगुणो मनुष्यः ॥ ४३ ॥  
जानाति विष्णुरमितद्युतिरम्ब साक्षा-  
     त्त्वां सात्त्विकीमुदधिजां सकलार्थदां च ।  
को राजसीं हर उमां किल तामसीं त्वां  
     वेदाम्बिके न तु पुनः खलु निर्गुणां त्वाम् ॥ ४४ ॥  
क्वाहं सुमन्दमतिरप्रतिमप्रभावः  
     क्वायं तवातिनिपुणो मयि सुप्रसादः ।  
जाने भवानि चरितं करुणासमेतं  
     यत्सेवकांश्च दयसे त्वयि भावयुक्तान् ॥ ४५ ॥  
वृत्तस्त्वया हरिरसौ वनजेशयापि  
     नैवाचरत्यपि मुदं मधुसूदनश्च ।  
पादौ तवादिपुरुषः किल पावकेन  
     कृत्वा करोति च करेण शुभौ पवित्रौ ॥ ४६ ॥  
वाञ्छत्यहो हरिरशोक इवातिकामं  
     पादाहतिं प्रमुदितः पुरुषः पुराणः ।  
तां त्वं करोषि रुषिता प्रणतं च पादे  
     दृष्ट्वा पतिं सकलदेवनुतं स्मरार्तम् ॥ ४७ ॥  
वक्षःस्थले वससि देवि सदैव तस्य  
     पर्यङ्कवत्सुचरिते विपुलेऽतिशान्ते ।  
सौदामिनीव सुघने सुविभूषिते च  
     किं ते न वाहनमसौ जगदीश्वरोऽपि ॥ ४८ ॥  
त्वं चेज्जहासि मधुसूदनमम्ब कोपा-  
     न्नैवार्चितोऽपि स भवेत्किल शक्तिहीनः ।  
प्रत्यक्षमेव पुरुषं स्वजनास्त्वजन्ति  
     शान्तं श्रियोज्झितमतीव गुणैर्वियुक्तम् ॥ ४९ ॥  
ब्रह्मादयः सुरगणा न तु किं युवत्यो  
     ये त्वत्पदाम्बुजमहर्निशमाश्रयन्ति ।  
मन्ये त्वयैव विहिताः खलु ते पुमांसः  
     किं वर्णयामि तव शक्तिमनन्तवीर्ये ॥ ५० ॥  
त्वं नापुमान्न च पुमानिति मे विकल्पो  
     याकासि देवि सगुणा ननु निर्गुणा वा ।  
तां त्वां नमामि सततं किल भावयुक्तो  
     वाञ्छामि भक्तिमचलां त्वयि मातरं तु ॥ ५१ ॥  
सूत उवाच  
इति स्तुत्वा महीपालो जगाम शरणं तदा ।  
परितुष्टा ददौ देवी तत्र सायुज्यमात्मनि ॥ ५२ ॥  
सुद्युम्नस्तु ततः प्राप पदं परमकं स्थिरम् ।  
तस्या देव्याः प्रसादेन मुनीनामपि दुर्लभम् ॥ ५३ ॥  
इति श्रीमद्देवीभागवते महापुराणेऽष्टादशसाहस्र्यां संहितायां ॥  
प्रथमस्कन्धे सुद्युम्नस्तुतिर्नाम द्वादशोऽध्यायः ॥ १२ ॥
