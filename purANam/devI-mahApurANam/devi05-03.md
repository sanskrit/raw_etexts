व्यास उवाच  
एवं स महिषो नाम दानवो वरदर्पितः ।  
प्राप्य राज्यं जगत्सर्वं वशे चक्रे महाबलः ॥ १ ॥  
पृथिवीं पालयामास सागरान्तां भुजार्जिताम् ।  
एकच्छत्रां निरातङ्कां वैरिवर्गविवर्जिताम् ॥ २ ॥  
सेनानीश्चिक्षुरस्तस्य महावीर्यो मदोत्कटः ।  
धनाध्यक्षस्तथा ताम्रः सेनायुतसमावृतः ॥ ३ ॥  
असिलोमा तथोदर्को बिडालाख्यश्च बाष्कलः ।  
त्रिनेत्रोऽथ तथा कालबन्धको बलदर्पितः ॥ ४ ॥  
एते सैन्ययुताः सर्वे दानवा मेदिनीं तदा ।  
आवृत्य संस्थिताः काममृद्धां सागरमेखलाम् ॥ ५ ॥  
करदाश्च कृताः सर्वे भूमिपालाः पुरातनाः ।  
निहता ये बलोदग्राः क्षात्रधर्मव्यवस्थिताः ॥ ६ ॥  
ब्राह्मणा वशगा जाता यज्ञभागसमर्पकाः ।  
महिषस्य महाराज निखिले क्षितिमण्डले ॥ ७ ॥  
एकातपत्रं तद्‌राज्यं कृत्वा स महिषासुरः ।  
स्वर्गं जेतुं मनश्चक्रे वरदानेन गर्वितः ॥ ८ ॥  
प्रणिधिं प्रेषयामास हयारिस्तु शचीपतिम् ।  
स सन्देशहरं शीघ्रमाहूयोवाच दैत्यराट् ॥ ९ ॥  
गच्छ वीर महाबाहो दूतत्वं कुरु मेऽनघ ।  
ब्रूहि शक्रं दिवं गत्वा निःशङ्कः सुरसन्निधौ ॥ १० ॥  
मुञ्च स्वर्गं सहस्राक्ष यथेष्टं गच्छ मा चिरम् ।  
सेवां वा कुरु देवेश महिषस्य महात्मनः ॥ ११ ॥  
स त्वां संरक्षयेन्नूनं राजा शरणमागतम् ।  
तस्मात्त्वं शरणं याहि महिषस्य शचीपते ॥ १२ ॥  
नोचेद्वज्रं गहाणाशु युद्धाय बलसूदन ।  
पूर्वैर्जितोऽसि चास्माकं जानामि तव पौरुषम् ॥ १३ ॥  
अहल्याजार विज्ञातं बलं ते सुरसङ्घप ।  
युध्यस्व व्रज वा कामं यत्र ते रमते मनः ॥ १४ ॥  
व्यास उवाच  
तच्छुत्वा वचनं तस्य शक्रः क्रोधसमन्वितः ।  
उवाच तं नृपश्रेष्ठ स्मितपूर्वं वचस्तदा ॥ १५ ॥  
न जानेऽहं सुमन्दात्मन् यतस्त्वं मददर्पितः ।  
चिकित्सां सङ्करिष्यामि रोगस्यास्य प्रभोस्तव ॥ १६ ॥  
अतः परं करिष्यामि मूलस्यास्य निमूलनम् ।  
गच्छ दूत तथा ब्रूहि तस्याग्रे मम भाषितम् ॥ १७ ॥  
शिष्टैर्दूता न हन्तव्यास्तस्मात्त्वां विसृजाम्यहम् ।  
युद्धेच्छा चेत्समागच्छ त्वरितो महिषीसुत ॥ १८ ॥  
हयारे त्वद्‌बलं ज्ञातं तृणादस्त्वं जडाकृतिः ।  
शृङ्गयोस्ते करिष्यामि सुदृढं च शरासनम् ॥ १९ ॥  
दर्पः शृङ्गबलात्तेऽस्ति विदितं कारणं मया ।  
विषाणे ते परिच्छिद्य संहरिष्यामि तद्‌ बलम् ॥ २० ॥  
यद्‌ बलेनातिपूर्णस्त्वं जातोऽसि बलदर्पितः ।  
कुशलस्त्वं तदाघाते न युद्धे महिषाधम ॥ २१ ॥  
व्यास उवाच  
इत्युक्तोऽसौ सुरेन्द्रेण स दूतस्त्वरितो गतः ।  
जगाम महिषं मत्तं प्रणम्य प्रत्युवाच ह ॥ २२ ॥  
दूत उवाच  
राजन्देवाधिपः कामं न त्वां विगणयत्यसौ ।  
मन्यते स्वबलं पूर्णं देवसैन्यसमावृतः ॥ २३ ॥  
यदुक्तं तेन मूर्खेण कथमन्यद्‌ ब्रवीम्यहम् ।  
प्रियं सत्यं च वक्तव्यं भृत्येन पुरतः प्रभोः ॥ २४ ॥  
प्रियं सत्यं च वक्तव्यं प्रभोरग्रे शुभेच्छुना ।  
इति नीतिर्महाराज जागर्ति शुभकारिणी ॥ २५ ॥  
केवलं चेत्प्रियं ब्रूयान्न ते कार्यं भविष्यति ।  
परुषं च न वक्तव्यं कदाचिच्छुभमिच्छता ॥ २६
यथा रिपुमुखाद्वाचः प्रसरन्ति विषोपमाः ।  
तथा भृत्यमुखान्नाथ निःसरन्ति कथं गिरः ॥ २७ ॥  
यादृशानीह वाक्यानि तेनोक्तानि महीपते ।  
तादृशानि न मे जिह्वा वक्तुमर्हति कर्हिचित् ॥ २८ ॥  
व्यास उवाच  
तच्छ्रुत्वा वचनं तस्य हेतुगर्भं तृणाशनः ।  
भृशं कोपपरीतात्मा बभूव महिषासुरः ॥ २९ ॥  
समाहूयाब्रवीद्दैत्यान्क्रोधसंरक्तलोचनः ।  
लाङ्गूलं पृष्ठदेशे च कृत्वा मूत्रं परित्यजन् ॥ ३० ॥  
भो भो दैत्याः सुरेन्द्रोऽसौ युद्धकामोऽस्ति सर्वथा ।  
बलोद्योगं कुरुध्वं वै जेतव्योऽसौ सुराधमः ॥ ३१ ॥  
मदग्रे को भवेच्छूरः कोटिशश्चेत्तथाविधाः ।  
न बिभेम्येकतः कामं हनिष्याम्यद्य सर्वथा ॥ ३२ ॥  
शरः शान्तेष्वसौ नूनं तपस्विषु बलाधिकः ।  
बलकर्ता हि कुहको लम्पटः परदारहृत् ॥ ३३ ॥  
अप्सरोबलसम्मत्तस्तपोविघ्नकरः खलः ।  
छिद्रप्रहरणः पापो नित्यं विश्वासघातकः ॥ ३४ ॥  
नमुचिर्निहतो येन कृत्वा सन्धिं दुरात्मना ।  
शपथान्विविधानादौ कृत्वा भीतेन छद्मना ॥ ३५ ॥  
विष्णुस्तु कपटाचार्यः कुहकः शपथाकरः ।  
नानारूपधरः कामं बलकृद्दम्भपण्डितः ॥ ३६ ॥  
कृत्वा कोलाकृतिं येन हिरण्याक्षो निपातितः ।  
हिरण्यकशिपुर्येन नृसिंहेन च घातितः ॥ ३७ ॥  
नाहं तद्वशगो नूनं भवेयं दनुनन्दनाः ।  
विश्वासं नैव गच्छामि देवानां कुत्र कर्हिचित् ॥ ३८ ॥  
किं करिष्यति मे विष्णुरिन्द्रो वा बलवत्तरः ।  
रुद्रो वापि न मे शक्तः प्रतिकर्तुं रणाङ्गणे ॥ ३९ ॥  
त्रिविष्टपं ग्रहीष्यामि जित्वेन्द्रं वरुणं यमम् ।  
धनदं पावकं चैव चन्द्रसूर्यौ विजित्य च ॥ ४० ॥  
यज्ञभागभुजः सर्वे भविष्यामोऽद्य सोमपाः ।  
जित्वा देवसमूहञ्च विहरिष्यामि दानवैः ॥ ४१ ॥  
न मे भयं सुरेभ्यश्च वरदानेन दानवाः ।  
मरणं न नरेभ्यश्च नारी किं मे करिष्यति ॥ ४२ ॥  
पातालपर्वतेभ्यश्च समाहूय वरान्वरान् ।  
दानवान्मम सैन्येशान्कुर्वन्तु त्वरिताश्चराः ॥ ४३ ॥  
एकोऽहं सर्वदेवेशान्विजेतुं दानवाः क्षमः ।  
शोभार्थं वः समाहूय नयामि सुरसङ्गमे ॥ ४४ ॥  
शृङ्गाभ्यां च खुराभ्यां च हनिष्येऽहं सुरान्किल ।  
न मे भयं सुरेभ्यश्च वरदानप्रभावतः ॥ ४५ ॥  
अवध्योऽहं सुरगणैरसुरैर्मानवैस्तथा ।  
तस्मात्सज्जा भवन्त्वद्य देवलोकजयाय वै ॥ ४६ ॥  
जित्वा सुरालयं दैत्या विहरिष्यामि नन्दने ।  
मन्दारकुसुमापीडा देवयोषित्समन्विताः ॥ ४७ ॥  
कामधेनुपयोत्सिक्ताः सुधापानप्रमोदिताः ।  
देवगन्धर्वगीतादिनृत्यलास्यसमन्विताः ॥ ४८ ॥  
उर्वशी मेनका रम्भा घृताची च तिलोत्तमा ।  
प्रमद्वरा महासेना मिश्रकेशी मदोत्कटा ॥ ४९ ॥  
विप्रचित्तिप्रभृतयो नृत्यगीतविशारदाः ।  
रञ्जयिष्यन्ति वः सर्वान्नानासवनिषेवणैः ॥ ५० ॥  
सर्वे सज्जा भवन्त्वद्य रोचतां गमनं दिवि ।  
सङ्ग्रामार्थं सुरैः सार्धं कृत्वा मङ्गलमुत्तमम् ॥ ५१ ॥  
रक्षणार्थं च सर्वेषां भार्गवं मुनिसत्तमम् ।  
समाहूय च सम्पूज्य स्थाप्य यज्ञे गुरुं परम् ॥ ५२ ॥  
व्यास उवाच  
इति सन्दिश्य दैत्येन्द्रान्महिषः पापधीस्तदा ।  
जगाम त्वरितो राजन्भवनं स्वं मुदान्वितः ॥ ५३ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
पञ्चमस्कन्धे भगवतीमाहाम्ये दैत्यसैन्योद्योगो नाम तृतीयोऽध्यायः ॥ ३ ॥
