जनमेजय उवाच  
भारावतारणार्थाय कथितं जन्म कृष्णयोः ।  
संशयोऽयं द्विजश्रेष्ठ हृदये मम तिष्ठति ॥ १ ॥  
पृथिवी गोस्वरूपेण ब्रह्माणं शरणं गता ।  
द्वापरान्तेऽतिदीनार्ता गुरुभारप्रपीडिता ॥ २ ॥  
वेधसा प्रार्थितो विष्णुः कमलापतिरीश्वरः ।  
भूभारोत्तारणार्थाय साधूनां रक्षणाय च ॥ ३ ॥  
भगवन् भारते खण्डे देवैः सह जनार्दन ।  
अवतारं गृहाणाशु वसुदेवगृहे विभो ॥ ४ ॥  
एवं सम्प्रार्थितो धात्रा भगवान्देवकीसुतः ।  
बभूव सह रामेण भूभारोत्तारणाय वै ॥ ५ ॥  
कियानुत्तारितो भारो हत्वा दुष्टाननेकशः ।  
ज्ञात्वा सर्वान्दुराचारान्पापबुद्धिनृपानिह ॥ ६ ॥  
हतो भीष्मो हतो द्रोणो विराटो द्रुपदस्तथा ।  
बाह्लीकः सोमदत्तश्च कर्णो वैकर्तनस्तथा ॥ ७ ॥  
यैर्लुण्ठितं धनं सर्वं हृताश्च हरियोषितः ।  
कथं न नाशिता दुष्टा ये स्थिताः पृथिवीतले ॥ ८ ॥  
आभीराश्च शका म्लेच्छा निषादाः कोटिशस्तथा ।  
भारावतरणं किं तत्कृतं कृष्णेन धीमता ॥ ९ ॥  
सन्देहोऽयं महाभाग न निवर्तति चित्ततः ।  
कलावस्मिन्मजाः सर्वाः पश्यतः पापनिश्चयाः ॥ १० ॥  
व्यास उवाच  
राजन् यस्मिन्युगे यादृक्प्रजा भवति कालतः ।  
नान्यथा तद्‌भवेन्नूनं युगधर्मोऽत्र कारणम् ॥ ११ ॥  
ये धर्मरसिका जीवास्ते वै सत्ययुगेऽभवन् ।  
धर्मार्थरसिका ये तु ते वै त्रेतायुगेऽभवन् ॥ १२ ॥  
धर्मार्थकामरसिका द्वापरे चाभवन्युगे ।  
अर्थकामपराः सर्वे कलावस्मिन्भवन्ति हि ॥ १३ ॥  
युगधर्मस्तु राजेन्द्र न याति व्यत्ययं पुनः ।  
कालः कर्तास्ति धर्मस्य ह्यधर्मस्य च वै पुनः ॥ १४ ॥  
राजोवाच  
ये तु सत्ययुगे जीवा भवन्ति धर्मतत्पराः ।  
कुत्र तेऽद्य महाभाग तिष्ठन्ति पुण्यभागिनः ॥ १५ ॥  
त्रेतायुगे द्वापरे वा ये दानव्रतकारकाः ।  
वर्तन्ते मुनयः श्रेष्ठाः कुत्र ब्रूहि पितामह ॥ १६ ॥  
कलावद्य दुराचारा येऽत्र सन्ति गतत्रपाः ।  
आद्ये युगे क्व यास्यन्ति पापिष्ठा देवनिन्दकाः ॥ १७ ॥  
एतत्सर्वं समाचक्ष्व विस्तरेण महामते ।  
सर्वथा श्रोतुकामोऽस्मि यदेतद्धर्मनिर्णयम् ॥ १८ ॥  
व्यास उवाच  
ये वै कृतयुगे राजन् सम्भवन्तीह मानवाः ।  
कृत्वा ते पुण्यकर्माणि देवलोकान्व्रजन्ति वै ॥ १९ ॥  
ब्राह्मणाः क्षत्रिया वैश्याः शूद्राश्च नृपसत्तम ।  
स्वधर्मनिरता यान्ति लोकान्कर्मजितान्किल ॥ २० ॥  
सत्यं दया तथा दानं स्वदारगमनं तथा ।  
अद्रोहः सर्वभूतेषु समता सर्वजन्तुषु ॥ २१ ॥  
एतत्साधारणं धर्मं कृत्वा सत्ययुगे पुनः ।  
स्वर्गं यान्तीतरे वर्णा धर्मतो रजकादयः ॥ २२ ॥  
तथा त्रेतायुगे राजन् द्वापरेऽथ युगे तथा ।  
कलावस्मिन्युगे पापा नरकं यान्ति मानवाः ॥ २३ ॥  
तावत्तिष्ठन्ति ते तत्र यावत्स्याद्युगपर्ययः ।  
पुनश्च मानुषे लोके भवन्ति भुवि मानवाः ॥ २४ ॥  
यदा सत्ययुगस्यादिः कलेरन्तश्च पार्थिव ।  
तदा स्वर्गात्पुण्यकृतो जायन्ते किल मानवाः ॥ २५ ॥  
यदा कलियुगस्यादिर्द्वापरस्य क्षयस्तथा ।  
नरकात्पापिनः सर्वे भवन्ति भुवि मानवाः ॥ २६ ॥  
एवं कालसमाचारो नान्यथाभूत्कदाचन ।  
तस्मात्कलिरसत्कर्ता तस्मिंस्तु तादृशी प्रजा ॥ २७ ॥  
कदाचिद्दैवयोगात्तु प्राणिनां व्यत्ययो भवेत् ।  
कलौ ये साधवः केचिद्‌द्वापरे सम्भवन्ति ते ॥ २८ ॥  
तथा त्रेतायुगे केचित्केचित्सत्ययुगे तथा ।  
दुष्टाः सत्ययुगे ये तु ते भवन्ति कलावपि ॥ २९ ॥  
कृतकर्मप्रभावेण प्राप्नुवन्त्यसुखानि च ।  
पुनश्च तादृशं कर्म कुर्वन्ति युगभावतः ॥ ३० ॥  
जनमेजय उवाच  
युगधर्मान्महाभाग ब्रूहि सर्वानशेषतः ।  
यस्मिन्वै यादृशो धर्मो ज्ञातुमिच्छामि तं तथा ॥ ३१ ॥  
व्यास उवाच  
निबोध नृपशार्दूल दृष्टान्तं ते ब्रवीम्यहम् ।  
साधूनामपि चेतांसि युगभावाद्‌भ्रमन्ति हि ॥ ३२ ॥
पितुर्यथा ते राजेन्द्र वुद्धिर्विप्रावहेलने ।  
कृता वै कलिना राजन् धर्मज्ञस्य महात्मनः ॥ ३३ ॥  
अन्यथा क्षत्रियो राजा ययातिकुलसम्भवः ।  
तापसस्य गले सर्पं मृतं कस्मादयोजयत् ॥ ३४ ॥  
सर्वं युगबलं राजन्वेदितव्यं विजानता ।  
प्रयत्नेन हि कर्तव्यं धर्मकर्म विशेषतः ॥ ३५ ॥  
नूनं सत्ययुगे राजन् ब्राह्मणा वेदपारगाः ।  
पराशक्त्यर्चनरता देवीदर्शनलालसाः ॥ ३६ ॥  
गायत्रीप्रणवासक्ता गायत्रीध्यानकारिणः ।  
गायत्रीजपसंसक्ता मायाबीजैकजापिनः ॥ ३७ ॥  
ग्रामे ग्रामे पराम्बायाः प्रासादकरणोत्सुकाः ।  
स्वकर्मनिरताः सर्वे सत्यशौचदयान्विताः ॥ ३८ ॥  
त्रय्युक्तकर्मनिरतास्तत्त्वज्ञानविशारदाः ।  
अभवन्क्षत्रियास्तत्र प्रजाभरणतत्पराः ॥ ३९ ॥  
वैश्यास्तु कृषिवाणिज्यगोसेवानिरतास्तथा ।  
शूद्राः सेवापरास्तत्र पुण्ये सत्ययुगे नृप ॥ ४० ॥  
पराम्बापूजनासक्ताः सर्वे वर्णाः परे युगे ।  
तथा त्रेतायुगे किञ्चिन्न्यूना धर्मस्य संस्थितिः ॥ ४१ ॥  
द्वापरे च विशेषेण न्यूना सत्ययुगस्थितिः ।  
पूर्वं ये राक्षसा राजन् ते कलौ ब्राह्मणाः स्मृताः ॥ ४२ ॥  
पाखण्डनिरताः प्रायो भवन्ति जनवञ्चकाः ।  
असत्यवादिनः सर्वे वेदधर्मविवर्जिताः ॥ ४३ ॥  
दाम्भिका लोकचतुरा मानिनो वेदवर्जिताः ।  
शूद्रसेवापराः केचिन्नानाधर्मप्रवर्तकाः ॥ ४४ ॥  
वेदनिन्दाकराः क्रूरा धर्मभ्रष्टातिवादुकाः ।  
यथा यथा कलिर्वृद्धिं याति राजंस्तथा तथा ॥ ४५ ॥  
धर्मस्य सत्यमूलस्य क्षयः सर्वात्मना भवेत् ।  
तथैव क्षत्रिया वैश्याः शूद्राश्च धर्मवर्जिताः ॥ ४६ ॥  
असत्यवादिनः पापास्तथा वर्णेतराः कलौ ।  
शूद्रधर्मरता विप्राः प्रतिग्रहपरायणाः ॥ ४७ ॥  
भविष्यन्ति कलौ राजन् युगे वृद्धिं गताः किल ।  
कामचाराः स्त्रियः कामलोभमोहसमन्विताः ॥ ४८ ॥  
पापा मिथ्याभिवादिन्यः सदा क्लेशरता नृप ।  
स्वभर्तृवञ्जका नित्यं धर्मभाषणपण्डिताः ॥ ४९ ॥  
भवन्त्येवंविधा नार्यः पापिष्ठाश्च कलौ युगे ।  
आहारशुद्ध्या नृपते चित्तशुद्धिस्तु जायते ॥ ५० ॥  
शुद्धे चित्ते प्रकाशः स्याद्धर्मस्य नृपसत्तम ।  
वृत्तसङ्करदोषेण जायते धर्मसङ्करः ॥ ५१ ॥  
धर्मस्य सङ्करे जाते नूनं स्याद्वर्णसङ्करः ।  
एवं कलियुगे भूप सर्वधर्मविवर्जिते ॥ ५२ ॥  
स्ववर्णधर्मवार्तैषा न कुत्राप्युपलभ्यते ।  
महान्तोऽपि च धर्मज्ञा अधर्मं कुर्वते नृप ॥ ५३ ॥  
कलिस्वभाव एवैष परिहार्यो न केनचित् ।  
तस्मादत्र मनुष्याणां स्वभावात्पापकारिणाम् ॥ ५४ ॥  
निष्कृतिर्न हि राजेन्द्र सामान्योपायतो भवेत् ।  
  
जनमेजय उवाच  
भगवन्सर्वधर्मज्ञ सर्वशास्त्रविशारद ॥ ५५ ॥  
कलावधर्मबहुले नराणां का गतिर्भवेत् ।  
यद्यस्ति तदुपायश्चेद्दयया तं वदस्व मे ॥ ५६ ॥  
व्यास उवाच  
एक एव महाराज तत्रोपायोऽस्ति नापरः ।  
सर्वदोषनिरासार्थं ध्यायेद्देवीपदाम्बुजम् ॥ ५७ ॥  
न सन्त्यघानि तावन्ति यावती शक्तिरस्ति हि ।  
नास्ति देव्याः पापदाहे तस्माद्‌भीतिः कुतो नृप ॥ ५८ ॥  
अवशेनापि यन्नाम लीलयोच्चारितं यदि ।  
किं किं ददाति तज्ज्ञातुं समर्था न हरादयः ॥ ५९ ॥  
प्रायश्चित्तं तु पापानां श्रीदेवीनामसंस्मृतिः ।  
तस्मात्कलिभयाद्‌राजन् पुण्यक्षेत्रे वसेन्नरः ॥ ६० ॥  
निरन्तरं पराम्बाया नामसंस्मरणं चरेत् ।  
छित्त्वा भित्त्वा च भूतानि हत्वा सर्वमिदं जगत् ॥ ६१ ॥  
देवीं नमति भक्त्या यो न स पापैर्विलिप्यते ।  
रहस्यं सर्वशास्त्राणां मया राजन्नुदीरितम् ॥ ६२ ॥  
विमृश्यैतदशेषेण भज देवीपदाम्बुजम् ।  
अजपां नाम गायत्रीं जपन्ति निखिला जनाः ॥ ६३ ॥  
महिमानं न जानन्ति मायाया वैभवं महत् ।  
गायत्रीं ब्राह्मणाः सर्वे जपन्ति हृदयान्तरे ॥ ६४ ॥  
महिमानं न जानन्ति मायाया वैभवं महत् ।  
एतत्सर्वं समाख्यातं यत्पृष्टं तत्त्वया नृप ।  
युगधर्मव्यवस्थायां किं भूयः श्रोतुमिच्छसि ॥ ६५ ॥  
इति श्रीमद्देवीभागवते महापुराणेऽष्टादशसाहस्र्या संहितायां  
षष्ठस्कन्धे युगधर्मव्यवस्थावर्णनं नामकादशोऽध्यायः ॥ ११ ॥
