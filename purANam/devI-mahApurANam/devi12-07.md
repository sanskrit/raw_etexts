नारद उवाच  
श्रुतं सहस्रनामाख्यं श्रीगायत्र्याः फलप्रदम् ।  
स्तोत्रं महोन्नतिकरं महाभाग्यकरं परम् ॥ १ ॥  
अधुना श्रोतुमिच्छामि दीक्षालक्षणमुत्तमम् ।  
विना येन न सिध्येत देवीमन्त्रेऽधिकारिता ॥ २ ॥  
ब्राह्मणानां क्षत्रियाणां विशां स्त्रीणां तथैव च ।  
सामान्यविधिना सर्वं विस्तरेण वद प्रभो ॥ ३ ॥  
श्रीनारायण उवाच  
शृणु दीक्षां प्रवक्ष्यामि शिष्याणां भावितात्मनाम् ।  
देवाग्निगुरुपूजादावधिकारो यया भवेत् ॥ ४ ॥  
दिव्यं ज्ञानं हि या दद्यात्कुर्यात्पापक्षयं तु या ।  
सैव दीक्षेति सम्प्रोक्ता वेदतन्त्रविशारदैः ॥ ५ ॥  
अवश्यं सा तु कर्तव्या यतो बहुफला मता ।  
गुरुशिष्यावुभावत्राप्यतिशुद्धावपेक्षितौ ॥ ६ ॥  
गुरुस्तु विधिवत्प्रातः कृत्यं सर्वं विधाय च ।  
स्नानसन्ध्यादिकं सर्वं यथाविधि विधाय च ॥ ७ ॥  
कमण्डलुकरो मौनी गृहं यायात्सरित्तटात् ।  
यागमण्डपमासाद्य विशेत्तत्रासने वरे ॥ ८ ॥  
आचम्य प्राणानायम्य गन्धपुष्पविमिश्रितम् ।  
सप्तवारास्त्रमन्त्रेण जप्तं वारि सुसाधयेत् ॥ ९ ॥  
वारिणा तेन मतिमानस्त्रमन्त्रं समुच्चरन् ।  
प्रोक्षयेद्‌द्वारमखिलं ततः पूजां समाचरेत् ॥ १० ॥  
ऊर्ध्वोदुम्बरके देवं गणनाथं तथा श्रियम् ।  
सरस्वतीं नाममन्त्रैः पूजयेद्‌गन्धपुष्पकैः ॥ ११ ॥  
द्वारदक्षिणशाखायां गङ्‌गां विघ्नेशमर्चयेत् ।  
द्वारस्य वामशाखायां क्षेत्रपालं च सूर्यजाम् ॥ १२ ॥  
देहल्यां पूजयेदस्त्रदेवतामस्त्रमन्त्रतः ।  
सर्वं देवीमयं दृश्यमिति सञ्चिन्त्य सर्वतः ॥ १३ ॥  
दिव्यानुत्सारयेद्विघ्नानस्त्रमन्त्रजपेन तु ।  
अन्तरिक्षगतान्विघ्नान्पादघातैस्तु भूमिगान् ॥ १४  
वामशाखां स्मृशन्पश्चात्प्रविशेद्दक्षिणाङ्‌घ्रिणा ।  
प्रविश्य कुम्भं संस्थाप्य सामान्यार्घ्यं विधाय च ॥ १५ ॥  
तेन चार्घ्यजलेनापि नैर्ऋत्यां दिशि पूजयेत् ।  
वास्तुनाथं पद्मयोनिं गन्धपुष्पाक्षतादिभिः ॥ १६ ॥  
ततः कुर्यात्पञ्चगव्यं तेन चार्घ्योदकेन च ।  
तोरणस्तम्भपर्यन्तं प्रोक्षयेन्मण्डपं गुरुः ॥ १७ ॥  
सर्वं देवीमयं चेदं भावयेन्मनसा किल ।  
मूलमन्त्रं जपन्भक्त्या प्रोक्षणं स्याच्छरणुना ॥ १८ ॥  
शरमन्त्रं समुच्चार्य ताडयेन्मण्डपक्षमाम् ।  
हुम्मन्त्रं तु समुच्चार्य कुर्यादभ्युक्षणं ततः ॥ १९ ॥  
धूपयेदन्तरं धूपैर्विकिरान् विकिरेत्ततः ।  
मार्जयेत्तांस्तु मार्जन्या कुशनिर्मितया पुनः ॥ २० ॥  
ईशानदिशि तत्पुञ्जं कृत्वा संस्थापयेन्मुने ।  
पुण्याहवाचनं कृत्वा दीनानाथांश्च तोषयेत् ॥ २१ ॥  
विशेन्मृद्वासने पश्चान्नमस्कृत्य गुरुं निजम् ।  
प्राङ्‌मुखो विधिवद्ध्यात्वा देयमन्त्रस्य देवताम् ॥ २२ ॥  
भूतशुद्ध्यादिकं कृत्वा पूर्वोक्तेनैव वर्त्मना ।  
ऋष्यादिन्यासकं कुर्याद्देयमन्त्रस्य वै मुने ॥ २३ ॥  
न्यसेन्मुनिं तु शिरसि मुखे छन्दः समीरितम् ।  
देवतां हृदयाम्भोजे गुह्ये बीजं तु पादयोः ॥ २४ ॥  
शक्तिं विन्यस्य पश्चात्तु तालत्रयरवात्ततः ।  
दिग्बन्धं कारयेत्पश्चाच्छोटिकाभिस्त्रिभिर्नरः ॥ २५ ॥  
प्राणायामं ततः कृत्वा मूलमन्त्रमनुस्मरन् ।  
मातृकां विन्यसेद्देहे तत्प्रकारस्तथोच्यते ॥ २६ ॥  
ॐ अं नम इति प्रोच्य न्यसेच्छिरसि मन्त्रवित् ।  
एवमेव तु सर्वेषु न्यसेक्त्यानेषु वै मुने ॥ २७ ॥  
मूलमन्त्रं षडङ्‌गं च न्यसेदङ्‌गेषु सत्तमः ।  
अङ्‌गुष्ठादिष्वङ्‌गुलीषु हृदयादिषु च क्रमात् ॥ २८ ॥  
नमः स्वाहावषड्युक्तैर्हुंवौषट्फट्पदान्वितैः ।  
प्रणवादियुतैर्मन्त्रैः षड्‌भिरेव षडङ्‌गकम् ॥ २९ ॥  
वर्णन्यासादिकं पश्चान्मूलमन्त्रस्य योजयेत् ।  
स्थानेषु तत्तत्कल्पोक्तेष्विति न्यासविधिः स्मृतः ॥ ३० ॥  
ततो निजे शरीरेऽस्मिंश्चिन्तयेदासनं शुभम् ।  
दक्षांसे च न्यसेद्धर्मं वामांसे ज्ञानमेव च ॥ ३१ ॥  
वामोरौ चापि वैराग्यं दक्षोरावथ विन्यसेत् ।  
ऐश्वर्यं मुखदेशे तु मुने ध्यायेदधर्मकम् ॥ ३२ ॥  
वामपार्श्वे नाभिदेशे दक्षपार्श्वे तथा पुनः ।  
नञादीश्चापि ज्ञानादीन्पूर्वोक्तानेव विन्यसेत् ॥ ३३ ॥  
पादा धर्मादयः प्रोक्ताः पीठस्य मुनिसत्तम ।  
अधर्माद्यास्तु गात्राणि स्मृतानि मुनिपुङ्‌गवैः ॥ ३४ ॥  
मध्येऽनन्तं हृदि स्थाने न्यसेन्मृद्वासने स्थले ।  
प्रपञ्चपद्मं विमलं तस्मिन्सूर्येन्दुपावकान् ॥ ३५ ॥  
न्यसेत्कलायुतान्मन्त्री सङ्क्षेपात्ता वदाम्यहम् ।  
सूर्यस्य द्वादश कलास्ता इन्दोः षोडश स्मृताः ॥ ३६ ॥  
दश वह्नेः कलाः प्रोक्तास्ताभिर्युक्तांस्तु तान्स्मरेत् ।  
सत्त्वं रजस्तमश्चैव न्यसेत्तेषामथोपरि ॥ ३७ ॥  
आत्मानमन्तरात्मानं परमात्मानमेव च ।  
ज्ञानात्मानं न्यसेद्विद्वानित्थं पीठस्य कल्पना ॥ ३८ ॥  
अमुकासनाय नम इति मन्त्रेण साधकः ।  
आसनं पूजयित्वा तु तस्मिन्ध्यायेत्पराम्बिकाम् ॥ ३९ ॥  
कल्पोक्तविधिना मन्त्री देयमन्त्रस्य देवताम् ।  
मानसैरुपचारैश्च पूजयेत्तां यथाविधि ॥ ४० ॥  
मुद्राः प्रदर्शयेद्विद्वान्कल्पोक्ता मोदकारिकाः ।  
याभिर्विरचिताभिस्तु मोदो देव्यास्तु जायते ॥ ४१ ॥  
श्रीनारायण उवाच  
ततः स्ववामभागाग्रे षट्कोणोपरि वर्तुलम् ।  
चतुरस्रयुतं सम्यङ्‌मध्ये मण्डलमालिखेत् ॥ ४२ ॥  
मध्ये त्रिकोणं संलिख्य शङ्‌खमुद्रां प्रदर्शयेत् ।  
षडङ्‌गानि च षट्कोणेष्वर्चयेत्कुसुमादिभिः ॥ ४३ ॥  
अग्न्यादिषु तु कोणेषु षडङ्‌गार्चनमाचरेत् ।  
आधारपात्रमादाय शङ्‌खस्य मुनिसत्तम ॥ ४४ ॥  
अस्त्रमन्त्रेण सम्प्रोक्ष्य स्थापयेत्तत्र मण्डले ।  
मं वह्निमण्डलायोक्त्वा ततो दशकलात्मने ॥ ४५ ॥  
अमुकदेव्या अर्घ्यपात्रस्थानाय नम इत्यपि ।  
मन्त्रोऽयमुक्तः शङ्‌खस्याप्याधारस्थापने बुधैः ॥ ४६ ॥  
आधारे पूर्वमारभ्य प्रदक्षिणक्रमेण तु ।  
दश वह्निकलाः पूज्या वह्निमण्डलसंस्थिताः ॥ ४७ ॥  
ततो वै मूलमन्त्रेण प्रोक्षितं शङ्‌खमुत्तमम् ।  
स्थापयेत्तत्र चाधारे मूलमन्त्रमनुस्मरन् ॥ ४८ ॥  
अं सूर्यमण्डलायोक्त्वा द्वादशान्ते कलात्मने ।  
अमुकदेव्यर्घ्यपात्राय नम इत्युच्चरेत्ततः ॥ ४९ ॥  
शं शङ्‌खाय पदं प्रोच्य नम इत्येतदुच्चरेत् ।  
प्रोक्षयेत्तेन तं शङ्‌खं तस्मिन्द्वादश पूजयेत् ॥ ५० ॥  
सूर्यस्य द्वादश कलास्तपन्याद्या यथाक्रमम् ।  
विलोममातृकां प्रोच्य मूलमन्त्रं विलोमकम् ॥ ५१ ॥  
जलैरापूरयेच्छङ्‌खं तत्र चेन्दोः कलां न्यसेत् ।  
ॐ सोममण्डलायोक्त्वान्ते षोडशकलात्मने ॥ ५२ ॥  
अमुकार्घ्यामृतायेति हृन्मन्त्रान्तो मनुः स्मृतः ।  
पूजयेन्मनुना तेन जलं तु सृणिमुद्रया ॥ ५३ ॥  
तीर्थान्यावाह्य तत्रैवाप्यष्टकृत्वो जपेन्मनुम् ।  
षडङ्‌गानि जले न्यस्य हृदा सम्पूजयेदपः ॥ ५४ ॥  
अष्टकृत्वो जपेन्मूलं छादयेन्मत्स्यमुद्रया ।  
ततो दक्षिणदिग्भागे शङ्‌खस्य प्रोक्षणीं न्यसेत् ॥ ५५ ॥  
शङ्‌खाम्बु किञ्चिन्निक्षिप्य प्रोक्षयेत्तेन सर्वतः ।  
पूजाद्रव्यं निजात्मानं विशुद्धं भावयेत्ततः ॥ ५६ ॥  
श्रीनारायणाय उवाच  
ततः स्वपुरतो वेद्यां सर्वतोभद्रमण्डलम् ।  
संलिख्य कर्णिकामध्यं पूरयेच्छालितण्डुलैः ॥ ५७ ॥  
आस्तीर्य दर्भांस्तत्रैव न्यसेत्कूर्चं सलक्षणम् ।  
आधारशक्तिमारभ्य पीठमन्वन्तमर्चयेत् ॥ ५८ ॥  
निर्व्रणं कुम्भमादायाप्यस्त्राद्‌भिः क्षालितान्तरम् ।  
तन्तुना वेष्टयेत्तं तु त्रिगुणेनारुणेन च ॥ ५९ ॥  
नवरत्नोदरं कूर्चयुतं गन्धादिपूजितम् ।  
स्थापयेत्तत्र पीठे तु तारमन्त्रेण देशिकः ॥ ६० ॥  
ऐक्यं कुम्भस्य पीठस्य भावयेत्पूरयेत्ततः ।  
मातृकां प्रतिलोमेन जपंस्तीर्थोदकैर्मुने ॥ ६१ ॥  
मूलमन्त्रं च सञ्जप्य पूरयेद्‌देवताधिया ।  
अश्वत्थपनसाम्राणां कोमलैर्नवपल्लवैः ॥ ६२ ॥  
छादयेत्कुम्भवदनं चषकं सफलाक्षतम् ।  
संस्थापयेत मतिमान् वस्त्रयुग्मेन वेष्टयेत् ॥ ६३ ॥  
प्राणस्थापनमन्त्रेण प्राणस्थापनमाचरेत् ।  
आवाहनादिमुद्राभिर्मोदयेद्देवतां पराम् ॥ ६४ ॥  
ध्यायेत्तां परमेशानीं कल्पोक्तेन प्रकारतः ।  
स्वागतं कुशलप्रश्नं देव्या अग्रे समुच्चरेत् ॥ ६५ ॥  
पाद्यं दद्यात्ततोऽप्यर्घ्यं ततश्चाचमनीयकम् ।  
मधुपर्कं च साभ्यङ्‌गं देव्यै स्नानं निवेदयेत् ॥ ६६ ॥  
वाससी च ततो दद्याद्‌रक्ते क्षौमे सुनिर्मले ।  
नानामणिगणाकीर्णानाकल्पान्कल्पयेत्ततः ॥ ६७ ॥  
मनुना पुटितैर्वर्णैर्मातृकाया विधानतः ।  
देव्या अङ्‌गेषु विन्यस्य चन्दनाद्यैः समर्चयेत् ॥ ६८ ॥  
गन्धः कालागुरुभवः कर्पूरेण समन्वितः ।  
काश्मीरं चन्दनं चापि कस्तूरीसहितं मुने ॥ ६९ ॥  
कुन्दपुष्पादिपुष्पाणि परदेव्यै समर्पयेत् ।  
धूपोऽगुरुपुरुव्रातोशीरचन्दनशर्कराः ॥ ७० ॥  
मधुमिश्राः स्मृता देव्याः प्रिया धूपात्मना सदा ।  
दीपाननेकान्दत्त्वाथ नैवेद्यं दर्शयेत्सुधीः ॥ ७१ ॥  
प्रतिद्रव्यं जलं दद्यात्प्रोक्षणीस्थं न चान्यथा ।  
ततः कुर्यादङ्‌गपूजां कल्पोक्तावरणानि च ॥ ७२ ॥  
साङ्‌गां देवीमथाभ्यर्च्य वैश्वदेवं ततश्चरेत् ।  
दक्षिणे स्थण्डिलं कृत्वा तत्राधाय हुताशनम् ॥ ७३ ॥  
मूर्तिस्थां देवतां तत्रावाह्य सम्पूज्य च क्रमात् ।  
तारव्याहृतिभिर्हुत्वा मूलमन्त्रेण वै ततः ॥ ७४ ॥  
पञ्चविंशतिवारं तु पायसेन ससर्पिषा ।  
हुनेत्पश्चाद्व्याहृतिभिः पुनश्च जुहुयान्मुने ॥ ७५ ॥  
गन्धाद्यैरर्चयित्वा च देवीं पीठे तु योजयेत् ।  
वह्निं विसृज्य हविषा परितो विकिरेद्‌बलिम् ॥ ७६ ॥  
देवतायाः पार्षदेभ्यो गन्धपुष्पादिसंयुतान् ।  
पञ्चोपचारान्दत्त्वाथ ताम्बूलं छत्रचामरे ॥ ७७ ॥  
दद्याद्देव्यै ततो मन्त्रं सहस्रावृत्तितो जपेत् ।  
जपं समर्प्य चैशान्यां विकिरे दिशि संस्थिते ॥ ७८ ॥
कर्करीं स्थापयेत्तस्यां दुर्गामावाह्य पूजयेत् ।  
रक्ष रक्षेति चोच्चार्य नालमुक्तेन वारिणा ॥ ७९ ॥  
अस्त्रमन्त्रं जपन्देशं सेचयेत्तु प्रदक्षिणम् ।  
कर्करीं स्थापयेत्स्थाने पूजयेच्चास्त्रदेवताम् ॥ ८० ॥  
पश्चाद्‌गुरुस्तु शिष्येण सह भुञ्जीत वाग्यतः ।  
तस्यां रात्रौ तु तद्वेद्यां निद्रां कुर्यात्प्रयत्नतः ॥ ८१ ॥  
श्रीनारायण उवाच  
ततः कुण्डस्य संस्कारं स्थण्डिलस्य च वा मुने ।  
प्रवक्ष्यामि समासेन यथाविधि विधानतः ॥ ८२ ॥  
मूलमन्त्रं समुच्चार्य वीक्षयेदस्त्रमन्त्रतः ।  
प्रोक्षयेत्ताडनं कुर्यात्तेनैव कवचेन तु ॥ ८३ ॥  
अभ्युक्षणं समुद्दिष्टं तिस्रस्तिस्रस्ततः परम् ।  
प्रागग्रा उदगग्राश्च लिखेल्लेखाः समन्ततः ॥ ८४ ॥  
प्रणवेन समभ्युक्ष्य पीठं देव्याः समर्चयेत् ।  
आधारशक्तिमारभ्य पीठमन्त्रावसानकम् ॥ ८५ ॥  
तस्मिन्पीठे समावाह्य शिवौ परमकारणौ ।  
गन्धाद्यैरुपचारैश्च पूजयेत्तौ समाहितः ॥ ८६ ॥  
देवीं ध्यायेदृतुस्नातां संसक्तां शङ्‌करेण तु ।  
कामातुरां तयोः क्रीडां किञ्चित्कालं विभावयेत् ॥ ८७ ॥  
अथ वह्निं समादाय पात्रेण पुरतो न्यसेत् ।  
क्रव्यादांशं परित्यज्य पूर्वोक्तैर्वीक्षणादिभिः ॥ ८८ ॥  
संस्कृत्य वह्निं रं बीजमुच्चार्य तदनन्तरम् ।  
चैतन्यं योजयेत्तस्मिन्प्रणवेनाभिमन्त्रयेत् ॥ ८९ ॥  
सप्तवारं ततो धेनुमुद्रां सन्दर्शयेद्‌गुरुः ।  
शरेण रक्षितं कृत्वा तनुत्रेणावगुण्ठयेत् ॥ ९० ॥  
अर्चितं त्रिः परिभ्राम्य प्रादक्षिण्येन सत्तमः ।  
कुण्डोपरि जपंस्तारं जानुस्पृष्टमहीतलः ॥ ९१ ॥  
शिवबीजधिया देव्या योनौ वह्निं विनिक्षिपेत् ।  
आचामयेत्ततो देवं देवीं च जगदम्बिकाम् ॥ ९२ ॥  
चित्पिङ्‌गल हनदहपचयुग्मं ततः परम् ।  
सर्वज्ञाज्ञापय स्वाहा मन्त्रोऽयं वह्निदीपने ॥ ९३ ॥  
अग्निं प्रज्वलितं वन्दे जातवेदं हुताशनम् ।  
सुवर्णवर्णममलं समिद्धं विश्वतोमुखम् ॥ ९४ ॥  
मन्त्रेणानेन तं वह्निं स्तुवीत परमादरात् ।  
ततो न्यसेद्वह्निमन्त्रं षडङ्‌गं देशिकोत्तमः ॥ ९५ ॥  
सहस्रार्चिः स्वस्तिपूर्ण उत्तिष्ठपुरुषः स्मृतः ।  
धूमव्यापी सप्तजिह्वो धनुर्धर इति क्रमात् ॥ ९६ ॥  
जातियुक्ताः षडङ्‌गाः स्युः पूर्वस्थानेषु विन्यसेत् ।  
ध्यायेद्वह्निं हेमवर्णं त्रिनेत्रं पद्मसंस्थितम् ॥ ९७ ॥  
इष्टशक्तिस्वस्तिकाभीर्धारकं मङ्‌गलं परम् ।  
परिषिञ्चेत्ततः कुण्डं मेखलोपरि मन्त्रवित् ॥ ९८ ॥  
दर्भैः परिस्तरेत्पश्चात्परिधीन्विन्यसेदथ ।  
त्रिकोणवृत्तषट्कोणं साष्टपत्रं सभूपुरम् ॥ ९९ ॥  
यन्त्रं विभावयेद्वह्नेः पूर्वं वा संलिखेदथ ।  
तन्मध्ये पूजयेद्वह्निं मन्त्रेणानेन वै मुने ॥ १०० ॥  
वैश्वानर ततो जातवेदः पश्चादिहावह ।  
लोहिताक्षपदं प्रोक्त्वा सर्वकर्माणि साधय ॥ १०१ ॥  
वह्निजायान्तको मन्त्रस्तेन वह्निं तु पूजयेत् ।  
मध्ये षट्स्वपि कोणेषु हिरण्या गगना तथा ॥ १०२ ॥  
रक्ता कृष्णा सुप्रभा च बहुरूपातिरक्तिका ।  
पूजयेत्सप्तजिह्वास्ताः केसरेष्वङ्‌गपूजनम् ॥ १०३ ॥  
दलेषु पूजयेन्मूर्तीः शक्तिस्वस्तिकधारिणी ।  
जातवेदाः सप्तजिह्वो हव्यवाहन एव च ॥ १०४ ॥  
अश्वोदरजसञ्ज्ञोऽन्यः पुनर्वैश्वानराह्वयः ।  
कौमारतेजाः स्याद्विश्वमुखो देवमुखः स्मृतः ॥ १०५ ॥  
ताराग्नये पदाद्याः स्युर्नत्यन्ता वह्निमूर्तयः ।  
लोकपालांश्चतुर्दिक्षु वज्राद्यायुधसंयुतान् ॥ १०६ ॥  
श्रीनारायण उवाच  
ततः स्रुक्स्रुवसंस्कारावाज्यसंस्कार एव च ।  
कृत्वा होमं ततः कुर्यात्स्रुवेणादाय वै घृतम् ॥ १०७ ॥  
दक्षिणाद्‌घृतभागात्तु वह्नेर्दक्षिणलोचने ।  
जुहुयादग्नये स्वाहेत्येवं वै वामतोऽन्यतः ॥ १०८ ॥  
सोमाय स्वाहेति मध्याद्‌घृतमादाय सत्तम ।  
अग्नीषोमाभ्यां स्वाहेति मध्यनेत्रे हुनेत्ततः ॥ १०९ ॥  
पुनर्दक्षिणभागात्तु घृतमादाय वै मुखे ।  
अग्नये स्विष्टकृत्स्वाहेत्यनेनैव हुनेत्ततः ॥ ११० ॥  
सताराभिर्व्याहृतिभिर्जुहुयादथ साधकः ।  
जुहुयादग्निमन्त्रेण त्रिवारं तु ततः परम् ॥ १११ ॥  
ततस्तु प्रणवेनैवाप्यष्टावष्टौ घृताहुतीः ।  
गर्भाधानादिसंस्कारकृते तु जुहुयान्मुने ॥ ११२ ॥  
गर्भाधानं पुंसवनं सीमन्तोन्नयनं ततः ।  
जातकर्म नामकर्माप्युपनिष्क्रमणं तथा ॥ ११३ ॥  
अन्नाशनं तथा चूडा व्रतबन्धस्तथैव च ।  
महानाम्न्यं व्रतं पश्चात्तथौपनिषदं व्रतम् ॥ ११४ ॥  
गोदानोद्वाहकौ प्रोक्ताः संस्काराः श्रुतिचोदिताः ।  
ततः शिवं पार्वतीं च पूजयित्वा विसर्जयेत् ॥ ११५ ॥  
जुहुयात्पञ्च समिधो वह्निमुद्दिश्य साधकः ।  
पश्चादावरणानां चाप्येकैकामाहुतिं हुनेत् ॥ ११६ ॥  
घृतं स्रुचि समादाय चतुर्वारं स्रुवेण च ।  
पिधाय तां तु तेनैव मुने तिष्ठन्निजासने ॥ ११७ ॥  
वौषडन्तेन मनुना वह्नेस्तु जुहुयात्ततः ।  
महागणेशमन्त्रेण जुहुयादाहुतीर्दश ॥ ११८ ॥  
वह्नौ पीठं समभ्यर्च्य देयमन्त्रस्य देवताम् ।  
वह्नौ ध्यात्वा तु तद्वक्त्रे पञ्चविंशतिसङ्ख्यया ॥ ११९ ॥  
मूलमन्त्रेण जुहुयाद्वक्त्रैकीकरणाय च ।  
वह्निदेवतयोरैक्यं भावयन्नात्मना सह ॥ १२० ॥  
एकीभूतं भावयेत्तु ततस्तु साधकोत्तमः ।  
षडङ्‌गं देवतानां च जुहुयादाहुतीः पृथक् ॥ १२१ ॥  
एकादशैव जुहुयादाहुतीर्मुनिसत्तम ।  
एतेन नाडीसन्धानं वह्निदेवतयोर्मुने ॥ १२२ ॥  
एकैकक्रमयोगेनाप्यावृत्तीनां तथैव च ।  
एकैकक्रमयोगेन घृतेन जुहुयान्मुने ॥ १२३ ॥  
ततः कल्पोक्तद्रव्यैस्तु जुहुयादथवा तिलैः ।  
देवतामूलमन्त्रेण गजान्तकसहस्रकम् ॥ १२४ ॥  
एवं हुत्वा ततो देवीं सन्तुष्टां भावयेन्मुने ।  
तथैवावृतिदेवीश्च वह्न्याद्या देवता अपि ॥ १२५ ॥  
ततः शिष्यं च सुस्नातं कृतसम्यादिकक्रियम् ।  
वस्त्रद्वययुतं स्वर्णाभरणेन समन्वितम् ॥ १२६ ॥  
कमण्डलुकरं शुद्धं कुण्डस्यान्तिकमानयेत् ।  
नमस्कृत्य ततः शिष्यो गुरूनथ सभासदः ॥ १२७ ॥  
कुलदेवं नमस्कृत्य विशेत्तत्राथ विष्टरे ।  
गुरुस्ततस्तु तं शिष्यं कृपादृष्ट्या विलोकयेत् ॥ १२८ ॥  
तच्चैतन्यं निजे देहे भावयेत्सङ्‌गतं त्विति ।  
ततः शिष्यतनुस्थानामध्वनां परिशोधनम् ॥ १२९ ॥  
कुर्यात्तु होमतो विद्वान्दिव्यदृष्ट्यवलोकनात् ।  
येन जायेत शुद्धात्मा योग्यो देवाद्यनुग्रहे ॥ १३० ॥  
श्रीनारायण उवाच  
तनौ ध्यायेत्तु शिष्यस्य षडध्वनः कमेण तु ।  
पादयोस्तु कलाध्वानमन्धौ तत्त्वाध्वकं पुनः ॥ १३१ ॥  
नाभौ तु भुवनाध्वानं वर्णाध्वानं तथा हृदि ।  
पदाध्वानं तथा भाले मन्त्राध्वानं तु मूर्धनि ॥ १३२ ॥  
शिष्यं स्पृशंस्तु कूर्चेन तिलैराज्यपरिप्लुतैः ।  
शोधयाम्यमुमध्वानं स्वाहेति मनुमुच्चरन् ॥ १३३ ॥  
ताराढ्यं जुहुयादष्टवारं प्रत्यध्वमेव हि ।  
षडध्वनस्ततस्तांस्तु लीनान् ब्रह्मणि भावयेत् ॥ १३४ ॥  
पुनरुत्पादयेत्तस्मात्सृष्टिमार्गेण वै गुरुः ।  
आत्मस्थितं तच्चैतन्यं पुनः शिष्ये तु योजयेत् ॥ १३५ ॥  
पूर्णाहुतिं ततो हुत्वा देवतां कलशे नयेत् ।  
पुनर्व्याहृतिभिर्हुत्वा वह्नेरङ्‌गाहुतीस्तथा ॥ १३६ ॥  
एकैकशो गुरुर्दत्त्वा विसृजेद्वह्निमात्मनि ।  
ततः शिष्यस्य नेत्रे तु बध्नीयाद्वाससा गुरुः ॥ १३७ ॥  
नेत्रमन्त्रेण तं शिष्यं कुण्डतो मण्डलं नयेत् ।  
पुष्पाञ्जलिं मुख्यदेव्यां कारयेच्छिष्यहस्ततः ॥ १३८ ॥  
नेत्रबन्धं निराकृत्य वेशयेत्कुशविष्टरे ।  
भूतशुद्धिं शिष्यदेहे कुर्यात्प्रोक्तेन वर्त्मना ॥ १३९ ॥  
मन्त्रोदितांस्तथा न्यासान्कृत्वा शिष्यतनौ ततः ।  
मण्डले वेशयेच्छिष्यमन्यस्मिन्कुम्भसंस्थितान् ॥ १४० ॥  
पल्लवाञ्छिष्यशिरसि विन्यसेन्मातृकां जपेत् ।  
कलशस्थजलैः शिष्यं स्नापयेद्देवतात्मकैः ॥ १४१ ॥  
वर्धनीजलसेकं च कुर्याद्‌रक्षार्थमञ्जसा ।  
ततः शिष्यः समुत्थाय वाससी परिधाय च ॥ १४२ ॥  
कृतभस्मावलेपश्च संविशेद्‌गुरुसन्निधौ ।  
ततो गुरुः स्वकीयात्तु हृदयान्निर्गतां शिवाम् ॥ १४३ ॥  
प्रविष्टां शिष्यहृदये भावयेत्करुणानिधिः ।  
पूजयेद्‌गन्धपुष्पाद्यैरैक्यं वै भावयंस्तयोः ॥ १४४ ॥  
ततस्त्रिंशो दक्षकर्णे शिष्यस्योपदिशेद्‌गुरुः ।  
महामन्त्रं महादेव्याः स्वहस्तं शिरसि न्यसन् ॥ १४५ ॥  
अष्टोत्तरशतं मन्त्रं शिष्योऽपि प्रजपेन्मुने ।  
दण्डवत्प्रणमेद्‌भूमौ तं गुरुं देवतात्मकम् ॥ १४६ ॥  
सर्वस्वमर्पयेत्तस्मै यावज्जीवमनन्यधीः ।  
ऋत्विग्भ्यो दक्षिणां दत्त्वा ब्राह्मणांश्चापि भोजयेत् ॥ १४७ ॥  
सुवासिनीः कुमारीश्च बटुकांश्चैव सर्वशः ।  
दीनानाथान्दरिद्रांश्च वित्तशाठ्यविवर्जितः ॥ १४८ ॥  
कृतार्थतां स्वस्य बुद्ध्वा नित्यमाराधयेन्मनुम् ।  
इति ते कथितः सम्यग्दीक्षाविधिरनुत्तमः ॥ १४९ ॥  
विमृश्यैतदशेषेण भज देवीपदाम्बुजम् ।  
नान्यस्तु परमो धर्मो ब्राह्मणस्यात्र विद्यते ॥ १५० ॥  
वैदिकः स्वस्वगृह्योक्तक्रमेणोपदिशेन्मनुम् ।  
तान्त्रिकस्तन्त्ररीत्या तु स्थितिरेषा सनातनी ॥ १५१ ॥  
तत्तदुक्तप्रयोगांस्ते ते ते कुर्युर्न चान्यथा ।  
श्रीनारायण उवाच  
इति सर्वं मयाख्यातं यत्पृष्टं नारद त्वया ॥ १५२ ॥  
अतः परं पराम्बाया भज नित्यं पदाम्बुजम् ।  
नित्यमाराध्य तच्चाहं निर्वृतिं परमां गतः ॥ १५३ ॥  
व्यास उवाच  
इति राजन्नारदाय प्रोक्त्वा सर्वमनुत्तमम् ।  
समाधिमीलिताक्षस्तु दध्यौ देवीपदाम्बुजम् ॥ १५४ ॥  
नारायणस्तु भगवान् मुनिवर्यशिखामणिः ।  
नारदोऽपि ततो नत्वा गुरुं नारायणं परम् ।  
जगाम सद्यस्तपसे देवीदर्शनलालसः ॥ १५५ ॥
