व्यास उवाच -  
इति तस्य वचः श्रुत्वा भूपतेः कौशिको मुनिः ।  
प्रहस्य प्रत्युवाचेदं हरिश्चन्द्रं तथा नृप ॥ १ ॥  
राजंस्तीर्थमिदं पुण्यं पावनं पापनाशनम् ।  
स्नानं कुरु महाभाग पितॄणां तर्पणं तथा ॥ २ ॥  
कालः शुभतमोऽस्तीह तीर्थे स्नात्वा विशांपते ।  
दानं ददस्व शक्त्यात्र पुण्यतीर्थेऽतिपावने ॥ ३ ॥  
प्राप्य तीर्थं महापुण्यमस्नात्वा यस्तु गच्छति ।  
स भवेदात्महा भूय इति स्वायम्भुवोऽब्रवीत् ॥ ४ ॥  
तस्मात्तीर्थवरे राजन् कुरु पुण्यं स्वशक्तितः ।  
दर्शयिष्यामि मार्गं ते गन्तासि नगरं ततः ॥ ५ ॥  
आगमिष्यामहं मार्गदर्शनार्थं तवानघ ।  
त्वया सहाद्य काकुत्स्थ तव दानेन तोषितः ॥ ६ ॥  
तच्छ्रुत्वा वचनं राजा मुनेः कपटमण्डितम् ।  
वासांस्युत्तार्य विधिवत्स्नातुमभ्याययौ नदीम् ॥ ७ ॥  
बन्धयित्वा हयं वृक्षे मुनिवाक्येन मोहितः ।  
अवश्यंभावियोगेन तद्वशस्तु तदाभवत् ॥ ८ ॥  
राजा स्नानविधिं कृत्वा सन्तर्प्य पितृदेवताः ।  
विश्वामित्रमुवाचेदं स्वामिन् दानं ददामि ते ॥ ९ ॥  
यदिच्छसि महाभाग तत्ते दास्यामि साम्प्रतम् ।  
गावो भूमिर्हिरण्यं च गजाश्वरथवाहनम् ॥ १० ॥  
नादेयं मे किमप्यस्ति कृतमेतद्‌ व्रतं पुरा ।  
राजसूये मखश्रेष्ठे मुनीनां सन्निधावपि ॥ ११ ॥  
तस्मात्त्वमिह सम्प्ताप्तस्तीर्थेऽस्मिन्प्रवरे मुने ।  
यत्तेऽस्ति वाञ्छितं ब्रूहि ददामि तव वाञ्छितम् ॥ १२ ॥  
विश्वामित्र उवाच -  
मया पूर्वं श्रुता राजन् कीर्तिस्ते विपुला भुवि ।  
वसिष्ठेन च सम्प्रोक्ता दाता नास्ति महीतले ॥ १३ ॥  
हरिश्चन्द्रो नृपश्रेष्ठः सूर्यवंशे महीपतिः ।  
तादृशो नृपतिर्दाता न भूतो न भविष्यति ॥ १४ ॥  
पृथिव्यां परमोदारस्त्रिशङ्कुतनयो यथा ।  
अतस्त्वां प्रार्थयाम्यद्य विवाहो मेऽस्ति पार्थिवः ॥ १५ ॥  
पुत्रस्य च महाभाग तदर्थं देहि मे धनम् ।  
राजोवाच -  
विवाहं कुरु विप्रेन्द्र ददामि प्रार्थितं तव ॥ १६ ॥  
यदिच्छसि धनं कामं दाता तस्यास्मि निश्चितम् ।  
व्यास उवाच -  
इत्युक्तः कौशिकस्तेन वञ्चनातत्परो मुनिः ॥ १७ ॥  
उद्‌भाव्य मायां गान्धर्वीं पार्थिवायाप्यदर्शयत् ।  
कुमारः सुकामारश्च कन्या च दशवार्षिकी ॥ १८ ॥  
एतयोः कार्यमप्यद्य कर्तव्यं नृपसत्तम ।  
राजसूयाधिकं पुण्यं गृहस्थस्य विवाहतः ॥ १९ ॥  
भविष्यति तवाद्यैव विप्रपुत्रविवाहतः ।  
तच्छ्रुत्वा वचनं राजा मायया तस्य मोहितः ॥ २० ॥  
तथेति च प्रतिज्ञाय नोवाचाल्पं वचस्तथा ।  
तेन दर्शितमार्गोऽसौ नगरं प्रति जग्मिवान् ॥ २१ ॥  
विश्वामित्रोऽपि राजानं वञ्चयित्वाऽऽश्रमं ययौ ।  
कृतोद्वाहविधिस्तावद्‌विश्वामित्रोऽब्रवीन्नृपम् ॥ २२ ॥  
वेदीमध्ये नृपाद्य त्वं देहि दानं यथेप्सितम् ।  
राजोवाच -  
किं तेऽभीष्टं द्विज ब्रूहि ददामि वाञ्छितं किल ॥ २३ ॥  
अदेयमपि संसरे यशःकामोऽस्मि साम्प्रतम् ।  
व्यर्थं हि जीवितं तस्य विभवं प्राप्य येन वै ॥ २४ ॥  
नोपार्जितं यशः शुद्धं परलोकसुखप्रदम् ।  
विश्वामित्र उवाच -  
राज्यं देहि महाराज वराय सपरिच्छदम् ॥ २५ ॥  
गजाश्वरथरत्नाढ्यं वेदीमध्येऽतिपावने ।  
व्यास उवाच -  
मोहितो मायया तस्य श्रुत्वा वाक्यं मुनेर्नृपः ॥ २६ ॥  
दत्तमित्युक्तवान् राज्यमविचार्य यदृच्छया ।  
गृहीतमिति तं प्राह विश्वामित्रोऽतिनिष्ठुरः ॥ २७ ॥  
दक्षिणां देहि राजेन्द्र दानयोग्यां महामते ।  
दक्षिणारहितं दानं निष्फलं मनुरब्रवीत् ॥ २८ ॥  
तस्माद्दानफलाय त्वं यथोक्तां देहि दक्षिणाम् ।  
इत्युक्तस्तु तदा राजा तमुवाचातिविस्मितः ॥ २९ ॥  
ब्रूहि कियद्धनं तुभ्यं देयं स्वामिन् मयाधुना ।  
दक्षिणानिष्क्रयं साधो वद तावत्प्रमाणकम् ॥ ३० ॥  
दानपूर्त्यै प्रदास्यामि स्वस्थो भव तपोधन ।  
विश्वामित्रस्तु तच्छ्रुत्वा तमाह मेदिनीपतिम् ॥ ३१ ॥
हेमभारद्वयं सार्धं दक्षिणां देहि साम्प्रतम् ।  
दास्यामीति प्रतिश्रुत्य तस्मै राजातिविस्मितः ॥ ३२ ॥  
तदैव सैनिकास्तस्य वीक्षमाणाः समागताः ।  
दृष्ट्वा महीपतिं व्यग्रं तुष्टुवुस्ते मुदान्विताः ॥ ३३ ॥  
व्यास उवाच -  
श्रुत्वा तेषां वचो राजा नोक्त्वा किञ्चिच्छुभाशुभम् ।  
चिन्तयन्स्वकृतं कर्म ययावन्तःपुरे ततः ॥ ३४ ॥  
किं मया स्वीकृतं दानं सर्वस्वं यत्समर्पितम् ।  
वञ्चितोऽहं द्विजेनात्र वने पाटच्चरैरिव ॥ ३५ ॥  
राज्यं सोपस्करं तस्मै मया सर्वं प्रतिश्रुतम् ।  
भारद्वयं सुवर्णस्य सार्धं च दक्षिणा पुनः ॥ ३६ ॥  
किं करोमि मतिर्भ्रष्टा न ज्ञातं कपटं मुनेः ।  
प्रतारितोऽहं सहसा ब्राह्मणेन तपस्विना ॥ ३७ ॥  
न जाने दैवकार्यं वै हा दैव किं भविष्यति ।  
इति चिन्तापरो राजा गृहं प्राप्तोऽतिविह्वलः ॥ ३८ ॥  
पतिं चिन्तापरं दृष्त्वा राज्ञी पप्रच्छ कारणम् ।  
किं प्रभो विमना भासि का चिन्ता ब्रूहि साम्प्रतम् ॥ ३९ ॥  
वनात्पुत्रः समायातो राजसूयः कृतः पुरा ।  
कस्माच्छोचसि राजेन्द्र शोकस्य कारणं वद ॥ ४० ॥  
नारातिर्विद्यते क्वापि बलवान्दुर्बलोऽपि वा ।  
वरुणोऽपि सुसन्तुष्टः कृतकृत्योऽसि भूतले ॥ ४१ ॥  
चिन्तया क्षीयते देहो नास्ति चिन्तासमा मृतिः ।  
त्यज्यतां नृपशार्दूल स्वस्थो भव विचक्षण ॥ ४२ ॥  
तन्निशम्य प्रियावाक्यं प्रीतिपूर्वं नराधिपः ।  
प्रोवाच किञ्चिच्चिन्तायाः कारणं च शुभाशुभम् ॥ ४३ ॥  
भोजनं न चकाराऽसौ चिन्ताविष्टस्तथा नृपः ।  
सुप्त्वापि शयने शुभ्रे लेभे निद्रां न भूमिपः ॥ ४४ ॥  
प्रातरुत्थाय चिन्तार्तो यावत्सन्ध्यादिकाः क्रियाः ।  
करोति नृपतिस्तावद्‌विश्वामित्रः समागतः ॥ ४५ ॥  
क्षत्रा निवेदितो राज्ञे मुनिः सर्वस्वहारकः ।  
आगत्योवाच राजानं प्रणमन्तं पुनः पुनः ॥ ४६ ॥  
विश्वामित्र उवाच -  
राजंस्त्यज स्वराज्यं मे देहि वाचा प्रतिश्रुतम् ।  
सुवर्णं स्पृश राजेन्द्र सत्यवाग्भव साम्प्रतम् ॥ ४७ ॥  
हरिश्चन्द्र उवाच -  
स्वामिन् राज्यं तवेदं मे मया दत्तं किलाधुना ।  
त्यक्त्वान्यत्र गमिष्यामि मा चिन्ता कुरु कौशिक ॥ ४८ ॥  
सर्वस्वं मम ते ब्रह्मन् गृहीतं विधिवद्‌विभो ।  
सुवर्णदक्षिणां दातुमशक्तोऽस्म्यधुना द्विज ॥ ४९ ॥  
दानं ददामि ते तावद्यावन्मे स्याद्धनागमः ।  
पुनश्चेत्कालयोगेन तदा दास्यामि दक्षिणाम् ॥ ५० ॥  
इत्युक्त्वा नृपतिः प्राह पुत्रं भार्यां च माधवीम् ।  
राज्यमस्मै प्रदत्तं वै मया वेद्यां सुविस्तरम् ॥ ५१ ॥  
हस्त्यश्वरथसंयुक्तं रत्नहेमसमन्वितम् ।  
त्यक्त्वा त्रीणि शरीराणि सर्वं चास्मै समर्पितम् ॥ ५२ ॥  
त्यक्त्वायोध्यां गमिष्यामि कुत्रचिद्‌वनगह्वरे  
गृह्णात्विदं मुनिः सम्यग्‌राज्यं सर्वसमृद्धिमत् ॥ ५३ ॥  
इत्याभाष्य सुतं भार्यां हरिश्चन्द्रः स्वमन्दिरात् ।  
विनिर्गतः सुधर्मात्मा मानयंस्तं द्विजोत्तमम् ॥ ५४ ॥  
व्रजन्तं भूपतिं वीक्ष्य भार्यापुत्रावुभावपि ।  
चिन्तातुरौ सुदीनास्यौ जग्मतुः पृष्ठतस्तदा ॥ ५५ ॥  
हाहाकारो महानासीन्नगरे वीक्ष्य तांस्तथा ।  
चुक्रुशुः प्राणिनः सर्वे साकेतपुरवासिनः ॥ ५६ ॥  
हा राजन् किं कृतं कर्म कुतः क्लेशः समागतः ।  
वञ्चितोऽसि महाराज विधिनापण्डितेन ह ॥ ५७ ॥  
सर्वे वर्णास्तदा दुःखमाप्नुयुस्तं महीपतिम् ।  
विलोक्य भार्यया सार्धं पुत्रेण च महात्मना ॥ ५८ ॥  
निनिन्दुर्ब्राह्मणं तं तु दुराचारं पुरौकसः ।  
धूर्तोऽयमिति भाषन्तो दुःखार्ता ब्राह्मणादयः ॥ ५९ ॥  
निर्गत्य नगरात्तस्माद्विश्वामित्रः क्षितीश्वरम् ।  
गच्छन्तं तमुवाचेदं समेत्य निष्ठुरं वचः ॥ ६० ॥  
दक्षिणायाः सुवर्णं मे दत्त्वा गच्छ नराधिप ।  
नाहं दास्यामि वा ब्रूहि मया त्यक्तं सुवर्णकम् ॥ ६१ ॥  
राज्यं गृहाण वा सर्वं लोभश्चेद्‌धृति वर्तते ।  
दत्तं चेन्मन्यसे राजन् देहि यत्तत्प्रतिश्रुतम् ॥ ६२ ॥  
एवं ब्रुवन्तं गाधेयं हरिश्चन्द्रो महीपतिः ।  
प्रणिपत्य सुदीनात्मा कृताञ्जलिपुटोऽब्रवीत् ॥ ६३ ॥  
इति श्रीमद्देवीभागवते महापुराणेऽष्टादशसाहस्र्यां संहितायां सप्तमस्कन्धे  
कौशिकाय सर्वस्वसमर्पणं तद्दक्षिणादानवर्णनं नामैकोनविंशोऽध्यायः ॥ १९ ॥
