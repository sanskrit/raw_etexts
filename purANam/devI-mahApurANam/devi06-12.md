राजोवाच  
तीर्थानि भुवि पुण्यानि ब्रूहि मे मुनिसत्तम ।  
गम्यानि मानवैर्देवैः क्षेत्राणि सरितस्तथा ॥ १ ॥  
फलं च यादृशं यत्र तीर्थेषु स्नानदानतः ।  
विधिं तु तीर्थयात्रायां नियमांश्च विशेषतः ॥ २ ॥  
व्यास उवाच  
शृणु राजन् प्रवक्ष्यामि तीर्थानि विविधानि च ।  
येषु तीर्थेषु देवीनां प्रशस्तान्यायनानि च ॥ ३ ॥  
नदीनां जाह्नवी श्रेष्ठा यमुना च सरस्वती ।  
नर्मदा गण्डकी सिन्धुर्गोमती तमसा तथा ॥ ४ ॥  
कावेरी चन्द्रभागा च पुण्या वेत्रवती शुभा ।  
चर्मण्वती च सरयूस्तापी साभ्रमती तथा ॥ ५ ॥  
एताश्च कथिता राजन्नन्याश्च शतशः पुनः ।  
तासां समुद्रगाः पुण्याः स्वल्पपुण्या ह्यनब्धिगाः ॥ ६ ॥  
समुद्रगानां ताः पुण्याः सर्वदौघवहास्तु याः ।  
मासद्वयं श्रावणादौ ताश्च सर्वा रजस्वलाः ॥ ७ ॥  
भवन्ति वृष्टियोगेन ग्राम्यवारिवहास्तथा ।  
पुष्करं च कुरुक्षेत्रं धर्मारण्यं सुपावनम् ॥ ८ ॥  
प्रभासं च प्रयागं च नैमिषारण्यमेव च ।  
विश्रुतं चार्बुदारण्यं शैलाश्च पावनास्तथा ॥ ९ ॥  
श्रीशैलश्च सुमेरुश्च पर्वतो गन्धमादनः ।  
सरांसि चैव पुण्यानि मानसं सर्वविश्रुतम् ॥ १० ॥  
तथा बिन्दुसरः श्रेष्ठमच्छोदं नाम पावनम् ।  
आश्रमास्तु तथा पुण्या मुनीनां भावितात्मनाम् ॥ ११ ॥  
विश्रुतस्तु सदा पुण्यः ख्यातो बदरिकाश्रमः ।  
नरनारायणौ यत्र तेपाते तौ मुनी तपः ॥ १२ ॥  
वामनाश्रम आख्यातः शतयूपाश्रमस्तथा ।  
येन यत्र तपस्तप्तं तस्य नाम्नातिविश्रुतः ॥ १३ ॥  
एवं पुण्यानि स्थानानि ह्यसङ्ख्यातानि भूतले ।  
मुनिभिः परिगीतानि पावनानि महीपते ॥ १४ ॥  
एषु स्थानेषु सर्वत्र देवीस्थानानि भूपते ।  
दर्शनात्पापहारीणि वसन्ति नियमेन च ॥ १५ ॥  
कथयिष्यामि तान्यग्रे प्रसङ्गेन च कानिचित् ।  
तीर्थानि नृप दानानि व्रतानि च मखास्तथा ॥ १६ ॥  
तपांसि पुण्यकर्माणि सापेक्षाणि महीपते ।  
द्रव्यशुद्धिं क्रियाशुद्धिं मनःशुद्धिमपेक्ष्य च ॥ १७ ॥  
पावनानि हि तीर्थानि तपांसि च व्रतानि च ।  
कदाचिद्द्रव्यशुद्धिः स्यात्क्रियाशुद्धिः कदाचन ॥ १८ ॥  
दुर्लभा मनसः शुद्धिः सर्वेषां सर्वदा नृप ।  
मनस्तु चञ्चलं राजन्ननेकविषयाश्रितम् ॥ १९ ॥  
कथं शुद्धं भवेद्‌राजन्नानाभावसमाश्रितम् ।  
कामक्रोधौ तथा लोभो ह्यहङ्कारो मदस्तथा ॥ २० ॥  
सर्वविघ्नकरा ह्येते तपस्तीर्थव्रतेषु च ।  
अहिंसा सत्यमस्तेयं शौचमिन्द्रियनिग्रहः ॥ २१ ॥  
स्वधर्मपालनं राजन् सर्वतीर्थफलप्रदम् ।  
नित्यकर्मपरित्यागान्मार्गे संसर्गदोषतः ॥ २२ ॥  
व्यर्थं तीर्थाधिगमनं पापमेवावशिष्यते ।  
क्षालयन्ति हि तीर्थानि सर्वथा देहजं मलम् ॥ २३ ॥  
मानसं क्षालितुं तानि न समर्थानि वै नृप ।  
शक्तानि यदि चेत्तानि गङ्गातीरनिवासिनः ॥ २४ ॥  
मुनयो द्रोहसंयुक्ताः कथं स्युर्भावितेश्वराः ।  
वसिष्ठसदृशाः प्रह्वा विश्वामित्रादयः किल ॥ २५ ॥  
रागद्वेषरताः सर्वे कामक्रोधाकुलाः सदा ।  
चित्तशुद्धिमयं तीर्थं गङ्गादिभ्योऽतिपावनम् ॥ २६ ॥  
यदि स्याद्दैवयोगेन क्षालयत्यान्तरं मलम् ।  
विशेषेण तु सत्सङ्गो ज्ञाननिष्ठस्य भूपते ॥ २७ ॥  
न वेदा न च शास्त्राणि न व्रतानि तपांसि न ।  
न मखा न च दानानि चित्तशुद्धेस्तु कारणम् ॥ २८ ॥  
वसिष्ठो ब्रह्मणः पुत्रो वेदविद्याविशारदः ।  
रागद्वेषान्वितः कामं गङ्गातीरसमाश्रितः ॥ २९ ॥  
आडीबकं महायुद्धं विश्वामित्रवसिष्ठयोः ।  
जातं निरर्थकं द्वेषाद्देवानां विस्मयप्रदम् ॥ ३० ॥  
विश्वामित्रो बकस्तत्र जातः परमतापसः ।  
शप्तः स तु वसिष्ठेन हरिश्चन्द्रस्य कारणात् ॥ ३१ ॥  
कौशिकेन वसिष्ठोऽपि शस्त्वाडीदेहभाक्कृतः ।  
शापादाडीबकौ जातौ तौ मुनी विशदप्रभौ ॥ ३२ ॥  
निवासं प्रापतुस्तीरे सरसो मानसस्य च ।  
चक्रतुर्दारुणं युद्धं नखचञ्चुप्रताडनैः ॥ ३३ ॥  
वर्षाणामयुतं यावत्तावृषी रोषसंयुतौ ।  
युयुधाते मदोन्मत्तौ सिंहाविव परस्परम् ॥ ३४ ॥  
राजोवाच  
कथं तौ मुनिशार्दूलौ तापसौ धर्मतत्परौ ।  
परस्परं वैरपरौ सञ्जातौ केन हेतुना ॥ ३५ ॥  
शापं परस्परं केन कारणेन महामती ।  
दत्तवन्तौ मिथः क्लेशकारकौ दुःखदौ नृणाम् ॥ ३६ ॥  
व्यास उवाच  
हरिश्चन्द्रो नृपश्रेष्ठस्त्रिशङ्कुतनयः पुरा ।  
बभूव रविवंशीयो रामचन्द्रस्य पूर्वजः ॥ ३७ ॥  
अनपत्यः स राजर्षिर्वरुणाय महाक्रतुम् ।
प्रतिजज्ञे पुत्रकामो नरमेधं दुरासदम् ॥ ३८ ॥  
वरुणस्तस्य सन्तुष्टो यज्ञस्य नियमे कृते ।  
दधार गर्भं राज्ञस्तु भार्या परमसुन्दरी ॥ ३९ ॥  
राजा बभूव सन्तुष्टो दृष्ट्वा भार्यां सदोहदाम् ।  
चकार विधिवत्कर्म गर्भसंस्कारकारकम् ॥ ४० ॥  
सुषुवे तनयं नारी सर्वलक्षणसंयुतम् ।  
मुदं प्राप नृपस्तत्र पुत्रे जाते विशाम्पते ॥ ४१ ॥  
कृतवाञ्जातकर्मादिसंस्कारविधिमुत्तमम् ।  
ददौ हिरण्यं गा दोग्धीर्ब्राह्मणेभ्यो विशेषतः ॥ ४२ ॥  
जन्मोत्सवेऽतिसंवृत्ते गेहे वै यादसाम्पतिः ।  
आजगाम महाराज विप्रवेषधरस्तथा ॥ ४३ ॥  
पूजितः पार्थिवेनाथ दत्त्वा विधिवदासनम् ।  
कार्ये पृष्टेऽब्रवीद्वाक्यं वरुणोऽस्मीति भूपतिम् ॥ ४४ ॥  
कुरु यज्ञं सुतं कृत्वा पशुं परमपावनम् ।  
सत्यवाग्भव राजेन्द्र सङ्कल्पस्तु त्वया कृतः ॥ ४५ ॥  
तच्छ्रुत्वा वचनं राजा विह्वलोऽतिव्यथाकुलः ।  
संस्तभ्याधिं नृपः प्राह वरुणं सत्कृताञ्जलिः ॥ ४६ ॥  
स्वामिन्करोमि तं यज्ञं सर्वथा विधिपूर्वकम् ।  
मया ते यत्प्रतिज्ञातं भवामि सत्यवागहम् ॥ ४७ ॥  
पूर्णे मासे विशुध्येत धर्मपत्नी सुरोत्तम ।  
विशुद्धायां तु भार्यायां कर्तव्यः स पशोर्मखः ॥ ४८ ॥  
व्यास उवाच  
इत्युक्ते वचने राज्ञा वरुणः स्वगृहं गतः ।  
राजा बभूव सन्तुष्टः किञ्चिच्चिन्तातुरस्तथा ॥ ४९ ॥  
पूर्णे मासि पुनः पाशी परीक्षार्थं नृपालये ।  
आजगाम द्विजो भूत्वा सुवेषः सुष्ठुभाषकः ॥ ५० ॥  
कृतार्हणं सुखासीनं भूपतिस्तं सुरोत्तमम् ।  
उवाच विनयोपेतो हेतुगर्भं वचस्तदा ॥ ५१ ॥  
असंस्कृतं सुतं स्वामिन्यूपे बध्नामि तं कथम् ।  
संस्कत्य क्षत्रियं कृत्वा यजेऽहं यज्ञमुत्तमम् ॥ ५२ ॥  
दयसे यदि देव त्वं ज्ञात्वा दीनं स्वसेवकम् ।  
असंस्कृतस्य बालस्य नाधिकारोऽस्ति कुत्रचित् ॥ ५३ ॥  
वरुण उवाच  
प्रतारयसि राजेन्द्र कृत्वा समयमग्रतः ।  
दुस्त्यजस्तव जानामि सुतस्नेहो ह्यपुत्रिणः ॥ ५४ ॥  
गृहं व्रजामि भूपाल वचनात्तव कोमलात् ।  
कियत्कालं प्रतीक्ष्याहमागमिष्यामि ते गृहम् ॥ ५५ ॥  
भवितव्यं त्वया तात तदा सत्यवचोऽन्वितम् ।  
अन्यथा त्वयि मुञ्चामि कोपं शापसमन्वितम् ॥ ५६ ॥  
  
राजोवाच  
समावर्तनकर्मान्ते सर्वथा यादसाम्पते ।  
कृत्वा पुत्रपशुं यज्ञे यजिष्ये विधिपूर्वकम् ॥ ५७ ॥  
व्यास उवाच  
तच्छ्रुत्वा वचनं राज्ञो वरुणः प्रीतमानसः ।  
तथेत्युक्त्वा ययौ तूर्णं नृपस्तु सुस्थितोऽभवत् ॥ ५८ ॥  
रोहिताख्य इति ख्यातः सुतस्तस्य विवृद्धिमान् ।  
सञ्जातश्चतुरः सर्वविद्यानां च विशारदः ॥ ५९ ॥  
यज्ञस्य कारणं तेन ज्ञातं सर्वं सविस्तरम् ।  
भयभीतस्ततः सोऽपि मत्वा मरणमात्मनः ॥ ६० ॥  
कृत्वा पलायनं वीरो गतोऽसौ गिरिगह्वरे ।  
अगम्ये नृपतिस्थाने स्थितस्तत्र भयातुरः ॥ ६१ ॥  
प्राप्ते कालेऽथ वरुणो यज्ञार्थी नृपतेर्गृहम् ।  
गत्वा तमाह भूपालं कुरु यज्ञं विशाम्पते ॥ ६२ ॥  
प्रम्लानवदनो राजा तमाह व्यथितेन्द्रियः ।  
किं करोमि गतः क्वापि सुतो मे सुरसत्तम ॥ ६३ ॥  
श्रुत्वा तद्वचनं राज्ञः कुपितो यादसाम्पतिः ।  
शशाप तं नृपं कोपादसत्यवादिनं भृशम् ॥ ६४ ॥  
जलोदराभिधो व्याधिर्देहे भवतु ते नृप ।  
यतः प्रतारितश्चाहं कृत्वा कपटपण्डित ॥ ६५ ॥  
इति शप्त्वा ययौ धाम स्वकं पाशधरस्तदा ।  
राजा चिन्तातुरस्तस्थौ भवने व्याधिपीडितः ॥ ६६ ॥  
यदातिव्याधितो राजा रोगेण शापजेन ह ।  
तदा शुश्राव पुत्रोऽपि पितरं व्याधिपीडितम् ॥ ६७ ॥  
पान्थिकः प्राह पुत्रं हि पिता ते भृशदुःखितः ।  
जलोदरविकारेण शापजेन नृपात्मज ॥ ६८ ॥  
विनष्टं जीवितं तेऽद्य वृथा जातस्य दुर्मते ।  
यत्त्यक्त्वा पितरं दुःस्थं प्राप्तोऽसि गिरिगह्वरम् ॥ ६९ ॥  
किमनेन शरीरेण प्राप्तं ते जन्मनः फलम् ।  
देहदं दुःखितं कृत्वा स्थितोऽस्यत्र सुताधम ॥ ७० ॥  
प्राणास्त्याज्याः पितुः कार्ये सत्पुत्रेणेति निश्चयः ।  
त्वदर्थे दुःखितो राजा क्रन्दति व्याधिपीडितः ॥ ७१ ॥  
व्यास उवाच  
तदाकर्ण्य वचस्तथ्यं पान्थिकाद्धर्मसंयुतम् ।  
यदा चक्रे मनो गन्तुं द्रष्टुं तातं व्यथातुरम् ॥ ७२ ॥  
तदा विप्रवपुर्भूत्वा वासवस्तमुपागमत् ।  
रहः प्राह हितं वाक्यं दयावानिव भारत ॥ ७३ ॥  
मूर्खोऽसि राजपुत्र त्वं गमनाय मतिं वृथा ।  
करोषि पितरं त्वद्य न जानासि व्यथायुतम् ॥ ७४ ॥  
इति श्रीमद्देवीभागवते महापुराणेऽष्टादशसाहस्र्या संहितायां षष्ठस्कन्धे  
हरिश्चन्द्रस्य जलोदरव्याधिपीडावर्णनं नाम द्वादशोऽध्यायः ॥ १२ ॥
