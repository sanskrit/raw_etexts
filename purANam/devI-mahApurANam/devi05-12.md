व्यास उवाच  
तन्निशम्य वचस्तस्य ताम्रस्य जगदम्बिका ।  
मेघगम्भीरया वाचा हसन्ती तमुवाच ह ॥ १ ॥  
देव्युवाच  
गच्छ ताम्र पतिं ब्रूहि मुमूर्षुं मन्दचेतसम् ।  
महिषं चातिकामार्तं मूढं ज्ञानविवर्जितम् ॥ २ ॥  
यथा ते महिषी माता प्रौढा यवसभक्षिणी ।  
नाहं तथा शृङ्गवती लम्बपुच्छा महोदरी ॥ ३ ॥  
न कामयेऽहं देवेशं नैव विष्णुं न शङ्करम् ।  
धनदं वरुणं नैव ब्रह्माणं न च पावकम् ॥ ४ ॥  
एतान्देवगणान्हित्वा पशुं केन गुणेन वै ।  
वृणोम्यहं वृथा लोके गर्हणा मे भवेदिति ॥ ५ ॥  
नाहं पतिंवरा नारी वर्तते मे पतिः प्रभुः ।  
सर्वकर्ता सर्वसाक्षी ह्यकर्ता निःस्पृहः स्थिरः ॥ ६ ॥  
निर्गुणो निर्ममोऽनन्तो निरालम्बो निराश्रयः ।  
सर्वज्ञः सर्वगः साक्षी पूर्णः पूर्णाशयः शिवः ॥ ७ ॥  
सर्वावासक्षमः शान्तः सर्वदृक्सर्वभावनः ।  
तं त्यक्त्वा महिषं मन्दं कथं सेवितुमुत्सहे ॥ ८ ॥  
प्रबुध्य युध्यतां कामं करोमि यमवाहनम् ।  
अथवा मनुजानां वै करिष्ये जलवाहकम् ॥ ९ ॥  
जीवितेच्छास्ति चेत्पाप गच्छ पातालमाशु वै ।  
समस्तैर्दानवैर्युक्तस्त्वन्यथा हन्मि सङ्गरे ॥ १० ॥  
कामं सदृशयोर्योगः संसारे सुखदो भवेत् ।  
अन्यथा दुःखदो भूयादज्ञानाद्यदि कल्पितः ॥ ११ ॥  
मूर्खस्त्वमसि यद्‌ ब्रूषे पतिं मे भज भामिनि ।  
क्वाहं क्व महिषः शृङ्गी सम्बन्धः कीदृशो द्वयोः ॥ १२ ॥  
गच्छ युध्यस्व वा कामं हनिष्येऽहं सबान्धवम् ।  
यज्ञभागं देवलोकं नोचेत्त्यक्त्वा सुखी भव ॥ १३ ॥  
व्यास उवाच  
इत्युक्त्वा सा तदा देवी जगर्ज भृशमद्‌भुतम् ।  
कल्पान्तसदृशं नादं चक्रे दैत्यभयावहम् ॥ १४ ॥  
चकम्पे वसुधा चेलुस्तेन शब्देन भूधराः ।  
गर्भाश्च दैत्यपत्नीनां सस्रंसुर्गर्जितस्वनात् ॥ १५ ॥  
ताम्रः श्रुत्वा च तं शब्दं भयत्रस्तमनास्तदा ।  
पलायनं ततः कृत्वा जगाम महिषान्तिकम् ॥ १६ ॥  
नगरे तस्य ये दैत्यास्तेऽपि चिन्तामवाप्नुवन् ।  
बधिरीकृतकर्णाश्च पलायनपरा नृप ॥ १७ ॥  
तदा क्रोधेन सिंहोऽपि ननाद भृशमुत्सटः ।  
तेन नादेन दैतेया भयं जग्मुरपि स्फुटम् ॥ १८ ॥  
ताम्रं समागतं दृष्ट्वा हयारिरपि मोहितः ।  
चिन्तयामास सचिवैः किं कर्तव्यमतः परम् ॥ १९ ॥  
दुर्गग्रहो वा कर्तव्यो युद्धं निर्गत्य वा पुनः ।  
पलायने कृते श्रेयो भवेद्वा दानवोत्तमाः ॥ २० ॥  
बुद्धिमन्तो दुराधर्षाः सर्वशास्त्रविशारदाः ।  
मन्त्रः खलु प्रकर्तव्यः सुगुप्तः कार्यसिद्धये ॥ २१ ॥  
मन्त्रमूलं स्मृतं राज्यं यदि स स्यात्सुरक्षितः ।  
मन्त्रिभिश्च सदाचारैर्विधेयः सर्वथा बुधैः ॥ २२ ॥  
मन्त्रभेदे विनाशः स्याद्‌राज्यस्य भूपतेस्तथा ।  
तस्माद्‌भेदभयाद्‌ गुप्तः कर्तव्यो भूतिमिच्छता ॥ २३ ॥  
तदत्र मन्त्रिभिर्वाच्यं वचनं हेतुमद्धितम् ।  
कालदेशानुसारेण विचिन्त्य नीतिनिर्णयम् ॥ २४ ॥  
या योषात्र समायाता प्रबला देवनिर्मिता ।  
एकाकिनी निरालम्बा कारणं तद्विचिन्त्यताम् ॥ २५ ॥  
युद्धं प्रार्थयते बाला किमाश्चर्यमतः परम् ।  
श्रेयोऽत्र विपरीतं वा को वेत्ति भुवनत्रये ॥ २६ ॥  
न बहूनां जयोऽप्यस्ति नैकस्य च पराजयः ।  
दैवाधीनौ सदा ज्ञेयौ युद्धे जयपराजयौ ॥ २७ ॥  
उपायवादिनः प्राहुर्दैवं किं केन वीक्षितम् ।  
अदृष्टमिति यन्नाम प्रवदन्ति मनीषिणः ॥ २८ ॥  
तत्सत्त्वेऽपि प्रमाणं किं कातराशावलम्बनम् ।  
न समर्थजनानां हि दैवं कुत्रापि लक्ष्यते ॥ २९ ॥  
उद्यमो दैवमेतौ हि शूरकातरयोर्मतम् ।  
विचिन्त्याद्य धिया सर्वं कर्तव्यं कार्यमादरात् ॥ ३० ॥  
व्यास उवाच  
इति राज्ञो वचः श्रुत्वा हेतुगर्भं महायशाः ।  
बिडालाख्यो महाराजमित्युवाच कृताञ्जलिः ॥ ३१ ॥  
राजन्नेषा विशालाक्षी ज्ञातव्या यत्नतः पुनः ।  
किमर्थमिह सम्प्राप्ता कुतः कस्य परिग्रहः ॥ ३२ ॥  
मरणं ते परिज्ञाय स्त्रिया सर्वात्मना सुरैः ।  
प्रेषिता पद्मपत्राक्षी समुत्पाद्य स्वतेजसा ॥ ३३ ॥
तेऽपि छन्नाः स्थिताः खेऽत्र सर्वे युद्धदिदृक्षवः ।  
समयेऽस्याः सहायास्ते भविष्यन्ति युयुत्सवः ॥ ३४ ॥  
पुरतः कामिनीं कृत्वा ते वै विष्णुपुरोगमाः ।  
वधिष्यन्ति च नः सर्वान्सा त्वां युद्धे हनिष्यति ॥ ३५ ॥  
एतच्चिकीर्षितं तेषां मया ज्ञातं नराधिप ।  
भवितव्यस्य न ज्ञानं वर्तते मम सर्वथा ॥ ३६ ॥  
योद्धव्यं न त्वयाद्येति नाहं वक्तुं क्षमः प्रभो ।  
प्रमाणं त्वं महाराज कार्येऽत्र देवनिर्मिते ॥ ३७ ॥  
तदर्थेऽस्माभिरनिशं मर्तव्यं कार्यगौरवात् ।  
विहर्तव्यं त्वया सार्धमेष धर्मोऽनुजीविनाम् ॥ ३८ ॥  
विचारोऽत्र महानस्ति यदेका कामिनी नृप ।  
युद्धं प्रार्थयतेऽस्माभिः ससैन्यैर्बलदर्पितैः ॥ ३९ ॥  
दुर्मुख उवाच  
राजन् युद्धे जयो नोऽद्य भविता वेद्म्यहं किल ।  
पलायनं न कर्तव्यं यशोहानिकरं नृणाम् ॥ ४० ॥  
इन्द्रादीनां संयुगेऽपि न कृतं यज्जुगुप्सितम् ।  
एकाकिनीं स्त्रियं प्राप्य को हि कुर्यात्पलायनम् ॥ ४१ ॥  
तस्माद्युद्धं प्रकर्तव्यं मरणं वा रणे जयः ।  
यद्‌भावि तद्‌भवत्येव कात्र चिन्ता विपश्यतः ॥ ४२ ॥  
मरणेऽत्र यशःप्राप्तिर्जीवने च तथा सुखम् ।  
उभयं मनसा कृत्वा कर्तव्यं युद्धमद्य वै ॥ ४३ ॥  
पलायने यशोहानिर्मरणं चायुषः क्षये ।  
तस्माच्छोको न कर्तव्यो जीविते मरणे वृथा ॥ ४४ ॥  
  
व्यास उवाच  
दुर्मुखस्य वचः श्रुत्वा बाष्कलो वाक्यमब्रवीत् ।  
प्रणतः प्राञ्जलिर्भूत्वा राजानं वाक्यकोविदः ॥ ४५ ॥  
बाष्कल उवाच  
राजंश्चिन्ता न कर्तव्या कार्येऽस्मिन्कातरप्रिये ।  
अहमेको हनिष्यामि चण्डीं चञ्चललोचनाम् ॥ ४६ ॥  
उत्साहस्तु प्रकर्तव्यः स्थायीभावो रसस्य च ।  
भयानको भवेद्वैरी वीरस्य नृपसत्तम ॥ ४७ ॥  
तस्मात्त्यक्त्वा भयं भूप करिष्ये युद्धमद्‌भुतम् ।  
नयिष्यामि नरेन्द्राहं चण्डिकां यमसादनम् ॥ ४८ ॥  
न बिभेमि यमादिन्द्रात्कुबेराद्वरुणादपि ।  
वायोर्वह्नेस्तथा विष्णोः शङ्कराच्छशिनो रवेः ॥ ४९ ॥  
एकाकिनी तथा नारी किं पुनर्मदगर्विता ।  
अहं तां निहनिष्यामि विशिखैश्च शिलाशितैः ॥ ५० ॥  
पश्य बाहुबलं मेऽद्य विहरस्व यथासुखम् ।  
भवतात्र न गन्तव्यं सङ्ग्रामेऽप्यनया समम् ॥ ५१ ॥  
व्यास उवाच  
एवं ब्रुवति राजेन्द्रं बाष्कले मदगर्विते ।  
प्रणम्य नृपतिं तत्र दुर्धरो वाक्यमब्रवीत् ॥ ५२ ॥  
दुर्धर उवाच  
महिषाहं विजेष्यामि देवीं देवविनिर्मिताम् ।  
अष्टादशभुजां रम्यां कारणाच्च समागताम् ॥ ५३ ॥  
राजन् भीषयितुं त्वां वै मायैषा निर्मिता सुरैः ।  
विभीषिकेयं विज्ञाय त्यज मोहं मनोगतम् ॥ ५४ ॥  
राजनीतिरियं राजन् मन्त्रिकृत्यं तथा शृणु ।  
सात्त्विका राजसाः केचित्तामसाश्च तथापरे ॥ ५५ ॥  
मन्त्रिणस्त्रिविधा लोके भवन्ति दानवाधिप ।  
सात्त्विकाः प्रभुकार्याणि साधयन्ति स्वशक्तिभिः ॥ ५६ ॥  
आत्मकृत्यं प्रकुर्वन्ति स्वामिकार्याविरोधतः ।  
एकचित्ता धर्मपरा मन्त्रशास्त्रविशारदाः ॥ ५७ ॥  
राजसा भिन्नचित्ताश्च स्वकार्यनिरताः सदा ।  
कदाचित्स्वामिकार्यं ते प्रकुर्वन्ति यदृच्छया ॥ ५८ ॥  
तामसा लोभनिरताः स्वकार्यनिरताः सदा ।  
प्रभुकार्यं विनाश्यैव स्वकार्यं साधयन्ति ते ॥ ५९ ॥  
समये ते विभिद्यन्ते परैस्तु परिवञ्चिताः ।  
स्वच्छिद्रं शत्रुपक्षीयान्निर्दिशन्ति गृहस्थिताः ॥ ६० ॥  
कार्यभेदकरा नित्यं कोशगुप्तासिवत्सदा ।  
सङ्ग्रामेऽथ समुत्पन्ने भीषयन्ति प्रभुं सदा ॥ ६१ ॥  
विश्वासस्तु न कर्तव्यस्तेषां राजन् कदाचन ।  
विश्वासे कार्यहानिः स्यान्मन्त्रहानिः सदैव हि ॥ ६२ ॥  
खलाः किं किं न कुर्वन्ति विश्वस्ता लोभतत्पराः ।  
तामसाः पापनिरता बुद्धिहीनाः शठास्तथा ॥ ६३ ॥  
तस्मात्कार्यं करिष्यामि गत्वाहं रणमस्तके ।  
चिन्ता त्वया न कर्तव्या सर्वथा नृपसत्तम ॥ ६४ ॥  
गृहीत्वा तां दुराचारामागमिष्यामि सत्वरः ।  
पश्य मेऽद्य बलं धैर्यं प्रभुकार्यं स्वशक्तितः ॥ ६५ ॥  
इति श्रीमद्देवीभागवते महायुराणेऽष्टादशसाहस्र्यां संहितायां  
पञ्चमस्कन्धे देवीपराजयकरणाय दुर्धरप्रबोधवचनं नाम द्वादशोऽध्यायः ॥ १२ ॥
