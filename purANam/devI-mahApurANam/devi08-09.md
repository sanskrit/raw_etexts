श्रीनारायण उवाच  
हरिवर्षे च भगवान्नृहरिः पापनाशनः ।  
वर्तते योगयुक्तात्मा भक्तानुग्रहकारकः ॥ १ ॥  
तस्य तद्दयितं रूपं महाभागवतोऽसुरः ।  
पश्यन्भक्तिसमायुक्तः स्तौति तद्गुणतत्त्ववित् ॥ २ ॥  
प्रह्लाद उवाच  
ॐ नमो भगवते नरसिंहाय नमस्तेजस्तेजसे  
आविराविर्भव वज्रदंष्ट्र कर्माशयान् रन्धय रन्धय  
तमो ग्रस ग्रस ॐ स्वाहा । अभयं ममात्मनि  
भूयिष्ठाः ॥ ॐ क्षौं ॥  
स्वस्त्यस्तु विश्वस्य खलः प्रसीदतां  
     ध्यायन्तु भूतानि शिवं मिथो धिया ।  
मनश्च भद्रं भजतादधोक्षजे  
     आवेश्यतां नो मतिरप्यहैतुकी ॥ ३ ॥  
मागारदारात्मजवित्तबन्धुषु  
     सङ्गो यदि स्याद्भगवत्प्रियेषु नः ।  
यः प्राणवृत्त्या परितुष्ट आत्मवान्  
     सिद्ध्यत्यदूरान्न तथेन्द्रियप्रियः ॥ ४ ॥  
यत्सङ्गलब्धं निजवीर्यवैभवं  
     तीर्थं मुहुः संस्पृशतां हि मानसम् ।  
हरत्यजोऽन्तः श्रुतिभिर्गतोऽङ्गजं  
     को वै न सेवेत मुकुन्दविक्रमम् ॥ ५ ॥  
यस्यास्ति भक्तिर्भगवत्यकिञ्चना  
     सर्वैर्गुणैस्तत्र समासते सुराः ।  
हरावभक्तस्य कुतो महद्गुणा  
     मनोरथेनासति धावतो बहिः ॥ ६ ॥  
हरिर्हि साक्षाद्भगवाञ्छरीरिणा-  
     मात्मा झषाणामिव तोयमीप्सितम् ।  
हित्वा महांस्तं यदि सज्जते गृहे  
     तदा महत्त्वं वयसा दम्पतीनाम् ॥ ७ ॥  
तस्माद्‌रजोरागविषादमन्यु-  
     मानस्पृहाभयदैन्याधिमूलम् ।  
हित्वा गृहं संसृतिचक्रवालं  
     नृसिंहपादं भजतां कुतो भयम् ॥ ८ ॥  
एवं दैत्यपतिः सोऽपि भक्त्यानुदिनमीडते ।  
नृहरिं पापमातङ्गहरिं हृत्पद्मवासिनम् ॥ ९ ॥  
केतुमाले च वर्षे हि भगवान्स्मररूपधृक् ।  
आस्ते तद्वर्षनाथानां पूजनीयश्च सर्वदा ॥ १० ॥  
एतेनोपासते स्तोत्रजालेन च रमाब्धिजा ।  
तद्वर्षनाथा सततं महतां मानदायिका ॥ ११ ॥  
रमोवाच  
ओं ह्रां ह्रीं ह्रूं स्म नमो भगवते  
हृषीकेशाय सर्वगुणविशेषैर्विलक्षितात्मने  
आकूतीनां चित्तीनां चेतसां विशेषाणां चाधिपतये  
षोडशकलाय छन्दोमयायान्नमयायामृतमयाय
सर्वमयाय महसे ओजसे बलाय कान्ताय  
     कामाय नमस्ते उभयत्र भूयात् ।  
स्त्रियो व्रतैस्त्वां हृषीकेश्वरं स्वतो  
     ह्याराध्य लोके पतिमाशासतेऽन्यम् ।  
तासां न ते वै परिपान्त्यपत्यं  
     प्रियं धनायूंषि यतोऽस्वतन्त्राः ॥ १२ ॥  
स वै पतिः स्यादकुतोभयः स्वतः  
     समन्ततः पाति भयातुरं जनम् ।  
स एक एवेतरथा मिथो भयं  
     नैवात्मलाभादधिमन्यते परम् ॥ १३ ॥  
या तस्य ते पादसरोरुहार्हणं  
     न कामयेत्साखिलकामलम्पटा ।  
तदेव रासीप्सितमीप्सितोऽर्चितो  
     यद्भग्नयाञ्चा भगवन् प्रतप्यते ॥ १४ ॥  
मत्प्राप्तयेऽजेशसुरासुरादय-  
     स्तप्यन्त उग्रं तप ऐन्द्रिये धियः ।  
ऋते भवत्पादपरायणान्न मां  
     विदन्त्यहं त्वद्धृदया यतोऽजित ॥ १५ ॥  
स त्वं ममाप्यच्युत शीर्ष्णि वन्दितं  
     कराम्बुजं यत्त्वदधायि सात्वताम् ।  
बिभर्षि मां लक्ष्य वरेण्य मायया  
     क ईश्वरस्येहितमूहितुं विभुः ॥ १६ ॥  
एवं कामं स्तुवन्त्येव लोकबन्धुस्वरूपिणम् ।  
प्रजापतिमुखा वर्षनाथाः कामस्य सिद्धये ॥ १७ ॥  
रम्यके नामवर्षे च मूर्तिं भगवतः पराम् ।  
मात्स्यां देवासुरैर्वन्द्यां मनुः स्तौति निरन्तरम् ॥ १८ ॥  
मनुरुवाच  
ॐ नमो भगवते मुख्यतमाय नमः सत्त्वाय  
प्राणायौजसे बलाय महामत्स्याय नमः ।  
अन्तर्बहिश्चाखिललोकपालकै-  
रदृष्टरूपो विचरस्युरुस्वनः ।  
स ईश्वरस्त्वं य इदं वशे नय-  
न्नाम्ना यथा दारुमयीं नरः स्त्रियम् ॥ १९ ॥  
यं लोकपालाः किल मत्सरज्वरा  
हित्वा यतन्तोऽपि पृथक् समेत्य च ।  
पातुं न शेकुर्द्विपदश्चतुष्पदः  
सरीसृपं स्थाणु यदत्र दृश्यते ॥ २० ॥  
भवान् युगान्तार्णव ऊर्मिमालिनि  
क्षोणीमिमामोषधिवीरुधां निधिम् ।  
मया सहोरुक्रम तेऽज ओजसा  
तस्मै जगत्प्राणगणात्मने नमः ॥ २१ ॥  
एवं स्तौति च देवेशं मनुः पार्थिवसत्तमः ।  
मत्स्यावतारं देवेशं संशयच्छेदकारणम् ॥ २२ ॥  
ध्यानयोगेन देवस्य निर्धूताशेषकल्मषः ।  
आस्ते परिचरन्भक्त्या महाभागवतोत्तमः ॥ २३ ॥  
इति श्रीमद्देवीभागवते महापुराणेऽष्टादशसाहस्र्यां संहितायामष्टमस्कन्धे  
भुवनकोशवर्णने हरिवर्षकेतुमालरम्यकवर्षवर्णनं नाम नवमोऽध्यायः ॥ ९ ॥
