सूत उवाच  
शृण्वन्तु सम्प्रवक्ष्यामि पुराणानि मुनीश्वराः ।  
यथाश्रुतानि तत्त्वेन व्यासात्सत्यवतीसुतात् ॥ १ ॥  
मद्वयं भद्वयं चैव ब्रत्रयं वचतुष्टयम् ।  
अनापलिङ्गकूस्कानि पुराणानि पृथक्पृथक् ॥ २ ॥  
चतुर्दशसहस्रं च मत्स्यमाद्यं प्रकीर्तितम् । ॥  
तथा ग्रहसहस्रं तु मार्कण्डेयं महाद्भुतम् ॥ ३ ॥ ॥  
चतुर्दशसहस्राणि तथा पञ्चशतानि च । ॥  
भविष्यं परिसङ्ख्यातं मुनिभिस्तत्त्वदर्शिभिः ॥ ४ ॥  
अष्टादशसहस्रं वै पुण्यं भागवतं किल ।  
तथा चायुतसङ्ख्याकं पुराणं ब्रह्मसञ्ज्ञकम् ॥ ५ ॥  
द्वादशैव सहस्राणि ब्रह्माण्डं च शताधिकम् ।  
तथाष्टादशसाहस्रं ब्रह्मवैवर्तमेव च ॥ ६ ॥  
अयुतं वामनाख्यं च वायव्यं षट्शतानि च ।  
चतुर्विंशतिसङ्ख्यातः सहस्राणि तु शौनक ॥ ७ ॥  
त्रयोविंशतिसाहस्रं वैष्णवं परमाद्भुतम् ।  
चतुर्विंशतिसाहस्रं वाराहं परमाद्भुतम् ॥ ८ ॥  
षोडशैव सहस्राणि पुराणं चाग्निसञ्ज्ञितम् ।  
पञ्चविंशतिसाहस्रं नारदं परमं मतम् ॥ ९ ॥  
पञ्चपञ्चाशत्साहस्रं पद्माख्यं विपुलं मतम् ।  
एकादशसहस्राणि लिङ्गाख्यं चातिविस्मृतम् ॥ १० ॥  
एकोनविंशत्साहस्रं गारुडं हरिभाषितम् ।  
सप्तदशसहस्रं च पुराणं कूर्मभाषितम् ॥ ११ ॥  
एकाशीतिसहस्राणि स्कन्दाख्यं परमाद्भुतम् ।  
पुराणाख्या च सङ्ख्या च विस्तरेण मयानघाः ॥ १२ ॥  
तथैवोपपुराणानि शृण्वन्तु ऋषिसत्तमाः ।  
सनत्कुमारं प्रथमं नारसिंहं ततः परम् ॥ १३ ॥  
नारदीयं शिवं चैव दौर्वाससमनुत्तमम् ।  
कापिलं मानवं चैव तथा चौशनसं स्मृतम् ॥ १४ ॥  
वारुणं कालिकाख्यं च साम्बं नन्दिकृतं शुभम् ।  
सौरं पाराशरप्रोक्तमादित्यं चातिविस्तरम् ॥ १५ ॥  
माहेश्वरं भागवतं वासिष्ठं च सविस्तरम् ।  
एतान्युपपुराणानि कथितानि महात्मभिः ॥ १६ ॥  
अष्टादश पुराणानि कृत्वा सत्यवतीसुतः ।  
भारताख्यानमतुलं चक्रे तदुपबृंहितम् ॥ १७ ॥  
मन्वन्तरेषु सर्वेषु द्वापरे द्वापरे युगे ।  
प्रादुःकरोति धर्मार्थी पुराणानि यथाविधि ॥ १८ ॥  
द्वापरे द्वापरे विष्ण्णुर्व्यासरूपेण सर्वदा ।  
वेदमेकं स बहुधा कुरुते हितकाम्यया ॥ १९ ॥  
अल्पायुषोऽल्पबुद्धींश्च विप्रान्ज्ञात्वा कलावथ ।  
पुराणसंहितां पुण्यां कुरुतेऽसौ युगे युगे ॥ २० ॥  
स्त्रीशूद्रद्विजबन्धूनां न वेदश्रवणं मतम् ।  
तेषामेव हितार्थाय पुराणानि कृतानि च ॥ २१ ॥  
मन्वन्तरे सप्तमेऽत्र शुभे वैवस्वताभिधे ।  
अष्टाविंशतिमे प्राप्ते द्वापरे मुनिसत्तमाः ॥ २२ ॥  
व्यासः सत्यवतीसूनुर्गुरुर्मे धर्मवित्तमः ।  
एकोनत्रिंशत्सम्प्राप्ते द्रौणिर्व्यासो भविष्यति ॥ २३ ॥  
अतीतास्तु तथा व्यासाः सप्तविंशतिरेव च ।  
पुराणसंहितास्तैस्तु कथितास्तु युगे युगे ॥ २४ ॥  
ऋषय ऊचुः  
ब्रूहि सूत महाभाग व्यासाः पूर्वयुगोद्भवाः ।  
वक्तारस्तु पुराणानां द्वापरे द्वापरे युगे ॥ २५ ॥
सूत उवाच  
द्वापरे प्रथमे व्यस्ताः स्वयं वेदाः स्वयम्भुवा ।  
प्रजापतिर्द्वितीये तु द्वापरे व्यासकार्यकृत् ॥ २६ ॥  
तृतीये चोशना व्यासश्चतुर्थे तु बृहस्पतिः ।  
पञ्चमे सविता व्यासः षष्ठे मृत्युस्तथापरे ॥ २७ ॥  
मघवा सप्तमे प्राप्ते वसिष्ठस्त्वष्टमे स्मृतः ।  
सारस्वतस्तु नवमे त्रिधामा दशमे तथा ॥ २८ ॥  
एकादशेऽथ त्रिवृषो भरद्वाजस्ततः परम् ।  
त्रयोदशे चान्तरिक्षो धर्मश्चापि चतुर्दशे ॥ २९ ॥  
त्रय्यारुणिः पञ्चदशे षोडशे तु धनञ्जयः ।  
मेधातिथिः सप्तदशे व्रती ह्यष्टादशे तथा ॥ ३० ॥  
अत्रिरेकोनविंशेऽथ गौतमस्तु ततः परम् ।  
उत्तमश्चैकविंशेऽथ हर्यात्मा परिकीर्तितः ॥ ३१ ॥  
वेनो वाजश्रवाश्चैव सोमोऽमुष्यायणस्तथा ।  
तृणबिन्दुस्तथा व्यासो भार्गवस्तु ततः परम् ॥ ३२ ॥  
ततः शक्तिर्जातुकर्ण्यः कृष्णद्वैपायनस्ततः ।  
अष्टाविंशतिसङ्ख्येयं कथिता या मया श्रुता ॥ ३३ ॥  
कृष्णद्वैपायनात्प्रोक्तं पुराणं च मया श्रुतम् ।  
श्रीमद्भागवतं पुण्यं सर्वदुःखौघनाशनम् ॥ ३४ ॥  
कामदं मोक्षदं चैव वेदार्थपरिबृंहितम् ।  
सर्वागमरसारामं मुमुक्षूणां सदा प्रियम् ॥ ३५ ॥  
व्यासेन कृत्वातिशुभं पुराणं  
     शुकाय पुत्राय महात्मने यत् ।  
वैराग्ययुक्ताय च पाठितं वै  
     विज्ञाय चैवारणिसम्भवाय ॥ ३६ ॥  
श्रुतं मया तत्र तथा गृहीतं  
     यथार्थवद्‌व्यासमुखान्मुनीन्द्राः ।  
पुराणगुह्यं सकलं समेतं  
     गुरोः प्रसादात्करुणानिधेश्च ॥ ३७ ॥  
सूतेन पृष्टः सकलं जगाद  
     द्वैपायनस्तत्र पुराणगुह्यम् ।  
अयोनिजेनाद्‌भुतबुद्धिना वै  
     श्रुतं मया तत्र महाप्रभावम् ॥ ३८ ॥  
श्रीमद्भागवतामराङ्घ्रिपफलास्वादादरः सत्तमाः  
संसारार्णवदुर्विगाह्यसलिलं सन्तर्तुकामः शुकः ।  
नानाख्यानरसालयं श्रुतिपुटैः प्रेम्णाशृणोदद्‌भुतं  
तच्छ्रुत्वा न विमुच्यते कलिभयादेवंविधः कः क्षितौ ॥ ३९ ॥  
पापीयानपि वेदधर्मरहितः स्वाचारहीनाशयो ॥  
व्याजेनापि शृणोति यः परमिदं श्रीमत्पुराणोत्तमम् ।  
भुक्त्या भोगकलापमत्र विपुलं देहावसानेऽचलं  
योगिप्राप्यमवाप्नुयाद्भगवतीनामाङ्‌कितं सुन्दरम् ॥ ४० ॥  
या निर्गुणा हरिहरादिभिरप्यलभ्या  
     विद्या सतां प्रियतमाथ समाधिगम्या ।  
सा तस्य चित्तकुहरे प्रकरोति भावं  
     यः संशृणोति सततं तु सतीपुराणम् ॥ ४१ ॥  
सम्प्राप्य मानुषभवं सकलाङ्गयुक्तं  
     पोतं भवार्णवजलोत्तरणाय कामम् ।  
सम्प्राप्य वाचकमहो न शृणोति मूढः  
     स वञ्चितोऽत्र विधिना सुखदं पुराणम् ॥ ४२ ॥  
यः प्राप्य कर्णयुगलं पटुमानुषत्वे  
     रागी शृणोति सततं च परापवादान् ।  
सर्वार्थदं रसनिधिं विमलं पुराणं  
     नष्टः कुतो न शृणुते भुवि मन्दबुद्धिः ॥ ४३ ॥
