व्यास उवाच  
कृत्वा हास्यं ततो देवी तमुवाच विशाम्पते ।  
मेघगम्भीरया वाचा युक्तियुक्तमिदं वचः ॥ १ ॥  
पूर्वमेव मया प्रोक्तं मन्दात्मन् किं विकत्थसे ।  
दूतस्याग्रे यथायोग्यं वचनं हितसंयुतम् ॥ २ ॥  
सदृशो मम रूपेण बलेन विभवेन च ।  
त्रिलोक्यां यदि कोऽपि स्यात्तं पतिं प्रवृणोम्यहम् ॥ ३ ॥  
ब्रूहि शुम्भं निशुम्भञ्च प्रतिज्ञा मे पुरा कृता ।  
तस्माद्युध्यस्व जित्वा मां विवाहं विधिवत्कुरु ॥ ४ ॥  
त्वं वै तदाज्ञया प्राप्तस्तस्य कार्यार्थसिद्धये ।  
सङ्ग्रामं कुरु पातालं गच्छ वा पतिना सह ॥ ५ ॥  
व्यास उवाच  
तच्छ्रुत्वा वचनं देव्याः स दैत्योऽमर्षपूरितः ।  
मुमोच तरसा बाणान्सिंहस्योपरि दारुणान् ॥ ६ ॥  
अम्बिका ताच्छरान्वीक्ष्य गगने पन्नगोपमान् ।  
चिच्छेद सायकैस्तीक्ष्णैर्लघुहस्ततया क्षणात् ॥ ७ ॥  
अन्यैर्जघान विशिखै रक्तबीजं महासुरम् ।  
अम्बिकाचापनिर्मुक्तैः कर्णाकृष्टैः शिलाशितैः ॥ ८ ॥  
देवीबाणहतः पापो मूर्च्छामाप रथोपरि ।  
पतिते रक्तबीजे तु हाहाकारो महानभूत् ॥ ९ ॥  
सैनिकाश्चुक्रुशुः सर्वे हताः स्म इति चाब्रुवन् ।  
ततो बुम्बारवं श्रुत्वा शुम्भः परमदारुणम् ॥ १० ॥  
उद्योगं सर्वसैन्यानां दैत्यानामादिदेश ह ।  
शुम्भ उवाच  
निर्यान्तु दानवाः सर्वे काम्बोजाः स्वबलैर्वृताः ॥ ११ ॥  
अन्येऽप्यतिबलाः शूराः कालकेया विशेषतः ।  
व्यास उवाच  
इत्याज्ञप्तं बलं सर्वं शुम्भेन च चतुर्विधम् ॥ १२ ॥  
निर्जगाम मदाऽऽविष्टं देवीसमरमण्डले ।  
तमागतं समालोक्य चण्डिका दानवं बलम् ॥ १३ ॥  
घण्टानादं चकाराशु भीषणं भयदं मुहुः ।  
ज्यास्वनं शङ्खनादञ्च चकार जगदम्बिका ॥ १४ ॥  
तेन नादेन सा जाता काली विस्तारितानना ।  
श्रुत्वा तन्निनदं घोरं सिंहो देव्याश्च वाहनम् ॥ १५ ॥  
जगर्ज सोऽपि बलवाञ्जनयन्भयमद्‌भुतम् ।  
तन्निनादमुपश्रुत्य दानवाः क्रोधमूर्च्छिताः ॥ १६ ॥  
सर्वे चिक्षिपुरस्त्राणि देवीं प्रति महाबलाः ।  
तस्मिन्नेवायते युद्धे दारुणे लोमहर्षणे ॥ १७ ॥  
ब्रह्मादीनाञ्च देवानां शक्तयश्चण्डिकां ययुः ।  
यस्य देवस्य यद्‌रूपं यथा भूषणवाहनम् ॥ १८ ॥  
तादृग्‌रूपास्तदा देव्यः प्रययुः समराङ्गणे ।  
ब्रह्माणी वरटारूढा साक्षसूत्रकमण्डलुः ॥ १९ ॥  
आगता ब्रह्मणः शक्तिर्ब्रह्माणीति प्रतिश्रुता ।  
वैष्णवी गरुडारूढा शङ्खचक्रगदाधरा ॥ २० ॥  
पद्महस्ता समायाता पीताम्बरविभूषिता ।  
शाङ्करी तु वृषारूढा त्रिशूलवरधारिणी ॥ २१ ॥  
अर्धचन्द्रधरा देवी तथाहिवलया शिवा ।  
कौमारी शिखिसंरूढा शक्तिहस्ता वरानना ॥ २२ ॥  
युद्धकामा समायाता कार्तिकेयस्वरूपिणी ।  
इन्द्राणी सुष्ठुवदना सुश्वेतगजवाहना ॥ २३ ॥  
वज्रहस्तातिरोषाढ्या सङ्ग्रामाभिमुखी ययौ ।  
वाराही शूकराकारा प्रौढप्रेतासना मता ॥ २४ ॥  
नारसिंही नृसिंहस्य बिभ्रती सदृशं वपुः ।  
याम्या च महिषारूढा दण्डहस्ता भयप्रदा ॥ २५ ॥  
समायाताथ सङ्ग्रामे यमरूपा शुचिस्मिता ।  
तथैव वारुणी शक्तिः कौबेरी च मदोत्कटा ॥ २६ ॥  
एवंविधास्तथाऽऽकारा ययुः स्वस्वबलैर्वृताः ।  
आगतास्ताः समालोक्य देवी मुदमवाप च ॥ २७ ॥  
स्वस्था मुमुदिरे देवा दैत्याश्च भयमाययुः ।  
ताभिः परिवृतस्तत्र शङ्करो लोकशङ्करः ॥ २८ ॥  
समागम्य च सङ्ग्रामे चण्डिकामित्युवाच ह ।  
हन्यन्तामसुराः शीघ्रं देवानां कार्यसिद्धये ॥ २९ ॥  
निशुम्भं चैव शुम्भं च ये चान्ये दानवाः स्थिताः ।  
हत्वा दैत्यबलं सर्वं कृत्वा च निर्भयं जगत् ॥ ३० ॥  
स्वानि स्वानि च धिष्ण्यानि समागच्छन्तु शक्तयः ।  
देवा यज्ञभुजः सन्तु ब्राह्मणा यजने रताः ॥ ३१ ॥  
प्राणिनः सन्तु सन्तुष्टाः सर्वे स्थावरजङ्गमाः ।
शमं यान्तु तथोत्पाता ईतयश्च तथा पुनः ॥ ३२ ॥  
घनाः काले प्रवर्षन्तु कृषिर्बहुफला तथा ।  
व्यास उवाच  
एवं ब्रुवति देवेशे शङ्करे लोकशङ्करे ॥ ३३ ॥  
चण्डिकाया शरीरात्तु निर्गता शक्तिरद्‌भुता ।  
भीषणातिप्रचण्डा च शिवाशतनिनादिनी ॥ ३४ ॥  
घोररूपाथ पञ्चास्यमित्युवाच स्मितानना ।  
देवदेव व्रजाशु त्वं दैत्यानामधिपं प्रति ॥ ३५ ॥  
दूतत्वं कुरु कामारे ब्रूहि शुम्भं स्मराकुलम् ।  
निशुम्भञ्च मदोत्सिक्तं वचनान्मम शङ्कर ॥ ३६ ॥  
मुक्त्वा त्रिविष्टपं यात यूयं पातालमाशु वै ।  
देवाः स्वर्गे सुखं यान्तु तुराषाट् स्वासनं शभम् ॥ ३७ ॥  
प्राप्नोतु त्रिदिवं स्थानं यज्ञभागांश्च देवताः ।  
जीवितेच्छा च युष्माकं यदि स्यात्तु महत्तरा ॥ ३८ ॥  
तर्हि गच्छत पातालं तरसा यत्र दानवाः ।  
अथवा बलमास्थाय युद्धेच्छा मरणाय चेत् ॥ ३९ ॥  
तदाऽऽगच्छन्तु तृप्यन्तु मच्छिवाः पिशितेन वः ।  
व्यास उवाच  
तच्छ्रुत्वा वचनं तस्याः शूलपाणिस्त्वरान्वितः ॥ ४० ॥  
गत्वाऽऽह दैत्यराजानं शुम्भं सदसि संस्थितम् ।  
शिव उवाच  
राजन् दूतोऽहमम्बायास्त्रिपुरान्तकरो हरः ॥ ४१ ॥  
त्वत्सकाशमिहायातो हितं कर्तुं तवाखिलम् ।  
त्यक्त्वा स्वर्गं तथा भूमिं यूयं गच्छत सत्वरम् ॥ ४२ ॥  
पातालं यत्र प्रह्लादो बलिश्च बलिनां वरः ।  
अथवा मरणेच्छा चेत्तर्ह्यागच्छत सत्वरम् ॥ ४३ ॥  
सङ्ग्रामे वो हनिष्यामि सर्वानेवाहमाशु वै ।  
इत्युवाच महाराज्ञी युष्मत्कल्याणहेतवे ॥ ४४ ॥  
व्यास उवाच  
इति दैत्यवरान्देवीवाक्यं पीयूषसन्निभम् ।  
हितकृच्छ्रावयित्वा स प्रत्यायातश्च शूलभृत् ॥ ४५ ॥  
ययासौ प्रेरितः शम्भुर्दूतत्वे दानवान्प्रति ।  
शिवदूतीति विख्याता जाता त्रिभुवनेऽखिले ॥ ४६ ॥  
तेऽपि श्रुत्वा वचो देव्याः शङ्करोक्तं तुदुष्करम् ।  
युद्धाय निर्ययुः शीघ्रं दंशिताः शस्त्रपाणयः ॥ ४७ ॥  
तरसा रणमागत्य चण्डिकां प्रति दानवाः ।  
निर्जघ्नुश्च शरैस्तीक्ष्णैः कर्णाकृष्टैः शिलाशितैः ॥ ४८ ॥  
कालिका शूलपातैस्तान् गदाशक्तिविदारितान् ।  
कुर्वन्ती व्यचरत्तत्र भक्षयन्ती च दानवान् ॥ ४९ ॥  
कमण्डलुजलाक्षेपगतप्राणान् महाबलान् ।  
ब्रह्माणी चाकरोत्तत्र दानवान्समराङ्गणे ॥ ५० ॥  
माहेश्वरी वृषारूढा त्रिशूलेनातिरंहसा ।  
जघान दानवान्सङ्ख्ये पातयामास भूतले ॥ ५१ ॥  
वैष्णवी चक्रपातेन गदापातेन दानवान् ।  
गतप्राणांश्चकाराशु चोत्तमाङ्गविवर्जितान् ॥ ५२ ॥  
ऐन्द्री वज्रप्रहारेण पातयामास भूतले ।  
ऐरावतकराघातपीडितान्दैत्यपुङ्गवान् ॥ ५३ ॥  
वाराही तुण्डघातेन दंष्ट्राग्रपातनेन च ।  
जघान क्रोधसंयुक्ता शतशो दैत्यदानवान् ॥ ५४ ॥  
नारसिंही नखैस्तीव्रैर्दारितान्दैत्यपुङ्गवान् ।  
भक्षयन्ती चचाराजौ ननाद च मुहुर्मुहुः ॥ ५५ ॥  
शिवदूती अट्टहासैः पातयामास भूतले ।  
तांश्चखादाथ चामुण्डा कालिका च त्वरान्विता ॥ ५६ ॥  
शिखिसंस्था च कौमारी कर्णाकृष्टैः शिलाशितैः ।  
निजघान रणे शत्रून्देवानां च हिताय वै ॥ ५७ ॥  
वारुणी पाशसम्बद्धान्दैत्यान्समरमस्तके ।  
पातयामास तत्पृष्ठे मूर्च्छितान्गतचेतनान् ॥ ५८ ॥  
एवं मातृगणेनाजावतिवीर्यपराक्रमम् ।  
मर्दितं दानवं सैन्यं पलायनपरं ह्यभूत् ॥ ५९ ॥  
बुम्बारवस्तु सुमहानभूत्तत्र बलार्णवे ।  
पुष्पवृष्टिं तदा देवाश्चक्रुर्देव्या गणोपरि ॥ ६० ॥  
तच्छ्रुत्वा निनदं घोरं जयशब्दं च दानवाः ।  
रक्तबीजश्चुकोपाशु दृष्ट्वा दैत्यान्पलायितान् ॥ ६१ ॥  
गर्जमानांस्तथा देवान्वीक्ष्य दैत्यो महाबलः ।  
रक्तबीजस्तु तेजस्वी रणमभ्याययौ तदा ॥ ६२ ॥  
सायुधो रथसंविष्टः कुर्वञ्ज्याशब्दमद्‌भुतम् ।  
आजगाम तदा देवीं क्रोधरक्तेक्षणोद्यतः ॥ ६३ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
पञ्चमस्कन्धे रक्तबीजेन देव्या युद्धवर्णनं नामाष्टाविशोऽध्यायः ॥ २८ ॥
