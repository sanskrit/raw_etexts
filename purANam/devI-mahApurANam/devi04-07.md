व्यास उवाच  
इत्याकर्ण्य वचस्तासां धर्मपुत्रः प्रतापवान् ।  
विमर्शमकरोच्चित्ते किं कर्तव्यं मयाधुना ॥ १ ॥  
हास्योऽहं मुनिवृन्देषु भविष्याम्यद्य सङ्गमात् ।  
अहङ्कारादिदं प्राप्तं दुःखं नात्र विचारणा ।  
मूलं धर्मविनाशस्य प्रथमं यदहङ्कृतिः ॥ २ ॥  
मूलं संसारवृक्षस्य यतः प्रोक्तो महात्मभिः ।  
दृष्ट्वा मौनं समाधाय न स्थितोऽहं समागतम् ॥ ३ ॥  
वाराङ्गनागणं जुष्टं तेनासं दुःखभाजनम् ।  
उत्पादितास्तथा नार्यो मया धर्मव्ययेन वै ॥ ४ ॥  
तास्तु मां बाधितुं वृत्ताः कामार्ताः प्रमदोत्तमाः ।  
ऊर्णनाभिरिवाद्याहं जालेन स्वकृतेन वै ॥ ५ ॥  
बद्धोऽस्मि सुदृढेनात्र किं कर्तव्यमतः परम् ।  
यदि चिन्तां समुत्सृज्य सन्त्यजाम्यबला इमाः ॥ ६ ॥  
शप्त्वा भ्रष्टा व्रजिष्यन्ति सर्वा भग्नमनोरथाः ।  
मुक्तोऽहं सञ्चरिष्यामि विजने परमं तपः ॥ ७ ॥  
तस्मात्क्रोधं समुत्पाद्य त्यक्ष्यामि सुन्दरीगणम् ।  
व्यास उवाच  
इति सञ्चिन्त्य मनसा मुनिर्नारायणस्तदा ॥ ८ ॥  
विमर्शमकरोच्चित्ते सुखोत्पादनसाधने ।  
द्वितीयोऽयं महाशत्रुः क्रोधः सन्तापकारकः ॥ ९ ॥  
कामादप्यधिको लोके लोभादपि च दारुणः ।  
क्रोधाभिभूतः कुरुते हिंसां प्राणविघातिनीम् ॥ १० ॥  
दुःखदां सर्वभूतानां नरकारामदीर्घिकाम् ।  
यथाग्निर्घर्षणाज्जातः पादपं प्रदहेत्तथा ॥ ११ ॥  
देहोत्पन्नस्तथा क्रोधो देहं दहति दारुणः ।  
व्यास उवाच  
इति सञ्चिन्त्यमानं तं भ्रातरं दीनमानसम् ॥ १२ ॥  
उवाच वचनं तथ्यं नरो धर्मसुतोऽनुजः ।  
नर उवाच  
नारायण महाभाग कोपं यच्छ महामते ॥ १३ ॥  
शान्तं भावं समाश्रित्य नाशयाहङ्कृतिं पराम् ।  
पुराहङ्कारदोषेण तपो नष्टं किलावयोः ॥ १४ ॥  
सङ्ग्रामश्चाभवत्ताभ्यां भावाभ्यामसुरेण ह ।  
दिव्यवर्षसहस्रं तु प्रह्लादेन महाद्‌भुतम् ॥ १५ ॥  
दुःखं बहुतरं प्राप्तं तत्रावाभ्यां सुरोत्तम ।  
तस्मात्क्रोधं परित्यज्य शान्तो भव मुनीश्वर ॥ १६ ॥  
( शान्तत्वं तपसो मूलं मुनिभिः परिकीर्तितम् ।) ॥  
व्यास उवाच  
इति तस्य वचः श्रुत्वा शान्तोऽभूद्धर्मनन्दनः ।  
जनमेजय उवाच  
संशयोऽयं मुनिश्रेष्ठ प्रह्लादेन महात्मना ॥ १७ ॥  
विष्णुभक्तेन शान्तेन कथं युद्धं कृतं पुरा ।  
कृतवन्तौ कथं युद्धं नरनारायणावृषी ॥ १८ ॥  
तापसौ धर्मपुत्रौ द्वौ सुशान्तमानसावुभौ ।  
समागमः कथं जातस्तयोर्दैत्यसुतस्य च ॥ १९ ॥  
सङ्ग्रामस्तु कथं ताभ्यां कृतस्तेन महात्मना ।  
प्रह्लादोऽप्यतिधर्मात्मा ज्ञानवान्विष्णुतत्परः ॥ २० ॥  
नरनारायणौ तद्वत्तापसौ सत्त्वसंस्थितौ ।  
तेन ताभ्यां समुद्‌भूतं वैरं यदि परस्परम् ॥ २१ ॥  
तदा तपसि धर्मे च श्रम एव हि केवलम् ।  
क्व जपः क्व तपश्चर्या पुरा सत्ययुगेऽपि च ॥ २२ ॥  
तादृशैर्न जितं चित्तं क्रोधाहङ्कारसंवृतम् ।  
न क्रोधो न च मात्सर्यमहङ्काराङ्कुरं विना ॥ २३ ॥  
अहङ्कारात्समुत्पन्नाः कामक्रोधादयः किल ।  
वर्षकोटिसहस्रं तु तपः कृत्वातिदारुणम् ॥ २४ ॥  
अहङ्काराङ्कुरे जाते व्यर्थं भवति सर्वथा ।  
यथा सूर्योदये जाते तमोरूपं न तिष्ठति ॥ २५ ॥  
अहङ्काराङ्कुरस्याग्रे तथा पुण्यं न तिष्ठति ।  
प्रह्लादोऽपि महाभाग हरिणा समयुध्यत ॥ २६ ॥
तदा व्यर्थं कृतं सर्वं सुकृतं किल भूतले ।  
नरनारायणौ शान्तौ विहाय परमं तपः ॥ २७ ॥  
कृतवन्तौ यदा युद्धं क्व शमः सुकृतं पुनः ।  
ईदृग्भ्यां सत्त्वयुक्ताभ्यामजेया यद्यहङ्कृतिः ॥ २८ ॥  
मादृशानाञ्ज का वार्ता मुनेऽहङ्कारसङ्क्षये ।  
अहङ्कारपरित्यक्तो न कोऽप्यस्ति जगत्त्रये ॥ २९ ॥  
न भूतो भविता नैव यस्त्यक्तस्तेन सर्वथा ।  
मुच्यते लोहनिगडैर्बद्धः काष्ठमयैस्तथा ॥ ३० ॥  
अहङ्कारनिबद्धस्तु न कदाचिद्विमुच्यते ।  
अहङ्कारावृतं सर्वं जगत्स्थावरजङ्गमम् ॥ ३१ ॥  
भ्रमत्येव हि संसारे विष्ठामूत्रप्रदूषिते ।  
ब्रह्मज्ञानं कुतस्तावत्संसारे मोहसंवृते ॥ ३२ ॥  
मतं मीमांसकानां वै सम्मतं भाति सुव्रत ।  
महान्तोऽपि सदा युक्ताः कामक्रोधादिभिर्मुने ॥ ३३ ॥  
मादृशानां कलावस्मिन्का कथा मुनिसत्तम ।  
व्यास उवाच  
कार्यं वै कारणाद्‌भिन्नं कथं भवति भारत ॥ ३४ ॥  
कटकं कुण्डलञ्चैव सुवर्णसदृशं भवेत् ।  
अहङ्कारोद्‌भवं सर्वं ब्रह्माण्डं सचराचरम् ॥ ३५ ॥  
पटस्तन्तुवशः प्रोक्तस्तद्वियुक्तः कथं भवेत् ।  
मायागुणैस्त्रिभिः सर्वं रचितं स्थिरजङ्गमम् ॥ ३६ ॥  
सतृणस्तम्बपर्यन्तं का तत्र परिदेवना ।  
ब्रह्मा विष्णुस्तथा रुद्रस्ते चाहङ्कारमोहिताः ॥ ३७ ॥  
भ्रमन्त्यस्मिन्महागाधे संसारे नृपसत्तम ।  
वसिष्ठनारदाद्याश्च मुनयो ज्ञानिनः परम् ॥ ३८ ॥  
तेऽभिभूताः संसरन्ति संसारेऽस्मिन्पुनः पुनः ।  
न कोऽप्यस्ति नृपश्रेष्ठ त्रिषु लोकेषु देहभृत् ॥ ३९ ॥  
एभिर्मायागुणैर्मुक्तः शान्त आत्मसुखे स्थितः ।  
कामक्रोधौ तथा लोभो मोहोऽहङ्कारसम्भवः ॥ ४० ॥  
न मुञ्चन्ति नरं सर्वं देहवन्तं नृपोत्तम ।  
अधीत्य वेदशास्त्राणि पुराणानि विचिन्त्य च ॥ ४१ ॥  
कृत्वा तीर्थाटनं दानं ध्यानञ्चैव सुरार्चनम् ।  
करोति विषयासक्तः सर्वं कर्म च चौरवत् ॥ ४२ ॥  
विचारयति नो पूर्वं काममोहमदान्वितः ।  
कृते युगेऽपि त्रेतायां द्वापरे कुरुनन्दन ॥ ४३ ॥  
विद्धोऽत्रास्ति च धर्मोऽपि का कथाद्य कलौ पुनः ।  
स्पर्धा सदैव सद्रोहा लोभामर्षौ च सर्वदा ॥ ४४ ॥  
एवंविधोऽस्ति संसारो नात्र कार्या विचारणा ।  
साधवो विरला लोके भवन्ति गतमत्सराः ॥ ४५ ॥  
जितक्रोधा जितामर्षा दृष्टान्तार्थं व्यवस्थिताः ।  
राजोवाच  
ते धन्याः कृतपुण्यास्ते मदमोहविवर्जिताः ॥ ४६ ॥  
जितेन्द्रियाः सदाचारा जितं तैर्भुवनत्रयम् ।  
दुनोमि पातकं स्मृत्वा पितुर्मम महात्मनः ॥ ४७ ॥  
कृतस्तपस्विनः कण्ठे मृतसर्पो ह्यघं विना ।  
अतस्तस्य मुनिश्रेष्ठ भविता किं ममाग्रतः ॥ ४८ ॥  
न जाने बुद्धिसम्मोहात्किं वा कार्यं भविष्यति ।  
मधु पश्यति मूढात्मा प्रपातं नैव पश्यति ॥ ४९ ॥  
करोति निन्दितं कर्म नरकान्न बिभेति च ।  
कथं युद्धं पुरा वृत्तं विस्तरात्तद्वदस्व मे ॥ ५० ॥  
प्रह्लादेन यथा चोग्रं नरनारायणस्य वै ।  
प्रह्लादस्तु कथं यातः पातालात्तद्वदस्व मे ॥ ५१ ॥  
सारस्वते महातीर्थे पुण्ये बदरिकाश्रमे ।  
नरनारायणौ शान्तौ तापसौ मुनिसत्तमौ ॥ ५२ ॥  
कृतवन्तौ तथा युद्धं हेतुना केन मानद ।  
वैरं भवति वित्तार्थं दारार्थं वा परस्परम् ॥ ५३ ॥  
एषणारहितौ कस्माच्चक्रतुः प्रधनं महत् ।  
प्रह्लादोऽपि च धर्मात्मा ज्ञात्वा देवौ सनातनौ ॥ ५४ ॥  
कृतवान्स कथं युद्धं नरनारायणौ मुनी ।  
एतद्विस्तरतो ब्रह्मञ्छ्रोतुमिच्छामि कारणम् ॥ ५५ ॥  
इति श्रीमद्देवीभागवते महापुराणेऽष्टादशसाहस्र्यां संहितायां ॥  
चतुर्थस्कन्धे अहङ्कारावर्तनवर्णनं नाम सप्तमोऽध्यायः ॥ ७ ॥
