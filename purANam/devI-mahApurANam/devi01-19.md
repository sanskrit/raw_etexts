शुक उवाच  
सन्देहोऽयं महाराज वर्तते हृदये मम ।  
मायामध्ये वर्तमानः स कथं निःस्पृहो भवेत् ॥ १ ॥  
शास्त्रज्ञानं च सम्प्राप्य नित्यानित्यविचारणम् ।  
त्यजते न मनो मोहं स कथं मुच्यते नरः ॥ २ ॥  
अन्तर्गतं तमश्छेत्तुं शास्त्राद्‌बोधो हि न क्षमः ।  
यथा न नश्यति तमः कृतया दीपवार्तया ॥ ३ ॥  
अद्रोहः सर्वभूतेषु कर्तव्यः सर्वदा बुधैः ।  
स कथं राजशार्दूल गृहस्थस्य भवेत्तथा ॥ ४ ॥  
वित्तैषणा न ते शान्ता तथा राज्यसुखैषणा ।  
जयैषणा च सङ्ग्रामे जीवन्मुक्तः कथं भवेः ॥ ५ ॥  
चौरेषु चौरबुद्धिस्तु साधुबुद्धिस्तु तापसे ।  
स्वपरत्वं तवाप्यस्ति विदेहस्त्वं कथं नृप ॥ ६ ॥  
कटुतीक्ष्णुकषायाम्लरसान्वेत्सि शुभाशुभान् ।  
शुभेषु रमते चित्तं नाशुभेषु तथा नृप ॥ ७ ॥  
जाग्रत्स्वप्नसुषुप्तिश्च तव राजन् भवन्ति हि ।  
अवस्थास्तु यथाकालं तुरीया तु कथं नृप ॥ ८ ॥  
पदात्यश्वरथेभाश्च सर्वे वै वशगा मम ।  
स्वाम्यहं चैव सर्वेषां मन्यसे त्वं न मन्यसे ॥ ९ ॥  
मिष्टमत्सि सदा राजन्मुदितो विमनास्तथा ।  
मालायां च तथा सर्पे समदृक् क्व नृपोत्तम ॥ १० ॥  
विमुक्तस्तु भवेद्‌राजन् समलोष्टाश्मकाञ्चनः ।  
एकात्मबुद्धिः सर्वत्र हितकृत्सर्वजन्तुषु ॥ ११ ॥  
न मेऽद्य रमते चित्तं गृहदारादिषु क्वचित् ।  
एकाकी निःस्पृहोऽत्यर्थं चरेयमिति मे मतिः ॥ १२ ॥  
निःसङ्गो निर्ममः शान्तः पत्रमूलफलाशनः ।  
मृगवद्विचरिष्यामि निर्द्वन्द्वो निष्परिग्रहः ॥ १३ ॥  
किं मे गृहेण वित्तेन भार्यया च सुरूपया ।  
विरागमनसः कामं गुणातीतस्य पार्थिव ॥ १४ ॥  
चिन्त्यसे विविधाकारं नानारागसमाकुलम् ।  
दम्भोऽयं किल ते भाति विमुक्तोऽस्मीति भाषसे ॥ १५ ॥  
कदाचिच्छत्रुजा चिन्ता धनजा च कदाचन ।  
कदाचित्सैन्यजा चिन्ता निश्चिन्तोऽसि कदा नृप ॥ १६ ॥  
वैखानसा ये मुनयो मिताहारा जितव्रताः ।  
तेऽपि मुह्यन्ति संसारे जानन्तोऽपि ह्यसत्यताम् ॥ १७ ॥  
तव वंशसमुत्थानां विदेहा इति भूपते ।  
कुटिलं नाम जानीहि नान्यथेति कदाचन ॥ १८ ॥  
विद्याधरो यथा मूर्खो जन्मान्धस्तु दिवाकरः ।  
लक्ष्मीधरो दरिद्रश्च नाम तेषां निरर्थकम् ॥ १९ ॥  
तव वंशोद्‌भवा ये ये श्रुताः पूर्वे मया नृपाः ।  
विदेहा इति विख्याता नामतः कर्मतो न ते ॥ २० ॥  
निमिनामाभवद्‌राजा पूर्वं तव कुले नृप ।  
यज्ञार्थं स तु राजर्षिर्वसिष्ठं स्वगुरुं मुनिम् ॥ २१ ॥  
निमन्त्रयामास तदा तमुवाच नृपं मुनिः ।  
निमन्त्रितोऽस्मि यज्ञार्थं देवेन्द्रेणाधुना किल ॥ २२ ॥  
कृत्वा तस्य मखं पूर्णं करिष्यामि तवापि वै ।  
तावत्कुरुष्व राजेन्द्र सम्भारं तु शनैः शनैः ॥ २३ ॥  
इत्युक्त्या निर्ययौ सोऽथ महेन्द्रयजने मुनिः ।  
निमिरन्यं गुरुं कृत्वा चकार मखमुत्तमम् ॥ २४ ॥  
तच्छ्रुत्वा कुपितोऽत्यर्थं वसिष्ठो नृपतिं पुनः ।  
शशाप च पतत्वद्य देहस्ते गुरुलोपक ॥ २५ ॥  
राजापि तं शशापाथ तवापि च पतत्वयम् ।  
अन्योन्यशापात्पतितौ तावेव च मया श्रुतम् ॥ २६ ॥  
विदेहेन च राजेन्द्र कथं शप्तो गुरुः स्वयम् ।  
विनोद इव मे चित्ते विभाति नृपसत्तम ॥ २७ ॥  
  
जनक उवाच  
सत्यमुक्तं त्वया नात्र मिथ्या किञ्चिदिदं मतम् ।  
तथापि शृणु विप्रेन्द्र गुरुर्मम सुपूजितः ॥ २८ ॥  
पितुः सङ्गं परित्यज्य त्वं वनं गन्तुमिच्छसि ।  
मृगैः सह सुसम्बन्धो भविता ते न संशयः ॥ २९ ॥  
महाभूतानि सर्वत्र निःसङ्गः क्व भविष्यसि ।  
आहारार्थं सदा चिन्ता निश्चिन्तः स्याः कथं मुने ॥ ३० ॥
दण्डाजिनकृता चिन्ता यथा तव वनेऽपि च ।  
तथैव राज्यचिन्ता मे चिन्तयानस्य वा न वा ॥ ३१ ॥  
विकल्पोपहतस्त्वं वै दूरदेशमुपागतः ।  
न मे विकल्पसन्देहो निर्विकल्पोऽस्मि सर्वथा ॥ ३२ ॥  
सुखं स्वपिमि विप्राहं सुखं भुञ्जामि सर्वथा ।  
न बद्धोऽस्मीति बुद्ध्याहं सर्वदैव सुखी मुने ॥ ३३ ॥  
त्वं तु दुःखी सदैवासि बद्धोऽहमिति शङ्कया ।  
इति शङ्कां परित्यज्य सुखी भव समाहितः ॥ ३४ ॥  
देहोऽयं मम बन्धोऽयं न ममेति च मुक्तता ।  
तथा धनं गृहं राज्यं न ममेति च निश्चयः ॥ ३५ ॥  
सूत उवाच  
तच्छ्रुत्वा वचनं तस्य शुकः प्रीतमनाभवत् ।  
आपृच्छ्य तं जगामाशु व्यासस्याश्रममुत्तमम् ॥ ३६ ॥  
आगच्छन्तं सुतं दृष्ट्वा व्यासोऽपि सुखमाप्तवान् ।  
आलिङ्ग्याघ्राय मूर्धानं पप्रच्छ कुशलं पुनः ॥ ३७ ॥  
स्थितस्तत्राश्रमे रम्ये पितुः पार्श्वे समाहितः ।  
वेदाध्ययनसम्पन्नः सर्वशास्त्रविशारदः ॥ ३८ ॥  
जनकस्य दशां दृष्ट्वा राज्यस्थस्य महात्मनः ।  
स निर्वृतिं परां प्राप्य पितुराश्रमसंस्थितः ॥ ३९ ॥  
पितॄणां सुभगा कन्या पीवरी नाम सुन्दरी ।  
शुकश्चकार पत्नीं तां योगमार्गस्थितोऽपि हि ॥ ४० ॥  
स तस्यां जनयामास पुत्रांश्चतुर एव हि ।  
कृष्णं गौरप्रभं चैव भूरिं देवश्रुतं तथा ॥ ४१ ॥  
कन्यां कीर्तिं समुत्पाद्य व्यासपुत्रः प्रतापवान् ।  
ददौ विभ्राजपुत्राय त्वणहाय महात्मने ॥ ४२ ॥  
अणुहस्य सुतः श्रीमान्ब्रह्मदत्तः प्रतापवान् ।  
ब्रह्मज्ञः पृथिवीपालः शककन्यासमुद्‌भवः ॥ ४३ ॥  
कालेन कियता तत्र नारदस्योपदेशतः ।  
ज्ञानं परमकं प्राप्य योगमार्गमनुत्तमम् ॥ ४४ ॥  
पुत्रे राज्यं निधायाथ गतो बदरिकाश्रमम् ।  
मायाबीजोपदेशेन तस्य ज्ञानं निरर्गलम् ॥ ४५ ॥  
नारदस्य प्रसादेन जातं सद्यो विमुक्तिदम् ।  
कैलासशिखरे रम्ये त्यक्त्वा सङ्गं पितुः शुकः ॥ ४६ ॥  
ध्यानमास्थाय विपुलं स्थितः सङ्गपराङ्मुखः ।  
उत्पपात गिरेः शृङ्गात्सिद्धिं च परमां गतः ॥ ४७ ॥  
आकाशगो महातेजा विरराज यथा रविः ।  
गिरेः शृङ्गं द्विधा जातं शुकस्योत्पतने तदा ॥ ४८ ॥  
उत्पाता बहवो जाताः शुकश्चाकाशगोऽभवत् ।  
अन्तरिक्षे यथा वायुः स्तूयमानः सुरर्षिभिः ॥ ४९ ॥  
तेजसातिविराजन्वै द्वितीय इव भास्करः ।  
व्यासस्तु विरहाक्रान्तः क्रन्दन्पुत्रेति चासकृत् ॥ ५० ॥  
गिरेः शृङ्गे गतस्तत्र शुको यत्र स्थितोऽभवत् ।  
क्रन्दमानं तदा दीनं व्यासं मत्वा श्रमाकुलम् ॥ ५१ ॥  
सर्वभूतगतः साक्षी प्रतिशब्दमदात्तदा ।  
तत्राद्यापि गिरेः शृङ्गे प्रतिशब्दः स्फुटोऽभवत् ॥ ५२ ॥  
रुदन्तं तं समालक्ष्य व्यासं शोकसमन्वितम् ।  
पुत्र पुत्रेति भाषन्तं विरहेण परिप्लुतम् ॥ ५३ ॥  
शिवस्तत्र समागत्य पाराशर्यमबोधयत् ।  
व्यास शोकं मा कुरु त्वं पुत्रस्ते योगवित्तमः ॥ ५४ ॥  
परमां गतिमापन्नो दुर्लभां चाकृतात्मभिः ।  
तस्य शोको न कर्तव्यस्त्वयाशोकं विजानता ॥ ५५ ॥  
कीर्तिस्ते विपुला जाता तेन पुत्रेण चानघ ।  
व्यास उवाच  
न शोको याति देवेश किं करोमि जगत्पते ॥ ५६ ॥  
अतृप्ते लोचने मेऽद्य पुत्रदर्शनलालसे ।  
महादेव उवाच  
छायां द्रक्ष्यसि पुत्रस्य पार्श्वस्थां सुमनोहराम् ॥ ५७ ॥  
तां वीक्ष्य मुनिशार्दूल शोकं जहि परन्तप ।  
सूत उवाच  
तदा ददर्श व्यासस्तु छायां पुत्रस्य सुप्रभाम् ॥ ५८ ॥  
दत्त्वा वरं हरस्तस्मै तत्रैवान्तरधीयत ।  
अन्तर्हिते महादेवे व्यासः स्वाश्रममभ्यगात् ॥ ५९ ॥  
शुकस्य विरहेणापि तप्तः परमदुःखितः ॥ ६० ॥  
इति श्रीमद्देवीभागवते महापुराणेऽष्टादशसाहस्र्यां संहितायां प्रथमस्कन्धे  
शुकस्य विवाहादिकार्यवर्णनं नामैकोनविंशोऽध्यायः ॥ १९ ॥
