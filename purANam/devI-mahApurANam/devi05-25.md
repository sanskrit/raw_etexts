व्यास उवाच  
इत्युक्त्वा विररामासौ वचनं धूम्रलोचनः ।  
प्रत्युवाच तदा काली प्रहस्य ललितं वचः ॥ १ ॥  
विदूषकोऽसि जाल्म त्वं शैलूष इव भाषसे ।  
वृथा मनोरथांश्चित्ते करोषि मधुरं वदन् ॥ २ ॥  
बलवान्बलसंयुक्तः प्रेषितोऽसि दुरात्मना ।  
कुरु युद्धं वृथा वादं मुञ्च मूढमतेऽधुना ॥ ३ ॥  
हत्वा शुम्भं निशुम्भञ्च त्वदन्यान्वा बलाधिकान् ।  
देवी क्रुद्धा शराघातैर्व्रजिष्यति निजालयम् ॥ ४ ॥  
क्वासौ मन्दमतिः शुम्भः क्व वा विश्वविमोहिनी ।  
अयुक्तः खलु संसारे विवाहविधिरेतयोः ॥ ५ ॥  
सिंही किं त्वतिकामार्ता जम्बुकं कुरुते पतिम् ।  
करिणी गर्दभं वापि गवयं सुरभिः किमु ॥ ६ ॥  
गच्छ शुम्भं निशुम्भं च वद सत्यं वचो मम ।  
कुरु युद्धं न चेद्याहि पातालं तरसाधुना ॥ ७ ॥  
व्यास उवाच  
कालिकायावचः श्रुत्वा स दैत्यो धूम्रलोचनः ।  
तामुवाच महाभाग क्रोधसंरक्तलोचनः ॥ ८ ॥  
दुर्दर्शे त्वां निहत्याजौ सिंहञ्च मदगर्वितम् ।  
गृहीत्वैनां गमिष्यामि राजानं प्रत्यहं किल ॥ ९ ॥  
रसभङ्गभयात्कालि बिभेमि त्विह साम्प्रतम् ।  
नोचेत्त्वां निशितैर्बाणैर्हन्म्यद्य कलहप्रिये ॥ १० ॥  
कालिकोवाच  
किं विकत्थसि मन्दात्मन्नायं धर्मो धनुष्मताम् ।  
स्वशक्त्या मुञ्च विशिखान्गन्तासि यमसंसदि ॥ ११ ॥  
व्यास उवाच  
तच्छ्रुत्वा वचनं दैत्यः सङ्गृह्य कार्मुकं दृढम् ।  
कालिकां तां शरासारैर्ववर्षातिशिलाशितैः ॥ १२ ॥  
देवास्तु प्रेक्षकास्तत्र विमानवरसंस्थिताः ।  
तां स्तुवन्तो जयेत्यूचुर्देवीं शक्रपुरोगमाः ॥ १३ ॥  
तयोः परस्परं युद्धं प्रवृत्तं चातिदारुणम् ।  
बाणखड्गगदाशक्तिमुसलादिभिरुत्कटम् ॥ १४ ॥  
कालिका बाणपातैस्तु हत्वा पूर्वं खरानथ ।  
बभञ्ज तद्‌रथं व्यूढं जहास च मुहुर्मुहुः ॥ १५ ॥  
स चान्यं रथमारूढः कोपेन प्रज्वलन्निव ।  
बाणवृष्टिं चकारोग्रां कालिकोपरि भारत ॥ १६ ॥  
सापि चिच्छेद तरसा तस्य बाणानसङ्गतान् ।  
मुमोचान्यानुग्रवेगान्दानवोपरि कालिका ॥ १७ ॥  
तैर्बाणैर्निहतास्तस्य पार्ष्णिग्राहा सहस्रशः ।  
बभञ्ज च रथं वेगात्सूतं हत्वा खरानपि ॥ १८ ॥  
चिच्छेद तद्धनुः सद्यो बाणैरुरगसन्निभैः ।  
मुदं चक्रे सुराणां सा शङ्खनादं तथाकरोत् ॥ १९ ॥  
विरथः परिघं गृह्य सर्वलोहमयं दृढम् ।  
आजगाम रथोपस्थं कुपितो धूम्रलोचनः ॥ २० ॥  
वाचा निर्भर्त्सयन्कालीं करालः कालसन्निभः ।  
अद्यैव त्वां हनिष्यामि कुरूपे पिङ्गलोचने ॥ २१ ॥  
इत्युक्त्वा सहसाऽऽगत्य परिघं क्षिपते यदा ।  
हुङ्कारेणैव तं भस्म चकार तरसाम्बिका ॥ २२ ॥  
दृष्ट्वा भस्मीकृतं दैत्यं सैनिका भयविह्वलाः ।  
चक्रुः पलायनं सद्यो हा तातेत्यब्रुवन्पथि ॥ २३ ॥  
देवास्तं निहतं दृष्ट्वा दानवं धूम्रलोचनम् ।  
मुमुचुः पुष्पवृष्टिं ते मुदिता गगने स्थिताः ॥ २४ ॥  
रणभूमिस्तदा राजन् दारुणा समपद्यत ।  
निहतैर्दानवैरश्वैः खरैश्च वारणैस्तथा ॥ २५ ॥  
गृध्राः काका वटाः श्येना वरफा जम्बुकास्तथा ।  
ननृतुश्चुक्रुशुः प्रेतान्पतितान् रणभूमिषु ॥ २६ ॥  
अम्बिका तद्‌रणस्थानं त्यक्त्वा दूरं स्थलान्तरे ।  
गत्वा चकार चाप्युग्रं शङ्खनादं भयप्रदम् ॥ २७ ॥  
तं श्रुत्वा दरशब्दं तु शुम्भः सद्मनि संस्थितः ।  
दृष्ट्वाथ दानवान्भग्नानागतान् रुधिरोक्षितान् ॥ २८ ॥  
छिन्नपादकराक्षांश्च मञ्चकारोपितानपि ।  
भग्नपृष्ठकटिग्रीवान्क्रन्दमानाननेकशः ॥ २९ ॥  
वीक्ष्य शुम्भो निशुम्भश्च क्व गतो धूम्रलोचनः ।  
कथं भग्नाः समायाता नानीता किं वरानना ॥ ३० ॥
सैन्यं कुत्र गतं मन्दाः कथयन्तु यथोचितम् ।  
कस्यायं शङ्खनादोऽद्य श्रूयते भयवर्धनः ॥ ३१ ॥  
गणा ऊचुः  
बलञ्च पातितं सर्वं निहतो धूम्रलोचनः ।  
कृतं कालिकया कर्म रणभूमावमानुषम् ॥ ३२ ॥  
शङ्खनादोऽम्बिकायास्तु गगनं व्याप्य राजते ।  
हर्षदः सुरसङ्घानां दानवानाञ्च शोककृत् ॥ ३३ ॥  
यदा निपातिताः सर्वे तेन केसरिणा विभो ।  
रथा भग्ना हयाश्चैव बाणपातैर्विनाशिताः ॥ ३४ ॥  
गगनस्थाः सुराश्चक्रुः पुष्पवृष्टिं मुदान्विताः ।  
दृष्ट्वा भग्नं बलं सर्वं पातितं धूम्रलोचनम् ॥ ३५ ॥  
निश्चयस्तु कृतोऽस्माभिर्जयो नैव भवेदिति ।  
विचारं कुरु राजेन्द्र मन्त्रिभिर्मन्त्रवित्तमैः ॥ ३६ ॥  
विस्मयोऽयं महाराज यदेका जगदम्बिका ।  
भवद्‌भिः सह युद्धाय संस्थिता सैन्यवर्जिता ॥ ३७ ॥  
निर्भयैकाकिनी बाला सिंहारूढा मदोत्कटा ।  
चित्रमेतन्महाराज भासतेऽद्‌भुतमञ्जसा ॥ ३८ ॥  
सन्धिर्वा विग्रहो वाद्य स्थानं निर्याणमेव च ।  
मन्त्रयित्वा महाराज कुरु कार्यं यथारुचि ॥ ३९ ॥  
तत्सन्निधौ बलं नास्ति तथापि शत्रुतापन ।  
पार्ष्णिग्राहा सुराः सर्वे भविष्यन्ति किलापदि ॥ ४० ॥  
समये तत्समीपस्थौ ज्ञातौ च हरिशङ्करौ ।  
लोकपालाः समीपेऽद्य वर्तन्ते गगने स्थिताः ॥ ४१ ॥  
रक्षोगणाश्च गन्धर्वाः किन्नरा मानुषास्तथा ।  
तत्सहायाश्च मन्तव्याः समये सुरतापन ॥ ४२ ॥  
अस्माकं मतिमानेन ज्ञायते सर्वथेदृशम् ।  
अम्बिकायाः सहायाशा तत्कार्याशा न काचन ॥ ४३ ॥  
एका नाशयितुं शक्ता जगत्सर्वं चराचरम् ।  
का कथा दानवानां तु सर्वेषामिति निश्चयः ॥ ४४ ॥  
इति ज्ञात्वा महाभाग यथारुचि तथा कुरु ।  
हितं सत्यं मितं वाक्यं वक्तव्यमनुयायिभिः ॥ ४५ ॥  
व्यास उवाच  
तच्छ्रुत्वा वचनं तेषां शुम्भः परबलार्दनः ।  
कनीयांसं समानीय पप्रच्छ रहसि स्थितः ॥ ४६ ॥  
भ्रातः कालिकयाद्यैव निहतो धूम्रलोचनः ।  
बलञ्च शातितं सर्वं गणा भग्नाः समागताः ॥ ४७ ॥  
अम्बिका शङ्खनादं वै करोति मदगर्विता ।  
ज्ञानिनां चैव दुर्ज्ञेया गतिः कालस्य सर्वथा ॥ ४८ ॥  
तृणं वज्रायते नूनं वज्रं चैव तृणायते ।  
बलवान्बलहीनः स्याद्दैवस्य गतिरीदृशी ॥ ४९ ॥  
पृच्छामि त्वां महाभाग किं कर्तव्यमितः परम् ।  
अभोग्या चाम्बिका नूनं कारणादत्र चागता ॥ ५० ॥  
युक्तं पलायनं वीर युद्धं वा वद सत्वरम् ।  
लघुं ज्येष्ठं विजानामि त्वामहं कार्यसङ्कटे ॥ ५१ ॥  
  
निशुम्भ उवाच  
न वा पलायनं युक्तं न दुर्गग्रहणं तथा ।  
युद्धमेव परं श्रेयः सर्वथैवानयानघ ॥ ५२ ॥  
ससैन्योऽहं गमिष्यामि रणे तु प्रवराश्रितः ।  
हत्वा तामागमिष्यामि तरसा त्वबलामिमाम् ॥ ५३ ॥  
अथवा बलवद्दैवादन्यथा चेद्‌भविष्यति ।  
मृते मयि त्वया कार्यं विमृश्य च पुनः पुनः ॥ ५४ ॥  
इति तस्य वचः श्रुत्वा शुम्भः प्रोवाच चानुजम् ।  
तिष्ठ त्वं चण्डमुण्डौ द्वौ गच्छेतां बलसंयुतौ ॥ ५५ ॥  
शशकग्रहणायात्र न युक्तं गजमोचनम् ।  
चण्डमुण्डौ महावीरौ तां हन्तुं सर्वथा क्षमौ ॥ ५६ ॥  
इत्युक्त्वा भ्रातरं शुम्भः सम्भाष्य च महाबलौ ।  
उवाच वचनं राजा चण्डमुण्डौ पुरःस्थितौ ॥ ५७ ॥  
गच्छतं चण्डमुण्डौ द्वौ स्वसैन्यपरिवारितौ ।  
हन्तुं तामबलां शीघ्रं निर्लज्जां मदगर्विताम् ॥ ५८ ॥  
गृहीत्वाथ निहत्याजौ कालिकां पिङ्गलोचनाम् ।  
आगम्यतां महाभागौ कृत्वा कार्यं महत्तरम् ॥ ५९ ॥  
सा नायाति गृहीतापि गर्विता चाम्बिका यदि ।  
तदा बाणैर्महातीक्ष्णैर्हन्तव्याहवमण्डिता ॥ ६० ॥  
इति श्रीमद्देवीभागवते महापुराणेऽष्टादशसाहस्र्यां संहितायां पञ्चमस्कन्धे  
देव्यासह युद्धाय चण्डमुण्डप्रेषणं नाम पञ्चविंशोऽध्यायः ॥ २५ ॥
