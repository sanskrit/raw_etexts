सूत उवाच  
सुद्युने तु दिवं याते राज्यं चक्रे पुरूरवाः ।  
सगुणश्च सुरूपश्च प्रजारञ्जनतत्परः ॥ १ ॥  
प्रतिष्ठाने पुरे रम्ये राज्यं सर्वनमस्कृतम् ।  
चकार सर्वधर्मज्ञः प्रजारक्षणतत्परः ॥ २ ॥  
मन्त्रः सुगुप्तस्तस्यासीत्परत्राभिज्ञता तथा ।  
सदैवोत्साहशक्तिश्च प्रभुशक्तिस्तथोत्तमा ॥ ३ ॥  
सामदानादयः सर्वे वशगास्तस्य भूपतेः ।  
वर्णाश्रमान्स्वधर्मस्थान्कुर्वन् राज्यं शशास ह ॥ ४ ॥  
यज्ञांश्च विविधांश्चक्रे स राजा बहुदक्षिणान् ।  
दानानि च पवित्राणि ददावथ नराधिपः ॥ ५ ॥  
तस्य रूपगुणौदार्यशीलद्रविणविक्रमान् ।  
श्रुत्वोर्वशी वशीभूता चकमे तं नराधिपम् ॥ ६ ॥  
ब्रह्मशापाभितप्ता सा मानुषं लोकमास्थिता ।  
गुणिनं तं नृपं मत्वा वरयामास मानिनी ॥ ७ ॥  
समयं चेदृशं कृत्वा स्थिता तत्र वराङ्गना ।  
एतावुरणकौ राजन्न्यस्तौ रक्षस्व मानद ॥ ८ ॥  
घृतं मे भक्षणं नित्यं नान्यत्किञ्चिन्नृपाशनम् ।  
नेक्षे त्वां च महाराज नग्नमन्यत्र मैथुनात् ॥ ९ ॥  
भाषाबन्धस्त्वयं राजन् यदि भग्नो भविष्यति ।  
तदा त्यक्त्वा गमिष्यामि सत्यमेतद्‌ब्रवीम्यहम् ॥ १० ॥  
अङ्गीकृतं च तद्‌राज्ञा कामिन्या भाषितं तु यत् ।  
स्थिता भाषणबन्धेन शापानुगहकाम्यया ॥ ११ ॥  
रेमे तदा स भूपालो लीनो वर्षगणान्बहून् ।  
धर्मकर्मादिकं त्यक्त्वा चोर्वश्या मदमोहितः ॥ १२ ॥  
एकचित्तस्तु सञ्जातस्तन्मनस्को महीपतिः ।  
न शशाक तया हीनः क्षणमप्यतिमोहितः ॥ १३ ॥  
एवं वर्षगणान्ते तु स्वर्गस्थः पाकशासनः ।  
उर्वशीं नागतां दृष्ट्वा गन्धर्वानाह देवराट् ॥ १४ ॥  
उर्वशीमानयध्वं भो गन्धर्वाः सर्व एव हि ।  
हृत्वोरणौ गृहात्तस्य भूपतेः समये किल ॥ १५ ॥  
उर्वशीरहितं स्थानं मदीयं नातिशोभते ।  
येन केनाप्युपायेन तामानयत कामिनीम् ॥ १६ ॥  
इत्युक्तास्तेऽथ गन्धर्वा विश्वावसुपुरोगमाः ।  
ततो गत्वा महागाढे तमसि प्रत्युपस्थिते ॥ १७ ॥
जह्रुस्तावुरणौ देवा रममाणं विलोक्य तम् ।  
चक्रन्दतुस्तदा तौ तु ह्रियमाणौ विहायसा ॥ १८ ॥  
उर्वशी तदुपाकर्ण्य क्रन्दितं सुतयोरिव ।  
कुपितोवाच राजानं समयोऽयं कृतो मया ॥ १९ ॥  
नष्टाहं तव विश्वासाद्धृतौ चोरैर्ममोरणौ ।  
राजन्पुत्रसमावेतौ त्वं किं शेषे स्त्रिया समः ॥ २० ॥  
हतास्म्यहं कुनाथेन नपुंसा वीरमानिना ।  
उरणौ मे गतौ चाद्य सदा प्राणप्रियौ मम ॥ २१ ॥  
एवं विलप्यमानां तां दृष्ट्वा राजा विमोहितः ।  
नग्न एव ययौ तूर्णं पृष्ठतः पृथिवीपतिः ॥ २२ ॥  
विद्युत्प्रकाशिता तत्र गन्धर्वैर्नृपवेश्मनि ।  
नग्नभूतस्तया दृष्टो भूपतिर्गन्तुकामया ॥ २३ ॥  
त्यक्त्वोरणौ गताः सर्वे गन्धर्वाः पथि पार्थिवः ।  
नग्नो जग्राह तौ श्रान्तो जगाम स्वगृहं प्रति ॥ २४ ॥  
तदोर्वशीं गतां दृष्ट्वा विललापातिदुःखितः ।  
नग्नं वीक्ष्य पतिं नारी गता सा वरवर्णिनी ॥ २५ ॥  
क्रन्दन्स देशदेशेषु बभ्राम नृपतिः स्वयम् ।  
तच्चित्तो विह्वलः शोचन्विवशः काममोहितः ॥ २६ ॥  
भ्रमन्वै सकलां पृथ्वीं कुरुक्षेत्रे ददर्श ताम् ।  
दृष्ट्वा संहृष्टवदनः प्राह सूक्तं नृपोत्तमः ॥ २७ ॥  
अये जाये तिष्ठ तिष्ठ घोरे न त्यक्तुमर्हसि ।  
मां त्वं त्वन्मनसं कान्तं वशगं चाप्यनागसम् ॥ २८ ॥  
स देहोऽयं पतत्यत्र देवि दूरं हृतस्त्वया ।  
खादन्त्येनं वृकाः काकास्त्वया त्यक्तं वरोरु यत् ॥ २९ ॥  
एवं विलपमानं तं राजानं प्राह चोर्वशी ।  
दुःखितं कृपणं श्रान्तं कामार्तं विवशं भृशम् ॥ ३० ॥  
उर्वश्युवाच  
मूर्खोऽसि नृपशार्दूल ज्ञानं कुत्र गतं तव ।  
क्वापि सख्यं न च स्त्रीणां वृकाणामिव पार्थिव ॥ ३१ ॥  
न विश्वासो हि कर्तव्यः स्त्रीषु चौरेषु पार्थिवैः ।  
गृहं गच्छ सुखं भुङ्क्ष्व मा विषादे मनः कृथाः ॥ ३२ ॥  
इत्येवं बोधितो राजा न विवेदातिमोहितः ।  
दुःखं च परमं प्राप्तः स्वैरिणीस्नेहयन्त्रितः ॥ ३३ ॥  
सूत उवाच  
इति सर्वं समाख्यातमुर्वशीचरितं महत् ।  
वेदे विस्तरितं चैतत्सङ्क्षेपात्कथितं मया ॥ ३४ ॥  
इति श्रीमद्देवीभागवते महापुराणेऽष्टादशसाहस्र्यां सहितायां प्रथमस्कन्धे  
पुरूरवस उर्वश्याश्च चरित्रवर्णनं नाम त्रयोदशोऽध्यायः ॥ १३ ॥
