श्रीनारायण उवाच  
अधस्तात्सवितुः प्रोक्तमयुतं राहुमण्डलम् ।  
नक्षत्रवच्चरति च सैंहिकेयोऽतदर्हणः ॥ १ ॥  
सूर्याचन्द्रमसोरेव मर्दनः सिंहिकासुतः ।  
अमरत्वं च खेटत्वं लेभे यो विष्ण्वनुग्रहात् ॥ २ ॥  
यददस्तरणेर्बिम्बं तपतो योजनायुतम् ।  
तच्छादकोऽसुरो ज्ञेयोऽप्यर्कसाहस्रविस्तरम् ॥ ३ ॥  
त्रयोदशसहस्रं तु सोमस्याच्छादको ग्रहः ।  
यः पर्वसमये वैरानुबन्धी छादकोऽभवत् ॥ ४ ॥  
सूर्याचन्द्रमसोर्दूराद्भवेच्छादनकारकः ।  
तन्निशम्योभयत्रापि विष्णुना प्रेरितं स्वकम् ॥ ५ ॥  
चक्रं सुदर्शनं नाम ज्वालामालातिभीषणम् ।  
तत्तेजसा दुःसहेन समन्तात्परिवारितम् ॥ ६ ॥  
मुहूर्तो द्विजमानस्तु दूराच्चकितमानसः ।  
आरान्निवर्तते सोऽयमुपराग इतीव ह ॥ ७ ॥  
उच्यते लोकमध्ये तु देवर्षे अवबुध्यताम् ।  
ततोऽधस्तात्समाख्याता लोकाः परमपावनाः ॥ ८ ॥  
सिद्धानां चारणानां च विद्याध्राणां च सत्तम ।  
योजनायुतविख्याता लोकाः पुण्यनिषेविताः ॥ ९ ॥  
ततोऽप्यधस्ताद्देवर्षे यक्षाणां च सरक्षसाम् ।  
पिशाचप्रेतभूतानां विहाराजिरमुत्तमम् ॥ १० ॥  
अन्तरिक्षं च तत्प्रोक्तं यावद्वायुः प्रवाति हि ।  
यावन्मेघास्ततोद्यन्ति तत्प्रोक्तं ज्ञानकोविदैः ॥ ११ ॥  
ततोऽधस्ताद्योजनानां शतं यावद्‌ द्विजोत्तम ।  
पृथिवी परिसंख्याता सुपर्णश्येनसारसाः ॥ १२ ॥  
हंसादयः प्रोत्पतन्ति पार्थिवाः पृथिवीभवाः ।  
भूसन्निवेशावस्थानं यथावदुपवर्णितम् ॥ १३ ॥  
अधस्तादवनेः सप्त देवर्षे विवराः स्मृताः ।  
एकैकशो योजनानामायामोच्छ्रायतः पुनः ॥ १४ ॥  
अयुतान्तरविख्याताः सर्वर्तुसुखदायकाः ।  
अतलं प्रथमं प्रोक्तं द्वितीयं वितलं तथा ॥ १५ ॥  
तृतीयं सुतलं प्रोक्तं चतुर्थं वै तलातलम् ।  
महातलं पञ्चमं च षष्ठं प्रोक्तं रसातलम् ॥ १६ ॥  
सप्तमं विप्र पातालं सप्तैते विवराः स्मृताः ।  
एतेषु बिलस्वर्गेषु दिवोऽप्यधिकमेव च ॥ १७ ॥
कामभोगैश्वर्यसुखसमृद्धभुवनेषु च ।  
नित्योद्यानविहारेषु सुखास्वादः प्रवर्तते ॥ १८ ॥  
दैत्याश्च काद्रवेयाश्च दानवा बलशालिनः ।  
नित्यप्रमुदिता रक्ताः कलत्रापत्यबन्धुभिः ॥ १९ ॥  
सुहृद्‌भिरनुजीवाद्यैः संयुताश्च गृहेश्वराः ।  
ईश्वरादप्रतिहतकामा मायाविनश्च ते ॥ २० ॥  
निवसन्ति सदा हृष्टाः सर्वर्तुसुखसंयुताः ।  
मयेन मायाविभुना येषु येषु च निर्मिताः ॥ २१ ॥  
पुरः प्रकामशो भक्ता मणिप्रवरशालिनः ।  
विचित्रभवनाट्टालगोपुराद्याः सहस्रशः ॥ २२ ॥  
सभाचत्वरचैत्यादिशोभाढ्याः सुरदुर्लभाः ।  
नागासुराणां मिथुनैः सपारावतसारिकैः ॥ २३ ॥  
कीर्णकृत्रिमभूमिश्च विवरेशगृहोत्तमैः ।  
अलङ्कृताश्चकासन्ति उद्यानानि महान्ति च ॥ २४ ॥  
मनःप्रसन्नकारीणि फलपुष्पविशालिभिः ।  
ललनानां विलासार्हस्थानैः शोभितभाञ्जि च ॥ २५ ॥  
नानाविहंगमव्रातसंयुक्तजलराशिभिः ।  
स्वच्छार्णपूरितह्रदैः पाठीनसमलङ्कृतैः ॥ २६ ॥  
जलजन्तुक्षुब्धनीरनीरजातैरनेकशः ।  
कुमुदोत्पलकह्लारनीलरक्तोत्पलैस्तथा ॥ २७ ॥  
तेषु कृतनिकेतानां विहारैः सङ्कुलानि च ।  
इन्द्रियोत्सवकारैश्च तथैव विविधैः स्वरैः ॥ २८ ॥  
अमराणां च परमां श्रियं चातिशयन्ति च ।  
यत्र नैव भयं क्वापि कालाङ्गैर्दिनरात्रिभिः ॥ २९ ॥  
यत्राहिप्रवराणां च शिरःस्थैर्मणिरश्मिभिः ।  
नित्यं तमः प्रबाध्येत सदा प्रस्फुटकान्तिभिः ॥ ३० ॥  
न वा एतेषु वसतां दिव्यौषधिरसायनैः ।  
रसान्नपानस्नानाद्यैर्नाधयो न च व्याधयः ॥ ३१ ॥  
वलीपलितजीर्णत्ववैवर्ण्यस्वेदगन्धताः ।  
अनुत्साहवयोऽवस्था न बाधन्ते कदाचन ॥ ३२ ॥  
कल्याणानां सदा तेषां न च मृत्युभयं कुतः ।  
भगवत्तेजसोऽन्यत्र चक्राच्चैव सुदर्शनात् ॥ ३३ ॥  
यस्मिन्प्रविष्टे दैतेयवधूनां गर्भराशयः ।  
प्रायो भयात्पतन्त्येव स्रवन्ति ब्रह्मपुत्रक ॥ ३४ ॥  
इति श्रीमद्देवीभागवते महापुराणेऽष्टादशसाहस्र्यां संहितायामष्टमस्कन्धे  
राहुमण्डलाद्यवस्थानवर्णनं नामाष्टादशोऽध्यायः ॥ १८ ॥
