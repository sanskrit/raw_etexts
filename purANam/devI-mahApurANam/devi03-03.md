ब्रह्मोवाच  
विमानं तन्मनोवेगं यत्र स्थानान्तरे गतम् ।  
न जलं तत्र पश्यामो विस्मिताः स्मो वयं तदा ॥ १ ॥  
वृक्षाः सर्वफला रम्याः कोकिलारावमण्डिताः ।  
मही महीधराः कामं वनान्युपवनानि च ॥ २ ॥  
नार्यश्च पुरुषाश्चैव पशवश्च सरिद्वराः ।  
वाप्यः कूपास्तडागाश्च पल्वलानि च निर्झराः ॥ ३ ॥  
पुरतो नगरं रम्यं दिव्यप्राकारमण्डितम् ।  
यज्ञशालासमायुक्तं नानाहर्म्यविराजितम् ॥ ४ ॥  
प्रत्यभिज्ञा तदा जाताप्यस्माकं प्रेक्ष्य तत्पुरम् ।  
स्वर्गोऽयमिति केनासौ निर्मितोस्ति तदाद्‌भुतम् ॥ ५ ॥  
राजानं देवसङ्काशं व्रजन्तं मृगयां वने ।  
अस्माभिः संस्थिता दृष्टा विमानोपरि चाम्बिका ॥ ६ ॥  
क्षणाच्चचाल गगने विमानं पवनेरितम् ।  
मुहूर्ताद्वा ततः प्राप्तं देशे चान्ये मनोहरे ॥ ७ ॥  
नन्दनं च वनं तत्र दृष्टमस्माभिरुत्तमम् ।  
पारिजाततरुच्छायासंश्रिता सुरभिः स्थिता ॥ ८ ॥  
चतुर्दन्तो गजस्तस्याः समीपे समवस्थितः ।  
अप्सरसां तत्र वृन्दानि मेनकाप्रभृतीनि च ॥ ९ ॥  
क्रीडन्ति विविधैर्भावैर्गाननृत्यसमन्वितैः ।  
गन्धर्वाः शतशस्तत्र यक्षा विद्याधरास्तथा ॥ १० ॥  
मन्दारवाटिकामध्ये गायन्ति च रमन्ति च  
दृष्टः शतक्रतुस्तत्र पौलोम्या सहितः प्रभुः ॥ ११ ॥  
वयं तु विस्मिताश्चास्म दृष्ट्वा त्रैविष्टपं तदा ।  
यादःपतिं कुबेरं च यमं सूर्यं विभावसुम् ॥ १२ ॥  
विलोक्य विस्मिताश्चास्म वयं तत्र सुरान्स्थितान् ।  
तदा विनिर्गतो राजा पुरात्तस्मात्सुमण्डितात् ॥ १३ ॥  
देवराज इवाक्षोभ्यो नरवाह्यावनौ स्थितः ।  
विमानस्था वयं तच्च चचाल तरसागतम् ॥ १४ ॥  
ब्रह्मलोकं तदा दिव्यं सर्वदेवनमस्कृतम् ।  
तत्र ब्रह्माणमालोक्य विस्मितौ हरकेशवौ ॥ १५ ॥  
सभायां तत्र वेदाश्च सर्वे साङ्गाः स्वरूपिणः ।  
सागराः सरितश्चैव पर्वताः पन्नगोरगाः ॥ १६ ॥  
मामूचतुश्चतुर्वक्त्रः कोऽयं ब्रह्मा सनातनः ।  
ताववोचमहं नैव जाने सृष्टिपतिं पतिम् ॥ १७ ॥  
कोऽहं कोऽयं किमर्थं वा भ्रमोऽयं मम चेश्वरौ ।  
क्षणादथ विमानं तच्चचालाशु मनोजवम् ॥ १८ ॥  
कैलासशिखरे प्राप्तं रम्ये यक्षगणान्विते ।  
मन्दारवाटिकारम्ये कीरकोकिलकूजिते ॥ १९ ॥  
वीणामुरजवाद्यैश्च नादिते सुखदे शिवे ।  
यदा प्राप्तं विमानं तत्तदैव सदनाच्छुभात् ॥ २० ॥  
निर्गतो भगवाञ्छम्भुर्वृषारूढस्त्रिलोचनः ।  
पञ्चाननो दशभुजः कृतसोमार्धशेखरः ॥ २१ ॥  
व्याघ्रचर्मपरीधानो गजचर्मोत्तरीयकः ।  
पार्ष्णिरक्षौ महावीरौ गजाननषडाननौ ॥ २२ ॥  
शिवेन सह पुत्रौ द्वौ व्रजमानौ विरेजतुः ।  
नन्दिप्रभृतयः सर्वे गणपाश्च वराश्च ते ॥ २३ ॥  
जयशब्दं प्रयुञ्जाना व्रजन्ति शिवपृष्ठगाः ।  
तं वीक्ष्य शङ्करं चान्यं विस्मितास्तत्र नारद ॥ २४ ॥  
मातृभिः संशयाविष्टस्तत्राहं न्यवसं मुने ।  
क्षणात्तस्माद्‌गिरेः शृङ्गाद्विमानं वातरंहसा ॥ २५ ॥  
वैकुण्ठसदनं प्राप्तं रमारमणमन्दिरम् ।  
असम्भाव्या विभूतिश्च तत्र दृष्टा मया सुत ॥ २६ ॥  
विसिष्मिये तदा विष्णुर्दृष्ट्वा तत्पुरमुत्तमम् ।  
सदनाग्रे ययौ तावद्धरिः कमललोचनः ॥ २७ ॥  
अतसीकुसुमाभासः पीतवासाश्चतुर्भुजः ।  
द्विजराजाधिरूढश्च दिव्याभरणभूषितः ॥ २८ ॥  
वीज्यमानस्तदा लक्ष्म्या कामिन्या चामरैः शुभैः ।  
तं वीक्ष्य विस्मिताः सर्वे वयं विष्णुं सनातनम् ॥ २९ ॥  
परस्परं निरीक्षन्तः स्थितास्तस्मिन् वरासने ।  
ततश्चचाल तरसा विमानं वातरंहसा ॥ ३० ॥  
सुधासमुद्रः सम्प्राप्तौ मिष्टवारिमहोर्मिमान् ।  
यादोगणसमाकीर्णश्चलद्वीचिविराजितः ॥ ३१ ॥  
मन्दारपारिजाताद्यैः पादपैरतिशोभितः ।  
नानास्तरणसंयुक्तो नानाचित्रविचित्रितः ॥ ३२ ॥  
मुक्तादामपरिक्लिष्टो नानादामविराजितः ।  
अशोकबकुलाख्यैश्च वृक्षैः कुरुबकादिभिः ॥ ३३ ॥
संवृतः सर्वतः सौ‌म्यैः केतकीचम्पकैर्वृतः ।  
कोकिलारावसङ्घुष्टो दिव्यगन्धसमन्वितः ॥ ३४ ॥  
द्विरेफातिरणत्कारैरञ्जितः परमाद्‌भुतः ।  
तस्मिन्द्वीपे शिवाकारः पर्यङ्कः सुमनोहरः ॥ ३५ ॥  
रत्नालिखचितोऽत्यर्थं नानारत्नविराजितः ।  
दृष्टोऽस्माभिर्विमानस्थैर्दूरतः परिमण्डितः ॥ ३६ ॥  
नानास्तरणसंछन्न इन्द्रचापसमन्वितः ।  
पर्यङ्कप्रवरे तस्मिन्नुपविष्टा वराङ्गना ॥ ३७ ॥  
रक्तमाल्याम्बरधरा रक्तगन्धानुलेपना ।  
सुरक्तनयना कान्ता विद्युत्कोटिसमप्रभा ॥ ३८ ॥  
सुचारुवदना रक्तदन्तच्छदविराजिता ।  
रमाकोट्यधिका कान्त्या सूर्यबिम्बनिभाखिला ॥ ३९ ॥  
वरपाशाङ्कुशाभीष्टधरा श्रीभुवनेश्वरी ।  
अदृष्टपूर्वा दृष्टा सा सुन्दरी स्मितभूषणा ॥ ४० ॥  
ह्रीङ्कारजपनिष्ठैस्तु पक्षिवृन्दैर्निषेविता ।  
अरुणा करुणामूर्तिः कुमारी नवयौवना ॥ ४१ ॥  
सर्वशृङ्गारवेषाढ्या मन्दस्मितमुखाम्बुजा ।  
उद्यत्पीनकुचद्वन्द्वनिर्जिताम्भोजकुड्‌मला ॥ ४२ ॥  
नानामणिगणाकीर्णभूषणैरुपशोभिता ।  
कनकाङ्गदकेयूरकिरीटपरिशोभिता ॥ ४३ ॥  
कनकच्छ्रीचक्रताटङ्कविटङ्कवदनाम्बुजा ।  
हृल्लेखा भुवनेशीति नामजापपरायणैः ॥ ४४ ॥  
सखीवृन्दैः स्तुता नित्यं भुवनेशी महेश्वरी ।  
हृल्लेखाद्याभिरमरकन्याभिः परिवेष्टिता ॥ ४५ ॥  
अनङ्गकुसुमाद्याभिर्देवीभिः परिवेष्टिता ।  
देवी षट्‌कोणमध्यस्था यन्त्रराजोपरि स्थिता ॥ ४६ ॥  
दृष्ट्वा तां विस्मिताः सर्वे वयं तत्र स्थिताऽभवन् ।  
केयं कान्ता च किं नाम न जानीमोऽत्र संस्थिताः ॥ ४७ ॥  
सहस्रनयना रामा सहस्रकरसंयुता ।  
सहस्रवदना रम्या भाति दूरादसंशयम् ॥ ४८ ॥  
नाप्सरा नापि गन्धर्वी नेयं देवाङ्गना किल ।  
इति संशयमापन्नास्तत्र नारद संस्थिताः ॥ ४९ ॥  
तदाऽसौ भगवान्विष्णुर्दृष्ट्वा तां चारुहासिनीम् ।  
उवाचाम्बां स्वविज्ञानात्कृत्वा मनसि निश्चयम् ॥ ५० ॥  
एषा भगवती देवी सर्वेषां कारणं हि नः ।  
महाविद्या महामाया पूर्णा प्रकृतिरव्यया ॥ ५१ ॥  
दुर्ज्ञेयाऽल्पधियां देवी योगगम्या दुराशया ।  
इच्छा परात्मनः कामं नित्यानित्यस्वरूपिणी ॥ ५२ ॥  
दुराराध्याऽल्पभाग्यैश्च देवी विश्वेश्वरी शिवा ।  
वेदगर्भा विशालाक्षी सर्वेषामादिरीश्वरी ॥ ५३ ॥  
एषा संहृत्य सकलं विश्वं क्रीडति संक्षये ।  
लिङ्गानि सर्वजीवानां स्वशरीरे निवेश्य च ॥ ५४ ॥  
सर्वबीजमयी ह्येषा राजते साम्प्रतं सुरौ ।  
विभूतयः स्थिताः पार्श्वे पश्यतां कोटिशः क्रमात् ॥ ५५ ॥  
दिव्याभरणभूषाढ्या दिव्यगन्धानुलेपनाः ।  
परिचर्यापराः सर्वाः पश्यतां ब्रह्मशङ्करौ ॥ ५६ ॥  
धन्या वयं महाभागाः कृतकृत्याः स्म साम्प्रतम् ।  
यदत्र दर्शनं प्राप्तं भगवत्याः स्वयं त्विदम् ॥ ५७ ॥  
तपस्तप्तं पुरा यत्नात्तस्येदं फलमुत्तमम् ।  
अन्यथा दर्शनं कुत्र भवेदस्माकमादरात् ॥ ५८ ॥  
पश्यन्ति पुण्यपुञ्जा ये ये वदान्यास्तपस्विनः ।  
रागिणो नैव पश्यन्ति देवीं भगवतीं शिवाम् ॥ ५९ ॥  
मूलप्रकृतिरेवैषा सदा पुरुषसङ्गता ।  
ब्रह्माण्डं दर्शयत्येषा कृत्वा वै परमात्मने ॥ ६० ॥  
द्रष्टाऽसौ दृश्यमखिलं ब्रह्माण्डं देवताः सुरौ ।  
तस्यैषा कारणं सर्वा माया सर्वेश्वरी शिवा ॥ ६१ ॥  
क्वाहं वा क्व सुराः सर्वे रम्भाद्याः सुरयोषितः ।  
लक्षांशेन तुलामस्या न भवामः कथञ्चन ॥ ६२ ॥  
सैषा वराङ्गना नाम या वै दृष्टा महार्णवे ।  
बालभावे महादेवी दोलयन्तीव मां मुदा ॥ ६३ ॥  
शयनं वटपत्रे च पर्यङ्के सुस्थिरे दृढे ।  
पादाङ्गुष्ठं करे कृत्वा निवेश्य मुखपङ्कजे ॥ ६४ ॥  
लेलिहन्तञ्च क्रीडन्तमनेकैबालचेष्टितैः ।  
रममाणं कोमलाङ्गं वटपत्रपुटे स्थितम् ॥ ६५ ॥  
गायन्ती दोलयन्ती च बालभावान्मयि स्थिते ।  
सेयं सुनिश्चितं ज्ञातं जातं मे दर्शनादिव ॥ ६६ ॥  
कामं नो जननी सैषा शृणु तं प्रवदाम्यहम् ।  
अनुभूतं मया पूर्वं प्रत्यभिज्ञा समुत्थिता ॥ ६७ ॥  
इति श्रीदेवीभागवते महापुराणेऽष्टादशसाहस्र्यां संहितायां  
तृतीयस्कन्धे विमानस्थैर्हरादिभिर्देवीदर्शनं नाम तृतीयोऽध्यायः ॥ ३ ॥

