श्रीनारायण उवाच  
वर्णानां शक्तयः काश्च ताः शृणुष्व महामुने ।  
वामदेवी प्रिया सत्या विश्वा भद्रविलासिनी ॥ १ ॥  
प्रभावती जया शान्ता कान्ता दुर्गा सरस्वती ।  
विद्रुमा च विशालेशा व्यापिनी विमला तथा ॥ २ ॥  
तमोऽपहारिणी सूक्ष्मा विश्वयोनिर्जया वशा ।  
पद्मालया परा शोभा भद्रा च त्रिपदा स्मृता ॥ ३ ॥  
चतुर्विंशतिवर्णानां शक्तयः समुदाहृताः ।  
अतः परं वर्णवर्णान्व्याहरामि यथातथम् ॥ ४ ॥  
चम्पका अतसीपुष्पसन्निभं विद्रुमं तथा ।  
स्फटिकाकारकं चैव पद्मपुष्पसमप्रभम् ॥ ५ ॥  
तरुणादित्यसङ्‌काशं शङ्‌खकुन्देन्दुसन्निभम् ।  
प्रवालपद्यपत्राभं पद्मरागसमप्रभम् ॥ ६ ॥  
इन्द्रनीलमणिप्रख्यं मौक्तिकं कुङ्‌कुमप्रभम् ।  
अञ्जनाभं च रक्तं च वैदूर्यं क्षौद्रसन्निभम् ॥ ७ ॥  
हारिद्रं कुन्ददुग्धाभं रविकान्तिसमप्रभम् ।  
शुकपुच्छनिभं तद्वच्छतपत्रनिभं तथा ॥ ८ ॥  
केतकीपुष्पसंकाशं मल्लिकाकुसुमप्रभम् ।  
करवीरश्च इत्येते क्रमेण परिकीर्तिताः ॥ ९ ॥
वर्णाः प्रोक्ताश्च वर्णानां महापापविशोधनाः ।  
पृथिव्यापस्तथा तेजो वायुराकाश एव च ॥ १० ॥  
गन्धो रसश्च रूपं च शब्दः स्पर्शस्तथैव च ।  
उपस्थं पायुपादं च पाणी वागपि च क्रमात् ॥ ११ ॥  
प्राणं जिह्वा च चक्षुश्च त्वक्श्रोत्रं च ततः परम् ।  
प्राणोऽपानस्तथा व्यानः समानश्च ततः परम् ॥ १२ ॥  
तत्त्वान्येतानि वर्णानां क्रमशः कीर्तितानि तु ।  
अतः परं प्रवक्ष्यामि वर्णमुद्राः कमेण तु ॥ १३ ॥  
सुमुखं सम्पुटं चैव विततं विस्मृतं तथा ।  
द्विमुखं त्रिमुखं चैव चतुःपञ्चमुखं तथा ॥ १४ ॥  
षण्मुखाधोमुखं चैव व्यापकाज्जलिकं तथा ।  
शकटं यमपाशं च ग्रथितं सन्मुखोन्मुखम् ॥ १५ ॥  
विलम्बं मुष्टिकं चैव मत्स्यं कूर्मं वराहकम् ।  
सिंहाक्रान्तं महाक्रान्तं मुद्‌गरं पल्लवं तथा ॥ १६ ॥  
त्रिशूलयोनी सुरभिश्चाक्षमाला च लिङ्‌गकम् ।  
अम्बुजं च महामुद्रास्तुर्यरूपाः प्रकीर्तिताः ॥ १७ ॥  
इत्येताः कीर्तिता मुद्रा वर्णानां ते महामुने ।  
महापापक्षयकराः कीर्तिदाः कान्तिदा मुने ॥ १८ ॥
