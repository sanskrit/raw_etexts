व्यास उवाच  
अथ तं पतितं दृष्ट्वा विष्णुर्विष्णुपुरीं ययौ ।  
मनसा शङ्कमानस्तु तस्य हत्याकृतं भयम् ॥ १ ॥  
इन्द्रोऽपि भयसंत्रस्तो ययाविन्द्रपुरीं ततः ।  
मुनयो भयसंविग्ना ह्यभवन्निहते रिपौ ॥ २ ॥  
किमस्माभिः कृतं पापं यदसौ वञ्चितः किल ।  
मुनिशब्दो वृथा जातः सुरेशस्य च सङ्गमात् ॥ ३ ॥  
अस्माकं वचनाद्‌वृत्रो विश्वासमगमत्किल ।  
विश्वासघातिनः सङ्गाद्वयं विश्वासघातकाः ॥ ४ ॥  
धिगियं ममता पापमूलमेवमनर्थकृत् ।  
यदस्माभिश्छलं कृत्वा शपथैर्वञ्चितोऽसुरः ॥ ५ ॥  
मन्त्रकृद्‌बुद्धिदाता च प्रेरकः पापकारिणाम् ।  
पापभाक्स भवेन्नूनं पक्षकर्ता तथैव च ॥ ६ ॥  
विष्णुनापि कृतं पापं यत्साहाय्यमवाप्तवान् ।  
वज्रं प्रविश्य येनासौ पातितः सत्त्वमूर्तिना ॥ ७ ॥  
नूनं स्वार्थपरः प्राणी न पापात्‌त्रासमश्नुते ।  
हरिणा हरिसङ्गेन सर्वथा दुष्कृतं कृतम् ॥ ८ ॥  
द्वावेव स्तः पदार्थानां द्वावेव निधनं गतौ ।  
प्रथमश्च तुरीयश्च यौ त्रिलोक्यां तु दुर्लभौ ॥ ९ ॥  
अर्थकामौ प्रशस्तौ द्वौ सर्वेषां सम्मतौ प्रियौ ।  
धर्माधर्मेति वाग्वादो दम्भोऽयं महतामपि ॥ १० ॥  
मुनयोऽपि मनस्तापमेवं कृत्वा पुनः पुनः ।  
जग्मुः स्वानाश्रमानेव विमनस्का हतोद्यमाः ॥ ११ ॥  
त्वष्टा तु निहतं श्रुत्वा पुत्रमिन्द्रेण भारत ।  
रुरोद दुःखसन्तप्तो निर्वेदमगमत्पुनः ॥ १२ ॥  
यत्रासौ पतितस्तत्र गत्वा वीक्ष्य तथागतम् ।  
संस्कारं कारयामास विधिवत्पारलौकिकम् ॥ १३ ॥  
स्नात्वास्य सलिलं दत्त्वा कृत्वा चैवौर्ध्वदैहिकम् ।  
शशापेन्द्रं स शोकार्तः पापिष्ठं मित्रघातकम् ॥ १४ ॥  
यथा मे निहतः पुत्रः प्रलोभ्य शपथैर्भृशम् ।  
तथेन्द्रोऽपि महद्दुःखं प्राप्नोतु विधिनिर्मितम् ॥ १५ ॥  
इति शप्त्वा सुरेशानं त्वष्टा तापसमन्वितः ।  
मेरोः शिखरमास्थाय तपस्तेपे सुदुष्करम् ॥ १६ ॥  
जनमेजय उवाच  
हत्वा त्वाष्ट्रं सुरेशोऽथ कामवस्थामवाप्तवान् ।  
सुखं वा दुःखमेवाग्रे तन्मे ब्रूहि पितामह ॥ १७ ॥  
व्यास उवाच  
किं पृच्छसि महाभाग सन्देहः कीदृशस्तव ।  
अवश्यमेव भोक्तव्यं कृतं कर्म शुभाशुभम् ॥ १८ ॥  
बलिष्ठैर्दुर्बलैर्वापि स्वल्पं वा बहु वा कृतम् ।  
सर्वथैव हि भोक्तव्यं सदेवासुरमानुषैः ॥ १९ ॥  
शक्रायेत्थं मतिर्दत्ता हरिणा वृत्रघातिने ।  
प्रविष्टोऽथ पविं विष्णुः सहायः प्रत्यपद्यत ॥ २० ॥  
न चापदि सहायोऽभूद्वासुदेवः कथञ्चन ।  
समये स्वजनः सर्वः संसारेऽस्मिन्नराधिप ॥ २१ ॥  
दैवे विमुखतां प्राप्ते न कोऽप्यस्ति सहायवान् ।  
पिता माता तथा भार्या भ्राता वाथ सहोदरः ॥ २२ ॥  
सेवको वापि मित्रं वा पुत्रश्चैव तथौरसः ।  
प्रतिकूले गते दैवे न कोऽप्येति सहायताम् ॥ २३ ॥  
भोक्ता पापस्य पुण्यस्य कर्ता भवति सर्वथा ।  
वृत्रं हत्वा गताः सर्वे निस्तेजस्कः शचीपतिः ॥ २४ ॥  
शेपुस्तं त्रिदशाः सर्वे ब्रह्महेत्यब्रुवञ्छनैः ।  
को नाम शपथान्कृत्वा सत्यं दत्त्वा वचः पुनः ॥ २५ ॥  
जिघांसति सुविश्वस्तं मुनिं मित्रत्वमागतम् ।  
देवगोष्ठ्यां सुरोद्याने गन्धर्वाणां समागमे ॥ २६ ॥  
सर्वत्रैव कथा तस्य विस्तारमगमत्किल ।  
किं कृतं दुष्कृतं कर्म शक्रेणाद्य जिघांसता ॥ २७ ॥  
वृत्रं छलेन विश्वस्तं मुनिभिश्च प्रतारितम् ।  
वेदप्रमाणमुत्सृज्य स्वीकृतं सौगतं मतम् ॥ २८ ॥  
यदयं निहतः शनुर्वञ्चयित्वातिसाहसात् ।  
को नाम वचनं दत्त्वा विपरीतमथाचरेत् ॥ २९ ॥  
विना शक्रं हरिं वापि यथायं विनिपातितः ।  
एवंविधाः कथाश्चान्याः समाजेष्वभवन्भृशम् ॥ ३० ॥  
शुश्रावेन्द्रोऽपि विविधाः स्वकीर्तेर्हानिकारकाः ।  
यस्य कीर्तिर्हता लोके धिक्तस्यैव कुजीवितम् ॥ ३१ ॥  
यं दृष्ट्वा पथि गच्छन्तं शत्रुः स्मेरमुखो भवेत् ।
इन्द्रद्युम्नोऽपि राजर्षिः पतितः कीर्तिसंक्षयात् ॥ ३२ ॥  
स्वर्गादकृतपापोऽसौ पापकृत्किं न पात्यते ।  
स्वल्पेऽपराधेऽपि नृपो ययातिः पतितः किल ॥ ३३ ॥  
नृपः कर्कटतां प्राप्तो युगानष्टादशैव तु ।  
भृगुपत्नीशिरश्छेदाद्‌भगवान्हरिरच्युतः ॥ ३४ ॥  
ब्रह्मशापात्पशोर्योनौ सञ्जातो मकरादिषु ।  
विष्णुश्च वामनो भूत्वा याचनार्थं बलेर्गृहे ॥ ३५ ॥  
गतः किमपरं दुःखं प्राप्नोति दुष्कृती नरः ।  
रामोऽपि वनवासेषु सीताविरहजं बहु ॥ ३६ ॥  
दुःखं च प्राप्तवान्घोरं भृगुशापेन भारत ।  
तथेन्द्रोऽपि ब्रह्महत्याकृतं प्राप्य महद्‌भयम् ॥ ३७ ॥  
न स्वास्थ्यं प्राप गेहेऽसौ सर्वसिद्धिसमन्विते ।  
पौलोमी तं सभाहीनं दृष्ट्वा प्रोवाच वासवम् ॥ ३८ ॥  
निःश्वसन्तं भयत्रस्तं नष्टसंज्ञं विचेतसम् ।  
किं प्रभोऽद्य भयार्तोऽसि मृतस्ते दारुणो रिपुः ॥ ३९ ॥  
का चिन्ता वर्तते कान्त तव शत्रुनिषूदन ।  
कस्माच्छोचसि लोकेश निःश्वसन्प्राकृतो यथा ॥ ४० ॥  
नान्योऽस्ति बलवाञ्छत्रुर्येन चिन्तापरो भवान् ।  
इन्द्र उवाच  
नारातिर्बलवान्मेऽस्ति न शान्तिर्न सुखं तथा ॥ ४१ ॥  
ब्रह्महत्याभयाद्‌राज्ञि बिभेमि सततं गृहे ।  
न नन्दनं सुखकरं नामृतं न गृहं वनम् ॥ ४२ ॥  
गन्धर्वाणां तथा गेयं नृत्यमप्सरसां पुनः ।  
न त्वं सुखकरा नारी नाना च सुरयोषितः ॥ ४३ ॥  
न तथा कामधेनुश्च देववृक्षः सुखप्रदः ।  
किं करोमि क्व गच्छामि क्व शर्म मम जायते ॥ ४४ ॥  
इति चिन्तापरः कान्ते न लभे सुखमात्मनि ।  
व्यास उवाच  
इत्युक्त्वा वचनं शक्रः प्रियां परमकातराम् ॥ ४५ ॥  
निर्जगाम गृहान्मन्दो मानसं सर उत्तमम् ।  
पद्मनाले प्रविष्टोऽसौ भयार्तः शोककर्षितः ॥ ४६ ॥  
न प्राज्ञायत देवेन्द्रस्त्वभिभूतश्च कल्मषैः ।  
प्रतिच्छन्नो वसत्यप्सु चेष्टमान इवोरगः ॥ ४७ ॥  
असहायस्तुराषाडैच्चिन्तार्तो विकलेन्द्रियः ।  
ततः प्रनष्टे देवेन्द्रे ब्रह्महत्याभयार्दिते ॥ ४८ ॥  
सुराश्चिन्तातुराश्चासन्नुत्पाताश्चाभवन्नथ ।  
ऋषयः सिद्धगन्धर्वा भयार्ताश्चाभवन्भृशम् ॥ ४९ ॥  
अराजकं जगत्सर्वमभिभूतमुपद्रवैः ।  
अवर्षणं तदा जातं पृथिवी क्षीणवैभवा ॥ ५० ॥  
विच्छिन्नस्रोतसो नद्यः सरांस्यनुदकानि वै ।  
एवं त्वराजके जाते देवता मुनयस्तथा ॥ ५१ ॥  
विचार्य नहुषं चक्रुः शक्रं सर्वे दिवौकसः ।  
सम्प्राप्य नहुषो राजा धर्मिष्ठोऽपि रजोबलात् ॥ ५२ ॥  
बभूव विषयासक्तः पञ्चबाणशराहतः ।  
अप्सरोभिर्वृतः क्रीडन्देवोद्यानेषु भारत ॥ ५३ ॥  
शक्रपत्नीगुणाञ्छ्रुत्वा चकमे तां स पार्थिवः ।  
ऋषीनाह किमिन्द्राणी नोपगच्छति मां किल ॥ ५४ ॥  
भवद्‌भिश्चामरैः सर्वैः कृतोऽहं वासवस्त्विह ।  
प्रेषयध्वं सुराः कामं सेवार्थं मम वै शचीम् ॥ ५५ ॥  
प्रियं चेन्मम कर्तव्यं सर्वथा मुनयोऽमराः ।  
अहमिन्द्रोऽद्य देवानां लोकानां च तथेश्वरः ॥ ५६ ॥  
आगच्छतु शची मह्यं क्षिप्रमद्य निवेशनम् ।  
इति तस्य वचः श्रुत्वा देवा देवर्षयस्तथा ॥ ५७ ॥  
गत्वा चिन्तातुराः प्रोचुः पौलोमीं प्रणतास्ततः ।  
इन्द्रपत्नि दुराचारो नहुषस्त्वामिहेच्छति ॥ ५८ ॥  
कुपितोऽस्मानुवाचेदं प्रेषयध्वं शचीमिह ।  
किं कुर्मस्तदधीनाः स्मो येनेन्द्रोऽयं कृतः किल ॥ ५९ ॥  
तच्छ्रुत्वा दुर्मना देवी बृहस्पतिमुवाच ह ।  
रक्ष मां नहुषाद्‌ब्रह्मंस्तवास्मि शरणं गता ॥ ६० ॥  
  
बृहस्पतिरुवाच  
न भेतव्यं त्वया देवि नहुषात्पापमोहितात् ।  
न त्वां दास्याम्यहं वत्से त्यक्त्वा धर्मं सनातनम् ॥ ६१ ॥  
शरणागतमार्तं च यो ददाति नराधमः ।  
स एव नरकं याति यावदाभूतसंप्लवम् ।  
स्वस्था भव पृथुश्रोणि न त्यक्ष्ये त्वां कदाचन ॥ ६२ ॥  
इति श्रीमद्देवीभागवते महापुराणेऽष्टादशसाहस्र्या संहितायां षष्ठस्कन्धे इन्द्रस्य  
पद्मनालप्रवेशानन्तरं नहुषस्य देवेन्द्रपदेऽभिषेकवर्णनं नाम सप्तमोऽध्यायः ॥ ७ ॥
