श्रीनारायण उवाच  
अथातः श्रूयतां शेषमनूनां चित्रमुद्भवम् ।  
यस्य स्मरणमात्रेण देवीभक्तिः प्रजायते ॥ १ ॥  
आसन्वैवस्वतमनोः पुत्राः षड् विमलोदयाः ।  
करूषश्च पृषध्रश्च नाभागो दिष्ट एव च ॥ २ ॥  
शर्यातिश्च त्रिशङ्‌कुश्च सर्व एव महाबलाः ।  
ततः षडेव ते गत्वा कालिन्द्यास्तीरमुत्तमम् ॥ ३ ॥  
निराहारा जितश्वासाः पूजां चक्रुस्ततः स्थिताः ।  
देव्या महीमयीं मूर्तिं विनिर्माय पृथक्पृथक् ॥ ४ ॥  
विविधैरुपचारैस्तां पूजयामासुरादृताः ।  
ततश्च सर्व एवैते तपःसारा महाबलाः ॥ ५ ॥  
जीर्णपर्णाशना वायुभक्षणास्तोयजीवनाः ।  
धूम्रपाना रश्मिपानाः क्रमशश्च बहुश्रमाः ॥ ६ ॥  
ततस्तेषामादरेणाराधनं कुर्वतां सदा ।  
विमला मतिरुत्पन्ना सर्वमोहविनाशिनी ॥ ७ ॥  
बभूवुर्मनुपुत्रास्ते देवीपादैकचिन्तनाः ।  
मत्या विमलया तेषामात्मन्येवाखिलं जगत् ॥ ८ ॥  
दर्शनं सञ्जगामाशु तदद्भुतमिवाभवत् ।  
एवं द्वादशवर्षान्ते तपसा जगदीश्वरी ॥ ९ ॥  
प्रादुर्बभूव देवेशी सहस्रार्कसमद्युतिः ।  
तां दृष्ट्‌वा विमलात्मानो राजपुत्राः षडेव ते ॥ १० ॥  
तुष्टुवुर्भक्तिनम्रान्तःकरणा भावसंयुताः ।  
राजपुत्रा ऊचुः  
महेश्वरि जयेशानि परमे करुणालये ॥ ११ ॥  
वाग्भवाराधनप्रीते वाग्भवप्रतिपादिते ।  
क्लीङ्कारविग्रहे देवि क्लीङ्कारप्रीतिदायिनि ॥ १२ ॥  
कामराजमनोमोददायिनीश्वरतोषिणि ।  
महामाये मोदपरे महासाम्राज्यदायिनि ॥ १३ ॥  
विष्ण्वर्कहरशक्रादिस्वरूपे भोगवर्धिनि ।  
एवं स्तुता भगवती राजपुत्रैर्महात्मभिः ॥ १४ ॥  
प्रसादसुमुखी देवी प्रोवाच वचनं शुभम् ।  
देव्युवाच  
राजपुत्रा महात्मानो भवन्तस्तपसा युताः ॥ १५ ॥  
निष्कल्मषाः शुद्धधियो जाता वै मदुपासनात् ।  
वरं मनोगतं सर्वं याचध्वमविलम्बितम् ॥ १६ ॥  
प्रसन्नाहं प्रदास्यामि युष्माकं मनसि स्थितम् ।  
राजपुत्रा ऊचुः  
देवि निष्कण्टकं राज्यं सन्ततिश्चिरजीविनी ॥ १७ ॥  
भोगा अव्याहता कामं यशस्तेजो मतिश्च ह ।  
अकुण्ठितत्वं सर्वेषामेष एव वरो हितः ॥ १८ ॥  
देव्युवाच  
एवमस्तु च सर्वेषां भवतां यन्मनोगतम् ।  
अथान्यदपि मे वाक्यं भूयतामादरादिदम् ॥ १९ ॥  
भवन्तः सर्व एवैते मन्वन्तरपतीश्वराः ।  
सन्तत्या दीर्घया भोगैरनेकैरपि सङ्‌गमः ॥ २० ॥  
अखण्डितबलैश्वर्यं यशस्तेजोविभूतयः ।  
भवितारो मत्प्रसादाद्‌राजपुत्राः क्रमेण तु ॥ २१ ॥  
श्रीनारायण उवाच  
एवं तेभ्यो वरान्दत्त्वा भ्रामरी जगदम्बिका ।  
अन्तर्धानं जगामाशु भक्त्या तैः संस्तुता सती ॥ २२ ॥  
ते राजपुत्राः सर्वेऽपि तस्मिञ्जन्मन्यनुत्तमम् ।  
राज्यं महीगतान्भोगान्बुभुजुश्च महौजसः ॥ २३ ॥  
सन्ततिं चाखण्डितां ते समुत्पाद्य महीतले ।  
वंशं संस्थाप्य सर्वेऽपि मनूनां पतयोऽभवन् ॥ २४ ॥  
भवान्तरे क्रमेणैव सावर्णिपदभागिनः ।  
प्रथमो दक्षसावर्णिर्नवमो मनुरीरितः ॥ २५ ॥  
अव्याहतबलो देव्याः प्रसादादभवद्विभुः ।  
द्वितीयो मेरुसावर्णिर्दशमो मनुरेव च ॥ २६ ॥  
बभूव मन्वन्तरपो महादेवीप्रसादतः ।  
तृतीयो मनुराख्यातः सूर्यसावर्णिनामकः ॥ २७ ॥  
एकादशो महोत्साहस्तपसा स्वेन भावितः ।  
चतुर्थश्चन्द्रसावर्णिर्द्वादशो मनुराड् विभुः ॥ २८ ॥  
देवीसमाराधनेन जातो मन्वन्तरेश्वरः ।  
पञ्चमो रुद्रसावर्णिस्त्रयोदशमनुः स्मृतः ॥ २९ ॥  
महाबलो महासत्त्वो बभूव जगदीश्वरः ।  
षष्ठश्च विष्णुसावर्णिश्चतुर्दशमनुः कृती ॥ ३० ॥  
बभूव देवीवरतो जगतां प्रथितः प्रभुः ।  
चतुर्दशैते मनवो महातेजोबलैर्युताः ॥ ३१ ॥  
देव्याराधनतः पूज्या वन्द्या लोकेषु नित्यशः ।  
महाप्रतापिनः सर्वे भ्रामर्यास्तु प्रसादतः ॥ ३२ ॥  
नारद उवाच  
केयं सा भ्रामरी देवी कथं जाता किमात्मिका ।  
तदाख्यानं वद प्राज्ञ विचित्रं शोकनाशकम् ॥ ३३ ॥  
न तृप्तिमधिगच्छामि पिबन्देवीकथामृतम् ।  
अमृतं पिबतां मृत्युर्नास्य श्रवणतो यतः ॥ ३४ ॥  
श्रीनारायण उवाच  
शृणु नारद वक्ष्यामि जगन्मातुर्विचेष्टितम् ।  
अचिन्त्याव्यक्तरूपाया विचित्रं मोक्षदायकम् ॥ ३५ ॥  
यद्यच्चरित्रं श्रीदेव्यास्तत्सर्वं लोकहेतवे ।  
निर्व्याजया करुणया पुत्रे मातुर्यथा तथा ॥ ३६ ॥  
पूर्वं दैत्यो महानासीदरुणाख्यो महाबलः ।  
पाताले दैत्यसंस्थाने देवद्वेषी महाखलः ॥ ३७ ॥  
स देवाञ्जेतुकामश्च चकार परमं तपः ।  
पद्मसम्भवमुद्दिश्य स नस्त्राता भविष्यति ॥ ३८ ॥  
गत्वा हिमवतः पार्श्वे गङ्‌गाजलसुशीतले ।  
पक्वपर्णाशनो योगी सन्निरुध्य मरुद्‌गणम् ॥ ३९ ॥  
गायत्रीजपसंसक्तः सकामस्तमसा युतः ।  
दशवर्षसहस्राणि ततो वारिकणाशनः ॥ ४० ॥  
दशवर्षसहस्राणि ततः पवनभोजनः ।  
दशवर्षसहस्राणि निराहारोऽभवत्ततः ॥ ४१ ॥  
एवं तपस्यतस्तस्य शरीरादुत्थितोऽनलः ।  
ददाह जगतीं सर्वां तदद्भुतमिवाभवत् ॥ ४२ ॥  
किमिदं किमिदं चेति देवाः सर्वे चकम्पिरे ।  
सन्त्रस्ताः सकला लोका ब्रह्माणं शरणं ययुः ॥ ४३ ॥  
विज्ञापितं देववरैः श्रुत्वा तत्र चतुर्मुखः ।  
गायत्रीसहितो हंससमारूढो ययौ मुदा ॥ ४४ ॥  
प्राणमात्रावशिष्टं तं धमनीशतसङ्‌कुलम् ।  
शुष्कोदरं क्षामगात्रं ध्यानमीलितलोचनम् ॥ ४५ ॥  
ददर्श तेजसा दीप्तं द्वितीयमिव पावकम् ।  
वरं वरय भद्रं ते वत्स यन्मनसि स्थितम् ॥ ४६ ॥  
श्रुतिमात्रेण सन्तोषकारकं वाक्यमूचिवान् ।  
श्रुत्वा ब्रह्ममुखाद्वाणीं सुधाधारामिवारुणः ॥ ४७ ॥  
उन्मीलिताक्षः पुरतो ददर्श जलजोद्भवम् ।  
गायत्रीसहितं देवं चतुर्वेदसमन्वितम् ॥ ४८ ॥  
अक्षस्रक्कुण्डिकाहस्तं जपन्तं ब्रह्म शाश्वतम् ।  
दृष्ट्‌वोत्थाय ननामाथ स्तुत्वा च विविधैः स्तवैः ॥ ४९ ॥  
वरं वव्रे स्वबुद्धिस्थं मा भवेन्मृत्युरित्यपि ।  
श्रुत्वारुणवचो ब्रह्मा बोधयामास सादरम् ॥ ५० ॥  
ब्रह्मविष्णुमहेशाद्या मृत्युना कवलीकृताः ।  
तदान्येषां तु का वार्ता मरणे दानवोत्तम ॥ ५१ ॥  
वरं योग्यं ततो ब्रूहि दातुं यः शक्यते मया ।  
नात्राग्रहं प्रकुर्वन्ति बुद्धिमन्तो जनाः क्वचित् ॥ ५२ ॥  
इति ब्रह्मवचः श्रुत्वा पुनः प्रोवाच सादरम् ।  
न युद्धे न च शस्त्रास्त्रान्न पुम्भ्यो नापि योषितः ॥ ५३ ॥  
द्विपाद्भ्यो वा चतुष्पाद्भ्यो नोभयाकारतस्तथा ।  
भवेन्मे मृत्युरित्येवं देव देहि वरं प्रभो ॥ ५४ ॥  
बलं च विपुलं देहि येन देवजयो भवेत् ।  
इति तस्य वचः श्रुत्वा तथास्त्विति वचोऽब्रवीत् ॥ ५५ ॥  
दत्त्वा वरं जगामाशु पद्मजः स्वं निकेतनम् ।  
ततोऽरुणाख्यो दैत्यस्तु पातालात्स्वाश्रयस्थितान् ॥ ५६ ॥  
दैत्यानाकारयामास ब्रह्मणो वरदर्पितः ।  
आगत्य तेऽसुराः सर्वे दैत्येशं तं प्रचक्रिरे ॥ ५७ ॥  
दूतं च प्रेषयामासुर्युद्धार्थममरावतीम् ।  
दूतवाक्यं तदा श्रुत्वा देवराड् भयकम्पितः ॥ ५८ ॥  
देवैः सार्धं जगामाशु ब्रह्मणः सदनं प्रति ।  
ब्रह्मविष्णू पुरस्कृत्य जग्मुस्ते शङ्‌करालयम् ॥ ५९ ॥  
विचारं चक्रिरे तत्र वधार्थं ते सुरद्रुहाम् ।  
एतस्मिन्समये तत्र दैत्यसेनासमावृतः ॥ ६० ॥  
अरुणाख्यो दैत्यराजो जगामाशु त्रिविष्टपम् ।  
सूर्येन्दुयमवह्नीनामधिकारान्पृथक्पृथक् ॥ ६१ ॥  
स्वयं चकार तपसा नानारूपधरो मुने ।  
स्वस्वस्थानच्युताः सर्वे जग्मुः कैलासमण्डलम् ॥ ६२ ॥
शशंसुः शङ्‌करं देवाः स्वस्वदुःखं पृथक्पृथक् ।  
महान् विचारस्तत्रासीत्किं कर्तव्यमतः परम् ॥ ६३ ॥  
न युद्धेन च शस्त्रास्त्रैर्न पुम्भ्यो नापि योषितः ।  
द्विपाद्भ्यो वा चतुष्पाद्भ्यो नोभयाकारतोऽपि वा ॥ ६४ ॥  
मृत्युर्भवेदिति ब्रह्मा प्रोवाच वचनं यतः ।  
इति चिन्तातुराः सर्वे कर्तुं किञ्चिन्न च क्षमाः ॥ ६५ ॥  
एतस्मिन्समये तत्र वागभूदशरीरिणी ।  
भजध्वं भुवनेशानीं सा वः कार्यं विधास्यति ॥ ६६ ॥  
गायत्रीजपसंसक्तो दैत्यराड् यदि तां त्यजेत् ।  
मृत्युयोग्यस्तदा भूयादित्युच्चैस्तोषकारिणी ॥ ६७ ॥  
श्रुत्वा दैवीं तथा वाणीं मन्त्रयामासुरादृताः ।  
बृहस्पतिं समाहूय वचनं प्राह देवराट् ॥ ६८ ॥  
गुरो गच्छ सुराणां तु कार्यार्थमसुरं प्रति ।  
यथा भवेच्च गायत्रीत्यागस्तस्य तथा कुरु ॥ ६९ ॥  
अस्माभिः परमेशानी सेव्यते ध्यानयोगतः ।  
प्रसन्ना सा भगवती साहाय्यं ते करिष्यति ॥ ७० ॥  
इत्यादिश्य गुरुं सर्वे जग्मुर्जाम्बूनदेश्वरीम् ।  
सास्मान्दैत्यभयत्रस्तान् पालयिष्यति शोभना ॥ ७१ ॥  
तत्र गत्वा तपश्चर्यां चक्रुः सर्वे सुनिष्ठिताः ।  
मायाबीजजपासक्ता देवीमखपरायणाः ॥ ७२ ॥  
बृहस्पतिस्तदा शीघ्रं जगामासुरसन्निधौ ।  
आगतं मुनिवर्यं तं पप्रच्छाथ स दैत्यराट् ॥ ७३ ॥  
मुने कुत्रागमः कस्मात्किमर्थमिति मे वद ।  
नाहं युष्मत्पक्षपाती प्रत्युतारातिरेव च ॥ ७४ ॥  
इति तस्य वचः श्रुत्वा प्रोवाच मुनिनायकः ।  
अस्मत्सेव्या च या देवी सा त्वया पूज्यतेऽनिशम् ॥ ७५ ॥  
तस्मादस्मत्पक्षपाती न भवेस्त्वं कथं वद ।  
इति तस्य वचः श्रुत्वा मोहितो देवमायया ॥ ७६ ॥  
तत्याज परमं मन्त्रमभिमानेन सत्तम ।  
गायत्रीत्यागतो दैत्यो निस्तेजस्को बभूव ह ॥ ७७ ॥  
कृतकार्यो गुरुस्तस्मात्स्थानान्निर्गतवान्पुनः ।  
ततो वृत्तान्तमखिलं कथयामास वज्रिणे ॥ ७८ ॥  
सन्तुष्टास्ते सुराः सर्वे भेजिरे परमेश्वरीम् ।  
एवं बहुगते काले कस्मिंश्चित्समये मुने ॥ ७९ ॥  
प्रादुरासीज्जगन्माता जगन्मङ्‌गलकारिणी ।  
कोटिसूर्यप्रतीकाशा कोटिकन्दर्पसुन्दरी ॥ ८० ॥  
चित्रानुलेपना देवी चित्रवासोयुगान्विता ।  
विचित्रमाल्याभरणा चित्रभ्रमरमुष्टिका ॥ ८१ ॥  
वराभयकरा शान्ता करुणामृतसागरा ।  
नानाभ्रमरसंयुक्तपुष्पमालाविराजिता ॥ ८२ ॥  
भ्रामरीभिर्विचित्राभिरसङ्ख्याभिः समावृता ।  
भ्रमरैर्गायमानैश्च ह्रीङ्कारमनुमन्वहम् ॥ ८३ ॥  
समन्ततः परिवृता कोटिकोटिभिरम्बिका ।  
सर्वशृङ्‌गारवेषाढ्या सर्ववेदप्रशंसिता ॥ ८४ ॥  
सर्वात्मिका सर्वमयी सर्वमङ्‌गलरूपिणी ।  
सर्वज्ञा सर्वजननी सर्वा सर्वेश्वरी शिवा ॥ ८५ ॥  
दृष्ट्‌वा तां तरलात्मानो देवा ब्रह्मपुरोगमाः ।  
तुष्टुवुर्हृष्टमनसो विष्टरश्रवसां शिवाम् ॥ ८६ ॥  
देवा ऊचुः  
नमो देवि महाविद्ये सृष्टिस्थित्यन्तकारिणि ।  
नमः कमलपत्राक्षि सर्वाधारे नमोऽस्तु ते ॥ ८७ ॥  
सविश्वतैजसप्राज्ञविराट्सूत्रात्मिके नमः ।  
नमो व्याकृतरूपायै कूटस्थायै नमो नमः ॥ ८८ ॥  
दुर्गे सर्गादिरहिते दुष्टसंरोधनार्गले ।  
निरर्गलप्रेमगम्ये भर्गे देवि नमोऽस्तु ते ॥ ८९ ॥  
नमः श्रीकालिके मातर्नमो नीलसरस्वति ।  
उग्रतारे महोग्रे ते नित्यमेव नमो नमः ॥ ९० ॥  
नमः पीताम्बरे देवि नमस्त्रिपुरसुन्दरि ।  
नमो भैरवि मातङ्‌गि धूमावति नमो नमः ॥ ९१ ॥  
छिन्नमस्ते नमस्तेऽस्तु क्षीरसागरकन्यके ।  
नमः शाकम्भरि शिवे नमस्ते रक्तदन्तिके ॥ ९२ ॥  
निशुम्भशुम्भदलनि रक्तबीजविनाशिनि ।  
धूम्रलोचननिर्णाशे वृत्रासुरनिबर्हिणि ॥ ९३ ॥  
चण्डमुण्डप्रमथिनि दानवान्तकरे शिवे ।  
नमस्ते विजये गङ्‌गे शारदे विकचानने ॥ ९४ ॥  
पृथ्वीरूपे दयारूपे तेजोरूपे नमो नमः ।  
प्राणरूपे महारूपे भूतरूपे नमोऽस्तु ते ॥ ९५ ॥  
विश्वमूर्ते दयामूर्ते धर्ममूर्ते नमो नमः ।  
देवमूर्ते ज्योतिमूर्ते ज्ञानमूर्ते नमोऽस्तु ते ॥ ९६ ॥  
गायत्रि वरदे देवि सावित्रि च सरस्वति ।  
नमः स्वाहे स्वधे मातर्दक्षिणे ते नमो नमः ॥ ९७ ॥  
नेति नेतीति वाक्यैर्या बोध्यते सकलागमैः ।  
सर्वप्रत्यक्स्वरूपां तां भजामः परदेवताम् ॥ ९८ ॥  
भ्रमरैर्वेष्टिता यस्माद्‌ भ्रामरी या ततः स्मृता ।  
तस्यै देव्यै नमो नित्यं नित्यमेव नमो नमः ॥ ९९ ॥  
नमस्ते पार्श्वयोः पृष्ठे नमस्ते पुरतोऽम्बिके ।  
नम ऊर्ध्वं नमश्चाधः सर्वत्रैव नमो नमः ॥ १०० ॥  
कृपां कुरु महादेवि मणिद्वीपाधिवासिनि ।  
अनन्तकोटिब्रह्माण्डनायिके जगदम्बिके ॥ १०१ ॥  
जय देवि जगन्मातर्जय देवि परात्परे ।  
जय श्रीभुवनेशानि जय सर्वोत्तमोत्तमे ॥ १०२ ॥  
कल्याणगुणरत्नानामाकरे भुवनेश्वरि ।  
प्रसीद परमेशानि प्रसीद जगतोरणे ॥ १०३ ॥  
श्रीनारायण उवाच  
इति देववचः श्रुत्वा प्रगल्भं मधुरं वचः ।  
उवाच जगदम्बा सा मत्तकोकिलभाषिणी ॥ १०४ ॥  
देव्युवाच  
प्रसन्नाहं सदा देवा वरदेशशिखामणिः ।  
ब्रुवन्तु विबुधाः सर्वे यदेव स्याच्चिकीर्षितम् ॥ १०५ ॥  
देवीवाक्यं सुराः श्रुत्वा प्रोचुर्दुःखस्य कारणम् ।  
दुष्टदैत्यस्य चरितं जगद्बाधाकरं परम् ॥ १०६ ॥  
देवब्राह्मणवेदानां हेलनं नाशनं तथा ।  
स्थानभ्रंशं सुराणां च कथयामासुरादृताः ॥ १०७ ॥  
ब्रह्मणो वरदानं च यथावत्ते समूचिरे ।  
श्रुत्वा देवमुखाद्वाणीं महाभगवती तदा ॥ १०८ ॥  
प्रेरयामास हस्तस्थान्भ्रमरान्भ्रामरी तदा ।  
पार्श्वस्थानग्नभागस्थान्नानारूपधरांस्तथा ॥ १०९ ॥  
जनयामास बहुशो यैर्व्याप्तं भुवनत्रयम् ।  
मटचीयूथवत्तेषां समुदायस्तु निर्गतः ॥ ११० ॥  
तदान्तरिक्षं तैर्व्याप्तमन्धकारः क्षितावभूत् ।  
दिवि पर्वतशृङ्‌गेषु द्रुमेषु विपिनेष्वपि ॥ १११ ॥  
भ्रमरा एव सञ्जातास्तदद्‌भुतमिवाभवत् ।  
ते सर्वे दैत्यवक्षांसि दारयामासुरुद्‌गताः ॥ ११२ ॥  
नरं मधुहरं यद्वन्मक्षिकाः कोपसंयुताः ।  
उपायो न च शस्त्राणां तथास्त्राणां तदाभवत् ॥ ११३ ॥  
न युद्धं न च सम्भाषा केवलं मरणं खलु ।  
यस्मिन्यस्मिन्स्थले ये ये स्थिता दैत्या यथा यथा ॥ ११४ ॥  
तत्रैव च तथा सर्वे मरणं प्रापुरुत्स्मयाः ।  
परस्परं समाचारो न कस्याप्यभवत्तदा ॥ ११५ ॥  
क्षणमात्रेण ते सर्वे विनष्टा दैत्यपुङ्‌गवाः ।  
कृत्वेत्थं भ्रमराः कार्यं देवीनिकटमाययुः ॥ ११६ ॥  
आश्चर्यमेतदाश्चर्यमिति लोकाः समूचिरे ।  
किं चित्रं जगदम्बाया यस्या मायेयमीदृशी ॥ ११७ ॥  
ततो देवगणाः सर्वे ब्रह्मविष्णुपुरोगमाः ।  
निमग्ना हर्षजलधौ पूजयामासुरम्बिकाम् ॥ ११८ ॥  
नानोपचारैर्विविधैर्नानोपायनपाणयः ।  
जयशब्दं प्रकुर्वाणा मुमुचुः सुमनांसि च ॥ ११९ ॥  
दिवि दुन्दुभयो नेदुर्ननृतुश्चाप्सरोगणाः ।  
पेठुर्वेदान्मुनिश्रेष्ठा गन्धर्वाद्या जगुस्तथा ॥ १२० ॥  
मृदङ्‌गमुरजावीणाढक्काडमरुनिःस्वनैः ।  
घण्टाशङ्‌खनिनादैश्च व्याप्तमासीज्जगत्त्रयम् ॥ १२१ ॥  
नानास्तोत्रैस्तदा स्तुत्वा मूर्ध्न्याधायाज्जलींस्तथा ।  
जय मातर्जयेशानीत्येवं सर्वे समूचिरे ॥ १२२ ॥  
ततस्तुष्टा महादेवी वरान्दत्त्वा पृथक्पृथक् ।  
स्वस्मिंश्च विपुलां भक्तिं प्रार्थिता तैर्ददौ च ताम् ॥ १२३ ॥  
पश्यतामेव देवानामन्तर्धानं गता ततः ।  
इति ते सर्वमाख्यातं भ्रामर्याश्चरितं महत् ॥ १२४ ॥  
पठतां शृण्वतां चैव सर्वपापप्रणाशनम् ।  
श्रुतमाश्चर्यजनकं संसारार्णवतारकम् ॥ १२५ ॥  
एवं मनूनां सर्वेषां चरितं पापनाशनम् ।  
देवीमाहात्म्यसंयुक्तं पठञ्शृण्वञ्शुभप्रदम् ॥ १२६ ॥  
यश्चैतत्पठते नित्यं शृणुयाद्योऽनिशं नरः ।  
सर्वपापविनिर्मुक्तो देवीसायुज्यमाप्नुयात् ॥ १२७ ॥
