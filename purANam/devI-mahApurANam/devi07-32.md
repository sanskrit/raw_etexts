श्रीदेव्युवाच  
शृण्वन्तु निर्जराः सर्वे व्याहरन्त्या वचो मम ।  
यस्य श्रवणमात्रेण मद्‌रूपत्वं प्रपद्यते ॥ १ ॥  
अहमेवास पूर्वं तु नान्यत्किञ्चिन्नगाधिप ।  
तदात्मरूपं चित्संवित्परब्रह्मैकनामकम् ॥ २ ॥  
अप्रतर्क्यमनिर्देश्यमनौपम्यमनामयम् ।  
तस्य काचित्स्वतः सिद्धा शक्तिर्मायेति विश्रुता ॥ ३ ॥  
न सती सा नासती सा नोभयात्मा विरोधतः ।  
एतद्विलक्षणा काचिद्वस्तुभूतास्ति सर्वदा ॥ ४ ॥  
पावकस्योष्णतेवेयमुष्णांशोरिव दीधितिः ।  
चन्द्रस्य चन्द्रिकेवेयं ममेयं सहजा ध्रुवा ॥ ५ ॥  
तस्यां कर्माणि जीवानां जीवाः कालाश्च सञ्चरे ।  
अभेदेन विलीनाः स्युः सुषुप्तौ व्यवहारवत् ॥ ६ ॥  
स्वशक्तेश्च समायोगादहं बीजात्मतां गता ।  
स्वाधारावरणात्तस्या दोषत्वं च समागतम् ॥ ७ ॥  
चैतन्यस्य समायोगान्निमित्तत्वं च कथ्यते ।  
प्रपञ्चपरिणामाच्च समवायित्वमुच्यते ॥ ८ ॥  
केचित्तां तप इत्याहुस्तमः केचिज्जडं परे ।  
ज्ञानं मायां प्रधानं च प्रकृतिं शक्तिमप्यजाम् ॥ ९ ॥  
विमर्श इति तां प्राहुः शैवशास्त्रविशारदाः ।  
अविद्यामितरे प्राहुर्वेदतत्त्वार्थचिन्तकाः ॥ १० ॥  
एवं नानाविधानि स्युर्नामानि निगमादिषु ।  
तस्या जडत्वं दृश्यत्वाज्ज्ञाननाशात्ततोऽसती ॥ ११ ॥  
चैतन्यस्य न दृश्यत्वं दृश्यत्वे जडमेव तत् ।  
स्वप्रकाशं च चैतन्यं न परेण प्रकाशितम् ॥ १२ ॥  
अनवस्थादोषसत्त्वान्न स्वेनापि प्रकाशितम् ।  
कर्मकर्त्रीविरोधः स्यात्तस्मात्तद्दीपवत्स्वयम् ॥ १३ ॥  
प्रकाशमानमन्येषां भासकं विद्धि पर्वत ।  
अत एव च नित्यत्वं सिद्धसंवित्तनोर्मम ॥ १४ ॥  
जाग्रत्स्वप्नसुषुप्त्यादौ दृश्यस्य व्यभिचारतः ।  
संविदो व्यभिचारश्च नानुभूतोऽस्ति कर्हिचित् ॥ १५ ॥  
यदि तस्याप्यनुभवस्तर्ह्ययं येन साक्षिणा ।  
अनुभूतः स एवात्र शिष्टः संविद्वपुः पुरा ॥ १६ ॥  
अत एव च नित्यत्वं प्रोक्तं सच्छास्त्रकोविदैः ।  
आनन्दरूपता चास्याः परप्रेमास्पदत्वतः ॥ १७ ॥  
मा न भूवं हि भूयासमिति प्रेमात्मनि स्थितम् ।  
सर्वस्यान्यस्य मिथ्यात्वादसङ्गत्वं स्फुटं मम ॥ १८ ॥  
अपरिच्छिन्नताप्येवमत एव मता मम ।  
तच्च ज्ञानं नात्मधर्मो धर्मत्वे जडताऽऽत्मनः ॥ १९ ॥  
ज्ञानस्य जडशेषत्वं न दृष्टं न च सम्भवि ।  
चिद्धर्मत्वं तथा नास्ति चितश्चिन्न हि भिद्यते ॥ २० ॥  
तस्मादात्मा ज्ञानरूपः सुखरूपश्च सर्वदा ।  
सत्यः पूर्णोऽप्यसङ्गश्च द्वैतजालविवर्जितः ॥ २१ ॥  
स पुनः कामकर्मादियुक्तया स्वीयमायया ।  
पूर्वानुभूतसंस्कारात् कालकर्मविपाकतः ॥ २२ ॥  
अविवेकाच्च तत्त्वस्य सिसृक्षावान्प्रजायते ।  
अबुद्धिपूर्वः सर्गोऽयं कथितस्ते नगाधिप ॥ २३ ॥  
एतद्धि यन्मया प्रोक्तं मम रूपमलौकिकम् ।  
अव्याकृतं तदव्यक्तं मायाशबलमित्यपि ॥ २४ ॥  
प्रोच्यते सर्वशास्त्रेषु सर्वकारणकारणम् ।  
तत्त्वानामादिभूतं च सच्चिदानन्दविग्रहम् ॥ २५ ॥
सर्वकर्मघनीभूतमिच्छाज्ञानक्रियाश्रयम् ।  
ह्रीङ्कारमन्त्रवाच्यं तदादितत्त्वं तदुच्यते ॥ २६ ॥  
तस्मादाकाश उत्पन्नः शब्दतन्मात्ररूपकः ।  
भवेत्स्पर्शात्मको वायुस्तेजोरूपात्मकं पुनः ॥ २७ ॥  
जलं रसात्मकं पश्चात्ततो गन्धात्मिका धरा ।  
शब्दैकगुण आकाशो वायुः स्पर्शरवान्वितः ॥ २८ ॥  
शब्दस्पर्शरूपगुणं तेज इत्युच्यते बुधैः ।  
शब्दस्पर्शरूपरसैरापो वेदगुणाः स्मृताः ॥ २९ ॥  
शब्दस्पर्शरूपरसगन्धैः पञ्चगुणा धरा ।  
तेभ्योऽभवन्महत्सूत्रं यल्लिङ्गं परिचक्षते ॥ ३० ॥  
सर्वात्मकं तत्सम्प्रोक्तं सूक्ष्मदेहोऽयमात्मनः ।  
अव्यक्तं कारणो देहः स चोक्तः पूर्वमेव हि ॥ ३१ ॥  
यस्मिञ्जगद्‌बीजरूपं स्थितं लिङ्गोद्‌भवो यतः ।  
ततः स्थूलानि भूतानि पञ्चीकरणमार्गतः ॥ ३२ ॥  
पञ्चसङ्ख्यानि जायन्ते तत्प्रकारस्त्वथोच्यते ।  
पूर्वोक्तानि च भूतानि प्रत्येकं विभजेद्‌ द्विधा ॥ ३३ ॥  
एकैकं भागमेकस्य चतुर्धा विभजेद्‌ गिरे ।  
स्वस्वेतरद्वितीयांशे योजनात्पञ्च पञ्च ते ॥ ३४ ॥  
तत्कार्यं च विराड्देहः स्थूलदेहोऽयमात्मनः ।  
पञ्चभूतस्थसत्त्वांशैः श्रोत्रादीनां समुद्‌भवः ॥ ३५ ॥  
ज्ञानेन्द्रियाणां राजेन्द्र प्रत्येकं मिलितैस्तु तैः ।  
अन्तःकरणमेकं स्याद्‌ वृत्तिभेदाच्चतुर्विधम् ॥ ३६ ॥  
यदा तु सङ्कल्पविकल्पकृत्यं  
     तदा भवेत्तन्मन इत्यभिख्यम् ।  
स्याद्‌ बुद्धिसञ्ज्ञं च यदा प्रवेत्ति  
     सुनिश्चितं संशयहीनरूपम् ॥ ३७ ॥  
अनुसन्धानरूपं तच्चित्तं च परिकीर्तितम् ।  
अहङ्कृत्यात्मवृत्त्या तु तदहङ्कारतां गतम् ॥ ३८ ॥  
तेषां रजोंशैर्जातानि क्रमात्कर्मेन्द्रियाणि च ।  
प्रत्येकं मिलितैस्तैतु प्राणो भवति पञ्चधा ॥ ३९ ॥  
हृदि प्राणो गुदेऽपानो नाभिस्थस्तु समानकः ।  
कण्ठदेशेऽप्युदानः स्याद्‌ व्यानः सर्वशरीरगः ॥ ४० ॥  
ज्ञानेन्द्रियाणि पञ्चैव पञ्चकर्मेन्द्रियाणि च ।  
प्राणादिपञ्चकं चैव धिया च सहितं मनः ॥ ४१ ॥  
एतत्सूक्ष्मशरीरं स्यान्मम लिङ्गं यदुच्यते ।  
तत्र या प्रकृतिः प्रोक्ता सा राजन्द्विविधा स्मृता ॥ ४२ ॥  
सत्त्वात्मिका तु माया स्यादविद्या गुणमिश्रिता ।  
स्वाश्रयं या तु संरक्षेत्सा मायेति निगद्यते ॥ ४३ ॥  
तस्यां यत्प्रतिबिम्बं स्याद्‌बिम्बभूतस्य चेशितुः ।  
स ईश्वरः समाख्यातः स्वाश्रयज्ञानवान्परः ॥ ४४ ॥  
सर्वज्ञः सर्वकर्ता च सर्वानुग्रहकारकः ।  
अविद्यायां तु यत्किञ्चित्प्रतिबिम्बं नगाधिप ॥ ४५ ॥  
तदेव जीवसञ्ज्ञं स्यात्सर्वदुःखाश्रयं पुनः ।  
द्वयोरपीह सम्प्रोक्तं देहत्रयमविद्यया ॥ ४६ ॥  
देहत्रयाभिमानाच्चाप्यभून्नामत्रयं पुनः ।  
प्राज्ञस्तु कारणात्मा स्यात्सूक्ष्मदेही तु तैजसः ॥ ४७ ॥  
स्थूलदेही तु विश्वाख्यस्त्रिविधः परिकीर्तितः ।  
एवमीशोऽपि सम्प्रोक्त ईशसूत्रविराट्पदैः ॥ ४८ ॥  
प्रथमो व्यष्टिरूपस्तु समष्ट्यात्मा परः स्मृतः ।  
स हि सर्वेश्वरः साक्षाज्जीवानुग्रहकाम्यया ॥ ४९ ॥  
करोति विविधं विश्वं नानाभोगाश्रयं पुनः ।  
मच्छक्तिप्रेरितो नित्यं मयि राजन्प्रकल्पितः ॥ ५० ॥  
इति श्रीदेवीभागवते महापुराणेऽष्टादशसाहस्र्यां सप्तमस्कन्धे  
देवीगीतायां देव्या व्यष्टिसमष्टिर्पवर्णनं नाम द्वात्रिंशोऽध्यायः ॥ ३२ ॥
