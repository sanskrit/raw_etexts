श्रीनारायण उवाच  
भारताख्ये च वर्षेऽस्मिन्नहमादिजपूरुषः ।  
तिष्ठामि भवता चैव स्तवनं क्रियतेऽनिशम् ॥ १ ॥  
नारद उवाच  
ॐ नमो भगवते उपशमशीलायोपरतानात्म्याय  
नमोऽकिञ्चनवित्ताय ऋषिऋषभाय नरनारायणाय  
परमहंसपरमगुरवे आत्मारामाधिपतये नमो नम इति ।  
कर्तास्य सर्गादिषु यो न बध्यते  
     न हन्यते देहगतोऽपि दैहिकैः ।  
द्रष्टुर्न दृश्यस्य गुणैर्विदूष्यते  
     तस्मै नमोऽसक्तविविक्तसाक्षिणे ॥ २ ॥  
इदं हि योगेश्वरयोगनैपुणं  
     हिरण्यगर्भो भगवाञ्जगाद यत् ।  
यदन्तकाले त्वयि निर्गुणे मनो  
     भक्त्या दधीतोज्झितदुष्कलेवरः ॥ ३ ॥  
यथैहिकामुष्मिककामलम्पटः  
     सुतेषु दारेषु धनेषु चिन्तयन् ।  
शङ्केत विद्वान् कुकलेवरात्यया-  
     द्यस्तस्य यत्नः श्रम एव केवलम् ॥ ४ ॥  
तन्नः प्रभो त्वं कुकलेवरार्पितां  
     त्वं माययाहं ममतामधोक्षज ।  
भिन्द्याम येनाशु वयं सुदुर्भिदां  
     विधेहि योगं त्वयि नः स्वभावजम् ॥ ५ ॥  
एवं स्तौति सदा देवं नारायणमनामयम् ।  
नारदो मुनिशार्दूलः प्रज्ञाताखिलसारदृक् ॥ ६ ॥  
अस्मिन् वै भारते वर्षे सरिच्छैलास्तु सन्ति हि ।  
तान्प्रवक्ष्यामि देवर्षे शृणुष्वैकाग्रमानसः ॥ ७ ॥  
मलयो मङ्गलप्रस्थो मैनाकश्च त्रिकूटकः ।  
ऋषभः कूटकः कोल्लः सह्यो देवगिरिस्तथा ॥ ८ ॥  
ऋष्यमूकश्च श्रीशैलो व्यङ्कटाद्रिर्महेन्द्रकः ।  
वारिधारश्च विन्ध्यश्च मुक्तिमानृक्षपर्वतः ॥ ९ ॥  
पारियात्रस्तथा द्रोणश्चित्रकूटगिरिस्तथा ।  
गोवर्धनो रैवतकः ककुभो नीलपर्वतः ॥ १० ॥  
गौरमुखश्चेन्द्रकीलो गिरिः कामगिरिस्तथा ।  
एते चान्येऽप्यसंख्याता गिरयो बहुपुण्यदाः ॥ ११ ॥  
एतदुत्पन्नसरितः शतशोऽथ सहस्रशः ।  
पानावगाहनस्नानदर्शनोत्कीर्तनैरपि ॥ १२ ॥  
नाशयन्ति च पापानि त्रिविधानि शरीरिणाम् ।  
ताम्रपर्णी चन्द्रवशा कृतमाला वटोदका ॥ १३ ॥  
वैहायसी च कावेरी वेणा चैव पयस्विनी ।  
तुङ्गभद्रा कृष्णवेणा शर्करावर्तका तथा ॥ १४ ॥  
गोदावरी भीमरथी निर्विन्ध्या च पयोष्णिका ।  
तापी रेवा च सुरसा नर्मदा च सरस्वती ॥ १५ ॥  
चर्मण्वती च सिन्धुश्च अन्धशोणौ महानदौ ।  
ऋषिकुल्या त्रिसामा च वेदस्मृतिर्महानदी ॥ १६ ॥  
कौशिकी यमुना चैव मन्दाकिनी दृषद्वती ।  
गोमती सरयू रोधवती सप्तवती तथा ॥ १७ ॥  
सुषोमा च शतद्रुश्च चन्द्रभागा मरुद्‌वृधा ।  
वितस्ता च असिक्नी च विश्वा चेति प्रकीर्तिताः ॥ १८ ॥
अस्मिन्वर्षे लब्धजन्मपुरुषैः स्वस्वकर्मभिः ।  
शुक्ललोहितकृष्णाख्यैर्दिव्यमानुषनारकाः ॥ १९ ॥  
भवन्ति विविधा भोगाः सर्वेषां च निवासिनाम् ।  
यथा वर्णविधानेनापवर्गो भवति स्फुटम् ॥ २० ॥  
एतदेव च वर्षस्य प्राधान्यं कार्यसिद्धितः ।  
वदन्ति मुनयो वेदवादिनः स्वर्गवासिनः ॥ २१ ॥  
अहो अमीषां किमकारि शोभनं  
     प्रसन्न एषां स्विदुत स्वयं हरिः ।  
यैर्जन्म लब्धं नृषु भारताजिरे  
     मुकुन्दसेवौपयिकं स्पृहा हि नः ॥ २२ ॥  
किं दुष्करैर्नः क्रतुभिस्तपोव्रतै-  
     र्दानादिभिर्वा द्युजयेन फल्गुना ।  
न यत्र नारायणपदपङ्कज-  
     स्मृतिः प्रमुष्टातिशयेन्द्रियोत्सवात् ॥ २३ ॥  
कल्पायुषां स्थानजयात्पुनर्भवा-  
     त्क्षणायुषां भारतभूजयो वरम् ।  
क्षणेन मर्त्येन कृतं मनस्विनः  
     संन्यस्य संयान्त्यभयं पदं हरेः ॥ २४ ॥  
न यत्र वैकुण्ठकथासुधापगा  
     न साधवो भागवतास्तदाश्रयाः ।  
न यत्र यज्ञेशमखा महोत्सवाः  
     सुरेशलोकोऽपि न वै स सेव्यताम् ॥ २५ ॥  
प्राप्ता नृजातिं त्विह ये च जन्तवो  
     ज्ञानक्रियाद्रव्यकलापसम्भृताम् ।  
न वै यतेरन्न पुनर्भवाय ते  
     भूयो वनौका इव यान्ति बन्धनम् ॥ २६ ॥  
यैः श्रद्धया बर्हिषि भागशो हवि-  
     र्निरुप्तमिष्टं विधिमन्त्रवस्तुतः ।  
एकः पृथङ्नामभिराहुतो मुदा  
     गृह्णाति पूर्णः स्वयमाशिषां प्रभुः ॥ २७ ॥  
सत्यं दिशत्यर्थितमर्थितो नृणां  
     नैवार्थदो यत्पुनरर्थिता यतः ।  
स्वयं विधत्ते भजतामनिच्छता-  
     मिच्छापिधानं निजपादपल्लवम् ॥ २८ ॥  
(यद्यत्र नः स्वर्गसुखावशेषितं  
     स्विष्टस्य पूर्तस्य कृतस्य शोभनम् ।  
तेनाब्जनाभे स्मृतिमज्जन्म नः स्या-  
     द्वर्षे हरिर्भजतां शं तनोति ॥)  
श्रीनारायण उवाच  
एवं स्वर्गगता देवाः सिद्धाश्च परमर्षयः ।  
प्रवदन्ति च माहात्म्यं भारतस्य सुशोभनम् ॥ २९ ॥  
जम्बुद्वीपस्य चाष्टौ हि उपद्वीपाः स्मृताः परे ।  
हयमार्गान्विशोधद्‌भिः सागरैः परिकल्पिताः ॥ ३० ॥  
स्वर्णप्रस्थश्चन्द्रशुक्र आवर्तनरमाणकौ ।  
मन्दरोपाख्यहरिणः पाञ्चजन्यस्तथैव च ॥ ३१ ॥  
सिंहलश्चैव लङ्केति उपद्वीपाष्टकं स्मृतम् ।  
जम्बुद्वीपस्य मानं हि कीर्तितं विस्तरेण च ॥ ३२ ॥  
अतः परं प्रवक्ष्यामि प्लक्षादिद्वीपषट्ककम् ॥ ३३ ॥  
इति श्रीमद्देवीभागवते महापुराणेऽष्टादशसाहस्र्यां संहितायामष्टमस्कन्धे  
भुवनकोशवर्णने भारतवर्षवर्णनं नामैकादशोऽध्यायः ॥ ११ ॥
