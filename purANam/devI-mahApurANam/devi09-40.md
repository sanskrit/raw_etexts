नारद उवाच  
नारायणप्रिया सा च परा वैकुण्ठवासिनी ।  
वैकुण्ठाधिष्ठातृदेवी महालक्ष्मीः सनातनी ॥ १ ॥  
कथं बभूव सा देवी पृथिव्यां सिन्धुकन्यका ।  
पुरा केन स्तुताऽऽदौ सा तन्मे व्याख्यातुमर्हसि ॥ २ ॥  
श्रीनारायण उवाच  
पुरा दुर्वाससः शापाद्‌ भ्रष्टश्रीश्च पुरन्दरः ।  
बभूव देवसङ्‌घश्च मर्त्यलोके हि नारद ॥ ३ ॥  
लक्ष्मीः स्वर्गादिकं त्यक्त्वा रुष्टा परमदुःखिता ।  
गत्वा लीना तु वैकुण्ठे महालक्ष्मीश्च नारद ॥ ४ ॥  
तदा शोकाद्ययुः सर्वे दुःखिता ब्रह्मणः सभाम् ।  
ब्रह्माणं च पुरस्कृत्य ययुर्वैकुण्ठमेव च ॥ ५ ॥  
वैकुण्ठे शरणापन्ना देवा नारायणे परे ।  
अतीव दैन्ययुक्ताश्च शुष्ककण्ठोष्ठतालुकाः ॥ ६ ॥  
तदा लक्ष्मीश्च कलया पुराणपुरुषाज्ञया ।  
बभूव सिन्धुकन्या सा सर्वसम्पत्स्वरूपिणी ॥ ७ ॥  
तथा मथित्वा क्षीरोदं देवा दैत्यगणैः सह ।  
सम्प्राप्ताश्च महालक्ष्मीं विष्णुस्तां च ददर्श ह ॥ ८ ॥  
सुरादिभ्यो वरं दत्त्वा वनमालां च विष्णवे ।  
ददौ प्रसन्नवदना तुष्टा क्षीरोदशायिने ॥ ९ ॥  
देवाश्चाप्यसुरग्रस्तं राज्यं प्रापुश्च नारद ।  
तां सम्पूज्य च सम्भूय सर्वत्र च निरापदः ॥ १० ॥  
नारद उवाच  
कथं शशाप दुर्वासा मुनिश्रेष्ठः कदाचन ।  
केन दोषेण वा ब्रह्मन् ब्रह्मिष्ठस्तत्त्ववित्पुरा ॥ ११ ॥  
ममन्थुः केनरूपेण जलधिं ते सुरादयः ।  
केन स्तोत्रेण वा देवी शक्रं साक्षाद्‌बभूव सा ॥ १२ ॥  
को वा तयोश्च संवादो बभूव तद्वद प्रभो ।  
श्रीनारायण उवाच  
मधुपानप्रमत्तश्च त्रैलोक्याधिपतिः पुरा ॥ १३ ॥  
क्रीडां चकार रहसि रम्भया सह कामुकः ।  
कृत्वा क्रीडां तया सार्धं कामुक्या हृतमानसः ॥ १४ ॥  
तस्थौ तत्र महारण्ये कामोन्मथितमानसः ।  
कैलासशिखरे यान्तं वैकुण्ठादृषिसत्तमम् ॥ १५ ॥  
दुर्वाससं ददर्शेन्द्रो ज्वलन्तं ब्रह्मतेजसा ।  
ग्रीष्ममध्याह्नमार्तण्डसहस्रप्रभमीश्वरम् ॥ १६ ॥  
प्रतप्तकाञ्चनाकारं जटाभारमहोज्ज्वलम् ।  
शुक्लयज्ञोपवीतं च चीरदण्डौ कमण्डलुम् ॥ १७ ॥  
महोज्ज्वलं च तिलकं बिभ्रन्तं चेन्दुसन्निभम् ।  
समन्वितं शिष्यलक्षैर्वेदवेदाङ्‌गपारगैः ॥ १८ ॥  
दृष्ट्वा ननाम शिरसा सम्प्रमत्तः पुरन्दरः ।  
शिष्यवर्गं तदा भक्त्या तुष्टाव च मुदान्वितम् ॥ १९ ॥  
मुनिना च सशिष्येण दत्तास्तस्मै शुभाशिषः ।  
विष्णुदत्तं पारिजातपुष्पं च सुमनोहरम् ॥ २० ॥  
तज्जरारोगमृत्युघ्नं शोकजं मोक्षकारकम् ।  
शक्रः पुष्पं गहीत्वा च प्रमत्तो राज्यसम्पदा ॥ २१ ॥  
पुष्पं स न्यस्तयामास तदैव करिमस्तके ।  
हस्ती तत्स्पर्शमात्रेण रूपेण च गुणेन च ॥ २२ ॥  
तेजसा वयसाकस्माद्विष्णुतुल्यो बभूव ह ।  
त्यक्त्वा शक्रं गजेन्द्रश्च जगाम घोरकाननम् ॥ २३ ॥  
न शशाक महेन्द्रस्तं रक्षितुं तेजसा मुने ।  
तत्पुण्यं त्यक्तवन्तं च दृष्ट्वा शक्रं मुनीश्वरः ॥ २४ ॥  
तमुवाच महारुष्टः शशाप च रुषान्वितः ।  
मुनिरुवाच  
अरे श्रिया प्रमत्तस्त्वं कथं मामवमन्यसे ॥ २५ ॥  
मद्दत्तपुष्पं दत्तं च गर्वेण करिमस्तके ।  
विष्णोर्निवेदितं चैव नैवेद्यं वा फलं जलम् ॥ २६ ॥  
प्राप्तिमात्रेण भोक्तव्यं त्यागेन ब्रह्महा भवेत् ।  
भ्रष्टश्रीर्भ्रष्टबुद्धिश्च पुरभ्रष्टो भवेत्तु सः ॥ २७ ॥  
यस्त्यजेद्विष्णुनैवेद्यं भाग्येनोपस्थितं शुभम् ।  
प्राप्तिमात्रेण यो भुङ्‌क्ते भक्तो विष्णुनिवेदितम् ॥ २८ ॥  
पुंसां शतं समुद्धृत्य जीवन्मुक्तः स्वयं भवेत् ।  
नैवेद्यं भोजनं कृत्वा नित्यं यः प्रणमेद्धरिम् ॥ २९ ॥  
पूजयेत्स्तौति वा भक्त्या स विष्णुसदृशो भवेत् ।  
तत्स्पर्शवायुना सद्यस्तीर्थौघश्च विशुध्यति ॥ ३० ॥  
तत्पादरजसा मूढ सद्यः पूता वसुन्धरा ।  
पुंश्चल्यन्नमवीरान्नं शूद्रश्राद्धान्तमेव च ॥ ३१ ॥  
यद्धरेरनिवेद्यं च वृथा मांसस्य भक्षणम् ।  
शिवलिङ्‌गप्रदानं च यद्दत्तं शूद्रयाजिना ॥ ३२ ॥  
चिकित्सकद्विजान्नं च देवलान्नं तथैव च ।  
कन्याविक्रयिणामन्नं यदन्नं योनिजीविनाम् ॥ ३३ ॥  
उच्छिष्टान्नं पर्युषितं सर्वभक्षावशेषितम् ।  
शूद्रापतिद्विजानां च भूषवाहद्विजान्नकम् ॥ ३४ ॥  
अदीक्षितद्विजानां च यदन्नं शवदाहिनाम् ।  
अगम्यागामिनां चैव द्विजानामन्नमेव च ॥ ३५ ॥  
मित्रद्रुहां कृतज्जानामन्नं विश्वासघातिनाम् ।  
मिथ्यासाक्ष्यप्रदान्नं च ब्राह्मणान्नं तथैव च ॥ ३६ ॥  
एते सर्वे विशुध्यन्ति विष्णोनैवेद्यभक्षणात् ।  
श्वपचश्चेद्विष्णुसेवी वंशानां कोटिमुद्धरेत् ॥ ३७ ॥  
हरेरभक्तो मनुजः स्वं च रक्षितुमक्षमः ।  
अज्ञानाद्यदि गृह्णाति विष्णोर्निर्माल्यमेव च ॥ ३८ ॥  
सप्तजन्मार्जितात्पापान्मुच्यते नात्र संशयः ।  
ज्ञात्वा भक्त्या च गृह्णाति विष्णोनैवेद्यमेव च ॥ ३९ ॥  
कोटिजन्मार्जितात्पापान्मुच्यते निश्चितं हरे ।  
यस्मात्संस्थापितं पुष्पं गर्वेण करिमस्तके ॥ ४० ॥  
तस्माद्युष्मान्परित्यज्य यातु लक्ष्मीर्हरेः पदम् ।  
नारायणस्य भक्तोऽहं न बिभेमि सुराद्विधेः ॥ ४१ ॥  
कालान्मृत्योर्जरातश्च कानन्यान् गणयामि च ।  
किं करिष्यति ते तातः कश्यपश्च प्रजापतिः ॥ ४२ ॥  
बृहस्पतिर्गुरुश्चैव निःशङ्‌कस्य च मे हरे ।  
इदं पुष्पं यस्य मूर्ध्नि तस्यैव पूजनं परम् ॥ ४३ ॥  
इति श्रुत्वा महेन्द्रश्च धृत्वा स चरणं मुनेः ।  
उच्चै रुरोद शोकार्तस्तमुवाच भयाकुलः ॥ ४४ ॥  
महेन्द्र उवाच  
दत्तः समुचितः शापो मह्यं मायापहः प्रभो ।  
हृतां न याचे सम्पत्तिं किञ्चिज्ज्ञानं च देहि मे ॥ ४५ ॥
ऐश्वर्यं विपदां बीजं ज्ञानप्रच्छन्नकारणम् ।  
मुक्तिमार्गकुठारश्च भक्तेश्च व्यवधायकम् ॥ ४६ ॥  
मुनिरुवाच  
जन्ममृत्युजराशोकरोगबीजाङ्‌कुरं परम् ।  
सम्पत्तितिमिरान्धश्च मुक्तिमार्गं न पश्यति ॥ ४७ ॥  
सम्पन्मत्तो विमूढश्च सुरामत्तः स एव च ।  
बान्धवैर्वेष्टितः सोऽपि बन्धुत्वेनैव हे हरे ॥ ४८ ॥  
सम्पत्तिमदमत्तश्च विषयान्धश्च विह्वलः ।  
महाकामी राजसिकः सत्त्वमार्गं न पश्यति ॥ ४९ ॥  
द्विविधो विषयान्धश्च राजसस्तामसः स्मृतः ।  
अशास्त्रज्ञस्तामसश्च शास्त्रज्ञो राजसः स्मृतः ॥ ५० ॥  
शास्त्रं च द्विविधं मार्गं दर्शयेत्सुरपुङ्‌गव ।  
प्रवृत्तिबीजमेकं च निवृत्तेः कारणं परम् ॥ ५१ ॥  
चरन्ति जीविनश्चादौ प्रवृत्तेर्दुःखवर्त्मनि ।  
स्वच्छन्दं च प्रसन्नं च निर्विरोधं च सन्ततम् ॥ ५२ ॥  
आयाति मधुनो लोभात्क्लेशेन सुखमानितः ।  
परिणामे नाशबीजे जन्ममृत्युजराकरे ॥ ५३ ॥  
अनेकजन्मपर्यन्तं कृत्वा च भ्रमणं मुदा ।  
स्वकर्मविहितायां च नानायोन्यां क्रमेण च ॥ ५४ ॥  
ततश्चेशानुगहाग्रच्च सत्सङ्‌गं लभते च सः ।  
सहस्रेषु शतेष्वेको भवाब्धिपारकारणम् ॥ ५५ ॥  
साधुस्तत्त्वप्रदीपेन मुक्तिमार्गं प्रदर्शयेत् ।  
तदा करोति यत्नं च जीवो बन्धनखण्डने ॥ ५६ ॥  
अनेकजन्मयोगेन तपसानशनेन च ।  
तदा लभेन्मुक्तिमार्गं निर्विघ्नं सुखदं परम् ॥ ५७ ॥  
इदं श्रुतं गुरोर्वक्याद्यत् पृच्छसि पुरन्दर ।  
मुनेस्तद्वचनं श्रुत्वा वीतरागो बभूव सः ॥ ५८ ॥  
वैराग्यं वर्धयामास तस्य ब्रह्मन् दिने दिने ।  
मुनेः स्थानाद्‌ गृहं गत्वा स ददर्शामरावतीम् ॥ ५९ ॥  
दैत्यैरसुरसङ्‌घैश्च समाकीर्णां भयाकुलाम् ।  
विषमोपप्लवां पुत्रबन्धुहीनां च कुत्रचित् ॥ ६० ॥  
पितृमातृकलत्रादिविहीनामतिचञ्चलाम् ।  
शत्रुग्रस्तां च तां दृष्ट्वा जगाम वाक्पतिं प्रति ॥ ६१ ॥  
शक्रो मन्दाकिनीतीरे ददर्श गुरुमीश्वरम् ।  
ध्यायमानं परं ब्रह्म गङ्‌गातोये स्थितं परम् ॥ ६२ ॥  
सूर्याभिसम्मुखं पूर्वमुखं च विश्वतोमुखम् ।  
साश्रुनेत्रं पुलकिनं परमानन्दसंयुतम् ॥ ६३ ॥  
वरिष्ठं च गरिष्ठं च धर्मिष्ठं श्रेष्ठसेवितम् ।  
प्रेष्ठं च बन्धुवर्गाणामतिश्रेष्ठं च ज्ञानिनाम् ॥ ६४ ॥  
ज्येष्ठं च भ्रातृवर्गाणामनिष्टं सुरवैरिणाम् ।  
दृष्ट्वा गुरुं जपन्तं च तत्र तस्थौ सुरेश्वरः ॥ ६५ ॥  
प्रहरान्ते गुरुं दृष्ट्वा चोत्थितं प्रणनाम सः ।  
प्रणम्य चरणाम्भोजे रुरोदोच्चैर्मुहुर्मुहुः ॥ ६६ ॥  
वृत्तान्तं कथयामास ब्रह्मशापादिकं तथा ।  
पुनर्वरोपलब्धिं च ज्ञानप्राप्तिं सुदुर्लभाम् ॥ ६७ ॥  
वैरिग्रस्तां च स्वपुरीं क्रमेणैव सुरेश्वरः ।  
शिष्यस्य वचनं श्रुत्वा सुबुद्धिर्वदतां वरः ॥ ६८ ॥  
बृहस्पतिरुवाचेदं कोपसंरक्तलोचनः ।  
गुरुरुवाच  
श्रुतं सर्वं सुरश्रेष्ठ मा रोदीर्वचनं शृणु ॥ ६९ ॥  
न कातरो हि नीतिज्ञो विपत्तौ च कदाचन ।  
सम्पत्तिर्वा विपत्तिर्वा नश्वरा श्रमरूपिणी ॥ ७० ॥  
पूर्वस्य कर्मायत्ता च स्वयं कर्ता तयोरपि ।  
सर्वेषां च भवत्येव शश्वज्जन्मनि जन्मनि ॥ ७१ ॥  
चक्रनेमिक्रमेणैव तत्र का परिदेवना ।  
उक्तं हि स्वकृतं कर्म भुज्यतेऽखिलभारते ॥ ७२ ॥  
शुभाशुभं च यत्किञ्चित्स्वकर्मफलभुक् पुमान् ।  
नाभुक्तं क्षीयते कर्म कल्पकोटिशतैरपि ॥ ७३ ॥  
अवश्यमेव भोक्तव्यं कृतं कर्म शुभाशुभम् ।  
इत्येवमुक्तं वेदे च कृष्णेन परमात्मना ॥ ७४ ॥  
सामवेदोक्तशाखायां सम्बोध्य कमलोद्भवम् ।  
जन्मभोगावशेषे च सर्वेषां कृतकर्मणाम् ॥ ७५ ॥  
अनुरूपं हि तेषां च भारतेऽन्यत्र चैव हि ।  
कर्मणा ब्रह्मशापं च कर्मणा च शुभाशिषम् ॥ ७६ ॥  
कर्मणा च महालक्ष्मीं लभेद्दैन्यं च कर्मणा ।  
कोटिजन्मार्जितं कर्म जीविनामनुगच्छति ॥ ७७ ॥  
न हि त्यजेद्विना भोगं तच्छायेव पुरन्दर ।  
कालभेदे देशभेदे पात्रभेदे च कर्मणाम् ॥ ७८ ॥  
न्यूनताधिकभावोऽपि भवेदेव हि कर्मणा ।  
वस्तुदानेन वस्तूनां समं पुण्यं दिने दिने ॥ ७९ ॥  
दिनभेदे कोटिगुणमसंख्यं वा ततोऽधिकम् ।  
समे देशे च वस्तूनां दाने पुण्यं समं सुर ॥ ८० ॥  
देशभेदे कोटिगुणमसंख्यं वा ततोऽधिकम् ।  
समे पात्रे समं पुण्यं वस्तूनां कर्तुरेव च ॥ ८१ ॥  
पात्रभेदे शतगुणमसंख्यं वा ततोऽधिकम् ।  
यथा फलन्ति सस्यानि न्यूनान्यप्यधिकानि च ॥ ८२ ॥  
कर्षकाणां क्षेत्रभेदे पात्रभेदे फलं तथा ।  
सामान्यदिवसे विप्रदानं समफलं भवेत् ॥ ८३ ॥  
अमायां रविसंक्रान्त्यां फलं शतगुणं भवेत् ।  
चातुर्मास्यां पौर्णमास्यामनन्तं फलमेव च ॥ ८४ ॥  
ग्रहणे शशिनः कोटिगुणं च फलमेव च ।  
सूर्यस्य ग्रहणे वापि ततो दशगुणं भवेत् ॥ ८५ ॥  
अक्षयायामक्षयं तदसंख्यं फलमुच्यते ।  
एवमन्यत्र पुण्याहे फलाधिक्यं भवेदिति ॥ ८६ ॥  
यथा दाने तथा स्नाने जपेऽन्यपुण्यकर्मसु ।  
एवं सर्वत्र बोद्धव्यं नराणां कर्मणां फलम् ॥ ८७ ॥  
यथा दण्डेन चक्रेण शरावेण भ्रमेण च ।  
कुम्भं निर्माति निर्माता कुम्भकारो मृदा भुवि ॥ ८८ ॥  
तथैव कर्मसूत्रेण फलं धाता ददाति च ।  
यस्याज्ञया सृष्टमिदं तं च नारायणं भज ॥ ८९ ॥  
स विधाता विधातुश्च पातुः पाता जगत्त्रये ।  
स्रष्टुः स्रष्टा च संहर्तुः संहर्ता कालकालकः ॥ ९० ॥  
महाविपत्तौ संसारे यः स्मरेन्मधुसूदनम् ।  
विपत्तौ तस्य सम्पत्तिर्भवेदित्याह शङ्‌करः ॥ ९१ ॥  
इत्येवमुक्त्वा तत्त्वज्ञः समालिङ्‌ग्य सुरेश्वरम् ।  
दत्त्वा शुभाशिषं चेष्टं बोधयामास नारद ॥ ९२ ॥  
इति श्रीमद्देवीभागवते महापुराणेऽष्टादशसाहस्र्यां  
संहितायां नवमस्कन्धे  
लक्ष्म्युत्पत्तिवर्णनं नाम चत्वारिंशोऽध्यायः ॥ ४० ॥
