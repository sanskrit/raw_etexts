जनमेजय उवाच  
वाराङ्गनास्त्वयाख्याता नरनारायणाश्रमे ।  
एकं नारायणं शान्तं कामयाना स्मरातुराः ॥ १ ॥  
शप्तुकामस्तदा जातो मुनिर्नारायणश्च ताः ।  
निवारितो नरेणाथ भ्रात्रा धर्मविदा नृप ॥ २ ॥  
किं कृतं मुनिना तेन व्यसने समुपस्थिते ।  
ताभिः संकल्पितेनाथ कामार्थाभिर्भृशं मुने ॥ ३ ॥  
शक्रेणोत्पादिताभिश्च बहुप्रार्थनया पुनः ।  
याचितेन विवाहार्थं किं कृतं तेन जिष्णुना ॥ ४ ॥  
इत्येतच्छ्रोतुमिच्छामि चरितं तस्य मोक्षदम् ।  
नारायणस्य मे ब्रूहि विस्तरेण पितामह ॥ ५ ॥  
व्यास उवाच  
शृणु राजन्प्रवक्ष्यामि यथा तस्य महात्मनः ।  
धर्मपुत्रस्य धर्मज्ञ विस्तरेण वदामि ते ॥ ६ ॥  
शप्तुकामस्तु संदृष्टो नरेणाथ यदा हरिः ।  
वारितोऽसौ समाश्वास्य मुनिर्नारायणस्तदा ॥ ७ ॥  
शान्तकोपस्तदोवाच तास्तपस्वी महामुनिः ।  
स्मितपूर्वमिदं वाक्यं मधुरं धर्मनन्दनः ॥ ८ ॥  
अस्मिञ्जन्मनि चार्वंग्यः कृतसंकल्पवानहम् ।  
आवाभ्याञ्च न कर्तव्यः सर्वथा दारसंग्रहः ॥ ९ ॥  
तस्माद्‌ गच्छन्तु त्रिदिवं कृपां कृत्वा ममोपरि ।  
धर्मज्ञा न प्रकुर्वन्ति व्रतभङ्गं परस्य वै ॥ १० ॥  
शृङ्गारेऽस्मिन् रसे नूनं स्थायीभावो रतिः स्मृतः ।  
कथं करोमि सम्बन्धं तदभावे सुलोचनाः ॥ ११ ॥  
कारणेन विना कार्यं न भवेदिति निश्चयः ।  
कविभिः कथितं शास्त्रे स्थायीभावो रसः किल ॥ १२ ॥  
धन्यः सुचारुसर्वाङ्गः सभाग्योऽहं धरातले ।  
प्रीतिपात्रं यतो जातो भवतीनामकृत्रिमम् ॥ १३ ॥  
भवतीभिः कृपां कृत्वा रक्षणीयं व्रतं मम ।  
भविष्यामि महाभागाः पतिरप्यन्यजन्मनि ॥ १४ ॥  
अष्टाविंशे विशालाक्ष्यो द्वापरेऽस्मिन्धरातले ।  
देवानां कार्यसिद्ध्यर्थं प्रभविष्यामि सर्वथा ॥ १५ ॥  
तदा भवत्यो मद्दाराः प्राप्य जन्म पृथक्पृथक् ।  
भूपतीनां सुता भूत्वा पलीभावं गमिष्यथ ॥ १६ ॥  
इत्याश्वास्य हरिस्तास्तु प्रतिश्रुत्य परिग्रहम् ।  
व्यसर्जयत्स भगवाञ्जग्मुश्च विगतज्वराः ॥ १७ ॥  
एवं विसर्जितास्तेन गताः स्वर्गं तदाङ्गनाः ।  
शक्राय कथयामासुः कारणं सकलं पुनः ॥ १८ ॥  
आश्रुत्य मघवांस्ताभ्यो वृत्तान्तं तस्य विस्तरात् ।  
तुष्टाव तं महात्मानं नारीर्दृष्ट्वा तथोर्वशीः ॥ १९ ॥  
इन्द्र उवाच  
अहो धैर्यं मुनेः कामं तथैव च तपोबलम् ।  
येनोर्वश्यः स्वतपसा तादृग्‌रूपाः प्रकल्पिताः ॥ २० ॥  
इति स्तुत्वा प्रसन्नात्मा बभूव सुरराट् ततः ।  
नारायणोऽपि धर्मात्मा तपस्यभिरतोऽभवत् ॥ २१ ॥  
इत्येतत्सर्वमाख्यातं मुनेर्वृत्तान्तमद्‌भुतम् ।  
नारायणस्य सकलं नरस्य च महामुनेः ॥ २२ ॥  
तौ हि कृष्णार्जुनौ वीरौ भूभारहरणाय च ।  
जातौ तौ भरतश्रेष्ठ भृगोः शापवशादिह ॥ २३ ॥  
  
राजोवाच  
कृष्णावतारचरितं विस्तरेण वदस्व मे ।  
सन्देहो मम चित्तेऽस्ति तं निवारय मानद ॥ २४ ॥  
ययोः पुत्रत्वमापन्नौ हर्यनन्तौ महाबलौ ।  
देवकीवसुदेवौ तौ दुःखभाजौ कथं मुने ॥ २५ ॥  
कंसेन निगडे बद्धौ पीडितौ बहुवत्सरान् ।  
ययोः पुत्रो हरिः साक्षात्तपसा तोषितोऽभवत् ॥ २६ ॥
जातोऽसौ मथुरायां तु गोकुले स कथं गतः ।  
कंसं हत्वा द्वारवत्यां निवासं कृतवान्कथम् ॥ २७ ॥  
पित्रादिसेवितं देशं समृद्धं पावनं किल ।  
त्यक्त्वा देशान्तरेऽनार्ये गतवान्स कथं हरिः ॥ २८ ॥  
कुलञ्च द्विजशापेन कथमुत्सादितं हरेः ।  
भारावतारणं कृत्वा वासुदेवः सनातनः ॥ २९ ॥  
देहं मुमोच तरसा जगाम च दिवं हरिः ।  
पापिष्ठानाञ्च भारेण व्याकुलाभूच्च मेदिनी ॥ ३० ॥  
ते हता वासुदेवेन पार्थेनामितकर्मणा ।  
लुण्ठिता यैर्हरेः पत्न्यस्ते कथं न निपातिताः ॥ ३१ ॥  
भीष्मो द्रोणस्तथा कर्णो बाह्लिकोऽप्यथ पार्थिवः ।  
वैराटोऽथ विकर्णश्च धृष्टद्युम्नश्च पार्थिवः ॥ ३२ ॥  
सोमदत्तादयः सर्वे निहताः समरे नृपाः ।  
तेषामुत्तारितो भारश्चौराणां न हृतः कथम् ॥ ३३ ॥  
कृष्णपत्न्यः कथं दुःखं प्राप्ताः प्रान्ते पतिव्रताः ।  
सन्देहोऽयं मुनिश्रेष्ठ चित्ते मे परिवर्तते ॥ ३४ ॥  
वसुदेवस्तु धर्मात्मा पुत्रदुःखेन तापितः ।  
त्यक्तवान्स कथं प्राणानपमृत्युं जगाम ह ॥ ३५ ॥  
पाण्डवा धर्मसंयुक्ताः कृष्णे च निरताः सदा ।  
ते कथं दुःखभोक्तारो ह्यभवन्मुनिसत्तम ॥ ३६ ॥  
द्रौपदी च महाभागा कथं दुःखस्य भागिनी ।  
वेदीमध्याच्च सञ्जाता लक्ष्म्यंशसम्भवा किल ॥ ३७ ॥  
सभायां सा समानीता रजोदोषसमन्विता ।  
बाला दुःशासनेनाथ केशग्रहणकर्शिता ॥ ३८ ॥  
पीडिता सिन्धुराज्ञाथ वनमध्यगता सती ।  
तथैव कीचकेनापि पीडिता रुदती भृशम् ॥ ३९ ॥  
पुत्राः पञ्चैव तस्यास्तु निहता द्रौणिना गृहे ।  
सुभद्रायाः सुतो युद्धे बाल एव निपातितः ॥ ४० ॥  
तथा च देवकीपुत्रा षट् कंसेन निषूदिताः ।  
समर्थेनापि हरिणा दैवं न कृतमन्यथा । ४१ ॥  
यादवानां तथा शापः प्रभासे निधनं पुनः ।  
कुलक्षयस्तथा तीव्रस्तत्पत्नीनाञ्च लुण्ठनम् ॥ ४२ ॥  
विष्णुना चेश्वरेणापि साक्षान्नारायणेन च ।  
उग्रसेनस्य सेवा वै दासवत्सततं कृता ॥ ४३ ॥  
सन्देहोऽयं महाभाग तत्र नारायणे मुनौ ।  
सर्वजन्तुसमानत्वं व्यवहारे निरन्तरम् ॥ ४४ ॥  
हर्षशोकादयो भावाः सर्वेषां सदृशाः कथम् ।  
ईश्वरस्य हरेर्जाता कथमप्यन्यथा गतिः ॥ ४५ ॥  
तस्माद्विस्तरतो ब्रूहि कृष्णस्य चरितं महत् ।  
अलौकिकेन हरिणा कृतं कर्म महीतले ॥ ४६ ॥  
हता आयुःक्षये दैत्याः क्लेशेन महता पुनः ।  
क्वैश्वर्यशक्तिः प्रथिता हरिणा मुनिसत्तम ॥ ४७ ॥  
रुक्मिणीहरणे नूनं गृहीत्वाथ पलायनम् ।  
कृतं हि वासुदेवेन चौरवच्चरितं तदा ॥ ४८ ॥  
मथुरामण्डलं त्यक्त्वा समृद्धं कुलसम्मतम् ।  
जरासन्धभयात्तेन द्वारकागमनं कृतम् ॥ ४९ ॥  
तदा केनापि न ज्ञातो भगवान्हरिरीश्वरः ।  
किञ्चित्प्रब्रूहि मे ब्रह्मन् कारणं व्रजगोपनम् ॥ ५० ॥  
एते चान्ये च बहवः सन्देहा वासवीसुत ।  
नाशयाद्य महाभाग सर्वज्ञोऽसि द्विजोत्तम ॥ ५१ ॥  
गोप्यस्तथैकः सन्देहो हृदयान्न निवर्तते ।  
पाञ्चाल्याः पञ्चभर्तृत्वं लोके किं न जुगुप्सितम् ॥ ५२ ॥  
सदाचारं प्रमाणं हि प्रवदन्ति मनीषिणः ।  
पशुधर्मः कथं तैस्तु समर्थैरपि संश्रितः ॥ ५३ ॥  
भीष्मेणापि कृतं किं वा देवरूपेण भूतले ।  
गोलकौ तौ समुत्पाद्य यत्तु वंशस्य रक्षणम् ॥ ५४ ॥  
धिग्धर्मनिर्णयः कामं मुनिभिः परिदर्शितः ।  
येन केनाप्युपायेन पुत्रोत्पादनलक्षणः ॥ ५५ ॥  
इति श्रीमद्देवीभागवते महापुराणेऽष्टादशसाहस्र्यां संहितायां चतुर्थस्कन्धे  
सुराङ्गनानां प्रति नारायणवरदानं नाम सप्तदशोऽध्यायः ॥ १७ ॥
