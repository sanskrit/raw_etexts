जनमेजय उवाच -  
विचित्रमिदमाख्यानं हरिश्चन्द्रस्य कीर्तितम् ।  
शताक्षीपादभक्तस्य राजर्षेर्धार्मिकस्य च ॥ १ ॥  
शताक्षी सा कुतो जाता देवी भगवती शिवा ।  
तत्कारणं वद मुने सार्थकं जन्म मे कुरु ॥ २ ॥  
को हि देव्या गुणाञ्छृण्वंस्तृप्तिं यास्यति शुद्धधीः ।  
पदे पदेऽश्वमेधस्य फलमक्षय्यमश्नुते ॥ ३ ॥  
व्यास उवाच -  
शृणु राजन् प्रवक्ष्यामि शताक्षीसम्भवं शुभम् ।  
तवावाच्यं न मे किञ्चिद्देवीभक्तस्य विद्यते ॥ ४ ॥  
दुर्गमाख्यो महादैत्यः पूर्वं परमदारुणः ।  
हिरण्याक्षान्वये जातो रुरुपुत्रो महाखलः ॥ ५ ॥  
देवानां तु बलं वेदो नाशे तस्य सुरा अपि  
नंक्ष्यन्त्येव न संदेहो विधेयं तावदेव तत् ॥ ६ ॥  
विमृश्यैतत्तपश्चर्यां गतः कर्तुं हिमालये ।  
ब्रह्माणं मनसा ध्यात्वा वायुभक्षो व्यतिष्ठत ॥ ७ ॥  
सहस्रवर्षपर्यन्तं चकार परमं तपः ।  
तेजसा तस्य लोकास्तु सन्तप्ताः ससुरासुराः ॥ ८ ॥  
ततः प्रसन्नो भगवान् हंसारूढश्चतुर्मुखः ।  
ययौ तस्मै वरं दातुं प्रसन्नमुखपङ्कजः ॥ ९ ॥  
समाधिस्थं मीलिताक्षं स्फुटमाह चतुर्मुखः ।  
वरं वरय भद्रं ते यस्ते मनसि वर्तते ॥ १० ॥  
तवाद्य तपसा तुष्टो वरदेशोऽहमागतः ।  
श्रुत्वा ब्रह्ममुखाद्वाणीं व्युत्थितः स समाधितः ॥ ११ ॥  
पूजयित्वा वरं वव्रे वेदान्देहि सुरेश्वर ।  
त्रिषु लोकेषु ये मन्त्रा ब्राह्मणेषु सुरेष्वपि ॥ १२ ॥  
विद्यन्ते ते तु सान्निध्ये मम सन्तु महेश्वर ।  
बलं च देहि येन स्याद्देवानां च पराजयः ॥ १३ ॥  
इति तस्य वचः श्रुत्वा तथास्त्विति वचो वदन् ।  
जगाम सत्यलोकं तु चतुर्वेदेश्वरः परः ॥ १४ ॥  
ततः प्रभृति विप्रैस्तु विस्मृता वेदराशयः ।  
स्नानसन्ध्यानित्यहोमश्राद्धयज्ञजपादयः ॥ १५ ॥  
विलुप्ता धरणीपृष्ठे हाहाकारो महानभूत् ।  
किमिदं किमिदं चेति विप्रा ऊचुः परस्परम् ॥ १६ ॥  
वेदाभावात्तदस्माभिः कर्तव्यं किमतः परम् ।  
इति भूमौ महानर्थे जाते परमदारुणे ॥ १७ ॥  
निर्जराः सजरा जाता हविर्भागाद्यभावतः ।  
रुरोध स तदा दैत्यो नगरीममरावतीम् ॥ १८ ॥  
अशक्तास्तेन ते योद्धुं वज्रदेहासुरेण च ।  
पलायनं तदा कृत्वा निर्गता निर्जराः क्वचित् ॥ १९ ॥  
निलयं गिरिदुर्गेषु रत्नसानुगुहासु च ।  
संस्थिताः परमां शक्तिं ध्यायन्तस्ते पराम्बिकाम् ॥ २० ॥  
अग्नौ होमाद्यभावात्तु वृष्ट्यभावोऽप्यभून्नृप ।  
वृष्टेरभावे संशुष्कं निर्जलं चापि भूतलम् ॥ २१ ॥  
कूपवापीतडागाश्च सरितः शुष्कतां गताः ।  
अनावृष्टिरियं राजन्नभूच्च शतवार्षिकी ॥ २२ ॥  
मृताः प्रजाश्च बहुधा गोमहिष्यादयस्तथा ।  
गृहे गृहे मनुष्याणामभवच्छवसंग्रहः ॥ २३ ॥  
अनर्थे त्वेवमुद्‌भूते ब्राह्मणाः शान्तचेतसः ।  
गत्वा हिमवतः पार्श्वे रिराधयिषवः शिवम् ॥ २४ ॥  
समाधिध्यानपूजाभिर्देवीं तुष्टुवुरन्वहम् ।  
निराहारास्तदासक्तास्तामेव शरणं ययुः ॥ २५ ॥  
दयां कुरु महेशानि पामरेषु जनेषु हि ।  
सर्वापराधयुक्तेषु नैतच्छ्लाघ्यं तवाम्बिके ॥ २६ ॥  
कोपं संहर देवेशि सर्वान्तर्यामिरूपिणि ।  
त्वया यथा प्रेर्यतेऽयं करोति स तथा जनः ॥ २७ ॥  
नान्या गतिर्जनस्यास्य किं पश्यसि पुनः पुनः ।  
यथेच्छसि तथा कर्तुं समर्थासि महेश्वरि ॥ २८ ॥  
समुद्धर महेशानि संकटात्परमोत्थितात् ।  
जीवनेन विनास्माकं कथं स्यात्स्थितिरम्बिके ॥ २९ ॥  
प्रसीद त्वं महेशानि प्रसीद जगदम्बिके ।  
अनन्तकोटिब्रह्माण्डनायिके ते नमो नमः ॥ ३० ॥  
नमः कूटस्थरूपायै चिद्‌रूपायै नमो नमः ।  
नमो वेदान्तवेद्यायै भुवनेश्यै नमो नमः ॥ ३१ ॥  
नेति नेतीति वाक्यैर्या बोध्यते सकलागमैः ।  
तां सर्वकारणां देवीं सर्वभावेन सन्नताः ॥ ३२ ॥  
इति सम्प्रार्थिता देवी भुवनेशी महेश्वरी ।  
अनन्ताक्षिमयं रूपं दर्शयामास पार्वती ॥ ३३ ॥  
नीलाञ्जनसमप्रख्यं नीलपद्मायतेक्षणम् ।  
सुकर्कशसमोत्तुङ्गवृत्तपीनघनस्तनम् ॥ ३४ ॥  
बाणमुष्टिं च कमलं पुष्पपल्लवमूलकान् ।  
शाकादीन्फलसंयुक्ताननन्तरससंयुतान् ॥ ३५ ॥  
क्षुत्तृड्जरापहान् हस्तैर्बिभ्रती च महाधनुः ।  
सर्वसौन्दर्यसारं तद्‌रूपं लावण्यशोभितम् ॥ ३६ ॥  
कोटिसूर्यप्रतीकाशं करुणारससागरम् ।  
दर्शयित्वा जगद्धात्री सानन्तनयनोद्‌भवा ॥ ३७ ॥  
मोचयामास लोकेषु वारिधारां सहस्रशः ।  
नवरात्रं महावृष्टिरभून्नेत्रोद्‌भवैर्जलैः ॥ ३८ ॥  
दुःखितान्वीक्ष्य सकलान्नेत्राश्रूणि विमुञ्चती ।  
तर्पितास्तेन ते लोका ओषध्यः सकला अपि ॥ ३९ ॥  
नदीनदप्रवाहास्तैर्जलैः समभवन्नृप ।  
निलीय संस्थिताः पूर्वं सुरास्ते निर्गता बहिः ॥ ४० ॥  
मिलित्वा ससुरा विप्रा देवीं समभितुष्टुवुः ।  
नमो वेदान्तवेद्ये ते नमो ब्रह्मस्वरूपिणि ॥ ४१ ॥  
स्वमायया सर्वजगद्विधात्र्यै ते नमो नमः ।  
भक्तकल्पद्रुमे देवि भक्तार्थं देहधारिणि ॥ ४२ ॥
नित्यतृप्ते निरुपमे भुवनेश्वरि ते नमः ।  
अस्मच्छान्त्यर्थमतुलं लोचनानां सहस्रकम् ॥ ४३ ॥  
त्वया यतो धृतं देवि शताक्षी त्वं ततो भव ।  
क्षुधया पीडिता मातः स्तोतुं शक्तिर्न चास्ति नः ॥ ४४ ॥  
कृपां कुरु महेशानि वेदानप्याहराम्बिके ।  
व्यास उवाच -  
इति तेषां वचः श्रुत्वा शाकान्स्वकरसंस्थितान् ॥ ४५ ॥  
स्वादूनि फलमूलानि भक्षणार्थं ददौ शिवा ।  
नानाविधानि चान्नानि पशुभोज्यानि यानि च ॥ ४६ ॥  
काम्यानन्तरसैर्युक्तान्यानवीनोद्‌भवं ददौ ।  
शाकम्भरीति नामापि तद्दिनात्समभून्नृप ॥ ४७ ॥  
ततः कोलाहले जाते दूतवाक्येन बोधितः ।  
ससैन्यः सायुधो योद्धुं दुर्गमाख्योऽसुरो ययौ ॥ ४८ ॥  
सहस्राक्षौहिणीयुक्तः शरान्मुञ्चंस्त्वरान्वितः ।  
रुरोध देवसैन्यं तद्‌यद्देव्यग्रे स्थितं पुरा ॥ ४९ ॥  
तथा विप्रगणं चैव रोधयामास सर्वतः ।  
ततः किलकिला शब्दः समभूद्देवमण्डले ॥ ५० ॥  
त्राहि त्राहीति वाक्यानि प्रोचुः सर्वे द्विजामराः ।  
ततस्तेजोमयं चक्रं देवानां परितः शिवा ॥ ५१ ॥  
चकार रक्षणार्थाय स्वयं तस्माद्‌ बहिः स्थिता ।  
ततः समभवद्युद्धं देव्या दैत्यस्य चोभयोः ॥ ५२ ॥  
शरवर्षसमाच्छन्नं सूर्यमण्डलमद्‌भुतम् ।  
परस्परशरोद्‌घर्षसमुद्‌भूताग्निसुप्रभम् ॥ ५३ ॥  
कठोरज्याटणत्कारबधिरीकृतदिक्तटम् ।  
ततो देवीशरीरात्तु निर्गतास्तीव्रशक्तयः ॥ ५४ ॥  
कालिका तारिणी बाला त्रिपुरा भैरवी रमा ।  
बगला चैव मातङ्गी तथा त्रिपुरसुन्दरी ॥ ५५ ॥  
कामाक्षी तुलजा देवी जम्भिनी मोहिनी तथा ।  
छिन्नमस्ता गुह्यकाली दशसाहस्रबाहुका ॥ ५६ ॥  
द्वात्रिंशच्छक्तयश्चान्याश्चतुष्षष्टिमिताः पराः ।  
असंख्यातास्ततो देव्यः समुद्‌भूतास्तु सायुधाः ॥ ५७ ॥  
मृदङ्गशङ्खवीणादिनादितं सङ्गरस्थलम् ।  
शक्तिभिर्दैत्यसैन्ये तु नाशितेऽक्षौहिणीशते ॥ ५८ ॥  
अग्रेसरः समभवद्दुर्गमो वाहिनीपतिः ।  
शक्तिभिः सह युद्धं च चकार प्रथमं रिपुः ॥ ५९ ॥  
महद्युद्धं समभवद्यत्राभूद्‌रक्तवाहिनी ।  
अक्षौहिण्यस्तु ताः सर्वा विनष्टा दशभिर्दिनैः ॥ ६० ॥  
तत एकादशे प्राप्ते दिने परमदारुणे ।  
रक्तमाल्याम्बरधरो रक्तगन्धानुलेपनः ॥ ६१ ॥  
कृत्वोत्सवं महान्तं तु युद्धाय रथसंस्थितः ।  
संरम्भेणैव महता शक्तीः सर्वा विजित्य च ॥ ६२ ॥  
महादेवीरथाग्रे तु स्वरथं संन्यवेशयत् ।  
ततोऽभवन्महद्युद्धं देव्या दैत्यस्य चोभयोः ॥ ६३ ॥  
प्रहरद्वयपर्यन्तं हृदयत्रासकारकम् ।  
ततः पञ्चदशात्युग्रबाणान्देवी मुमोच ह ॥ ६४ ॥  
चतुर्भिश्चतुरो वाहान्बाणेनैकेन सारथिम् ।  
द्वाभ्यां नेत्रे भुजौ द्वाभ्यां ध्वजमेकेन पत्रिणा ॥ ६५ ॥  
पञ्चभिर्हृदयं तस्य विव्याध जगदम्बिका ।  
ततो वमन् स रुधिरं ममार पुर ईशितुः ॥ ६६ ॥  
तस्य तेजस्तु निर्गत्य देवीरूपे विवेश ह ।  
हते तस्मिन्महावीर्ये शान्तमासीज्जगत्त्रयम् ॥ ६७ ॥  
ततो ब्रह्मादयः सर्वे तुष्टुवुर्जगदम्बिकाम् ।  
पुरस्कृत्य हरीशानौ भक्त्या गद्‌गदया गिरा ॥ ६८ ॥  
देवा ऊचुः  
जगद्‌भ्रमविवर्तैककारणे परमेश्वरि ।  
नमः शाकम्भरि शिवे नमस्ते शतलोचने ॥ ६९ ॥  
सर्वोपनिषदुद्‌घुष्टे दुर्गमासुरनाशिनि ।  
नमो मायेश्वरि शिवे पञ्चकोशान्तरस्थिते ॥ ७० ॥  
चेतसा निर्विकल्पेन यां ध्यायन्ति मुनीश्वराः ।  
प्रणवार्थस्वरूपां तां भजामो भुवनेश्वरीम् ॥ ७१ ॥  
अनन्तकोटिब्रह्माण्डजननीं दिव्यविग्रहाम् ।  
ब्रह्मविष्ण्वादिजननीं सर्वभावैर्नता वयम् ॥ ७२ ॥  
कः कुर्यात्पामरान्दृष्ट्वा रोदनं सकलेश्वरः ।  
सदयां परमेशानीं शताक्षीं मातरं विना ॥ ७३ ॥  
व्यास उवाच -  
इति स्तुता सुरैर्देवी ब्रह्मविष्ण्वादिभिर्वरैः ।  
पूजिता विविधैर्द्रव्यैः सन्तुष्टाभूच्च तत्क्षणे ॥ ७४ ॥  
प्रसन्ना सा तदा देवी वेदानाहृत्य सा ददौ ।  
ब्राह्मणेभ्यो विशेषेण प्रोवाच पिकभाषिणी ॥ ७५ ॥  
ममेयं तनुरुत्कृष्टा पालनीया विशेषतः ।  
यया विनानर्थ एष जातो दृष्टोऽधुनैव हि ॥ ७६ ॥  
पूज्याहं सर्वदा सेव्या युष्माभिः सर्वदैव हि ।  
नातः परतरं किञ्चित्कल्याणायोपदिश्यते ॥ ७७ ॥  
पठनीयं ममैतद्धि माहात्म्यं सर्वदोत्तमम् ।  
तेन तुष्टा भविष्यामि हरिष्यामि तथापदः ॥ ७८ ॥  
दुर्गमासुरहन्त्रीत्वाद्‌दुर्गेति मम नाम यः ।  
गृह्णाति च शताक्षीति मायां भित्त्वा व्रजत्यसौ ॥ ७९ ॥  
किमुक्तेनात्र बहुना सारं वक्ष्यामि तत्त्वतः ।  
संसेव्याहं सदा देवाः सर्वैरपि सुरासुरैः ॥ ८० ॥  
इत्युक्त्वान्तर्हिता देवी देवानां चैव पश्यताम् ।  
सन्तोषं जनयन्त्येवं सच्चिदनन्दरूपिणी ॥ ८१ ॥  
एतत्ते सर्वमाख्यातं रहस्यं परमं महत् ।  
गोपनीयं प्रयत्नेन सर्वकल्याणकारकम् ॥ ८२ ॥  
य इमं शृणुयान्नित्यमध्यायं भक्तितत्परः ।  
सर्वान्कामानवाप्नोति देवीलोके महीयते ॥ ८३ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
सप्तमस्कन्धे शताक्षीचरित्रवर्णनं नामाष्टाविंशोऽध्यायः ॥ २८ ॥
