व्यास उवाच  
निशामय महाराज ब्रवीमि विशदाक्षरम् ।  
माहात्म्यं खलु मायाया नारदात्तु मया श्रुतम् ॥ १ ॥  
मया पुनर्मुनिः पृष्टो नारदः सर्ववित्तमः ।  
श्रुत्वा कथां मुनेस्तस्य नारीदेहसमुद्‌भवाम् ॥ २ ॥  
ब्रूहि नारद पश्चात्किं कथितं हरिणा तदा ।  
क्व गतश्च जगन्नाथो भवता सह माधवः ॥ ३ ॥  
नारद उवाच  
इत्युक्त्वा भगवांस्तस्मिंस्तडागेऽतिमनोहरे ।  
आरुह्य गरुडं गन्तुं वैकुण्ठे च मनो दधे ॥ ४ ॥  
मामुवाच रमाकान्तो यथेष्टं गच्छ नारद ।  
एहि वा मम लोकं त्वं यथारुचि तथा कुरु ॥ ५ ॥  
ब्रह्मलोकं गतश्चाहमापृच्छ्य मधुसूदनम् ।  
भगवानपि देवेशस्तत्क्षणाद्‌गरुडासनः ॥ ६ ॥  
वैकुण्ठमगमत्तूर्णं मामादिश्य यथासुखम् ।  
ततोऽहं पितृसदनं गतो याते जनार्दने ॥ ७ ॥  
चिन्तयन्सकलं दुःखं सुखं च परमाद्‌भुतम् ।  
गत्वा प्रणम्य पितरं स्थितो यावत्पुरः पितुः ॥ ८ ॥  
तावत्पृष्टो मुने पित्रा वीक्ष्य चिन्तातुरं तु माम् ।  
ब्रह्योवाच  
क्व गतोऽसि महाभाग कस्माच्चिन्तातुरः सुत ॥ ९ ॥  
स्वस्थं नैवाद्य पश्यामि मनस्ते मुनिसत्तम ।  
केनापि वञ्चितोऽसि त्वं दृष्टं वा किञ्चिदद्‌भुतम् ॥ १० ॥  
विषण्णं गतविज्ञानं पश्यामि त्वां कथं सुत ।  
नारद उवाच  
इति पृष्टस्तदा पित्रा बृस्यां समुपवेश्य च ॥ ११ ॥  
तमब्रवं स्ववृत्तान्तं मायाबलसमुद्‌भवम् ।  
वञ्चितोऽहं पितः कामं विष्णुना प्रभविष्णुना ॥ १२ ॥  
स्त्रीभावं गमितः कामं वर्षाणि सुबहून्यपि ।  
अनुभूतं महद्दुःखं पुत्रशोकसमुद्‌भवम् ॥ १३ ॥  
प्रबोधितोऽहं तेनैव मृदुवाक्यामृतेन च ।  
पुनः सरोवरे स्नात्वा जातोऽहं नारदः पुमान् ॥ १४ ॥  
किमेतत्कारणं ब्रह्मन् यन्मोहमगमं तदा ।  
विस्मृतं पूर्वविज्ञानं तन्मयस्तरसा कृतः ॥ १५ ॥  
एतन्मायाबलं ब्रह्मन्न जानेऽहं दुरत्ययम् ।  
ज्ञानहानिकरं जातं मूलं मोहस्य विस्फुटम् ॥ १६ ॥  
अनुभूतं मया सम्यग्ज्ञातं सर्वं शुभाशुभम् ।  
कथं त्वं जितवांस्तात तमुपायं वदस्व मे ॥ १७ ॥  
नारद उवाच  
विज्ञप्तोऽसौ मया धाता प्रीतिपूर्वमतः परम् ।  
मामुवाच स्मितं कृत्वा पिता मे वासवीसुत ॥ १८ ॥  
ब्रह्मोवाच  
दुर्जयैषा सुरैः सर्वैर्मुनिभिश्च महात्मभिः ।  
तापसैर्ज्ञानयुक्तैश्च योगिभिः पवनाशनैः ॥ १९ ॥  
नाहं तां सर्वथा ज्ञातुं शक्तो मायां महाबलाम् ।  
विष्णुर्ज्ञातुं न शक्तश्च तथा शम्भुरुमापतिः ॥ २० ॥  
दुर्ज्ञेया सा महामाया सृष्टिस्थित्यन्तकारिणी ।  
कालकर्मस्वभावाद्यैर्निमित्तकारणैर्वृता ॥ २१ ॥  
शोकं मा कुरु मेधाविंस्तत्र मायामहाबले ।  
न चैव विस्मयः कार्यो वयं सर्वे विमोहिताः ॥ २२ ॥  
नारद उवाच  
पित्रेत्युक्तस्तदा व्यास तमापृच्छ्य गतस्मयः ।  
आगतोऽस्म्यत्र पश्यन्वै तीर्थानि च वराणि च ॥ २३ ॥  
तस्मात्त्वमपि सन्त्यज्य मोहं कौरवनाशजम् ।  
कालक्षयं सुखासीनः स्थानेऽस्मिन् कुरु सत्तम ॥ २४ ॥  
अवश्यमेव भोक्तव्यं कृतं कर्म शुभाशुभम् ।  
निश्चयं हृदये कृत्वा विचरस्व यथासुखम् ॥ २५ ॥  
व्यास उवाच  
इत्युक्त्वा नारदो राजन् गतो मां प्रतिबोध्य च ।  
अहं तच्चिन्तयन्वाक्यं यदुक्तं मुनिना तदा ॥ २६ ॥  
स्थितः सरस्वतीतीरे कल्पे सारस्वते वरे ।  
कालातिवाहनायैतत्कृतं भागवतं मया ॥ २७ ॥  
पुराणमुत्तमं भूप सर्वसंशयनाशनम् ।  
नानाख्यानसमायुक्तं वेदप्रामाण्यसंश्रितम् ॥ २८ ॥  
सन्देहोऽत्र न कर्तव्यः सर्वथा नृपसत्तम ।
यथेन्द्रजालिकः कश्चित्पाञ्चालीं दारवीं करे ॥ २९ ॥  
कृत्वा नर्तयते कामं स्वेच्छया वशवर्तिनीम् ।  
तथा नर्तयते माया जगत्स्थावरजङ्गमम् ॥ ३० ॥  
ब्रह्मादिस्तम्बपर्यन्तं सदेवासुरमानुषम् ।  
पञ्चेन्द्रियसमायुक्तं मनश्चित्तानुवर्तनम् ॥ ३१ ॥  
गुणास्तु कारणं राजन् सर्वेषां सर्वथा त्रयः ।  
कार्यं कारणसंयुक्तं भवतीति विनिश्चयः ॥ ३२ ॥  
भिन्नभिन्नस्वभावास्ते गुणा मायासमुद्‌भवाः ।  
शान्तो घोरस्तथा मूढस्त्रयस्तु विविधा यतः ॥ ३३ ॥  
तत्समेतः पुमान्नित्यं तद्विहीनः कथं भवेत् ।  
न भवत्येव संसारे रहितस्तन्तुभिः पटः ॥ ३४ ॥  
तथा गुणैस्त्रिभिर्हीनो न देहीति विनिश्चयः ।  
देवदेहो मनुष्यो वा तिरश्चो वा नराधिप ॥ ३५ ॥  
गुणैर्विरहितो न स्यान्मृद्‌विहीनो घटो यथा ।  
ब्रह्मा विष्णुस्तथा रुद्रस्त्रयश्चामी गुणाश्रयाः ॥ ३६ ॥  
कदाचित्प्रीतियुक्तास्ते तथाप्रीतियुताः पुनः ।  
तथा विषादयुक्तास्ते भवन्ति गुणयोगतः ॥ ३७ ॥  
ब्रह्मा कदाचित्सत्त्वस्थस्तदा शान्तः समाधिमान् ।  
प्रीतियुक्तो भवेत्सर्वभूतेषु ज्ञानसंयुतः ॥ ३८ ॥  
पुनः सत्त्वविहीनस्तु रजोगुणसमावृतः ।  
तदा भवेद्‌ घोररूपः सर्वत्राप्रीतिसंयुतः ॥ ३९ ॥  
यदा तमोगुणाविष्टो बाहुल्येन भवेद्विधिः ।  
तदा विषादसम्पन्नो मूढो भवति नान्यथा ॥ ४० ॥  
माधवोऽपि सदा सत्त्वसंश्रितः सर्वथा भवेत् ।  
यदा शान्तः प्रीतियुक्तो भवेज्ज्ञानसमन्वितः ॥ ४१ ॥  
स एव रजआधिक्यादप्रीतिसंयुतो भवेत् ।  
घोरश्च सर्वभूतेषु गुणाधीनो रमापतिः ॥ ४२ ॥  
रुद्रोऽपि सत्त्वसंयुक्तः प्रीतिमाञ्छान्तिमान्भवेत् ।  
रजोनिमीलितः सोऽपि घोरः प्रीतिविवर्जितः ॥ ४३ ॥  
तमोगुणयुतः सोऽपि मूढो विषादयुग्भवेत् ।  
एते यदि गुणाधीना ब्रह्मविष्णुहरादयः ॥ ४४ ॥  
सूर्यवंशोद्‌भवास्तद्वत्सोमवंशभवा अपि ।  
मन्वादयश्च ये प्रोक्ताश्चतुर्दश युगे युगे ॥ ४५ ॥  
अन्येषां चैव का वार्ता संसारेऽस्मिन्नृपोत्तम ।  
मायाधीनं जगत्सर्वं सदेवासुरमानुषम् ॥ ४६ ॥  
तस्माद्‌राजन्न कर्तव्यः सन्देहोऽत्र कदाचन ।  
देही मायापराधीनश्चेष्टते तद्वशानुगः ॥ ४७ ॥  
सा च माया परे तत्त्वे संविद्‌रूपेऽपि सर्वदा ।  
तदधीना प्रेरिता च तेन जीवेषु सर्वदा ॥ ४८ ॥  
ततो मायाविशिष्टां तां संविदं परमेश्वरीम् ।  
मायेश्वरीं भगवतीं सच्चिदानन्दरूपिणीम् ॥ ४९ ॥  
ध्यायेत्तथाराधयेच्च प्रणमेच्च जपेदपि ।  
तेन सा सदया भूत्वा मोचयत्येव देहिनम् ॥ ५० ॥  
स्वमायां संहरत्येव स्वानुभूतिप्रदानतः ।  
भुवनं खलु माया स्यादीश्वरी तस्य नायिका ॥ ५१ ॥  
भुवनेशी ततः प्रोक्ता देवी त्रैलोक्यसुन्दरी ।  
तद्‌रूपे यदि सक्तं स्याच्चित्तं भूमिपते सदा ॥ ५२ ॥  
मायया किं भवेत्तत्र सदसद्‌भूतया नृप ।  
तस्मान्मायानिरासार्थं नान्यद्वै देवतान्तरम् ॥ ५३ ॥  
समर्थं तु विना देवीं सच्चिदानन्दरूपिणीम् ।  
तमोराशिं नाशयितुं शक्तं नैव तमो भवेत् ॥ ५४ ॥  
किन्तु भानुप्रभाचन्द्रविद्युद्वह्निप्रभादयः ।  
तस्मान्मायेश्वरीमम्बां स्वप्रकाशां तु संविदम् ॥ ५५ ॥  
आराधयेदतिप्रीत्या मायागुणनिवृत्तये ।  
इति सम्यङ्‌मयाख्यातं वृत्रासुरवधादिकम् ॥ ५६ ॥  
यत्पृष्टं राजशार्दूल किमन्यच्छ्रोतुमिच्छसि ।  
पूर्वार्धोऽयं पुराणस्य कथितस्तव सुव्रत ॥ ५७ ॥  
यत्र देव्यास्तु महिमा विस्तरेणोपपादितः ।  
एतद्‌रहस्यं श्रीमातुर्न देयं यस्य कस्यचित् ॥ ५८ ॥  
देयं भक्ताय शान्ताय देवीभक्तिरताय च ।  
शिष्याय ज्येष्ठपुत्राय गुरुभक्तियुताय च ॥ ५९ ॥  
इदमखिलकथानां सारभूतं पुराणं  
    निखिलनिगमतुल्यं सप्रमाणानुविद्धम् ।  
पठति परमभावाद्यः शृणोतीह भक्त्या  
    स भवति धनवान्वै ज्ञानवान्मानवोऽत्र ॥ ६० ॥  
इति श्रीमद्देवीभागवते महापुराणेऽष्टादप्तसाहस्र्यां संहितायां  
षष्ठस्कन्धे भगवतीमाहात्म्यवर्णनं नामकत्रिंशोऽध्यायः ॥ ३१ ॥  
षष्ठः स्कन्धः समाप्त  
श्रीमद्देवीभागवतमहापुराण पूर्वार्ध सम्पूर्णम्
