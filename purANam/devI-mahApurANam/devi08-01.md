जनमेजय उवाच  
सूर्यचन्द्रान्वयोत्थानां नृपाणां सत्कथाश्रितम् ।  
चरितं भवता प्रोक्तं श्रुतं तदमृतास्पदम् ॥ १ ॥  
अधुना श्रोतुमिच्छामि सा देवी जगदम्बिका ।  
मन्वन्तरेषु सर्वेषु यद्यद्‌रूपेण पूज्यते ॥ २ ॥  
यस्मिन्यस्मिंश्च वै स्थाने येन येन च कर्मणा ।  
(शरीरेण च देवेशी पूजनीया फलप्रदा ।  
येनैव मन्त्रबीजेन यत्र यत्र च पूज्यते ॥)  
देव्या विराट्स्वरूपस्य वर्णनं च यथातथम् ॥ ३ ॥  
येन ध्यानेन तत्सूक्ष्मे स्वरूपे स्यान्मतेर्गतिः ।  
तत्सर्वं वद विप्रर्षे येन श्रेयोऽहमाप्नुयाम् ॥ ४ ॥  
व्यास उवाच  
शृणु राजन् प्रवक्ष्यामि देव्याराधनमुत्तमम् ।  
यत्कृतेन श्रुतेनापि नरः श्रेयोऽत्र विन्दते ॥ ५ ॥  
एवमेतन्नारदेन पृष्टो नारायणः पुरा ।  
तस्मै यदुक्तवान्देवो योगचर्याप्रवर्तकः ॥ ६ ॥  
एकदा नारदः श्रीमान्पर्यटन्पृथिवीमिमाम् ।  
नारायणाश्रमं प्राप्तो गतखेदश्च तस्थिवान् ॥ ७ ॥  
तस्मै योगात्मने नत्वा ब्रह्मदेवतनूद्भवः ।  
पर्यपृच्छदिमं चार्थं यत्पृष्टो भवतानघ ॥ ८ ॥  
नारद उवाच  
देवदेव महादेव पुराणपुरुषोत्तम ।  
जगदाधार सर्वज्ञ श्लाघनीयोरुसद्गुण ॥ ९ ॥  
जगतस्तत्त्वमाद्यं यत्तन्मे वद यथेप्सितम् ।  
जायते कुत एवेदं कुतश्चेदं प्रतिष्ठितम् ॥ १० ॥  
कुतोऽन्तं प्राप्नुयात्काले कुत्र सर्वफलोदयः ।  
केन ज्ञातेन मायैषा मोहभूर्नाशमाप्नुयात् ॥ ११ ॥  
कयार्चया किं जपेन किं ध्यानेनात्महृत्कजे ।  
प्रकाशो जायते देव तमस्यर्कोदयो यथा ॥ १२ ॥  
एतत्प्रश्नोत्तरं देव ब्रूहि सर्वमशेषतः ।  
यथा लोकस्तरेदन्धतमसं त्वञ्जसैव हि ॥ १३ ॥  
व्यास उवाच  
एवं देवर्षिणा पृष्टः प्राचीनो मुनिसत्तमः ।  
नारायणो महायोगी प्रतिनन्द्य वचोऽब्रवीत् ॥ १४ ॥  
श्रीनारायण उवाच  
शृणु देवर्षिवर्यात्र जगतस्तत्त्वमुत्तमम् ।  
येन ज्ञातेन मर्त्यो हि जायते न जगद्भ्रमे ॥ १५ ॥  
जगतस्तत्त्वमित्येव देवी प्रोक्ता मयापि हि ।  
ऋषिभिर्देवगन्धर्वैरन्यैश्चापि मनीषिभिः ॥ १६ ॥  
सा जगत्सृजते देवी तया च प्रतिपाल्यते ।  
तया च नाश्यते सर्वमिति प्रोक्तं गुणत्रयात् ॥ १७ ॥  
तस्याः स्वरूपं वक्ष्यामि देव्याः सिद्धर्षिपूजितम् ।  
स्मरतां सर्वपापघ्नं कामदं मोक्षदं तथा ॥ १८ ॥  
मनुः स्वायम्भुवस्त्वाद्यः पद्मपुत्रः प्रतापवान् ।  
शतरूपापतिः श्रीमान्सर्वमन्वन्तराधिपः ॥ १९ ॥  
स मनुः पितरं देवं प्रजापतिमकल्मषम् ।  
भक्त्या पर्यचरत्पूर्वं तमुवाचात्मभूः सुतम् ॥ २० ॥  
पुत्र पुत्र त्वया कार्यं देव्याराधनमुत्तमम् ।  
तत्प्रसादेन ते तात प्रजासर्गः प्रसिद्ध्यति ॥ २१ ॥  
एवमुक्तः प्रजास्रष्ट्रा मनुः स्वायम्भुवो विराट् ।  
जगद्योनिं तदा देवीं तपसातर्पयद्‌ विभुः ॥ २२ ॥  
तुष्टाव देवीं देवेशीं समाहितमतिः किल ।  
आद्यां मायां सर्वशक्तिं सर्वकारणकारणाम् ॥ २३ ॥
मनुरुवाच  
नमो नमस्ते देवेशि जगत्कारणकारणे ।  
शङ्खचक्रगदाहस्ते नारायणहृदाश्रिते ॥ २४ ॥  
वेदमूर्त्ते जगन्मातः कारणस्थानरूपिणि ।  
वेदत्रयप्रमाणज्ञे सर्वदेवनुते शिवे ॥ २५ ॥  
माहेश्वरि महाभागे महामाये महोदये ।  
महादेवप्रियावासे महादेवप्रियङ्करि ॥ २६ ॥  
गोपेन्द्रस्य प्रिये ज्येष्ठे महानन्दे महोत्सवे ।  
महामारीभयहरे नमो देवादिपूजिते ॥ २७ ॥  
सर्वमङ्गलमाङ्गल्ये शिवे सर्वार्थसाधिके ।  
शरण्ये त्र्यम्बके गौरि नारायणि नमोऽस्तु ते ॥ २८ ॥  
यतश्चेदं यया विश्वमोतं प्रोतं च सर्वदा ।  
चैतन्यमेकमाद्यन्तरहितं तेजसां निधिम् ॥ २९ ॥  
ब्रह्मा यदीक्षणात्सर्वं करोति च हरिः सदा ।  
पालयत्यपि विश्वेशः संहर्ता यदनुग्रहात् ॥ ३० ॥  
मधुकैटभसम्भूतभयार्तः पद्मसम्भवः ।  
यस्याः स्तवेन मुमुचे घोरदैत्यभवाम्बुधेः ॥ ३१ ॥  
त्वं ह्रीः कीर्तिः स्मृतिः कान्तिः कमला गिरिजा सती ।  
दाक्षायणी वेदगर्भा सिद्धिदात्री सदाभया ॥ ३२ ॥  
स्तोष्ये त्वां च नमस्यामि पूजयामि जपामि च ।  
ध्यायामि भावये वीक्षे श्रोष्ये देवि प्रसीद मे ॥ ३३ ॥  
ब्रह्मा वेदनिधिः कृष्णो लक्ष्यावासः पुरन्दरः ।  
त्रिलोकाधिपतिः पाशी यादसाम्पतिरुत्तमः ॥ ३४ ॥  
कुबेरो निधिनाथोऽभूद्यमो जातः परेतराट् ।  
नैर्ऋतो रक्षसां नाथः सोमो जातो ह्यपोमयः ॥ ३५ ॥  
त्रिलोकवन्द्ये लोकेशि महामाङ्गल्यरूपिणि ।  
नमस्तेऽस्तु पुनर्भूयो जगन्मातर्नमो नमः ॥ ३६ ॥  
श्रीनारायण उवाच  
एवं स्तुता भगवती दुर्गा नारायणी परा ।  
प्रसन्ना प्राह देवर्षे ब्रह्मपुत्रमिदं वचः ॥ ३७ ॥  
देव्युवाच  
वरं वरय राजेन्द्र ब्रह्मपुत्र यदिच्छसि ।  
प्रसन्नाहं स्तवेनात्र भक्त्या चाराधनेन च ॥ ३८ ॥  
मनुरुवाच  
यदि देवि प्रसन्नासि भक्त्या कारुणिकोत्तमे ।  
तदा निर्विघ्नतः सृष्टिः प्रजायाः स्यात्तवाज्ञया ॥ ३९ ॥  
देव्युवाच  
प्रजासर्गः प्रभवतु ममानुग्रहतः किल ।  
निर्विघ्नेन च राजेन्द्र वृद्धिश्चाप्युत्तरोत्तरम् ॥ ४० ॥  
यः कश्चित्पठते स्तोत्रं मद्भक्त्या त्वत्कृतं सदा ।  
तेषां विद्या प्रजासिद्धिः कीर्तिः कान्त्युदयः खलु ॥ ४१ ॥  
जायन्ते धनधान्यानि शक्तिरप्रहता नृणाम् ।  
सर्वत्र विजयो राजन् सुखं शत्रुपरिक्षयः ॥ ४२ ॥  
श्रीनारायण उवाच  
एवं दत्त्वा वरान् देवी मनवे ब्रह्मसूनवे ।  
अन्तर्धानं गता चासीत्पश्यतस्तस्य धीमतः ॥ ४३ ॥  
अथ लब्धवरो राजा ब्रह्मपुत्रः प्रतापवान् ।  
ब्रह्माणमब्रवीत्तात स्थानं मे दीयतां रहः ॥ ४४ ॥  
यत्राहं समधिष्ठाय प्रजाः स्रक्ष्यामि पुष्कलाः ।  
यक्ष्यामि यज्ञैर्देवेशं तत्समादिश माचिरम् ॥ ४५ ॥  
इति पुत्रवचः श्रुत्वा प्रजापतिपतिर्विभुः ।  
चिन्तयामास सुचिरं कथं कार्यं भवेदिदम् ॥ ४६ ॥  
सृजतो मे गतः कालो विपुलोऽनन्तसङ्ख्यकः ।  
धरा वार्भिः स्तुता मग्ना रसं याताखिलाश्रया ॥ ४७ ॥  
इदं मच्चिन्तितं कार्यं भगवानादिपूरुषः ।  
करिष्यति सहायो मे यदादेशेऽहमाश्रितः ॥ ४८ ॥  
इति श्रीमद्देवीभागवते महापुराणेऽष्टादशसाहस्र्यां  
संहितायामष्टमस्कन्धे भुवनकोशप्रसङ्गे  
देव्या मनवे वरदानवर्णनं नाम प्रधमोऽध्यायः ॥ १ ॥
