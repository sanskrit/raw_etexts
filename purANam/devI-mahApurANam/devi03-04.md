ब्रह्मोवाच  
इत्युक्त्वा भगवान्विष्णुः पुनराह जनार्दनः ।  
वयं गच्छेम पार्श्वेऽस्याः प्रणमन्तः पुनः पुनः ॥ १ ॥  
सेयं वरा महामाया दास्यत्येषा वरान् हि नः ।  
स्तुवामः सन्निधिं प्राप्य निर्भयाश्चरणान्तिके ॥ २ ॥  
यदि नो वारयिष्यन्ति द्वारस्थाः परिचारकाः ।  
पठिष्यामश्च तत्रस्थाः स्तुतिं देव्याः समाहिताः ॥ ३ ॥  
ब्रह्मोवाच  
इत्युक्ते हरिणा वाक्ये सुप्रहृष्टौ सुसंस्थितौ ।  
जातौ प्रमुदितौ कामं निकटे गमनाय च ॥ ४ ॥  
ओमित्युक्त्वा हरिं सर्वे विमानात्त्वरितास्त्रयः ।  
उत्तीर्य निर्गता द्वारि शङ्कमाना मनस्यलम् ॥ ५ ॥  
द्वारस्थान् वीक्ष्य तान्सर्वान्देवी भगवती तदा ।  
स्मितं कृत्वा चकाराशु तांस्त्रीन्स्त्रीरूपधारिणः ॥ ६ ॥  
वयं युवतयो जाताः सुरूपाश्चारुभूषणाः ।  
विस्मयै परमं प्राप्ता गतास्तत्सन्निधिं पुनः ॥ ७ ॥  
सा दृष्ट्वा नः स्थितांस्तत्र स्त्रीरूपांश्चरणान्तिके ।  
व्यलोकयत चार्वङ्गी प्रेमसम्पूर्णया दृशा ॥ ८ ॥  
प्रणम्य तां महादेवीं पुरतः संस्थिता वयम् ।  
परस्परं लोकयन्तः स्त्रीरूपाश्चारुभूषणाः ॥ ९ ॥  
पादपीठं प्रेक्षमाणा नानामणिविभूषितम् ।  
सूर्यकोटिप्रतीकाशं स्थितास्तत्र वयं त्रयः ॥ १० ॥  
काश्चिद्‌रक्ताम्बरास्तत्र सहचर्यः सहस्रशः ।  
काश्चिन्नीलाम्बरा नार्यस्तथा पीताम्बराः शुभाः ॥ ११ ॥  
देव्यः सर्वाः शुभाकारा विचित्राम्बरभूषणाः ।  
विरेजुः पार्श्वतस्तस्याः परिचर्यापराः किल ॥ १२ ॥  
जगुश्च ननृतुश्चान्याः पर्युपासन्त ताः स्त्रियः ।  
वीणामारुतवाद्यानि वादयन्तो मुदान्विताः ॥ १३ ॥  
शृणु नारद वक्ष्यामि यद्‌दृष्टं तत्र चाद्‌भुतम् ।  
नखदर्पणमध्ये वै देव्याश्चरणपङ्कजे ॥ १४ ॥  
ब्रह्माण्डमखिलं सर्वं तत्र स्थावरजङ्गमम् ।  
अहं विष्णुश्च रुद्रश्च वायुरग्निर्यमो रविः ॥ १५ ॥  
वरुणः शीतगुस्त्वष्टा कुबेरः पाकशासनः ।  
पर्वताः सागरा नद्यो गन्धर्वाप्सरसस्तथा ॥ १६ ॥  
विश्वावसुश्चित्रकेतुः श्वेतश्चित्राङ्गदस्तथा ।  
नारदस्तुम्बुरुश्चैव हाहाहूहूस्तथैव च ॥ १७ ॥  
अश्विनौ वसवः साध्याः सिद्धाश्च पितरस्तथा ।  
नागाः शेषादयः सर्वे किन्नरोरगराक्षसाः ॥ १८ ॥  
वैकुण्ठो ब्रह्मलोकश्च कैलासः पर्वतोत्तमः ।  
सर्वं तदखिलं दृष्टं नखमध्यस्थितं च नः ॥ १९ ॥  
मज्जन्मपङ्कजं तत्र स्थितोऽहं चतुराननः ।  
शेषशायी जगन्नाथस्तथा च मधुकैटभौ ॥ २० ॥  
ब्रह्मोवाच  
एवं दृष्टं मया तत्र पादपद्मनखे स्थितम् ।  
विस्मतोऽहं ततो वीक्ष्य किमेतदिति शङ्‌कितः ॥ २१ ॥  
विष्णुश्च विस्मयाविष्टः शङ्करश्च तथा स्थितः ।  
तां तदा मेनिरे देवीं वयं विश्वस्य मातरम् ॥ २२ ॥  
ततो वर्षशतं पूर्णं व्यतिक्रान्तं प्रपश्यतः ।  
सुधामये शिवे द्वीपे विहारं विविधं तदा ॥ २३ ॥  
सख्य इव तदा तत्र मेनिरेऽस्मानवस्थितान् ।  
देव्यः प्रमुदिताकारा नानाभरणमण्डिताः ॥ २४ ॥  
वयमप्यतिरम्यत्वाद्‌बभूविम विमोहिताः ।  
प्रहृष्टमनसः सर्वे पश्यन्भावान्मनोरमान् ॥ २५ ॥  
एकदा तां महादेवीं देवीं श्रीभुवनेश्वरीम् ।  
तुष्टाव भगवान्विष्णुर्युवतीभावसंस्थितः ॥ २६ ॥  
श्रीभगवानुवाच  
नमो देव्यै प्रकृत्यै च विधात्र्यै सततं नमः ।  
कल्याणै कामदायै च वृद्ध्यै सिद्ध्यै नमो नमः ॥ २७ ॥  
सच्चिदानन्दरूपिण्यै संसारारणये नमः ।  
पञ्चकृत्यविधात्र्यै ते भुवनेश्यै नमो नमः ॥ २८ ॥  
सर्वाधिष्टानरूपायै कूटस्थायै नमो नमः ।  
अर्धमात्रार्थभूतायै हृल्लेखायै नमो नमः ॥ २९ ॥  
ज्ञातं मयाऽखिलमिदं त्वयि सन्निविष्टं  
     त्वत्तोऽस्य सम्भवलयावपि मातरद्य ।  
शक्तिश्च तेऽस्य करणे विततप्रभावा  
     ज्ञाताऽधुना सकललोकमयीति नूनम् ॥ ३० ॥  
विस्तार्य सर्वमखिलं सदसद्विकारं  
     सन्दर्शयस्यविकलं पुरुषाय काले ।  
तत्त्वैश्च षोडशभिरेव च सप्तभिश्च  
     भासीन्द्रजालमिव नः किल रञ्जनाय ॥ ३१ ॥
न त्वामृते किमपि वस्तुगतं विभाति  
     व्याप्यैव सर्वमखिलं त्वमवस्थिताऽसि ।  
शक्तिं विना व्यवहृतो पुरुषोऽप्यशक्तो  
     वम्भण्यते जननि बुद्धिमता जनेन ॥ ३२ ॥  
प्रीणासि विश्वमखिलं सततं प्रभावैः  
     स्वैस्तेजसा च सकलं प्रकटीकरोषि ।  
अत्स्येव देवि तरसा किल कल्पकाले  
     को वेद देवि चरितं तव वै भवस्य ॥ ३३ ॥  
त्राता वयं जननि ते मधुकैटभाभ्यां  
     लोकाश्च ते सुवितताः खलु दर्शिता वै ।  
नीताः सुखस्य भवने परमां च कोटिं  
     यद्दर्शनं तव भवानि महाप्रभावम् ॥ ३४ ॥  
नाहं भवो न च विरिञ्चि विवेद मातः  
     कोऽन्यो हि वेत्ति चरितं तव दुर्विभाव्यम् ।  
कानीह सन्ति भुवनानि महाप्रभावे  
     ह्यस्मिन्भवानि रचिते रचनाकलापे ॥ ३५ ॥  
अस्माभिरत्र भुवने हरिरन्य एव  
     दृष्टः शिवः कमलजः प्रथितप्रभावः ।  
अन्येषु देवि भुवनेपु न सन्ति किं ते  
     किं विद्म देवि विततं तव सुप्रभावम् ॥ ३६ ॥  
याचेऽम्ब तेऽङ्‌घ्रिकमलं प्रणिपत्य कामं  
     चित्ते सदा वसतु रूपमिदं तवैतत् ।  
नामापि वक्त्रकुहरे सततं तवैव  
     सन्दर्शनं तव पदाम्बुजयोः सदैव ॥ ३७ ॥  
भृत्योऽयमस्ति सततं मयि भावनीयं  
     त्वां स्वामिनीति मनसा ननु चिन्तयामि ।  
एषाऽऽवयोरविरता किल देवि भूया-  
     द्व्याप्तिः सदैव जननी सुतयोरिवार्थे ॥ ३८ ॥  
त्वं वेत्सि सर्वमखिलं भुवनप्रपञ्चं  
     सर्वज्ञता परिसमाप्तिनितान्तभूमिः ।  
किं पामरेण जगदम्ब निवेदनीयं  
     यद्युक्तमाचर भवानि तवेङ्‌गितं स्यात् ॥ ३९ ॥  
ब्रह्मा सृजत्यवति विष्णुरुमापतिश्च  
     संहारकारक इयं तु जने प्रसिद्धिः ।  
किं सत्यमेतदपि देवि तवेच्छया वै  
     कर्तुं क्षमा वयमजे तव शक्तियुक्ताः ॥ ४० ॥  
धात्री धराधरसुते न जगद्‌बिभर्ति  
     आधारशक्तिरखिलं तव वै बिभर्ति ।  
सूर्योऽपि भाति वरदे प्रभया युतस्ते  
     त्वं सर्वमेतदखिलं विरजा विभासि ॥ ४१ ॥  
ब्रह्माऽहमीश्वरवरः किल ते प्रभावा-  
     त्सर्वे वयं जनियुता न यदा तु नित्याः ।  
केऽन्ये सुराः शतमखप्रमुखाश्च नित्या  
     नित्या त्वमेव जननी प्रकृतिः पुराणा ॥ ४२ ॥  
त्वं चेद्‌भवानि दयसे पुरुषं पुराणं  
     जानेऽहमद्य तव सन्निधिगः सदैव ।  
नोचेदहं विभुरनादिरनीह ईशो  
     विश्वात्मधीरिति तमःप्रकृतिः सदैव ॥ ४३ ॥  
विद्या त्वमेव ननु बुद्धिमतां नराणां  
     शक्तिस्त्वमेव किल शक्तिमतां सदैव ।  
त्वं कीर्तिकान्तिकमलामलतुष्टिरूपा  
     मुक्तिप्रदा विरतिरेव मनुष्यलोके ॥ ४४ ॥  
गायत्र्यसि प्रथमवेदकला त्वमेव  
     स्वाहा स्वधा भगवती सगुणार्धमात्रा ।  
आम्नाय एव विहितो निगमो भवत्यै  
     सञ्जीवनाय सततं सुरपूर्वजानाम् ॥ ४५ ॥  
मोक्षार्थमेव रचयस्यखिलं प्रपञ्चं  
     तेषां गताः खलु यतो ननु जीवभावम् ।  
अंशा अनादिनिधनस्य किलानघस्य  
     पूर्णार्णवस्य वितता हि यथा तरङ्गाः ॥ ४६ ॥  
जीवो यदा तु परिवेत्ति तवैव कृत्यं  
     त्वं संहरस्यखिलमेतदिति प्रसिद्धम् ।  
नाट्यं नटेन रचितं वितथेऽन्तरङ्गे  
     कार्ये कृते विरमसे प्रथितप्रभावा ॥ ४७ ॥  
त्राता त्वमेव मम मोहमयाद्‌भवाब्धे-  
     स्त्वामम्बिके सततमेमि महार्तिदे च ।  
रागादिभिर्विरचिते वितथे किलान्ते  
     मामेव पाहि बहुदुःखकरे च काले ॥ ४८ ॥  
नमो देवि महाविद्ये नमामि चरणौ तव ।  
सदा ज्ञानप्रकाशं मे देहि सर्वार्थदे शिवे ॥ ४९ ॥  
इति श्रीदेवीभागवते महापुराणेऽष्टादशसाहस्र्यां संहितायां  
तृतीयस्कन्धे विष्णुना कृतं देवीस्तोत्रं नाम चतुर्थोऽध्यायः ॥ ४ ॥
