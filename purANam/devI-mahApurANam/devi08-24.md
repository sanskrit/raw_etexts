नारद उवाच  
धर्मश्च कीदृशस्तात देव्याराधनलक्षणः ।  
कथमाराधिता देवी सा ददाति परं पदम् ॥ १ ॥  
आराधनविधिः को वा कथमाराधिता कदा ।  
केन सा दुर्गनरकाद्‌दुर्गा त्राणप्रदा भवेत् ॥ २ ॥  
श्रीनारायण उवाच  
देवर्षे शृणु चित्तैकाग्र्येण मे विदुषां वर ।  
यथा प्रसीदते देवी धर्माराधनतः स्वयम् ॥ ३ ॥  
स्वधर्मो यादृशः प्रोक्तस्तं च मे शृणु नारद ।  
अनादाविह संसारे देवी सशृजिता स्वयम् ॥ ४ ॥  
परिपालयते घोरसङ्कटादिषु सा मुने ।  
सा देवी पूज्यते लोकैर्यथावत्तद्विधिं शृणु ॥ ५ ॥  
प्रतिपत्तिथिमासाद्य देवीमाज्येन पूजयेत् ।  
घृतं दद्याद्‌ ब्राह्मणाय रोगहीनो भवेत्सदा ॥ ६ ॥  
द्वितीयायां शर्करया पूजयेज्जगदम्बिकाम् ।  
शर्करां प्रददेद्विप्रे दीर्घायुर्जायते नरः ॥ ७ ॥  
तृतीयादिवसे देव्यै दुग्धं पूजनकर्मणि ।  
क्षीरं दत्त्वा द्विजाग्र्याय सर्वदुःखातिगो भवेत् ॥ ८ ॥  
चतुर्थ्यां पूजनेऽपूपा देया देव्यै द्विजाय च ।  
अपूपा एव दातव्या न विघ्नैरभिभूयते ॥ ९ ॥  
पञ्चम्यां कदलीजातं फलं देव्यै निवेदयेत् ।  
तदेव ब्राह्मणे देयं मेधावान्पुरुषो भवेत् ॥ १० ॥  
षष्ठीतिथौ मधु प्रोक्तं देवीपूजनकर्मणि ।  
ब्राह्मणाय च दातव्यं मधु कान्तिर्यतो भवेत् ॥ ११ ॥  
सप्तम्यां गुडनैवेद्यं देव्यै दत्त्वा द्विजाय च ।  
गुडं दत्त्वा शोकहीनो जायते द्विजसत्तम ॥ १२ ॥  
नारिकेलमथाष्टम्यां देव्यै नैवेद्यमर्पयेत् ।  
ब्राह्मणाय प्रदातव्यं तापहीनो भवेन्नरः ॥ १३ ॥  
नवम्यां लाजमम्बायै चार्पयित्वा द्विजाय च ।  
दत्त्वा सुखाधिको भूयादिह लोके परत्र च ॥ १४ ॥  
दशम्यामर्पयित्वा तु देव्यै कृष्णतिलान्मुने ।  
ब्राह्मणाय प्रदत्त्वा तु यमलोकाद्भयं न हि ॥ १५ ॥  
एकादश्यां दधि तथा देव्यै चार्पयते तु यः ।  
ददाति ब्राह्मणायैतद्देवीप्रियतमो भवेत् ॥ १६ ॥  
द्वादश्यां पृथुकान्देव्यै दत्त्वाचार्याय यो ददेत् ।  
तानेव च मुनिश्रेष्ठ स देवीप्रियतां व्रजेत् ॥ १७ ॥  
त्रयोदश्यां च दुर्गायै चणकान्प्रददाति च ।  
तानेव दत्त्वा विप्राय प्रजासन्ततिमान्भवेत् ॥ १८ ॥  
चतुर्दश्यां च देवर्षे देव्यै सक्तून्प्रयच्छति ।  
तानेव दद्याद्विप्राय शिवस्य दयितो भवेत् ॥ १९ ॥  
पायसं पूर्णिमातिथ्यामपर्णायै प्रयच्छति ।  
ददाति च द्विजाग्र्याय पितृनुद्धरतेऽखिलान् ॥ २० ॥  
तत्तिथौ हवनं प्रोक्तं देवीप्रीत्यै महामुने ।  
तत्तत्तिथ्युक्तवस्तूनामशेषारिष्टनाशनम् ॥ २१ ॥  
रविवारे पायसं च नैवेद्यं परिकीर्तितम् ।  
सोमवारे पयः प्रोक्तं भौमे च कदलीफलम् ॥ २२ ॥  
बुधवारे च सम्प्रोक्तं नवनीतं नवं द्विज ।  
गुरुवारे शर्करां च सितां भार्गववासरे ॥ २३ ॥  
शनिवारे घृतं गव्यं नैवेद्यं परिकीर्तितम् ।  
सप्तविंशतिनक्षत्रनैवेद्यं श्रूयतां मुने ॥ २४ ॥  
घृतं तिलं शर्करां च दधि दुग्धं किलाटकम् ।  
दथिकूर्ची मोदकं च फेणिकां घृतमण्डकम् ॥ २५ ॥  
कंसारं वटपत्रं च घृतपूरमतः परम् ।  
वटकं कोकरसकं पूरणं मधु सूरणम् ॥ २६ ॥  
गुडं पृथुकद्राक्षे च खर्जूरं चैव चारकम् ।  
अपूपं नवनीतं च मुद्गं मोदक एव च ॥ २७ ॥  
मातुलिङ्गमिति प्रोक्तं भनैवेद्यं च नारद ।  
विष्कम्भादिषु योगेषु प्रवक्ष्यामि निवेदनम् ॥ २८ ॥  
पदार्थानां कृतेष्वेषु प्रीणाति जगदम्बिका ।  
गुडं मधु घृतं दुग्धं दधि तक्रं त्वपूपकम् ॥ २९ ॥  
नवनीतं कर्कटीं च कूष्माण्डं चापि मोदकम् ।  
पनसं कदलं जम्बुफलमाम्रफलं तिलम् ॥ ३० ॥  
नारङ्गं दाडिमं चैव बदरीफलमेव च ।  
धात्रीफलं पायसञ्च पृथुकं चणकं तथा ॥ ३१ ॥  
नारिकेलं जम्भफलं कसेरुं सूरणं तथा ।  
एतानि क्रमशो विप्र नैवेद्यानि शुभानि च ॥ ३२ ॥  
विष्कम्भादिषु योगेषु निर्णीतानि मनीषिभिः ।  
अथ नैवेद्यमाख्यास्ये करणानां पृथङ्‌मुने ॥ ३३ ॥  
कंसारं मण्डकं फेणी मोदकं वटपत्रकम् ।  
लड्डुकं घृतपूरं च तिलं दधि घृतं मधु ॥ ३४ ॥
करणानामिदं प्रोक्तं देवीनैवेद्यमादरात् ।  
अथान्यत्सम्प्रवक्ष्यामि देवीप्रीतिकरं परम् ॥ ३५ ॥  
विधानं नारदमुने शृणु तत्सर्वमादृतः ।  
चैत्रशुद्धतृतीयायां नरो मधुकवृक्षकम् ॥ ३६ ॥  
पूजयेत्पञ्च खाद्यं च नैवेद्यमुपकल्पयेत् ।  
एवं द्वादशमासेषु तृतीयातिथिषु क्रमात् ॥ ३७ ॥  
शुक्लपक्षे विधानेन नैवेद्यमभिदध्महे ।  
वैशाखमासे नैवेद्यं गुडयुक्तं च नारद ॥ ३८ ॥  
ज्येष्ठमासे मधु प्रोक्तं देवीप्रीत्यर्थमेव तु ।  
आषाढे नवनीतं च मधुकस्य निवेदनम् ॥ ३९ ॥  
श्रावणे दधि नैवेद्यं भाद्रमासे च शर्करा ।  
आश्विने पायसं प्रोक्तं कार्तिके पय उत्तमम् ॥ ४० ॥  
मार्गे फेण्युत्तमा प्रोक्ता पौषे च दधिकूर्चिका ।  
माघे मासि च नैवेद्यं मृतं गव्यं समाहरेत् ॥ ४१ ॥  
नारिकेलं च नैवेद्यं फाल्गुने परिकीर्तितम् ।  
एवं द्वादशनैवेद्यैर्मासे च क्रमतोऽर्चयेत् ॥ ४२ ॥  
मङ्गला वैष्णवी माया कालरात्रिर्दुरत्यया ।  
महामाया मतङ्गी च काली कमलवासिनी ॥ ४३ ॥  
शिवा सहस्रचरणा सर्वमङ्गलरूपिणी ।  
एभिर्नामपदैर्देवीं मधूके परिपूजयेत् ॥ ४४ ॥  
ततः स्तुवीत देवेशीं मधूकस्थां महेश्वरीम् ।  
सर्वकामसमृद्ध्यर्थं व्रतपूर्णत्वसिद्धये ॥ ४५ ॥  
नमः पुष्करनेत्रायै जगद्धात्र्यै नमोऽस्तु ते ।  
माहेश्वर्यं महादेव्यै महामङ्गलमूर्तये ॥ ४६ ॥  
परमा पापहन्त्री च परमार्गप्रदायिनी ।  
परमेश्वरी प्रजोत्पत्तिः परब्रह्मस्वरूपिणी ॥ ४७ ॥  
मददात्री मदोन्मत्ता मानगम्या महोन्नता ।  
मनस्विनी मुनिध्येया मार्तण्डसहचारिणी ॥ ४८ ॥  
जय लोकेश्वरि प्राज्ञे प्रलयाम्बुदसन्निभे ।  
महामोहविनाशार्थं पूजितासि सुरासुरैः ॥ ४९ ॥  
यमलोकाभावकर्त्री यमपूज्या यमाग्रजा ।  
यमनिग्रहरूपा च यजनीये नमो नमः ॥ ५० ॥  
समस्वभावा सर्वेशी सर्वसङ्गविवर्जिता ।  
सङ्गनाशकरी काम्यरूपा कारुण्यविग्रहा ॥ ५१ ॥  
कङ्कालक्रूरा कामाक्षी मीनाक्षी मर्मभेदिनी ।  
माधुर्यरूपशीला च मधुरस्वरपूजिता ॥ ५२ ॥  
महामन्त्रवती मन्त्रगम्या मन्त्रप्रियङ्करी ।  
मनुष्यमानसगमा मन्मथारिप्रियङ्करी ॥ ५३ ॥  
अश्वत्थवटनिम्बाम्रकपित्थबदरीगते ।  
पनसार्ककरीरादिक्षीरवृक्षस्वरूपिणी ॥ ५४ ॥  
दुग्धवल्लीनिवासार्हे दयनीये दयाधिके ।  
दाक्षिण्यकरुणारूपे जय सर्वज्ञवल्लभे ॥ ५५ ॥  
एवं स्तवेन देवेशीं पूजनान्ते स्तुवीत ताम् ।  
व्रतस्य सकलं पुण्यं लभते सर्वदा नरः ॥ ५६ ॥  
नित्यं यः पठते स्तोत्रं देवीप्रीतिकरं नरः ।  
आधिव्याधिभयं नास्ति रिपुभीतिर्न तस्य हि ॥ ५७ ॥  
अर्थार्थी चार्थमाप्नोति धर्मार्थी धर्ममाप्नुयात् ।  
कामानवाप्नुयात्कामी मोक्षार्थी मोक्षमाजप्नुयात् ॥ ५८ ॥  
ब्राह्मणो वेदसम्पनो विजयी क्षत्रियो भवेत् ।  
वैश्यश्च धनधान्याढ्यो भवेच्छूद्रः सुखाधिकः ॥ ५९ ॥  
स्तोत्रमेतच्छ्राद्धकाले यः पठेत्प्रयतो नरः ।  
पितॄणामक्षया तृप्तिर्जायते कल्पवर्तिनी ॥ ६० ॥  
एवमाराधनं देव्याः समुक्तं सुरपूजितम् ।  
यः करोति नरो भक्त्या स देवीलोकभाग्भवेत् ॥ ६१ ॥  
देवीपूजनतो विप्र सर्वे कामा भवन्ति हि ।  
सर्वपापहतिः शुद्धा मतिरन्ते प्रजायते ॥ ६२ ॥  
यत्र तत्र भवेत्पूज्यो मान्यो मानधनेषु च ।  
जायते जगदम्बायाः प्रसादेन विरञ्चिज ॥ ६३ ॥  
नरकाणां न तस्यास्ति भयं स्वप्नेऽपि कुत्रचित् ।  
महामायाप्रसादेन पुत्रपौत्रादिवर्धनः ॥ ६४ ॥  
देवीभक्तो भवत्येव नात्र कार्या विचारणा ।  
इत्येवं ते समाख्यातं नरकोद्धारलक्षणम् ॥ ६५ ॥  
पूजनं हि महादेव्याः सर्वमङ्गलकारकम् ।  
मधूकपूजनं तद्वन्मासानां क्रमतो मुने ॥ ६६ ॥  
सर्वं समाचरेद्यस्तु पूजनं मधुकाह्वयम् ।  
न तस्य रोगबाधादिभयमुद्भवतेऽनघ ॥ ६७ ॥  
अथान्यदपि वक्ष्यामि प्रकृतेः पञ्चकं परम् ।  
नाम्ना रूपेण चोत्पत्त्या जगदानन्ददायकम् ॥ ६८ ॥  
साख्यानं च समाहात्म्यं प्रकृतेः पञ्चकं मुने ।  
कुतूहलकर चैव शृणु मुक्तिविधायकम् ॥ ६९ ॥  
इति श्रीमद्देवीभागवते महापुराणेऽष्टादशसाहस्र्यां संहितायामष्टमस्कन्धे  
देवीपूजनविधिनिरूपणं नाम चतुर्विंशोऽध्यायः ॥ २४ ॥
