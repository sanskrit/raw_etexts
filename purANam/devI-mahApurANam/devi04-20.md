व्यास उवाच  
शृण भारत वक्ष्यामि भारावतरणं तथा ।  
कुरुक्षेत्रे प्रभासे च क्षपितं योगमायया ॥ १ ॥  
यदुवंशे समुत्पत्तिर्विष्णोरमिततेजसः ।  
भृगुशापप्रतापेन महामायाबलेन च ॥ २ ॥  
क्षितिभारसमुत्तारनिमित्तमिति मे मतिः ।  
मायया विहितो योगो विष्णोर्जन्म धरातले ॥ ३ ॥  
किं चित्रं नृप देवी सा ब्रह्मविष्णुसुरानपि ।  
नर्तयत्यनिशं माया त्रिगुणानपरान्किमु ॥ ४ ॥  
गर्भवासोद्‌भवं दुःखं विण्मूत्रस्नायुसंयुतम् ।  
विष्णोरापादितं सम्यग्यया विगतलीलया ॥ ५ ॥  
पुरा रामावतारेऽपि निर्जरा वानराः कृताः ।  
विदितं ते यथा विष्णुर्दुःखपाशेन मोहितः ॥ ६ ॥  
अहं ममेति पाशेन सुदृढेन नराधिप ।  
योगिनो मुक्तसङ्गाश्च भुक्तिकामा मुमुक्षवः ॥ ७ ॥  
तामेव समुपासन्ते देवीं विश्वेश्वरीं शिवाम् ।  
यद्‌भक्तिलेशलेशांशलेशलेशलवांशकम् ॥ ८ ॥  
लब्ध्वा मुक्तो भवेज्जन्तुस्तां न सेवेत को जनः ।  
भुवनेशीत्येव वक्त्रे ददाति भुवनत्रयम् ॥ ९ ॥  
मां पाहीत्यस्य वचसो देयाभावादृणान्विता ।  
विद्याविद्येति तस्या द्वे रूपे जानीहि पार्थिव ॥ १० ॥  
विद्यया मुच्यते जन्तुर्बध्यतेऽविद्यया पुनः ।  
ब्रह्मा विष्णुश्च रुद्रश्च सर्वे तस्या वशानुगाः ॥ ११ ॥  
अवताराः सर्व एव यन्त्रिता इव दामभिः ।  
कदाचिच्च सुखं भुङ्क्ते वैकुण्ठे क्षीरसागरे ॥ १२ ॥  
कदाचित्कुरुते युद्धं दानवैर्बलवत्तरैः ।  
हरिः कदाचिद्यज्ञान्वै विततान्प्रकरोति च ॥ १३ ॥  
कदाचिच्च तपस्तीव्रं तीर्थे चरति सुव्रत ।  
कदाचिच्छयने शेते योगनिद्रामुपाश्रितः ॥ १४ ॥  
न स्वतन्त्रः कदाचिच्च भगवान्मधुसूदनः ।  
तथा ब्रह्मा तथा रुद्रस्तथेन्द्रो वरुणो यमः ॥ १५ ॥  
कुबेरोऽग्नी रवीन्दू च तथान्ये सुरसत्तमाः ।  
मुनयः सनकाद्याश्च वसिष्ठाद्यास्तथापरे ॥ १६ ॥  
सर्वेऽम्बावशगा नित्यं पाञ्चालीव नरस्य च ।  
नसि प्रोता यथा गावो विचरन्ति वशानुगाः ॥ १७ ॥  
तथैव देवताः सर्वाः कालपाशनियन्त्रिताः ।  
हर्षशोकादयो भावा निद्रातन्द्रालसादयः ॥ १८ ॥  
सर्वेषां सर्वदा राजन्देहिनां देहसंश्रिताः ।  
अमरा निर्जराः प्रोक्ता देवाश्च ग्रन्थकारकैः ॥ १९ ॥  
अभिधानतश्चार्थतो न ते नूनं तादृशाः क्वचित् ।  
उत्पत्तिस्थितिनाशाख्या भावा येषां निरन्तरम् ॥ २० ॥  
अमरास्ते कथं वाच्या निर्जराश्च कथं पुनः ।  
कथं दुःखाभिभूता वा जायन्ते विबुधोत्तमाः ॥ २१ ॥  
कथं देवाश्च वक्तव्या व्यसने क्रीडनं कथम् ।  
क्षणादुत्पत्तिनाशश्च दृश्यतेऽस्मिन्न संशयः ॥ २२ ॥  
जलजानां च कीटानां मशकानां तथा पुनः ।  
उपमा न कथं चैषामायुषोऽन्ते मराः स्मृताः ॥ २३ ॥  
ततो वर्षायुषश्चापि शतवर्षायुषस्तथा ।  
मनुष्या ह्यमरा देवास्तस्माद्‌ ब्रह्मापरः स्मृतः ॥ २४ ॥  
रुद्रस्तथा तथा विष्णुः क्रमशश्च भवन्ति हि ।  
नश्यन्ति क्रमशश्चैव वर्धन्ति चोत्तरोत्तरम् ॥ २५ ॥  
नूनं देहवतो नाशो मृतस्योत्पत्तिरेव च ।  
चक्रवद्‌ भ्रमणं राजन् सर्वेषां नात्र संशयः ॥ २६ ॥  
मोहजालावृतो जन्तुर्मुच्यते न कदाचन ।  
मायायां विद्यमानायां मोहजालं न नश्यति ॥ २७ ॥  
उत्पित्सुकाल उत्पत्तिः सर्वेषां नृप जायते ।  
तथैव नाशः कल्पान्ते ब्रह्मादीनां यथाक्रमम् ॥ २८ ॥  
निमित्तं यस्तु यन्नाशे स घातयति तं नृप ।  
नान्यथा तद्‌भवेन्नूनं विधिना निर्मितं तु यत् ॥ २९ ॥  
जन्ममृत्युजराव्याधिदुःखं वा सुखमेव वा ।  
तत्तथैव भवेत्कामं नान्यथेह विनिर्णयः ॥ ३० ॥  
सर्वेषां सुखदौ देवौ प्रत्यक्षौ शशिभास्करौ ।  
न नश्यति तयोः पीडा क्यचित्तद्वैरिसम्भवा ॥ ३१ ॥  
भास्करस्य सुतो मन्दः क्षयी चन्द्रः कलङ्कवान् ।  
पश्य राजन् विधेः सूत्रं दुर्वारं महतामपि ॥ ३२ ॥  
वेदकर्ता जगत्स्रष्टा बुद्धिदस्तु चतुर्मुखः ।  
सोऽपि विक्लवतां प्राप्तो दृष्ट्वा पुत्रीं सरस्वतीम् ॥ ३३ ॥  
शिवस्यापि मृता भार्या सती दग्ध्वा कलेवरम् ।  
सोऽभवद्दुःखसन्तप्तः कामार्तश्च जनार्तिहा ॥ ३४ ॥  
कामाग्निदग्धदेहस्तु कालिन्द्यां पतितः शिवः ।  
सापि श्यामजला जाता तन्निदाघवशान्नृप ॥ ३५ ॥  
कामार्तो रममाणस्तु नग्नः सोऽपि भृगोर्वनम् ।  
गतः प्राप्तोऽथ भृगुणा शप्तः कामातुरो भृशम् ॥ ३६ ॥  
पतत्वद्यैव ते लिङ्गं निर्लज्जेति भृशं किल ।  
पपौ चामृतवापीञ्च दानवैर्निर्मितां मुदे ॥ ३७ ॥  
इन्द्रोऽपि च वृषो भूत्वा वाहनत्वं गतः क्षितौ ।  
आद्यस्य सर्वलोकस्य विष्णोरेव विवेकिनः ॥ ३८ ॥  
सर्वज्ञत्वं गतं कुत्र प्रभुशक्तिः कुतो गता ।  
यद्धेममृगविज्ञानं न ज्ञातं हरिणा किल ॥ ३९ ॥  
राजन् मायाबलं पश्य रामो हि काममोहितः ।  
रामो विरहसन्तप्तो रुरोद भृशमातुरः ॥ ४० ॥  
योऽपृच्छत्पादपान्मूढः क्व गता जनकात्मजा ।  
भक्षिता वा हृता केन रुदन्नुच्चतरं ततः ॥ ४१ ॥  
लक्ष्मणाहं मरिष्यामि कान्ताविरहदुःखितः ।  
त्वं चापि मम दुःखेन मरिष्यसि वनेऽनुज ॥ ४२ ॥  
आवयोर्मरणं ज्ञात्वा माता मम मरिष्यति ।  
शत्रुघ्नोऽप्यतिदुःखार्तः कथं जीवितुमर्हति ॥ ४३ ॥  
सुमित्रा जीवितं जह्यात्पुत्रव्यसनकर्शिता ।  
पूर्णकामाथ कैकेयी भवेत्पुत्रसमन्विता ॥ ४४ ॥  
हा सीते क्व गतासि त्वं मां विहाय स्मरातुरा ।  
एह्येहि मृगशावाक्षि मां जीवय कृशोदरि ॥ ४५ ॥
किं करोमि क्व गच्छामि त्वदधीनञ्च जीवितम् ।  
समाश्वासय दीनं मां प्रियं जनकनन्दिनि ॥ ४६ ॥  
एवं विलपता तेन रामेणामिततेजसा ।  
वने वने च भ्रमता नेक्षिता जनकात्मजा ॥ ४७ ॥  
शरण्यः सर्वलोकानां रामः कमललोचनः ।  
शरणं वानराणां स गतो मायाविमोहितः ॥ ४८ ॥  
सहायान्वानरान्कृत्वा बबन्ध वरुणालयम् ।  
जघान रावणं वीरं कुम्भकर्णं महोदरम् ॥ ४९ ॥  
आनीय च ततः सीतां रामो दिव्यमकारयत् ।  
सर्वज्ञोऽपि हृतां मत्वा रावणेन दुरात्मना ॥ ५० ॥  
किं ब्रवीमि महाराज योगमायाबलं महत् ।  
यया विश्वमिदं सर्वं भ्रामितं भ्रमते किल ॥ ५१ ॥  
एवं नानावतारेऽत्र विष्णुः शापवशं गतः ।  
करोति विविधाश्चेष्टा दैवाधीनः सदैव हि ॥ ५२ ॥  
तवाहं कथयिष्यामि कृष्णस्यापि विचेष्टितम् ।  
प्रभवं मानुषे लोके देवकार्यार्थसिद्धये ॥ ५३ ॥  
कालिन्दीपुलिने रम्ये ह्यासीन्मधुवनं पुरा ।  
लवणो मधुपुत्रस्तु तत्रासीद्दानवो बली ॥ ५४ ॥  
द्विजानां दुःखदः पापो वरदानेन गर्वितः ।  
निहतोऽसौ महाभाग लक्ष्मणस्यानुजेन वै ॥ ५५ ॥  
शत्रुघ्नेनाथ सङ्ग्रामे तं निहत्य मदोत्कटम् ।  
वासिता मथुरा नाम पुरी परमशोभना ॥ ५६ ॥  
स तत्र पुष्कराक्षौ द्वौ पुत्रौ शत्रुनिषूदनः ।  
निवेश्य राज्ये मतिमान्काले प्राप्ते दिवं गतः ॥ ५७ ॥  
सूर्यवंशक्षये तां तु यादवाः प्रतिपेदिरे ।  
मथुरां मुक्तिदा राजन् ययातितनयः पुरा ॥ ५८ ॥  
श्ण्सेनाभिधः श्द्वस्तत्राभून्मेदिनीपतिः ।  
माथुराच्छूरसेनांश्च बुभुजे विषयान्नृप ॥ ५९ ॥  
तत्रोत्पन्नः कश्यपांशः शापाच्च वरुणस्य वै ।  
वसुदेवोऽतिविख्यातः शूरसेनसुतस्तदा ॥ ६० ॥  
वैश्यवृत्तिरतः सोऽभून्मृते पितरि माधवः ।  
उग्रसेनो बभूवाथ कंसस्तस्यात्मजो महान् ॥ ६१ ॥  
अदितिर्देवकी जाता देवकस्य सुता तदा ।  
शापाद्वै वरुणस्याथ कश्यपानुगता किल ॥ ६२ ॥  
दत्ता सा वसुदेवाय देवकेन महात्मना ।  
विवाहे रचिते तत्र वागभूद्‌ गगने तदा ॥ ६३ ॥  
कंस कंस महाभाग देवकीगर्भसम्भवः ।  
अष्टमस्तु सुतः श्रीमांस्तव हन्ता भविष्यति ॥ ६४ ॥  
तच्छ्रुत्वा वचनं कंसो विस्मितोऽभून्महाबलः ।  
देववाचं तु तां मत्वा सत्यां चिन्तामवाप सः ॥ ६५ ॥  
किं करोमीति सञ्चिन्त्य विमर्शमकरोत्तदा ।  
निहत्यैनां न मे मृत्युर्भवेदद्यैव सत्वरम् ॥ ६६ ॥  
उपायो नान्यथा चास्मिन्कार्ये मृत्युभयावहे ।  
इयं पितृष्वसा पूज्या कथं हन्मीत्यचिन्तयत् ॥ ६७ ॥  
पुनर्विचारयामास मरणं मेऽस्त्यहो स्वसा ।  
पापेनापि प्रकर्तव्या देहरक्षा विपश्चिता ॥ ६८ ॥  
प्रायश्चित्तेन पापस्य शुद्धिर्भवति सर्वदा ।  
प्राणरक्षा प्रकर्तव्या बुधैरप्येनसा तथा ॥ ६९ ॥  
विचिन्त्य मनसा कंसः खड्गमादाय सत्वरः ।  
जग्राह तां वरारोहां केशेष्वाकृष्य पापकृत् ॥ ७० ॥  
कोशात्खड्गमुपाकृष्य हन्तुकामो दुराशयः ।  
पश्यतां सर्वलोकानां नवोढां तां चकर्ष ह ॥ ७१ ॥  
हन्यमानाञ्च तां दृष्ट्वा हाहाकारो महानभूत् ।  
वसुदेवानुगा वीरा युद्धायोद्यतकार्मुकाः ॥ ७२ ॥  
मुञ्च मुञ्चेति प्रोचुस्तं ते तदाद्‌भुतसाहसाः ।  
कृपया मोचयामासुर्देवकीं देवमातरम् ॥ ७३ ॥  
तद्युद्धमभवद्‌ घोरं वीराणाञ्च परस्परम् ।  
वसुदेवसहायानां कंसेन च महात्मना ॥ ७४ ॥  
वर्तमाने तथा युद्धे दारुणे लोमहर्षणे ।  
कंसं निवारयामासुर्वृद्धा ये यदुसत्तमाः ॥ ७५ ॥  
पितृष्वसेयं ते वीर पूजनीया च बालिशा ।  
न हन्तव्या त्वया वीर विवाहोत्सवसङ्गमे ॥ ७६ ॥  
स्त्रीहत्या दुःसहा वीर कीर्तिघ्नी पापकृत्तमा ।  
भूतभाषितमात्रेण न कर्तव्या विजानता ॥ ७७ ॥  
अन्तर्हितेन केनापि शत्रुणा तव चास्य वा ।  
उदितेति कुतो न स्याद्वागनर्थकरी विभो ॥ ७८ ॥  
यशसस्ते विघाताय वसुदेवगृहस्य च ।  
अरिणा रचिता वाणी गुणमायाविदा नृप ॥ ७९ ॥  
बिभेषि वीरस्त्वं भूत्वा भूतभाषितभाषया ।  
यशोमूलविघातार्थमुपायस्त्वरिणा कृतः ॥ ८० ॥  
पितृष्वसा न हन्तव्या विवाहसमये पुनः ।  
भवितव्यं महाराज भवेच्च कथमन्यथा ॥ ८१ ॥  
एवं तैर्बोध्यमानोऽसौ निवृत्तो नाभवद्यदा ।  
तदा तं वसुदेवोऽपि नीतिज्ञः प्रत्यभाषत ॥ ८२ ॥  
कंस सत्यं ब्रवीम्यद्य सत्याधारं जगत्त्रयम् ।  
दास्यामि देवकीपुत्रानुत्पन्नांस्तव सर्वशः ॥ ८३ ॥  
जातं जातं सुतं तुभ्यं न दास्यामि यदि प्रभो ।  
कुम्भीपाके तदा घोरे पतन्तु मम पूर्वजाः ॥ ८४ ॥  
श्रुत्वाथ वचनं सत्यं पौरवा ये पुरःस्थिताः ।  
ऊचुस्ते त्वरिताः कंसं साधु साधु पुनः पुनः ॥ ८५ ॥  
न मिथ्या भाषते क्वापि वसुदेवो महामनाः ।  
केशं मुञ्च महाभाग स्त्रीहत्या पातकं तथा ॥ ८६ ॥  
व्यास उवाच  
एवं प्रबोधितः कंसो यदुवृद्धैर्महात्मभिः ।  
क्रोधं त्यक्त्वा स्थितस्तत्र सत्यवाक्यानुमोदितः ॥ ८७ ॥  
ततो दुन्दुभयो नेदुर्वादित्राणि च सस्वनुः ।  
जयशब्दस्तु सर्वेषामुत्पन्नस्तत्र संसदि ॥ ८८ ॥  
प्रसाद्य कंसं प्रतिमोच्य देवकीं  
     महायशाः शूरसुतस्तदानीम् ।  
जगाम गेहं स्वजनानुवृत्तो  
     नवोढया वीतभयस्तरस्वी ॥ ८९ ॥  
इति श्रमिद्देवीभागवते महापुराणेऽष्टादशसाहस्र्यां संहितायां  
चतुर्थस्कन्धे कृष्णावतारकथोपक्रमवर्णनं नाम विंशोऽध्यायः ॥ २० ॥
