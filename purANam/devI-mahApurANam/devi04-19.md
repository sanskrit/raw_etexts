व्यास उवाच  
इत्युक्त्वा भगवान्विष्णुः पुनराह प्रजापतिम् ।  
यन्मायामोहितः सर्वस्तत्त्वं जानाति नो जनः ॥ १ ॥  
वयं मायावृताः कामं न स्मरामो जगद्‌गुरुम् ।  
परमं पुरुषं शान्तं सच्चिदानन्दमव्ययम् ॥ २ ॥  
अहं विष्णुरहं ब्रह्मा शिवोऽहमिति मोहिताः ।  
न जानीमो वयं धातः परं वस्तु सनातनम् ॥ ३ ॥  
यन्मायामोहितश्चाहं सदा वर्ते परात्मनः ।  
परवान्दारुपाञ्चाली मायिकस्य यथा वशे ॥ ४ ॥  
भवतापि तथा दृष्टा विभूतिस्तस्य चाद्‌भुता ।  
कल्पादौ भवयुक्तेन मयापि च सुधार्णवे ॥ ५ ॥  
मणिद्वीपेऽथ मन्दारविटपे रासमण्डले ।  
समाजे तत्र सा दृष्टा श्रुता न वचसापि च ॥ ६ ॥  
तस्मात्तां परमां शक्तिं स्मरन्त्वद्य सुराः शिवाम् ।  
सर्वकामप्रदां मायामाद्यां शक्तिं परात्मनः ॥ ७ ॥  
व्यास उवाच  
इत्युक्ता हरिणा देवा ब्रह्माद्या भुवनेश्वरीम् ।  
सस्मरुर्मनसा देवीं योगमायां सनातनीम् ॥ ८ ॥  
स्मृतमात्रा तदा देवी प्रत्यक्षं दर्शनं ददौ ।  
पाशाङ्कुशवराभीतिधरा देवी जपारुणा ।  
दृष्ट्वा प्रमुदिता देवास्तुष्टुवुस्तां सुदर्शनाम् ॥ ९ ॥  
देवा ऊचुः  
ऊर्णनाभाद्यथा तन्तुर्विस्फुलिङ्गा विभावसोः ।  
तथा जगद्यदेतस्या निर्गतं तां नता वयम् ॥ १० ॥  
यन्मायाशक्तिसङ्कॢप्तं जगत्सर्वं चराचरम् ।  
तां चितं भुवनाधीशां स्मरामः करुणार्णवाम् ॥ ११ ॥  
यदज्ञानाद्‌भवोत्पत्तिर्यज्ज्ञानाद्‌भवनाशनम् ।  
संविद्‌रूपां च तां देवीं स्मरामः सा प्रचोदयात् ॥ १२ ॥  
महालक्ष्यै च विद्महे सर्वशक्त्यै च धीमहि ।  
तन्नो देवी प्रचोदयात् ॥ १३ ॥  
मातर्नताः स्म भुवनार्तिहरे प्रसीद  
     शन्तो विधेहि कुरु कार्यमिदं दयार्द्रे ।  
भारं हरस्व विनिहत्य सुरारिवर्गं  
     मह्या महेश्वरि सतां कुरु शं भवानि ॥ १४ ॥  
यद्यम्बुजाक्षि दयसे न सुरान्कदाचित्  
     किं ते क्षमा रणमुखेऽसिशरैः प्रहर्तुम् ।  
एतत्त्वयैव गदितं ननु यक्षरूपं  
     धृत्वा तृणं दह हुताश पदाभिलाषैः ॥ १५ ॥  
कंसः कुजोऽथ यवनेन्द्रसुतश्च केशी  
     बार्हद्रथो बकबकीखरशाल्वमुख्याः ।  
येऽन्ये तथा नृपतयो भुवि सन्ति तांस्त्वं  
     हत्वा हरस्व जगतो भरमाशु मातः ॥ १६ ॥  
ये विष्णुना न निहताः किल शङ्करेण  
     ये वा विगृह्य जलजाक्षि पुरन्दरेण ।  
ते ते मुखं सुखकरं सुसमीक्षमाणाः ्  
     सङ्ख्ये शरैर्विनिहता निजलीलया ते ॥ १७ ॥  
शक्तिं विना हरिहरप्रमुखाः सुराश्च ॥  
     नैवेश्वरा विचलितुं तव देवदेवि ।  
किं धारणाविरहितः प्रभुरप्यनन्तो  
     धर्तुं धराञ्च रजनीशकलावतंसे ॥ १८ ॥  
इन्द्र उवाच  
वाचा विना विधिरलं भवतीह विश्वं  
     कर्तुं हरिः किमु रमारहितोऽथ पातुम् ।  
संहर्तुमीश उमयोज्झित ईश्वरः किं  
     ते ताभिरेव सहिताः प्रभवः प्रजेशाः ॥ १९ ॥  
विष्णुरुवाच  
कर्तुं प्रभुर्न द्रुहिणो न कदाचनाहं  
     नापीश्वरस्तव कलारहितस्त्रिलोक्याः ।  
कर्तुं प्रभुत्वमनघेऽत्र तथा विहर्तुं  
     त्वं वै समस्तविभवेश्वरि भासि नूनम् ॥ २० ॥
व्यास उवाच  
एवं स्तुता तदा देवी तानाह विबुधेश्वरान् ।  
किं तत्कार्यं वदन्त्वद्य करोमि विगतज्वराः ॥ २१ ॥  
असाध्यमपि लोकेऽस्मिंस्तत्करोमि सुरेप्सितम् ।  
शंसन्तु भवतां दुःखं धरायाश्च सुरोत्तमाः ॥ २२ ॥  
देवा ऊचुः  
वसुधेयं भराक्रान्ता सम्प्राप्ता विबुधान्प्रति ।  
रुदती वेपमाना च पीडिता दुष्टभूभुजैः ॥ २३ ॥  
भारापहरणं चास्याः कर्तव्यं भुवनेश्वरि ।  
देवानामीष्मित कार्यमेतदेवाधुना शिवे ॥ २४ ॥  
घातितस्तु पुरा मातस्त्वया महिषरूपभृत् ।  
दानवोऽतिबलाक्रान्तस्तत्सहायाश्च कोटिशः ॥ २५ ॥  
तथा शुम्भो निशुम्भश्च रक्तबीजस्तथापरः ।  
चण्डमुण्डौ महावीर्यौ तथैव धूम्रलोचनः ॥ २६ ॥  
दुर्मुखो दुःसहश्चैव करालश्चाति वीर्यवान् ।  
अन्ये च बहवः क्रूरास्त्वयैव च निपातिताः ॥ २७ ॥  
तथैव च सुरारींश्च जहि सर्वान्महीश्वरान् ।  
(भारं हर धरायाश्च दुर्धरं दुष्टभूभुजाम् ।) ॥  
व्यास उवाच  
इत्युक्ता सा तदा देवी देवानाहाम्बिका शिवा ॥ २८ ॥  
सम्प्रहस्यासितापाङ्गी मेघगम्भीरया गिरा ।  
  
श्रीदेव्युवाच  
मयेदं चिन्तितं पूर्वमंशावतरणं सुराः ॥ २९ ॥  
भारावतरणं चैव यथा स्याद्‌दुष्टभूभुजाम् ।  
मया सर्वे निहन्तव्या दैत्येशा ये महीभुजः ॥ ३० ॥  
मागधाद्या महाभागाः स्वशक्त्या मन्दतेजसः ।  
भवद्‌भिरपि स्वैरंशैरवतीर्य धरातले ॥ ३१ ॥  
मच्छक्तियुक्तैः कर्तव्यं भारावतरणं सुराः ।  
कश्यपो भार्यया सार्धं दिविजानां प्रजापतिः ॥ ३२ ॥  
यादवानां कुले पूर्वं भविताऽऽनकदुन्दुभिः ।  
तथैव भृगुशापाद्वै भगवान्विष्णुरव्ययः ॥ ३३ ॥  
अंशेन भविता तत्र वसुदेवसुतो हरिः ।  
तदाहं प्रभविष्यामि यशोदायां च गोकुले ॥ ३४ ॥  
कार्यं सर्वं करिष्यामि सुराणां सुरसत्तमाः ।  
कारागारे गतं विष्णुं प्रापयिष्यामि गोकुले ॥ ३५ ॥  
शेषं च देवकीगर्भात्प्रापयिष्यामि रोहिणीम् ।  
मच्छक्त्योपचितौ तौ च कर्तारौ दुष्टसङ्क्षयम् ॥ ३६ ॥  
दुष्टानां भूभुजां कामं द्वापरान्ते सुनिश्चितम् ।  
इन्द्रांशोऽप्यर्जुनः साक्षात्करिष्यति बलक्षयम् ॥ ३७ ॥  
धर्मांशोऽपि महाराजो भविष्यति युधिष्ठिरः ।  
वाय्वंशो भीमसेनश्चाश्विन्यंशौ च यमावपि ॥ ३८ ॥  
वसोरंशोऽथ गाङ्गेयः करिष्यति बलक्षयम् ।  
व्रजन्तु च भवन्तोऽद्य धरा भवतु सुस्थिरा ॥ ३९ ॥  
भारावतरणं नूनं करिष्यामि सुरोत्तमाः ।  
कृत्वा निमित्तमात्रांस्तान्स्वशक्त्याहं न संशयः ॥ ४० ॥  
कुरुक्षेत्रे करिष्यामि क्षत्त्रियाणां च सङ्क्षयम् ।  
असूयेर्ष्या मतिस्तृष्णा ममताभिमता स्पृहा ॥ ४१ ॥  
जिगीषा मदनो मोहो दोषैर्नक्ष्यन्ति यादवाः ।  
ब्राह्मणस्य च शापेन वंशनाशो भविष्यति ॥ ४२ ॥  
भगवानपि शापेन त्यक्ष्यत्येतत्कलेवरम् ।  
भवन्तोऽपि निजाङ्गैश्च सहायाः शार्ङ्गधन्वनः ॥ ४३ ॥  
प्रभवन्तु सनारीका मथुरायां च गोकुले ।  
व्यास उवाच  
इत्युक्त्वान्तर्दधे देवी योगमाया परात्मनः ॥ ४४ ॥  
सधरा वै सुराः सर्वे जग्मुः स्वान्यालयानि च ।  
धरापि सुस्थिरा जाता तस्या वाक्येन तोषिता ॥ ४५ ॥  
ओषधीवीरुधोपेता बभूव जनमेजय ।  
प्रजाश्च सुखिनो जाता द्विजाश्चापुर्महोदयम् ।  
सन्तुष्टा मुनयः सर्वे बभूबुर्धर्मतत्पराः ॥ ४६ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
चतुर्थस्कन्धे देवान् प्रति देवीवाक्यवर्णनं नामकोनविंशोऽध्यायः ॥ १९ ॥
