मुनिरुवाच  
महिषीगर्भसम्भूतो महाबलपराक्रमः ।  
देवान्सर्वान्पराजित्य महिषोऽभूज्जगत्प्रभुः ॥ १  
सर्वेषां लोकपालानामधिकारान्महासुरः ।  
बलानिर्जित्य बुभुजे त्रैलोक्यैश्वर्यमद्‌भुतम् ॥ २ ॥  
ततः पराजिताः सर्वे देवाः स्वर्गपरिच्युताः ।  
ब्रह्माणं च पुरस्कृत्य ते जग्मुर्लोकमुत्तमम् ॥ ३ ॥  
यत्रोत्तमौ देवदेवौ संस्थितौ शङ्‌कराच्युतौ ।  
वृत्तान्तं कथयामासुर्महिषस्य दुरात्मनः ॥ ४ ॥  
देवानां चैव सर्वेषां स्थानानि तरसासुरः ।  
विनिर्जित्य स्वयं भुङ्‌क्ते बलवीर्यमदोद्धतः ॥ ५ ॥  
महिषासुरनामासौ दुष्टदैत्योऽमरेश्वरौ ।  
वधोपायश्च तस्याशु चिन्त्यतामसुरार्दनौ ॥ ६ ॥  
एवं श्रुत्वा स भगवान्देवानामार्तियुग्वचः ।  
चकार कोपं सुबहुं तथा शङ्‌करपद्मजौ ॥ ७ ॥  
एवं कोपयुतस्यास्य हरेरास्यान्महीपते ।  
तेजः प्रादुरभूद्दिव्यं सहस्रार्कसमद्युति ॥ ८ ॥  
अथानुक्रमतस्तेजः सर्वेषां त्रिदिवौकसाम् ।  
शरीरादुद्भवं प्राप हर्षयद्‌विबुधाधिपान् ॥ ९ ॥  
यदभूच्छम्भुजं तेजो मुखमस्योदपद्यत ।  
केशा बभूवुर्याम्येन वैष्णवेन च बाहवः ॥ १० ॥  
सौम्येन च स्तनौ जातौ माहेन्द्रेण च मध्यमः ।  
वारुणेन ततो भूप जङ्‌घोरू सम्बभूवतुः ॥ ११ ॥  
नितम्बौ तेजसा भूमेः पादौ ब्राह्मेण तेजसा ।  
पादाङ्‌गुल्यो भानवेन वासवेन कराङ्‌गुली ॥ १२ ॥  
कौबेरेण तथा नासा दन्ताः सञ्जज्ञिरे तदा ।  
प्राजापत्येनोत्तमेन तेजसा वसुधाधिप ॥ १३ ॥  
पावकेन च सञ्जातं लोचनत्रितयं शुभम् ।  
सान्ध्येन तेजसा जाते भृकुट्यौ तेजसां निधी ॥ १४ ॥  
कर्णौ वायव्यतो जातौ तेजसो मनुजाधिप ।  
सर्वेषां तेजसा देवी जाता महिषमर्दिनी ॥ १५ ॥  
शूलं ददौ शिवो विष्णुश्चक्रं शङ्‌खं च पाशभृत् ।  
हुताशनो ददौ शक्तिं मारुतश्चापसायकौ ॥ १६ ॥  
वज्रं महेन्द्रः प्रददौ घण्टां चैरावताद्‌ गजात् ।  
कालदण्डं यमो ब्रह्मा चाक्षमालाकमण्डलू ॥ १७ ॥  
दिवाकरो रश्मिमालां रोमकूपेषु सन्ददौ ।  
कालः खड्गं तथा चर्म निर्मलं वसुधाधिप ॥ १८ ॥  
समुद्रो निर्मलं हारमजरे चाम्बरे नृप ।  
चूडामणिं कुण्डले च कटकानि तथाङ्‌गदे ॥ १९ ॥  
अर्धचन्द्रं निर्मलं च नूपुराणि तथा ददौ ।  
ग्रैवेयकं भूषणं च तस्यै देव्यै मुदान्वितः ॥ २० ॥  
विश्वकर्मा चोर्मिकाश्च ददौ तस्यै धरापते ।  
हिमवान्वाहनं सिंहं रत्नानि विविधानि च ॥ २१ ॥  
पानपात्रं सुरापूर्णं ददौ तस्यै धनाधिपः ।  
शेषश्च भगवान्देवो नागहारं ददौ विभुः ॥ २२ ॥  
अन्यैरशेषविबुधैर्मानिता सा जगन्मयी ।  
तां तुष्टुवुर्महादेवीं देवा महिषपीडिताः ॥ २३ ॥  
नानास्तोत्रैर्महेशानीं जगदुद्भवकारिणीम् ।  
तेषां निशम्य देवेशी स्तोत्रं विबुधपूजिता ॥ २४ ॥  
महिषस्य वधार्थाय महानादं चकार ह ।  
तेन नादेन महिषश्चकितोऽभूद्धरापते ॥ २५ ॥  
आससाद जगद्धात्रीं सर्वसैन्यसमावृतः ।  
ततः स युयुधे देव्या महिषाख्यो महासुरः ॥ २६ ॥  
शस्त्रास्त्रैर्बहुधा क्षिप्तैः पूरयन्नम्बरान्तरम् ।  
चिक्षुरो ग्रामणीः सेनापतिर्दुर्धरदुर्मुखौ ॥ २७ ॥  
बाष्कलस्ताम्रकश्चैव बिडालवदनोऽपरः ।  
एतैश्चान्यैरसङ्ख्यातैः सङ्ग्रामान्तकसन्निभैः ॥ २८ ॥  
योधैः परिवृतो वीरो महिषो दानवोत्तमः ।  
ततः सा कोपताम्राक्षी देवी लोकविमोहिनी ॥ २९ ॥  
जघान योधान्समरे देवी महिषमाश्रितान् ।  
ततस्तेषु हतेष्वेव स दैत्यो रोषमूर्च्छितः ॥ ३० ॥  
आससाद तदा देवीं तूर्णं मायाविशारदः ।  
रूपान्तराणि सम्भेजे मायया दानवेश्वरः ॥ ३१ ॥  
तानि तान्यस्य रूपाणि नाशयामास सा तदा ।  
ततोऽन्ते माहिषं रूपं बिभ्राणममरार्दनम् ॥ ३२ ॥  
पाशेन बद्ध्वा सुदृढं छित्त्वा खड्गेन तच्छिरः ।  
पातयामास महिषं देवी देवगणान्तकम् ॥ ३३ ॥  
हाहाकृतं ततः शेषं सैन्यं भग्नं दिशो दश ।  
तुष्टुवुर्देवदेवेशीं सर्वे देवाः प्रमोदिताः ॥ ३४ ॥  
एवं लक्ष्मीः समुत्पन्ना महिषासुरमर्दिनी ।  
राजञ्छृणु सरस्वत्याः प्रादुर्भावो यथाभवत् ॥ ३५ ॥  
एकदा शुम्भनामासीद्दैत्यो मदबलोत्कटः ।  
निशुम्भश्चापि तद्भ्राता महाबलपराक्रमः ॥ ३६ ॥  
तेन सम्पीडिता देवाः सर्वे भ्रष्टश्रियो नृप ।  
हिमवन्तमथासाद्य देवीं तुष्टुवुरादरात् ॥ ३७ ॥  
देवा ऊचुः  
जय देवेशि भक्तानामार्तिनाशनकोविदे ।  
दानवान्तकरूपे त्वमजरामरणेऽनघे ॥ ३८ ॥  
देवेशि भक्तिसुलभे महाबलपराक्रमे ।  
विष्णुशङ्‌करब्रह्मादिस्वरूपेऽनन्तविक्रमे ॥ ३९ ॥  
सृष्टिस्थितिकरे नाशकारिके कान्तिदायिनि ।  
महाताण्डवसुप्रीते मोददायिनि माधवि ॥ ४० ॥  
प्रसीद देवदेवेशि प्रसीद करुणानिधे ।  
निशुम्भशुम्भसम्भूतभयापाराम्बुवारिधे ॥ ४१ ॥  
उद्धरास्मान् प्रपन्नार्तिनाशिके शरणागतान् ।  
एवं संस्तुवतां तेषां त्रिदशानां धरापते ॥ ४२ ॥  
प्रसन्ना गिरिजा प्राह ब्रूत स्तवनकारणम् ।  
एतस्मिन्नन्तरे यस्याः कोशरूपात्समुत्थिता ॥ ४३ ॥  
कौशिकी सा जगत्पूज्या देवान्प्रीत्येदमब्रवीत्।  
प्रसन्नाहं सुरश्रेष्ठाः स्तवेनोत्तमरूपिणी ॥ ४४ ॥  
व्रियतां वर इत्युक्ते देवाः संवव्रिरे वरम् ।  
शुम्भनामावरो भ्राता निशुम्भस्तस्य विश्रुतः ॥ ४५ ॥  
त्रैलोक्यमोजसाक्रान्तं दैत्येन बलशालिना ।  
तद्वधश्चिन्त्यतां देवि दुरात्मा दानवेश्वरः ॥ ४६ ॥  
बाधते सततं देवि तिरस्कृत्य निजौजसा ।  
देव्युवाच  
देवशत्रुं पातयिष्ये निशुम्भं शुम्भमेव च ॥ ४७ ॥
स्वस्थास्तिष्ठत भद्रं वः कण्टकं नाशयामि वः ।  
इत्युक्त्वा देवदेवेशी देवान्सेन्द्रान्दयामयी ॥ ४८ ॥  
जगामादर्शनं सद्यो मिषतां त्रिदिवौकसाम् ।  
देवाः समागता हृष्टाः सुवर्णाद्रिगुहां शुभाम् ॥ ४९ ॥  
चण्डमुण्डौ पश्यतःस्म भृत्यौ शुम्भनिशुम्भयोः ।  
दृष्ट्‌वा तां चारुसर्वाङ्‌गीं देवीं लोकविमोहिनीम् ॥ ५० ॥  
कथयामासतू राज्ञे भृत्यौ तौ चण्डमुण्डकौ ।  
देव सर्वासुरश्रेष्ठ रत्नभोगार्ह मानद ॥ ५१ ॥  
अपूर्वा कामिनी दृष्टा चावाभ्यां रिपुमर्दन ।  
तस्याः सम्भोगयोग्यत्वमस्त्येव तव साम्प्रतम् ॥ ५२ ॥  
तां समानय चार्वङ्‌गीं भुङ्‌क्ष्व सौख्यसमन्वितः ।  
तादृशी नासुरी नारी न गन्धर्वी न दानवी ॥ ५३ ॥  
न मानवी नापि देवी यादृशी सा मनोहरा ।  
एवं भृत्यवचः श्रुत्वा शुम्भः परबलार्दनः ॥ ५४ ॥  
दूतं सम्मेषयामास सुग्रीवं नाम दानवम् ।  
स दूतस्त्वरितं गत्वा देव्याः सविधमादरात् ॥ ५५ ॥  
वृत्तान्तं कथयामास देव्यै शुम्भस्य यद्वचः ।  
देवि शुम्भासुरो नाम त्रैलोक्यविजयी प्रभुः ॥ ५६ ॥  
सर्वेषां रत्नवस्तूनां भोक्ता मान्यो दिवौकसाम् ।  
तदुक्तं शृणु मे देवि रत्नभोक्ताहमव्ययः ॥ ५७ ॥  
त्वं चापि रत्नभूतासि भज मां चारुलोचने ।  
सर्वेषु यानि रत्नानि देवासुरनरेषु च ॥ ५८ ॥  
तानि मय्येव सुभगे भज मां कामजै रसैः ।  
देव्युवाच  
सत्यं वदसि हे दूत दैत्यराजप्रियङ्‌करम् ॥ ५९ ॥  
प्रतिज्ञा या मया पूर्वं कृता साप्यनृता कथम् ।  
भवेत्तां शृणु मे दूत या प्रतिज्ञा मया कृता ॥ ६० ॥  
यो मे दर्पं विधुनुते यो मे बलमपोहति ।  
यो मे प्रतिबलो भूयात्स एव मम भोगभाक् ॥ ६१ ॥  
तत एनां प्रतिज्ञां मे सत्यां कृत्वासुरेश्वरः ।  
गृह्णातु पाणिं तरसा तस्याशक्यं किमत्र हि ॥ ६२ ॥  
तस्माद्‌ गच्छ महादूत स्वामिनं ब्रूहि चादृतः ।  
प्रतिज्ञां चापि मे सत्यां विधास्यति बलाधिकः ॥ ६३ ॥  
एवं वाक्यं महादेव्याः समाकर्ण्य स दानवः ।  
कथयामास शुम्भाय देव्या वृत्तान्तमादितः ॥ ६४ ॥  
तदाप्रियं दूतवाक्यं शुम्भः श्रुत्वा महाबलः ।  
कोपमाहारयामास महान्तं दनुजाधिपः ॥ ६५ ॥  
ततो धूम्राक्षनामानं दैत्यं दैत्यपतिः प्रभुः ।  
आदिदेश शृणु वचो धूम्राक्ष मम चादृतः ॥ ६६ ॥  
तां दुष्टां केशपाशेषु हत्वाप्यानीयतां मम ।  
समीपमविलम्बेन शीघ्रं गच्छस्व मे पुरः ॥ ६७ ॥  
इत्यादेशं समासाद्य दैत्येशो धूम्रलोचनः ।  
षष्ट्यासुराणां सहितः सहस्राणां महाबलः ॥ ६८ ॥  
तुहिनाचलमासाद्य देव्याः सविधमेव सः ।  
उच्चैर्देवीं जगादाशु भज दैत्यपतिं शुभे ॥ ६९ ॥  
शुम्भं नाम महावीर्यं सर्वभोगानवाप्नुहि ।  
नोचेत्केशान्गृहीत्वा त्वां नेष्ये दैत्यपतिं प्रति ॥ ७० ॥  
इत्युक्ता सा ततो देवी दैत्येन त्रिदशारिणा ।  
उवाच दैत्य यद्‌ ब्रूषे तत्सत्यं ते महाबल ॥ ७१ ॥  
राजा शुम्भासुरस्त्वं च किं करिष्यसि तद्वद ।  
इत्युक्तो दैत्यपोऽधावत्तूर्णं शस्त्रसमन्वितः ॥ ७२ ॥  
भस्मसात्तं चकाराशु हुङ्‌कारेण महेश्वरी ।  
ततः सैन्यं वाहनेन देव्या भग्नं महीपते ॥ ७३ ॥  
दिशो दशाभजच्छीघ्रं हाहाभूतमचेतनम् ।  
तद्‌वृत्तान्तं समाश्रुत्य स शुम्भो दैत्यराड् विभुः ॥ ७४ ॥  
चुकोप च महाकोपाद्‌ भ्रुकुटीकुटिलाननः ।  
ततः कोपपरीतात्मा दैत्यराजः प्रतापवान् ॥ ७५ ॥  
चण्डं मुण्डं रक्तबीजं क्रमतः प्रैषयद्विभुः ।  
ते च गत्वा त्रयो दैत्या विक्रान्ता बहुविक्रमाः ॥ ७६ ॥  
देवीं ग्रहीतुमारब्धयत्नास्ते ह्यभवन्बलात् ।  
तानापतत एवासौ जगद्धात्री मदोत्कटा ॥ ७७ ॥  
शूलं गहीत्वा वेगेन पातयामास भूतले ।  
ससैन्यान्निहताञ्छ्रुत्वा दैत्यांस्त्रीन्दानवेश्वरौ ॥ ७८ ॥  
शुम्भश्चैव निशुम्भश्च समाजग्मतुरोजसा ।  
निशुम्भश्चैव शुम्भश्च कृत्वा युद्धं महोत्कटम् ॥ ७९ ॥  
देव्याश्च वशगौ जातौ निहतौ च तयासुरौ ।  
इति दैत्यवरं शुम्भं घातयित्वा जगन्मयी ॥ ८० ॥  
विबुधैः संस्तुता तद्वत्साक्षाद्वागीश्वरी परा ।  
एवं ते वर्णितो राजन् प्रादुर्भावोऽतिरम्यकः ॥ ८१ ॥  
काल्याश्चैव महालक्ष्याः सरस्वत्याः क्रमेण च ।  
परा परेश्वरी देवी जगत्सर्गं करोति च ॥ ८२ ॥  
पालनं चैव संहारं सैव देवी दधाति हि ।  
तां समाश्रय देवेशीं जगन्मोहनिवारिणीम् ॥ ८३ ॥  
महामायां पूज्यतमां सा कार्यं ते विधास्यति ।  
श्रीनारायण उवाच  
इति राजा वचः श्रुत्वा मुनेः परमशोभनम् ॥ ८४ ॥  
देवीं जगाम शरणं सर्वकामफलप्रदाम् ।  
निराहारो यतात्मा च तन्मनाश्च समाहितः ॥ ८५ ॥  
देवीमूर्तिं मृण्मयीं च पूजयामास भक्तितः ।  
पूजनान्ते बलिं तस्यै निजगात्रासृजं ददत् ॥ ८६ ॥  
तदा प्रसन्ना देवेशी जगद्योनिः कृपावती ।  
प्रादुर्बभूव पुरतो वरं ब्रूहीति भाषिणी ॥ ८७ ॥  
स राजा निजमोहस्य नाशनं ज्ञानमुत्तमम् ।  
राज्यं निष्कण्टकं चैव याचति स्म महेश्वरीम् ॥ ८८ ॥  
देव्युवाच  
राजन्निष्कण्टकं राज्यं ज्ञानं वै मोहनाशनम् ।  
भविष्यति मया दत्तमस्मिन्नेव भवे तव ॥ ८९ ॥  
अन्यच्च शृणु भूपाल जन्मान्तरविचेष्टितम् ।  
भानोर्जन्म समासाद्य सावर्णिर्भविता भवान् ॥ ९० ॥  
तत्र मन्वन्तरस्यापि पतित्वं बहुविक्रमम् ।  
सन्ततिं बहुलां चापि प्राप्स्यते मद्वराद्भवान् ॥ ९१ ॥  
एवं दत्त्वा वरं देवी जगामादर्शनं तदा ।  
सोऽपि देव्याः प्रसादेन जातो मन्वन्तराधिपः ॥ ९२ ॥  
एवं ते वर्णितं साधो सावर्णेर्जन्म कर्म च ।  
एतत्पठंस्तथा शृण्वन्देव्यनुग्रहमाप्नुयात् ॥ ९३ ॥
