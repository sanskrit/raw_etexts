व्यास उवाच  
निशुम्भो निश्चयं कृत्वा मरणाय जयाय वा ।  
सोद्यमः सबलः शूरो रणे देवीमुपाययौ ॥ १ ॥  
तमाजगाम शुम्भोऽपि स्वबलेन समावृतः ।  
प्रेक्षकोऽभूद्‌रणे राजा सङ्ग्रामरसपण्डितः ॥ २ ॥  
गगने संस्थिता देवास्तदाभ्रपटलावृताः ।  
दिदृक्षवस्तु सङ्ग्रामे सेन्द्रा यक्षगणास्तथा ॥ ३ ॥  
निशुम्भोऽथ रणे गत्वा धनुरादाय शार्ङ्गकम् ।  
चकार शरवृष्टिं स भीषयञ्जगदम्बिकाम् ॥ ४ ॥  
मुञ्चन्तं शरजालानि निशुम्भं चण्डिका रणे ।  
वीक्ष्यादाय धनुः श्रेष्ठं जहास सुस्वरं मुहुः ॥ ५ ॥  
उवाच कालिकां देवी पश्य मूर्खत्वमेतयोः ।  
मरणायागतौ कालि मत्समीपमिहाधुना ॥ ६ ॥  
दृष्ट्वा दैत्यवधं घोरं रक्तबीजात्ययं तथा ।  
जयाशां कुरुतस्त्वेतौ मोहितौ मम मायया ॥ ७ ॥  
आशा बलवती ह्येषा न जहाति नरं क्वचित् ।  
भग्नं हृतबलं नष्टं गतपक्षं विचेतनम् ॥ ८ ॥  
आशापाशनिबद्धौ द्वौ युद्धाय समुपागतौ ।  
निहन्तव्यौ मया कालि रणे शुम्भनिशुम्भकौ ॥ ९ ॥  
आसन्नमरणावेतौ सम्प्राप्तौ दैवमोहितौ ।  
पश्यतां सर्वदेवानां हनिष्याम्यहमद्य तौ ॥ १० ॥  
व्यास उवाच  
इत्युक्त्वा कालिकां चण्डी कर्णाकृष्टशरोत्करैः ।  
छादयामास तरसा निशुम्भं पुरतः स्थितम् ॥ ११ ॥  
दानवोऽपि शरांस्तस्याश्चिच्छेद निशितैः शरैः ।  
तयोः परस्परं युद्धं बभूवातिभयानकम् ॥ १२ ॥  
केसरी केशजालानि धुन्वानः सैन्यसागरम् ।  
गाहयामास बलवान्सरसीं वारणो यथा ॥ १३ ॥  
नखैर्दन्तप्रहारैस्तु दानवान्पुरतः स्थितान् ।  
चखाद च विशीर्णाङ्गान् गजानिव मदोत्कटान् ॥ १४ ॥  
एवं विमथ्यमाने तु सैन्ये केसरिणा तदा ।  
अभ्यधावन्निशुम्भोऽथ विकृष्टवरकार्मुकः ॥ १५ ॥  
अन्येऽपि क्रुद्धा दैत्येन्द्रा देवीं हन्तुमुपाययुः ।  
सन्दष्टदन्तरसना रक्तनेत्रा ह्यनेकशः ॥ १६ ॥  
तत्राजगाम तरसा शुम्भः सैन्यसमावृतः ।  
निहत्य कालिकां कोपाद्‌ग्रहीतुं जगदम्बिकाम् ॥ १७ ॥  
तत्रागत्य ददर्शाजावम्बिकाञ्च पुरःस्थिताम् ।  
रौद्ररसयुतां कान्तां शृङ्गाररससंयुताम् ॥ १८ ॥  
तां वीक्ष्य विपुलापाङ्गीं त्रैलोक्यवरसुन्दरीम् ।  
सुरक्तनयनां रम्यां क्रोधरक्तेक्षणां तथा ॥ १९ ॥  
विवाहेच्छां परित्यज्य जयाशां दूरतस्तथा ।  
मरणे निश्चयं कृत्वा तस्थावाहितकार्मुकः ॥ २० ॥  
तं तथा दानवं देवी स्मितपूर्वमिदं वचः ।  
बभाषे शृण्वतां तेषां दैत्यानां रणमस्तके ॥ २१ ॥  
गच्छध्वं पामरा यूयं पातालं वा जलार्णवम् ।  
जीविताशां स्थिरां कृत्वा त्यक्त्वात्रैवायुधानि च ॥ २२ ॥  
अथवा मच्छराघातहतप्राणा रणाजिरे ।  
प्राप्य स्वर्गसुखं सर्वे क्रीडन्तु विगतज्वराः ॥ २३ ॥  
कातरत्वं च शूरत्वं न भवत्येव सर्वथा ।  
ददाम्यभयदानं वै यान्तु सर्वे यथासुखम् ॥ २४ ॥  
  
व्यास उवाच  
इत्याकर्ण्य वचस्तस्या निशुम्भो मदगर्वितः ।  
निशितं खड्गमादाय चर्म चैवाष्टचन्द्रकम् ॥ २५ ॥  
धावमानस्तु तरसासिना सिंहं मदोत्कटम् ।  
जघानातिबलान्मूर्ध्नि भ्रामयञ्जगदम्बिकाम् ॥ २६ ॥  
ततो देवी स्वगदया वञ्चयित्वासिपातनम् ।  
ताडयामास तं बाहोर्मूले परशुना तदा ॥ २७ ॥  
खड्गेन निहतः सोऽपि बाहुमूले महामदः ।  
संस्तभ्य वेदनां भूयो जघान चण्डिकां तदा ॥ २८ ॥  
सापि घण्टास्वनं घोरं चकार भयदं नृणाम् ।  
पपौ पुनः पुनः पानं निशुम्भं हन्तुमिच्छती ॥ २९ ॥  
एवं परस्परं युद्धं बभूवातिभयप्रदम् ।  
देवानां दानवानाञ्च परस्परजयैषिणाम् ॥ ३० ॥  
पलादाः पक्षिणः क्रूराः सारमेयाश्च जम्बुकाः ।  
ननृतुश्चातिसन्तुष्टा गृध्राः कङ्काश्च वायसाः ॥ ३१ ॥  
रणभूर्भाति भूयिष्ठपतितासुरवर्ष्मकैः ।
रुधिरस्रावसंयुक्तैर्गजाश्वदेहसङ्कुला ॥ ३२ ॥  
पतितान्दानवान्दृष्ट्वा निशुम्भोऽतिरुषान्वितः ।  
प्रययौ चण्डिकां तूर्णं गदामादाय दारुणाम् ॥ ३३ ॥  
सिंहं जघान गदया मस्तके मदगर्वितः ।  
प्रहृत्य च स्मितं कृत्वा पुनर्देवीमताडयत् ॥ ३४ ॥  
सापि तं कुपितातीव निशुम्भं पुरतः स्थितम् ।  
प्रहरन्तं समीक्ष्याथ देवी वचनमब्रवीत् ॥ ३५ ॥  
देव्युवाच  
तिष्ठ मन्दमते तावद्यावत्खड्गमिदं तव ।  
ग्रीवायां प्रेरयाम्यस्माद्‌ गन्तासि यमसादनम् ॥ ३६ ॥  
व्यास उवाच  
इत्युक्त्वा तरसा देवी कृपाणेन समाहिता ।  
चिच्छेद मस्तकं तस्य निशुम्भस्याथ चण्डिका ॥ ३७ ॥  
सच्छिन्नमस्तको देव्या कबन्धोऽतीव दारुणः ।  
बभ्राम च गदापाणिस्त्रासयन्देवतागणान् ॥ ३८ ॥  
देवी तस्य शितैर्बाणैश्चिच्छेद चरणौ करौ ।  
पपातोर्व्यां ततः पापी गतासुः पर्वतोपमः ॥ ३९ ॥  
तस्मिन्निपतिते दैत्ये निशुम्भे भीमविक्रमे ।  
हाहाकारो महानासीत्तत्सैन्ये भयकम्पिते ॥ ४० ॥  
त्यक्त्वाऽऽयुधानि सर्वाणि सैनिकाः क्षतजाप्लुताः ।  
जग्मुर्बुम्बारवं सर्वे कुर्वाणा राजमन्दिरम् ॥ ४१ ॥  
तानागतान्सुसम्प्रेक्ष्य शुम्भः शत्रुनिषूदनः ।  
पप्रच्छ क्व निशुम्भोऽसौ कथं भग्नाः पलायिताः ॥ ४२  
तच्छ्रुत्वा वचनं राज्ञस्ते प्रोचुः प्रणता भृशम् ।  
राजंस्ते निहतो भ्राता शेते समरमूर्धनि ॥ ४३ ॥  
तया निपातिताः शूरा ये च तेऽप्यनुजानुगाः ।  
वयं त्वां कथितुं सर्वं वृत्तान्तं समुपागताः ॥ ४४ ॥  
निशुम्भो निहतस्तत्र तया चण्डिकयाधुना ।  
न हि युद्धस्य कालोऽद्य तव राजन् रणाङ्गणे ॥ ४५ ॥  
देवकार्यं समुद्दिश्य कापीयं परमाङ्गना ।  
हन्तुं दैत्यकुलं नूनं प्राप्तेति परिचिन्तय ॥ ४६ ॥  
नैषा प्राकृतयोषैव देवी शक्तिरनुत्तमा ।  
अचिन्त्यचरिता क्वापि दुर्ज्ञेया दैवतैरपि ॥ ४७ ॥  
नानारूपधरातीव मायामूलविशारदा ।  
विचित्रभूषणा देवी सर्वायुधधरा शुभा ॥ ४८ ॥  
गहना गूढचरिता कालरात्रिरिवापरा ।  
अपारपारगा पूर्णा सर्वलक्षणसंयुता ॥ ४९ ॥  
अन्तरिक्षस्थिता देवास्तां स्तुवन्त्यकुतोभयाः ।  
देवकार्यञ्च कुर्वाणां श्रीदेवीं परमाद्‌भुताम् ॥ ५० ॥  
पलायनं परो धर्मः सर्वथा देहरक्षणम् ।  
रक्षिते किल देहेस्मिन्कालेऽस्मत्सुखताङ्गते ॥ ५१ ॥  
सङ्ग्रामे विजयो राजन् भविता ते न संशयः ।  
कालः करोति बलिनं समये निर्बलं क्वचित् ॥ ५२ ॥  
तं पुनः सबलं कृत्वा जयायोपदधाति हि ।  
दातारं याचकं कालः करोति समये क्वचित् ॥ ५३ ॥  
भिक्षुकं धनदातारं करोति समयान्तरे ।  
विष्णुः कालवशे नूनं ब्रह्मा वा पार्वतीपतिः ॥ ५४ ॥  
इन्द्राद्या निर्जराः सर्वे काल एव प्रभुः स्वयम् ।  
तस्मात्कालं प्रतीक्षस्व विपरीतं तवाधुना ॥ ५५ ॥  
सम्मुखो देवतानाञ्च दैत्यानां नाशहेतुकः ।  
एकैव च गतिर्नास्ति कालस्य किल भूपते ॥ ५६ ॥  
नानारूपधराप्यस्ति ज्ञातव्यं तस्य चेष्टितम् ।  
कदाचित्सम्भवो नॄणां कदाचित्प्रलयस्तथा ॥ ५७ ॥  
उत्पत्तिहेतुः कालोऽन्यः क्षयहेतुस्तथापरः ।  
प्रत्यक्षं ते महाराज देवाः सर्वे सवासवाः ॥ ५८ ॥  
करदास्ते कृताः पूर्वं कालेन सम्मुखेन च ।  
तेनैव विमुखेनाद्य बलिनोऽबलयासुराः ॥ ५९ ॥  
निहता नितरां कालः करोति च शुभाशुभम् ।  
नैवात्र कारणं काली नैव देवाः सनातनाः ॥ ६० ॥  
यथा ते रोचते राजंस्तथा कुरु विमृश्य च ।  
कालोऽयं नात्र हेतुस्ते दानवानां तथा पुनः ॥ ६१ ॥  
त्वदग्रतो गतः शक्रो भग्नः सङ्ख्ये निरायुधः ।  
तथा विष्णुस्तथा रुद्रो वरुणो धनदो यमः ॥ ६२ ॥  
तथा त्वमपि राजेन्द्र वीक्ष्य कालवशं जगत् ।  
पातालं गच्छ तरसा जीवन्भद्रमवाप्स्यसि ॥ ६३ ॥  
मृते त्वयि महाराज शत्रवस्ते मुदान्विताः ।  
मङ्गलानि प्रगायन्तो विचरिष्यन्ति सर्वतः ॥ ६४ ॥  
इति श्रीमद्देवीभागवते महापुराणेऽष्टादशसाहस्र्यां संहितायां पञ्चमस्कन्धे  
युद्धात्प्रत्यागतानां रक्षसां शुम्भाय वार्तावर्णनं नाम त्रिंशोऽध्यायः ॥ ३० ॥
