व्यास उवाच  
वासवी चकिता जाता श्रुत्वा मे वाक्यमीदृशम् ।  
दाशेयी मामुवाचेदं पुत्रार्थे भृशमातुरा ॥ १ ॥  
अम्बालिका वधूर्धन्या काशिराजसुता सुत ।  
भार्या विचित्रवीर्यस्य विधवा शोकसंयुता ॥ २ ॥  
सर्वलक्षणसम्पन्ना रूपयौवनशालिनी ।  
तस्यां जनय सङ्गं त्वं कृत्वा पुत्रं सुसम्मतम् ॥ ३ ॥  
नान्धो राजाधिकारी स्यात्तस्मात्पुत्र मनोहरम् ।  
उत्पादय राजपुत्र्यां वचनान्मम मानद ॥ ४ ॥  
इत्युक्तोऽहं तदा मात्रा स्थितस्तत्र गजाह्वये ।  
यावदृतुमती जाता काशिराजसुता मुने ॥ ५ ॥  
एकान्ते शयनागारे प्राप्ता सा मम सन्निधौ ।  
लज्जमाना सुकेशान्ता स्वश्वश्रूवचनात्तदा ॥ ६ ॥  
दृष्ट्वा मां जटिलं दान्तं तापसं रसवर्जितम् ।  
सा स्वेदवदना जाता पाण्डुरा विमना भृशम् ॥ ७ ॥  
कुपितोऽहं तदा दृष्ट्वा कामिनीं निशि सङ्गताम् ।  
वेपमानां स्थितां पार्श्वे ह्यब्रवं तामहं रुषा ॥ ८ ॥  
दृष्ट्वा मां यदि गर्वेण पाण्डुवर्णा समावृता ।  
अतस्ते तनयः पाण्डुर्भविष्यति सुमध्यमे ॥ ९ ॥  
इत्युक्त्वा निशि तत्रैव स्थितोऽम्बालिकया युतः ।  
भुक्त्वा तां निशि निर्यातः स्थानमापृच्छ्य मातरम् ॥ १० ॥  
ततस्ताभ्यां सुतौ काले प्रसूतावन्धपाण्डुरौ ।  
धृतराष्ट्रश्च पाण्डुश्च प्रथितौ सम्बभूवतुः ॥ ११ ॥  
माता मे विमना जाता तादृशौ वीक्ष्य तौ सुतौ ।  
ततः संवत्सरस्यान्ते मामाहूय तदाब्रवीत् ॥ १२ ॥  
द्वैपायन सुतौ जातौ राज्ययोग्यौ न तादृशौ ।  
अन्यं मनोहरं पुत्रं समुत्पादय मे प्रियम् ॥ १३ ॥  
तथेति सा मया प्रोक्ता मुदिता जननी तदा ।  
अम्बिकां प्रार्थयामास सुतार्थे काल आगते ॥ १४ ॥  
पुत्रि व्यासं समालिङ्ग्य पुत्रमुत्पादयाद्‌भुतम् ।  
कुरुवंशस्य कर्तारं राज्ययोग्यं वरानने ॥ १५ ॥  
वधूर्लज्जान्विता किञ्चिन्नोवाच वचनं तदा ।  
गतोऽहं शयनागारे मातुस्तद्वचनान्निशि ॥ १६ ॥  
दासी विचित्रवीर्यस्य रूपयौवनसंयुता ।  
प्रेषिताम्बिकया त्वत्र विचित्राभरणाम्बरा ॥ १७ ॥  
चन्दनारक्तदेहा सा पुष्पमालाविभूषिता ।  
आयाता हावसंयुक्ता सुकेशी हंसगामिनी ॥ १८ ॥  
पर्यङ्के मां समावेश्य संस्थिता प्रेमसंयुता ।  
प्रसन्नोऽहं तदा तस्या विलासेनाभवं मुने ॥ १९ ॥  
रात्रौ सङ्क्रीडितं प्रेम्णा तया सह मया भृशम् ।  
वरो दत्तः पुनस्तस्यै प्रसन्नेन तु नारद ॥ २० ॥  
सुभगे भविता पुत्रः सर्वलक्षणसंयुतः ।  
सुरूपः सर्वधर्मज्ञः सत्यवादी शमे रतः ॥ २१ ॥  
स तदा विदुरो जातस्त्रयः पुत्रा मयाभवन् ।  
माया वृद्धिं गता साधो परक्षेत्रोद्‌भवे मम ॥ २२ ॥  
विस्मृतः शुकसम्बन्धी विरहः शोककारणम् ।  
दृष्ट्वा त्रीन्स्वसुतान्कामं बलिनो वीर्यसम्मतान् ॥ २३ ॥  
माया बलवती ब्रह्मन् दुस्त्यजा ह्यकृतात्मभिः ।  
अरूपा च निरालम्बा ज्ञानिनामपि मोहिनी ॥ २४ ॥  
मातरि स्नेहसम्बद्धं तथा पुत्रेषु संवृतम् ।  
न मे चित्तं वने शान्तिमगान्मुनिवरोत्तम ॥ २५ ॥  
दोलारूढं मनो जातं कदाचिद्धस्तिनापुरे ।  
पुनः सरस्वतीतीरे न चैकत्र व्यवस्थितिः ॥ २६ ॥  
कदाचिच्चिन्तयन् ज्ञानं मानसे प्रतिभाति वै ।  
केऽमी पुत्राः क्व मोहोऽयं न श्राद्धार्हा मृतस्य मे ॥ २७ ॥  
व्यभिचारोद्‌भवाः किं मे सुखदाः स्युः सुताः किल ।  
माया बलवती मोहं वितनोति हि मानसे ॥ २८ ॥  
जानन्मोहान्धकूपेऽस्मिन्पतितोऽहं मृषा मुने ।  
इत्यकुर्वं रहस्तापं कदाचित्स्सुसमाहितः ॥ २९ ॥  
राज्यं प्राप ततः पाण्डुर्बलवान्भीष्मसम्मतः ।  
तदा मम मनो जातं प्रसन्नं सुतकारणात् ॥ ३० ॥  
कुन्ती माद्री सुरूपे द्वे भार्ये तस्य बभूवतुः ।  
शूरसेनसुता कुन्ती मद्रराजसुतापरा ॥ ३१ ॥
स शापं द्विजतः प्राप्य कामिनीद्वयसंयुतः ।  
पाण्डुर्निर्वेदमापन्नस्त्यक्त्वा राज्यं वनं गतः ॥ ३२ ॥  
तदा मामाविशच्छोकः श्रुत्वा पुत्रं वने स्थितम् ।  
गतोऽहं तत्र यत्रासौ भार्याभ्यां सह संस्थितः ॥ ३३ ॥  
तमाश्वास्य वने पाण्डुं पुनः प्राप्तो गजाह्वये ।  
धृतराष्ट्रं समाभाष्य ह्यगमं ब्रह्मजातटे ॥ ३४ ॥  
क्षेत्रजान्पञ्चपुत्रान्स समुत्पाद्य वनाश्रमे ।  
धर्मतो वायुतः शक्रादश्विभ्यां पञ्च पाण्डवान् ॥ ३५ ॥  
युधिष्ठिरो भीमसेनस्तथैवार्जुन इत्यपि ।  
कुन्तीपुत्राः समाख्याता धर्मानिलसुरेशजाः ॥ ३६ ॥  
नकुलः सहदेवश्च मद्रराजसुतासुतौ ।  
कदाचित्तु रहो माद्रीं समालिङ्ग्य महीपतिः ॥ ३७ ॥  
मृतः शापात्तु मुनिभिः संस्कृतो हुतभुङ्‌मुखे ।  
माद्री तत्र सती भूत्वा प्रविष्टा पतिना सह ॥ ३८ ॥  
स्थिता पुत्रयुता कुन्ती ज्वलिते जातवेदसि ।  
मुनयः सुतसंयुक्तां शूरसेनसुतां तदा ॥ ३९ ॥  
दुःखितां पतिहीनां तामानिन्युर्गजसाह्वये ।  
समर्पिताथ भीष्माय विदुराय महात्मने ॥ ४० ॥  
श्रुत्वाहं सुखदुःखाभ्यां पीडितस्तु परात्मभिः ।  
भीष्मेण पालिताः पुत्राः पाण्डोरिति विचिन्त्य ते ॥ ४१ ॥  
विदुरेण तथा प्रीत्या धृतराष्ट्रेण धीमता ।  
दुर्योधनादयस्तस्य पुत्रा ये क्रूरमानसाः ॥ ४२ ॥  
एकत्र स्थितिमापन्ना विरोधं चकुरद्‌भुतम् ।  
द्रोणाचार्यस्तु सम्माप्तस्तत्र भीष्मेण मानितः ॥ ४३ ॥  
अध्यापनाय पुत्राणां पुरे तस्मिन्निवासितः ।  
कर्णः कुन्त्या परित्यक्तो जातमात्रः शिशुर्यदा ॥ ४४ ॥  
सूतेन पालितो नद्यां प्रान्तश्चाधिरथेन ह ।  
दुर्योधनप्रियश्चाभूत्कर्णः शूरतमस्तथा ॥ ४५ ॥  
परस्परं विरोधोऽभूद्‌भीमदुर्योधनादिषु ।  
धृतराष्ट्रस्तु सञ्चिन्त्य क्लेशं पुत्रेषु तेषु च ॥ ४६ ॥  
निवासं कल्पयामास पाण्डवानां महात्मनाम् ।  
विरोधशमनायैव नगरे वारणावते ॥ ४७ ॥  
दुर्योधनेन तत्रैव द्रोहाज्जतुगृहाणि वै ।  
कारितानि च दिव्यानि प्रेष्य मित्रं पुरोचनम् ॥ ४८ ॥  
श्रुत्वा जतुगृहे दग्धान्पाण्डवान्पृथया युतान् ।  
पौत्रभावान्मुनिश्रेष्ठ मग्नोऽहं व्यसनार्णवे ॥ ४९ ॥  
शोकातुरो भृशं शून्ये वने पश्यन्नहर्निशम् ।  
दृष्टा मयैकचक्रायां पाण्डवा दुःखकर्शिताः ॥ ५० ॥  
ततस्तुष्टमनाश्चाहं जातः पार्थान्विलोक्य च ।  
प्रेरितास्ते मया तूर्णं द्रुपदस्य पुरं प्रति ॥ ५१ ॥  
ते गतास्तत्र दुःखार्ता विप्रवेषधराः कृशाः ।  
मृगचर्मपरीधानाः सभायां संस्थितास्तदा ॥ ५२ ॥  
कृत्वा पराक्रमं जिष्णुः स जित्वा द्रुपदात्मजाम् ।  
चक्रुर्विवाहं मानिन्या पञ्चैव मातृवाक्यतः ॥ ५३ ॥  
दृष्ट्वा विवाहं तेषां तु मुदितोऽहं भृशं तदा ।  
ततो नागाह्वये प्राप्ताः पाञ्चालीसहिता मुने ॥ ५४ ॥  
निवासं खाण्डवप्रस्थं धृतराष्ट्रेण कल्पितम् ।  
पाण्डवानां द्विजश्रेष्ठ वसुदेवसुतेन वै ॥ ५५ ॥  
तर्पितः पावकस्तत्र विष्णुना सह जिष्णुना ।  
राजसूयः कृतो यज्ञस्तदाहं मुदितोऽभवम् ॥ ५६ ॥  
दृष्ट्वाथ विभवं तेषां तथा मयकृतां सभाम् ।  
दुर्योधनोऽतिसन्तप्तो दुरोदरमथाकरोत् ॥ ५७ ॥  
दुर्द्यूतवेदी शकुनिरनक्षज्ञश्च धर्मजः ।  
हृतं राज्यं धनं सर्वं याज्ञसेनी च क्लेशिता ॥ ५८ ॥  
वने द्वादश वर्षाणि पाण्डवास्ते विवासिताः ।  
पाञ्चालीसहितास्तेन दुःखं मे जनितं भृशम् ॥ ५९ ॥  
एवं नारद संसारे सुखदुःखात्मके भृशम् ।  
निमग्नोऽहं भ्रमेणैव जानन् धर्मं सनातनम् ॥ ६० ॥  
कोऽहं कस्य सुतास्तेऽमी का माता किं सुखं पुनः ।  
येन मे हृदयं मोहाद्‌भ्रमतीति दिवानिशम् ॥ ६१ ॥  
किं करोमि क्व गच्छामि सन्तोषो नाधिगच्छति ।  
दोलारूढं मनो मेऽत्र चञ्चलं न स्थिरं भवेत् ॥ ६२ ॥  
सर्वज्ञोऽसि मुनिश्रेष्ठ सन्देहं मे निवर्तय ।  
तथा कुरु यथाहं स्यां सुखितो विगतज्वरः ॥ ६३ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
षष्ठस्कन्धे व्यासस्वकीयमोहवर्णनं नाम पञ्चविंशोऽध्यायः ॥ २५ ॥
