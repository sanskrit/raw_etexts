श्रीनारायण उवाच  
आग्नेयं गौणमज्ञानध्वंसकं ज्ञानसाधकम् ।  
गौणं नानाविधं विद्धि ब्रह्मन्ब्रह्मविदांवर ॥ १ ॥  
अग्निहोत्राग्निजं तद्वद्विरजानलजं मुने ।  
औपासनसमुत्पन्नं समिदग्निसमुद्भवम् ॥ २ ॥  
पचनाग्निसमुत्पन्नं दावानलसमुद्भवम् ।  
त्रैवर्णिकानां सर्वेषामग्निहोत्रसमुद्भवम् ॥ ३ ॥  
विरजानलजं चैव धार्यं भस्म महामुने ।  
औपासनसमुत्पन्नं गृहस्थानां विशेषतः ॥ ४ ॥  
समिदग्निसमुत्पन्नं धार्यं वै ब्रह्मचारिणा ।  
शूद्राणां श्रोत्रियागारपचनाग्निसमुद्भवम्॥ ५ ॥  
अन्येषामपि सर्वेषां धार्यं दावानलोद्भवम् ।  
कालश्चित्रा पौर्णमासी देशः स्वीयः परिग्रहः ॥ ६ ॥  
क्षेत्रारामाद्यरण्यं वा प्रशस्तः शुभलक्षणः ।  
तत्र पूर्वत्रयोदश्यां सुस्नातः सुकृताह्निकः ॥ ७ ॥  
अनुज्ञाप्य स्वमाचार्यं सम्पूज्य प्रणिपत्य च ।  
पूजां वैशेषिकीं कृत्वा शुक्लाम्बरधरः स्वयम् ॥ ८ ॥  
शुद्धयज्ञोपवीती च शुक्लमाल्यानुलेपनः ।  
दर्भासने समासीनो दर्भमुष्टिं प्रगृह्य च ॥ ९ ॥  
प्राणायामत्रयं कृत्वा प्राङ्‌मुखो वाप्युदङ्‌मुखः ।  
ध्यात्वा देवं च देवीं च तद्विज्ञापनवर्त्मना ॥ १० ॥  
व्रतमेतत्करोमीति भवेत्सङ्‌कल्पदीक्षितः ।  
यावच्छरीरपातं वा द्वादशाब्दमथापि वा ॥ ११ ॥  
तदर्धं वा तदर्धं वा मासद्वादशकं तु वा ।  
तदर्धं वा तदर्धं वा मासमेकमथापि वा ॥ १२ ॥  
दिनद्वादशकं वापि दिनषट्कमथापि वा ।  
तदर्धं दिनमेकं वा व्रतसङ्‌कल्पनावधि ॥ १३ ॥  
अग्निमाधाय विधिवद्विरजाहोमकारणात् ।  
हुत्वाऽऽज्येन समिद्‌भिश्च चरुणा च यथाविधि ॥ १४ ॥  
पूताहात्पुरतो भूयस्तत्त्वानां शुद्धिमुद्दिशन् ।  
जुहुयान्मूलमन्त्रेण तैरेव समिदादिभिः ॥ १५ ॥  
तत्त्वान्येतानि मे देहे शुध्यन्तामित्यनुस्मरन् ।  
पश्चाद्‌भूतादितन्मात्राः पञ्चकर्मेन्द्रियाणि च ॥ १६ ॥
ज्ञानकर्मविभेदेन पञ्च पञ्च विभागशः ।  
त्वगादिधातवः सप्त पञ्च प्राणादिवायवः ॥ १७ ॥  
मनो बुद्धिरहङ्‌कारो गुणाः प्रकृतिपूरुषौ ।  
रागो विद्या कला चैव नियतिः काल एव च ॥ १८ ॥  
माया च शुद्धविद्या च महेश्वरसदाशिवौ ।  
शक्तिश्च शिवतत्त्वं च तत्त्वानि क्रमशो विदुः ॥ १९ ॥  
मन्त्रैस्तु विरजैर्हुत्वा होतासौ विरजो भवेत् ।  
अथ गोमयमादाय पिण्डीकृत्याभिमन्त्र्य च ॥ २० ॥  
न्यस्याग्नौ तं च संरक्ष्य दिने तस्मिन् हविष्यभुक् ।  
प्रभाते च चतुर्दश्यां कृत्वा सर्वं पुरोदितम् ॥ २१ ॥  
तस्मिन्दिने निराहारः कालशेषं समापयेत् ।  
प्रातः पर्वणि चाप्येवं कृत्वा होमावसानतः ॥ २२ ॥  
उपसंहृत्य रुद्राग्निं गृहीत्वा भस्म यत्नतः ।  
ततश्च जटिलो मुण्डः शिखैकजट एव च ॥ २३ ॥  
भूत्वा स्नात्वा पुनर्वीतलज्जश्चेत्स्याद्दिगम्बरः ।  
अन्यः काषायवसनश्चर्मचीराम्बरोऽथवा ॥ २४ ॥  
एकाम्बरो वल्कलवान्भवेद्दण्डी च मेखली ।  
प्रक्षाल्य चरणौ पश्चाद्‌द्विराचम्यात्मनस्तनुम् ॥ २५ ॥  
सङ्‌कलीकृत्य तद्भस्म विरजानलसम्भवम् ।  
अग्निरित्यादिभिर्मन्त्रैः षड्‌भिराथर्वणैः क्रमात् ॥ २६ ॥  
विमृज्याङ्‌गानि मूर्धादिचरणान्तं च तैः स्पृशेत् ।  
ततस्तेन क्रमेणैव समुद्धूल्य च भस्मना ॥ २७ ॥  
सर्वाङ्‌गोद्धूलनं कुर्यात्प्रणवेन शिवेन वा ।  
ततश्च पुण्ड्रं रचयेत्त्रियायुषसमाह्वयम् ॥ २८ ॥  
शिवभावं समागम्य शिवभावमथाचरेत् ।  
कुर्यात्त्रिसन्ध्यमप्येवमेतत्पाशुपतं व्रतम् ॥ २९ ॥  
भुक्तिमुक्तिप्रदं चैव पशुत्वं विनिवर्तयेत् ।  
तत्पशुत्वं परित्यज्य कृत्वा पाशुपतं व्रतम् ॥ ३० ॥  
पूजनीयो महादेवो लिङ्‌गमूर्तिः सदाशिवः ।  
भस्मस्नानं महापुण्यं सर्वसौख्यकरं परम् ॥ ३१ ॥  
आयुष्यं बलमारोग्यं श्रीपुष्टिवर्धनं यतः ।  
रक्षार्थं मङ्‌गलार्थं च सर्वसम्पत्समृद्धये ॥ ३२ ॥  
भस्मस्निग्धमनुष्याणां महामारीभयं न च ।  
शान्तिकं पौष्टिकं भस्म कामदं च त्रिधा भवेत् ॥ ३३ ॥
