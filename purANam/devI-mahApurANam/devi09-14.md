नारद उवाच  
लक्ष्मीः सरस्वती गङ्‌गा तुलसी विश्वपावनी ।  
एता नारायणस्यैव चतस्रश्च प्रिया इति ॥ १ ॥  
गङ्‌गा जगाम वैकुण्ठमिदमेव श्रुतं मया ।  
कथं सा तस्य पत्नी च बभूवेति च न श्रुतम् ॥ २ ॥  
श्रीनारायण उवाच  
गङ्‌गा जगाम वैकुण्ठं तत्पश्चाज्जगतां विधिः ।  
गत्वोवाच तया सार्धं प्रणम्य जगदीश्वरम् ॥ ३ ॥  
ब्रह्मोवाच  
राधाकृष्णाङ्‌गसम्भूता या देवी द्रवरूपिणी ।  
नवयौवनसम्पन्ना सुशीला सुन्दरी वरा ॥ ४ ॥  
शुद्धसत्त्वस्वरूपा च क्रोधाहङ्‌कारवर्जिता ।  
तदङ्‌गसम्भवा नान्यं वृणोतीयं च तं विना ॥ ५ ॥  
तत्रातिमानिनी राधा सा च तेजस्विनी वरा ।  
समुद्युक्ता पातुमिमां भीतेयं बुद्धिपूर्वकम् ॥ ६ ॥  
विवेश चरणाम्भोजे कृष्णस्य परमात्मनः ।  
सर्वत्र गोलकं शुष्कं दृष्ट्वाहमगमं तदा ॥ ७ ॥  
गोलोके यत्र कृष्णश्च सर्ववृत्तान्तप्राप्तये ।  
सर्वान्तरात्मा सर्वेषां ज्ञात्वाभिप्रायमेव च ॥ ८ ॥  
बहिश्चकार गङ्‌गा च पादाङ्‌गुष्ठनखाग्रतः ।  
दत्त्वास्यै राधिकामन्त्रं पूरयित्वा च गोलकम् ॥ ९ ॥  
प्रणम्य तां च राधेशं गृहीत्वात्रागमं प्रभो ।  
गान्धर्वेण विवाहेन गृहाणेमां सुरेश्वरीम् ॥ १० ॥  
सुरेश्वरेषु रसिको रसिकेयं समागता ।  
त्वं रत्नं पुंसु देवेश स्त्रीरत्नं स्त्रीष्वियं सती ॥ ११ ॥
विदग्धया विदग्धेन सङ्‌गमो गुणवान् भवेत् ।  
उपस्थितां स्वयं कन्यां न गृह्णातीह यः पुमान् ॥ १२ ॥  
तं विहाय महालक्ष्मी रुष्टा याति न संशयः ।  
यो भवेत्पण्डितः सो ऽपि प्रकृतिं नावमन्यते ॥ १३ ॥  
सर्वे प्राकृतिकाः पुंसः कामिन्यः प्रकृतेः कलाः ।  
त्वमेव भगवान्नाथो निर्गुणः प्रकृतेः परः ॥ १४ ॥  
अर्धाङ्‌गं द्विभुजः कृष्णो योऽर्धाङ्‌गेन चतुर्भुजः ।  
कृष्णवामाङ्‌गसम्भूता बभूव राधिका पुरा ॥ १५ ॥  
दक्षिणांशः स्वयं सा च वामांशः कमला तथा ।  
तेनेयं त्वां वृणोत्येव यतस्त्वद्देहसम्भवा ॥ १६ ॥  
एकाङ्‌गं चैव स्वीपुंसोर्यथा प्रकृतिपूरुषौ ।  
इत्येवमुक्त्वा धाता तां तं समर्प्य जगाम सः ॥ १७ ॥  
गान्धर्वेण विवाहेन तां जग्राह हरिः स्वयम् ।  
नारायणः करं धृत्वा पुष्पचन्दनचर्चितम् ॥ १८ ॥  
रेमे रमापतिस्तत्र गङ्‌गया सहितो मुदा ।  
गङ्‌गा पृथ्वीं गता या सा स्वस्थानं पुनरागता ॥ १९ ॥  
निर्गता विष्णुपादाब्जात्तेन विष्णुपदीति च ।  
मूर्च्छां सम्प्राप सा देवी नवसङ्‌गमलीलया ॥ २० ॥  
रसिका सुखसम्भोगाद्‌रसिकेश्वरसंयुता ।  
तां दृष्ट्वा दुःखिता वाणी पद्मया वर्जितापि च ॥ २१ ॥  
नित्यमीर्ष्यति तां वाणी न च गङ्‌गा सरस्वतीम् ।  
गङ्‌गा शशाप कोपेन भारते च हरिप्रिया ॥ २२ ॥  
गङ्‌गया सह तस्यैव तिस्रो भार्या रमापतेः ।  
सार्धं तुलस्या पश्चाच्च चतस्रश्चाभवन्मुने ॥ २३ ॥  
इति श्रीमद्देवीभागवते महापुराणेऽष्टादशसाहस्र्यां  
संहितायां नवमस्कन्धे गङ्‌गायाः  
कृष्णपत्नीत्ववर्णनं नाम चतुर्दशोऽध्यायः ॥ १४ ॥
