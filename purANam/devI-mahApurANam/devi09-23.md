शिवस्तत्त्वं समाकर्ण्य तत्त्वज्ञानविशारदः ।  
ययौ स्वयं च समरे स्वगणैः सह नारद ॥ १ ॥  
शङ्‌खचूडः शिवं दृष्ट्वा विमानादवरुह्य च ।  
ननाम परया भक्त्या शिरसा दण्डवद्‌भुवि ॥ २ ॥  
तं प्रणम्य च वेगेन विमानमारुरोह सः ।  
तूर्णं चकार सन्नाहं धनुर्जग्राह दुर्वहम् ॥ ३ ॥  
शिवदानवयोर्युद्धं पूर्णमब्दशतं पुरा ।  
न बभूवतुरन्योन्यं ब्रह्मञ्जयपराजयौ ॥ ४ ॥  
न्यस्तशस्त्रश्च भगवान् न्यस्तशस्त्रश्च दानवः ।  
रथस्थः शङ्‌खचूडश्च वृषस्थो वृषभध्वजः ॥ ५ ॥  
दानवानां च शतकमुद्धृतं च बभूव ह ।  
रणे ये ये मृताः शम्भुर्जीवयामास तान्विभुः ॥ ६ ॥  
एतस्मिन्नन्तरे वृद्धब्राह्मणः परमातुरः ।  
आगत्य च रणस्थानमुवाच दानवेश्वरम् ॥ ७ ॥  
वृद्धब्राह्मण उवाच  
देहि भिक्षां च राजेन्द्र मह्यं विप्राय साम्प्रतम् ।  
त्वं सर्वसम्पदां दाता यन्मे मनसि वाञ्छितम् ॥ ८ ॥  
निरीहाय च वृद्धाय तृषिताय च साम्प्रतम् ।  
पश्चात्त्वां कथयिष्यामि पुरः सत्यं च कुर्विति ॥ ९ ॥  
ओमित्युवाच राजेन्द्रः प्रसन्नवदनेक्षणः ।  
कवचार्थी जनश्चाहमित्युवाचातिमायया ॥ १० ॥  
तच्छ्रुत्वा कवचं दिव्यं जग्राह हरिरेव च ।  
शङ्‌खचूडस्य रूपेण जगाम तुलसीं प्रति ॥ ११ ॥  
गत्वा तस्यां मायया च वीर्याधानं चकार ह ।  
अथ शम्भुर्हरेः शूलं जग्राह दानवं प्रति ॥ १२ ॥  
ग्रीष्ममध्याह्नमार्तण्डप्रलयाग्निशिखोपमम् ।  
दुर्निवार्यं च दुर्धर्षमव्यर्थं वैरिघातकम् ॥ १३ ॥  
तेजसा चक्रतुल्यं च सर्वशस्त्रास्त्रसारकम् ।  
शिवकेशवयोरन्यैर्दुर्वहं च भयङ्‌करम् ॥ १४ ॥  
धनुःसहस्रं दैर्घ्येण प्रस्थेन शतहस्तकम् ।  
सजीवं ब्रह्मरूपं च नित्यरूपमनिर्दिशम् ॥ १५ ॥
संहर्तुं सर्वब्रह्माण्डमलं यत्स्वीयलीलया ।  
चिक्षेप तोलनं कृत्वा शङ्‌खचूडे च नारद ॥ १६ ॥  
राजा चापं परित्यज्य श्रीकृष्णचरणाम्बुजम् ।  
ध्यानं चकार भक्त्या च कृत्वा योगासनं धिया ॥ १७ ॥  
शूलं च भ्रमणं कृत्वा पपात दानवोपरि ।  
चकार भस्मसात्तं च सरथं चाथ लीलया ॥ १८ ॥  
राजा धृत्वा दिव्यरूपं किशोरं गोपवेषकम् ।  
द्विभुजं मुरलीहस्तं रत्नभूषणभूषितम् ॥ १९ ॥  
रत्नेन्द्रसारनिर्माणं वेष्टितं गोपकोटिभिः ।  
गोलोकादागतं यानमारुरोह पुरं ययौ ॥ २० ॥  
गत्वा ननाम शिरसा स राधाकृष्णयोर्मुने ।  
भक्त्या च चरणाम्भोजं रासे वृन्दावने वने ॥ २१ ॥  
सुदामानं च तौ दृष्ट्वा प्रसन्नवदनेक्षणौ ।  
क्रोडे चक्रतुरत्यन्तं प्रेम्णातिपरिसंयुतौ ॥ २२ ॥  
अथ शलं च वेगेन प्रययौ तं च सादरम् ।  
अस्थिभिः शङ्‌खचूडस्य शङ्‌खजातिर्बभूव ह ॥ २३ ॥  
नानाप्रकाररूपेण शश्वत्पूता सुरार्चने ।  
प्रशस्तं शङ्‌खतोयं च देवानां प्रीतिदं परम् ॥ २४ ॥  
तीर्थतोयस्वरूपं च पवित्रं शम्भुना विना ।  
शङ्‌खशब्दो भवेद्यत्र तत्र लक्ष्मीः सुसंस्थिरा ॥ २५ ॥  
स स्नातः सर्वतीर्थेषु यः स्नातः शङ्‌खवारिणा ।  
शङ्‌खो हरेरधिष्ठानं यत्र शङ्‌खस्ततो हरिः ॥ २६ ॥  
तत्रैव वसते लक्ष्मीर्दूरीभूतममङ्‌गलम् ।  
स्त्रीणां च शङ्‌खध्वनिभिः शूद्राणां च विशेषतः ॥ २७ ॥  
भीता रुष्टा याति लक्ष्मीस्तत्स्थलादन्यदेशतः ।  
शिवोऽपि दानवं हत्वा शिवलोकं जगाम ह ॥ २८ ॥  
प्रहृष्टो वृषभारूढः स्वगणैश्च समावृतः ।  
सुराः स्वविषयं प्रापुः परमानन्दसंयुताः ॥ २९ ॥  
नेदुर्दुन्दुभयः स्वर्गे जगुर्गन्धर्वकिन्नराः ।  
बभूव पुष्पवृष्टिश्च शिवस्योपरि सन्ततम् ।  
प्रशशंसुः सुरास्तं च मुनीन्द्रप्रवरादयः ॥ ३० ॥  
इति श्रीमद्देवीभागवते महापुराणेऽष्टादशसाहस्र्यां  
संहितायां नवमस्कन्धे  
शङ्‌खचूडवधवर्णनं नाम त्रयोविशोऽध्यायः ॥ २३ ॥
