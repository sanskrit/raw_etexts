व्यास उवाच  
इति मे वचनं श्रुत्वा नारदः परमार्थवित् ।  
मामाह च स्मितं कृत्वा पृच्छन्तं मोहकारणम् ॥ १ ॥  
नारद उवाच  
पाराशर्य पुराणज्ञ किं पृच्छसि सुनिश्चयम् ।  
संसारेऽस्मिन्विना मोहं कोऽपि नास्ति शरीरवान् ॥ २ ॥  
ब्रह्माविष्णुस्तथा रुद्रः सनकः कपिलस्तथा ।  
मायया वेष्टिताः सर्वे भ्रमन्ति भववर्त्मनि ॥ ३ ॥  
ज्ञानिनं मां जनो वेत्ति भ्रान्तोऽहं सर्वलोकवत् ।  
शृणु मे पूर्ववृत्तान्तं प्रब्रवीमि सुनिश्चितम् ॥ ४ ॥  
दुःखं मया यथा पूर्वमनुभूतं महत्तरम् ।  
स्वकृतेन च मोहेन भार्यार्थे वासवीसुत ॥ ५ ॥  
एकदा पर्वतश्चाहं देवलोकान्महीतलम् ।  
प्राप्तो विलोकनार्थाय भारतं खण्डमुत्तमम् ॥ ६ ॥  
भ्रमन्तौ सहितावुर्व्यां पश्यन्तौ तीर्थमण्डलम् ।  
पावनानि च स्थानानि मुनीनामाश्रमाञ्छुभान् ॥ ७ ॥  
शपथं देवलोकात्तु कृत्वा पूर्वं परस्परम् ।  
चलितौ समयं चेमं सम्मन्त्र्य निश्चयेन वै ॥ ८ ॥  
चित्तवृत्तिस्तु वक्तव्या यादृशी यस्य जायते ।  
शुभा वाप्यशुभा वापि न गोप्तव्या कदाचन ॥ ९ ॥  
भोजनेच्छा धनेच्छापि रतीच्छा वा भवेदपि ।  
यादृशी यस्य चित्ते तु कथनीया परस्परम् ॥ १० ॥  
इत्यावां समयं कृत्वा स्वर्गाद्‌भूलोकमागतौ ।  
एकचित्तौ मुनीभूतौ विचरन्तौ यथेच्छया ॥ ११ ॥  
एवं भ्रमन्तौ लोकेऽस्मिन्ग्रीष्मान्ते समुपागते ।  
सञ्जयस्य पुरं रम्यं सम्प्राप्तौ नृपते पुनः ॥ १२ ॥  
तेन सम्पूजितौ भक्त्या राज्ञा सम्मानितौ भृशम् ।  
स्थितौ तत्र गृहे तस्य चातुर्मास्यं महात्मनः ॥ १३ ॥  
वार्षिकाश्चतुरो मासा दुर्गमाः पथि सर्वदा ।  
तस्मादेकत्र विबुधैः स्थातव्यमिति निश्चयः ॥ १४ ॥  
अष्टौ मासांस्तु प्रवसेत्सदा कार्यवशाद्‌द्विजः ।  
वर्षाकाले न गन्तव्यं प्रवासे सुखमिच्छता ॥ १५ ॥  
इति सञ्चिन्त्य मनसा सञ्जयस्य गृहे तदा ।  
संस्थितौ मानितौ राज्ञा कृतातिथ्यौ महात्मना ॥ १६ ॥  
दमयन्तीति विख्याता तस्य पुत्री महीपतेः ।  
आज्ञप्ता परिचर्यार्थं सुदती सुन्दरी भृशम् ॥ १७ ॥  
विवेकज्ञा विशालाक्षी राजपुत्री कृतोद्यमा ।  
सेवनं सर्वकाले च व्यदधादुभयोरपि ॥ १८ ॥  
स्नानार्थमुदकं काले भोजनं मृष्टमायतम् ।  
मुखवासं तथा चान्यं यदिष्टं तद्ददाति सा ॥ १९ ॥  
मनोऽभिलषितान्कामानुभयोरपि कन्यका ।  
व्यजनासनशय्यादीन्वाञ्छितानप्यकल्पयत् ॥ २० ॥  
एवं संसेव्यमानौ तु स्थितौ राज्ञो गृहे किल ।  
वेदाध्ययनसंशीलावावां वेदव्रते रतौ ॥ २१ ॥  
अहं वीणां करे कृत्वा साधयित्वा स्वरोत्तमम् ।  
गायत्रं साम सुस्वादमगां कर्णरसायनम् ॥ २२ ॥  
राजपुत्री तु तच्छ्रुत्वा सामगानं मनोहरम् ।  
बभूव मयि रागाढ्या प्रीतियुक्ता विशारदा ॥ २३ ॥  
दिने दिनेऽनुरागोऽस्या मयि वृद्धिं गतः परः ।  
ममापि प्रीतियुक्तायां मनो जातं स्पृहापरम् ॥ २४ ॥  
मम तस्य च सा कन्या भोजनादिषु कर्हिचित् ।  
अकरोदन्तरं किञ्चित्सेवाभेदं रसान्विता ॥ २५ ॥  
स्नानायोष्णजलं मह्यं पर्वताय च शीतलम् ।  
दधि मह्यं तथा तक्रं पर्वतायाप्यकल्पयत् ॥ २६ ॥  
शयनास्तरणं शुभ्रं मदर्थे पर्यकल्पयत् ।  
प्रीत्या परमया यद्वत्पर्वताय न तादृशम् ॥ २७ ॥  
विलोकयति मां प्रेम्णा सुन्दरी न च पर्वतम् ।  
ततोऽस्यास्तादृशं दृष्ट्वा पर्वतः प्रेमकारणम् ॥ २८ ॥  
मनसा चिन्तयामास किमेतदिति विस्मितः ।  
पप्रच्छ मां रहः सम्यग्ब्रूहि नारद सर्वथा ॥ २९ ॥  
राजपुत्री त्वयि प्रेम करोति मुदिता भृशम् ।
ददाति भक्ष्यभोज्यानि स्नेहयुक्ता समन्ततः ॥ ३० ॥  
न तथा मयि भेदोऽत्र सन्देहं जनयत्यसौ ।  
मन्यते त्वां पतिं कर्तुं सर्वथा सञ्जयात्मजा ॥ ३१ ॥  
तवापि तादृशं भावं जानामि लक्षणैरहम् ।  
नेत्रवक्त्रविकारैश्च ज्ञायते प्रीतिकारणम् ॥ ३२ ॥  
सत्यं वद न ते मिथ्या वक्तव्यं वचनं मुने ।  
स्वर्गतः समयं कृत्वा चलितौ संस्मराधुना ॥ ३३ ॥  
नारद उवाच  
पृष्टोऽहं पर्वतेनेदं कारणं तु हठाद्यदा ।  
तदाहं ह्रीसमाक्रान्तः सञ्जातश्चाब्रुवं पुनः ॥ ३४ ॥  
पर्वतैषा विशालाक्षी पतिं मां कर्तुमुद्यता ।  
ममापि मानसो भावो वर्ततेऽस्यां विशेषतः ॥ ३५ ॥  
तच्छ्रुत्वा वचनं सत्यं पर्वतः कोपसंयुतः ।  
मामुवाच मुनिर्वाक्यं धिग्धिगिति पुनः पुनः ॥ ३६ ॥  
प्रथमं शपथान्कृत्वा वञ्चितोऽहं त्वया यतः ।  
भव वानरवक्त्रस्त्वं शापाच्च मम मित्रधुक् ॥ ३७ ॥  
इति शप्तस्तु तेनाहं कुपितेन महात्मना ।  
सहसा ह्यभवं क्रूरः शाखामृगमुखस्तदा ॥ ३८ ॥  
मयापि न कृता तस्मिन्क्षमा तु भगिनीसुते ।  
सोऽपि शप्तोऽतिकोपाद्वै मा स्वर्गे ते गतिः किल ॥ ३९ ॥  
स्वल्पेऽपराधे यस्मान्मां शप्तवानसि पर्वत ।  
तस्मात्तवापि मन्दात्मन् मृत्युलोके स्थितिः किल ॥ ४० ॥  
पर्वतस्तु गतस्तस्मान्नगराद्विमना भृशम् ।  
अहं वानरवक्त्रस्तु सञ्जातस्तत्क्षणादपि ॥ ४१ ॥  
दृष्ट्वा मां वानरं क्रूरं राजपुत्री विलक्षणा ।  
विमनातीव सञ्जाता वीणाश्रवणलालसा ॥ ४२ ॥  
व्यास उवाच  
ततः किमभवद्‌ब्रह्मन् कथं शापान्निवर्तितः ।  
मानुषास्यः पुनर्जातो भवान्ब्रूहि यथाविधि ॥ ४३ ॥  
पर्वतः क्व गतो भूयः सङ्गमो युवयोरभूत् ।  
कदा कुत्र कथं सर्वं विस्तरेण वदस्व ह ॥ ४४ ॥  
  
नारद उवाच  
किं ब्रवीमि महाभाग मायायाश्चरितं महत् ।  
दुःखितोऽहं भृशं तत्र पर्वते रुषिते गते ॥ ४५ ॥  
पुनः सेवापरात्यर्थं राजपुत्री ममाभवत् ।  
गतेऽथ पर्वते कामं स्थितस्तत्रैव सद्मनि ॥ ४६ ॥  
अहं दुःखान्वितो दीनस्तथा वानरवन्मुखः ।  
विशेषेण तु चिन्तार्तः किं मे स्यादिति चिन्तयन् ॥ ४७ ॥  
सञ्जयोऽथ सुतां दृष्ट्वा किञ्चित्प्रकटयौवनाम् ।  
विवाहार्थे राजसुतामपृच्छत्सचिवं तदा ॥ ४८ ॥  
विवाहकालः सम्प्राप्तः सुताया मम साम्प्रतम् ।  
योग्यं वरं मम ब्रूहि राजपुत्रं सुसम्मतम् ॥ ४९ ॥  
रूपौदार्यगुणैर्युक्तं शूरं सुकुलसम्भवम् ।  
विवाहं विधिवत्पुत्र्याः करोमि किल साम्प्रतम् ॥ ५० ॥  
प्रधानस्त्वब्रवीद्‌राजन् राजपुत्रा ह्यनेकशः ।  
वर्तन्ते भुवि पुत्र्यास्ते योग्याः सर्वगुणान्विताः ॥ ५१ ॥  
यस्मिन् रुचिस्ते राजेन्द्र तमाहूय नृपात्मजम् ।  
देहि कन्यां धनं भूरि हस्त्यश्वरथसंयुतम् ॥ ५२ ॥  
नारद उवाच  
पितुश्चिकीर्षितं ज्ञात्वा दमयन्ती तदा नृपम् ।  
धात्र्या मुखेन वाक्यज्ञा तमुवाच रहः स्थितम् ॥ ५३ ॥  
धात्र्युवाच  
दमयन्ती महाराज पुत्री ते मामथाब्रवीत् ।  
पितरं ब्रूहि धात्रेयि वचनान्मे सुखान्वितम् ॥ ५४ ॥  
मया वृतोऽथ मेधावी नारदो महतीयुतः ।  
नादमोहितया कामं नान्यः कोऽपि प्रियो मम ॥ ५५ ॥  
कुरु मे वाञ्छितं तात विवाहं मुनिना सह ।  
नान्यं वरिष्ये धर्मज्ञ नारदं तु पतिं विना ॥ ५६ ॥  
मग्नाहं नादसिन्धौ वै नक्रहीने रसात्मके ।  
अक्षारे सुखसम्पूर्णे तिमिङ्‌गिलविवर्जिते ॥ ५७ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
षष्ठस्कन्धे दमयन्तीविवाहप्रस्ताववर्णनं नाम षड्‌विंशोऽध्यायः ॥ २६ ॥
