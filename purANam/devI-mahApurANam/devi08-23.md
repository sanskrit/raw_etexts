श्रीनारायण उवाच  
ये नराः सर्वदा साक्ष्ये अनृतं भाषयन्ति च ।  
दाने विनिमयेऽर्थस्य देवर्षे पापबुद्धयः ॥ १ ॥  
ते प्रेत्यामुत्र नरके अवीच्याख्येऽतिदारुणे ।  
योजनानां शतोच्छ्रायाद्‌गिरिमूर्ध्नः पतन्ति हि ॥ २ ॥  
अनाकाशेऽधःशिरसस्तदवीचीतिनामके ।  
यत्र स्थलं दृश्यते च जलवद्वीचिसंयुतम् ॥ ३ ॥  
अवीचिमत्ततस्तत्र तिलशश्छिन्नविग्रहः ।  
म्रियते नैव देवर्षे पुनरेवाऽवरोप्यते ॥ ४ ॥  
यो वा द्विजो वा राजन्यो वैश्यो वा ब्रह्मसम्भव ।  
सोमपीथस्तत्कलत्रं सुरां वा पिबतीव हि ॥ ५ ॥  
प्रमादतस्तु तेषां वै निरये परिपातनम् ।  
कुर्वन्ति यमदूतास्ते पानं कार्ष्णायसो मुने ॥ ६ ॥  
वह्निना द्रवमाणस्य नितरां ब्रह्मसम्भव ।  
सम्भावनेन स्वस्यैव योऽधमोऽपि नराधमः ॥ ७ ॥  
विद्याजन्मतपोवर्णाश्रमाचारवतो नरान् ।  
वरीयसोऽपि न बहु मन्यते पुरुषाधमः ॥ ८ ॥  
स नीयते यमभटैः क्षारकर्दमनामके ।  
निरयेऽर्वाक्‌शिरा घोरा दुरन्तयातनाश्नुते ॥ ९ ॥  
ये वै नरा यजन्त्यन्यं नरमेधेन मोहिताः ।  
स्त्रियोऽपि वा नरपशुं खादन्त्यत्र महामुने ॥ १० ॥  
पशवो निहितास्ते तु यमसद्यनि सङ्गताः ।  
सौनिका इव ते सर्वे विदार्य शितधारया ॥ ११ ॥  
असृक्पिबन्ति नृत्यन्ति गायन्ति बहुधा मुने ।  
यथेह मांसभोक्तारः पुरुषादा दुरासदाः ॥ १२ ॥  
अनागसोऽपि येऽरण्ये ग्रामे वा ब्रह्मपुत्रक ।  
वैश्रम्भकैरुपसृतान्विश्रम्भय्यजिजीविषून् ॥ १३ ॥  
शूलसूत्रादिषु प्रोतान्क्रीडनोत्कारकानिव ।  
पातयन्ति च ते प्रेत्य शूलपाते पतन्ति ह ॥ १४ ॥  
शूलादिषु प्रोतदेहाः क्षुत्तृड्भ्यां चातिपीडिताः ।  
तिग्मतुण्डैः कङ्कबकैरितश्चेतश्च ताडिताः ॥ १५ ॥
पीडिता आत्मशमलं बहुधा संस्मरन्ति हि ।  
ये भूतानुद्वेजयन्ति नरा उल्बणवृत्तयः ॥ १६ ॥  
यथा सर्पादिकास्तेऽपि नरके निपतन्ति हि ।  
दन्दशूकाभिधाने च यत्रोत्तिष्ठन्ति सर्वतः ॥ १७ ॥  
पञ्चाननः सप्तमुखा ग्रसन्ति नरकागतान् ।  
यथा बिलेशया विप्र क्रूरबुद्धिसमन्विताः ॥ १८ ॥  
येऽवटेषु कुसूलादिगुहादिषु निरुन्धते ।  
तानमुत्रोद्यतकराः कीनाशपरिसेवकाः ॥ १९  
तेष्वेवोपविशित्वा च सगरेण च वह्निना ।  
धूमेन च निरुन्धन्ति पापकर्मरतान्नरान् ॥ २० ॥  
योऽतिथीन्समयप्राप्तान्दिधक्षुरिव चक्षुषा ।  
पापेनेहालोकयेच्च स्वयं गृहपतिर्द्विजः ॥ २१ ॥  
तस्यापि पापदृष्टेर्हि निरये यमकिङ्कराः ।  
अक्षिणी वज्रतुण्डा ये कङ्काः काकवटादयः ॥ २२ ॥  
गृध्राः क्रूरतराश्चापि प्रसह्योत्पाटयन्ति हि ।  
य आढ्याभिमतिर्याति अहङ्कृत्यातिगर्वितः ॥ २३ ॥  
तिर्यक्प्रेक्षण एवात्राभिविशङ्‌की नराधमः ।  
चिन्तयार्थस्य सर्वत्रायतिव्ययस्वरूपया ॥ २४ ॥  
शुष्यद्धृदयवक्त्रश्च निर्वृतिं नैव गच्छति ।  
ग्रहवद्रक्षते चार्थं स प्रेतो यमकिङ्करैः ॥ २५ ॥  
सूचीमुखे च नरके पात्यते निजकर्मणा ।  
वित्तग्रहं च पुरुषं वायका इव याम्यकाः ॥ २६ ॥  
किङ्कराः सर्वतोऽङ्गेषु सूत्रैः परिवयन्ति हि ।  
एते बहुविधा विप्र नरकाः पापकर्मणाम् ॥ २७ ॥  
नराणां शतशः सन्ति यातनास्थानभूमयः ।  
सहस्रशोऽपि देवर्षे उक्तानुक्तांस्तथापि हि ॥ २८ ॥  
विशन्ति नरकानेतान्यातनाबहुलान्मुने ।  
तथा धर्मपराश्चापि लोकान्यान्ति सुखोद्गतान् ॥ २९ ॥  
स्वधर्मो बहुधा गीतो यथा तव महामुने ।  
देवीपूजनरूपो हि देव्याराधनलक्षणः ॥ ३० ॥  
येनानुष्ठितमात्रेण नरो न नरकं व्रजेत् ।  
सा देवी भवपाथोधेरुद्धर्त्री पूजिता नृणाम् ॥ ३१ ॥  
इति श्रीमद्देवीभागवते महापुराणेऽष्टादशसाहस्र्यां संहितायामष्टमस्कन्धे-  
ऽवशिष्टनरकवर्णनं नाम त्रयोविंशोऽध्यायः ॥ २३ ॥
