श्रीनारायण उवाच  
अथर्षिमण्डलादूर्ध्वं योजनानां प्रमाणतः ।  
लक्षैस्त्रयोदशमितैः परमं वैष्णवं पदम् ॥ १ ॥  
महाभागवतः श्रीमान् वर्तते लोकवन्दितः ।  
औत्तानपादिरिन्द्रेण वह्निना कश्यपेन च ॥ २ ॥  
धर्मेण सह चैवास्ते समकालयुजा ध्रुवः ।  
बहुमानं दक्षिणतः कुर्वद्‌भिः प्रेक्षकैः सदा ॥ ३ ॥  
आजीव्यः कल्पजीविनामुपास्ते भगवत्पदम् ।  
ज्योतिर्गणानां सर्वेषां ग्रहनक्षत्रभादिनाम् ॥ ४ ॥  
कालेनानिमिषेणायं भ्राम्यतां व्यक्तरंहसा ।  
अवष्टम्भस्थाणुरिव विहितश्चेश्वरेण सः ॥ ५ ॥  
भासते भासयन्भासा स्वीयया देवपूजितः ।  
मेढिस्तम्भे यथा युक्ताः पशवः कर्षणार्थकाः ॥ ६ ॥  
मण्डलानि चरन्तीमे सवनत्रितयेन च ।  
एवं ग्रहादयः सर्वे भगणाद्या यथाक्रमम् ॥ ७ ॥  
अन्तर्बहिर्विभागेन कालचक्रे नियोजिताः ।  
ध्रुवमेवावलम्ब्याशु वायुनोदीरिताश्च ते ॥ ८ ॥  
आकल्पान्तं च क्रमन्ति खे श्येनाद्याः खगा इव ।  
कर्मसारथयो वायुवशगाः सर्व एव ते ॥ ९ ॥  
एवं ज्योतिर्गणाः सर्वे प्रकृतेः पुरुषस्य च ।  
संयोगानुगृहीतास्ते भूमौ न निपतन्ति च ॥ १० ॥  
ज्योतिश्चक्रं केचिदेतच्छिशुमारस्वरूपकम् ।  
सोपयोगं भगवतो योगधारणकर्मणि ॥ ११ ॥  
यस्यार्वाक्‌शिरसः कुण्डलीभूतवपुषो मुने ।  
पुच्छाग्रे कल्पितो योऽयं ध्रुव उत्तानपादजः ॥ १२ ॥  
लाङ्गूलेऽस्य च सम्प्रोक्तः प्रजापतिरकल्मषः ।  
अग्निरिन्द्रश्च धर्मश्च तिष्ठन्ते सुरपूजिताः ॥ १३ ॥  
धाता विधाता पुच्छान्ते कट्यां सप्तर्षयस्ततः ।  
दक्षिणावर्तभोगेन कुण्डलाकारमीयुषः ॥ १४ ॥  
उत्तरायणभानीह दक्षपार्श्वेऽर्पितानि च ।  
दक्षिणायनभानीह सव्ये पार्श्वेऽर्पितानि च ॥ १५ ॥
कुण्डलाभोगवेशस्य पार्श्वयोरुभयोरपि ।  
समसंख्याश्चावयवा भवन्ति कजनन्दन ॥ १६ ॥  
अजवीथी पृष्ठभागे आकाशसरिदौदरे ।  
पुनर्वसुश्च पुष्यश्च श्रोण्यौ दक्षिणवामयोः ॥ १७ ॥  
आर्द्राश्लेषे पश्चिमयोः पादयोर्दक्षवामयोः ।  
अभिजिच्चोत्तराषाढा नासयोर्दक्षवामयोः ॥ १८ ॥  
यथासंख्यं च देवर्षे श्रुतिश्च जलभं तथा ।  
कल्पिते कल्पनाविद्‌भिर्नेत्रयोर्दक्षवामयोः ॥ १९ ॥  
धनिष्ठा चैव मूलं च कर्णयोर्दक्षवामयोः ।  
मघादीन्यष्टभानीह दक्षिणायनगानि च ॥ २० ॥  
युञ्जीत वामपार्श्वीयवंक्रिषु क्रमतो मुने ।  
तथैव मृगशीर्षादीन्युदग्भानि च यानि हि ॥ २१ ॥  
दक्षपार्श्वे वंक्रिकेषु प्रातिलोम्येन योजयेत् ।  
शततारा तथा ज्येष्ठा स्कन्धयोर्दक्षवामयोः ॥ २२ ॥  
अगस्तिश्चोत्तरहनावधरायां हनौ यमः ।  
मुखेष्वङ्गारकः प्रोक्तो मन्दः प्रोक्त उपस्थके ॥ २३ ॥  
बृहस्पतिश्च ककुदि वक्षस्यर्को ग्रहाधिपः ।  
नारायणश्च हृदये चन्द्रो मनसि तिष्ठति ॥ २४ ॥  
स्तनयोरश्विनौ नाभ्यामुशनाः परिकीर्तितः ।  
बुधः प्राणापानयोश्च गले राहुश्च केतवः ॥ २५ ॥  
सर्वाङ्गेषु तथा रोमकूपे तारागणाः स्मृताः ।  
एतद्भगवतो विष्णोः सर्वदेवमयं वपुः ॥ २६ ॥  
सन्ध्यायां प्रत्यहं ध्यायेत्प्रयतो वाग्यतो मुनिः ।  
निरीक्षमाणश्चोत्तिष्ठेन्मन्त्रेणानेन धीश्वरः ॥ २७ ॥  
नमो ज्योतिर्लोकाय कालायानिमिषां  
पतये महापुरुषायाभिधीमहीति ॥ २८ ॥  
ग्रहर्क्षतारामयमाधिदैविकं  
     पापापहं मन्त्रकृतां त्रिकालम् ।  
नमस्यतः स्मरतो वा त्रिकालं  
     नश्येत तत्कालजमाशु पापम् ॥ २९ ॥  
इति श्रीमद्देवीभागवते महापुराणेऽष्टादशसाहस्र्यां संहितायामष्टमस्कन्धे  
ध्रुवमण्डलसंस्थानवर्णनं नाम सप्तदशोऽध्यायः ॥ १७ ॥
