सूत उवाच  
गतप्राणं तु राजानं बालं पुत्रं समीक्ष्य च ।  
चक्रुश्च मन्त्रिणः सर्वे परलोकस्य सत्क्रियाः ॥ १ ॥  
गङ्गातीरे दग्धदेहं भस्मप्रायं महीपतिम् ।  
अगुरुभिश्चाभियुक्तायां चितायामध्यरोपयन् ॥ २ ॥  
दुर्मरणे मृतस्यास्य चकुश्चैवौर्ध्वदैहिकीम् ।  
क्रियां पुरोहितास्तस्य वेदमन्त्रैर्विधानतः ॥ ३ ॥  
ददुर्दानानि विप्रेभ्यो गाः सुवर्णं यथोचितम् ।  
अन्नं बहुविधं तत्र वस्त्राणि विविधानि च ॥ ४ ॥  
सुमुहूर्ते सुतं बालं प्रजानां प्रीतिवर्धनम् ।  
सिंहासने शुभे तत्र मन्त्रिणः संन्यवेशयन् ॥ ५ ॥  
पौरा जानपदा लोकाश्चक्रुस्तं नृपतिं शिशुम् ।  
जनमेजयनामानं राजलक्षणसंयुतम् ॥ ६ ॥  
धात्रेयी शिक्षयामास राजचिह्नानि सर्वशः ।  
दिने दिने वर्धमानः स बभूव महामतिः ॥ ७ ॥  
प्राप्ते चैकादशे वर्षे तस्मै कुलपुरोहितः ।  
यथोचितां ददौ विद्यां जग्राह स यथोचिताम् ॥ ८ ॥  
धनुर्वेदं कृपः पूर्णं ददावस्मै सुसंस्कृतम् ।  
अर्जुनाय यथा द्रोणः कर्णाय भार्गवो यथा ॥ ९ ॥  
सम्प्राप्तविद्यो बलवान्वभूव दुरतिक्रमः ।  
धनुर्वेदे तथा वेदे पारगः परमार्थवित् ॥ १० ॥  
धर्मशास्त्रार्थकुशलः सत्यवादी जितेन्द्रियः ।  
चकार राज्यं धर्मात्मा पुरा धर्मसुतो यथा ॥ ११ ॥  
ततः सुवर्णवर्माख्यो राजा काशिपतिः किल ।  
वपुष्टमां शुभा कन्यां ददौ पारीक्षिताय च ॥ १२ ॥  
स तां प्राप्यासितापाङ्गीं मुमुदे जनमेजयः ।  
काशिराजसुतां कान्तां प्राप्य राजा यथा पुरा ॥ १३ ॥  
विचित्रवीर्यो मुमुदे सुभद्रां च यथार्जुनः ।  
विजहार महीपालो वनेषूपवनेषु च ॥ १४ ॥  
तया कमलपत्राक्ष्या शच्या शतक्रतुर्यथा ।  
प्रजास्तस्य सुसन्तुष्टा बभूवुः सुखलालिताः ॥ १५ ॥  
मन्त्रिणः कर्मकुशलाश्चक्रुः कार्याणि सर्वशः ।  
एतस्मिन्नेव काले तु मुनिरुत्तङ्कनामकः ॥ १६ ॥  
तक्षकेण परिक्लिष्टो हस्तिनापुरमभ्यगात् ।  
वैरस्यापचितिं कोऽस्य प्रकुर्यादिति चिन्तयन् ॥ १७ ॥  
परीक्षितसुतं मत्वा तं नृपं समुपागतः ।  
कार्याकार्यं न जानासि समये नृपसत्तम ॥ १८ ॥  
अकर्तव्यं करोष्यद्य कर्तव्यं न करोषि वै ।  
किं त्वां सम्प्रार्थयाम्यद्य गतामर्षं निरुद्यमम् ॥ १९ ॥  
अवैरज्ञमतन्त्रज्ञं बालचेष्टासमन्वितम् ।  
जनमेजय उवाच  
किं वैरं न मया ज्ञातं न किं प्रतिकृतं मया ॥ २० ॥  
तद्वद त्वं महाभाग करोमि यदनन्तरम् ।  
उत्तङ्क उवाच  
पिता ते निहतो भूप तक्षकेण दुरात्मना ॥ २१ ॥  
मन्त्रिणस्त्वं समाहूय पृच्छ स्वपितृनाशनम् ।  
सूत उवाच  
तच्छ्रुत्वा वचनं राजा पप्रच्छ मन्त्रिसत्तमान् ॥ २२ ॥  
ऊचुस्ते द्विजशापेन दष्टः सर्पेण वै मृतः ।  
जनमेजय उवाच  
शापोऽत्र कारणं राज्ञः शप्तस्य मुनिना किल ॥ २३ ॥  
तक्षकस्य तु को दोषो ब्रूहि मे मुनिसत्तम ।  
उत्तङ्क उवाच  
तक्षकेण धनं दत्त्वा कश्यपः सन्निवारितः ॥ २४ ॥  
न स किं तक्षको वैरी पितृहा तव भूपते ।  
भार्या रुरोः पुरा भूप दष्टा सर्पेण सा मृता ॥ २५ ॥  
अविवाहिता तु मुनिना जीविता च पुनः प्रिया ।  
रुरुणापि कृता तत्र प्रतिज्ञा चातिदारुणा ॥ २६ ॥  
यं यं सर्पं प्रपश्यामि तं तं हन्म्यायुधेन वै ।  
एवं कृत्वा प्रतिज्ञां स शस्त्रपाणी रुरुस्तदा ॥ २७ ॥  
व्यचरत्पृथिवीं राजन्निघ्नन्सर्पान्यतस्ततः ।  
एकदा स वने घोरं डुण्डुभं जरसान्वितम् ॥ २८ ॥  
अपश्यद्दण्डमुद्यम्य हन्तुं तं समुपाययौ ।  
अभ्यहन्रुषितो विप्रस्तमुवाचाथ डुण्डुभः ॥ २९ ॥  
नापराध्नोमि ते विप्र कस्मान्मामभिहंसि वै ।  
रुरुरुवाच  
प्राणप्रिया मे दयिता दष्टा सर्पेण सा मृता ॥ ३० ॥  
प्रतिज्ञेयं तदा सर्प दुःखितेन मया कृता ।  
डुण्डुभ उवाच  
नाहं दशामि तेऽन्ये वै ये दशन्ति भुजङ्गमाः ॥ ३१ ॥  
शरीरसमयोगेन न मां हिंसितुमर्हसि ।  
उत्तङ्क उवाच
श्रुत्वा तां मानुषीं वाणीं सर्पेणोक्तां मनोहराम् ॥ ३२ ॥  
रुरुः पप्रच्छ कोऽसि त्वं कस्माद्‌डुण्डुभतां गतः ।  
सर्प उवाच  
ब्राह्मणोऽहं पुरा विप्र सखा मे खगमाभिधः ॥ ३३ ॥  
विप्रो धर्मभृतां श्रेष्ठः सत्यवादी जितेन्द्रियः ।  
स मया वञ्जितो मौर्ख्यात्सर्पं कृत्वा च तार्णकम् ॥ ३४ ॥  
भयं च प्रापितोऽत्यर्थमग्निहोत्रगृहे स्थितः ।  
तेन भीतेन शप्तोऽहं विह्वलेनातिवेपिना ॥ ३५ ॥  
भव सर्पो मन्दबुद्धे येनाहं धर्षितस्त्वया ।  
मया प्रसादितोऽत्यर्थं सर्पेणासौ द्विजोत्तमः ॥ ३६ ॥  
मामुवाचाथ तत्क्रोधात्किञ्चिच्छान्तिमवाप्य च ।  
रुरुस्ते मोचिता शापस्यास्य सर्प भविष्यति ॥ ३७ ॥  
प्रमतेस्तु सुतो नूनमिति मां सोऽब्रवीद्वचः ।  
सोऽहं सर्पो रुरुस्त्वं च शृणु मे परमं वचः ॥ ३८ ॥  
अहिंसा परमो धर्मो विप्राणां नात्र संशयः ।  
दया सर्वत्र कर्तव्या ब्राह्मणेन विजानता ॥ ३९ ॥  
यज्ञादन्यत्र विप्रेन्द्र न हिंसा याज्ञिको मता ।  
सूत उवाच  
सर्पयोनेर्विनिर्मुक्तो बाह्मणोऽसौ रुरुस्ततः ॥ ४० ॥  
कृत्वा तस्य च शापान्तं परित्यक्तं च हिंसनम् ।  
विवाहिता तेन बाला मृता सज्जीविता पुनः ॥ ४१ ॥  
कदनं सर्वसर्पाणां कृतं वैरमनुस्मरन् ।  
त्वं तु वैरं समुत्सृज्य वर्तसे पन्नगेष्वथ ॥ ४२ ॥  
विमन्युर्भरतश्रेष्ठ पितृघातकरेषु वै ।  
अन्तरिक्षे मृतस्तातः स्नानदानविवर्जितः ॥ ४३ ॥  
तस्योद्धारं च राजेन्द्र कुरु हत्वाथ पन्नगान् ।  
पितुर्वैरं न जानाति जीवन्नेव मृतो हि सः ॥ ४४ ॥  
दुर्गतिस्ते पितुस्तावद्यावत्तान्न हनिष्यसि ।  
अम्बामखमिषं कृत्वा कुरु यज्ञं नृपोत्तम ॥ ४५ ॥  
सर्पसत्रं महाराज पितुर्वैरमनुस्मरन् ।  
सूत उवाच  
इति तस्य वचः श्रुत्वा राजा जन्मेजयस्तदा ॥ ४६ ॥  
नेत्राभ्यामश्रुपातं च चकारातीव दुःखितः ।  
धिङ्‌मामस्तु सुदुर्बुद्धेर्वृथा मानकरस्य वै ॥ ४७ ॥  
पिता यस्य गतिं घोरां प्राप्तः पन्नगपीडितः ।  
अद्याहं मखमारभ्य करोम्यपचितिं पितुः ॥ ४८ ॥  
हत्वा सर्पानसन्दिग्धो दीप्यमाने विभावसौ ।  
आहूय मन्त्रिणः सर्वान् राजा वचनमब्रवीत् ॥ ४९ ॥  
कुर्वन्तु यज्ञसम्भारं यथार्हं मन्त्रिसत्तमाः ।  
गङ्गातीरे शुभां भूमिं मापयित्वा द्विजोत्तमैः ॥ ५० ॥  
कुर्वन्तु मण्डपं स्वस्थाः शतस्तम्भं मनोहरम् ।  
वेदी यज्ञस्य कर्तव्या ममाद्य सचिवाः खलु ॥ ५१ ॥  
तदङ्गत्वे विधेयो वै सर्पसत्रः सुविस्तरः ।  
तक्षकस्तु पशुस्तत्र होतोत्तङ्को महामुनिः ॥ ५२ ॥  
शीघ्रमाहूयतां विप्राः सर्वज्ञा वेदपारगाः ।  
सूत उवाच  
मन्त्रिणस्तु तदा चक्रुर्भूपवाक्यैर्विचक्षणाः ॥ ५३ ॥  
यज्ञस्य सर्वसम्भारं वेदीं यज्ञस्य विस्तृताम् ।  
हवने वर्तमाने तु सर्पाणां तक्षको गतः ॥ ५४ ॥  
इन्द्रं प्रति भयार्तोऽहं त्राहि मामिति चाब्रवीत् ।  
भयभीतं समाश्वास्य स्वासने सन्निवेश्य च ॥ ५५ ॥  
ददावभयमत्यर्थं निर्भयो भव पन्नग ।  
तमिन्द्रशरणं ज्ञात्वा मुनिर्दत्ताभयं तथा ॥ ५६ ॥  
उत्तङ्कोऽह्वयदुद्विग्नः सेन्द्रं कृत्वा निमन्त्रणम् ।  
स्मृतस्तदा तक्षकेण यायावरकुलोद्‌भवः ॥ ५७ ॥  
आस्तीको नाम धर्मात्मा जरत्कारुसुतो मुनिः ।  
तत्रागत्य मुनेर्बालस्तुष्टाव जनमेजयम् ॥ ५८ ॥  
राजा तमर्चयामास दृष्ट्वा बालं सुपण्डितम् ।  
अर्चयित्वा नृपस्तं तु छन्दयामास वाञ्छितैः ॥ ५९ ॥  
स तु वव्रे महाभाग यज्ञोऽयं विरमत्विति ।  
सत्यबद्धो नृपस्तेन प्रार्थितश्च पुनस्तथा ॥ ६० ॥  
होमं निवर्तयामास सर्पाणां मुनिवाक्यतः ।  
भारतं श्रावयामास वैशम्पायन विस्तरात् ॥ ६१ ॥  
श्रुत्वापि नृपतिः कामं न शान्तिमभिजग्मिवान् ।  
व्यासं पप्रच्छ भूपालो मम शान्तिः कथं भवेत् ॥ ६२ ॥  
मनोऽतिदह्यते कामं किं करोमि वदस्व मे ।  
पिता मे दुर्भगस्यैव मृतः पार्थसुतात्मजः ॥ ६३ ॥  
क्षत्रियाणां महाभाग सङ्ग्रामे मरणं वरम् ।  
रणे वा मरणं व्यास गृहे वा विधिपूर्वकम् ॥ ६४ ॥  
मरणं न पितुर्मेऽभूदन्तरिक्षे मृतोऽवशः ।  
शान्त्युपायं वदस्वात्र त्वं च सत्यवतीसुत ॥ ६५ ॥  
यथा स्वर्गं व्रजेदाशु पिता मे दुर्गतिं गतः ॥ ६६ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
द्वितीयस्कन्धे सर्पसत्रवर्णनं नामैकादशोऽध्यायः ॥ ११ ॥
