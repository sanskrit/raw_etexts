नारद उवाच  
इत्युक्तोऽहं तदा तेन राज्ञा तालध्वजेन च ।  
विमृश्य मनसात्यर्थं तमुवाच विशाम्पते ॥ १ ॥  
राजन्नाहं विजानामि पुत्री कस्येति निश्चयम् ।  
पितरौ क्व च मे केन स्थापिता च सरोवरे ॥ २ ॥  
किं करोमि क्व गच्छामि कथं मे सुकृतं भवेत् ।  
निराधारास्मि राजेन्द्र चिन्तयामि चिकीर्षितम् ॥ ३ ॥  
दैवमेव परं राजन्नास्त्यत्र पौरुषं मम ।  
धर्मज्ञोऽसि महीपाल यथेच्छसि तथा कुरु ॥ ४ ॥  
तवाधीनास्म्यहं भूप न मे कोऽप्यस्ति पालकः ।  
न पिता न च माता च न स्थानं न च बान्धवाः ॥ ५ ॥  
इत्युक्तोऽसौ मया राजा बभूव मदनातुरः ।  
मां निरीक्ष्य विशालाक्षीं सेवकानित्युवाच ह ॥ ६ ॥  
नरयानमानयध्वं चतुर्वाह्यं मनोहरम् ।  
आरोहणार्थमस्यास्तु कौशेयाम्बरवेष्टितम् ॥ ७ ॥  
मृद्वास्तरणसंयुक्तं मुक्ताजालविभूषितम् ।  
चतुरस्रं विशालं च सुवर्णरचितं शुभम् ॥ ८ ॥  
तस्य तद्वचनं श्रुत्वा भृत्याः सत्वरगामिनः ।  
आनिन्युः शिबिकां दिव्यां मदर्थे वस्त्रवेष्टिताम् ॥ ९ ॥  
आरूढाऽहं तदा तस्यां तस्य प्रियचिकीर्षया ।  
मुदितोऽसौ गृहे नीत्वा मां तदा पृथिवीपतिः ॥ १० ॥  
विवाहविधिना राजा शुभे लग्ने शुभे दिने ।  
उपयेमे च मां तत्र हुतभुक्सन्निधौ ततः ॥ ११ ॥  
तस्याहं वल्लभा जाता प्राणेभ्योऽपि गरीयसी ।  
सौभाग्यसुन्दरीत्येवं नाम तत्र कृतं मम ॥ १२ ॥  
रममाणो मया सार्धं सुखमाप महीपतिः ।  
नानाभोगविलासैश्च कामशास्त्रोदितैस्तथा ॥ १३ ॥  
राजकार्याणि सन्त्यज्य क्रीडासक्तो दिवानिशम् ।  
नासौ विवेद गच्छन्तं कालं कामकलारतः ॥ १४ ॥  
उद्यानेषु च रम्येषु वापीषु च गृहेषु च ।  
हर्म्येषु वरशैलेषु दीर्घिकासु वरासु च ॥ १५ ॥  
वारुणीमदमत्तोऽसौ विहरन्कानने शुभे ।  
विसृज्य सर्वकार्याणि मदधीनो बभूव ह ॥ १६ ॥  
व्यासाहं तेन संसक्ता क्रीडारसवशीकृता ।  
स्मृतवान्पूर्वदेहं न पुंभावं मुनिजन्म च ॥ १७ ॥  
ममैवायं पतिर्योषाहं पत्नीषु प्रिया सती ।  
पट्टराज्ञी विलासज्ञा सफलं जीवितं मम ॥ १८ ॥  
इति चिन्तयती तस्मिन्प्रेमबद्धा दिवानिशम् ।  
क्रीडासक्ता सुखे लुब्धा तं स्थिता वशवर्तिनी ॥ १९ ॥  
विस्मृतं ब्रह्मविज्ञानं ब्रह्मज्ञानं च शाश्वतम् ।  
धर्मशास्त्रपरिज्ञानं तदासक्तमना स्थिता ॥ २० ॥  
एवं विहरतस्तत्र वर्षाणि द्वादशैव तु ।  
गतानि क्षणवत्कामक्रीडासक्तस्य मे मुने ॥ २१ ॥  
जाता गर्भवती चाहं मुदं प्राप नृपस्तदा ।  
कारयामास विधिवद्‌गर्भसंस्कारकर्म च ॥ २२ ॥  
अपृच्छद्दोहदं राजा प्रीणयन्मां पुनः पुनः ।  
नाब्रवं लज्जमानाहं नृपं प्रीतमना भृशम् ॥ २३ ॥  
सम्पूर्णे दशमे मासि पुत्रो जातस्ततो मम ।  
शुभेऽह्नि ग्रहनक्षत्रलग्नताराबलान्विते ॥ २४ ॥  
बभूव नृपतेर्गेहे पुत्रजन्ममहोत्सवः ।  
राजा परमसन्तुष्टो बभूव सुतजन्मतः ॥ २५ ॥  
सूतकान्ते सुतं वीक्ष्य राजा मुदमवाप ह ।  
अहं भूमिपतेश्चासं प्रिया भार्या परन्तप ॥ २६ ॥  
ततो वर्षद्वयान्ते वै पुनर्गर्भो मया धृतः ।  
द्वितीयस्तु सुतो जातः सर्वलक्षणसंयुतः ॥ २७ ॥  
सुधन्वेति सुतस्याथ नाम चक्रे नृपस्तदा ।  
वीरवर्मेति ज्येष्ठस्य ब्राह्मणैः प्रेरितस्त्वयम् ॥ २८ ॥  
एवं द्वादश पुत्राश्च प्रसूता भूपसम्मताः ।  
मोहितोऽहं तदा तेषां प्रीत्या पालनलालने ॥ २९ ॥  
पुनरष्ट सुताः काले काले जाताः स्वरूपिणः ।  
गार्हस्थ्यं मे ततः पूर्णं सम्पन्नं सुखसाधनम् ॥ ३० ॥  
तेषां दारक्रियाः काले कृता राज्ञा यथोचिताः ।  
स्नुषाभिश्च तथा पुत्रैः परिवारो महानभूत् ॥ ३१ ॥  
ततः पौत्रादिसम्भूतास्तेऽपि क्रीडारसान्विताः ।  
आसन्नानारसोपेता मोहवृद्धिकरा भृशम् ॥ ३२ ॥  
कदाचित्सुखमैश्वर्यं कदाचिद्‌दुःखमद्‌भुतम् ।  
पुत्रेषु रोगजनितं देहसन्तापकारकम् ॥ ३३ ॥  
परस्परं कदाचित्तु विरोधोऽभूत्सुदारुणः ।
पुत्राणां वा वधूनां च तेन सन्तापसम्भवः ॥ ३४ ॥  
सुखदुःखात्मके घोरे मिथ्याचारकरे भृशम् ।  
सङ्कल्पजनिते क्षुद्रे मग्नोऽहं मुनिसत्तम ॥ ३५ ॥  
विस्मृतं पूर्वविज्ञानं शास्त्रज्ञानं तथा गतम् ।  
योषाभावे विलीनोऽहं गृहकार्येषु सर्वथा ॥ ३६ ॥  
अहङ्कारस्तु सञ्जातो भृशं मोहविवर्धकः ।  
एते मे बलिनः पुत्राः स्नुषाः सुकुलसम्भवाः ॥ ३७ ॥  
एते पुत्राः सुसन्नद्धाः क्रीडन्ति मम वेश्मसु ।  
धन्याहं खलु नारीणां संसारेऽस्मिन्नहो भृशम् ॥ ३८ ॥  
नारदोऽहं भगवता वञ्चितो मायया किल ।  
न कदाचिन्मयाप्येवं चिन्तितं मनसा किल ॥ ३९ ॥  
राजपत्नी शुभाचारा बहुपुत्रा पतिव्रता ।  
धन्याहं किल संसारे कृष्णैवं मोहितस्त्वहम् ॥ ४० ॥  
अथ कश्चिन्नृपः कामं दूरदेशाधिपो महान् ।  
अरातिभावमापन्नः पतिना सह मानद ॥ ४१ ॥  
कृत्वा सैन्यसमायोगं रथैश्च वारणैर्युतम् ।  
आजगाम कान्यकुब्जे पुरे युद्धमचिन्तयत् ॥ ४२ ॥  
वेष्टितं नगरं तेन राज्ञा सैन्ययुतेन च ।  
मम पुत्राश्च पौत्राश्च निर्गता नगरात्तदा ॥ ४३ ॥  
संग्रामस्तुमुलस्तत्र कृतस्तैस्तेन पुत्रकैः ।  
हता रणे सुताः सर्वे वैरिणा कालयोगतः ॥ ४४ ॥  
राजा भग्नस्तु संग्रामादागतः स्वगृहं पुनः ।  
श्रुतं मया मृताः पुत्राः संग्रामे भृशदारुणे ॥ ४५ ॥  
स हत्वा मे सुतान्पौत्रान्गतो राजा बलान्वितः ।  
क्रन्दमाना ह्यहं तत्र गता समरमण्डले ॥ ४६ ॥  
दृष्ट्वा तान्पतितान्पुत्रान्पौत्रांश्चदुःखपीडिता ।  
विललापाहमायुष्मञ्छोकसागरसंप्लवे ॥ ४७ ॥  
हा पुत्राः क्व गता मेऽद्य हा हतास्मि दुरात्मना ।  
दैवेनातिबलिष्ठेन दुर्वारेणातिपापिना ॥ ४८ ॥  
एतस्मिन्नन्तरे तत्र भगवान्मधुसूदनः ।  
कृत्वा रूपं द्विजस्यागाद्‌वृद्धः परमशोभनः ॥ ४९ ॥  
सुवासा वेदवित्कामं मत्समीपं समागतः ।  
मामुवाचातिदीनां स क्रन्दमानां रणाजिरे ॥ ५० ॥  
ब्राह्मण उवाच  
किं विषीदसि तन्वङ्‌गि भ्रमोऽयं प्रकटीकृतः ।  
मोहेन कोकिलालापे पतिपुत्रगृहात्मके ॥ ५१ ॥  
का त्वं कस्याः सुताः केऽमी चिन्तयात्मगतिं पराम् ।  
उत्तिष्ठ रोदनं त्यक्त्वा स्वस्था भव सुलोचने ॥ ५२ ॥  
स्नानं च तिलदानं च पुत्राणां कुरु कामिनि ।  
परलोकगतानां च मर्यादारक्षणाय वै ॥ ५३ ॥  
कर्तव्यं सर्वथा तीर्थे स्नानं तु न गृहे क्वचित् ।  
मृतानां किल बन्धूनां धर्मशास्त्रविनिर्णयः ॥ ५४ ॥  
नारद उवाच  
इत्युक्त्वा तेन विप्रेण वृद्धेन प्रतिबोधिता ।  
उत्थिताहं नृपेणाथ युक्ता बन्धुभिरावृता ॥ ५५ ॥  
अग्रतो द्विजरूपेण भगवान्भूतभावनः ।  
चलिताहं ततस्तूर्णं तीर्थं परमपावनम् ॥ ५६ ॥  
हरिर्मां कृपया तत्र पुंतीर्थे सरसि प्रभुः ।  
नीत्वाह भगवान्विष्णुर्द्विजरूपी जनार्दनः ॥ ५७ ॥  
स्नानं कुरु तडागेऽस्मिन्पावने गजगामिनि ।  
त्यज शोकं क्रियाकालः पुत्राणां च निरर्थकम् ॥ ५८ ॥  
कोटिशस्ते मृताः पुत्रा जन्मजन्मसमुद्‌भवाः ।  
पितरः पतयश्चैव भ्रातरो जामयस्तथा ॥ ५९ ॥  
केषां दुःखं त्वया कार्यं भ्रमेऽस्मिन्मानसोद्‌भवे ।  
वितथे स्वप्नसदृशे तापदे देहिनामिह ॥ ६० ॥  
नारद उवाच  
इति तस्य वचः श्रुत्वा तीर्थे पुरुषसंज्ञके ।  
प्रविष्टा स्नातुकामाहं प्रेरिता तत्र विष्णुना ॥ ६१ ॥  
मज्जनादेव तीर्थेषु पुमाञ्जातः क्षणादपि ।  
हरिर्वीणां करे कृत्वा स्थितस्तीरे स्वदेहवान् ॥ ६२ ॥  
उन्मज्ज्य च मया तीरे दृष्टः कमललोचनः ।  
प्रत्यभिज्ञा तदा जाता मम चित्ते द्विजोत्तम ॥ ६३ ॥  
सञ्चिन्तितं मया तत्र नारदोऽहमिहागतः ।  
हरिणा सह स्त्रीभावं प्राप्तो मायाविमोहितः ॥ ६४ ॥  
इति चिन्तापरश्चाहं यदा जातस्तदा हरिः ।  
मामाह नारदागच्छ किं करोषि जले स्थितः ॥ ६५ ॥  
विस्मितोऽहं तदा स्मृत्वा स्त्रीभावं दारुणं भृशम् ।  
पुनः पुरुषभावश्च सम्पन्नः केन हेतुना ॥ ६६ ॥  
इति श्रीमद्देवीभागवते महापुराणेऽष्टादशसाहस्र्यां संहितायां षष्ठस्कन्धे  
नारदस्य पुनः स्वरूपप्राप्तिवर्णनं नामेकोनत्रिंशोऽध्यायः ॥ २९ ॥
