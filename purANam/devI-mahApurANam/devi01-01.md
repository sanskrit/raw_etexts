ॐ सर्वचैतन्यरूपां तां आद्यां विद्यां च धीमहि ।  
बुद्धिं या नः प्रचोदयात् ॥ १ ॥  
शौनक उवाच -  
सूत सूत महाभाग धन्योऽसि पुरुषर्षभ ।  
यदधीतास्त्वया सम्यक् पुराणसंहिताः शुभाः ॥ २ ॥  
अष्टादश पुराणानि कृष्णेन मुनिनानघ ।  
कथितानि सुदिव्यानि पठितानि त्वयानघ ॥ ३ ॥  
पञ्चलक्षणयुक्तानि सरहस्यानि मानद ।  
त्वया ज्ञातानि सर्वाणि व्यासात्सत्यवतीसुतात् ॥ ४ ॥  
अस्माकं पुण्ययोगेन प्राप्तस्त्वं क्षेत्रमुत्तमम् ।  
दिव्यं विश्वसनं पुण्यं कलिदोषविवर्जितम् ॥ ५ ॥  
समाजोऽयं मुनीनां हि श्रोतुकामोऽस्ति पुण्यदाम् ।  
पुराणसंहितां सूत ब्रूहि त्वं नः समाहितः ॥ ६ ॥  
दीर्घायुर्भव सर्वज्ञ तापत्रयविवर्जितः ।  
कथयाद्य महाभाग पुराणं ब्रह्मसम्मितम् ॥ ७ ॥  
श्रोत्रेन्द्रिययुताः सूत नराः स्वादविचक्षणाः ।  
न शृण्वन्ति पुराणानि वञ्चिता विधिना हि ते ॥ ८ ॥  
यथा जिह्वेन्द्रियाह्लादः षड्‌रसैः प्रतिपद्यते ।  
तथा श्रोत्रेन्द्रियाह्लादो वचोभिः सुधियां स्मृतः ॥ ९ ॥  
अश्रोत्राः फणिनः कामं मुह्यन्ति हि नभोगुणैः ।  
सकर्णा ये न शृण्वन्ति तेऽप्यकर्णाः कथं न च ॥ १० ॥  
अतः सर्वे द्विजाः सौम्य श्रोतुकामाः समाहिताः ।  
वर्तन्ते नैमिषारण्ये क्षेत्रे कलिभयार्दिताः ॥ ११ ॥  
येन केनाप्युपायेन कालातिवाहनं स्मृतम् ।  
व्यसनैरिह मूर्खाणां बुधानां शास्त्रचिन्तनैः ॥ १२ ॥  
शास्त्राण्यपि विचित्राणि जल्पवादयुतानि च ।  
त्रिविधानि पुराणानि शास्त्राणि विविधानि च ।
विताण्डाच्छलयुक्तानि गर्वामर्षकराणि च ।  
नानार्थवादयुक्तानि हेतुमन्ति बृहन्ति च ॥ १३ ॥  
सात्त्विकं तत्र वेदान्तं मीमांसा राजसं मतम् ।  
तामसं न्यायशास्त्रं च हेतुवादाभियन्त्रितम् ॥ १४ ॥  
तथैव च पुराणानि त्रिगुणानि कथानकैः ।  
कथितानि त्वया सौम्य पञ्चलक्षणवन्ति च ॥ १५ ॥  
तत्र भागवतं पुण्यं पञ्चमं वेदसम्मितम् ।  
कथितं यत्त्वया पूर्वं सर्वलक्षणसंयुतम् ॥ १६ ॥  
उद्देशमात्रेण तदा कीर्तितं परमाद्‌भुतम् ।  
मुक्तिप्रदं मुमुक्षूणां कामदं धर्मदं तथा ॥ १७ ॥  
विस्तरेण तदाख्याहि पुराणोत्तममादरात् ।  
श्रोतुकामा द्विजाः सर्वे दिव्यं भागवतं शुभम् ॥ १८ ॥  
त्वं तु जानासि धर्मज्ञ पौराणीं संहितां किल ।  
कृष्णोक्तां गुरुभक्तत्वात् सम्यक् सत्त्वगुणाश्रयः ॥ १९ ॥  
श्रुतान्यन्यानि सर्वज्ञ त्वन्मुखान्निःसृतानि च ।  
नैव तृप्तिं व्रजामोऽद्य सुधापानेऽमरा यथा ॥ २० ॥  
धिक्सुधां पिबतां सूत मुक्तिर्नैव कदाचन ।  
पिबन्भागवतं सद्यो नरो मुच्येत सङ्कटात् ॥ २१ ॥  
सुधापाननिमित्तं यत् कृता यज्ञाः सहस्रशः ।  
न शान्तिमधिगच्छामः सूत सर्वात्मना वयम् ॥ २२ ॥  
मखानां हि फलं स्वर्गः स्वर्गात्प्रच्यवनं पुनः ।  
एवं संसारचक्रेऽस्म्निन् भ्रमणं च निरन्तरम् ॥ २३ ॥  
विना ज्ञानेन सर्वज्ञ नैव मुक्तिः कदाचन ।  
भ्रमतां कालचक्रेऽत्र नराणां त्रिगुणात्मके ॥ २४ ॥  
अतः सर्वरसोपेतं पुण्यं भागवतं वद ।  
पावनं मुक्तिदं गुह्यं मुमुक्षूणां सदा प्रियम् ॥ २५ ॥
