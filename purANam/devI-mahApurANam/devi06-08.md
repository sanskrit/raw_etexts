व्यास उवाच  
नहुषस्त्वथ तां श्रुत्वा गुरोस्तु शरणं गताम् ।  
चुक्रोध स्मरबाणार्तस्तमाङ्‌गिरसमाशु वै ॥ १ ॥  
देवानाहाङ्‌गिरासूनुर्हन्तव्योऽयं मया किल ।  
इतीन्द्राणीं गृहे मूढो रक्षतीति मया श्रुतम् ॥ २ ॥  
इति तं कुपितं दृष्ट्वा देवाः सर्षिपुरोगमाः ।  
अब्रुवन्नहुषं घोरं सामपूर्वं वचस्तदा ॥ ३ ॥  
क्रोधं संहर राजेन्द्र त्यज पापमतिं प्रभो ।  
निन्दन्ति धर्मशास्त्रेषु परदाराभिमर्शनम् ॥ ४ ॥  
शक्रपत्नी सदा साध्वी जीवमाने पतौ पुनः ।  
कथमन्ये पतिं कुर्यात्सुभगातिपतिव्रता ॥ ५ ॥  
त्रिलोकीशस्त्वमधुना शास्ता धर्मस्य वै विभो ।  
त्वादृशोऽधर्ममातिष्ठेत्तदा नश्येत्प्रजा ध्रुवम् ॥ ६ ॥  
सर्वथा प्रभुणा कार्यं शिष्टाचारस्य रक्षणम् ।  
वारमुख्याश्च शतशो वर्तन्तेऽत्र शचीसमाः ॥ ७ ॥  
रतिस्तु कारणं प्रोक्तं शृङ्गारस्य महात्मभिः ।  
रसहानिर्बलात्कारे कृते सति तु जायते ॥ ८ ॥  
उभयोः सदृशं प्रेम यदि पार्थिवसत्तम ।  
तदा वै सुखसम्पत्तिरुभयोरुपजायते ॥ ९ ॥  
तस्माद्‌भावमिमं मुञ्च परदाराभिमर्शने ।  
सद्‌भावं कुरु देवेन्द्र पदं प्राप्तोऽस्यनुत्तमम् ॥ १० ॥  
ऋद्धिक्षयस्तु पापेन पुण्येनातिविवर्धनम् ।  
तस्मात्पापं परित्यज्य सन्मतिं कुरु पार्थिव ॥ ११ ॥  
नहुष उवाच  
गौतमस्य यदा भुक्ता दाराः शक्रेण देवताः ।  
वाचस्पतेस्तु सोमेन क्व यूयं संस्थितास्तदा ॥ १२ ॥  
परोपदेशे कुशला प्रभवन्ति नराः किल ।  
कर्ता चैवोपदेष्टा च दुर्लभः पुरुषो भवेत् ॥ १३ ॥  
मामागच्छतु सा देवी हितं स्यादद्‌भुतं हि वः ।  
एतस्याः परमं देवाः सुखमेव भविष्यति ॥ १४ ॥  
अन्यथा न हि तुष्येऽहं सत्यमेतद्‌ब्रवीमि वः ।  
विनयाद्वा बलाद्वापि तामाशु प्रापयन्त्विह ॥ १५ ॥  
इति तस्य वचः श्रुत्वा देवाश्च मुनयस्तथा ।  
तमूचुश्चातिसन्त्रस्ता नहुषं मदनातुरम् ॥ १६ ॥  
इन्द्राणीमानयिष्यामः सामपूर्वं तवान्तिकम् ।  
इत्युक्त्वा ते तदा जग्मुर्बृहस्पतिनिकेतनम् ॥ १७ ॥  
व्यास उवाच  
ते गत्वाङ्‌गिरसः पुत्रं प्रोचुः प्राञ्जलयः सुराः ।  
जानीमः शरणं प्राप्तामिन्द्राणीं तव वेश्मनि ॥ १८ ॥  
सा देया नहुषायाद्य वासवोऽसौ कृतो यतः ।  
वृणोत्वियं वरारोहा पतित्वे वरवर्णिनी ॥ १९ ॥  
बृहस्पतिः सुरानाह तच्छ्रुत्वा दारुणं वचः ।  
नाहं त्यक्ष्ये तु पौलोमीं सतीं च शरणागताम् ॥ २० ॥  
देवा ऊचुः  
उपायोऽन्यः प्रकर्तव्यो येन सोऽद्य प्रसीदति ।  
अन्यथा कोपसंयुक्तो दुराराध्यो भविष्यति ॥ २१ ॥  
गुरुरुवाच  
तत्र गत्वा शची भूपं प्रलोभ्य वचसा भृशम् ।  
करोतु समयं बाला पतिं ज्ञात्वा मृतं भजे ॥ २२ ॥  
इन्द्रे जीवति मे कान्ते कथमन्यं करोम्यहम् ।  
अन्वेषणार्थं गन्तव्यं मया तस्य महात्मनः ॥ २३ ॥  
इति सा समयं कृत्वा वञ्चयित्वा च भूपतिम् ।  
भर्तुरानयने यत्नं करोतु मम वाक्यतः ॥ २४ ॥  
इति सञ्चिन्त्य मे सर्वे बृहस्पतिपुरोगमाः ।  
नहुषं सहिता जग्मुरिन्द्रपत्न्या दिवौकसः ॥ २५ ॥  
तानागतान्ममीक्ष्याह तदा कृत्रिमवासवः ।  
जहर्ष च मुदायुक्तस्तां वीक्ष्य मुदितोऽब्रवीत् ॥ २६ ॥  
अद्यास्मि वासवः कान्ते भज मां चारुलोचने ।  
पतित्वे सर्वलोकस्य पूज्योऽहं विहितः सुरैः ॥ २७ ॥  
इत्युक्ता सा नृपं प्राह वेपमाना त्रपायुता ।  
वरमिच्छाम्यहं राजंस्त्वत्तः प्राप्तं सुरेश्वर ॥ २८ ॥  
किञ्चित्कालं प्रतीक्षस्व यावत्कुर्वे विनिर्णयम् ।  
इन्द्रोऽस्तीति न वास्तीति सन्देहो मे हृदि स्थितः ॥ २९ ॥  
ततस्त्वां समुपस्थास्ये कृत्वा निश्चयमात्मनि ।  
तावत्क्षमस्व राजेन्द्र सत्यमेतद्‌ब्रवीमि ते ॥ ३० ॥  
न हि विज्ञायते शक्रो नष्टः किं वा क्व वा गतः ।  
एवमुक्तः स चेन्द्राण्या नहुषः प्रीतिमानभूत् ॥ ३१ ॥  
व्यसर्जयत्स तां देवीं तथेत्युक्त्वा मुदान्वितः ।  
सा विसृष्टा नृपेणाशु गत्वा प्राह सुरान्सती ॥ ३२ ॥  
इन्द्रस्यागमने यत्नं कुरुताद्य कृतोद्यमाः ।  
श्रुत्वा तद्वचनं देवा इन्द्राण्या रसवच्छुचि ॥ ३३ ॥  
मन्त्रयामासुरेकाग्राः शक्रार्थं नृपसत्तम ।  
ते गत्वा वैष्णवं धाम तुष्टुवुः परमेश्वरम् ॥ ३४ ॥  
आदिदेवं जगन्नाथं शरणागतवत्सलम् ।  
ऊचुश्चैनं समुद्विग्ना वाक्यं वाक्यविशारदाः ॥ ३५ ॥  
देवदेव सुरपतिर्ब्रह्महत्याप्रपीडितः ।
अदृश्यः सर्वभूतानां क्वापि तिष्ठति वासवः ॥ ३६ ॥  
त्वद्धिया निहते विप्रे ब्रह्महत्या कुतः प्रभो ।  
त्वं गतिस्तस्य भगवन्नस्माकं च तथैव हि ॥ ३७ ॥  
त्राहि नः परमापन्नान्मोक्षं तस्य विनिर्दिश ।  
देवानां वचनं श्रुत्वा कातरं विष्णुरब्रवीत् ॥ ३८ ॥  
यजतामश्वमेधेन शक्रपापनिवृत्तये ।  
पुण्येन हयमेधेन पावितः पाकशासनः ॥ ३९ ॥  
पुनरेष्यति देवानामिन्द्रत्वमकुतोभयः ।  
हयमेधेन सन्तुष्टा देवी श्रीजगदम्बिका ॥ ४० ॥  
ब्रह्महत्यादिपापानि नाशयिष्यत्यसंशयम् ।  
यस्याः स्मरणमात्रेण पापजालं विनश्यति ॥ ४१ ॥  
किं पुनर्वाजिमेधेन तत्प्रीत्यर्थं कृतेन च ।  
इन्द्राणी कुरुतान्नित्यं भगवत्याः प्रपूजनम् ॥ ४२ ॥  
आराधनं शिवायास्तु सुखकारि भविष्यति ।  
नहुषोऽपि जगन्मातुर्मायया मोहितः किल ॥ ४३ ॥  
विनाशं स्वकृतेनाशु गमिष्यत्येनसा सुराः ।  
पावितश्चाश्वमेधेन तुराषाडपि वैभवम् ॥ ४४ ॥  
प्राप्स्यत्यचिरकालेन स्वमासनमनुत्तमम् ।  
ते तु श्रुत्वा शुभां वाणीं विष्णोरमिततेजसः ॥ ४५ ॥  
जग्मुस्तं देशमनिशं यत्रास्ते पाकशासनः ।  
तमाश्वास्य सुराः शक्रं बृहस्पतिपुरोगमाः ॥ ४६ ॥  
कारयामासुरखिलं हयमेधं महाक्रतुम् ।  
विभज्य ब्रह्महत्यां तु वृक्षेषु च नदीषु च ॥ ४७ ॥  
पर्वतेषु पृथिव्यां च स्त्रीषु चैवाक्षिपद्विभुः ।  
तां विसृज्य च भूतेषु विपापः पाकशासनः ॥ ४८ ॥  
विज्वरः समभूद्‌भूयः कालाकाङ्क्षी स्थितो जले ।  
अदृश्यः सर्वभूतानां पद्मनाले व्यतिष्ठत ॥ ४९ ॥  
देवास्तु निर्गताः स्थाने कृत्वा कार्यं तदद्‌भुतम् ।  
पौलोमी तु गुरुं प्राह दुःखिता विरहाकुला ॥ ५० ॥  
कृतयज्ञोऽपि मे भर्ता किमदृश्यः पुरन्दरः ।  
कथं द्रक्ष्ये प्रियं स्वामिंस्तमुपायं वदस्व मे ॥ ५१ ॥  
बृहस्पतिरुवाच  
त्वमाराधय पौलोमि देवीं भगवतीं शिवाम् ।  
दर्शयिष्यति ते नाथं देवी विगतकल्मषम् ॥ ५२ ॥  
आराधिता जगद्धात्री नहुषं वारयिष्यति ।  
मोहयित्वा नृपं स्थानात्पातयिष्यति चाम्बिका ॥ ५३ ॥  
इत्युक्ता सा तदा तेन पुलोमतनया नृप ।  
जग्राह मन्त्रं विधिवद्‌गुरोर्देव्याः ससाधनम् ॥ ५४ ॥  
विद्यां प्राप्य गुरोर्देवी देवीं श्रीभुवनेश्वरीम् ।  
सम्यगाराधयामास बलिपुष्पार्चनैः शुभै ॥ ५५ ॥  
त्यक्तान्यभोगसम्भारा तापसीवेषधारिणी ।  
चकार पूजनं देव्याः प्रियदर्शनलालसा ॥ ५६ ॥  
कालेन कियता तुष्टा प्रत्यक्षं दर्शनं ददौ ।  
सौम्यरूपधरा देवी वरदा हंसवाहिनी ॥ ५७ ॥  
सूर्यकोटिप्रतीकाशा चन्द्रकोटिसुशीतला ।  
विद्युत्कोटिसमानाभा चतुर्वेदसमन्विता ॥ ५८ ॥  
पाशाङ्कुशाभयवरान्दधती निजबाहुभिः ।  
आपादलम्बिनीं स्वच्छां मुक्तामालां च बिभ्रती ॥ ५९ ॥  
प्रसन्तस्मेरवदना लोचनत्रयभूषिता ।  
आब्रह्मकीटजननी करुणामृतसागरा ॥ ६० ॥  
अनन्तकोटिब्रह्माण्डनायिका परमेश्वरी ।  
सौम्यानन्तरसैर्युक्तस्तनद्वयविराजिता ॥ ६१ ॥  
सर्वेश्वरी च सर्वज्ञा कूटस्थाक्षररूपिणी ।  
तामुवाच प्रसन्ना सा शक्रपत्नीं कृतोद्यमाम् ॥ ६२ ॥  
मेघगम्भीरशब्देन मुदमाददती भृशम् ।  
देव्युवाच  
वरं वरय सुश्रोणि वाञ्छितं शक्रवल्लभे ॥ ६३ ॥  
ददाम्यद्य प्रसन्नास्मि पूजिता सुभृशं त्वया ।  
वरदाहं समायाता दर्शनं सहजं न मे ॥ ६४ ॥  
अनेककोटिजन्मोत्थपुण्यपुञ्जैर्हि लभ्यते ।  
इत्युक्ता सा तदा देवी तामाह प्रणता पुरः ॥ ६५ ॥  
शक्रपत्नी भगवतीं प्रसन्नां परमेश्वरीम् ।  
वाञ्छामि दर्शनं मातः पत्युः परमदुर्लभम् ॥ ६६ ॥  
नहुषाद्‌भयनाशं च स्वपदप्रापणं तथा ।  
देव्युवाच  
गच्छ त्वमनया दूत्या सार्धं श्रीमानसं सरः ॥ ६७ ॥  
यत्र मे मूर्तिरचला विश्वकामाभिधा मता ।  
तत्र पश्यसि शक्रं त्वं दुःखितं भयविह्वलम् ॥ ६८ ॥  
मोहयिष्यामि राजानं कालेन कियता पुनः ।  
स्वस्था भव विशालाक्षि करोमि तव चेप्सितम् ॥ ६९ ॥  
भ्रंशयिष्यामि भूपालं मोहितं त्रिदशासनात् ।  
व्यास उवाच  
देवीदूती तां गृहीत्वा शक्रपत्नीं त्वरान्विता ॥ ७० ॥  
प्रापयामास सान्निध्यं स्वपत्युः परमेश्वरीम् ।  
सा दृष्ट्वा तं पतिं बाला सुरेशं गुप्तसंस्थितम् ।  
मुदिताभूद्वरं वीक्ष्य बहुकालाभिवाञ्छितम् ॥ ७१ ॥  
इति श्रीमद्देवीभागवते महापुराणेऽष्टादशसाहस्र्या संहितायां  
षष्ठस्कन्धे इन्द्राण्या शक्रदर्शनं नामाष्टमोऽध्यायः ॥ ८ ॥
