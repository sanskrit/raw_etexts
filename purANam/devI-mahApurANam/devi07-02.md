ममाख्याहि महाभाग राज्ञां वंशं सुविस्तरम् ।  
सूर्यान्वयप्रसूतानां धर्मज्ञानां विशेषतः ॥ १ ॥  
शृणु भारत वक्ष्यामि रविवंशस्य विस्तरम् ।  
यथा श्रुतं मया पूर्वं नारदाद्‌ऋषिसत्तमात् ॥ २ ॥  
एकदा नारदः श्रीमान्सरस्वत्यास्तटे शुभे ।  
आजगामाश्रमे पुण्ये विचरन्स्वेच्छया मुनिः ॥ ३ ॥  
प्रणम्य शिरसा पादौ तस्याग्रे संस्थितस्तदा ।  
ततस्तस्यासनं दत्त्वा कृत्वार्हणमथादरात् ॥ ४ ॥  
विधिवत्पूजयित्वा तं उक्तवान्वचनं त्विदम् ।  
पावितोऽहं मुनिश्रेष्ठ पूज्यस्यागमनेन वै ॥ ५ ॥  
कथां कथय सर्वज्ञ राज्ञां चरितसंयुताम् ।  
राजानो ये समाख्याताः सप्तमेऽस्मिन्मनोः कुले ॥ ६ ॥  
तेषामुत्पत्तिरतुला चरितं परमाद्‌भुतम् ।  
श्रोतुकामोऽस्म्यहं ब्रह्मन् सूर्यवंशस्य विस्तरम् ॥ ७ ॥  
समाख्याहि मुनिश्रेष्ठ समासव्यासपूर्वकम् ।  
इति पृष्टो मया राजन्नारदः परमार्थवित् ॥ ८ ॥  
उवाच प्रहसन्प्रीतः समाभाष्य मुदान्वयम् ।  
नारद उवाच -  
शृणु सत्यवतीसूनो राज्ञां वंशमनुत्तमम् ॥ ९ ॥  
पावनं कर्णसुखदं धर्मज्ञानादिभिर्युतम् ।  
ब्रह्मा पूर्वं जगत्कर्ता नाभिपङ्कजसम्भवः ॥ १० ॥  
विष्णोरिति पुराणेषु प्रसिद्धः परिकीर्तितः ।  
सर्वज्ञः सर्वकर्तासौ स्वयम्भूः सर्वशक्तिमान् ॥ ११ ॥  
तपस्तप्त्वा स विश्वात्मा वर्षाणामयुतं पुरा ।  
सृष्टिकामः शिवां ध्यात्वा प्राप्य शक्तिमनुत्तमाम् ॥ १२ ॥  
पुत्रानुत्पदयामास मानसाञ्छुभलक्षणान् ।  
मरीचिः प्रथिस्तेषामभवत्सृष्टिकर्मणि ॥ १३ ॥  
तस्य पुत्रोऽतिविख्यातः कश्यपः सर्वसम्मतः ।  
त्रयोदशैव तस्यासन्भार्या दक्षसुताः किल ॥ १४ ॥  
देवाः सर्वे समुत्पन्ना दैत्या यक्षाश्च पन्नगाः ।  
पशवः पक्षिणश्चैव तस्मात्सृष्टिस्तु काश्यपी ॥ १५ ॥  
देवानां प्रथितः सूर्यो विवस्वान्नाम तस्य तु ।  
तस्य पुत्रः स विख्यातो वैवस्वतमनुर्नृपः ॥ १६ ॥  
तस्य पुत्रस्तथेक्ष्वाकुः सूर्यवंशविवर्धनः ।  
नवाभवन्सुतास्तस्य मनोरिक्ष्वाकुपूर्वजाः ॥ १७ ॥  
तेषां नामानि राजेन्द्र शृणुष्वैकमनाः पुनः ।  
इक्ष्वाकुरथ नाभागो धृष्टः शर्यातिरेव च ॥ १८ ॥  
नरिष्यन्तस्तथा प्रांशुर्नृगो दिष्टश्च सप्तमः ।  
करूषश्च पृषध्रश्च नवैते मानवाः स्मृताः ॥ १९ ॥  
इक्ष्वाकुस्तु मनोः पुत्रः प्रथमः समजायत ।  
तस्य पुत्रशतं चासीज्ज्येष्ठो विकुक्षिरात्मवान् ॥ २० ॥  
नवानां वंशविस्तारं संक्षेपेण निशामय ।  
शूराणां मनुपुत्राणां मनोरन्तरजन्मनाम् ॥ २१ ॥  
नाभागस्य तु पुत्रोऽभूदम्बरीषः प्रतापवान् ।  
धर्मज्ञः सत्यसन्धश्च प्रजापालनतत्परः ॥ २२ ॥  
धृष्टात्तु धार्ष्टकं क्षत्रं ब्रह्मभूतमजायत ।  
संग्रामकातरं सम्यग्ब्रह्मकर्मरतं तथा ॥ २३ ॥  
शर्यातेस्तनयश्चाभूदानर्तो नाम विश्रुतः ।  
सुकन्या च तथा पुत्री रूपलावण्यसंयुता ॥ २४ ॥  
च्यवनाय सुता दत्ता राज्ञाप्यन्धाय सुन्दरी ।  
मुनिः सुलोचनो जातस्तस्याः शीलगुणेन ह ॥ २५ ॥  
विहितो रविपुत्राभ्यामश्विभ्यामिति नः श्रुतम् ।  
जनमेजय उवाच  
सन्देहोऽयं महान् ब्रह्मन् कथायां कथितस्त्वया ॥ २६ ॥  
यद्‌राजा मुनयेऽन्धाय दत्ता पुत्री सुलोचना ।  
कुरूपा गुणहीना वा नारी लक्षणवर्जिता ॥ २७ ॥  
पुत्री यदा भवेद्‌राजा तदान्धाय प्रयच्छति ।  
ज्ञात्वान्धं सुमुखीं कस्माद्दत्तवान्नृपसत्तमः ॥ २८ ॥  
कारणं ब्रूहि मे ब्रह्मन्ननुग्राह्योऽस्मि सर्वदा ।  
सूत उवाच -  
इति राज्ञो वचः श्रुत्वा परीक्षितसुतस्य वै ॥ २९ ॥  
द्वैपायनः प्रसन्नात्मा तमुवाच हसन्निव ।  
व्यास उवाच -  
वैवस्वतसुतः श्रीमाञ्छर्यातिर्नाम पार्थिवः ॥ ३० ॥  
तस्य स्त्रीणां सहस्राणि चत्वार्यासन्परिग्रहाः ।  
राजपुत्र्यः सरूपाश्च सर्वलक्षणसंयुताः ॥ ३१ ॥
पत्न्यः प्रेमयुताः सर्वाः प्रिया राज्ञः सुसम्मताः ।  
एका पुत्री तु तासां वै सुकन्या नाम सुन्दरी ॥ ३२ ॥  
पितुः प्रिया च मातॄणां सर्वासां चारुहासिनी ।  
नगरान्नातिदूरेऽभूत्सरो मानससन्निभम् ॥ ३३ ॥  
बद्धसोपानमार्गं च स्वच्छपानीयपूरितम् ।  
हंसकारण्डवाकीर्णं चक्रवाकोपशोभितम् ॥ ३४ ॥  
दात्यूहसारसाकीर्णं सर्वपक्षिगणावृतम् ।  
पञ्चधाकमलोपेतं चञ्चरीकसुसेवितम् ॥ ३५ ॥  
पार्श्वतश्च द्रुमाकीर्णं वेष्टितं पादपैः शुभैः ।  
सालैस्तमालैः सरलैः पुन्नागाशोकमण्डितम् ॥ ३६ ॥  
वटाश्वत्थकदम्बैश्च कदलीखण्डराजितम् ।  
जम्बीरैर्बीजपूरैश्च खर्जूरैः पनसैस्तथा ॥ ३७ ॥  
क्रमुकैर्नारिकेलैश्च केतकैः काञ्चनद्रुमैः ।  
यूथिकाजालकैः शुभ्रैः संवृतं मल्लिकागणैः ॥ ३८ ॥  
जम्ब्वाम्रतिन्तिणीभिश्च करञ्जकुटजावृतम् ।  
पलाशनिम्बखदिरबिल्वामलकमण्डितम् ॥ ३९ ॥  
बभूव कोकिलारावः केकास्वनविराजितम् ।  
तत्समीपे शुभे देशे पादपानां गणावृते ॥ ४० ॥  
भार्गवश्च्यवनः शान्तस्तापसः संस्थितो मुनिः ।  
ज्ञात्वासौ विजनं स्थानं तपस्तेपे समाहितः ॥ ४१ ॥  
कृत्वा दृढासनं मौनमाधाय जितमारुतः ।  
इन्द्रियाणि च संयम्य त्यक्ताहारस्तपोनिधिः ॥ ४२ ॥  
जलपानादिरहितो ध्यायन्नास्ते पराम्बिकाम् ।  
सवल्मीकोऽभवद्राजल्लँताभिः परिवेष्टितः ॥ ४३ ॥  
कालेन महता राजन् समाकीर्णः पिपीलिकैः ।  
तथा स संवृतो धीमान्मृत्पिण्ड इव सर्वतः ॥ ४४ ॥  
कदाचित्स महीपालः कामिनीगणसंवृतः ।  
आजगाम सरो राजन् विहर्तुमिदमुत्तमम् ॥ ४५ ॥  
शर्यातिः सुन्दरीवृन्दसंयुतः सलिलेऽमले ।  
क्रीडासक्तो महीपालो बभूव कमलाकरे ॥ ४६ ॥  
सुकन्या वनमासाद्य विजहार सखीवृता ।  
सुमनांसि विचिन्वन्ती चञ्चला चञ्चलोपमा ॥ ४७ ॥  
सर्वाभरणसंयुक्ता रणच्चरणनूपुरा ।  
चंक्रममाणा वल्मीकं च्यवनस्य समासदत् ॥ ४८ ॥  
क्रीडासक्तोपविष्टा सा वल्मीकस्य समीपतः ।  
ददर्श चास्य रन्ध्रे वै खद्योत इव ज्योतिषी ॥ ४९ ॥  
किमेतदिति सञ्चिन्त्य समुद्धर्तुं मनो दधे ।  
गृहीत्वा कण्टकं तीक्ष्णं त्वरमाणा कृशोदरी ॥ ५० ॥  
सा दृष्टा मुनिना बाला समीपस्था कृतोद्यमा ।  
विचरन्ती सुकेशान्ता मन्मथस्येव कामिनी ॥ ५१ ॥  
तां वीक्ष्य सुदतीं तत्र क्षामकण्ठस्तपोनिधिः ।  
तामभाषत कल्याणीं किमेतदिति भार्गवः ॥ ५२ ॥  
दूरं गच्छ विशालाक्षि तापसोऽहं वरानने ।  
मा भिन्दस्वाद्य वल्मीकं कण्टकेन कृशोदरि ॥ ५३ ॥  
तेनेदं प्रोच्यमानापि सा चास्य न शृणोति वै ।  
किमु खल्विदमित्युक्त्वा निर्बिभेदास्य लोचने ॥ ५४ ॥  
दैवेन नोदिता भित्त्वा जगाम नृपकन्यका ।  
क्रीडन्ती शङ्कमाना सा किं कृतं तु मयेति च ॥ ५५ ॥  
चुक्रोध स तथा विद्धनेत्रः परममन्युमान् ।  
वेदनाभ्यर्दितः कामं परितापं जगाम ह ॥ ५६ ॥  
शकृन्मूत्रनिरोधोऽभूत्सैनिकानां तु तत्क्षणात् ।  
विशेषेण तु भूपस्य सामात्यस्य समन्ततः ॥ ५७ ॥  
गजोष्ट्रतुरगाणां च सर्वेषां प्राणिनां तदा ।  
ततो रुद्धे शकृन्मूत्रे शर्यातिर्दुःखितोऽभवत् ॥ ५८ ॥  
सैनिकैः कथितं तस्मै शकृन्मूत्रनिरोधनम् ।  
चिन्तयामास भूपालः कारणं दुःखसम्भवे ॥ ५९ ॥  
विचिन्त्याह ततो राजा सैनिकान्स्वजनांस्तथा ।  
गृहमागत्य चिन्तार्तः केनेदं दुष्कृतं कृतम् ॥ ६० ॥  
सरसः पश्चिमे भागे वनमध्ये महातपाः ।  
च्यवनस्तापसस्तत्र तपश्चरति दुश्चरम् ॥ ६१ ॥  
केनाप्यपकृतं तत्र तापसेऽग्निसमप्रभे ।  
तस्मात्पीडा समुत्पन्ना सर्वेषामिति निश्चयः ॥ ६२ ॥  
तपोवृद्धस्य वृद्धस्य वरिष्ठस्य विशेषतः ।  
केनाप्यपकृतं मन्ये भार्गवस्य महात्मनः ॥ ६३ ॥  
ज्ञातं वा यदि वाज्ञातं तस्येदं फलमुत्तमम् ।  
कैश्च दुष्टैः कृतं तस्य हेलनं तापसस्य ह ॥ ६४ ॥  
इति पृष्टास्तमूचुस्ते सैनिका वेदनार्दिताः ।  
मनोवाक्कायनितं न विद्मोऽपकृतं वयम् ॥ ६५ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
सप्तमस्कन्धे शर्यातिराजवर्णनं नाम द्वितीयोऽध्यायः ॥ २ ॥
