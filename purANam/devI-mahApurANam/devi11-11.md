नारद उवाच  
त्रिविधत्वं कथं चास्य भस्मनः परिकीर्तितम् ।  
एतत्कथय मे देव महत्कौतूहलं मम ॥ १ ॥  
श्रीनारायण उवाच  
त्रिविधत्वं प्रवक्ष्यामि देवर्षे भस्मनः शृणु ।  
महापापक्षयकरं महाकीर्तिकरं परम् ॥ २ ॥  
गोमयं योनिसम्बद्धं तद्धस्तेनैव गृह्यते ।  
ब्राह्मैर्मन्त्रैस्तु सन्दग्धं तच्छान्तिकृदिहोच्यते ॥ ३ ॥  
सावधानस्तु गृह्णीयान्नरो वै गोमयं तु यत् ।  
अन्तरिक्षे गृहीत्वा तत्षडङ्‌गेन दहेदतः ॥ ४ ॥  
पौष्टिकं तत्समाख्यातं कामदं च ततः शृणु ।  
प्रासादेन दहेदेतत्कामदं भस्म कीर्तितम् ॥ ५ ॥  
प्रातरुत्थाय देवर्षे भस्मव्रतपरः शुचिः ।  
गवां गोष्ठेषु गत्वा तु नमस्कृत्य तु गोकुलम् ॥ ६ ॥  
गवां वर्णानुरूपाणां गृह्णीयाद्‌गोमयं शुभम् ।  
ब्राह्मणस्य च गौः श्वेता रक्ता गौः क्षत्रियस्य च ॥ ७ ॥  
पीतवर्णा तु वैश्यस्य कृष्णा शूद्रस्य कथ्यते ।  
पौर्णमास्याममावास्यामष्टम्यां वा विशुद्धधीः ॥ ८ ॥  
प्रासादेन तु मन्त्रेण गृहीत्वा गोमयं शुभम् ।  
हृदयेन तु मन्त्रेण पिण्डीकृत्य तु गोमयम् ॥ ९ ॥  
रविरश्मिसुसन्तप्तं शुचौ देशे मनोहरे ।  
तुषेण वा बुसैर्वापि प्रासादेन तु निक्षिपेत् ॥ १० ॥  
अरण्युद्भवमग्निं वा श्रोत्रियागारजं तु वा ।  
तदग्नौ विन्यसेत्तं च शिवबीजेन मन्त्रतः ॥ ११ ॥  
गृह्णीयादथ तत्राग्निकुण्डाद्भस्म विचक्षणः ।  
नवपात्रं समादाय प्रासादेन तु निक्षिपेत् ॥ १२ ॥  
केतकी पाटली तद्वदुशीरं चन्दनं तथा ।  
नानासुगन्धिद्रव्याणि काश्मीरप्रभृतीनि च ॥ १३ ॥  
निक्षिपेत्तत्र पात्रे तु सद्योमन्त्रेण शुद्धधीः ।  
जलस्नानं पुरा कृत्वा भस्मस्नानमतः परम् ॥ १४ ॥
जलस्नाने त्वशक्तश्च भस्मस्नानं समाचरेत् ।  
प्रक्षाल्य पादौ हस्तौ च शिरश्चेशानमन्त्रतः ॥ १५ ॥  
समुद्धूल्य ततः पश्चादाननं तत्पुरुषेण तु ।  
अघोरेण तु हृदयं नाभिं वामेन तत्परम् ॥ १६ ॥  
सद्योमन्त्रेण सर्वाङ्‌गं समूद्धूल्य विचक्षणः ।  
पूर्ववस्त्रं परित्यज्य शुद्धवस्त्रं परिग्रहेत् ॥ १७ ॥  
प्रक्षाल्य पादौ हस्तौ च पश्चादाचमनं चरेत् ।  
भस्मनोद्धूलनाभावे त्रिपुण्ड्रं तु विधीयते ॥ १८ ॥  
मध्याह्नात्प्राग्जलैर्युक्तं परतो जलवर्जितम् ।  
तर्जन्यनामिकामध्यैस्त्रिपुण्ड्रं च समाचरेत् ॥ १९ ॥  
मूर्ध्नि चैव ललाटे च कर्णे कण्ठे तथैव च ।  
हृदये चैव बाह्वोश्च न्यासस्थानं हि चोच्यते ॥ २० ॥  
पञ्चाङ्‌गुलैर्न्यसेन्मूर्ध्नि प्रासादेन तु मन्त्रतः ।  
त्र्यङ्‌गुलैर्विन्यसेद्भाले शिरोमन्त्रेण देशिकः ॥ २१ ॥  
सद्येन दक्षिणे कर्णे वामदेवेन वामतः ।  
अघोरेण तु कण्ठे च मध्याङ्‌गुल्या स्पृशेद्‌बुधः ॥ २२ ॥  
हृदयं हृदयेनैव त्रिभिरङ्‌गुलिभिः स्पृशेत् ।  
विन्यसेद्दक्षिणे बाहौ शिखामन्त्रेण देशिकः ॥ २३ ॥  
वामबाहौ न्यसेद्धीमान्कवचेन त्रियङ्‌गुलैः ।  
मध्येन संस्पृशेन्नाभ्यामीशान इति मन्त्रतः ॥ २४ ॥  
ब्रह्मविष्णुमहेशानास्तिस्रो रेखा इति स्मृताः ।  
आद्यो ब्रह्मा ततो विष्णुस्तदूर्ध्वं तु महेश्वरः ॥ २५ ॥  
एकाङ्‌गुलेन न्यस्तं यदीश्वरस्तत्र देवता ।  
शिरोमध्ये त्वयं ब्रह्मा ईश्वरस्तु ललाटके ॥ २६ ॥  
कर्णयोरश्विनौ देवौ गणेशस्तु गले तथा ।  
क्षत्रियश्च तथा वैश्यः शूद्रश्चोद्धूलनं त्यजेत् ॥ २७ ॥  
सर्वेषामन्त्यजातीनां मन्त्रेण रहितं भवेत् ।  
(अदीक्षितं मनुष्याणामपि मन्त्रं विना भवेत्) ॥ २८ ॥
