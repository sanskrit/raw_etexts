व्यास उवाच -  
कदाचिदष्टकाश्राद्धे विकुक्षिं पृथिवीपतिः ।  
आज्ञापयदसंमूढो मांसमानय सत्वरम् ॥ १ ॥  
मेध्यं श्राद्धार्थमधुना वने गत्वा सूतादरात् ।  
उत्युक्तोऽसौ तथेत्याशु जगाम वनमस्त्रभृत् ॥ २ ॥  
गत्वा जघान बाणैः स वराहान्सूकरान्मृगान् ।  
शशांश्चापि परिश्रान्तो बभूवाथ बुभूक्षितः ॥ ३ ॥  
विस्मृता चाष्टका तस्य शशं चाददसौ वने ।  
शेषं निवेदयामास पित्रे मांसमनुत्तमम् ॥ ४ ॥  
प्रोक्षणाय समानीतं मांसं दृष्ट्वा गुरुस्तदा ।  
अनर्हमिति तज्ज्ञात्वा चुकोप मुनिसत्तमः ॥ ५ ॥  
भुक्तशेषं तु न श्राद्धे प्रोक्षणीयमिति स्थितिः ।  
राज्ञे निवेदयामास वसिष्ठः पाकदूषणम् ॥ ६ ॥  
पुत्रस्य कर्म तज्ज्ञात्वा भूपतिर्गुरुणोदितम् ।  
चुकोप विधिलोपात्तं देशान्निःसारयत्ततः ॥ ७ ॥  
शशाप इति विख्यातो नाम्ना जातो नृपात्मजः ।  
गतो वने शशादस्तु पितृकोपादसम्भ्रमः ॥ ८ ॥  
वन्येन वर्तयन्कालं नीतवान् धर्मतत्परः ।  
पितर्युपरते राज्यं प्राप्तं तेन महात्मना ॥ ९ ॥  
शशादस्त्वकरोद्‌राज्यमयोध्यायाः पतिः स्वयम् ।  
यज्ञाननेकशः पूर्णांश्चकार सरयूतटे ॥ १० ॥  
शशादस्याभवत्पुत्रः ककुत्स्थ इति विश्रुतः ।  
तस्यैव नामभेदाद्वै इन्द्रवाहः पुरञ्जयः ॥ ११ ॥  
जनमेजय उवाच -  
नामभेदः कथं जातो राजपुत्रस्य चानघ ।  
कारणं ब्रूहि मे सर्वं कर्मणा येन चाभवत् ॥ १२ ॥  
व्यास उवाच -  
शशादे स्वर्गते राजा ककुत्स्थ इति चाभवत् ।  
[राज्यं चकार धर्मज्ञः पितृपैतामहं बलात् ।]  
एतस्मिन्नन्तरे देवा दैत्यैः सर्वे पराजिताः ॥ १३ ॥  
जग्मुस्त्रिलोकाधिपतिं विष्णुं शरणमव्ययम् ।  
तान्प्रोवाच महाविष्णुस्तदा देवान्सनातनः ॥ १४ ॥  
विष्णुरुवाच -  
पार्ष्णिग्राहं महीपालं प्रार्थयन्तु शशादजम् ।  
स हनिष्यति वै दैत्यान्संग्रामे सुरसत्तमाः ॥ १५ ॥  
आगमिष्यति धर्मात्मा साहाय्यार्थं धनुर्धरः ।  
पराशक्तेः प्रसादेन सामर्थ्यं तस्य चातुलम् ॥ १६ ॥  
हरेः सुवचनाद्देवा ययुः सर्वे सवासवाः ।  
अयोध्यायां महाराज शशादतनयं प्रति ॥ १७ ॥  
तानागतान् सुरान् राजा पूजयामास धर्मतः ।  
पप्रच्छागमने राजा प्रयोजनमतन्द्रितः ॥ १८ ॥  
राजोवाच -  
धन्योऽहं पावितश्चास्मि जीवितं सफलं मम ।  
यदागत्य गृहे देवा ददुश्च दर्शनं महत् ॥ १९ ॥  
ब्रुवन्तु कृत्यं देवेशा दुःसाध्यमपि मानवैः ।  
करिष्यामि महत्कार्यं सर्वथा भवतां महत् ॥ २० ॥  
देवा ऊचुः -  
साहाय्यं कुरु राजेन्द्र सखा भव शचीपतेः ।  
संग्रामे जय दैत्येन्द्रान्दुर्जयांस्त्रिदशैरपि ॥ २१ ॥  
पराशक्तिप्रसादेन दुर्लभं नास्ति ते क्वचित् ।  
विष्णुना प्रेरिताश्चैवमागतास्तव सन्निधौ ॥ २२ ॥  
राजोवाच -  
पार्ष्णिग्राहो भवाम्यद्य देवानां सुरसत्तमाः ।  
इन्द्रो मे वाहनं तत्र भवेद्यदि सुराधिपः ॥ २३ ॥  
संग्रामं तु करिष्यामि दैत्यैर्देवकृतेऽधुना ।  
आरुह्येन्द्रं गमिष्यामि सत्यमेतद्‌ब्रवीम्यहम् ॥ २४ ॥  
तदोचुर्वासवं देवाः कर्तव्यं कार्यमद्‌भुतम् ।  
पत्रं भव नरेन्द्रस्य त्यक्त्वा लज्जां शचीपते ॥ २५ ॥  
लज्जमानस्तदा शक्रः प्रेरितो हरिणा भृशम् ।  
बभूव वृषभस्तूर्णं रुद्रस्येवापरो महान् ॥ २६ ॥  
तमारुरोह राजासौ संग्रामगमनाय वै ।  
स्थितः ककुदि येनास्य ककुत्स्थस्तेन चाभवत् ॥ २७ ॥  
इन्द्रो वाहः कृतो येन तेन नाम्नेन्द्रवाहकः ।  
पुरं जितं तु दैत्यानां तेनाभूच्च पुरञ्जयः ॥ २८ ॥  
जित्वा दैत्यान्महाबाहुर्धनं तेषां प्रदत्तवान् ।  
पप्रच्छ चैवं राजर्षेरिति सख्यं बभूव ह ॥ २९ ॥  
ककुत्स्थश्चातिविख्यातो नृपतिस्तस्य वंशजाः ।  
काकुत्स्था भुवि राजानो बभूवुर्बहुविश्रुताः ॥ ३० ॥
ककुत्स्थस्याभवत्पुत्रो धर्मपत्न्यां महाबलः ।  
अनेना विश्रुतस्तस्य पृथुः पुत्रश्च वीर्यवान् ॥ ३१ ॥  
विष्णोरंशः स्मृतः साक्षात्पराशक्तिपदार्चकः ।  
विश्वरन्धिस्तु विज्ञेयः पृथोः पुत्रो नराधिपः ॥ ३२ ॥  
चन्द्रस्तस्य सुतः श्रीमान् राजा वंशकरः स्मृतः ।  
तत्सुतो युवनाश्वस्तु तेजस्वी बलवत्तरः ॥ ३३ ॥  
शावन्तो युवनाश्वस्य जज्ञे परमधार्मिकः ।  
शावन्ती निर्मिता तेन पुरी शक्रपुरीसमा ॥ ३४ ॥  
बृहदश्वस्तु पुत्रोऽभूच्छावन्तस्य महात्मनः ।  
कुवलयाश्वः सुतस्तस्य बभूव पृथिवीपतिः ॥ ३५ ॥  
धुन्धुर्नामा हतो दैत्यस्तेनासौ पृथिवीतले ।  
धुन्धुमारेति विख्यातं नाम प्रापातिविश्रुतम् ॥ ३६ ॥  
पुत्रस्तस्य दृढाश्वस्तु पालयामास मेदिनीम् ।  
दृढाश्वस्य सुतः श्रीमान्हर्यश्व इति कीर्तितः ॥ ३७ ॥  
निकुम्भस्तत्सुतः प्रोक्तो बभूव पृथिवीपतिः ।  
बर्हणाश्वो निकुम्भस्य कुशाश्वस्तस्य वै सुतः ॥ ३८ ॥  
प्रसेनजित्कृशाश्वस्य बलवान्सत्यविक्रमः ।  
तस्य पुत्रो महाभागो यौवनाश्वेति विश्रुतः ॥ ३९ ॥  
यौवनाश्वसुतः श्रीमान्मान्धातेति महीपतिः ।  
अष्टोत्तरसहस्रं तु प्रासादा येन निर्मिताः ॥ ४० ॥  
भगवत्यास्तु तुष्ट्यर्थं महातीर्थेषु मानद ।  
मातृगर्भे न जातोऽसावुत्पन्नो जनकोदरे ॥ ४१ ॥  
निःसारितस्ततः पुत्रः कुक्षिं भित्त्वा पितुः पुनः ।  
राजोवाच -  
न श्रुतं न च दृष्टं वा भवता तदुदाहृतम् ॥ ४२ ॥  
असंभाव्यं महाभाग तस्य जन्म यथोदितम् ।  
विस्तरेण वदस्वाद्य मान्धातुर्जन्मकारणम् ॥ ४३ ॥  
राजोदरे यथोत्पन्नः पुत्रः सर्वाङ्गसुन्दरः ।  
व्यास उवाच -  
यौवनाश्वोऽनपत्योऽभूद्‌राजा परमधार्मिकः ॥ ४४ ॥  
भार्याणां च शतं तस्य बभूव नृपतेर्नृप ।  
राजा चिन्तापरः प्रायश्चिन्तयामास नित्यशः ॥ ४५ ॥  
अपत्यार्थे यौवनाश्वो दुःखितस्तु वनं गतः ।  
ऋषीणामाश्रमे पुण्ये निर्विण्णः स च पार्थिवः ॥ ४६ ॥  
मुमोच दुःखितः श्वासांस्तापसानां च पश्यताम् ।  
दृष्ट्वा तु दुःखितं विप्रा बभूवुश्च कृपालवः ॥ ४७ ॥  
तमूचुर्ब्राह्मणा राजन्कस्माच्छोचसि पार्थिव ।  
किं ते दुःखं महाराज ब्रूहि सत्यं मनोगतम् ॥ ४८ ॥  
प्रतीकारं करिष्यामो दुःखस्य तव सर्वथा ।  
यौवनाश्व उवाच -  
राज्यं धनं सदश्वाश्च वर्तन्ते मुनयो मम ॥ ४९ ॥  
भार्याणां च शतं शुद्धं वर्तते विशदप्रभम् ।  
नारातिस्त्रिषु लोकेषु कोऽप्यस्ति बलवान्मम ॥ ५० ॥  
आज्ञाकरास्तु सामन्ता वर्तन्ते मन्त्रिणस्तथा ।  
एकं सन्तानजं दुःखं नान्यत्पश्यामि तापसाः ॥ ५१ ॥  
अपुत्रस्य गतिर्नास्ति स्वर्गो नैव च नैव च ।  
तस्माच्छोचामि विप्रेन्द्राः सन्तानार्थं भृशं ततः ॥ ५२ ॥  
वेदशास्त्रार्थतत्त्वज्ञास्तापसाश्च कृतश्रमाः ।  
इष्टिं सन्तानकामस्य युक्तां ज्ञात्वा दिशन्तु मे ॥ ५३ ॥  
कुर्वन्तु मम कार्यं वै कृपा चेदस्ति तापसाः ।  
व्यास उवाच -  
तच्छ्रुत्वा वचनं राज्ञः कृपया पूर्णमानसाः ॥ ५४ ॥  
कारयामासुरव्यग्रास्तस्येष्टिमिन्द्रदेवताम् ।  
कलशः स्थापितस्तत्र जलपूर्णस्तु वाडवैः ॥ ५५ ॥  
मन्त्रितो वेदमन्त्रैश्च पुत्रार्थं तस्य भूपतेः ।  
राजा तद्यज्ञसदनं प्रविष्टस्तृषितो निशि ॥ ५६ ॥  
विप्रान्दृष्ट्वा शयानान्स पपौ मन्त्रजलं स्वयम् ।  
भार्यार्थं संस्कृतं विप्रैर्मन्त्रितं विधिनोद्‌धृतम् ॥ ५७ ॥  
पीतं राज्ञा तृषार्तेन तदज्ञानान्नृपोत्तम ।  
व्युदकं कलशं दृष्ट्वा तदा विप्रा विशङ्‌किताः ॥ ५८ ॥  
पप्रच्छुस्ते नृपं केन पीतं जलमिति द्विजाः ।  
राज्ञा पीतं विदित्वा ते ज्ञात्वा दैवबलं महत् ॥ ५९ ॥  
इष्टिं समापयामासुर्गतास्ते मुनयो गृहान् ।  
गर्भं दधार नृपतिस्ततो मन्त्रबलादथ ॥ ६० ॥  
ततः काले स उत्पन्नः कुक्षिं भित्त्वाऽस्य दक्षिणाम् ।  
पुत्रं निष्कासमायासुर्मन्त्रिणस्तस्य भूपतेः ॥ ६१ ॥  
देवानां कृपया तत्र न ममार महीपतिः ।  
कं धास्यति कुमारोऽयं मन्त्रिणश्चुक्रुशुर्भृशम् ॥ ६२ ॥  
तदेन्द्रो देशिनीं प्रादान्मां धातेत्यवदद्वचः ।  
सोऽभवद्‌बलवान् राजा मान्धाता पृथिवीपतिः ।  
तदुत्पत्तिस्तु भूपाल कथिता तव विस्तरात् ॥ ६३ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
सप्तमस्कन्धे मान्धातोत्पत्तिवर्णनं नाम नवमोऽध्यायः ॥ ९ ॥
