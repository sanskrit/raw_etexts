एतस्मिन्नन्तरे प्राप्तो विश्वामित्रो महातपाः ।  
अन्तकेन समः क्रुद्धो धनं स्वं याचितुं हृदा ॥ १ ॥  
तमालोक्य हरिश्चन्द्रः पपात भुवि मूर्च्छितः ।  
स वारिणा तमभ्युक्ष्य राजानमिदमब्रवीत् ॥ २ ॥  
उत्तिष्ठोत्तिष्ठ राजेन्द्र स्वां ददस्वेष्टदक्षिणाम् ।  
ऋणं धारयतां दुःखमहन्यहनि वर्धते ॥ ३ ॥  
आप्यायमानः स तदा हिमशीतेन वारिणा ।  
अवाप्य चेतनां राजा विश्वामित्रमवेक्ष्य च ॥ ४ ॥  
पुनर्मोहं समापेदे ह्यथ क्रोधं ययौ मुनिः  
समाश्वास्य च राजानं वाक्यमाह द्विजोत्तमः ॥ ५ ॥  
विश्वामित्र उवाच -  
दीयतां दक्षिणा सा मे यदि धैर्यमवेक्षसे ।  
सत्येनार्कः प्रतपति सत्ये तिष्ठति मेदिनी ॥ ६ ॥  
सत्ये प्रोक्तः परो धर्मः स्वर्गः सत्ये प्रतिष्ठितः ।  
अश्वमेधसहस्रं तु सत्यं च तुलया धृतम् ॥ ७ ॥  
अश्वमेधसहस्राद्धि सत्यमेकं विशिष्यते ।  
अथवा किं ममैतेन प्रोक्तेनास्ति प्रयोजनम् ॥ ८ ॥  
मदीयां दक्षिणां राजन्न दास्यति भवान्यदि ।  
अस्ताचलगते ह्यर्के शप्स्यामि त्वामतो ध्रुवम् ॥ ९ ॥  
इत्युक्त्वा स ययौ विप्रो राजा चासीद्‌भयातुरः ।  
दुःखीभूतोऽवनौ निःस्वो नृशंसमुनिनार्दितः ॥ १० ॥  
सूत उवाच -  
एतस्मिन्नन्तरे तत्र ब्राह्मणो वेदपारगः ।  
ब्राह्मणैर्बहुभिः सार्धं निर्ययौ स्वगृहाद्‌ बहिः ॥ ११ ॥  
ततो राज्ञी तु तं दृष्ट्वा आयान्तं तापसं स्थितम् ।  
उवाच वाक्यं राजानं धर्मार्थसहितं तदा ॥ १२ ॥  
त्रयाणामपि वर्णानां पिता ब्राह्मण उच्यते ।  
पितृद्रव्यं हि पुत्रेण ग्रहीतव्यं न संशयः ॥ १३ ॥  
तस्मादयं प्रार्थनीयो धनार्थमिति मे मतिः ।  
राजोवाच -  
नाहं प्रतिग्रहं काङ्क्षे क्षत्रियोऽहं सुमध्यमे ॥ १४ ॥
याचनं खलु विप्राणां क्षत्रियाणां न विद्यते ।  
गुरुर्हि विप्रो वर्णानां पूजनीयोऽस्ति सर्वदा ॥ १५ ॥  
तस्माद्‌ गुरुर्न याच्यः स्यात्क्षत्रियाणां विशेषतः ।  
यजनाध्ययनं दानं क्षत्रियस्य विधीयते ॥ १६ ॥  
शरणागतानामभयं प्रजानां प्रतिपालनम् ।  
न चाप्येवं तु वक्तव्यं देहीति कृपणं वचः ॥ १७ ॥  
ददामीत्येव मे देवि हृदये निहितं वचः ।  
अर्जितं कुत्रचिद्‌ द्रव्यं ब्राह्मणाय ददाम्यहम् ॥ १८ ॥  
पत्न्युवाच -  
कालः समविषमकरः परिभवसम्मानमानदः कालः ।  
कालः करोति पुरुषं दातारं याचितारं च ॥ १९ ॥  
विप्रेण विदुषा राजा क्रुद्धेनातिबलीयसा ।  
राज्यान्निरस्तः सौख्याच्च पश्य कालस्य चेष्टितम् ॥ २० ॥  
राजोवाच -  
असिना तीक्ष्णधारेण वरं जिह्वा द्विधा कृता ।  
न तु मानं परित्यज्य देहि देहीति भाषितम् ॥ २१ ॥  
क्षत्रियोऽहं महाभागे न याचे किञ्चिदप्यहम् ।  
ददामि वाहं नित्यं हि भुजवीर्यार्जितं धनम् ॥ २२ ॥  
पत्न्युवाच -  
यदि ते हि महाराज याचितुं न क्षमं मनः ।  
अहं तु न्यायतो दत्ता देवैरपि सवासवैः ॥ २३ ॥  
अहं शास्या च पत्या च रक्ष्या चैव महाद्युते ।  
मन्मौल्यं संगृहीत्वाथ गुर्वर्थं सम्प्रदीयताम् ॥ २४ ॥  
एतद्वाक्यमुपश्रुत्य हरिश्चन्द्रो महीपतिः ।  
कष्टं कष्टमिति प्रोच्य विललापातिदुःखितः ॥ २५ ॥  
भार्या च भूयः प्राहेदं क्रियतां वचनं मम ।  
विप्रशापाग्निदग्धत्वान्नीचत्वमुपयास्यसि ॥ २६ ॥  
न द्युतहेतोर्न च मद्यहेतो-  
     र्न राज्यहेतोर्न च भोगहेतोः ।  
ददस्व गुर्वर्थमतो मया त्वं  
     सत्यव्रतत्वं सफलं कुरुष्व ॥ २७ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
सप्तमस्कन्धे हरिश्चन्द्रोपाख्यानवर्णनं नाम एकविंशोऽध्यायः ॥ २१ ॥
