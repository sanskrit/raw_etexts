ऋषय ऊचुः  
भवता कथितं सूत महदाख्यानमुत्तमम् ।  
कृष्णस्य चरितं दिव्यं सर्वपातकनाशनम् ॥ १ ॥  
सन्देहोऽत्र महाभाग वासुदेवकथानके ।  
जायते नः प्रोच्यमाने विस्तरेण महामते ॥ २ ॥  
वने गत्वा तपस्तप्तं वासुदेवेन दुष्करम् ।  
विष्णोरंशावतारेण शिवस्याराधनं कृतम् ॥ ३ ॥  
वरप्रदानं देव्या च पार्वत्या यत्कृतं पुनः ।  
जगन्मातुश्च पूर्णायाः श्रीदेव्या अंशभूतया ॥ ४ ॥  
ईश्वरेणापि कृष्णेन कुतस्तौ सम्प्रपूजितौ ।  
न्यूनता वा किमस्त्वस्य तदेवं संशयो मम ॥ ५ ॥  
सूत उवाच  
शृणुध्वं कारणं तत्र मया व्यासश्रुतञ्च यत् ।  
प्रब्रवीमि महाभागाः कथां कृष्णगुणान्विताम् ॥ ६ ॥  
वृत्तान्तं व्यासतः श्रुत्वा वैराटीसुतजस्तदा ।  
पुनः पप्रच्छ मेधावी सन्देहं परमं गतः ॥ ७ ॥  
जनमेजय उवाच  
सम्यक्सत्यवतीसूनो श्रुतं परमकारणम् ।  
तथापि मनसो वृत्तिः संशयं न विमुञ्चति ॥ ८ ॥  
कृष्णेनाराधितः शम्भुस्तपस्तप्त्वातिदारुणम् ।  
विस्मयोऽयं महाभाग देवदेवेन विष्णुना ॥ ९ ॥  
यः सर्वात्मापि सर्वेशः सर्वसिद्धिप्रदः प्रभुः ।  
स कथं कृतवान्घोरं तपः प्राकृतवद्धरिः ॥ १० ॥  
जगत्कर्तुं क्षमः कृष्णस्तथा पालयितुं क्षमः ।  
संहर्तुमपि कस्मात्स दारुणं तप आचरत् ॥ ११ ॥  
व्यास उवाच  
सत्यमुक्तं त्वया राजन् वासुदेवो जनार्दनः ।  
क्षमः सर्वेषु कार्येषु देवानां दैत्यसूदनः ॥ १२ ॥  
तथापि मानुषं देहमाश्रितः परमेश्वरः ।  
कृतवान्मानुषान्भावान्वर्णाश्रमसमाश्रितान् ॥ १३ ॥  
वृद्धानां पूजनं चैव गुरुपादाभिवन्दनम् ।  
ब्राह्मणानां तथा सेवा देवताराधनं तथा ॥ १४ ॥  
शोके शोकाभियोगश्च हर्षे हर्षसमुन्नतिः ।  
दैन्यं नानापवादाश्च स्त्रीषु कामोपसेवनम् ॥ १५ ॥  
कामः क्रोधस्तथा लोभः काले काले भवन्ति हि ।  
तथा गुणमये देहे निर्गुणत्वं कथं भवेत् ॥ १६ ॥  
सौबलीशापजाद्दोषात्तथा ब्राह्मणशापजात् ।  
निधनं यादवानां तु कृष्णदेहस्य मोचनम् ॥ १७ ॥  
हरणं लुण्ठनं तद्वत्तत्पत्नीनां नराधिप ।  
अर्जुनस्यास्त्रमोक्षे च क्लीबत्वं तस्करेषु च ॥ १८ ॥  
अज्ञत्वं हरणे गेहात्तत्प्रद्युम्नानिरुद्धयोः ।  
एवं मानुषदेहेऽस्मिन्मानुषं खलु चेष्टितम् ॥ १९ ॥  
विष्णोरंशावतारेऽस्मिन्नारायणमुनेस्तथा ।  
अंशजे वासुदेवेऽत्र किं चित्रं शिवसेवने ॥ २० ॥  
स हि सर्वेश्वरो देवो विष्णोरपि च कारणम् ।  
सुषुप्तस्थाननाथः स विष्णुना च प्रपूजितः ॥ २१ ॥  
तदंशभूताः कृष्णाद्यास्तैः कथं न स पूज्यते ।  
अकारो भगवान्ब्रह्माप्युकारः स्याद्धरिः स्वयम् ॥ २२ ॥  
मकारो भगवान् रुद्रोऽप्यर्धमात्रा महेश्वरी ।  
उत्तरोत्तरभावेनाप्युत्तमत्वं स्मृतं बुधैः ॥ २३ ॥  
अतः सर्वेषु शास्त्रेषु देवी सर्वोत्तमा स्मृता ।  
अर्धमात्रास्थिता नित्या यानुच्चार्या विशेषतः ॥ २४ ॥  
विष्णोरप्यथिको रुद्रो विष्णुस्तु ब्रह्मणोऽधिकः ।  
तस्मान्न संशयः कार्यः कृष्णेन शिवपूजने ॥ २५ ॥  
इच्छया ब्रह्मणो वक्त्राद्वरदानार्थमुद्‌बभौ ।  
मूलरुद्रस्यांशभूतो रुद्रनामा द्वितीयकः ॥ २६ ॥  
सोऽपि पूज्योऽस्ति सर्वेषां मूलरुद्रस्य का कथा ।  
देवीतत्त्वस्य सान्निध्यादुत्तमत्वं स्मृतं शिवे ॥ २७ ॥  
अवतारा हरेरेवं प्रभवन्ति युगे युगे ।  
योगमायाप्रभावेण नात्र कार्या विचारणा ॥ २८ ॥  
या नेत्रपक्ष्मपरिसञ्चलनेन सम्य-  
     ग्‌विश्वं सृजत्यवति हन्ति निगूढभावा ।
सैषा करोति सततं द्रुहिणाच्युतेशान्  
     नानावतारकलने परिभूयमानान् ॥ २९ ॥  
सूतीगृहाद्‌व्रजनमप्यनया नियुक्तं  
     संगोपितश्च भवने पशुपालराज्ञः ।  
सम्प्रापितश्च मधुरां विनियोजितश्च  
     श्रीद्वारकाप्रणयने ननु भीतचित्तः ॥ ३० ॥  
निर्माय षोडशसहस्रशतार्धकास्ता  
     नार्योऽष्टसम्मततराः स्वकलासमुत्थाः ।  
तासां विलासवशगं तु विधाय कामं  
     दासीकृतो हि भगवाननयाप्यनन्तः ॥ ३१ ॥  
एकापि बन्धनविधौ युवती समर्था  
     पुंसो यथा सुदृढलोहमयं तु दाम ।  
किं नाम षोडशसहस्रशतार्धकाश्च  
     तं स्वीकृतं शुकमिवातिनिबन्धयन्ति ॥ ३२ ॥  
सात्राजितीवशगतेन मुदान्वितेन  
     प्राप्तं सुरेन्द्रभवनं हरिणा तदानीम् ।  
कृत्वा मृधं मघवता विहृतस्तरूणा-  
     मीशः प्रियासदनभूषणतां य आप ॥ ३३ ॥  
यो भीमजां हि हृतवाञ्छिशुपालकादी-  
     ञ्जित्वा विधिं निखिलधर्मकृतो विधित्सुः ।  
जग्राह तां निजबलेन च धर्मपत्नीं  
     कोऽसौ विधिः परकलत्रहृतौ विजातः ॥ ३४ ॥  
अहङ्कारवशः प्राणी करोति च शुभाशुभम् ।  
विमूढो मोहजालेन तत्कृतेनातिपातिना ॥ ३५ ॥  
अहङ्काराद्धि सञ्जातमिदं स्थावरजङ्गमम् ।  
मूलाद्धरिहरादीनामुग्रात्प्रकृतिसम्भवात् ॥ ३६ ॥  
अहङ्कारपरित्यक्तो यदा भवति पद्मजः ।  
तदा विमुक्तो भवति नोचेत्संसारकर्मकृत् ॥ ३७ ॥  
तन्मुक्तस्तु विमुक्तो हि बद्धस्तद्वशतां गतः ।  
न नारी न धनं गेहं न पुत्रा न सहोदराः ॥ ३८ ॥  
बन्धनं प्राणिनां राजन्नहङ्कारस्तु बन्धकः ।  
अहं कर्ता मया चेदं कृतं कार्यं बलीयसा ॥ ३९ ॥  
करिष्यामि करोम्येवं स्वयं बध्नाति प्राणभृत् ।  
कारणेन विना कार्यं न सम्भवति कर्हिचित् ॥ ४० ॥  
यथा न दृश्यते जातो मृत्पिण्डेन विना घटः ।  
विष्णुः पालयिता विश्वस्याहङ्कारसमन्वितः ॥ ४१ ॥  
अन्यथा सर्वदा चिन्ताम्बुधौ मग्नः कथं भवेत् ।  
अहङ्कारविमुक्तस्तु यदा भवति मानवः ॥ ४२ ॥  
अवतारप्रवाहेषु कथं मज्जेच्छुभाशयः ।  
मोहमूलमहङ्कारः संसारस्तत्समुद्‌भवः ॥ ४३ ॥  
अहङ्कारविहीनानां न मोहो न च संसृतिः ।  
त्रिविधः पुरुषः प्रोक्तः सात्त्विको राजसस्तथा ॥ ४४ ॥  
तामसस्तु महाराज ब्रह्मविष्णुशिवादिषु ।  
त्रिविधस्त्रिषु राजेन्द्र काजेशादिषु सर्वदा ॥ ४५ ॥  
अहङ्कारः सदा प्रोक्तो मुनिभिस्तत्त्वदर्शिभिः ।  
अहङ्कारेण तेनैव बद्धा एते न संशयः ॥ ४६ ॥  
मायाविमोहिता मन्दाः प्रवदन्ति मनीषिणः ।  
करोति स्वेच्छया विष्णुरवताराननेकशः ॥ ४७ ॥  
मन्दोऽपि दुःखगहने गर्भवासेऽतिसङ्कटे ।  
न करोति मतिं विद्वान्कथं कुर्यात्स चक्रभृत् ॥ ४८ ॥  
कौसल्यादेवकीगर्भे विष्ठामलसमाकुले ।  
स्वेच्छया प्रवदन्त्यद्धा गतो हि मधुसूदनः ॥ ४९ ॥  
वैकुण्ठसदनं त्यक्त्वा गर्भवासे सुखं नु किम् ।  
चिन्ताकोटिसमुत्थाने दुःखदे विषसम्मिते ॥ ५० ॥  
तपस्तप्त्वा क्रतून्कृत्वा दत्त्वा दानान्यनेकशः ।  
न वाञ्छन्ति यतो लोका गर्भवासं सुदुःखदम् ॥ ५१ ॥  
स कथं भगवान्विष्णुः स्ववशश्चेज्जनार्दनः ।  
गर्भवासरुचिर्भूयाद्‌भवेत्स्ववशता यदि ॥ ५२ ॥  
जानीहि त्वं महाराज योगमायावशे जगत् ।  
ब्रह्मादिस्तम्बपर्यन्तं देवमानुषतिर्यगम् ॥ ५३ ॥  
मायातन्त्रीनिबद्धा ये ब्रह्मविष्णुहरादयः ।  
भ्रमन्ति बन्धमायान्ति लीलया चोर्णनाभवत् ॥ ५४ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
पञ्चमस्कन्धे योगमायाप्रभाववर्णनं नाम प्रथमोऽध्यायः ॥ १ ॥
