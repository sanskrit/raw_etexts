व्यास उवाच  
प्रातर्नन्दगृहे जातः पुत्रजन्ममहोत्सवः ।  
किंवदन्त्यथ कंसेन श्रुता चारमुखादपि ॥ १ ॥  
जानाति वसुदेवस्य दारास्तत्र वसन्ति हि ।  
पशवो दासवर्गश्च सर्वे ते नन्दगोकुले ॥ २ ॥  
तेन शङ्कासमाविष्टो गोकुलं प्रति भारत ।  
नारदेनापि तत्सर्वं कथितं कारणं पुरा ॥ ३ ॥  
गोकुले ये च नन्दाद्यास्तत्पत्न्यश्च सुरांशजाः ।  
देवकीवसुदेवाद्याः सर्वे ते शत्रवः किल ॥ ४ ॥  
इति नारदवाक्येन बोधितोऽसौ कुलाधमः ।  
जातः कोपमना राजन् कंसः परमपापकृत् ॥ ५ ॥  
पूतना निहता तत्र कृष्णेनामिततेजसा ।  
बको वत्सासुरश्चापि धेनुकश्च महाबलः ॥ ६ ॥  
प्रलम्बो निहतस्तेन तथा गोवर्धनो धृतः ।  
श्रुत्वैतत्कर्म कंसस्तु मेने मरणमात्मनः ॥ ७ ॥  
तथा विनिहतः केशी ज्ञात्वा कंसोऽतिदुर्मनाः ।  
धनुर्यागमिषेणाशु तावानेतुं प्रचक्रमे ॥ ८ ॥  
अक्रूरं प्रेषयामास क्रूरः पापमतिस्तदा ।  
आनेतुं रामकृष्णौ च वधायामितविक्रमौ ॥ ९ ॥  
रथमारोप्य गोपालौ गोकुलाद्‌ गान्दिनीसुतः ।  
आगतो मथुरायां तु कंसादेशे स्थितः किल ॥ १० ॥  
तावागत्य तदा तत्र धनुर्भङ्गञ्च चक्रतुः ।  
हत्वाथ रजकं कामं गजं चाणूरमुष्टिकम् ॥ ११ ॥  
शलं च तोशलं चैव निजघान हरिस्तदा ।  
जघान कंसं देवेशः केशेष्वाकृष्य लीलया ॥ १२ ॥  
पितरौ मोचयित्वाथ गतदुःखौ चकार ह ।  
उग्रसेनाय राज्यं तद्ददावरिनिषूदनः ॥ १३ ॥  
वसुदेवस्तयोस्तत्र मौञ्जीबन्धनपूर्वकम् ।  
कारयामास विधिवद्‌ व्रतबन्धं महामनाः ॥ १४ ॥  
उपनीतौ तदा तौ तु गतौ सान्दीपनालयम् ।  
विद्याः सर्वाः समभ्यस्य मथुरामागतौ पुनः ॥ १५ ॥  
जातौ द्वादशवर्षीयौ कृतविद्यौ महाबलौ ।  
मथुरायां स्थितौ वीरौ सुतावानकदुन्दुभेः ॥ १६ ॥  
मागधस्तु जरासन्धो जामातृवधदुःखितः ।  
कृत्वा सैन्यसमाजं स मथुरामागतः पुरीम् ॥ १७ ॥  
स सप्तदशवारं तु कृष्णेन कृतबुद्धिना ।  
जितः संग्राममासाद्य मधुपुर्यां निवासिना ॥ १८ ॥  
पश्चाच्च प्रेरितस्तेन स कालयवनाभिधः ।  
सर्वम्लेच्छाधिपः शूरो यादवानां भयङ्करः ॥ १९ ॥  
श्रुत्वा यवनमायान्तं कृष्णः सर्वान् यदूत्तमान् ।  
आनाय्य च तथा राममुवाच मधुसूदनः ॥ २० ॥  
भयं नोऽत्र समुत्पन्नं जरासन्धान्महाबलात् ।  
किं कर्तव्यं महाभाग यवनः समुपैति वै ॥ २१ ॥  
प्राणत्राणं प्रकर्तव्यं त्यक्त्वा गेहं बलं धनम् ।  
सुखेन स्थीयते यत्र स देशः खलु पैतृकः ॥ २२ ॥  
सदोद्वेगकरः कामं किं कर्तव्यः कुलोचितः ।  
शैलसागरसान्निध्ये स्थातव्यं सुखमिच्छता ॥ २३ ॥  
यत्र वैरिभयं न स्यात्स्थातव्यं तत्र पण्डितैः ।  
शेषशय्यां समाश्रित्य हरिः स्वपिति सागरे ॥ २४ ॥  
तथैव च भयाद्‌भीतः कैलासे त्रिपुरार्दनः ।  
तस्मान्नात्रैव स्थातव्यमस्माभिः शत्रुतापितैः ॥ २५ ॥  
द्वारवत्यां गमिष्यामः सहिताः सर्व एव वै ।  
कथिता गरुडेनाद्य रम्या द्वारवती पुरी ॥ २६ ॥  
रैवताचलसानिध्ये सिन्धुकूले मनोहरा ।  
व्यास उवाच  
तच्छ्रुत्वा वचनं तथ्यं सर्वे यादवपुङ्गवाः ॥ २७ ॥  
गमनाय मतिं चक्रुः सकुटुम्बाः सवाहनाः ।  
शकटानि तथोष्ट्राश्च वाम्यश्च महिषास्तथा ॥ २८ ॥  
धनपूर्णानि कृत्वा ते निर्ययुर्नगराद्‌बहिः ।  
रामकृष्णौ पुरस्कृत्य सर्वे ते सपरिच्छदाः ॥ २९ ॥  
अग्रे कृत्वा प्रजाः सर्वाश्चेलुः सर्वे यदूत्तमाः ।  
कतिचिद्दिवसैः प्रापुः पुरीं द्वारवतीं किल ॥ ३० ॥  
शिल्पिभिः कारयामास जीर्णोद्धारं हि माधवः ।  
संस्थाप्य यादवांस्तत्र तावेतौ बलकेशवौ ॥ ३१ ॥  
तरसा मथुरामेत्य संस्थितौ निर्जनां पुरीम् ।  
तदा तत्रैव सम्प्राप्तो बलवान् यवनाधिपः ॥ ३२ ॥  
ज्ञात्वैनमागतं कृष्णो निर्ययौ नगराद्‌बहिः ।  
पदातिरग्रे तस्याभूद्यवनस्य जनार्दनः ॥ ३३ ॥  
पीताम्बरधरः श्रीमान्प्राहसन्मधुसूदनः ।  
तं दृष्ट्वा पुरतो यान्तं कृष्णं कमललोचनम् ॥ ३४ ॥  
यवनोऽपि पदातिः सन्पृष्ठतोऽनुगतः खलः ।  
प्रसुप्तो यत्र राजर्षिर्मुचुकुन्दो महाबलः ॥ ३५ ॥  
प्रययौ भगवांस्तत्र सकालयवनो हरिः ।  
तत्रैवान्तर्दधे विष्णुर्मुचुकुन्दं समीक्ष्य च ॥ ३६ ॥  
तत्रैव यवनः प्राप्तः सुप्तभूतमपश्यत ।  
मत्वा तं वासुदेवं स पादेनाताडयन्नृपम् ॥ ३७ ॥
प्रबुद्धः क्रोधरक्ताक्षस्तं ददाह महाबलः ।  
तं दग्ध्वा मुचुकुन्दोऽथ ददर्श कमलेक्षणम् ॥ ३८ ॥  
वासुदेवं सुदेवेशं प्रणम्य प्रस्थितो वनम् ।  
जगाम द्वारकां कृष्णो बलदेवसमन्वितः ॥ ३९ ॥  
उग्रसेनं नृपं कृत्वा विजहार यथारुचि ।  
अहरद्‌रुक्मिणी कामं शिशुपालस्वयंवरात् ॥ ४० ॥  
राक्षसेन विवाहेन चक्रे दारविधिं हरिः ।  
ततो जाम्बवतीं सत्यां मित्रविन्दाञ्च भामिनीम् ॥ ४१ ॥  
कालिन्दीं लक्षणां भद्रां तथा नाग्नजितीं शुभाम् ।  
पृथक्पृथक्समानीयाप्युपयेमे जनार्दनः ॥ ४२ ॥  
अष्टावेव महीपाल पत्न्यः परमशोभनाः ।  
प्रासूत रुक्मिणी पुत्रं प्रद्युम्नं चारुदर्शनम् ॥ ४३ ॥  
जातकर्मादिकं तस्य चकार मधुसूदनः ।  
हृतोऽसौ सूतिकागेहाच्छम्बरेण बलीयसा ॥ ४४ ॥  
नीतश्च स्वपुरीं बालो मायावत्यै समर्पितः ।  
वासुदेवो हृतं दृष्ट्वा पुत्रं शोकसमन्वितः ॥ ४५ ॥  
जगाम शरणं देवीं भक्तियुक्तेन चेतसा ।  
वृत्रासुरादयो दैत्या लीलयैव यया हताः ॥ ४६ ॥  
ततोऽसौ योगमायायाश्चकार परमां स्मृतिम् ।  
वचोभिः परमोदारैरक्षरैः स्तवनैः शुभैः ॥ ४७ ॥  
श्रीकृष्ण उवाच  
मातर्मयातितपसा परितोषिता त्वं  
     प्राग्जन्मनि प्रसुमनादिभिरर्चितासि ।  
धर्मात्मजेन बदरीवनखण्डमध्ये  
     किं विस्मृतो जननि ते त्वयि भक्तिभावः ॥ ४८ ॥  
सूतीगृहादपहृतः किमु बालको मे  
     केनापि दुष्टमनसाप्यथ कौतुकाद्वा ।  
मानापहारकरणाय ममाद्य नूनं  
     लज्जा तवाम्ब खलु भक्तजनस्य युक्ता ॥ ४९ ॥  
दुर्गो महानतितरां नगरी सुगुप्ता  
     तत्रापि मेऽस्ति सदनं किल मध्यभागे ।  
अन्तःपुरे च पिहितं ननु सूतिगेहं  
     बालो हृतः खलु तथापि ममैव दोषात् ॥ ५० ॥  
नाहं गतः परपुरं न च यादवाश्च  
     रक्षावतीव नगरी किल वीरवर्यैः ।  
माया तवैव जननि प्रकटप्रभावा  
     मे बालकः परिहृतः कुहकेन केन ॥ ५१ ॥  
नो वेद्म्यहं जननि ते चरितं सुगुप्तं  
     को वेद मन्दमतिरल्पविदेव देही ।  
क्वासौ गतो मम भटैर्न च वीक्षितो वा  
     हर्ताम्बिके जवनिका तव कल्पितेयम् ॥ ५२ ॥  
चित्रं न तेऽत्र पुरतो मम मातृगर्भो  
     नीतस्त्वयार्धसमये किल माययासौ ।  
यं रोहिणी हलधरं सुषुवे प्रसिद्धं  
     दूरे स्थिता पतिपरा मिथुनं विनापि ॥ ५३ ॥  
सृष्टिं करोषि जगतामनुपालनं च  
     नाशं तथैव पुनरप्यनिशं गुणैस्त्वम् ।  
को वेद तेऽम्ब चरितं दुरितान्तकारि  
     प्रायेण सर्वमखिलं विहितं त्वयैतत् ॥ ५४ ॥  
उत्पाद्य पुत्रजननप्रभवं प्रमोदं  
     दत्त्वा पुनर्विरहजं किल दुःखभारम् ।  
त्वं क्रीडसे सुललितैः खलु तैर्विहारै-  
     र्नो चेत्कथं मम सुताप्तिरतिर्वृथा स्यात् ॥ ५५ ॥  
मातास्य रोदिति भृशं कुररीव बाला  
     दुःखं तनोति मम सन्निधिगा सदैव ।  
कष्टं न वेत्सि ललितेऽप्रमितप्रभावे  
     मातस्त्वमेव शरणं भवपीडितानाम् ॥ ५६ ॥  
सीमा सुखस्य सुतजन्म तदीयनाशो  
     दुःखस्य देवि भवने विबुधा वदन्ति ।  
तत्किं करोमि जननि प्रथमे प्रनष्टे  
     पुत्रे ममाद्य हृदयं स्फुटतीव मातः ॥ ५७ ॥  
यज्ञं करोमि तव तुष्टिकरं व्रतं वा  
     दैवं च पूजनमथाखिलदुःखहा त्वम् ।  
मातः सुतोऽत्र यदि जीवति दर्शयाशु  
     त्वं वै क्षमा सकलशोकविनाशनाय ॥ ५८ ॥  
व्यास उवाच  
एवं स्तुता तदा देवी कृष्णेनाक्लिष्टकर्मणा ।  
प्रत्यक्षदर्शना भूत्वा तमुवाच जगद्‌गुरुम् ॥ ५९ ॥  
श्रीदेव्युवाच  
शोकं मा कुरु देवेश शापोऽयं ते पुरातनः ।  
तस्य योगेन पुत्रस्ते शम्बरेण हृतो बलात् ॥ ६० ॥  
अतस्ते षोडशे वर्षे हत्वा तं शम्बरं बलात् ।  
आगमिष्यति पुत्रस्ते मत्प्रसादान्न संशयः ॥ ६१ ॥  
व्यास उवाच  
इत्युक्त्वान्तर्दधे देवी चण्डिका चण्डविक्रमा ।  
भगवानपि पुत्रस्य शोकं त्यक्त्वाभवत्सुखी ॥ ६२ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
चतुर्थस्कन्धे देव्या कृष्णशोकापनोदनं नाम चतुर्विंशोऽध्यायः ॥ २४ ॥
