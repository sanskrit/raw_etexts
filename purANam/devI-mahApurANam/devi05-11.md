व्यास उवाच  
इति तस्य वचः श्रुत्वा महिषो मदविह्वलः ।  
मन्त्रिवृद्धान् समाहूय राजा वचनमब्रवीत् ॥ १ ॥  
राजोवाच  
मन्त्रिणः किं च कर्तव्यं विश्रब्धं ब्रूत मा चिरम् ।  
आगता देवविहिता मायेयं शाम्बरीव किम् ॥ २ ॥  
कार्येऽस्मिन्निपुणा यूयमुपायेषु विचक्षणाः ।  
सामादिषु च कर्तव्यः कोऽत्र मह्यं ब्रुवन्तु च ॥ ३ ॥  
मन्त्रिण ऊचुः  
सत्यं सदैव वक्तव्यं प्रियञ्च नृपसत्तम ।  
कार्यं हितकरं नूनं विचार्य विबुधैः किल ॥ ४ ॥  
सत्यं च हितकृद्‌राजन्प्रियं चाहितकृद्‌भवेत् ।  
यथौषधं नृणां लोके ह्यप्रियं रोगनाशनम् ॥ ५ ॥  
सत्यस्य श्रोता मन्ता च दुर्लभः पृथिवीपते ।  
वक्तापि दुर्लभः कामं बहवश्चाटुभाषकाः ॥ ६ ॥  
कथं ब्रूमोऽत्र नृपते विचारे गहने त्विह ।  
शुभं वाप्यशुभं वापि को वेत्ति भुवनत्रये ॥ ७ ॥  
राजोवाच  
स्वस्वमत्यनुसारेण ब्रुवन्त्वद्य पृथक्पृथक् ।  
येषां हि यादृशो भावस्तच्छ्रुत्वा चिन्तयाम्यहम् ॥ ८ ॥  
बहूनां मतमाज्ञाय विचार्य च पुनः पुनः ।  
यच्छ्रेयस्तद्धि कर्तव्यं कार्यं कार्यविचक्षणैः ॥ ९ ॥  
व्यास उवाच  
तस्यैवं वचनं श्रुत्वा विरूपाक्षो महाबलः ।  
उवाच तरसा वाक्यं रञ्जयन्पृथिवीपतिम् ॥ १० ॥  
विरूपाक्ष उवाच  
राजन्नारी वराकीयं सा ब्रूते मदगर्विता ।  
विभीषिकामात्रमिदं ज्ञातव्यं वचनं त्वया ॥ ११ ॥  
को बिभेति स्त्रियो वाक्यैर्दुरुक्तै रणदुर्मदैः ।  
अनृतं साहसं चेति जानन्नारीविचेष्टितम् ॥ १२ ॥  
जित्वा त्रिभुवनं राजन्नद्य कान्ताभयेन वै ।  
दीनत्वेऽप्ययशो नूनं वीरस्य भुवने भवेत् ॥ १३ ॥  
तस्माद्याम्यहमेकाकी युद्धाय चण्डिकां प्रति ।  
हनिष्ये तां महाराज निर्भयो भव साम्प्रतम् ॥ १४ ॥  
सेनावृतोऽहं गत्वा तां शस्त्रास्त्रैर्विविधैः किल ।  
निषूदयामि दुर्मर्षां चण्डिकां चण्डविक्रमाम् ॥ १५ ॥  
बद्ध्वा सर्पमयैः पाशैरानयिष्ये तवान्तिकम् ।  
वशगा तु सदा ते स्यात्पश्य राजन् बलं मम ॥ १६ ॥  
व्यास उवाच  
विरूपाक्षवचः श्रुत्वा दुर्धरो वाक्यमब्रवीत् ।  
सत्यमुक्तं वचो राजन् विरूपाक्षेण धीमता ॥ १७ ॥  
ममापि वचनं श्लक्ष्णं श्रोतव्यं धीमता त्वया ।  
कामातुरैषा सुदती लक्ष्यतेऽप्यनुमानतः ॥ १८ ॥  
भवत्येवंविधा कामं नायिका रूपगर्विता ।  
भीषयित्वा वरारोहा त्वां वशे कर्तुमिच्छति ॥ १९ ॥  
हावोऽयं मानिनीनां वै तं वेत्ति रसवित्तमः ।  
वक्रोक्तिरेषा कामिन्याः प्रियं प्रति परायणम् ॥ २० ॥  
वेत्ति कोऽपि नरः कामं कामशास्त्रविचक्षणः ।  
यदुक्तं नाम बाणैस्त्वा वधिष्ये रणमूर्धनि ॥ २१ ॥  
हेतुगर्भमिदं वाक्यं ज्ञातव्यं हेतुवित्तमैः ।  
बाणास्तु मानिनीनां वै कटाक्षा एव विश्रुताः ॥ २२ ॥  
पुष्पाञ्जलिमयाश्चान्ये व्यंग्यानि वचनानि च ।  
का शक्तिरन्यबाणानां प्रेरणे त्वयि पार्थिव ॥ २३ ॥  
तादृशीनां न सा शक्तिर्ब्रह्मविष्णुहरादिषु ।  
ययोक्तं नेत्रबाणैस्त्वां हनिष्ये मन्द पार्थिवम् ॥ २४ ॥  
विपरीतं परिज्ञातं तेनारसविदा किल ।  
पातयिष्यामि शय्यायां रणमय्यां पतिं तव ॥ २५ ॥  
विपरीतरतिकीडाभाषणं ज्ञेयमेव तत् ।  
करिष्ये विगतप्राणं यदुक्तं वचनं तया ॥ २६ ॥  
वीर्यं प्राणा इति प्रोक्तं तद्विहीनं न चान्यथा ।  
व्यंग्याधिक्येन वाक्येन वरयत्युत्तमा नृप ॥ २७ ॥  
तद्वै विचारतो ज्ञेयं रसग्रन्थविचक्षणैः ।  
इति ज्ञात्वा महाराज कर्तव्यं रससंयुतम् ॥ २८ ॥  
सामदानद्वयं तस्या नान्योपायोऽस्ति भूपते ।  
रुष्टा वा गर्विता वापि वशगा मानिनी भवेत् ॥ २९ ॥  
तादृशैर्मधुरैर्वाक्यैरानयिष्ये तवान्तिकम् ।  
किं बहूक्तेन मे राजन् कर्तव्या वशवर्तिनी ॥ ३० ॥  
गत्वा मयाधुनैवेयं किङ्करीव सदैव ते ।  
व्यास उवाव  
इत्थं निशम्य तद्वाक्यं ताम्रस्तत्त्वविचक्षणः ॥ ३१ ॥  
उवाच वचनं राजन्निशामय मयोदितम् ।  
हेतुमद्धर्मसहितं रसयुक्तं नयान्वितम् ॥ ३२ ॥
नैषा कामातुरा बाला नानुरक्ता विचक्षणा ।  
व्यंग्यानि नैव वाक्यानि तयोक्तानि तु मानद ॥ ३३ ॥  
चित्रमत्र महाबाहो यदेका वरवर्णिनी ।  
निरालम्बा समायाति चित्ररूपा मनोहरा ॥ ३४ ॥  
अष्टादशभुजा नारी न श्रुता न च वीक्षिता ।  
केनापि त्रिषु लोकेषु पराक्रमवती शुभा ॥ ३५ ॥  
आयुधान्यपि तावन्ति धृतानि बलवन्ति च ।  
विपरीतमिदं मन्ये सर्वं कालकृतं नृप ॥ ३६ ॥  
स्वप्नानि दुर्निमित्तानि मया दृष्टानि वै निशि ।  
तेन जानाम्यहं नूनं वैशसं समुपागतम् ॥ ३७ ॥  
कृष्णाम्बरधरा नारी रुदती च गृहाङ्गणे ।  
दृष्टा स्वप्नेऽप्युषःकाले चिन्तितव्यस्तदत्ययः ॥ ३८ ॥  
विकृताः पक्षिणो रात्रौ रोरुवन्ति गृहे गृहे ।  
उत्पाता विविधा राजन् प्रभवन्ति गृहे गृहे ॥ ३९ ॥  
तेन जानाम्यहं नूनं कारणं किञ्चिदेव हि ।  
यत्त्वां प्रार्थयते बाला युद्धाय कृतनिश्चया ॥ ४० ॥  
नैषास्ति मानुषी नो वा गान्धर्वी न तथासुरी ।  
देवैः कृतेयं ज्ञातव्या माया मोहकरी विभो ॥ ४१ ॥  
कातरत्वं न कर्तव्यं ममैतन्मतमित्यलम् ।  
कर्तव्यं सर्वथा युद्धं यद्‌भाव्यं तद्‌भविष्यति ॥ ४२ ॥  
को वेद दैवकर्तव्यं शुभं वाप्यशुभं तथा ।  
अवलम्ब्य धिया धैर्यं स्थातव्यं वै विचक्षणैः ॥ ४३ ॥  
जीवितं मरणं पुंसां दैवाधीनं नराधिप ।  
कोऽपि नैवान्यथा कर्तुं समर्थो भुवनत्रये ॥ ४४ ॥  
महिष उवाच  
गच्छ ताम्र महाभाग युद्धाय कृतनिश्चयः ।  
तामानय वरारोहां जित्वा धर्मेण मानिनीम् ॥ ४५ ॥  
न भवेद्वशगा नारी संग्रामे यदि सा तव ।  
हन्तव्या नान्यथा कामं माननीया प्रयत्नतः ॥ ४६ ॥  
वीरस्त्वमसि सर्वज्ञ कामशास्त्रविशारदः ।  
येन केनाप्युपायेन जेतव्या वरवर्णिनी ॥ ४७ ॥  
त्वरन्वीर महाबाहो सैन्येन महता वृतः ।  
तत्र गत्वा त्वया ज्ञेया विचार्य च पुनः पुनः ॥ ४८ ॥  
किमर्थमागता चेयं ज्ञातव्यं तद्धि कारणम् ।  
कामाद्वा वैरभावाच्च माया कस्येयमित्युत ॥ ४९ ॥  
आदौ तन्निश्चयं कृत्वा ज्ञातव्यं तच्चिकीर्षितम् ।  
पश्चाद्युद्धं प्रकर्तव्यं यथायोग्यं यथाबलम् ॥ ५० ॥  
कातरत्वं न कर्तव्यं निर्दयत्वं तथा न च ।  
यादृशं हि मनस्तस्याः कर्तव्यं तादृशं त्वया ॥ ५१ ॥  
व्यास उवाच  
इति तद्‌भाषितं श्रुत्वा ताम्रः कालवशं गतः ।  
निर्गतः सैन्यसंयुक्तः प्रणम्य महिषं नृपम् ॥ ५२ ॥  
गच्छन्मार्गे दुरात्मासौ शकुनान्वीक्ष्य दारुणान् ।  
विस्मयञ्च भयं प्राप यममार्गप्रदर्शकान् ॥ ५३ ॥  
सगत्वा तां समालोक्य देवीं सिंहोपरिस्थिताम् ।  
स्तूयमानां सुरैः सर्वैः सर्वायुधविभूषिताम् ॥ ५४ ॥  
तामुवाच विनीतः सन् वाक्यं मधुरया गिरा ।  
सामभावं समाश्रित्य विनयावनतः स्थितः ॥ ५५ ॥  
देवि दैत्येश्वरः शृङ्गी त्वद्‌रूपगुणमोहितः ।  
स्पृहां करोति महिषस्त्वत्पाणिग्रहणाय च ॥ ५६ ॥  
भावं कुरु विशालाक्षि तस्मिन्नमरदुर्जये ।  
पतिं तं प्राप्य मृद्वङ्‌गि नन्दने विहराद्‌भुते ॥ ५७ ॥  
सर्वाङ्गसुन्दरं देहं प्राप्य सर्वसुखास्पदम् ।  
सुखं सर्वात्मना ग्राह्यं दुःखं हेयमिति स्थितिः ॥ ५८ ॥  
करभोरु किमर्थं ते गृहीतान्यायुधान्यलम् ।  
पुष्पकन्दुकयोग्यास्ते कराः कमलकोमलाः ॥ ५९ ॥  
भ्रूचापे विद्यमानेऽपि धनुषा किं प्रयोजनम् ।  
कटाक्षा विशिखाः सन्ति किं बाणैर्निष्प्रयोजनैः ॥ ६० ॥  
संसारे दुःखदं युद्धं न कर्तव्यं विजानता ।  
लोभासक्ताः प्रकुर्वन्ति संग्रामञ्च परस्परम् ॥ ६१ ॥  
पुष्पैरपि न योद्धव्यं किं पुनर्निशितैः शरैः ।  
भेदनं निजगात्राणां कस्य तज्जायते मुदे ॥ ६२ ॥  
तस्मात्त्वमपि तन्वङ्‌गि प्रसादं कर्तुमर्हसि ।  
भर्तारं भज मे नाथं देवदानवपूजितम् ॥ ६३ ॥  
स तेऽत्र वाञ्छितं सर्वं करिष्यति मनोरथम् ।  
त्वं पट्टमहिषी राज्ञः सर्वथा नात्र संशयः ॥ ६४ ॥  
वचनं कुरु मे देवि प्राप्स्यसे सुखमुत्तमम् ।  
संग्रामे जयसन्देहः कष्टं प्राप्य न संशयः ॥ ६५ ॥  
जानासि राजनीतिं त्वं यथावद्वरवर्णिनि ।  
भुंक्ष्व राज्यसुखं पूर्णं वर्षाणामयुतायुतम् ॥ ६६ ॥  
पुत्रस्ते भविता कान्तः सोऽपि राजा भविष्यति ।  
यौवने क्रीडयित्वान्ते वार्धक्ये सुखमाप्स्यसि ॥ ६७ ॥  
इति श्रीमद्देवीभागवते महापुराणेऽष्टादशसाहस्र्यां संहितायां पञ्चमस्कन्धे  
ताम्रकृतं देवीं प्रति विस्रंसनवचनवर्णनं नामैकादशोऽध्यायः ॥ ११ ॥
