श्रीनारायण उवाच  
अथ डिम्भो जले तिष्ठन्यावद्वै ब्रह्मणो वयः ।  
ततः स काले सहसा द्विधाभूतो बभूव ह ॥ १ ॥  
तन्मध्ये शिशुरेकश्च शतकोटिरविप्रभः ।  
क्षणं रोरूयमाणश्च स्तनान्धः पीडितः क्षुधा ॥ २ ॥  
पित्रा मात्रा परित्यक्तो जलमध्ये निराश्रयः ।  
ब्रह्माण्डासंख्यनाथो यो ददर्शोर्ध्वमनाथवत् ॥ ३ ॥  
स्थूलास्थूलतमः सोऽपि नाम्ना देवो महाविराट् ।  
परमा्णुर्यथा सूक्ष्मात्परः स्थूलात्तथाप्यसौ ॥ ४ ॥  
तेजसा षोडशांशोऽयं कृष्णस्य परमात्मनः ।  
आधारः सर्वविश्वानां महाविष्णुश्च प्राकृतः ॥ ५ ॥  
प्रत्येकं लोमकूपेषु विश्वानि निखिलानि च ।  
अस्यापि तेषां संख्यां च कृष्णो वक्तुं न हि क्षमः ॥ ६ ॥  
संख्या चेद्‌रजसामस्ति विश्वानां न कदाचन ।  
ब्रह्मविष्णुशिवादीनां तथा संख्या न विद्यते ॥ ७ ॥  
प्रतिविश्वेषु सन्त्येवं ब्रह्मविष्णुशिवादयः ।  
पातालाद्‌ ब्रह्मलोकान्तं ब्रह्माण्डं परिकीर्तितम् ॥ ८ ॥  
तत ऊर्ध्वं च वैकुण्ठो ब्रह्माण्डाद्‌ बहिरेव सः ।  
तत ऊर्ध्वं च गोलोकः पञ्चाशत्कोटियोजनः ॥ ९ ॥  
नित्यः सत्यस्वरूपश्च यथा कृष्णस्तथाप्ययम् ।  
सप्तद्वीपमिता पृध्वी सप्तसागरसंयुता ॥ १० ॥  
ऊनपञ्चाशदुपद्वीपासंख्यशैलवनान्विता ।  
ऊर्ध्वं सप्त स्वर्गलोका ब्रह्यलोकसमन्विताः ॥ ११ ॥  
पातालानि च सप्ताधश्चैवं ब्रह्माण्डमेव च ।  
ऊर्ध्वं धराया भूर्लोको भुवर्लोकस्ततः परम् ॥ १२ ॥  
ततः परश्च स्वर्लोको जनलोकस्तथा परः ।  
ततः परस्तपोलोकः सत्यलोकस्ततः परः ॥ १३ ॥  
ततः परं ब्रह्मलोकस्तप्तकाञ्चनसन्निभः ।  
एवं सर्वं कृत्रिमं च बाह्याभ्यन्तरमेव च ॥ १४ ॥  
तद्विनाशे विनाशश्च सर्वेषामेव नारद ।  
जलबुद्‌बुदवत्सर्वं विश्वसंघमनित्यकम् ॥ १५ ॥  
नित्यौ गोलोकवैकुण्ठौ प्रोक्तौ शश्वदकृत्रिमौ ।  
प्रत्येकं लोमकूपेषु ब्रह्माण्डं परिनिश्चितम् ॥ १६ ॥  
एषां संख्यां न जानाति कृष्णोऽन्यस्यापि का कथा ।  
प्रत्येकं प्रतिब्रह्माण्डं ब्रह्मविष्णुशिवादयः ॥ १७ ॥  
तिस्रः कोट्यः सुराणां च संख्या सर्वत्र पुत्रक ।  
दिगीशाश्चैव दिक्पाला नक्षत्राणि ग्रहादयः ॥ १८ ॥  
भुवि वर्णाश्च चत्वारोऽप्यधो नागाश्चराचराः ।  
अथ कालेऽत्र स विराडूर्ध्वं दृष्ट्वा पुनः पुनः ॥ १९ ॥  
डिम्भान्तरे च शून्यं च न द्वितीयं च किञ्चन ।  
चिन्तामवाप क्षुद्युक्तो रुरोद च पुनः पुनः ॥ २० ॥  
ज्ञानं प्राप्य तदा दध्यौ कृष्णं परमपूरुषम् ।  
ततो ददर्श तत्रैव ब्रह्मज्योतिः सनातनम् ॥ २१ ॥  
नवीनजलदश्यामं द्विभुजं पीतवाससम् ।  
सस्मितं मुरलीहस्तं भक्तानुग्रहकातरम् ॥ २२ ॥  
जहास बालकस्तुष्टो दृष्ट्वा जनकमीश्वरम् ।  
वरं तदा ददौ तस्मै वरेशः समयोचितम् ॥ २३ ॥  
मत्समो ज्ञानयुक्तश्च क्षुत्पिपासादिवर्जितः ।  
ब्रह्माण्डासंख्यनिलयो भव वत्स लयावधि ॥ २४ ॥  
निष्कामो निर्भयश्चैव सर्वेषां वरदो भव ।  
जरामृत्युरोगशोकपीडादिवर्जितो भव ॥ २५ ॥  
इत्युक्त्वा तस्य कर्णे स महामन्त्रं षडक्षरम् ।  
त्रिःकृत्वश्च प्रजजाप वेदाङ्‌गप्रवरं परम् ॥ २६ ॥  
प्रणवादिचतुर्थ्यन्तं कृष्ण इत्यक्षरद्वयम् ।  
वह्निजायान्तमिष्टं च सर्वविघ्नहरं परम् ॥ २७ ॥  
मन्त्रं दत्त्वा तदाहारं कल्पयामास वै विभुः ।  
श्रूयतां तद्‌ ब्रह्मपुत्र निबोध कथयामि ते ॥ २८ ॥  
प्रतिविश्वं यन्नैवेद्यं ददाति वैष्णवो जनः ।  
तत्षोडशांशो विषयिणो विष्णोः पज्वदशास्य वै ॥ २९ ॥  
निर्गुणस्यात्मनश्चैव परिपूर्णतमस्य च ।  
नैवेद्ये चैव कृष्णस्य न हि किञ्चित्प्रयोजनम् ॥ ३० ॥  
यद्यद्ददाति नैवेद्यं तस्मै देवाय यो जनः ।  
स च खादति तत्सर्वं लक्ष्मीनाथो विराट् तथा ॥ ३१ ॥  
तं च मन्त्रवरं दत्त्वा तमुवाच पुनर्विभुः ।  
वरमन्यं किमिष्टं ते तन्मे ब्रूहि ददामि च ॥ ३२ ॥
कृष्णस्य वचनं श्रुत्वा तमुवाच विराड् विभुः ।  
कृष्णं तं बालकस्तावद्वचनं समयोचितम् ॥ ३३ ॥  
बालक उवाच  
वरो मे त्वत्पदाम्भोजे भक्तिर्भवतु निश्चला ।  
सततं यावदायुर्मे क्षणं वा सुचिरं च वा ॥ ३४ ॥  
त्वद्भक्तियुक्तलोकेऽस्मिञ्जीवन्मुक्तश्च सन्ततम् ।  
त्वद्भक्तिहीनो मूर्खश्च जीवन्नपि मृतो हि सः ॥ ३५ ॥  
किं तज्जपेन तपसा यज्ञेन पूजनेन च ।  
व्रतेन चोपवासेन पुण्येन तीर्थसेवया ॥ ३६ ॥  
कृष्णभक्तिविहीनस्य मूर्खस्य जीवनं वृथा ।  
येनात्मना जीवितश्च तमेव न हि मन्यते ॥ ३७ ॥  
यावदात्मा शरीरेऽस्ति तावत्स शक्तिसंयुतः ।  
पश्चाद्यान्ति गते तस्मिन्स्वतन्त्राः सर्वशक्तयः ॥ ३८ ॥  
स च त्वं च महाभाग सर्वात्मा प्रकृतेः परः ।  
स्वेच्छामयश्च सर्वाद्यो ब्रह्मज्योतिः सनातनः ॥ ३९ ॥  
इत्युक्त्वा बालकस्तत्र विरराम च नारद ।  
उवाच कृष्णः प्रत्युक्तिं मधुरां श्रुतिसुन्दरीम् ॥ ४० ॥  
श्रीकृष्ण उवाच  
सुचिरं सुस्थिरं तिष्ठ यथाहं त्वं तथा भव ।  
ब्रह्मणोऽसंख्यपाते च पातस्ते न भविष्यति ॥ ४१ ॥  
अंशेन प्रतिब्रह्माण्डे त्वं च क्षुद्रविराड् भव ।  
त्वन्नाभिपद्माद्‌ ब्रह्मा च विश्वस्रष्टा भविष्यति ॥ ४२ ॥  
ललाटे ब्रह्मणश्चैव रुद्राश्चैकादशैव ते ।  
शिवांशेन भविष्यन्ति सृष्टिसंहरणाय वै ॥ ४३ ॥  
कालाग्निरुद्रस्तेष्वेको विश्वसंहारकारकः ।  
पाता विष्णुश्च विषयी रुद्रांशेन भविष्यति ॥ ४४ ॥  
मद्भक्तियुक्तः सततं भविष्यसि वरेण मे ।  
ध्यानेन कमनीयं मां नित्यं द्रक्ष्यसि निश्चितम् ॥ ४५ ॥  
मातरं कमनीयां च मम वक्षःस्थलस्थिताम् ।  
यामि लोकं तिष्ठ वत्सेत्युक्त्वा सोऽन्तरधीयत ॥ ४६ ॥  
गत्वा स्वलोकं ब्रह्माणं शङ्‌करं समुवाच ह ।  
स्रष्टारं स्रष्टुमीशं च संहर्तुं चैव तत्क्षणम् ॥ ४७ ॥  
श्रीभगवानुवाच  
सृष्टिं स्रष्टुं गच्छ वत्स नाभिपद्मोद्भवो भव ।  
महाविराड् लोमकूपे क्षुद्रस्य च विधे शृणु ॥ ४८ ॥  
गच्छ वत्स महादेव ब्रह्मभालोद्भवो भव ।  
अंशेन च महाभाग स्वयं च सुचिरं तप ॥ ४९ ॥  
इत्युक्त्वा जगतां नाथो विरराम विधेः सुत ।  
जगाम ब्रह्मा तं नत्वा शिवश्च शिवदायकः ॥ ५० ॥  
महाविराड् लोमकूपे ब्रह्माण्डगोलके जले ।  
बभूव च विराट् क्षुद्रो विराडंशेन साम्प्रतम् ॥ ५१ ॥  
श्यामो युवा पीतवासाः शयानो जलतल्पके ।  
ईषद्धास्यः प्रसन्नास्यो विश्वव्यापी जनार्दनः ॥ ५२ ॥  
तन्नाभिकमले ब्रह्मा बभूव कमलोद्भवः ।  
सम्भूय पद्मदण्डे च बभ्राम युगलक्षकम् ॥ ५३ ॥  
नान्तं जगाम दण्डस्य पद्मनालस्य पद्मजः ।  
नाभिजस्य च पद्मस्य चिन्तामाप पिता तव ॥ ५४ ॥  
स्वस्थानं पुनरागम्य दध्यौ कृष्णपदाम्बुजम् ।  
ततो ददर्श क्षुद्रं तं ध्यानेन दिव्यचक्षुषा ॥ ५५ ॥  
शयानं जलतल्पे च ब्रह्माण्डगोलकाप्लुते ।  
यल्लोमकूपे ब्रह्माण्डं तं च तत्परमीश्वरम् ॥ ५६ ॥  
श्रीकृष्णं चापि गोलोकं गोपगोपीसमन्वितम् ।  
तं संस्तूय वरं प्राप ततः सृष्टिं चकार सः ॥ ५७ ॥  
बभूवुर्ब्रह्मणः पुत्रा मानसाः सनकादयः ।  
ततो रुद्रकलाश्चापि शिवस्यैकादश स्मृताः ॥ ५८ ॥  
बभूव पाता विष्णुश्च क्षुद्रस्य वामपार्श्वतः ।  
चतुर्भुजश्च भगवान् श्वेतद्वीपे स चावसत् ॥ ५९ ॥  
क्षुद्रस्य नाभिपद्मे च ब्रह्मा विश्वं ससर्ज ह ।  
स्वर्गं मर्त्यं च पातालं त्रिलोकीं सचराचराम् ॥ ६० ॥  
एवं सर्वं लोमकूपे विश्वं प्रत्येकमेव च ।  
प्रतिविश्वे क्षुद्रविराड् ब्रह्मविष्णुशिवादयः ॥ ६१ ॥  
इत्येवं कथितं ब्रह्मन् कृष्णसङ्‌कीर्तनं शुभम् ।  
सुखदं मोक्षदं ब्रह्मन्किं भूयः श्रोतुमिच्छसि ॥ ६२ ॥  
इति श्रीमद्देवीभागवते महापुराणेऽष्टादशसाहस्र्यां  
संहितायां नवमस्कन्धे ब्रह्मविष्णुमहेश्वरादि-  
देवतोत्पत्तिवर्णनं नाम तृतीयोऽध्यायः ॥ ३ ॥
