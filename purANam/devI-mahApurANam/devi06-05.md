व्यास उवाच  
तथा चिन्तातुरान्वीक्ष्य सर्वान्मर्वार्थतत्त्ववित् ।  
प्राह प्रेमभरोद्‌भ्रान्तान्माधवो मेदिनीपते ॥ १ ॥  
विष्णुरुवाच  
किं मौनमाश्रिता यूयं ब्रुवन्तु कारणं सुराः ।  
सदसद्वापि यच्छ्रुत्वा यतिष्ये तन्निवारणे ॥ २ ॥  
देवा ऊचुः  
किमज्ञातं तव विभो त्रिषु लोकेषु वर्तते ।  
सर्वं वेद भवान्कार्यं किं पृच्छसि पुनः पुनः ॥ ३ ॥  
त्वया पूर्वं बलिर्बद्धः शक्रो देवाधिपः कृतः ।  
वामनं वपुरास्थाय क्रान्तं त्रिभुवनं पदैः ॥ ४ ॥  
अमृतं त्वाहृतं विष्णो दैत्याश्च विनिपातिताः ।  
त्वं प्रभुः सर्वदेवानां सर्वापद्विनिवारणे ॥ ५ ॥  
  
विष्णुरुवाच  
न भेतव्यं सुरवरा वेद्म्युपायं सुसम्मतम् ।  
तद्वधाय प्रवक्ष्यामि येन सौख्यं भविष्यति ॥ ६ ॥  
अवश्यं करणीयं मे भवतां हितमात्मना ।  
बुद्ध्या बलेन चार्थेन येन केनच्छलेन वा ॥ ७ ॥  
उपायाः खलु चत्वारः कथितास्तत्त्वदर्शिभिः ।  
सामादयः सुहृत्स्वेव दुर्हृदेषु विशेषतः ॥ ८ ॥  
ब्रह्मणास्य वरो दत्तस्तपसाऽऽराधितेन च ।  
दुर्जयत्वं च सम्प्राप्तं वरदानप्रभावतः ॥ ९ ॥  
अजेयः सर्वभूतानां त्वष्ट्रा समुपपादितः ।  
ततो बलेन वृद्धिं स प्राप्तः परपुरञ्जयः ॥ १० ॥  
दुःसाध्योऽसौ सुराः शत्रुर्विना सामप्रतारणम् ।  
प्रलोभ्य वशमानेयो हन्तव्यस्तु ततः परम् ॥ ११ ॥  
गच्छध्वं सर्वगन्धर्वा यत्रास्ति बलवत्तरः ।  
साम तस्य प्रयुञ्जध्वं तत एनं विजेष्यथ ॥ १२ ॥  
सङ्गम्य शपथात्कृत्वा विश्वास्य समयेन हि ।  
मित्रत्वं च समाधाय हन्तव्यः प्रबलो रिपुः ॥ १३ ॥  
अदृश्यः सम्प्रवेक्ष्यामि वज्रमस्य वरायुधम् ।  
साहाय्यं च करिष्यामि शक्रस्याहं सुरोत्तमाः ॥ १४ ॥  
समयं च प्रतीक्षध्वं सर्वथैवायुषः क्षये ।  
मरणं विबुधास्तस्य नान्यथा सम्भविष्यति ॥ १५ ॥  
गच्छध्वमृषिभिः सार्धं गन्धर्वाः कपटावृताः ।  
इन्द्रेण सह मित्रत्वं कुरुध्वं वाक्यदानतः ॥ १६ ॥  
यथा स याति विश्वासं तथा कार्यं प्रतारणम् ।  
गुप्तोऽहं सम्प्रवेक्ष्यामि पविं सञ्छादितं दृढम् ॥ १७ ॥  
विश्वस्तं मघवा शत्रुं हनिष्यति न चान्यथा ।  
विश्वासस्य कृते पापं कृत्वा शक्रस्तु पृष्ठतः ॥ १८ ॥  
मत्सहायोऽथ वज्रेण शातयिष्यति पापिनम् ।  
न दोषोऽत्र शठे शत्रौ शाठ्यमेव प्रकुर्वतः ॥ १९ ॥  
नान्यथा बलवान्वध्यः शूरधर्मेण जायते ।  
वामनं रूपमाधाय मयायं वञ्चितो बलिः ॥ २० ॥  
कृत्वा च मोहिनीवेषं दैत्याः सर्वेऽपिवञ्चिताः ।  
भवन्तः सहिताः सर्वे देवीं भगवतीं शिवाम् ॥ २१ ॥  
गच्छध्वं शरणं भावैः स्तोत्रमन्त्रैः सुरोत्तमाः ।  
साहाय्यं सा योगमाया भवतां संविधास्यति ॥ २२ ॥  
वन्दामहे सदा देवीं सात्त्विकीं प्रकृतिं पराम् ।  
सिद्धिदां कामदां कामां दुरापामकृतात्मभिः ॥ २३ ॥  
इन्द्रोऽपि तां समाराध्य हनिष्यति रिपुं रणे ।  
मोहिनी सा महामाया मोहयिष्यति दानवम् ॥ २४ ॥  
मोहितो मायया वृत्रः सुखसाध्यो भविष्यति ।  
प्रसन्नायां पराम्बायां सर्वं साध्यं भविष्यति ॥ २५ ॥  
नोचेन्मनोरथावाप्तिर्न कस्यापि भविष्यति ।  
अन्तर्यामिस्वरूपा सा सर्वकारणकारणा ॥ २६ ॥  
तस्मात्तां विश्वजननीं प्रकृतिं परमादृताः ।  
भजध्वं सात्त्विकैर्भावैः शत्रुनाशाय सत्तमाः ॥ २७ ॥  
पुरा मयापि सङ्ग्रामं कृत्वा परमदारुणम् ।  
पञ्चवर्षसहस्राणि निहतौ मधुकैटभौ ॥ २८ ॥  
स्तुता मया तदात्यर्थं प्रसन्ना प्रकृतिः परा ।  
मोहितौ तौ तदा दैत्यौ छलेन च मया हतौ ॥ २९ ॥  
विप्रलब्धौ महाबाहू दानवौ मदगर्वितौ ।  
तथा कुरुध्वं प्रकृतेर्भजनं भावसंयुताः ॥ ३० ॥  
सर्वथा कार्यसिद्धिं सा करिष्यति सुरोत्तमाः ।  
एवं ते दत्तमतयो विष्णुना प्रभविष्णुना ॥ ३१ ॥  
जग्मुस्ते मेरुशिखरं मन्दारद्रुममण्डितम् ।  
एकान्ते संस्थिता देवाः कृत्वा ध्यानं जपं तपः ॥ ३२ ॥  
तुष्टुवुर्जगतां धात्रीं सृष्टिसंहारकारिणीम् ।  
भक्तकामदुघामम्बां संसारक्लेशनाशिनीम् ॥ ३३ ॥  
देवा ऊचुः  
देवि प्रसीद परिपाहि सुरान्प्रतप्तान्  
    वृत्रासुरेण समरे परिपीडितांश्च ।  
दीनार्तिनाशनपरे परमार्थतत्त्वे  
    प्राप्तांस्त्वदङ्‌घ्रिकमलं शरणं सदैव ॥ ३४ ॥  
त्वं सर्वविश्वजननी परिपालयास्मान्  
    पुत्रानिवातिपतितान् रिपुसङ्कटेऽस्मिन् ।  
मातर्न तेऽस्त्यविदितं भुवनत्रयेऽपि  
    कस्मादुपेक्षसि सुरानसुरप्रतप्तान् ॥ ३५ ॥
त्रैलोक्यमेतदखिलं विहितं त्वयैव  
    ब्रह्मा हरिः पशुपतिस्तव वासनोत्थाः ।  
कुर्वन्ति कार्यमखिलं स्ववशा न ते ते  
    भ्रूभङ्गचालनवशाद्विहरन्ति कामम् ॥ ३६ ॥  
माता सुतान्परिभवात्परिपाति दीनान्  
    रीतिस्त्वयैव रचिता प्रकटापराधान् ।  
कस्मान्न पालयसि देवि विनापराधा-  
    नस्मांस्त्वदङ्‌घ्रिशरणान्करुणारसाब्धे ॥ ३७ ॥  
नूनं मदङ्‌घ्रिभजनाप्तपदाः किलैते  
    भक्तिं विहाय विभवे सुखभोगलुब्धाः ।  
नेमे कटाक्षविषया इति चेन्न चैषा  
    रीतिः सुते जननकर्तरि चापि दृष्टा ॥ ३८ ॥  
दोषो न नोऽत्र जननि प्रतिभाति चित्ते  
    यत्ते विहाय भजनं विभवे निमग्नाः ।  
मोहस्त्वया विरचितः प्रभवत्यसौ न-  
    स्तस्मात्स्वभावकरुणे दयसे कथं न ॥ ३९ ॥  
पूर्वं त्वया जननि दैत्यपतिर्बलिष्ठो  
    व्यापादितो महिषरूपधरः किलाजौ ।  
अस्मत्कृते सकललोकभयावहोऽसौ  
    वृत्रं कथं न भयदं विधुनोषि मातः ॥ ४० ॥  
शुम्भस्तथातिबलवाननुजो निशुम्भ-  
    स्तौ भ्रातरौ तदनुगा निहता हतौ च ।  
वृत्रं तथा जहि खलं प्रबलं दयार्द्रे  
    मत्तं विमोहय तथा न भवेद्यथासौ ॥ ४१ ॥  
त्वं पालयाद्य विबुधानसुरेण मातः  
    सन्तापितानतितरां भयविह्वलांश्च ।  
नान्योऽस्ति कोऽपि भुवनेषु सुरार्तिहन्ता  
    यः क्लेशजालमखिलं निदहेत्स्वशक्त्या ॥ ४२ ॥  
वृत्रे दया तव यदि प्रथिता तथापि  
    जह्येनमाशु जनदुःखकरं खलं च ।  
पापात्समुद्धर भवानि शरैः पुनाना  
    नोचेत्प्रयास्यति तमो ननु दुष्टबुद्धिः ॥ ४३ ॥  
ते प्रापिताः सुरवनं विबुधारयो ये  
    हत्वा रणेऽपि विशिखैः किल पावितास्ते ।  
त्राता न किं निरयपातभयाद्दयार्द्रे  
    यच्छत्रवोऽपि न हि किं विनिहंसि वृत्रम् ॥ ४४ ॥  
जानीमहे रिपुरसौ तव सेवको न  
    प्रायेण पीडयति नः किल पापबुद्धिः ।  
यस्तावकस्त्विह भवेदमरानसौ किं  
    त्वत्पादपङ्कजरतान्ननु पीडयेद्वा ॥ ४५ ॥  
कुर्मः कथं जननि पूजनमद्य तेऽम्ब  
    पुष्पादिकं तव विनिर्मितमेव यस्मात् ।  
मन्त्रा वयं च सकलं परशक्तिरूपं  
    तस्माद्‌भवानि चरणे प्रणताः स्म नूनम् ॥ ४६ ॥  
धन्यास्त एव मनुजा हि भजन्ति भक्त्या  
    पादाम्बुजं तव भवाब्धिजलेषु पोतम् ।  
यं योगिनोऽपि मनसा सततं स्मरन्ति  
    मोक्षार्थिनो विगतरागविकारमोहाः ॥ ४७ ॥  
ये याज्ञिकाः सकलवेदविदोऽपि नूनं  
    त्वां संस्मरन्ति सततं किल होमकाले ।  
स्वाहां तु तृप्तिजननीममरेश्वराणां  
    भूयः स्वधां पितृगणस्य च तृप्तिहेतुम् ॥ ४८ ॥  
मेधासि कान्तिरसि शान्तिरपि प्रसिद्धा  
    बुद्धिस्त्वमेव विशदार्थकरी नराणाम् ।  
सर्वं त्वमेव विभवं भुवनत्रयेऽस्मि-  
    न्कृत्वा ददासि भजतां कृपया सदैव ॥ ४९ ॥  
व्यास उवाच  
एवं स्तुता सुरैर्देवी प्रत्यक्षा साभवत्तदा ।  
चारुरूपधरा तन्वी सर्वाभरणभूषिता ॥ ५० ॥  
पाशाङ्कुशवराभीतिलसद्‌बाहुचतुष्टया ।  
रणत्किङ्‌किणिकाजालरसनाबद्धसत्कटिः ॥ ५१ ॥  
कलकण्ठीरवा कान्ता क्वणत्कङ्कणनूपुरा ।  
चन्द्रखण्डसमाबद्धरत्नमौलिविराजिता ॥ ५२ ॥  
मन्दस्मितारविन्दास्या नेत्रत्रयविभूषिता ।  
पारिजातप्रसूनाच्छनालवर्णसमप्रभा ॥ ५३ ॥  
रक्ताम्बरपरीधाना रक्तचन्दनचर्चिता ।  
प्रसादसुमुखी देवी करुणारससागरा ॥ ५४ ॥  
सर्वशृङ्गारवेषाढ्या सर्वद्वैतारणिः परा ।  
सर्वज्ञा सर्वकर्त्री च सर्वाधिष्ठानरूपिणी ॥ ५५ ॥  
सर्ववेदान्तसंसिद्धा सच्चिदानन्दरूपिणी ।  
प्रणेमुस्तां समालोक्य सुरा देवीं पुरःस्थिताम् ॥ ५६ ॥  
तानाह प्रणतानम्बा किं वः कार्यं ब्रुवन्तु माम् ।  
देवा ऊचुः  
मोहयैनं रिपुं वृत्रं देवानामतिदुःखदम् ॥ ५७ ॥  
यथा विश्वसते देवांस्तथा कुरु विमोहितम् ।  
आयुधे च बलं देहि हतः स्याद्येन वा रिपुः ॥ ५८ ॥  
व्यास उवाच  
तथेत्युक्त्वा भगवती तत्रैवान्तरधीयत ।  
स्वानि स्वानि निकेतानि जग्मुर्देवा मुदान्विताः ॥ ५९ ॥  
इति श्रीमद्देवीभागवते महापुराणेऽष्टादशसाहस्र्यां संहितायां षष्ठस्कन्धे  
देवीसमाराधनाय देवकृतस्तुतिवर्णनं नाम पञ्चमोऽध्यायः ॥ ५ ॥
