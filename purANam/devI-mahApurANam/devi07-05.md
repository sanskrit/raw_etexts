व्यास उवाच -  
तयोस्तद्‌भाषितं श्रुत्वा वेपमाना नृपात्मजा ।  
धैर्यमालम्ब्य तौ तत्र बभाषे मितभाषिणी ॥ १ ॥  
देवौ वां रविपुत्रौ च सर्वज्ञौ सुरसम्मतौ ।  
सतीं मां धर्मशीलां च नैवं वदितुमर्हथः ॥ २ ॥  
पित्रा दत्ता सुरश्रेष्ठौ मुनये योगधर्मिणे ।  
कथं गच्छामि तं मार्गं पुंश्चलीगणसेवितम् ॥ ३ ॥  
द्रष्टायं सर्वलोकस्य कर्मसाक्षी दिवाकरः ।  
कश्यपाच्चैव सम्भूतो नैवं भाषितुमर्हथः ॥ ४ ॥  
कुलकन्या पतिं त्यक्त्वा कथमन्यं भजेन्नरम् ।  
असारेऽस्मिन्हि संसारे जानन्तौ धर्मनिर्णयम् ॥ ५ ॥  
यथेच्छं गच्छतं देवौ शापं दास्यामि वानघौ ।  
सुकन्याहं च शर्यातेः पतिभक्तिपरायणा ॥ ६ ॥  
व्यास उवाच -  
इत्याकर्ण्य वचस्तस्या नासत्यौ विस्मितौ भृशम् ।  
तावब्रूतां पुनस्त्वेनां शङ्कमानौ भयं मुनेः ॥ ७ ॥  
राजपुत्रि प्रसन्नौ ते धर्मेण वरवर्णिनि ।  
वरं वरय सुश्रोणि दास्यावः श्रेयसे तव ॥ ८ ॥  
जानीहि प्रमदे नूनं आवां देवभिषग्वरौ ।  
युवानं रूपसम्पन्नं प्रकुर्यावः पतिं तव ॥ ९ ॥  
ततस्त्रयाणामस्माकं पतिमेकतमं वृणु ।  
समानरूपदेहानां मध्ये चातुर्यपण्डिते ॥ १० ॥  
सा तर्योवचनं श्रुत्वा विस्मिता स्वपतिं तदा ।  
गत्वोवाच तयोर्वाक्यं ताभ्यामुक्तं यदद्‌भुतम् ॥ ११ ॥  
सुकन्योवाच -  
स्वामिन् सूर्यसुतौ देवौ सम्प्राप्तौ च्यवनाश्रमे ।  
दृष्टौ मया दिव्यदेहौ नासत्यौ भृगुनन्दन ॥ १२ ॥  
वीक्ष्य मां चारुसर्वाङ्गीं जातौ कामातुरावुभौ ।  
कथितं वचनं स्वामिन् पतिं ते नवयौवनम् ॥ १३ ॥  
दिव्यदेहं करिष्यावश्चक्षुष्मन्तं मुनिं किल ।  
एतेन समयेनाद्य तं शृणु त्वं मयोदितम् ॥ १४ ॥  
समावयवरूपं च करिष्यावः पतिं तव ।  
तत्र त्रयाणामस्माकं पतिमेकतमं वृणु ॥ १५ ॥  
तच्छ्रुत्वाहमिहायाता प्रष्टुं त्वां कार्यमद्‌भुतम् ।  
किं कर्तव्यमतः साधो ब्रूह्यस्मिन्कार्यसङ्कटे ॥ १६ ॥  
देवमायापि दुर्ज्ञेया न जाने कपटं तयोः ।  
यदाज्ञापय सर्वज्ञ तत्करोमि तवेप्सितम् ॥ १७ ॥  
च्यवन उवाच -  
गच्छ कान्तेऽद्य नासत्यौ वचनान्मम सुव्रते ।  
आनयस्व समीपं मे शीघ्रं देवभिषग्वरौ ॥ १८ ॥  
क्रियतामाशु तद्वाक्यं नात्र कार्या विचारणा  
व्यास उवाच -  
एवं सा समनुज्ञाता तत्र गत्वा वचोऽब्रवीत् ॥ १९ ॥  
क्रियतामाशु नासत्यौ समयेन सुरोत्तमौ ।  
तच्छ्रुत्वा चाश्विनौ वाक्यं तस्यास्तौ तत्र चागतौ ॥ २० ॥  
ऊचतू राजपुत्रीं तां पतिस्तव विशत्वपः ।  
रूपार्थं च्यवनस्तूर्णं ततोऽम्भः प्रविवेश ह ॥ २१ ॥  
अश्विनावपि पश्चात्तत्प्रविष्टौ सर उत्तमम् ।  
ततस्ते निःसृतास्तस्मात्सरसस्तत्क्षणात्त्रयः ।  
तुल्यरूपा दिव्य देहा युवानः सदृशाः किल ।  
दिव्यकुण्डलभूषाढ्याः समानावयवास्तथा ॥ २३ ॥  
तेऽब्रुवन्सहिताः सर्वे वृणीष्व वरवर्णिनि ।  
अस्माकमीप्सितं भद्रे पतिं त्वममलानने ॥ २४ ॥  
यस्मिन्वाप्यधिका प्रीतिस्तं वृणुष्व वरानने ।  
व्यास उवाच -  
सा दृष्ट्वा तुल्यरूपांस्तान्समानवयसस्तथा ॥ २५ ॥  
एकस्वरांस्तुल्यवेषांस्त्रीन्वै देवसुतोपमान् ।  
सा तु संशयमापन्ना वीक्ष्य तान्सदृशाकृतीन् ॥ २६ ॥  
अजानन्ती पतिं सम्यग्व्याकुला समचिन्तयत् ।  
किं करोमि त्रयस्तुल्याः कं वृणोमि न वेद्म्यहम् ॥ २७ ॥  
पतिं देवसुता ह्येते संशये पतितास्म्यहम् ।  
इन्द्रजालमिदं सम्यग्देवाभ्यामिह कल्पितम् ॥ २८ ॥
कर्तव्यं किं मया चात्र मरणं समुपागतम् ।  
न मया पतिमुत्सृज्य वरणीयः कथञ्चन ॥ २९ ॥  
देवस्त्वाधुनिकः कश्चिदित्येषा मम धारणा ।  
इति सञ्चिन्त्य मनसा परां विश्वेश्वरीं शिवाम् ॥ ३० ॥  
दध्यौ भगवतीं देवीं तुष्टाव च कृशोदरी ।  
सुकन्योवाच -  
शरणं त्वां जगन्मातः प्राप्तास्मि भृशदुःखिता ॥ ३१ ॥  
रक्ष मेऽद्य सतीधर्मं नमामि चरणौ तव ।  
नमः पद्मोद्‌भवे देवि नमः शङ्करवल्लभे ॥ ३२ ॥  
विष्णुप्रिये नमो लक्ष्मि वेदमातः सरस्वति ।  
इदं जगत्त्वया सृष्टं सर्वं स्थावरजङ्गमम् ॥ ३३ ॥  
पासि त्वमिदमव्यग्रा तथात्सि लोकशान्तये ।  
ब्रह्मविष्णुमहेशानां जननी त्वं सुसम्मता ॥ ३४ ॥  
बुद्धिदासि त्वमज्ञानां ज्ञानिनां मोक्षदा सदा ।  
आज्ञा त्वं प्रकृतिः पूर्णा पुरुषप्रियदर्शना ॥ ३५ ॥  
भुक्तिमुक्तिप्रदासि त्वं प्राणिनां विशदात्मनाम् ।  
अज्ञानां दुःखदा कामं सत्त्वानां सुखसाधना ॥ ३६ ॥  
सिद्धिदा योगिनामम्ब जयदा कीर्तिदा पुनः ।  
शरणं त्वां प्रपन्नास्मि विस्मयं परमं गता ॥ ३७ ॥  
पतिं दर्शय मे मातर्मग्नास्मि शोकसागरे ।  
देवाभ्यां चरितं कूटं कं वृणोमि विमोहिता ॥ ३८ ॥  
पतिं दर्शय सर्वज्ञे विदित्वा मे सतीव्रतम् ।  
व्यास उवाच -  
एवं स्तुता तदा देवा तथा त्रिपुरसुन्दरी ॥ ३९ ॥  
हृदयेऽस्यास्तदा ज्ञानं ददावाशु सुखोदयम् ।  
निश्चित्य मनसा तुल्यवयोरूपधरान्सती ॥ ४० ॥  
प्रसमीक्ष्य तु तान् सर्वान्वव्रे बाला स्वकं पतिम् ।  
वृतेऽथ च्यवने देवौ सन्तुष्टौ तौ बभूवतुः ॥ ४१ ॥  
सतीधर्मं समालोक्य सम्प्रीतौ ददतुर्वरम् ।  
भगवत्याः प्रसादेन प्रसन्नौ तौ सुरौत्तमौ ॥ ४२ ॥  
मुनिमामन्त्र्य तरसा गमनायोद्यतावुभौ ।  
लब्ध्वा तु च्यवनो रूपं नेत्रे भार्यां च यौवनम् ॥ ४३ ॥  
हृष्टोऽब्रवीन्महातेजास्तौ नासत्याविदं वचः ।  
उपकारः कृतोऽयं मे युवाभ्यां सुरसत्तमौ ॥ ४४ ॥  
किं ब्रवीमि सुखं प्राप्तं संसारेऽस्मिन्ननुत्तमे ।  
प्राप्य भार्यां सुकेशान्तां दुःखं मेऽभवदन्वहम् ॥ ४५ ॥  
अन्धस्य चातिवृद्धस्य भोगहीनस्य कानने ।  
युवाभ्यां नयने दत्ते यौवनं रूपमद्‌भुतम् ॥ ४६ ॥  
सम्पादितं ततं किञ्चिदुपकर्तुमहं ब्रुवे ।  
उपकारिणि मित्रे यो नोपकुर्यात्कथञ्चन ॥ ४७ ॥  
तं धिगस्तु नरं देवौ भवेच्च ऋणवान्भुवि ।  
तस्माद्वां वाञ्छितं किञ्चिद्दातुमिच्छामि साम्प्रतम् ॥ ४८ ॥  
आत्मनो ऋणमोक्षाय देवेशौ नूतनस्य च ।  
प्रार्थितं वां प्रदास्यामि यदलभ्यं सुरासुरैः ॥ ४९ ॥  
ब्रुवाथां वां मनोद्दिष्टं प्रीतोऽस्मि सुकृतेन वाम् ।  
श्रुत्वा तौ तु मुनेर्वाक्यमभिमन्त्र्य परस्परम् ॥ ५० ॥  
तमूचतुर्मुनिश्रेष्ठं सुकन्यासहितं स्थितम् ।  
मुने पितुः प्रसादेन सर्वं नो मनसेप्सितम् ॥ ५१ ॥  
उत्कण्ठा सोमपानस्य वर्तते नौ सुरैः सह ।  
भिषजाविति देवेन निषिद्धौ चमसग्रहे ॥ ५२ ॥  
शक्रेण वितते यज्ञे ब्रह्मणः कनकाचले ।  
तस्मात्त्वमपि धर्मज्ञ यदि शक्तोऽसि तापस ॥ ५३ ॥  
कार्यमेतद्धि कर्तव्यं वाञ्छितं नौ सुसम्मतम् ।  
एतद्विज्ञाय वा ब्रह्मन्कुरु वां सोमपायिनौ ॥ ५४ ॥  
पिपासास्ति सुदुष्प्रापपा त्वत्तः समुपयास्यति ।  
च्यवनस्तु तयोः प्राह तच्छ्रुत्वा वचनं मृदु ॥ ५५ ॥  
यदहं रूपसम्पन्नो वयसा च समन्वितः ।  
कृतो भवद्‌भ्यां वृद्धः सन्भार्यां च प्राप्तवानिति ॥ ५६ ॥  
तस्माद्युवां करिष्यामि प्रीत्याहं सोमपायिनौ ।  
मिषतो देवराजस्य सत्यमेतद्‌ब्रवीम्यहम् ॥ ५७ ॥  
राज्ञस्तु वितते यज्ञे शर्यातेरमितद्युतेः ।  
इत्याकर्ण्य वचो हृष्टौ तौ दिवं प्रतिजग्मतुः ॥ ५८ ॥  
च्यवनस्तां गृहीत्वा तु जगामाश्रममण्डलम् ॥ ५९ ॥  
इति श्रीमद्देवीभागवते महापुराणेऽष्टादशसाहस्र्यां  
संहितायां सप्तमस्कन्धे अश्विभ्यां च्यवनद्वारा  
सोमपानाय प्रतिज्ञावर्णनं नाम पञ्चमोऽध्यायः ॥ ५ ॥
