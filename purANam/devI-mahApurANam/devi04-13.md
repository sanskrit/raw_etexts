राजोवाच  
किं कृतं गुरुणा पश्चाद्‌भृगुरूपेण वर्तता ।  
छलेनैव हि दैत्यानां पौरोहित्येन धीमता ॥ १ ॥  
गुरुः सुराणामनिशं सर्वविद्यानिधिस्तथा ।  
सुतोऽङ्‌गिरस एवासौ स कथं छलकृन्मुनिः ॥ २ ॥  
धर्मशास्त्रेषु सर्वेषु सत्यं धर्मस्य कारणम् ।  
कथितं मुनिभिर्येन परमात्मापि लभ्यते ॥ ३ ॥  
वाचस्पतिस्तथा मिथ्यावक्ता चेद्दानवान्प्रति ।  
कः सत्यवक्ता संसारे भविष्यति गृहाश्रमी ॥ ४ ॥  
आहारादधिकं भोज्यं ज्रह्माण्डविभवेऽपि न ।  
तदर्थं मुनयो मिथ्या प्रवर्तन्ते कथं मुने ॥ ५ ॥  
शब्दप्रमाणमुच्छेदं शिष्टाभावे गतं न किम् ।  
छलकर्मप्रवृत्ते वाविगीतत्वं गुरौ कथम् ॥ ६ ॥  
देवाः सत्त्वसमुद्‌भूता राजसा मानवाः स्मृताः ।  
तिर्यञ्चस्तामसाः प्रोक्ता उत्पत्तौ मुनिभिः किल ॥ ७ ॥  
अमराणां गुरुः साक्षान्मिथ्यावादी स्वयं यदि ।  
तदा कः सत्यवक्ता स्याद्‌राजसस्तामसः पुनः ॥ ८ ॥  
क्व स्थितिस्तस्य धर्मस्य सन्देहोऽयं ममात्मनः ।  
का गतिः सर्वजन्तूनां मिथ्याभूते जगत्त्रये ॥ ९ ॥  
हरिर्ब्रह्मा शचीकान्तस्तथान्ये सुरसत्तमाः ।  
सर्वे छलविधौ दक्षा मनुष्याणाञ्च का कथा ॥ १० ॥  
कामक्रोधाभिसन्तप्ता लोभोपहतचेतसः ।  
छले दक्षाः सुराः सर्वे मुनयश्च तपोधनाः ॥ ११ ॥  
वसिष्ठो वामदेवश्च विश्वामित्रो गुरुस्तथा ।  
एते पापरताः कात्र गतिर्धर्मस्य मानद ॥ १२ ॥  
इन्द्रोऽग्निश्चन्द्रमा वेधाः परदाराभिलम्पटाः ।  
आर्यत्वं भुवनेष्वेषु स्थितं कुत्र मुने वद ॥ १३ ॥  
वचनं कस्य मन्तव्यमुपदेशधियानघ ।  
सर्वे लोभाभिभूतास्ते देवाश्च मुनयस्तदा ॥ १४ ॥  
व्यास उवाच  
किं विष्णुः किं शिवो ब्रह्मा मघवा किं बृहस्पतिः ।  
देहवान् प्रभवत्येव विकारैः संयुतस्तदा ॥ १५ ॥  
रागी विष्णुः शिवो रागी ब्रह्मापि रागसंयुतः ।  
(रागवान्किमकृत्यं वै न करोति नराधिप) ॥  
रागवानपि चातुर्याद्विदेह इव लक्ष्यते ॥ १६ ॥  
सम्प्राप्ते सङ्कटे सोऽपि गुणैः सम्बाध्यते किल ।  
कारणाद्‌रहितं कार्यं कथं भवितुमर्हति ॥ १७ ॥  
ब्रह्मादीनां च सर्वेषां गुणा एव हि कारणम् ।  
पञ्चविंशत्समुद्‌भूता देहास्तेषां न चान्यथा ॥ १८ ॥  
काले मरणधर्मास्ते सन्देहः कोऽत्र ते नृप ।  
परोपदेशे विस्पष्टं शिष्टाः सर्वे भवन्ति च ॥ १९ ॥  
विप्लुतिर्ह्यविशेषेण स्वकार्ये समुपस्थिते ।  
कामः क्रोधस्तथा लोभद्रोहाहङ्कारमत्सराः ॥ २० ॥  
देहवान्कः परित्यक्तुमीशो भवति तान्पुनः ।  
संसारोऽयं महाराज सदैवैवंविधः स्मृतः ॥ २१ ॥  
नान्यथा प्रभवत्येव शुभाशुभमयः किल ।  
कदाचिद्‌भगवान्विष्णुस्तपश्चरति दारुणम् ॥ २२ ॥  
कदाचिद्विविधान्यज्ञान्वितनोति सुराधिपः ।  
कदाचित्तु रमारङ्गरञ्जितः परमेश्वरः ॥ २३ ॥  
रमते किल वैकुण्ठे तद्वशस्तरुणो विभुः ।  
कदाचिद्दानवैः सार्धं युद्धं परमदारुणम् ॥ २४ ॥  
करोति करुणासिन्धुस्तद्‌बाणापीडितो भृशम् ।  
कदाचिज्जयमाप्नोति दैवात्सोऽपि पराजयम् ॥ २५ ॥  
सुखदुःखाभिभूतोऽसौ भवत्येव न संशयः ।  
शेषे शेते कदाचिद्वै योगनिद्रासमावृतः ॥ २६ ॥  
काले जागर्ति विश्वात्मा स्वभावप्रतिबोधितः ।  
शर्वो ब्रह्मा हरिश्चेति इन्द्राद्या ये सुरास्तथा ॥ २७ ॥  
मुनयश्च विनिर्माणैः स्वायुषो विचरन्ति हि ।  
निशावसाने सञ्जाते जगत्स्थावरजङ्गमम् ॥ २८ ॥  
म्रियते नात्र सन्देहो नृप किञ्चित्कदापि च ।  
स्वायुषोऽन्ते पद्यजाद्याः क्षयमृच्छन्ति पार्थिव ॥ २९ ॥  
प्रभवन्ति पुनर्विष्णुहरशक्रादयः सुराः ।  
तस्मात्कामादिकान्भावान्देहवान्प्रतिपद्यते ॥ ३० ॥  
नात्र ते विस्मयः कार्यः कदाचिदपि पार्थिव ।  
संसारोऽयं तु सन्दिग्धः कामक्रोधादिभिर्नृप ॥ ३१ ॥
दुर्लभस्तद्विनिर्मुक्तः पुरुषः परमार्थवित् ।  
यो बिभेतीह संसारे स दारान्न करोत्यपि ॥ ३२ ॥  
विमुक्तः सर्वसङ्गेभ्यो विचरत्यविशङ्‌कितः ।  
तस्माद्‌बृहस्पतेर्भार्या शशिना लम्भिता पुनः ॥ ३३ ॥  
गुरूणा लम्भिता भार्या तथा भ्रातुर्यवीयसः ।  
एवं संसारचक्रेऽस्मिन् रागलोभादिभिर्वृतः ॥ ३४ ॥  
गार्हस्थ्यञ्च समास्थाय कथं मुक्तो भवेन्नरः ।  
तस्मात्सर्वप्रयत्नेन हित्वा संसारसारताम् ॥ ३५ ॥  
आराधयेन्महेशानीं सच्चिदानन्दरूपिणीम् ।  
तन्मायागुणतश्छन्नं जगदेतच्चराचरम् ॥ ३६ ॥  
भ्रमत्युन्मत्तवत्सर्वं मदिरामत्तवन्नृप ।  
तस्या आराधनेनैव गुणान्सर्वान्विमृद्य च ॥ ३७ ॥  
मुक्तिं भजेत मतिमान्नान्यः पन्थास्त्वितः परः ।  
आराधिता महेशानी न यावत्कुरुते कृपाम् ॥ ३८ ॥  
तावद्‌भवेत्सुखं कस्मात्कोऽन्योऽस्ति दयया युतः ।  
करुणासागरामेतां भजेत्तस्मादमायया ॥ ३९ ॥  
यस्यास्तु भजनेनैव जीवन्मुक्तत्वमश्नुते ।  
मानुष्यं दुर्लभं प्राप्य सेविता न महेश्वरी ॥ ४० ॥  
निःश्रेणिकाग्रात्पतिता अध इत्येव विद्महे ।  
अहङ्कारावृतं विश्वं गुणत्रयसमन्वितम् ॥ ४१ ॥  
असत्येनापि सम्बद्धं मुच्यते कथमन्यथा ।  
हित्वा सर्वं ततः सर्वेः संसेव्या भुवनेश्वरी ॥ ४२ ॥  
  
राजोवाच  
किं कृतं गुरूणा तत्र काव्यरूपधरेण च ।  
कदा शुक्रः समायातस्तन्मे ब्रूहि पितामह ॥ ४३ ॥  
व्यास उवाच  
शृणु राजन् प्रवक्ष्यामि यत्कृतं गुरुणा तदा ।  
कृत्वा काव्यस्वरूपञ्च प्रच्छन्नेन महात्मना ॥ ४४ ॥  
गुरुणा बोधिता दैत्या मत्वा काव्यं स्वकं गुरुम् ।  
विश्वासं परमं कृत्वा बभूवुस्तन्मयास्तदा ॥ ४५ ॥  
विद्यार्थं शरणं प्राप्ता भृगुं मत्वातिमोहिताः ।  
गुरुणा विप्रलब्धास्ते लोभात्को वा न मुह्यति ॥ ४६ ॥  
दशवर्षात्मके काले सम्पूर्णसमये तदा ।  
जयन्त्या सह क्रीडित्वा काव्यो याज्यानचिन्तयत् ॥ ४७ ॥  
आशया मम मार्गं ते पश्यन्तः संस्थिताः किल ।  
गत्वा तान्वै प्रपश्येऽहं याज्यानतिभयातुरान् ॥ ४८ ॥  
मा देवेभ्यो भयं तेषां मद्‌भक्तानां भवेदिति ।  
सञ्चिन्त्य बुद्धिमास्थाय जयन्तीं प्रत्युवाच ह ॥ ४९ ॥  
देवानेवोपसंयान्ति पुत्रा मे चारुलोचने ।  
समयस्तेऽद्य सम्पूर्णो जातोऽयं दशवार्षिकः ॥ ५० ॥  
तस्माद्‌ गच्छाम्यहं देवि द्रष्टुं याज्यान्सुमध्यमे ।  
पुनरेवागमिष्यामि तवान्तिकमनुद्रुतः ॥ ५१ ॥  
तथेति तमुवाचाथ जयन्ती धर्मवित्तमा ।  
यथेष्टं गच्छ धर्मज्ञ न ते धर्मं विलोपये ॥ ५२ ॥  
तच्छ्रुत्वा वचनं काव्यो जगाम त्वरितस्ततः ।  
अपश्यद्दानवानां च पार्श्वे वाचस्पतिं तदा ॥ ५३ ॥  
छद्मरूपधरं सौम्यं बोधयन्तं छलेन तान् ।  
जैनं धर्मं कृतं स्वेन यज्ञनिन्दापरं तथा ॥ ५४ ॥  
भो देवरिपवः सत्यं ब्रवीमि भवतां हितम् ।  
अहिंसा परमो धर्मोऽहन्तव्या ह्याततायिनः ॥ ५५ ॥  
द्विजैर्भोगरतैर्वेदे दर्शितं हिंसनं पशोः ।  
जिह्वास्वादपरैः काममहिंसैव परा मता ॥ ५६ ॥  
एवंविधानि वाक्यानि वेदशास्त्रपराणि च ।  
ब्रुवाणं गुरुमाकर्ण्य विस्मितोऽसौ भृगोः सुतः ॥ ५७ ॥  
चिन्तयामास मनसा मम द्वेष्यो गुरुः किल ।  
वञ्चिताः किल धूर्तेन याज्या मे नात्र संशयः ॥ ५८ ॥  
धिग्लोभं पापबीजं वै नरकद्वारमूर्जितम् ।  
गुरुरप्यनृतं ब्रूते प्रेरितो येन पाप्मना ॥ ५९ ॥  
प्रमाणं वचनं यस्य सोऽपि पाखण्डधारकः ।  
गुरुः सुराणां सर्वेषां धर्मशास्त्रप्रवर्तकः ॥ ६० ॥  
किं किं न लभते लोभान्मलिनीकृतमानसः ।  
अन्योऽपि गुरुरप्येवं जातः पाखण्डपण्डितः ॥ ६१ ॥  
शैलूषचेष्टितं सर्वं परिगृह्य द्विजोत्तमः ।  
वञ्जयत्यतिसम्मूढान्दैत्यान्याज्यान्ममाप्यसौ ॥ ६२ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
चतुर्थस्कन्धे शुक्ररूपेण गुरुणा दैत्यवञ्चनावर्णनं नाम त्रयोदशोऽध्यायः ॥ १३ ॥
