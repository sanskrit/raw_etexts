व्यास उवाच  
शृणु राजन् प्रवक्ष्यामि देव्याश्चरितमुत्तमम् ।  
सुखदं सर्वजन्तूनां सर्वपापप्रणाशनम् ॥ १ ॥  
यथा शुम्भो निशुम्भश्च भ्रातरौ बलवत्तरौ ।  
बभूवतुर्महावीरौ अवध्यौ पुरुषैः किल ॥ २ ॥  
बहुसेनावृतौ शूरौ देवानां दुःखदौ सदा  
दुराचारौ मदोत्सिक्तौ बहुदानवसंयुतौ ॥ ३ ॥  
हतावम्बिकया तौ तु सङ्ग्रामेऽतीव दारुणे ।  
देवानाञ्ज हितार्थाय सर्वैः परिचरैः सह ॥ ४ ॥  
चण्डमुण्डौ महाबाहू रक्तबीजोऽतिदारुणः ।  
धूम्रलोचननामा च निहतास्ते रणाङ्गणे ॥ ५ ॥  
तान्निहत्य सुराणां सा जहार भयमुत्तमम् ।  
स्तुता सम्पूजिता देवैर्गिरौ हेमाचले शुभे ॥ ६ ॥  
राजोवाच  
कावेतावसुरावादौ कथं तौ बलिनां वरौ ।  
केन संस्थापितौ चेह स्त्रीवध्यत्वं कुतो गतौ ॥ ७ ॥  
तपसा वरदानेन कस्य जातौ महाबलौ ।  
कथञ्च निहतौ सर्वं कथयस्व सविस्तरम् ॥ ८ ॥  
व्यास उवाच  
शृणु राजन्कथां दिव्यां सर्वपापप्रणाशिनीम् ।  
देव्याश्चरितसंयुक्तां सर्वार्थफलदां शुभाम् ॥ ९ ॥  
पुरा शुम्भनिशुम्भौ द्वावसुरौ भूमिमण्डले ।  
पातालतश्च सम्प्राप्तौ भ्रातरौ शुभदर्शनौ ॥ १० ॥  
तौ प्राप्तयौवनौ चैव चेरतुस्तप उत्तमम् ।  
अन्नोदकं परित्यज्य पुष्करे लोकपावने ॥ ११ ॥  
वर्षाणामयुतं यावद्योगविद्यापरायणौ ।  
एकत्रैवासनं कृत्वा तेपाते परमं तपः ॥ १२ ॥  
तयोस्तुष्टोऽभवद्‌ ब्रह्मा सर्वलोकपितामहः ।  
तत्रागतश्च भगवानारुह्य वरटापतिम् ॥ १३ ॥  
तावुभौ च जगत्स्रष्टा दृष्ट्वा ध्यानपरौ स्थितौ ।  
उत्तिष्ठत महाभागौ तुष्टोऽहं तपसा किल ॥ १४ ॥  
वाञ्छितं वां वरं कामं ददामि ब्रुवतामिह ।  
कामदोऽहं समायातो दृष्ट्वा वां तपसो बलम् ॥ १५ ॥  
व्यास उवाच  
इति श्रुत्वा वचस्तस्य प्रबुद्धौ तौ समाहितौ ।  
प्रदक्षिणक्रियां कृत्वा प्रणामं चक्रतुस्तदा ॥ १६ ॥  
दण्डवत्प्रणिपातञ्च कृत्वा तौ दुर्बलाकृती ।  
ऊचतुर्मधुरां वाचं दीनौ गद्‌गदया गिरा ॥ १७ ॥  
देवदेव दयासिन्धो भक्तानामभयप्रद ।  
अमरत्वञ्च नौ ब्रह्मन्देहि तुष्टोऽसि चेद्विभो ॥ १८ ॥  
मरणादपरं किञ्चिद्‌भयं नास्ति धरातले ।  
तस्माद्‌भयाच्च सन्त्रस्तौ युष्माकं शरणं गतौ ॥ १९ ॥  
त्राहि त्वं देवदेवेश जगत्कर्तः क्षमानिधे ।  
परिस्फोटय विश्वात्मन् सद्यो मरणजं भयम् ॥ २० ॥  
  
ब्रह्मोवाच  
किमिदं प्रार्थनीयं वो विपरीतं तु सर्वथा ।  
अदेयं सर्वथा सर्वैः सर्वेभ्यो भुवनत्रये ॥ २१ ॥  
जातस्य हि ध्रुवो मृत्युर्ध्रुवं जन्म मृतस्य च ।  
मर्यादा विहिता लोके पूर्वं विश्वकृता किल ॥ २२ ॥  
मर्तव्यं सर्वथा सर्वैः प्राणिभिर्नात्र संशयः ।  
अन्यं प्रार्थयतं कामं ददामि यच्च वाञ्छितम् ॥ २३ ॥  
व्यास उवाच  
तदाकर्ण्य वचस्तस्य सुविमृश्य च दानवौ ।  
ऊचतुः प्रणिपत्याथ ब्रह्माणं पुरतः स्थितम् ॥ २४ ॥  
पुरुषैरमराद्यैश्च मानवैर्मृगपक्षिभिः ।  
अवध्यत्वं कृपासिन्धो देहि नौ वाञ्छितं वरम् ॥ २५ ॥  
नारी बलवती कास्ति या नौ नाशं करिष्यति ।  
न बिभीवः स्त्रियः कामं त्रैलोक्ये सचराचरे ॥ २६ ॥  
अवध्यौ भ्रातरौ स्यातां नरेभ्यः पङ्कजोद्‌भव ।  
भयं न स्त्रीजनेभ्यश्च स्वभावादबला हि सा ॥ २७ ॥  
व्यास उवाच  
इति श्रुत्वा तयोर्वाक्यं प्रददौ वाञ्छितं वरम् ।  
ब्रह्मा प्रसन्नमनसा जगामाथ स्वमालयम् ॥ २८ ॥  
गतेऽथ भवने तस्मिन्दानवौ स्वगृहं गतौ ।
भृगुं पुरोहितं कृत्वा चक्रतुः पूजनं तदा ॥ २९ ॥  
शुभे दिने सुनक्षत्रे जातरूपमयं शुभम् ।  
कृत्वा सिंहासनं दिव्यं राज्यार्थं प्रददौ मुनिः ॥ ३० ॥  
शुम्भाय ज्येष्ठभूताय ददौ राज्यासनं शुभम् ।  
सेवनार्थं तदैवाशु सम्प्राप्ता दानवोत्तमाः ॥ ३१ ॥  
चण्डमुण्डौ महावीरौ भ्रातरौ बलदर्पितौ ।  
सम्प्राप्तौ सैन्यसंयुक्तौ रथवाजिगजान्वितौ ॥ ३२ ॥  
धूम्रलोचननामा च तद्‌रूपश्चण्डविक्रमः ।  
शुम्भञ्च भूपतिं श्रुत्वा तदागाद्‌बलसंयुतः ॥ ३३ ॥  
रक्तबीजस्तथा शूरो वरदानबलाधिकः ।  
अक्षौहिणीभ्यां संयुक्तस्तत्रैवागत्य सङ्गतः ॥ ३४ ॥  
तस्यैकं कारणं राजन् सङ्ग्रामे युध्यतः सदा ।  
देहाद्रुधिरसम्पातस्तस्य शस्त्राहतस्य च ॥ ३५ ॥  
जायते च यदा भूमावुत्पद्यन्ते ह्यनेकशः ।  
तादृशाः पुरुषाः क्रूरा बहवः शस्त्रपाणयः ॥ ३६ ॥  
सम्भवन्ति तदाकारास्तद्‌रूपास्तत्पराक्रमाः ।  
युद्धं पुनस्ते कुर्वन्ति पुरुषा रक्तसम्भवाः ॥ ३७ ॥  
अतः सोऽपि महावीर्यः सङ्ग्रामेऽतीव दुर्जयः ।  
अवध्यः सर्वभूतानां रक्तबीजो महासुरः ॥ ३८ ॥  
अन्ये च बहवः शूराश्चतुरङ्गसमन्विताः ।  
शुम्भञ्च नृपतिं मत्वा बभूवुस्तस्य सेवकाः ॥ ३९ ॥  
असङ्ख्याता तदा जाता सेना शुम्भनिशुम्भयोः ।  
पृथिव्याः सकलं राज्यं गृहीतं बलवत्तया ॥ ४० ॥  
सेनायोगं तदा कृत्वा निशुम्भः परवीरहा ।  
जगाम तरसा स्वर्गे शचीपतिजयाय च ॥ ४१ ॥  
चकारासौ महायुद्धं लोकपालैः समन्ततः ।  
वृत्रहा वज्रपातेन ताडयामास वक्षसि ॥ ४२ ॥  
स वज्राभिहतो भूमौ पपात दानवानुजः ।  
भग्नं बलं तदा तस्य निशुम्भस्य महात्मनः ॥ ४३ ॥  
भ्रातरं मूर्च्छितं श्रुत्वा शुम्भः परबलार्दनः ।  
तत्रागत्य सुरान्मर्वांस्ताडयामास सायकैः ॥ ४४ ॥  
कृतं युद्धं महत्तेन शुम्भेनाक्लिष्टकर्मणा ।  
निर्जितास्तु सुराः सर्वे सेन्द्राः पालाश्च सर्वशः ॥ ४५ ॥  
ऐन्द्रं पदं तदा तेन गृहीतं बलवत्तया ।  
कल्पपादपसंयुक्तं कामधेनुसमन्वितम् ॥ ४६ ॥  
त्रैलोक्यं यज्ञभागाश्च हृतास्तेन महात्मना ।  
नन्दनं च वनं प्राप्य मुदितोऽभून्महासुरः ॥ ४७ ॥  
सुधायाश्चैव पानेन सुखमाप महासुरः ।  
कुबेरं स च निर्जित्य तस्य राज्यं चकार ह ॥ ४८ ॥  
अधिकारं तथा भानोः शशिनश्च चकार ह ।  
यमञ्चैव विनिर्जित्य जग्राह तत्पदं तथा ॥ ४९ ॥  
वरुणस्य तथा राज्यं चकार वह्निकर्म च ।  
वायोः कार्यं निशुम्भश्च चकार स्वबलान्वितः ॥ ५० ॥  
ततो देवा विनिर्धूता हृतराज्या हृतश्रियः ।  
सन्त्यज्य नन्दनं सर्वे निर्ययुर्गिरिगह्वरे ॥ ५१ ॥  
हृताधिकारास्ते सर्वे बभ्रमुर्विजने वने ।  
निरालम्बा निराधारा निस्तेजस्का निरायुधाः ॥ ५२ ॥  
विचेरुरमराः सर्वे पर्वतानां गुहासु च ।  
उद्यानेषु च शून्येषु नदीनां गह्वरेषु च ॥ ५३ ॥  
न प्रापुस्ते सुखं वापि स्थानभ्रष्टा विचेतसः ।  
लोकपाला महाराज दैवाधीनं सुखं किल ॥ ५४ ॥  
बलवन्तो महाभागा बहुज्ञा धनसंयुताः ।  
काले दुःखं तथा दैन्यमाप्नुवन्ति नराधिप ॥ ५५ ॥  
चित्रमेतन्महाराज कालस्यैव विचेष्टितम् ।  
यः करोति नरं तावद्‌राजानं भिक्षुकं ततः ॥ ५६ ॥  
दातारं याचकं चैव बलवन्तं तथाबलम् ।  
पण्डितं विकलं कामं शूरं चातीव कातरम् ॥ ५७ ॥  
मखानाञ्च शतं कृत्वा प्राप्येन्द्रासनमुत्तमम् ।  
पुनर्दुःखं परं प्राप्तं कालस्य गतिरीदृशी ॥ ५८ ॥  
कालः करोति धर्मिष्ठं पुरुषं ज्ञानसंयुतम् ।  
तमेवातीव पापिष्ठं ज्ञानलेशविवर्जितम् ॥ ५९ ॥  
न विस्मयोऽत्र कर्तव्यः सर्वथा कालचेष्टिते ।  
ब्रह्मविष्णुहरादीनामपीदृक्कष्टचेष्टितम् ॥ ६० ॥  
विष्णुर्जननमाप्नोति सूकरादिषु योनिषु ।  
हरः कपाली सञ्जातः कालेनैव बलीयसा ॥ ६१ ॥  
इति श्रीमद्देवीभागवते महापुराणेऽष्टादशसाहस्र्यां संहितायां पञ्चमस्कन्धे  
शुम्भनिशुम्भद्वारा स्वर्गविजयवर्णनं नामकविंशोऽध्यायः ॥ २१ ॥
