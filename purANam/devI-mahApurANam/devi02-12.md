सूत उवाच  
तच्छ्रुत्वा वचनं तस्य व्यासः सत्यवतीसुतः ।  
उवाच वचनं तत्र सभायां नृपतिं च तम् ॥ १ ॥  
व्यास उवाच  
शृणु राजन् प्रवक्ष्यामि पुराणं गुह्यमद्‌भुतम् ।  
पुण्यं भागवतं नाम नानाख्यानयुतं शिवम् ॥ २ ॥  
अध्यापितं मया पूर्वं शुकायात्मसुताय वै ।  
श्रावयामि नृप त्वां हि रहस्यं परमं मम ॥ ३ ॥  
धर्मार्थकाममोक्षाणां कारणं श्रवणात्किल ।  
शुभद सुखदं नित्यं सर्वागमसमुद्धृतम् ॥ ४ ॥  
जनमेजय उवाच  
आस्तीकोऽयं सुतः कस्य विघ्नार्थं कथमागतः ।  
प्रयोजनं किमत्रास्य सर्पाणां रक्षणे प्रभो ॥ ५ ॥  
कथयैतन्महाभाग विस्तरेण कथानकम् ।  
पुराणं च तथा सर्वं विस्तराद्वद सुव्रत ॥ ६ ॥  
व्यास उवाच  
जरत्कारुर्मुनिः शान्तो न चकार गृहाश्रमम् ।  
तेन दृष्टा वने गर्ते लम्बमाना स्वपूर्वजाः ॥ ७ ॥  
ततस्तमाहुः कुरु पुत्र दारा-  
     न्यथा च नः स्यात्परमा हि तृप्तिः ।  
स्वर्गे व्रजामः खलु दुःखमुक्ता  
     वयं सदाचारयुते सुते वै ॥ ८ ॥  
स तानुवाचाथ लभे समाना-  
     मयाचितां चातिवशानुगां च ।  
तदा गृहारम्भमहं करोमि  
     ब्रवीमि तथ्यं मम पूर्वजा वै ॥ ९ ॥  
इत्युक्त्वा ताञ्जरत्कारुर्गतस्तीर्थान्प्रति द्विजः ।  
तदैव पन्नगाः शप्ता मात्राग्नौ निपतन्त्विति ॥ १० ॥  
कश्यपस्य मुनेः पत्न्यौ कद्रूश्च विनता तथा ।  
दृष्ट्वादित्यरथे चाश्वमूचतुश्च परस्परम् ॥ ११ ॥  
तं दृष्ट्वा च तदा कद्रूर्विनतामिदमब्रवीत् ।  
किंवर्णोऽयं हयो भद्रे सत्यं प्रब्रूहि माचिरम् ॥ १२ ॥  
विनतोवाच  
श्वेत एवाश्वराजोऽयं किं वा त्वं मन्यसे शुभे ।  
ब्रूहि वर्णं त्वमप्यस्य ततस्तु विपणावहे ॥ १३ ॥  
कद्रुरुवाच  
कृष्णवर्णमहं मन्ये हयमेनं शुचिस्मिते ।  
एहि सार्धं मया दिव्यं दासीभावाय भामिनि ॥ १४ ॥  
सूत उवाच  
कद्रूश्च स्वसुतानाह सर्वान्सर्पान्वशे स्थितान् ।  
बालाञ्छ्यामान्प्रकुर्वन्तु यावतोऽश्वशरीरके ॥ १५ ॥  
नेति केचन तत्राहुस्तानथासौ शशाप ह ।  
जनमेजयस्य यज्ञे वै गमिष्यथ हुताशनम् ॥ १६ ॥  
अन्ये चक्रुर्हयं सर्पाः कर्बुरं वर्णभोगकैः ।  
वेष्टयित्वास्य पुच्छं तु मातुः प्रियचिकीर्षया ॥ १७ ॥  
भगिन्यौ च सुसंयुक्ते गत्वा ददृशतुर्हयम् ।  
कर्बुरं तं हयं दृष्ट्वा विनता चातिदुःखिता ॥ १८ ॥  
तदाजगाम गरुडः सुतस्तस्या महाबलः ।  
स दृष्ट्वा मातरं दीनामपृच्छत्पन्नगाशनः ॥ १९ ॥  
मातः कथं सुदीनासि रुदितेव विभासि मे ।  
जीवमाने मयि सुते तथान्ये रविसारथौ ॥ २० ॥  
दुःखितासि ततो वां धिग्जीवितं चारुलोचने ।  
किं जातेन सुतेनाथ यदि माता सुदुःखिता ॥ २१ ॥  
शंस मे कारणं मातः करोमि विगतज्वराम् ।  
विनतोवाच  
सपत्न्या दास्यहं पुत्र किं ब्रवीमि वृथा क्षता ॥ २२ ॥  
वह मां सा ब्रवीत्यद्य तेनास्मि दुःखिता सुत ।  
गरुड उवाच  
वहिष्येऽहं तत्र किल यत्र सा गन्तुमुत्सुका ॥ २३ ॥  
मा शोकं कुरु कल्याणि निश्चिन्तां त्वां करोम्यहम् ।  
व्यास उवाच  
इत्युक्ता सा गता पार्श्वं कद्रोश्च विनता तदा ॥ २४ ॥  
दासीभावमपाकर्तुं गरुडोऽपि महाबलः ।  
उवाह तां सपुत्रां वै सिन्धोः पारं जगाम ह ॥ २५ ॥  
गत्वा तां गरुडः प्राह ब्रूहि मातर्नमोऽस्तु ते ।  
कथं मुच्येत मे माता दासीभावादसंशयम् ॥ २६ ॥  
कद्रूरुवाच  
अमृतं देवलोकात्त्वं बलादानीय मे सुतान् ।  
समर्पय सुताद्याशु मातरं मोचयाबलाम् ॥ २७ ॥  
व्यास उवाच  
इत्युक्तः प्रययौ शीघ्रमिन्द्रलोकं महाबलः ।  
कृत्वा युद्धं जहाराशु सुधाकुम्भं खगोत्तमः ॥ २८ ॥
समानीयामृतं मात्रे वैनतेयः समर्पयत् ।  
मोचिता विनता तेन दासीभावादसंशयम् ॥ २९ ॥  
अमृतं सञ्जहारेन्द्रः स्नातुं सर्पा यदा गताः ।  
दासीभावाद्विनिर्मुक्ता विनता विपतेर्बलात् ॥ ३० ॥  
तत्रास्तीर्णाः कुशास्तैस्तु लीढाः पन्नगनामकैः ।  
द्विजिह्वास्ते सुसम्पन्नाः कुशाग्रस्पर्शमात्रतः ॥ ३१ ॥  
मात्रा शप्ताश्च ये नागा वासुकिप्रमुखाः शुचा ।  
ब्रह्माणं शरणं गत्वा ते होचुः शापजं भयम् ॥ ३२ ॥  
तानाह भगवान्ब्रह्मा जरत्कारुर्महामुनिः ।  
वासुकेर्भगिनीं तस्मै अर्पयध्वं सनामिकाम् ॥ ३३ ॥  
तस्यां यो जायते पुत्रः स वस्त्राता भविष्यति ।  
आस्तीक इति नामासौ भविता नात्र संशयः ॥ ३४ ॥  
वासुकिस्तु तदाकर्ण्य वचनं ब्रह्मणः शिवम् ।  
वनं गत्वा सुतां तस्मै ददौ विनयपूर्वकम् ॥ ३५ ॥  
सनामां तां मुनिर्ज्ञात्वा जरत्कारुरुवाच तम् ।  
अप्रियं मे यदा कुर्यात्तदा तां सन्त्यजाम्यहम् ॥ ३६ ॥  
वाग्बन्धं तादृशं कृत्वा मुनिर्जग्राह तां स्वयम् ।  
दत्त्वा च वासुकिः कामं भवनं स्वं जगाम ह ॥ ३७ ॥  
कृत्वा पर्णकुटीं शुभ्रां जरत्कारुर्महावने ।  
तया सह सुखं प्राप रममाणः परन्तप ॥ ३८ ॥  
एकदा भोजनं कृत्वा सुप्तोऽसौ मुनिसत्तमः ।  
भगिनी वासुकेस्तत्र संस्थिता वरवर्णिनी ॥ ३९ ॥  
न सम्बोधयितव्योऽहं त्वया कान्ते कथञ्चन ।  
इत्युक्त्वा तु गतो निद्रां मुनिस्तां सुदतीं तदा ॥ ४० ॥  
रविरस्तगिरिं प्राप्तः सन्ध्याकाल उपस्थिते ।  
किं करोमि न मे शान्तिस्त्यजेन्मां बोधितः पुनः ॥ ४१ ॥  
धर्मलोपभयाद्‌भीता जरत्कारुरचिन्तयत् ।  
नोचेत्प्रबोथयाम्येनं सन्ध्याकालो वृथा व्रजेत् ॥ ४२ ॥  
धर्मनाशाद्वरं त्यागस्तथापि मरणं ध्रुवम् ।  
धर्महानिर्नराणां हि नरकाय भवेत्पुनः ॥ ४३ ॥  
इति सञ्चिन्त्य सा बाला तं मुनिं प्रत्यबोधयत् ।  
सन्ध्याकालोऽपि सञ्जात उत्तिष्ठोत्तिष्ठसुव्रत ॥ ४४ ॥  
उत्थितोऽसौ मुनिः कोपात्तामुवाच व्रजाम्यहम् ।  
त्वं तु भ्रातृगृहं याहि निद्राविच्छेदकारिणी ॥ ४५ ॥  
वेपमानाब्रवीद्वाक्यमित्युक्ता मुनिना तदा ।  
भ्रात्रा दत्ता यदर्थं तत्कथं स्यादमितप्रभ ॥ ४६ ॥  
मुनिः प्राह जरत्कारुं तदस्तीति निराकुलः ।  
गता सा मुनिना त्यक्ता वासुकेः सदनं तदा ॥ ४७ ॥  
पृष्टा भ्रात्राब्रवीद्वाक्यं यथोक्तं पतिना तदा ।  
अस्तीत्युक्त्वा च हित्वा मां गतोऽसौ मुनिसत्तमः ॥ ४८ ॥  
वासुकिस्तु तदाकर्ण्य सत्यावाङ्‌मुनिरित्युत ।  
विश्वासं च परं कृत्वा भगिनीं तां समाश्रयत् ॥ ४९ ॥  
ततः कालेन कियता जातोऽसौ मुनिबालकः ।  
आस्तीक इति नामासौ विख्यातः कुरुसत्तम ॥ ५० ॥  
तेनायं रक्षितो यज्ञस्तव पार्थिवसत्तम ।  
मातृपक्षस्य रक्षार्थं मुनिना भावितात्मना ॥ ५१ ॥  
भव्यं कृतं महाराज मानितोऽयं त्वया मुनिः ।  
यायावरकुलोत्पनो वासुकेर्भगिनीसुतः ॥ ५२ ॥  
स्वस्ति तेऽस्तु महाबाहो भारतं सकलं श्रुतम् ।  
दानानि बहु दत्तानि पूजिता मुनयस्तथा ॥ ५३ ॥  
कृतेन सुकृतेनापि न पिता स्वर्गतिं गतः ।  
पावितं न कुलं कृत्स्नं त्वया भूपतिसत्तम ॥ ५४ ॥  
देव्याश्चायतनं भूप विस्तीर्णं कुरु भक्तितः ।  
येन वै सकला सिद्धिस्तव स्याज्जनमेजय ॥ ५५ ॥  
पूजिता परया भक्त्या शिवा सकलदा सदा ।  
कुलवृद्धिं करोत्येव राज्यं च सुस्थिरं सदा ॥ ५६ ॥  
देवीमखं विधानेन कृत्वा पार्थिवसत्तम ।  
श्रीमद्‌भागवतं नाम पुराणं परमं शृणु ॥ ५७ ॥  
त्वामहं श्रावयिष्यामि कथां परमपावनीम् ।  
संसारतारिणीं दिव्यां नानारससमाहृताम् ॥ ५८ ॥  
न श्रोतव्यं परं चास्मात्पुराणाद्विद्यते भुवि ।  
नाराध्यं विद्यते राजन्देवीपादाम्बुजादृते ॥ ५९ ॥  
ते सभाग्याः कृतप्रज्ञा धन्यास्ते नृपसत्तम ।  
येषां चित्ते सदा देवी वसति प्रेमसंकुले ॥ ६० ॥  
सुदुःखितास्ते दृश्यन्ते भुवि भारत भारते ।  
नाराधिता महामाया यैर्जनैश्च सदाम्बिका ॥ ६१ ॥  
ब्रह्मादयः सुराः सर्वे यदाराधनतत्पराः ।  
वर्तन्ते सर्वदा राजंस्तां न सेवेत को जनः ॥ ६२ ॥  
य इदं शृणुयान्नित्यं सर्वान्कामानवाप्नुयात् ।  
भगवत्या समाख्यातं विष्णवे यदनुत्तमम् ॥ ६३ ॥  
तेन श्रुतेन ते राजंश्चित्ते शान्तिर्भविष्यति ।  
पितॄणां चाक्षयः स्वर्गः पुराणश्रवणाद्‌भवेत् ॥ ६४ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
द्वितीयस्कन्धे श्रोतृप्रवक्तृप्रसङ्गो नाम द्वादशोऽध्यायः ॥ १२ ॥
