श्रीनारायण उवाच  
अथातः श्रूयतां चित्रं सोमादीनां गमादिकम् ।  
तद्गत्यनुसृता नॄणां शुभाशुभनिदर्शना ॥ १ ॥  
यथा कुलालचक्रेण भ्रमता भ्रमतां सह ।  
तदाश्रयाणां च गतिरन्या कीटादिनां भवेत् ॥ २ ॥  
एवं हि राशिवृन्देन कालचक्रेण तेन च ।  
मेरुं धुरं च सरतां प्रादक्षिण्येन सर्वदा ॥ ३ ॥  
ग्रहाणां भानुमुख्यानां गतिरन्यैव दृश्यते ।  
नक्षत्रान्तरगामित्वाद्‌भान्तरे गमनं तथा ॥ ४ ॥  
गतिद्वयं चाविरुद्धं सर्वत्रैष विनिर्णयः ।  
स एव भगवानादिपुरुषो लोकभावनः ॥ ५ ॥  
नारायणोऽखिलाधारो लोकानां स्वस्तये भ्रमन् ।  
कर्मशुद्धिनिमित्तं तु आत्मानं वै त्रयीमयम् ॥ ६ ॥  
कविभिश्चैव वेदेन विजिज्ञास्योऽर्कधाभवत् ।  
षट्सु क्रमेण ऋतुषु वसन्तादिषु च स्वयम् ॥ ७ ॥  
यथोपजोषमृतुजान् गुणान् वै विदधाति च ।  
तमेनं पुरुषाः सर्वे त्रय्या च विद्यया सदा ॥ ८ ॥  
वर्णाश्रमाचारपथा तथाम्नातैश्च कर्मभिः ।  
उच्चावचैः श्रद्धया च योगानां च वितानकैः ॥ ९ ॥  
अञ्जसा च यजन्ते ये श्रेयो विन्दन्ति ते मतम् ।  
अथैष आत्मा लोकानां द्यावाभूम्यन्तरेण च ॥ १० ॥  
कालचक्रगतो भुङ्क्ते मासान्द्वादशराशिभिः ।  
संवत्सरस्यावयवान्मासः पक्षद्वयं दिवा ॥ ११ ॥  
नक्तं चेति स पादर्क्षद्वयमित्युपदिश्यते ।  
यावता षष्ठमंशं स भुञ्जीत ऋतुरुच्यते ॥ १२ ॥  
संवत्सरस्यावयवः कविभिश्चोपवर्णितः ।  
यावतार्धेन चाकाशवीथ्यां प्रचरते रविः ॥ १३ ॥  
तं प्राक्तना वर्णयन्ति अयनं मुनिपूजिताः ।  
अथ यावन्नभोमण्डलं सह प्रतिगच्छति ॥ १४ ॥  
कार्त्स्न्येन सह भुञ्जीत कालं तं वत्सरं विदुः ।  
संवत्सरं परिवत्सरमिडावत्सरमेव च ॥ १५ ॥  
अनुवत्सरमिद्वत्सरमिति पञ्चकमीरितम् ।  
भानोर्मान्द्यशैघ्र्यसमगतिभिः कालवित्तमैः ॥ १६ ॥  
एवं भानोर्गतिः प्रोक्ता चन्द्रादीनां निबोधत ।  
एवं चन्द्रोऽर्करश्मिभ्यो लक्षयोजनमूर्ध्वतः ॥ १७ ॥  
उपलभ्यमानो मित्रस्य संवत्सरभुजिं च सः ।  
पक्षाभ्यां चौषधीनाथो भुङ्क्ते मासभुजिं च सः ॥ १८ ॥
सपादमाभ्यां दिवसभुक्तिं पक्षभुजिं चरेत् ।  
एवं शीघ्रगतिः सोमो भुङ्क्ते नूनं भचक्रकम् ॥ १९ ॥  
पूर्यमाणकलाभिश्चामराणां प्रीतिमावहन् ।  
क्षीयमाणकलाभिश्च पितॄणां चित्तरञ्जकः ॥ २० ॥  
अहोरात्राणि तन्वानः पूर्वापरसुघस्रकैः ।  
सर्वजीवनिकायस्य प्राणो जीवः स एव हि ॥ २१ ॥  
भुङ्क्ते चैकैकनक्षत्रं मुहूर्तत्रिंशता विभुः ।  
स एव षोडशकलः पुरुषोऽनादिसत्तमः ॥ २२ ॥  
मनोमयोऽप्यन्नमयोऽमृतधामा सुधाकरः ।  
देवपितृमनुष्यादिसरीसृपसवीरुधाम् ॥ २३ ॥  
प्राणाप्यायनशीलत्वात्स सर्वमय उच्यते ।  
ततो भचक्रं भ्रमति योजनानां त्रिलक्षतः ॥ २४ ॥  
मेरुप्रदक्षिणेनैव योजितं चेश्वरेण तु ।  
अष्टाविंशतिसङ्ख्यानि गणितानि सहाभिजित् ॥ २५ ॥  
ततः शुक्रो द्विलक्षेण योजनानामथोपरि ।  
पुरः पश्चात्सहैवासावर्कस्य परिवर्तते ॥ २६ ॥  
शीघ्रमन्दसमानाभिर्गतिभिर्विचरन्विभुः ।  
लोकानामनुकूलोऽयं प्रायः प्रोक्तः शुभावहः ॥ २७ ॥  
वृष्टिविष्टम्भशमनो भार्गवः सर्वदा मुने ।  
शुक्राद्‌ बुधः समाख्यातो योजनानां द्विलक्षतः ॥ २८ ॥  
शीघ्रमन्दसमानाभिर्गतिभिः शुक्रवत्सदा ।  
यदार्काद्व्यतिरिच्येत सौम्यः प्रायेण तत्र तु ॥ २९ ॥  
अतिवाताभ्रपातानां वृष्ट्यादिभयसूचकः ।  
उपरिष्ठात्ततो भौमो योजनानां द्विलक्षतः ॥ ३० ॥  
पक्षैस्त्रिभिस्त्रिभिः सोऽयं भुङ्क्ते राशीनथैकशः ।  
द्वादशापि च देवर्षे यदि वक्रो न जायते ॥ ३१ ॥  
प्रायेणाशुभकृत्सोऽयं ग्रहौघानां च सूचकः ।  
नतो द्विलक्षमानेन योजनानां च गीष्पतिः ॥ ३२ ॥  
एकैकस्मिन्नथो राशौ भुङ्गे संवत्सरं चरन् ।  
यदि वक्रो भवेन्नैवानुकूलो ब्रह्मवादिनाम् ॥ ३३ ॥  
ततः शनैश्चरो घोरो लक्षद्वयपरो मितः ।  
योजनैः सूर्यपुत्रोऽयं त्रिंशन्मासैः परिभ्रमन् ॥ ३४ ॥  
एकैकराशौ पर्येति सर्वान् राशीन्महाग्रहः ।  
सर्वेषामशुभो मन्दः प्रोक्तः कालविदां वरैः ॥ ३५ ॥  
तत उत्तरतः प्रोक्तमेकादशसुलक्षकैः ।  
योजनैः परिसङ्ख्यातं सप्तर्षीणां च मण्डलम् ॥ ३६ ॥  
लोकानां शं भावयन्तो मुनयः सप्त ते मुने ।  
यत्तद्विष्णुपदं स्थानं दक्षिणं प्रक्रमन्ति ते ॥ ३७  
इति श्रीमद्देवीभागवते महापुराणेऽष्टादलसाहस्र्यां संहितायामष्टमस्कन्धे  
सोमादिगतिवर्णनं नाम षोडशोऽध्यायः ॥ १६ ॥
