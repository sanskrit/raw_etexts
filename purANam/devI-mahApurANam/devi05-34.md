राजोवाच  
भगवन्ब्रूहि मे सम्यक्‌तस्या आराधने विधिम् ।  
पूजाविधिञ्च मन्त्रांश्च तथा होमविधिं वद ॥ १ ॥  
ऋषिरुवाच  
शृणु राजन्प्रवक्ष्यामि तस्याः पूजाविधिं शुभम् ।  
कामदं मोक्षदं नॄणां ज्ञानदं दुःखनाशनम् ॥ २ ॥  
आदौ स्नानविधिं कृत्वा शुचिः शुक्लाम्बरो नरः ।  
आचम्य प्रयतः कृत्वा शुभमायतनं निजम् ॥ ३ ॥  
ततोऽवलिप्तभूम्यां तु संस्थाप्यासनमुत्तमम् ।  
तत्रोपविश्य विधिवत् त्रिराचम्य मुदान्वितः ॥ ४ ॥  
पूजाद्रव्यं सुसंस्थाप्य यथाशक्त्यनुसारतः ।  
प्राणायामं ततः कृत्वा भूतशुद्धिं विधाय च ॥ ५ ॥  
कुर्यात्प्राणप्रतिष्ठां तु सम्भारं प्रोक्ष्य मन्त्रतः ।  
कालज्ञानं ततः कृत्वा न्यासं कुर्याद्यथाविधि ॥ ६ ॥  
शुभे ताम्रमये पात्रे चन्दनेन सितेन च ।  
षट्कोणं विलिखेद्यन्त्रं चाष्टकोणं ततो बहिः ॥ ७ ॥  
नवाक्षरस्य मन्त्रस्य बीजानि विलिखेत्ततः ।  
कृत्वा यन्त्रप्रतिष्ठाञ्च वेदोक्ता संविधाय च ॥ ८ ॥  
अर्चां वा धातवीं कुर्यात्पूजामन्त्रैः शिवोदितैः ।  
पूजनं पृथिवीपाल भगवत्याः प्रयत्नतः ॥ ९ ॥  
कृत्वा वा विधिवत्पूजामागमोक्तां समाहितः ।  
जपेन्नवाक्षरं मन्त्रं सततं ध्यानपूर्वकम् ॥ १० ॥  
होमं दशांशतः कुर्याद्दशांशेन च तर्पणम् ।  
भोजनं ब्राह्मणानाञ्च तद्दशांशेन कारयेत् ॥ ११ ॥  
चरित्रत्रयपाठञ्च नित्यं कुर्याद्विसर्जयेत् ।  
नवरात्रव्रतं चैव विधेयं विधिपूर्वकम् ॥ १२ ॥  
आश्विने च तथा चैत्रे शुक्ले पक्षे नराधिप ।  
नवरात्रोपवासो वै कर्तव्यः शुभमिच्छता ॥ १३ ॥  
होमः सुविपुलः कार्यो जप्यमन्त्रैः सुपायसैः ।  
शर्कराघृतमिश्रैश्च मधुयुक्तैः सुसंस्कृतैः ॥ १४ ॥  
छागमांसेन वा कार्यो बिल्वपत्रैस्तथा शुभैः ।  
हयारिकुसुमै रक्तैस्तिलैर्वा शर्करायुतैः ॥ १५ ॥  
अष्टम्याञ्च चतुर्दश्यां नवम्याञ्च विशेषतः ।  
कर्तव्यं पूजनं देव्या ब्राह्मणानाञ्च भोजनम् ॥ १६ ॥  
निर्धनो धनमाप्नोति रोगी रोगात्प्रमुच्यते ।  
अपुत्रो लभते पुत्राञ्छुभांश्च वशवर्तिनः ॥ १७ ॥  
राज्यभ्रष्टो नृपो राज्यं प्राप्नोति सार्वभौमिकम् ।  
शत्रुभिः पीडितो हन्ति रिपुं मायाप्रसादतः ॥ १८ ॥  
विद्यार्थी पूजनं यस्तु करोति नियतेन्द्रियः ।  
अनवद्यां शुभा विद्यां विन्दते नात्र संशयः ॥ १९ ॥  
ब्राह्मणः क्षत्रियो वैश्यः शूद्रो वा भक्तिसंयुतः ।  
पूजयेज्जगतां धात्रीं स सर्वसुखभाग्भवेत् ॥ २० ॥  
नवरात्रव्रतं कुर्यान्नरनारीगणश्च यः ।  
वाञ्छितं फलमाप्नोति सर्वदा भक्तितत्परः ॥ २१ ॥  
आश्विने शुक्लपक्षे तु नवरात्रव्रतं शुभम् ।  
करोति भावसंयुक्तः सर्वान्कामानवाप्नुयात् ॥ २२ ॥
विधिवन्मण्डलं कृत्वा पूजास्थानं प्रकल्पयेत् ।  
कलशं स्थापयेत्तत्र वेदमन्त्रविधानतः ॥ २३ ॥  
यन्त्रं सुरुचिरं कृत्वा स्थापयेत्कलशोपरि ।  
वापयित्वा यवांश्चारून्पार्श्वतः परिवर्तितान् ॥ २४ ॥  
कृत्वोपरि वितानञ्च पुष्पमालासमावृतम् ।  
धूपदीपसुसंयुक्तं कर्तव्यं चण्डिकागृहम् ॥ २५ ॥  
त्रिकालं तत्र कर्तव्या पूजा शक्त्यनुसारतः ।  
वित्तशाठ्यं न कर्तव्यं चण्डिकायाश्च पूजने ॥ २६ ॥  
धूपैर्दीपैः सुनैवेद्यैः फलपुष्पैरनेकशः ।  
गीतवाद्यैः स्तोत्रपाठैर्वेदपारायणैस्तथा ॥ २७ ॥  
उत्सवस्तत्र कर्तव्यो नानावादित्रसंयुतैः ।  
कन्यकानां पूजनञ्च विधेयं विधिपूर्वकम् ॥ २८ ॥  
चन्दनैर्भूषणैर्वस्त्रैर्भक्ष्यैश्च विविधैस्तथा ।  
सुगन्धतैलमाल्यैश्च मनसो रुचिकारकैः ॥ २९ ॥  
एवं सम्पूजनं कृत्वा होमं मन्त्रविधानतः ।  
अष्टम्यां वा नवम्यां वा कारयेद्विधिपूर्वकम् ॥ ३० ॥  
ब्राह्मणान्भोजयेत्पश्चात्पारणं दशमीदिने ।  
कर्तव्यं शक्तितो दानं देयं भक्तिपरैर्नृपैः ॥ ३१ ॥  
एवं यः कुरुते भक्त्या नवरात्रव्रतं नरः ।  
नारी वा सधवा भक्त्या विधवा वा पतिव्रता ॥ ३२ ॥  
इह लोके सुखं भोगान्प्राप्नोति मनसेप्सितान् ।  
देहान्ते परमं स्थानं प्राप्नोति व्रततत्परः ॥ ३३ ॥  
जन्मान्तरेऽम्बिकाभक्तिर्भवत्यव्यभिचारिणी ।  
जन्मोत्तमकुले प्राप्य सदाचारो भवेद्धि सः ॥ ३४ ॥  
नवरात्रव्रतं प्रोक्तं व्रतानामुत्तमं व्रतम् ।  
आराधनं शिवायास्तु सर्वसौख्यकरं परम् ॥ ३५ ॥  
अनेन विधिना राजन् समाराधय चण्डिकाम् ।  
जित्वा रिपूनस्खलितं राज्यं प्राप्स्यस्यनुत्तमम् ॥ ३६ ॥  
सुखञ्च परमं भूप देहेऽस्मिन्स्वगृहे पुनः ।  
पुत्रदारान्समासाद्य लप्स्यसे नात्र संशयः ॥ ३७ ॥  
वैश्योत्तम त्वमेवाद्य समाराधय कामदाम् ।  
देवीं विश्वेश्वरीं मायां सृष्टिसंहारकारिणीम् ॥ ३८ ॥  
स्वजनानां च मान्यस्त्वं भविष्यसि गृहे गतः ।  
सुखं सांसारिकं प्राप्य यथाभिलषितं पुनः ॥ ३९ ॥  
देवीलोके शुभे वासो भविता ते न संशयः ।  
नाराधिता भगवती यैस्ते नरकभागिनः ॥ ४० ॥  
इह लोकेऽतिदुःखार्ता नानारोगैः प्रपीडिताः ।  
भवन्ति मानवा राजञ्छत्रुभिश्च पराजिताः ॥ ४१ ॥  
निष्कलत्रा ह्यपुत्राश्च तृष्णार्ताः स्तब्धबुद्धयः ।  
बिल्वीदलैः करवीरैः शतपत्रैश्च चम्पकैः ॥ ४२ ॥  
अर्चिता जगतां धात्री यैस्तेऽतीव विलासिनः ।  
भवन्ति कृतपुण्यास्ते शक्तिभक्तिपरायणाः ॥ ४३ ॥  
धनविभवसुखाढ्या मानवा मानवन्तः  
     सकलगुणगणानां भाजनं भारतीशाः ।  
निगमपठितमन्त्रैः पूजिता यैर्भवानी  
     नृपतितिलकमुख्यास्ते भवन्तीह लोके ॥ ४४ ॥  
इति श्रीमद्देवीभागवते महापुराणेऽष्टादशसाहस्र्यां संहितायां पञ्चमस्कन्धे  
भगवत्याः पूजाराधनविधिवर्णनं नाम चतुस्त्रिंशोऽध्यायः ॥ ३४ ॥  
अध्याय चौतिसावा समाप्त
