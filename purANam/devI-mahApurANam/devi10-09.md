श्रीनारायण उवाच  
अथातः श्रूयतां चित्रं देवीमाहाक्त्यमुत्तमम् ।  
अङ्‌गपुत्रेण मनुना यथाऽऽप्तं राज्यमुत्तमम् ॥ १ ॥  
अङ्‌गस्य राज्ञः पुत्रोऽभूच्चाक्षुषो मनुरुत्तमः ।  
षष्ठः सुपुलहं नाम ब्रह्मर्षिं शरणं गतः ॥ २ ॥  
ब्रह्मर्षे त्वामहं प्राप्तः शरणं प्रणतार्तिहन् ।  
शाधि मां किङ्‌करंस्वामिन् येनाहं प्राप्नुयां श्रियम् ॥ ३ ॥  
मेदिन्याश्चाधिपत्यं मे स्याद्यथावदखण्डितम् ।  
अव्याहतं भुजबलं शस्त्रास्त्रनिपुणं क्षमम् ॥ ४ ॥  
सन्ततिश्चिरकालीनाप्यखण्डं वय उत्तमम् ।  
अन्तेऽपवर्गलाभश्च स्यात्तथोपदिशाद्य मे ॥ ५ ॥  
इत्येवं वचनं तस्य मनोः कर्णपथेऽभवत् ।  
प्रत्युवाच मुनिः श्रीमान् देव्याः संराधनं परम् ॥ ६ ॥  
राजन्नाकर्णय वचो मम श्रोत्रसुखं महत् ।  
शिवामाराधयाद्य त्वं तत्प्रसादादिदं भवेत् ॥ ७ ॥  
चाक्षुष उवाच  
कीदृगाराधनं देव्यास्तस्याः परमपावनम् ।  
केनाकारेण कर्तव्यं कारुण्याद्वक्तुमर्हसि ॥ ८ ॥  
मुनिरुवाच  
राजन्नाकर्ण्यतां देव्याः पूजनं परमव्ययम् ।  
वाग्भवं बीजमव्यक्तं सञ्जप्यमनिशं तथा ॥ ९ ॥  
त्रिकालं सञ्जपन्मर्त्यो भुक्तिमुक्ती लभेत्तु हि ।  
न बीजं वाग्भवादन्यदस्ति राजन्यनन्दन ॥ १० ॥  
जपात्सिद्धिकरं वीर्यबलवृद्धिकरं परम् ।  
एतस्य जापात्पाद्मोऽपि सृष्टिकर्ता महाबलः ॥ ११ ॥  
विष्णुर्यज्जपतः सृष्टिपालकः परिकीर्तितः ।  
महेश्वरोऽपि संहर्ता यज्जपादभवन्नृप ॥ १२ ॥  
लोकपालास्तथान्येऽपि निग्रहानुग्रहक्षमाः ।  
यदाश्रयादभूवंस्ते बलवीर्यमदोद्धताः ॥ १३ ॥  
एवं त्वमपि राजन्य महेशीं जगदम्बिकाम् ।  
समाराध्य महर्द्धिं च लप्स्यसेऽचिरकालतः ॥ १४ ॥  
एवं स मुनिवर्येण पुलहेन प्रबोधितः ।  
अङ्‌गपुत्रस्तपस्तप्तुं जगाम विरजां नदीम् ॥ १५ ॥
स च तेपे तपस्तीव्रं वाग्भवस्य जपे रतः ।  
बीजस्य पृथिवीपालः शीर्णपर्णाशनो विभुः ॥ १६ ॥  
प्रथमेऽब्दे पल्लवाशो द्वितीये तोयभक्षणः ।  
तृतीयेऽब्दे पवनभुक् तस्थौ स्थाणुरिवाचलः ॥ १७ ॥  
एवं द्वादश वर्षाणि त्यक्ताहारस्य भूभुजः ।  
वाग्भवं जपतो नित्यं मतिरासीच्छुभान्विता ॥ १८ ॥  
तथा च देव्याः परमं मन्त्रं सज्जपतो रहः ।  
प्रादुरासीज्जगन्माता साक्षाच्छ्रीपरमेश्वरी ॥ १९ ॥  
तेजोमयी दुराधर्षा सर्वदेवमयीश्वरी ।  
उवाचाङ्‌गतनूजं तं प्रसन्ना ललिताक्षरम् ॥ २० ॥  
देव्युवाच  
पृथिवीपाल ते यत्स्याच्चिन्तितं परमं वरम् ।  
तद्‌ ब्रूहि सम्प्रदास्यामि तपसा ते सुतोषिता ॥ २१ ॥  
चाक्षुष उवाच  
जानासि देवदेवेशि यत्प्रार्थ्यं मनसेप्सितम् ।  
अन्तर्यामिस्वरूपेण तत्सर्वं देवपूजिते ॥ २२ ॥  
तथापि मम भाग्येन जातं यत्तव दर्शनम् ।  
ब्रवीमि देवि मे देहि राज्यं मन्वन्तराश्रितम् ॥ २३ ॥  
देव्युवाच  
दत्तं मन्वन्तरस्यास्य राज्यं राजन्यसत्तम ।  
पुत्रा महाबलास्ते च भविष्यन्ति गुणाधिकाः ॥ २४ ॥  
राज्यं निष्कण्टकं भावि मोक्षोऽन्ते चापि निश्चितः ।  
एवं दत्त्वा परं देवी मनवे वरमुत्तमम् ॥ २५ ॥  
जगामादर्शनं सद्यस्तेन भक्त्या च संस्तुता ।  
सोऽपि राजा मनुः षष्ठः प्रसादात्तु तदाश्रयात् ॥ २६ ॥  
बभूव मनुमान्योऽसौ सार्वभौमसुखैर्वृतः ।  
पुत्रास्तस्य बलोद्युक्ताः कार्यभारसहादृताः ॥ २७ ॥  
देवीभक्ताश्च शूराश्च महाबलपराक्रमाः ।  
अन्यत्र माननीयाश्च महाराज्यसुखास्पदाः ॥ २८ ॥  
एवं च चाक्षुषमनुर्देव्याराधनतः प्रभुः ।  
बभूव मनुवर्योऽसौ जगामान्ते शिवापदम्॥ २९ ॥
