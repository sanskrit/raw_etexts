जनमेजय उवाच  
श्रुतो वै हरिणा क्लृप्तो यज्ञो विस्तरतो द्विज ।  
महिमानं तथाम्बाया वद विस्तरतो मम ॥ १ ॥  
श्रुत्वा देव्याश्चरित्रं वै कुर्वे मखमनुत्तमम् ।  
प्रसादात्तव विप्रेन्द्र भविष्यामि च पावनः ॥ २ ॥  
व्यास उवाच  
शृणु राजन्प्रवक्ष्यामि देव्याश्चरितमुत्तमम् ।  
इतिहासं पुराणञ्च कथयामि सुविस्तरम् ॥ ३ ॥  
कोसलेषु नृपश्रेष्ठः सूर्यवंशसमुद्‌भवः ।  
पुष्यपुत्रो महातेजा ध्रुवसन्धिरिति स्मृतः ॥ ४ ॥  
धर्मात्मा सत्यसन्धश्च वर्णाश्रमहिते रतः ।  
अयोध्यायां समृद्धायां राज्यं चक्रे शुचिव्रतः ॥ ५ ॥  
ब्राह्मणाः क्षत्रिया वैश्याः शूद्राश्चान्ये तथा द्विजाः ।  
स्वां स्वां वृत्तिं समास्थाय तद्‌राज्ये धर्मतोऽभवन् ॥ ६ ॥  
न चौराः पिशुना धूर्तास्तस्य राज्ये च कुत्रचित् ।  
दम्भाः कृतघ्ना मूर्खाश्च वसन्ति किल मानवाः ॥ ७ ॥  
एवं वै वर्तमानस्य नृपस्य कुरुसत्तम ।  
द्वे पत्न्यौ रूपसम्पन्ने ह्यासतुः कामभोगदे ॥ ८ ॥  
मनोरमा धर्मपत्नी सुरूपाऽतिविचक्षणा ।  
लीलावती द्वितीया च साऽपि रूपगुणान्विता ॥ ९ ॥  
विजहार सपत्नीभ्यां गृहेषूपवनेषु च ।  
क्रीडागिरौ दीर्घिकासु सौधेषु विविधेषु च ॥ १० ॥  
मनोरमा शुभे काले सुषुवे पुत्रमुत्तमम् ।  
सुदर्शनाभिधं पुत्रं राजलक्षणसंयुतम् ॥ ११ ॥  
लीलावत्यपि तत्पत्नी मासेनैकेन भामिनी ।  
सुषुवे सुन्दरं पुत्रं शुभे पक्षे दिने तथा ॥ १२ ॥  
चकार नृपतिस्तत्र जातकर्मादिकं द्वयोः ।  
ददौ दानानि विप्रेभ्यः पुत्रजन्मप्रमोदितः ॥ १३ ॥  
प्रीतिं तयोः समां राजा चकार सुतयोर्नृप ।  
नृपश्चकार सौहार्देष्वन्तरं न कदाचन ॥ १४ ॥  
चूडाकर्म तयोश्चक्रे विधिना नृपसत्तमः ।  
यथाविभवमेवासौ प्रीतियुक्तः परन्तपः ॥ १५ ॥  
कृतचूडौ सुतौ कामं जह्रतुर्नृपतेर्मनः ।  
क्रीडमानावुभौ कान्तौ लोकानामनुरञ्जकौ ॥ १६ ॥  
तयोः सुदर्शनो ज्येष्ठो लीलावत्याः सुतः शुभः ।  
शत्रुजित्सञ्ज्ञकः कामं चाटुवाक्यो बभूव ह ॥ १७ ॥  
नृपतेः प्रीतिजनको मञ्जुवाक्चारुदर्शनः ।  
प्रजानां वल्लभः सोऽभूत्तथा मन्त्रिजनस्य वै ॥ १८ ॥  
तथा तस्मिन्नृपः प्रीतिञ्चकार गुणयोगतः ।  
मन्दभाग्यान्मन्दभावो न तथा वै सुदर्शने ॥ १९ ॥  
एवं गच्छति काले तु ध्रुवसन्धिर्नृपोत्तमः ।  
जगाम वनमध्येऽसौ मृगयाभिरतः सदा ॥ २० ॥  
निघ्नन्मृगान् रुरून्कम्बून्सूकरान्गवयाञ्छशान् ।  
महिषाञ्छरभान्खड्‌गांश्चिक्रीड नृपतिर्वने ॥ २१ ॥  
क्रीडमाने नृपे तत्र वने घोरेऽतिदारुणे ।  
उदतिष्ठन्निकुञ्जात्तु सिंहः परमकोपनः ॥ २२ ॥  
राज्ञा शिलीमुखेनादौ विद्धः क्रोधवशं गतः ।  
दृष्ट्वाग्रे नृपतिं सिंहो ननाद मेघनिःस्वनः ॥ २३ ॥  
कृत्वा चोर्ध्वं स लाङ्गूलं प्रसारितबृहत्सटः ।  
हन्तुं नृपतिमाकाशादुत्पपातातिकोपनः ॥ २४ ॥  
नृपतिस्तरसा वीक्ष्य दधारासिं करे तदा ।  
वामे चर्म समादाय स्थितः सिंह इवापरः ॥ २५ ॥  
सेवकास्तस्य ये सर्वे तेऽपि बाणान्पृथक्‌पृथक् ।  
अमुञ्चन्कुपिताः कामं सिंहोपरि रुषान्विताः ॥ २६ ॥
हाहाकारो महानासीत्सम्प्रहारश्च दारुणः ।  
उत्पपात ततः सिंहो नृपस्योपरि दारुणः ॥ २७ ॥  
तं पतन्तं समालोक्य खड्गेनाभ्यहनन्नृपः ।  
सोऽपि क्रूरैर्नखाग्रैश्च तत्रागत्य विदारितः ॥ २८ ॥  
स नखैराहतो राजा पपात च ममार वै ।  
चुक्रुशुः सैनिकास्ते तु निर्जघ्नुर्विशिखैस्तदा ॥ २९ ॥  
मृतः सिंहोऽपि तत्रैव भूपतिश्च तथा मृतः ।  
सैनिकैर्मन्त्रिमुख्याश्च तत्रागत्य निवेदिताः ॥ ३० ॥  
परलोकगतं भूपं श्रुत्वा ते मन्त्रिसत्तमाः ।  
संस्कारं कारयामासुर्गत्वा तत्र वनान्तिके ॥ ३१ ॥  
परलोकक्रियां सर्वां वसिष्ठो विधिपूर्वकम् ।  
कारयामास तत्रैव परलोकसुखावहम् ॥ ३२ ॥  
प्रजाः प्रकृतयश्चैव वसिष्ठश्च महामुनिः ।  
सुदर्शनं नृपं कर्तुं मन्त्रं चक्रुः परस्परम् ॥ ३३ ॥  
धर्मपत्नीसुतः शान्तः पुरुषश्च सुलक्षणः ।  
अयं नृपासनार्हश्च ह्यब्रुवन्मन्त्रिसत्तमाः ॥ ३४ ॥  
वसिष्ठोऽपि तथैवाह योग्योऽयं नृपतेः सुतः ।  
बालोऽपि धर्मवान् राजा नृपासनमिहार्हति ॥ ३५ ॥  
कृते मन्त्रे मन्त्रिवृद्धैर्युधाजिन्नाम पार्थिवः ।  
तत्राजगाम तरसा श्रुत्वा तूज्जयिनीपतिः ॥ ३६ ॥  
मृतं जामातरं श्रुत्वा लीलावत्याः पिता तदा ।  
तत्राजगाम त्वरितो दौहित्रप्रियकाम्यया ॥ ३७ ॥  
वीरसेनस्तथाऽऽयातः सुदर्शनहितेच्छया ।  
कलिङ्गाधिपतिश्चैव मनोरमापिता नृपः ॥ ३८ ॥  
उभौ तौ सैन्यसंयुक्तौ नृपौ साध्वससंस्थितौ ।  
चक्रतुर्मन्त्रिमुख्यैस्तैर्मन्त्रं राज्यस्य कारणात् ॥ ३९ ॥  
युधाजित्तु तदाऽपृच्छज्ज्येष्ठः कः सुततोर्द्वयोः ।  
राज्यं प्राप्नोति ज्येष्ठो वै न कनीयान्कदाचन ॥ ४० ॥  
वीरसेनोऽपि तत्राह धर्मपत्नीसुतः किल ।  
राज्यार्हः स यथा राजन् शास्त्रज्ञेभ्यो मया श्रुतम् ॥ ४१ ॥  
युधाजित्पुनराहेदं ज्येष्ठोऽयं च यथा गुणैः ।  
राजलक्षणसंयुक्तो न तथायं सुदर्शनः ॥ ४२ ॥  
विवादोऽत्र सुसम्पन्नो नृपयोस्तत्र लुब्धयोः ।  
कः सन्देहमपाकर्तुं क्षमः स्यादतिसङ्कटे ॥ ४३ ॥  
युधाजिन्मन्त्रिणः प्राह यूयं स्वार्थपराः किल ।  
सुदर्शनं नृपं कृत्वा धनं भोक्तुं किलेच्छथ ॥ ४४ ॥  
युष्माकं तु विचारोऽयं मया ज्ञातस्तथेङ्‌गितैः ।  
शत्रुजित्सबलस्तस्मात्सम्मतो वो नृपासने ॥ ४५ ॥  
मयि जीवति कः कुर्यात्कनीयांसं नृपं किल ।  
त्यक्त्वा ज्येष्ठं गुणार्हञ्च सेनया च समन्वितम् ॥ ४६ ॥  
नूनं युद्धं करिष्यामि तस्मिन्खड्गस्य मेदिनी ।  
धारया च द्विधा भूयाद्युष्माकं तत्र का कथा ॥ ४७ ॥  
वीरसेनस्तु तच्छ्रुत्वा युधाजितमभाषत ।  
बालौ द्वौ सदृशप्रज्ञौ को भेदोऽत्र विचक्षण ॥ ४८ ॥  
एवं विवदमानौ तौ संस्थितौ नृपती तदा ।  
प्रजाश्च ऋषयश्चैव बभूवुर्व्यग्रमानसाः ॥ ४९ ॥  
समाजग्मुश्च सामन्ताः ससैन्याः क्लेशतत्पराः ।  
विग्रहञ्चाभिकाङ्क्षन्तः परस्परमतन्द्रिताः ॥ ५० ॥  
निषादा ह्याययुस्तत्र शृङ्गवेरपुराश्रयाः ।  
राजद्रव्यमपाहर्तुं मृतं श्रुत्वा महीपतिम् ॥ ५१ ॥  
पुत्रौ च बालकौ श्रुत्वा विग्रहं च परस्परम् ।  
चौरास्तत्र समाजग्मुर्देशदेशान्तरादपि ॥ ५२ ॥  
सम्मर्दस्तत्र सञ्जातः कलहे समुपस्थिते ।  
युधाजिद्वीरसेनश्च युद्धकामौ बभूवतुः ॥ ५३ ॥  
इति श्रीदेवीभागवते महापुराणेऽष्टादशसाहस्र्यां संहितायां तृतीयस्कन्धे  
युधाजिद्‌वीरसेनयोर्युद्धार्थं सज्जीभवनं नाम चतुर्दशोऽध्यायः ॥ १४ ॥
