लोमश उवाच  
न वेदाध्ययनं किञ्चिज्जानाति न जपं तथा ।  
ध्यानं न देवतानाञ्च न चैवाराधनं तथा ॥ १ ॥  
नासनं वेद विप्रोऽसो प्राणायामं तथा पुनः ।  
प्रत्याहारं तु नो वेद भूतशुद्धिञ्च कारणम् ॥ २ ॥  
न मन्त्रकीलकं जाप्यं गायत्रीञ्च न वेद सः ।  
शौचं स्नानविधिञ्चैव तथाचमनकं पुनः ॥ ३ ॥  
प्राणाग्निहोत्रं नो वेद बलिदानं न चातिथिम् ।  
न सन्ध्यां समिधो होमं विवेद च तथा मुनिः ॥ ४ ॥  
सोऽकरोत्प्रातरुत्थाय यत्किञ्चिद्दन्तधावनम् ।  
स्नानं च शूद्रवत्तत्र गङ्गायां मन्त्रवर्जितम् ॥ ५ ॥  
फलान्यादाय वन्यानि मध्यान्हेऽपि यदृच्छया ।  
भक्ष्याभक्ष्यपरिज्ञानं न जानाति शठस्तथा ॥ ६ ॥  
सत्यं ब्रूते स्थितस्तत्र नानृतं वदते पुनः ।  
जनैः सत्यतपा नाम कृतमस्य द्विजस्य वै ॥ ७ ॥  
नाहितं कस्यचित्कुर्यान्न तथाऽविहितं क्वचित् ।  
सुखं स्वपिति तत्रैव निर्भयश्चिन्तयन्निति ॥ ८ ॥  
कदा मे मरणं भावि दुःखं जीवामि कानने ।  
जीवितं धिक्च मूर्खस्य तरसा मरणं ध्रुवम् ॥ ९ ॥  
दैवेनाहं कृतो मूर्खो नान्योऽत्र कारणं मम ।  
प्राप्य चैवोत्तमं जन्म वृथा जातं ममाधुना ॥ १० ॥  
यथा वन्ध्या सुरूपा च यथा वा निष्फलो द्रुमः ।  
अदुग्धदोहा धेनुश्च तथाऽहं निष्फलः कृतः ॥ ११ ॥  
किं नु निन्दाम्यहं दैवं नूनं कर्म ममेदृशम् ।  
न दत्तं पुस्तकं कृत्वा ब्राह्मणाय महात्मने ॥ १२ ॥  
न वै विद्या मया दत्ता पूर्वजन्मनि निर्मला ।  
तेनाहं कर्मयोगेन शठोऽस्मि च द्विजाधमः ॥ १३ ॥  
न च तीर्थे तपस्तप्तं सेविता न च साधवः ।  
न द्विजाः पूजिता द्रव्यैस्तेन जातोऽस्मि दुष्टधीः ॥ १४ ॥  
वर्तन्ते मुनिपुत्राश्च वेदशास्त्रार्थपारगाः ।  
अहं सुमूढः सञ्जातो दैवयोगेन केनचित् ॥ १५ ॥  
न जानामि तपस्तप्तुं किं करोमि सुसाधनम् ।  
मिथ्यायं मेऽत्र सङ्कल्पो न मे भाग्यं शुभं किल ॥ १६ ॥  
दैवमेव परं मन्ये धिक्पौरुषमनर्थकम् ।  
वृथा श्रमकृतं कार्यं दैवाद्‌भवति सर्वथा ॥ १७ ॥  
ब्रह्मा विष्णुश्च रुद्रश्च शक्राद्याः किल देवताः ।  
कालस्य वशगाः सर्वे कालो हि दुरतिक्रमः ॥ १८ ॥  
एवंविधान्वितर्कांस्तु कुर्वाणोऽहर्निशं द्विजः ।  
स्थितस्तत्राश्रमे तीरे जान्हव्याः पावने स्थले ॥ १९ ॥  
विरक्तः स तु सञ्जातः स्थितस्तत्राश्रमे द्विजः ।  
कालातिवाहनं शान्तश्चकार विजने वने ॥ २० ॥  
एवं स्थितस्य तु वने विमलोदके वै  
     वर्षाणि तत्र नवपञ्च गतानि कामम् ।  
नाराधनं न च जपं न विवेद मन्त्रं  
     कालातिवाहनमसौ कृतवान् वने वै ॥ २१ ॥  
जानाति तस्य विततं व्रतमेव लोकः  
     सत्यं वदत्यपि मुनिः किल नामजातम् ।  
जातं यशश्च सकलेषु जनेषु कामं  
     सत्यव्रतोऽयमनिशं न मृषाभिभाषी ॥ २२ ॥  
तत्रैकदा तु मृगयां रममाण एव  
     प्राप्तो निषादनिशठो धृतचापबाणः ।  
क्रीडन् वनेऽतिविपुले यमतुल्यदेहः  
     क्रूराकृतिर्हननकर्मणि चातिदक्षः ॥ २३ ॥  
तेनातिकृष्टेन शरेण विद्धः  
     कोलः किरातेन धनुर्धरेण ।  
पलायमानो भयविह्वलश्च  
     मुनेः समीपं विद्रुतो जगाम ॥ २४ ॥  
विकम्पमानो रुधिरार्द्रदेहो  
     यदा जगामाश्रममण्डलं वै ।  
कालस्तदातीव दयार्द्रभावं  
     प्राप्तो मुनिस्तत्र समीक्ष्य दीनम् ॥ २५ ॥  
अग्रे व्रजन्तं रुधिरार्द्रदेहं  
     दृष्ट्वा मुनिः सूकरमाशु विद्धम् ।  
दयाभिवेशादतिकम्पमानः  
     सारस्वतं बीजमथोच्चचार ॥ २६ ॥  
अज्ञातपूर्वं च तथाश्रुतञ्च  
     दैवान्मुखे वै समुपागतञ्च ।  
न ज्ञातवान्बीजमसौ विमूढो  
     ममज्ज शोके स मुनिर्महात्मा ॥ २७ ॥  
कोलः प्रविश्याश्रममण्डलं तद्  
     गतो निकुञ्जे प्रविलीय गूढम् ।  
अप्राप्तमार्गो दृढनिर्विण्णचेताः  
     प्रवेपमानः शरपीडितत्वात् ॥ २८ ॥  
ततः क्षणादाकरणान्तकृष्टं  
     चापं दधानोऽतिकरालदेहः ।  
प्राप्तस्तदन्ते स च मृग्यमाणो  
     निषादराजः किल काल एव ॥ २९ ॥
दृष्ट्वा मुनिं तत्र कुशासने स्थितं  
     नाम्ना तु सत्यव्रतमद्वितीयम् ।  
व्याधः प्रणम्य प्रमुखे स्थितोऽसौ  
     पप्रच्छ कोलः क्व गतो द्विजेश ॥ ३० ॥  
जानामि तेऽहं सुव्रतं प्रसिद्धं  
     तेनाद्य पृच्छे मम बाणविद्धः ।  
क्षुधार्दितं मे सकलं कुटुम्बं  
     विभर्तुकामः किल आगतोऽस्मि ॥ ३१ ॥  
वृत्तिर्ममैषा विहिता विधात्रा  
     नान्याऽस्ति विप्रेन्द्र ऋतं ब्रवीमि ।  
भर्तव्यमेवेह कुटुम्बमञ्जसा  
     केनाप्युपायेन शुभाशुभेन ॥ ३२ ॥  
सत्यं ब्रवीत्वद्य सत्यव्रतोऽसि  
     क्षुधातुरो वर्तते पोष्यवर्गः ।  
क्वासो गतः सूकरो बाणविद्धः  
     पृच्छाम्यहं वाडव ब्रूहि तूर्णम् ॥ ३३ ॥  
तेनेति पृष्टः स मुनिर्महात्मा  
     वितर्कमग्नः प्रबभूव कामम् ।  
सत्यव्रतं मेऽद्य भवेन्न भग्नं  
     न दृष्ट इत्युच्चरितेन किं वै ॥ ३४ ॥  
गतोऽत्र कोलः शरविद्धदेहः  
     कथं ब्रवीम्यद्य मृषाऽमृषा वा ।  
क्षुधार्दितोऽयं परिपृच्छतीव  
     दृष्ट्वा हनिष्यत्यपि सूकरं वै ॥ ३५ ॥  
सत्यं न सत्यं खलु यत्र हिंसा  
     दयान्वितं चानृतमेव सत्यम् ।  
हितं नराणां भवतीह येन  
     तदेव सत्यं न तथाऽन्यथैव ॥ ३६ ॥  
हितं कथं स्यादुभयोर्विरुद्धयो-  
     स्तदुत्तरं किं न यथा मृषा वचः ।  
विचारयन्वाडव धर्मसङ्कटे  
     न प्राप वक्तुं वचनं यथोचितम् ॥ ३७ ॥  
बाणाहतं वीक्ष्य दयान्वितञ्च  
     कोलं तदन्ते समुदाहृतं वचः ।  
तेन प्रसन्ना निजबीजतः शिवा  
     विद्यां दुरापां प्रददौ च तस्मै ॥ ३८ ॥  
बीजोच्चारणतो देव्या विद्या प्रस्फुरिताखिला ।  
वाल्मीकेश्च यथापूर्वं तथा स ह्यभवत्कविः ॥ ३९ ॥  
तमुवाच द्विजो व्याधं सम्मुखस्थं धनुर्धरम् ।  
सत्यकामस्तु धर्मात्मा श्लोकमेकं दयापरः ॥ ४० ॥  
या पश्यति न सा ब्रूते या ब्रूते सा न पश्यति ।  
अहो व्याध स्वकार्यार्थिन् किं पृच्छसि पुनः पुनः ॥ ४१ ॥  
इत्युक्तस्तु तदा तेन गतोऽसौ पशुहा पुनः ।  
निराशः सूकरे तस्मिन्परावृत्तो निजालये ॥ ४२ ॥  
ब्राह्मणस्तु कविर्जातः प्राचेतस इवापरः ।  
प्रसिद्धः सर्वलोकेषु नाम्ना सत्यव्रतो द्विजः ॥ ४३ ॥  
सारस्वतं ततो बीजं जजाप विधिपूर्वकम् ।  
पण्डितश्चातिविख्यातो द्विजोऽसौ धरणीतले ॥ ४४ ॥  
प्रतिपर्वसु गायन्ति ब्राह्मणा यद्यशः सदा ।  
आख्यानं चातिविस्तीर्ण स्तुवन्ति मुनयः किल ॥ ४५ ॥  
तच्छ्रुत्वा सदनं तस्य समागम्य तदाश्रमे ।  
येन त्यक्तः पुरा तेन गृहं नीतोऽतिमानितः ॥ ४६ ॥  
तस्माद्‌राजन्सदा सेव्या पूजनीया च भक्तितः ।  
आदिशक्तिः परा देवी जगतां कारणं हि सा ॥ ४७ ॥  
तस्या यज्ञं महाराज कुरु वेदविधानतः ।  
सर्वकामप्रदं नित्यं निश्चयं कथितं पुरा ॥ ४८ ॥  
स्मृता सम्पूजिता भक्त्या ध्याता चोच्चारिता स्तुता ।  
ददाति वाञ्छितानर्थान्कार्यदा तेन कीर्त्यते ॥ ४९ ॥  
अनुभावमिदं राजन् कर्तव्यं सर्वथा बुधैः ।  
दृष्ट्वा रोगयुतान्दीनान्क्षुधितान्निर्धनाञ्छठान् ॥ ५० ॥  
जनानार्तांस्तथा मूर्खान्पीडितान्वैरिभिः सदा ।  
दासानाज्ञाकरान्क्षुद्रान्विकलान्विह्वलानथ ॥ ५१ ॥  
अतृप्तान्भोजने भोगे सदार्तानजितेन्द्रियान् ।  
तृष्णाधिकानशक्तांश्च सदाधिपरिपीडितान् ॥ ५२ ॥  
तथा विभवसम्पन्नान् पुत्रपौत्रविवर्धनान् ।  
पुष्टदेहांश्च सम्भोगैः संयुतान्वेदवादिनः ॥ ५३ ॥  
राजलक्ष्म्या युताञ्छूरान्वशीकृतजनानथ ।  
स्वजनैरवियुक्तांश्च सर्वलक्षणलक्षितान् ॥ ५४ ॥  
व्यतिरेकान्वयाभ्यां च विचेतव्यं विचक्षणैः ।  
एभिर्न पूजिता देवी सर्वार्थफलदा शिवा ॥ ५५ ॥  
समाराधिता च तथा नृभिरेभिः सदाम्बिका ।  
यतोऽमी सुखिनः सर्वे संसारेऽस्मिन्न संशयः ॥ ५६ ॥  
व्यास उवाच  
इति राजञ्छ्रुतं तत्र मया मुनिसमागमे ।  
लोमशस्य मुखात्कामं देवीमाहात्म्यमुत्तमम् ॥ ५७ ॥  
इति सञ्चिन्त्य राजेन्द्र कर्तव्यं च सदार्चनम् ।  
भक्त्या परमया देव्याः प्रीत्या च पुरुषर्षभ ॥ ५८ ॥  
इति श्रीदेवीभागवते महापुराणेऽष्टादशसाहस्र्यां संहितायां  
तृतीयस्कन्धे सत्यव्रताख्यानवर्णनं नामैकादशोऽध्यायः ॥ ११ ॥
