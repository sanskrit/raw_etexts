श्रीनारायण उवाच  
अथातः श्रूयतां ब्रह्मन् सन्ध्यां माध्याह्निकीं शुभाम् ।  
यदनुष्ठानतोऽपूर्वं जायतेऽत्युत्तमं फलम् ॥ १ ॥  
सावित्रीं युवतीं श्वेतवर्णां चैव त्रिलोचनाम् ।  
वरदां चाक्षमालाढ्यां त्रिशूलाभयहस्तकाम् ॥ २ ॥  
वृषारूढां यजुर्वेदसंहितां रुद्रदेवताम् ।  
तमोगुणयुतां चैव भुवर्लोकव्यवस्थिताम् ॥ ३ ॥  
आदित्यमार्गसंचारकर्त्रीं मायां नमाम्यहम् ।  
आदिदेवीमथ ध्यात्वाऽऽचमनादि च पूर्ववत् ॥ ४ ॥  
अथ चार्घ्यप्रकरणं पुष्पाणि चिनुयात्ततः ।  
तदलाभे बिल्वपत्रं तोयेन मिश्रयेत्ततः ॥ ५ ॥  
ऊर्ध्वं च सूर्याभिमुखं क्षिप्त्वार्घ्यं प्रतिपादयेत् ।  
प्रातःसन्ध्यादिवत्सर्वमुपसंहारपूर्वकम् ॥ ६ ॥  
मध्याह्ने केचिदिच्छन्ति सावित्रीं तु तदित्यृचम् ।  
असम्प्रदायं तत्कर्म कार्यहानिस्तु जायते ॥ ७ ॥  
कारणं सन्ध्ययोश्चात्र मन्देहा नाम राक्षसाः ।  
भक्षितुं सूर्यमिच्छन्ति कारणं श्रुतिचोदितम् ॥ ८ ॥  
अतस्तु कारणाद्विप्रः सन्ध्यां कुर्यात्प्रयत्नतः ।  
सन्ध्ययोरुभयोर्नित्यं गायत्र्या प्रणवेन च ॥ ९ ॥  
अम्भस्तु प्रक्षिपेत्तेन नान्यथा श्रुतिघातकः ।  
आकृष्णेनेति मन्त्रेण पुष्पैर्वाम्बुविमिश्रितम् ॥ १० ॥  
अलाभे बिल्वदूर्वादिपत्रेणोक्तेन पूर्वकम् ।  
अर्ध्यं दद्यात्प्रयत्नेन साङ्‌गं सन्ध्याफलं लभेत् ॥ ११ ॥  
अत्रैव तर्पणं वक्ष्ये शृणु देवर्षिसत्तम ।  
भुवः पुनः पूरुषं तु तर्पयामि नमो नमः ॥ १२ ॥
यजुर्वेदं तर्पयामि मण्डलं तर्पयामि च ।  
हिरण्यगर्भं च तथान्तरात्मानं तथैव च ॥ १३ ॥  
सावित्रीं च ततो देवमातरं साङ्‌कृतिं तथा ।  
सन्ध्यां तथैव युवतीं रुद्राणीं नीमृजां तथा ॥ १४ ॥  
सर्वार्थानां सिद्धिकरीं सर्वमन्त्रार्थसिद्धिदाम् ।  
भूर्भुवः स्वः पूरुषं तु इति मध्याह्नतर्पणम् ॥ १५ ॥  
उदुत्यमिति सूक्तेन सूर्योपस्थानमेव च ।  
चित्रं देवानामिति च सूर्योपस्थानमाचरेत् ॥ १६ ॥  
ततो जपं प्रकुर्वीत मन्त्रसाधनतत्परः ।  
जपस्यापि प्रकारं तु वक्ष्यामि शृणु नारद ॥ १७ ॥  
कृत्वोत्तानौ करौ प्रातः सायं चाधः करौ तथा ।  
मध्याह्ने हृदयस्थौ तु कृत्वा जपमुदीरयेत् ॥ १८ ॥  
पर्वद्वयमनामिक्याः कनिष्ठादिक्रमेण तु ।  
तर्जनीमूलपर्यन्तं करमाला प्रकीर्तिता ॥ १९ ॥  
गोघ्नः पितृघ्नो मातृघ्नो भ्रूणहा गुरुतल्पगः ।  
ब्रह्मस्वक्षेत्रहारी च यश्च विप्रः सुरां पिबेत् ॥ २० ॥  
स गायत्र्या सहस्रेण पूतो भवति मानवः ।  
मानसं वाचिकं पापं विषयेन्द्रियसङ्‌गजम् ॥ २१ ॥  
तत्किल्बिषं नाशयति त्रीणि जन्मानि मानवः ।  
गायत्रीं यो न जानाति वृथा तस्य परिश्रमः ॥ २२ ॥  
पठेच्च चतुरो वेदान् गायत्रीं चैकतो जपेत् ।  
वेदानां चावृतेस्तद्वद्‌गायत्रीजप उत्तमः ॥ २३ ॥  
इति मध्याह्नसन्ध्यायाः प्रकारः कीर्तितो मया ।  
अतः परं प्रवक्ष्यामि ब्रह्मयज्ञविधिक्रमम् ॥ २४ ॥
