व्यास उवाच  
दृष्ट्वा तं विस्मितं देवं शयानं वटपत्रके ।  
उवाच सस्मितं वाक्यं विष्णो किं विस्मितो ह्यसि ॥ १ ॥  
महाशक्त्याः प्रभावेण त्वं मां विस्मृतवान्पुरा ।  
प्रभवे प्रलये जाते भूत्वा भूत्वा पुनः पुनः ॥ २ ॥  
निर्गुणा सा परा शक्तिः सगुणस्त्वं तथाप्यहम् ।  
सात्त्विकी किल या शक्तिस्तां शक्तिं विद्धि मामिकाम् ॥ ३ ॥  
त्वन्नाभिकमलाद्‌ब्रह्मा भविष्यति प्रजापतिः ।  
स कर्ता सर्वलोकस्य रजोगुणसमन्वितः ॥ ४ ॥  
स तदा तप आस्थाय प्राप्य शक्तिमनुत्तमाम् ।  
रजसा रक्तवर्णञ्च करिष्यति जगत्त्रयम् ॥ ५ ॥  
सगुणान्पञ्चभूतांश्च समुत्पाद्य महामतिः ।  
इन्द्रियाणीन्द्रियेशांश्च मनःपूर्वान्समन्ततः ॥ ६ ॥  
करिष्यति ततः सर्गं तेन कर्ता स उच्यते ।  
विश्वस्यास्य महाभाग त्वं वै पालयिता तथा ॥ ७ ॥  
तद्‌भुवोर्मध्यदेशाच्च क्रोधाद्‌रुद्रो भविष्यति ।  
तपः कृत्वा महाघोरं प्राप्य शक्तिं तु तामसीम् ॥ ८ ॥  
कल्पान्ते सोऽपि संहर्ता भविष्यति महामते ।  
तेनाहं त्वामुपायाता सात्त्विकीं त्वमवेहि माम् ॥ ९ ॥  
स्थास्येऽहं त्वत्समीपस्था सदाहं मधुसूदन ।  
हृदये ते कृतावासा भवामि सततं किल ॥ १० ॥  
विष्णुरुवाच  
श्लोकस्यार्धं मया पूर्वं श्रुतं देवि स्फुटाक्षरम् ।  
तत्केनोक्तं वरारोहे रहस्यं परमं शिवम् ॥ ११ ॥  
तन्मे ब्रूहि वरारोहे संशयोऽयं वरानने ।  
निर्धनो हि यथा द्रव्यं तत्स्मरामि पुनः पुनः ॥ १२ ॥  
व्यास उवाच  
विष्णोस्तद्वचनं श्रुत्वा महालक्ष्मीः स्मितानना ।  
उवाच परया प्रीत्या वचनं चारुहासिनी ॥ १३ ॥  
महालक्ष्मीरुवाच  
शृणु शौरे वचो मह्यं सगुणाहं चतुर्भुजा ।  
मां जानासि न जानासि निर्गुणां सगुणालयाम् ॥ १४ ॥  
त्वं जानीहि महाभाग तया तत्प्रकटीकृतम् ।  
पुण्यं भागवतं विद्धि वेदसारं शुभावहम् ॥ १५ ॥  
कृपां च महतीं मन्ये देव्याः शत्रुनिषूदन ।  
यया प्रोक्तं परं गुह्यं हिताय तव सुव्रत ॥ १६ ॥  
रक्षणीयं सदा चित्ते न विस्मार्यं कदाचन ।  
सारं हि सर्वशास्त्राणां महाविद्याप्रकाशितम् ॥ १७ ॥  
नातः परं वेदितव्यं वर्तते भुवनत्रये ।  
प्रियोऽसि खलु देव्यास्त्वं तेन ते व्याहृतं वचः ॥ १८ ॥  
व्यास उवाच  
इति श्रुत्वा वचो देव्या महालक्ष्याश्चतुर्भुजः ।  
दधार हृदये नित्यं मत्वा मन्त्रमनुत्तमम् ॥ १९ ॥  
कालेन कियता तत्र तन्नाभिकमलोद्‌भवः ।  
ब्रह्मा दैत्यभयात्त्रस्तो जगाम शरणं हरेः ॥ २० ॥  
ततः कृत्वा महायुद्धं हत्वा तौ मधुकैटभौ ।  
जजाप भगवान्विष्णुः श्लोकार्धं विशदाक्षरम् ॥ २१ ॥  
जपन्तं वासुदेवं च दृष्ट्वा देवः प्रजापतिः ।  
पप्रच्छ परमप्रीतः कञ्जजः कमलापतिम् ॥ २२ ॥  
किं त्वं जपसि देवेश त्वत्तः कोऽप्यधिकोऽस्ति वै ।  
यत्कृत्वा पुण्डरीकाक्ष प्रीतोऽसि जगदीश्वर ॥ २३ ॥  
हरिरुवाच  
मयि त्वयि च या शक्तिः क्रियाकारणलक्षणा ।  
विचारय महाभाग या सा भगवती शिवा ॥ २४ ॥  
यस्याधारे जगत्सर्वं तिष्ठत्यत्र महार्णवे ।  
साकारा या महाशक्तिरमेया च सनातनी ॥ २५ ॥  
यया विसृज्यते विश्वं जगदेतच्चराचरम् ।  
सैषा प्रसन्ना वरदा नृणां भवति मुक्तये ॥ २६ ॥  
सा विद्या परमा मुक्तेर्हेतुभूता सनातनी ।  
संसारबन्धहेतुश्च सैव सर्वेश्वरेश्वरी ॥ २७ ॥  
अहं त्वमखिलं विश्वं तस्याश्चिच्छक्तिसम्भवम् ।  
विद्धि ब्रह्मन्न सन्देहः कर्तव्यः सर्वदानघ ॥ २८ ॥  
श्लोकार्धेन तया प्रोक्तं तद्वै भागवतं किल ।  
विस्तरो भविता तस्य द्वापरादौ युगे तथा ॥ २९ ॥  
व्यास उवाच  
ब्रह्मणा सङ्गृहीतं च विष्णोस्तु नाभिपङ्कजे ।
नारदाय च तेनोक्तं पुत्रायामितबुद्धये ॥ ३० ॥  
नारदेन तथा मह्यं दत्तं हि मुनिना पुरा ।  
मया कृतमिदं पूर्णं द्वादशस्कन्धविस्तरम् ॥ ३१ ॥  
तत्पठस्व महाभाग पुराणं ब्रह्मसम्मितम् ।  
पञ्चलक्षणयुक्तं च देव्याश्चरितमुत्तमम् ॥ ३२ ॥  
तत्त्वज्ञानरसोपेतं सर्वेषामुत्तमोत्तमम् ।  
धर्मशास्त्रसमं पुण्यं वेदार्थेनोपबृंहितम् ॥ ३३ ॥  
वृत्रासुरवधोपेतं नानाख्यानकथायुतम् ।  
ब्रह्मविद्यानिधानं तु संसारार्णवतारकम् ॥ ३४ ॥  
गृहाण त्वं महाभाग योग्योऽसि मतिमत्तरः ।  
पुण्यं भागवतं नाम पुराणं पुरुषर्षभ ॥ ३५ ॥  
अष्टादशसहस्राणां श्लोकानां कुरु सङ्ग्रहम् ।  
अज्ञाननाशनं दिव्यं ज्ञानभास्करबोधकम् ॥ ३६ ॥  
सुखदं शान्तिदं धन्यं दीर्घायुष्यकरं शिवम् ।  
शृण्वतां पठतां चेदं पुत्रपौत्रविवर्धनम् ॥ ३७ ॥  
शिष्योऽयं मम धर्मात्मा लोमहर्षणसम्भवः ।  
पठिष्यति त्वया सार्धं पुराणीं संहितां शुभाम् ॥ ३८ ॥  
सूत उवाच  
इत्युक्तं तेन पुत्राय मह्यं च कथितं किल ।  
मया गृहीतं तत्सर्वं पुराणं चातिविस्तरम् ॥ ३९ ॥  
शुकोऽधीत्य पुराणं तु स्थितो व्यासाश्रमे शुभे ।  
न लेभे शर्म धर्मात्मा ब्रह्मात्मज इवापरः ॥ ४० ॥  
एकान्तसेवी विकलः स शून्य इव लक्ष्यते ।  
नात्यन्तभोजनासक्तो नोपवासरतस्तथा ॥ ४१ ॥  
चिन्ताविष्टं शुकं दृष्ट्वा व्यासः प्राह सुतं प्रति ।  
किं पुत्र चिन्त्यते नित्यं कस्माद्व्यग्रोऽसि मानद ॥ ४२ ॥  
आस्से ध्यानपरो नित्यमृणग्रस्त इवाधनः ।  
का चिन्ता वर्तते पुत्र मयि ताते तु तिष्ठति ॥ ४३ ॥  
सुखं भुङ्क्ष्व यथाकामं मुञ्च शोकं मनोगतम् ।  
ज्ञानं चिन्तय शास्त्रोक्तं विज्ञाने च मतिं कुरु ॥ ४४ ॥  
न चेन्मनसि ते शान्तिर्वचसा मम सुव्रत ।  
गच्छ त्वं मिथिलां पुत्र पालितां जनकेन ह ॥ ४५ ॥  
स ते मोहं महाभाग नाशयिष्यति भूपतिः ।  
जनको नाम धर्मात्मा विदेहः सत्यसागरः ॥ ४६ ॥  
तं गत्वा नृपतिं पुत्र सन्देहं स्वं निवर्तय ।  
वर्णाश्रमाणां धर्मांस्त्वं पृच्छ पुत्र यथातथम् ॥ ४७ ॥  
जीवन्मुक्तः स राजर्षिर्बह्मज्ञानमतिः शुचिः ।  
तथ्यवक्तातिशान्तश्च योगी योगप्रियः सदा ॥ ४८ ॥  
  
सूत उवाच  
तच्छ्रुत्वा वचनं तस्य व्यासस्यामिततेजसः ।  
प्रत्युवाच महातेजाः शुकश्चारणिसम्भवः ॥ ४९ ॥  
दम्भोऽयं किल धर्मात्मन्भाति चित्ते ममाधुना ।  
जीवन्मुक्तो विदेहश्च राज्यं शास्ति मुदान्वितः ॥ ५० ॥  
वन्ध्यापुत्र इवाभाति राजासौ जनकः पितः ।  
कुर्वन् राज्यं विदेहः किं सन्देहोऽयं ममाद्‌भुतः ॥ ५१ ॥  
द्रष्टुमिच्छाम्यहं भूपं विदेहं नृपसत्तमम् ।  
कथं तिष्ठति संसारे पद्मपत्रमिवाम्भसि ॥ ५२ ॥  
सन्देहोऽयं महांस्तात विदेहे परिवर्तते ।  
मोक्षः किं वदतां श्रेष्ठ सौगतानामिवापरः ॥ ५३ ॥  
कथं भुक्तमभुक्तं स्यादकृतं च कृतं कथम् ।  
व्यवहारः कथं त्याज्य इन्द्रियाणां महामते ॥ ५४ ॥  
माता पुत्रस्तथा भार्या भगिनी कुलटा तथा ।  
भेदाभेदः कथं न स्याद्यद्येतन्मुक्तता कथम् ॥ ५५ ॥  
कटु क्षारं तथा तीक्ष्णां कषायं मिष्टमेव च ।  
रसना यदि जानाति भुङ्क्ते भोगाननुत्तमान् ॥ ५६ ॥  
शीतोष्णुसुखदुःखादिपरिज्ञानं यदा भवेत् ।  
मुक्तता कीदृशी तात सन्देहोऽयं ममाद्‌भुतः ॥ ५७ ॥  
शत्रुमित्रपरिज्ञानं वैरं प्रीतिकरं सदा ।  
व्यवहारे परे तिष्ठन्कथं न कुरुते नृपः ॥ ५८ ॥  
चौरं वा तापसं वापि समानं मन्यते कथम् ।  
असमा यदि बुद्धिः स्यान्मुक्तता तर्हि कीदृशी ॥ ५९ ॥  
दृष्टपूर्वो न मे कश्चिज्जीवन्मुक्तश्च भूपतिः ।  
शङ्केयं महती तात गृहे मुक्तः कथं नृपः ॥ ६० ॥  
दिदृक्षा महती जाता श्रुत्वा तं भूपतिं तथा ।  
सन्देहविनिवृत्त्यर्थं गच्छामि मिथिलां प्रति ॥ ६१ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
प्रथमस्कन्धे शुकं प्रति व्यासोपदेशवर्णनं नाम षोडशोऽध्यायः ॥ १६ ॥
