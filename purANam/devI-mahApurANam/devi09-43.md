नारद उवाच  
नारायण महाभाग नारायण महाप्रभो ।  
रूपेणैव गुणेनैव यशसा तेजसा त्विषा ॥ १ ॥  
त्वमेव ज्ञानिनां श्रेष्ठः सिद्धानां योगिनां मुने ।  
तपस्विनां मुनीनां च परो वेदविदांवर ॥ २ ॥  
महालक्ष्म्या उपाख्यानं विज्ञातं महदद्भुतम् ।  
अन्यत्किञ्चिदुपाख्यानं निगूढं वद साम्प्रतम् ॥ ३ ॥  
अतीव गोपनीयं यदुपयुक्तं च सर्वतः ।  
अप्रकाश्यं पुराणेषु वेदोक्तं धर्मसंयुतम् ॥ ४ ॥  
श्रीनारायण उवाच  
नानाप्रकारमाख्यानमप्रकाश्यं पुराणतः ।  
श्रुतं कतिविधं गूढमास्ते ब्रह्मन् सुदुर्लभम् ॥ ५ ॥  
तेषु यत्सारभूतं च श्रोतुं किं वा त्वमिच्छसि ।  
तन्मे ब्रूहि महाभाग पश्चाद्वक्ष्यामि तत्पुनः ॥ ६ ॥  
नारद उवाच  
स्वाहा देवी हविर्दाने प्रशस्ता सर्वकर्मसु ।  
पितृदाने स्वधा शस्ता दक्षिणा सर्वतो वरा ॥ ७ ॥  
एतासां चरितं जन्मफलं प्राधान्यमेव च ।  
श्रोतुमिच्छामि त्वद्वक्त्राद्‌वद वेदविदांवर ॥ ८ ॥  
सूत उवाच  
नारदस्य वचः श्रुत्वा प्रहस्य मुनिसत्तमः ।  
कथां कथितुमारेभे पुराणोक्तां पुरातनीम् ॥ ९ ॥  
श्रीनारायण उवाच  
सृष्टेः प्रथमतो देवाः स्वाहारार्थं ययुः पुरा ।  
ब्रह्मलोकं ब्रह्मसभामाजग्मुः सुमनोहराम् ॥ १० ॥  
गत्वा निवेदनं चक्रुराहारहेतुकं मुने ।  
ब्रह्मा श्रुत्वा प्रतिज्ञाय निषेवे श्रीहरिं परम् ॥ ११ ॥  
नारद उवाच  
यज्ञरूपो हि भगवान् कलया च बभूव ह ।  
यज्ञे यद्यद्धविर्दानं दत्तं तेभ्यश्च ब्राह्मणैः ॥ १२ ॥  
श्रीनारायण उवाच  
हविर्ददति विप्राश्च भक्त्या च क्षत्रियादयः ।  
सुरा नैव प्राप्नुवन्ति तद्दानं मुनिपुङ्‌गव ॥ १३ ॥  
देवा विषण्णास्ते सर्वे तत्सभां च ययुः पुनः ।  
गत्वा निवेदनं चक्रुराहाराभावहेतुकम् ॥ १४ ॥  
ब्रह्मा श्रुत्वा तु ध्यानेन श्रीकृष्णं शरणं ययौ ।  
पूजाञ्चकार प्रकृतेध्यानेनैव तदाज्ञया ॥ १५ ॥  
प्रकृतेः कलया चैव सर्वशक्तिस्वरूपिणी ।  
अतीव सुन्दरी श्यामा रमणीया मनोहरा ॥ १६ ॥  
ईषद्धास्यप्रसन्नास्या भक्तानुग्रहकातरा ।  
उवाचेति विधेरग्रे पद्मयोने वरं वृणु ॥ १७ ॥  
विधिस्तद्वचनं श्रुत्वा सम्भ्रमात्समुवाच ताम् ।  
प्रजापतिरुवाच  
त्वमग्नेर्दाहिका शक्तिर्भव यातीव सुन्दरी ॥ १८ ॥  
दग्धुं न शक्तः प्रकृतीर्हुताशश्च त्वया विना ।  
त्वन्नामोच्चार्य मन्त्रान्ते यो दास्यति हविर्नरः ॥ १९ ॥  
सुरेभ्यस्तत्प्राप्नुवन्ति सुराः सानन्दपूर्वकम् ।  
अग्नेः सम्पत्स्वरूपा च श्रीरूपा सा गृहेश्वरी ॥ २० ॥  
देवानां पूजिता शश्वन्नरादीनां भवाम्बिके ।  
ब्रह्मणश्च वचः श्रुत्वा सा विषण्णा बभूव ह ॥ २१ ॥  
तमुवाच ततो देवी स्वाभिप्रायं स्वयम्भुवम् ।  
स्वाहोवाच  
अहं कृष्णं भजिष्यामि तपसा सुचिरेण च ॥ २२ ॥  
ब्रह्मंस्तदन्यं यत्किञ्चित्स्वप्नवद्‌ भ्रममेव च ।  
विधाता जगतस्त्वं च शम्भुर्मृत्युञ्जयो विभुः ॥ २३ ॥  
बिभर्ति शेषो विश्वं च धर्मः साक्षी च धर्मिणाम् ।  
सर्वाद्यपूज्यो देवानां गणेषु च गणेश्वरः ॥ २४ ॥  
प्रकृतिः सर्वसम्पूज्या यत्प्रसादात्पुराभवत् ।  
ऋषयो मुनयश्चैव पूजिता यन्निषेवया ॥ २५ ॥  
तत्पादपद्मं नियतं भावेन चिन्तयाम्यहम् ।  
पद्मास्या पाद्यमित्युक्त्वा पद्मनाभानुसारतः ॥ २६ ॥
जगाम तपसे देवी ध्यात्वा कृष्णं निरामयम् ।  
तपस्तेपे वर्षलक्षमेकपादेन पद्मजा ॥ २७ ॥  
तदा ददर्श श्रीकृष्णं निर्गुणं प्रकृतेः परम् ।  
अतीव कमनीयं च रूपं दृष्ट्वा च रूपिणी ॥ २८ ॥  
मूर्च्छां सम्प्राप कालेन कामेशस्य च कामुकी ।  
विज्ञाय तदभिप्रायं सर्वज्ञस्तामुवाच ह ॥ २९ ॥  
समुत्थाप्य च तां क्रोडे क्षीणाङ्‌गीं तपसा चिरम् ।  
श्रीभगवानुवाच  
वाराहे वै त्वमंशेन मम पत्नी भविष्यसि ॥ ३० ॥  
नाम्ना नाग्नजिती कन्या कान्ते नग्नजितस्य च ।  
अधुनाग्नेर्दाहिका त्वं भव पत्नी च भामिनी ॥ ३१ ॥  
मन्त्राङ्‌गरूपा पूज्या च मत्प्रसादाद्‌ भविष्यसि ।  
वह्निस्त्वां भक्तिभावेन सम्पूज्य च गृहेश्वरीम् ॥ ३२ ॥  
रमिष्यति त्वया सार्धं रामया रमणीयया ।  
इत्युक्त्वान्तर्दधे देवो देवीं सम्भाष्य नारद ॥ ३३ ॥  
तत्राजगाम सन्त्रस्तो वह्निर्ब्रह्मनिदेशतः ।  
सामवेदोक्तध्यानेन ध्यात्वा तां जगदम्बिकाम् ॥ ३४ ॥  
सम्पूज्य परितुष्टाव पाणिं जग्राह मन्त्रतः ।  
तदा दिव्यं वर्षशतं स रेमे रामया सह ॥ ३५ ॥  
अतीव निर्जने देशे सम्भोगसुखदे सदा ।  
बभूव गर्भस्तस्यां च हुताशस्य च तेजसा ॥ ३६ ॥  
तं दधार च सा देवी दिव्यं द्वादशवत्सरम् ।  
ततः सुषाव पुत्रांश्च रमणीयान्मनोहरान् ॥ ३७ ॥  
दक्षिणाग्निगार्हपत्याहवनीयान् क्रमेण च ।  
ऋषयो मुनयश्चैव ब्राह्मणाः क्षत्रियादयः ॥ ३८ ॥  
स्वाहान्तं मन्त्रमुच्चार्य हविर्दानं च चक्रिरे ।  
स्वाहायुक्तं च मन्त्रं च यो गृह्णाति प्रशस्तकम् ॥ ३९ ॥  
सर्वसिद्धिर्भवेत्तस्य मन्त्रग्रहणमात्रतः ।  
विषहीनो यथा सर्पो वेदहीनो यथा द्विजः ॥ ४० ॥  
पतिसेवाविहीना स्त्री विद्याहीनो यथा पुमान् ।  
फलशाखाविहीनश्च यथा वृक्षो हि निन्दितः ॥ ४१ ॥  
स्वाहाहीनस्तथा मन्त्रो न हुतः फलदायकः ।  
परितुष्टा द्विजाः सर्वे देवाः सम्प्रापुराहुतीः ॥ ४२ ॥  
स्वाहान्तेनैव मन्त्रेण सफलं सर्वमेव च ।  
इत्येवं कथितं सर्वं स्वाहोपाख्यानमुत्तमम् ॥ ४३ ॥  
सुखदं मोक्षदं सारं किं भूयः श्रोतुमिच्छसि ।  
नारद उवाच  
स्वाहापूजाविधानं च ध्यानं स्तोत्रं मुनीश्वर ॥ ४४ ॥  
सम्पूज्य वह्निस्तुष्टाव येन तद्वद मे प्रभो ।  
श्रीनारायण उवाच  
ध्यानं च सामवेदोक्तं स्तोत्रपूजाविधानकम् ॥ ४५ ॥  
वदामि श्रूयतां ब्रह्मन् सावधानो मुनीश्वर ।  
सर्वयज्ञारम्भकाले शालग्रामे घटेऽथवा ॥ ४६ ॥  
स्वाहां सम्पूज्य यत्नेन यज्ञं कुर्यात्कलाप्तये ।  
स्वाहां मन्त्राङ्‌गयुक्तां च मन्त्रसिद्धिस्वरूपिणीम् ॥ ४७ ॥  
सिद्धां च सिद्धिदां नॄणां कर्मणां फलदां शुभाम् ।  
इति ध्यात्वा च मूलेन दत्त्वा पाद्यादिकं नरः ॥ ४८ ॥  
सर्वसिद्धिं लभेत्स्तुत्वा मूलमन्त्रं मुने शृणु ।  
ॐ ह्रीं श्रीं वह्निजायायै देव्यै स्वाहेत्यनेन च ॥ ४९ ॥  
यः पूजयेच्च तां भक्त्या सर्वेष्टं सम्भवेद्‌ ध्रुवम् ।  
वह्निरुवाच  
स्वाहा वह्निप्रिया वह्निजाया सन्तोषकारिणी ॥ ५० ॥  
शक्तिः क्रिया कालदात्री परिपाककरी ध्रुवा ।  
गतिः सदा नराणां च दाहिका दहनक्षमा ॥ ५१ ॥  
संसारसाररूपा च घोरसंसारतारिणी ।  
देवजीवनरूपा च देवपोषणकारिणी ॥ ५२ ॥  
षोडशैतानि नामानि यः पठेद्भक्तिसंयुतः ।  
सर्वसिद्धिर्भवेत्तस्य इह लोके परत्र च ॥ ५३ ॥  
नाङ्‌गहीनं भवेत्तस्य सर्वं कर्म सुशोभनम् ।  
अपुत्रो लभते पुत्रं भार्याहीनो लभेत्प्रियाम् ॥ ५४ ॥  
रम्भोपमां स्वकान्तां च सम्प्राप्य सुखमाप्नुयात् ॥ ५५ ॥  
इति श्रीमद्देवीभागवते महापुराणेऽष्टादशसाहस्र्यां  
संहितायां नवमस्कन्धे नारायणनारदसंवादे  
स्वाहोपाख्यानवर्णनं नाम त्रिचत्वारिंशोऽध्यायः ॥ ४३ ॥
