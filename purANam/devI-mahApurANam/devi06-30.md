नारद उवाच  
मां दृष्ट्वा नारदं विप्रं विस्मितोऽसौ महीपतिः ।  
क्व गता मम भार्या सा कुतोऽयं मुनिसत्तमः ॥ १ ॥  
विललाप नृपस्तत्र हा प्रियेति मुहुर्मुहुः ।  
क्व गता मां परित्यज्य विलपन्तं वियोगिनम् ॥ २ ॥  
विना त्वां विपुलश्रोणि वृथा मे जीवितं गृहम् ।  
राज्यं कमलपत्राक्षि किं करोमि शुचिस्मिते ॥ ३ ॥  
न प्राणा मे बहिर्यान्ति विरहेण तवाधुना ।  
गतो वै प्रीतिधर्मस्तु त्वामृते प्राणधारणात् ॥ ४ ॥  
विलपामि विशालाक्षि देहि प्रत्युत्तरं प्रियम् ।  
क्व गता सा मयि प्रीतिर्याभूत्प्रथमसङ्गमे ॥ ५ ॥  
निमग्ना किं जले सुभ्रूर्भक्षिता मत्स्यकच्छपैः ।  
गृहीता वरुणेनाशु मम दौर्भाग्ययोगतः ॥ ६ ॥  
धन्या सुचारुसर्वाङ्‌गि या त्वं पुत्रैः समागता ।  
अकृत्रिमस्तु पुत्रेषु स्नेहस्तेऽमृतभाषिणि ॥ ७ ॥  
न युक्तमधुना यन्मां विहाय त्रिदिवं गता ।  
विलपन्तं पतिं दीनं पुत्रस्नेहेन यन्त्रिता ॥ ८ ॥  
उभयं मे गतं कान्ते पुत्रास्त्वं प्राणवल्लभा ।  
तथापि मरणं नास्ति दुःखितस्य भृशं प्रिये ॥ ९ ॥  
किं करोमि क्व गच्छामि रामो नास्ति महीतले ।  
रामाविरहजं दुःखं जानाति रघुनन्दनः ॥ १० ॥  
विधिना निष्ठुरेणात्र विपरीतं कृतं भुवि ।  
दम्पत्योर्मरणं भिन्नं सर्वथा समचित्तयोः ॥ ११ ॥  
उपकारस्तु नारीणां मुनिभिर्विहितः किल ।  
यदुक्तं धर्मशास्त्रेषु ज्वलनं पतिना सह ॥ १२ ॥  
एवं विलपमानं तं राजानं भगवान्हरिः ।  
निवारयामास तदा वचनैर्युक्तियोजितैः ॥ १३ ॥  
श्रीभगवानुवाच  
किं विषीदसि राजेन्द्र क्व गता ते प्रियाङ्गना ।  
न श्रुतं किं त्वया शास्त्रं न कृतोऽसौ बुधाश्रयः ॥ १४ ॥  
का सा कस्त्वं क्व संयोगो वियोगः कीदृशस्तव ।  
प्रवाहरूपे संसारे नृणां नौतरतामिव ॥ १५ ॥  
गृहे गच्छ नृपश्रेष्ठ वृथा ते रुदितेन किम् ।  
संयोगश्च वियोगश्च दैवाधीनः सदा नृणाम् ॥ १६ ॥  
अनया सह ते राजन् संयोगस्त्विह संवृतः ।  
भुक्ता त्वया विशालाक्षी सुन्दरी तनुमध्यमा ॥ १७ ॥  
न दृष्टौ पितरावस्यास्त्वया प्राप्ता सरोवरे ।  
काकतालीप्रसङ्गेन यद्‌भूतं तत्तथा गतम् ॥ १८ ॥  
मा शोकं कुरु राजेन्द्र कालो हि दुरतिक्रमः ।  
कालयोगं समासाद्य भुङ्क्ष्व भोगान् गृहे यथा ॥ १९ ॥  
यथागता गता सा तु तथैव वरवर्णिनी ।  
यथा पूर्वं तथा तत्र गच्छ कार्यं कुरु प्रभो ॥ २० ॥  
रुदितेन तवाद्यैव नागमिष्यति कामिनी ।  
वृथा शोचसि पृध्वीश योगयुक्तो भवाधुना ॥ २१ ॥  
भोगः कालवशादेति तथैव प्रतियाति च ।  
नात्र शोकस्तु कर्तव्यो निष्फले भववर्त्मनि ॥ २२ ॥  
नैकत्र सुखसंयोगो दुःखयोगस्तु नैकतः ।  
घटिकायन्त्रवत्कामं भ्रमणं सुखदुःखयोः ॥ २३ ॥  
मनः कृत्वा स्थिरं भूप कुरु राज्यं यथासुखम् ।  
अथवा न्यस्य दायादे वनं सेवय साम्प्रतम् ॥ २४ ॥  
दुर्लभो मानुषो देहः प्राणिनां क्षणभङ्गुरः ।  
तस्मिन्प्राप्ते तु कर्तव्यं सर्वथैवात्मसाधनम् ॥ २५ ॥  
जिह्वोपस्थरसो राजन् पशुयोनिषु वर्तते ।  
ज्ञानं मानुषदेहे वै नान्यासु च कुयोनिषु ॥ २६ ॥  
तस्माद्‌गच्छ गृहं त्यक्त्वा शोकं कान्तासमुद्‌भवम् ।
मायेयं भगवत्यास्तु यया सम्मोहितं जगत् ॥ २७ ॥  
नारद उवाच  
इत्युक्तो हरिणा राजा प्रणम्य कमलापतिम् ।  
कृत्वा स्नानविधिं सम्यग्जगाम निजमन्दिरम् ॥ २८ ॥  
दत्त्वा राज्यं स्वपौत्राय प्राप्य निर्वेदमद्‌भुतम् ।  
वनं जगाम भूपालस्तत्त्वज्ञानमवाप च ॥ २९ ॥  
गते राजन्यहं वीक्ष्य भगवन्तमधोक्षजम् ।  
तमब्रवं जगन्नाथं हसन्तं मां पुनः पुनः ॥ ३० ॥  
वञ्चितोऽहं त्वया देव ज्ञातं मायाबलं महत् ।  
स्मरामि चरितं सर्वं स्त्रीदेहे यत्कृतं मया ॥ ३१ ॥  
ब्रूहि मे देवदेवेश प्रविष्टोऽहं सरोवरे ।  
विगतं पूर्वविज्ञानं स्नानादेव कथं हरे ॥ ३२ ॥  
योषिद्देहं समासाद्य मोहितोऽहं जगद्‌गुरो ।  
पतिं प्राप्य नृपश्रेष्ठं पुलोमी वासवं यथा ॥ ३३ ॥  
मनस्तदेव तच्चित्तं देहः स च पुरातनः ।  
लिङ्गं तदेव देवेश स्मृतेर्नाशः कथं हरे ॥ ३४ ॥  
विस्मयोऽयं महान्मेऽत्र ज्ञाननाशं प्रति प्रभो ।  
कथयाद्य रमाकान्त कारणं परमं च यत् ॥ ३५ ॥  
नारीदेहं मया प्राप्य भुक्ता भोगा ह्यनेकशः ।  
सुरापानं कृतं नित्यं विधिहीनं च भोजनम् ॥ ३६ ॥  
मया तदेव न ज्ञातं नारदोऽहमिति स्फुटम् ।  
जानाम्यद्य यथा सर्वं विविक्तं न तथा तदा ॥ ३७ ॥  
विष्णुरुवाच  
पश्य नारद मायावी विलासोऽयं महामते ।  
देहेषु सर्वजन्तूनां दशाभेदा ह्यनेकशः ॥ ३८ ॥  
जाग्रत्स्वप्नसुषुप्तिश्च तुरीया देहिनां दशा ।  
तथा देहान्तरे प्राप्ते सन्देहः कीदृशः पुनः ॥ ३९ ॥  
सुप्तो नरो न जानाति न शृणोति वदत्यपि ।  
पुनः प्रबुद्धो जानाति सर्वं ज्ञातमशेषतः ॥ ४० ॥  
निद्रया चाल्यते चित्तं भवन्ति स्वप्नसम्भवाः ।  
नानाविधा मनोभेदा मनोभावा ह्यनेकशः ॥ ४१ ॥  
गजो मां हन्तुमायाति न शक्तोऽस्मि पलायने ।  
किं करोमि न मे स्थानं यत्र गच्छामि सत्वरः ॥ ४२ ॥  
मृतं पितामहं स्वप्ने पश्यति स्वगृहागतम् ।  
संयोगस्तेन वार्ता च भोजनं सह मन्यते ॥ ४३ ॥  
प्रबुद्धः खलु जानाति स्वप्ने दृष्टं सुखासुखम् ।  
स्मृत्वा सर्वं जनेभ्यस्तु विस्तरात्प्रवदत्यपि ॥ ४४ ॥  
स्वप्नेकोऽपि न जानाति भ्रमोऽयमिति निश्चयः ।  
तथा तथैव विभवो मायाया दुर्गमः किल ॥ ४५ ॥  
नाहं नारद जानामि पारं परमदुर्घटम् ।  
गुणानां किल मायाया नैव शम्भुर्न पद्मजः ॥ ४६ ॥  
कोऽन्यो ज्ञातुं समर्थोऽभून्मानतो मन्दधीः पुनः ।  
मायागुणपरिज्ञानं न कस्यापि भवेदिह ॥ ४७ ॥  
गुणत्रयकृतं सर्वं जगत्स्थावरजङ्गमम् ।  
विना गुणैर्न संसारो वर्तते किञ्चिदप्यदः ॥ ४८ ॥  
अहं सत्त्वप्रधानोऽस्मि रजस्तमसमन्वितः ।  
न कदाचित्त्रिभिर्हीनो भवामि भुवनेश्वरः ॥ ४९ ॥  
तथा ब्रह्मा पिता तेऽत्र रजोमुख्यः प्रकीर्तितः ।  
तमःसत्त्वसमायुक्तो न ताभ्यामुज्झितः किल ॥ ५० ॥  
शिवस्तथा तमोमुख्यो रजःसत्त्वसमावृतः ।  
गुणत्रयविहीनस्तु नैव कोऽपि मया श्रुतः ॥ ५१ ॥  
तस्मान्मोहो न कर्तव्यः संसारेऽस्मिन्मुनीश्वर ।  
मायाविनिर्मितेऽसारेऽपारे परमदुर्घटे ॥ ५२ ॥  
दृष्टा माया त्वयाद्यैव भुक्ता भोगा ह्यनेकशः ।  
किं पृच्छसि महाभाग तस्याश्चरितमद्‌भुतम् ॥ ५३ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
षष्ठस्कन्धे मायाप्राबल्यवर्णनं नाम त्रिंशोऽध्यायः ॥ ३० ॥
