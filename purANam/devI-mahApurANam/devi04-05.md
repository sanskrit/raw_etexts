व्यास उवाच  
अथ किं बहुनोक्तेन संसारेऽस्मिन्नृपोत्तम ।  
धर्मात्माद्रोहबुद्धिस्तु कश्चिद्‌भवति कर्हिचित् ॥ १ ॥  
रागद्वेषावृतं विश्वं सर्वं स्थावरजङ्गमम् ।  
आद्ये युगेऽपि राजेन्द्र किमद्य कलिदूषिते ॥ २ ॥  
देवाः सेर्ष्याश्च सद्रोहाश्छलकर्मरताः सदा ।  
मानुषाणां तिरश्चां च का वार्ता नृप गण्यते ॥ ३ ॥  
द्रोहपरे द्रोहपरो भवेदिति समानता ।  
अद्रोहिणि तथा शान्ते विद्वेषः खलता स्मृता ॥ ४ ॥  
यः कश्चित्तापसः शान्तो जपध्यानपरायणः ।  
भवेत्तस्य जपे विघ्नकर्ता वै मघवा परम् ॥ ५ ॥  
सतां सत्ययुगं साक्षात्सर्वदैवासतां कलिः ।  
मध्यमो मध्यमानां तु क्रियायोगौ युगे स्मृतौ ॥ ६ ॥  
कश्चित्कदाचिद्‌भवति सत्यधर्मानुवर्तकः ।  
अन्यथान्ययुगानां वै सर्वे धर्मपरायणाः ॥ ७ ॥  
वासना कारणं राजन् सर्वत्र धर्मसंस्थितौ ।  
तस्यां वै मलिनायां तु धर्मोऽपि मलिनो भवेत् ॥ ८ ॥  
मलिना वासना सत्यं विनाशायेति सर्वथा ।  
ब्रह्मणो हृदयाज्जातः पुत्रो धर्म इति स्मृतः ॥ ९ ॥  
ब्राह्मणः सत्यसम्पन्नो वेदधर्मरतः सदा ।  
दक्षस्य दुहितारो हि वृता दश महात्मना ॥ १० ॥  
विवाहविधिना सम्यङ्‌मुनिना गृहधर्मिणा ।  
तास्वजीजनयत्पुत्रान्धर्मः सत्यवतां वरः ॥ ११ ॥  
हरिं कृष्णं नरं चैव तथा नारायणं नृप ।  
योगाभ्यासरतो नित्यं हरिः कृष्णो बभूव ह ॥ १२ ॥  
नरनारायणौ चैव चेरतुस्तप उत्तमम् ।  
प्रालेयाद्रिं समागत्य तीर्थे बदरिकाश्रमे ॥ १३ ॥  
तपस्विषु धुरीणौ तौ पुराणौ मुनिसत्तमौ ।  
गृणन्तौ तत्परं ब्रह्म गङ्गाया विपुले तटे ॥ १४ ॥  
हरेरंशौ स्थितौ तत्र नरनारायणावृषी ।  
पूर्णं वर्षसहस्रं तु चक्राते तप उत्तमम् ॥ १५ ॥  
तापितं च जगत्सर्वं तपसा सचराचरम् ।  
नरनारायणाभ्यां च शक्रः क्षोभं तदा ययौ ॥ १६ ॥  
चिन्ताविष्टः सहस्राक्षो मनसा समकल्पयत् ।  
किं कर्तव्यं धर्मपुत्रौ तापसौ ध्यानसंयुतौ ॥ १७ ॥  
सिद्धार्थां सुभृशं श्रेष्ठमासनं मे ग्रहीष्यतः ।  
विघ्नः कथं प्रकर्तव्यस्तपो येन भवेन्न हि ॥ १८ ॥  
उत्पाद्य कामं क्रोधञ्च लोभं वाप्यतिदारुणम् ।  
इत्युद्दिश्य सहस्राक्षः समारुह्य गजोत्तमम् ॥ १९ ॥  
विघ्नकामस्तु तरसा जगाम गन्धमादनम् ।  
गत्वा तत्राश्रमे पुण्ये तावपश्यच्छतक्रतुः ॥ २० ॥  
तपसा दीप्तदेहौ तु भास्कराविव चोदितौ ।  
ब्रह्मविष्णू किमेतौ वै प्रकटौ वा विभावसू ॥ २१ ॥  
धर्मपुत्रावृषी एतौ तपसा किं करिष्यतः ।  
इति सञ्चिन्त्य तौ दृष्ट्वा तदोवाच शचीपतिः ॥ २२ ॥  
किं वा कार्यं महाभागौ ब्रूतं धर्मसुतौ किल ।  
ददामि वां वरं श्रेष्ठं दातुं यातोऽस्म्यहमृषी ॥ २३ ॥  
अदेयमपि दास्यामि तुष्टोऽस्मि तपसा किल ।  
व्यास उवाच  
एवं पुनः पुनः शक्रस्तावुवाच पुरः स्थितः ॥ २४ ॥  
नोचतुस्तावृषी ध्यानसंस्थितौ दृढचेतसौ ।  
ततो वै मोहिनीं मायां चकार भयदां वृषः ॥ २५ ॥  
वृकान्सिंहांश्च व्याघ्रांश्च समुत्पाद्याबिभीषयत् ।  
वर्षं वातं तथा वह्निं समुत्पाद्य पुनः पुनः ॥ २६ ॥
भीषयामास तौ शक्रो मायां कृत्वा विमोहिनीम् ।  
भयतोऽपि वशं नीतौ न तौ धर्मसुतौ मुनी ॥ २७ ॥  
नरनारायणौ दृष्ट्वा शक्रः स्वभवनं गतः ।  
वरदाने प्रलुब्धौ न न भीतौ वह्निवायुतः ॥ २८ ॥  
व्याघ्रसिंहादिभिः कान्तौ चलितौ नाश्रमात्स्वकात् ।  
न तयोर्ध्यानभङ्गं वै कर्तुं कोऽपि क्षमोऽभवत् ॥ २९ ॥  
इन्द्रोऽपि सदनं गत्वा चिन्तयामास दुःखितः ।  
चलितौ भयलोभाभ्यां नेमौ मुनिवरोत्तमौ ॥ ३० ॥  
चिन्तयन्तौ महाविद्यामादिशक्तिं सनातनीम् ।  
ईश्वरीं सर्वलोकानां परां प्रकृतिमद्‌भुताम् ॥ ३१ ॥  
ध्यायतां कः क्षमो लोके बहुमायाविदप्युत ।  
यन्मूलाः सकला माया देवासुरकृताः किल ॥ ३२ ॥  
ते कथं बाधितुं शक्ता ध्यायन्ति गतकल्मषाः ।  
वाग्बीजं कामबीजञ्च मायाबीजं तथैव च ॥ ३३ ॥  
चित्ते यस्य भवेत्तं तु बाधितुं कोऽपि न क्षमः ।  
मायया मोहितः शक्रो भूयस्तस्य प्रतिक्रियाम् ॥ ३४ ॥  
कर्तुं कामवसन्तौ तु समाहूयाब्रवीद्वचः ।  
मनोभव वसन्तेन रत्या युक्तो व्रजाधुना ॥ ३५ ॥  
अप्सरोभिः समायुक्तस्तरसा गन्धमादनम् ।  
नरनारायणौ तत्र पुराणावृषिसत्तमौ ॥ ३६ ॥  
कुरुतस्तप एकान्ते स्थितौ बदरिकाश्रमे ।  
गत्वा तत्र समीपे तु तयोर्मन्मथ मार्गणैः ॥ ३७ ॥  
चित्तं कामातुरं कार्यं कुरु कार्यं ममाधुना ।  
मोहयित्वोच्चाटयित्वा विशिखैस्ताडयाशु च ॥ ३८ ॥  
वशीकुरु महाभाग मुनी धर्मसुतावपि ।  
को ह्यस्मिन् सर्वसंसारे देवो दैत्योऽथ मानवः ॥ ३९ ॥  
यस्ते बाणवशं प्राप्तो न याति भृशताडितः ।  
ब्रह्माहं गिरिजानाथश्चन्द्रो वह्निर्विमोहितः ॥ ४० ॥  
गणना कानयोः काम त्वद्‌बाणानां पराक्रमे ।  
वाराङ्गनागणोऽयं ते सहायार्थं मयेरितः ॥ ४१ ॥  
आगमिष्यति तत्रैव रम्भादीनां मनोरमः ।  
एका तिलोत्तमा रम्भा कार्यं साधयितुं क्षमा ॥ ४२ ॥  
त्वमेवैकः क्षमः कामं मिलितैः कस्तु संशयः ।  
कुरु कार्यं महाभाग ददामि तव वाञ्छितम् ॥ ४३ ॥  
प्रलोभितौ मयात्यर्थं वरदानैस्तपस्विनौ ।  
स्थानान्न चलितौ शान्तौ वृथायं मे गतः श्रमः ॥ ४४ ॥  
तथा वै मायया कृत्वा भीषितौ तापसौ भृशम् ।  
तथापि नोत्थितौ स्थानाद्देहरक्षापरौ न तौ ॥ ४५ ॥  
व्यास उवाच  
इति तस्य वचः श्रुत्वा शक्रं प्राह मनोभवः ।  
वासवाद्य करिष्यामि कार्यं ते मनसेप्सितम् ॥ ४६ ॥  
यदि विष्णुं महेशं वा ब्रह्माणं वा दिवाकरम् ।  
ध्यायन्तौ तौ तदास्माकं भवितारौ वशौ मुनी ॥ ४७ ॥  
देवीभक्तं वशीकर्तुं नाहं शक्तः कथञ्चन ।  
कामराज महाबीजं चिन्तयन्तं मनस्यलम् ॥ ४८ ॥  
तां देवीं चेन्महाशक्तिं संश्रितौ भक्तिभावतः ।  
न तदा मम बाणानां गोचरौ तापसौ किल ॥ ४९ ॥  
  
इन्द्र उवाच  
गच्छ त्वं च महाभाग सर्वैस्तत्र समुद्यतैः ।  
कार्यं ममातिदुःसाध्यं कर्ता हितमनुत्तमम् ॥ ५० ॥  
व्यास उवाच  
इति तेन समादिष्टा ययुः सर्वे समुद्यताः ।  
यत्र तौ धर्मपुत्रौ द्वौ तेपाते दुष्करं तपः ॥ ५१ ॥  
इति श्रीमद्देवीभागवते महापुराणेऽष्टादशसाहस्र्यां सहितायां ॥  
चतुर्थस्कन्धे नरनारायणकथावर्णनं नाम पञ्चमोऽध्यायः ॥ ५ ॥
