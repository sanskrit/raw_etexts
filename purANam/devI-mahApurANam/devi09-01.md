श्रीनारायण उवाच  
गणेशजननी दुर्गा राधा लक्ष्मीः सरस्वती ।  
सावित्री च सृष्टिविधौ प्रकृतिः पञ्चधा स्मृता ॥ १ ॥  
नारद उवाच  
आविर्बभूव सा केन का वा सा ज्ञानिनांवर ।  
किं वा तल्लक्षणं साधो बभूव पञ्चधा कथम् ॥ २ ॥  
सर्वासां चरितं पूजाविधानं गुण ईप्सितः ।  
अवतारः कुत्र कस्यास्तन्मे व्याख्यातुमर्हसि ॥ ३ ॥  
श्रीनारायण उवाच  
प्रकृतेर्लक्षणं वत्स को वा वक्तुं क्षमो भवेत् ।  
किञ्चित्तथापि वक्ष्यामि यच्छ्रुतं धर्मवक्त्रतः ॥ ४ ॥  
प्रकृष्टवाचकः प्रश्न कृतिश्च सृष्टिवाचकः ।  
सृष्टौ प्रकृष्टा या देवी प्रकृतिः सा प्रकीर्तिता ॥ ५ ॥  
गुणे सत्त्वे प्रकृष्टे च प्रशब्दो वर्तते श्रुतः ।  
मध्यमे रजसि कृश्च तिशब्दस्तमसि स्मृतः ॥ ६ ॥  
त्रिगुणात्मस्वरूपा या सा च शक्तिसमन्विता ।  
प्रधाना सृष्टिकरणे प्रकृतिस्तेन कथ्यते ॥ ७ ॥  
प्रथमे वर्तते प्रश्न कृतिश्च सृष्टिवाचकः ।  
सृष्टेरादौ च या देवी प्रकृतिः सा प्रकीर्तिता ॥ ८ ॥  
योगेनात्मा सृष्टिविधौ द्विधारूपो बभूव सः ।  
पुमांश्च दक्षिणार्धाङ्‌गो वामार्धा प्रकृतिः स्मृता ॥ ९ ॥  
सा च ब्रह्मस्वरूपा च नित्या सा च सनातनी ।  
यथाऽऽत्मा च तथा शक्तिर्यथाग्नौ दाहिका स्थिता ॥ १० ॥  
अत एव हि योगीन्द्रैः स्त्रीपुम्भेदो न मन्यते ।  
सर्वं ब्रह्ममयं ब्रह्मञ्छश्वत्सदपि नारद ॥ ११ ॥  
स्वेच्छामयस्येच्छया च श्रीकृष्णस्य सिसृक्षया ।  
साऽऽविर्बभूव सहसा मूलप्रकृतिरीश्वरी ॥ १२ ॥  
तदाज्ञया पञ्चविधा सृष्टिकर्मविभेदिका ।  
अथ भक्तानुरोधाद्वा भक्तानुग्रहविग्रहा ॥ १३ ॥  
गणेशमाता दुर्गा या शिवरूपा शिवप्रिया ।  
नारायणी विष्णुमाया पूर्णब्रह्मस्वरूपिणी ॥ १४ ॥  
ब्रह्मादिदेवैर्मुनिभिर्मनुभिः पूजिता स्तुता ।  
सर्वाधिष्ठातृदेवी सा शर्वरूपा सनातनी ॥ १५ ॥  
धर्मसत्यपुण्यकीर्तिर्यशोमङ्‌गलदायिनी ।  
सुखमोक्षहर्षदात्री शोकार्तिदुःखनाशिनी ॥ १६ ॥  
शरणागतदीनार्तपरित्राणपरायणा ।  
तेजःस्वरूपा परमा तदधिष्ठातृदेवता ॥ १७ ॥  
सर्वशक्तिस्वरूपा च शक्तिरीशस्य सन्ततम् ।  
सिद्धेश्वरी सिद्धिरूपा सिद्धिदा सिद्धिरीश्वरी ॥ १८ ॥  
बुद्धिर्निद्रा क्षुत्पिपासा छाया तन्द्रा दया स्मृतिः ।  
जातिः क्षान्तिश्च भ्रान्तिश्च शान्तिः कान्तिश्च चेतना ॥ १९ ॥  
तुष्टिः पुष्टिस्तथा लक्ष्मीर्धृतिर्माया तथैव च ।  
सर्वशक्तिस्वरूपा सा कृष्णस्य परमात्मनः ॥ २० ॥  
उक्तः श्रुतौ श्रुतगुणश्चातिस्वल्पो यथागमम् ।  
गुणोऽस्त्यनन्तोऽनन्ताया अपरां च निशामय ॥ २१ ॥  
शुद्धसत्त्वस्वरूपा या पद्मा सा परमात्मनः ।  
सर्वसम्पत्स्वरूपा सा तदधिष्ठातृदेवता ॥ २२ ॥  
कान्तातिदान्ता शान्ता च सुशीला सर्वमङ्‌गला ।  
लोभमोहकामरोषमदाहङ्‌कारवर्जिता ॥ २३ ॥  
भक्तानुरक्ता पत्युश्च सर्वाभ्यश्च पतिव्रता ।  
प्राणतुल्या भगवतः प्रेमपात्रं प्रियंवदा ॥ २४ ॥  
सर्वसस्यात्मिका देवी जीवनोपायरूपिणी ।  
महालक्ष्मीश्च वैकुण्ठे पतिसेवारता सती ॥ २५ ॥  
स्वर्गे च स्वर्गलक्ष्मीश्च राजलक्ष्मीश्च राजसु ।  
गृहेषु गृहलक्ष्मीश्च मर्त्यानां गृहिणां तथा ॥ २६ ॥  
सर्वप्राणिषु द्रव्येषु शोभारूपा मनोहरा ।  
कीर्तिरूपा पुण्यवतां प्रभारूपा नृपेषु च ॥ २७ ॥  
वाणिज्यरूपा वणिजां पापिनां कलहाङ्‌कुरा ।  
दयारूपा च कथिता वेदोक्ता सर्वसम्मता ॥ २८ ॥  
सर्वपूज्या सर्ववन्द्या चान्यां मत्तो निशामय ।  
वाग्बुद्धिविद्याज्ञानाधिष्ठात्री च परमात्मनः ॥ २९ ॥  
सर्वविद्यास्वरूपा या सा च देवी सरस्वती ।  
सा बुद्धिः कविता मेधा प्रतिभा स्मृतिदा नृणाम् ॥ ३० ॥  
नानाप्रकारसिद्धान्तभेदार्थकलना मता ।  
व्याख्याबोधस्वरूपा च सर्वसन्देहभञ्जिनी ॥ ३१ ॥  
विचारकारिणी ग्रन्थकारिणी शक्तिरूपिणी ।  
स्वरसङ्‌गीतसन्धानतालकारणरूपिणी ॥ ३२ ॥  
विषयज्ञानवाग्रूपा प्रतिविश्वोपजीविनी ।  
व्याख्यावादकरी शान्ता वीणापुस्तकधारिणी ॥ ३३ ॥  
शुद्धसत्त्वस्वरूपा च सुशीला श्रीहरिप्रिया ।  
हिमचन्दनकुन्देन्दुकुमुदाम्भोजसन्निभा ॥ ३४ ॥  
यजन्ती परमात्मानं श्रीकृष्णं रत्नमालया ।  
तपःस्वरूपा तपसां फलदात्री तपस्विनाम् ॥ ३५ ॥  
सिद्धिविद्यास्वरूपा च सर्वसिद्धिप्रदा सदा ।  
यया विना तु विप्रौघो मूको मृतसमः सदा ॥ ३६ ॥  
देवी तृतीया गदिता श्रुत्युक्ता जगदम्बिका ।  
यथागमं यथाकिञ्चिदपरां त्वं निबोध मे ॥ ३७ ॥  
माता चतुर्णां वर्णानां वेदाङ्‌गानां च छन्दसाम् ।  
सन्ध्यावन्दनमन्त्राणां तन्त्राणां च विचक्षणा ॥ ३८ ॥  
द्विजातिजातिरूपा च जपरूपा तपस्विनी ।  
ब्रह्मण्यतेजोरूपा च सर्वसंस्काररूपिणी ॥ ३९ ॥  
पवित्ररूपा सावित्री गायत्री ब्रह्मणः प्रिया ।  
तीर्थानि यस्याः संस्पर्शं वाञ्छन्ति ह्यात्मशुद्धये ॥ ४० ॥  
शुद्धस्फटिकसंकाशा शुद्धसत्त्वस्वरूपिणी ।  
परमानन्दरूपा च परमा च सनातनी ॥ ४१ ॥  
परब्रह्मस्वरूपा च निर्वाणपददायिनी ।  
ब्रह्मतेजोमयी शक्तिस्तदधिष्ठातृदेवता ॥ ४२ ॥  
यत्पादरजसा पूतं जगत्सर्वं च नारद ।  
देवी चतुर्थी कथिता पञ्चमीं वर्णयामि ते ॥ ४३ ॥  
पञ्चप्राणाधिदेवी या पञ्चप्राणस्वरूपिणी ।  
प्राणाधिकप्रियतमा सर्वाभ्यः सुन्दरी परा ॥ ४४ ॥  
सर्वयुक्ता च सौभाग्यमानिनी गौरवान्विता ।  
वामाङ्‌गार्धस्वरूपा च गुणेन तेजसा समा ॥ ४५ ॥  
परावरा सारभूता परमाद्या सनातनी ।  
परमानन्दरूपा च धन्या मान्या च पूजिता ॥ ४६ ॥  
रासक्रीडाधिदेवी श्रीकृष्णस्य परमात्मनः ।  
रासमण्डलसम्भूता रासमण्डलमण्डिता ॥ ४७ ॥  
रासेश्वरी सुरसिका रासावासनिवासिनी ।  
गोलोकवासिनी देवी गोपीवेषविधायिका ॥ ४८ ॥  
परमाह्लादरूपा च सन्तोषहर्षरूपिणी ।  
निर्गुणा च निराकारा निर्लिप्ताऽऽत्मस्वरूपिणी ॥ ४९ ॥  
निरीहा निरहङ्‌कारा भक्तानुग्रहविग्रहा ।  
वेदानुसारिध्यानेन विज्ञाता मा विचक्षणैः ॥ ५० ॥  
दृष्टिदृष्टा न सा चेशैः सुरेन्द्रैर्मुनिपुङ्‌गवैः ।  
वह्निशुद्धांशुकधरा नानालङ्‌कारभूषिता ॥ ५१ ॥  
कोटिचन्द्रप्रभा पुष्टसर्वश्रीयुक्तविग्रहा ।  
श्रीकृष्णभक्तिदास्यैककरा च सर्वसम्पदाम् ॥ ५२ ॥  
अवतारे च वाराहे वृषभानुसुता च या ।  
यत्पादपद्मसंस्पर्शात्पवित्रा च वसुन्धरा ॥ ५३ ॥  
ब्रह्मादिभिरदृष्टा या सर्वैर्दृष्टा च भारते ।  
स्त्रीरत्नसारसम्भूता कृष्णवक्षःस्थले स्थिता ॥ ५४ ॥  
यथाम्बरे नवघने लोला सौदामनी मुने ।  
षष्टिवर्षसहस्राणि प्रतप्तं ब्रह्मणा पुरा ॥ ५५ ॥  
यत्पादपद्मनखरदृष्टये चात्मशुद्धये ।  
न च दृष्टं च स्वप्नेऽपि प्रत्यक्षस्यापि का कथा ॥ ५६ ॥  
तेनैव तपसा दृष्टा भुवि वृन्दावने वने ।  
कथिता पञ्चमी देवी सा राधा च प्रकीर्तिता ॥ ५७ ॥  
अंशरूपाः कलारूपाः कलांशांशांशसम्भवाः ।  
प्रकृतेः प्रतिविश्वेषु देव्यश्च सर्वयोषितः ॥ ५८ ॥  
परिपूर्णतमाः पञ्च विद्यादेव्यः प्रकीर्तिताः ।  
या याः प्रधानांशरूपा वर्णयामि निशामय ॥ ५९ ॥  
प्रधानांशस्वरूपा सा गङ्‌गा भुवनपावनी ।  
विष्णुविग्रहसम्भूता द्रवरूपा सनातनी ॥ ६० ॥  
पापिपापेध्मदाहाय ज्वलदग्निस्वरूपिणी ।  
सुखस्पर्शा स्नानपानैर्निर्वाणपददायिनी ॥ ६१ ॥  
गोलोकस्थानप्रस्थानसुखसोपानरूपिणी ।  
पवित्ररूपा तीर्थानां सरितां च परावरा ॥ ६२ ॥  
शम्भुमौलिजटामेरुमुक्तापंक्तिस्वरूपिणी ।  
तपःसम्पादिनी सद्यो भारतेषु तपस्विनाम् ॥ ६३ ॥  
चन्द्रपद्मक्षीरनिभा शुद्धसत्त्वस्वरूपिणी ।  
निर्मला निरहङ्‌कारा साध्वी नारायणप्रिया ॥ ६४ ॥  
प्रधानांशस्वरूपा च तुलसी विष्णुकामिनी ।  
विष्णुभूषणरूपा च विष्णुपादस्थिता सती ॥ ६५ ॥  
तपःसंकल्पपूजादिसङ्‌घसम्पादिनी मुने ।  
सारभूता च पुष्पाणां पवित्रा पुण्यदा सदा ॥ ६६ ॥  
दर्शनस्पर्शनाभ्यां च सद्यो निर्वाणदायिनी ।  
कलौ कलुषशुष्केध्मदहनायाग्निरूपिणी ॥ ६७ ॥  
यत्पादपद्मसंस्पर्शात्सद्यः पूता वसुन्धरा ।  
यत्स्पर्शदर्शने चैवेच्छन्ति तीर्थानि शुद्धये ॥ ६८ ॥  
यया विना च विश्वेषु सर्वकर्म च निष्फलम् ।  
मोक्षदा या मुमुक्षूणां कामिनी सर्वकामदा ॥ ६९ ॥  
कल्पवृक्षस्वरूपा या भारते वृक्षरूपिणी ।  
भारतीनां प्रीणनाय जाता या परदेवता ॥ ७० ॥  
प्रधानांशस्वरूपा या मनसा कश्यपात्मजा ।  
शङ्‌करप्रियशिष्या च महाज्ञानविशारदा ॥ ७१ ॥  
नागेश्वरस्यानन्तस्य भगिनी नागपूजिता ।  
नागेश्वरी नागमाता सुन्दरी नागवाहिनी ॥ ७२ ॥  
नागेन्द्रगणसंयुक्ता नागभूषणभूषिता ।  
नागेन्द्रवन्दिता सिद्धा योगिनी नगशायिनी ॥ ७३ ॥  
विष्णुरूपा विष्णुभक्ता विष्णुपूजापरायणा ।  
तपःस्वरूपा तपसां फलदात्री तपस्विनी ॥ ७४ ॥  
दिव्यं त्रिलक्षवर्षं च तपस्तप्त्वा च या हरेः ।  
तपस्विनीषु पूज्या च तपस्विषु च भारते ॥ ७५ ॥  
सर्वमन्त्राधिदेवी च ज्वलन्ती ब्रह्मतेजसा ।  
ब्रह्मस्वरूपा परमा ब्रह्मभावनतत्परा ॥ ७६ ॥  
जरत्कारुमुनेः पत्नी कृष्णांशस्य पतिव्रता ।  
आस्तीकस्य मुनेर्माता प्रवरस्य तपस्विनाम् ॥ ७७ ॥  
प्रधानांशस्वरूपा या देवसेना च नारद ।  
मातृकासु पूज्यतमा सा षष्ठी च प्रकीर्तिता ॥ ७८ ॥  
पुत्रपौत्रादिदात्री च धात्री त्रिजगतां सती ।  
षष्ठांशरूपा प्रकृतेस्तेन षष्ठी प्रकीर्तिता ॥ ७९ ॥
स्थाने शिशूनां परमा वृद्धरूपा च योगिनी ।  
पूजा द्वादशमासेषु यस्या विश्वेषु सन्ततम् ॥ ८० ॥  
पूजा च सूतिकागारे पुरा षष्ठदिने शिशोः ।  
एकविंशतिमे चैव पूजा कल्याणहेतुकी ॥ ८१ ॥  
मुनिभिर्नमिता चैषा नित्यकामाप्यतः परा ।  
मातृका च दयारूपा शश्वद्‌रक्षणकारिणी ॥ ८२ ॥  
जले स्थले चान्तरिक्षे शिशूनां सद्मगोचरे ।  
प्रधानांशस्वरूपा च देवीमङ्‌गलचण्डिका ॥ ८३ ॥  
प्रकृतेर्मुखसम्भूता सर्वमङ्‌गलदा सदा ।  
सृष्टौ मङ्‌गलरूपा च संहारे कोपरूपिणी ॥ ८४ ॥  
तेन मङ्‌गलचण्डी सा पण्डितैः परिकीर्तिता ।  
प्रतिमङ्‌गलवारेषु प्रतिविश्वेषु पूजिता ॥ ८५ ॥  
पुत्रपौत्रधनैश्वर्ययशोमङ्‌गलदायिनी ।  
परितुष्टा सर्ववाञ्छाप्रदात्री सर्वयोषिताम् ॥ ८६ ॥  
रुष्टा क्षणेन संहर्तुं शक्ता विश्वं महेश्वरी ।  
प्रधानांशस्वरूपा सा काली कमललोचना ॥ ८७ ॥  
दुर्गाललाटसम्भूता रणे शुम्भनिशुम्भयोः ।  
दुर्गार्धांशस्वरूपा सा गुणेन तेजसा समा ॥ ८८ ॥  
कोटिसूर्यसमाजुष्टपुष्टजाज्वलविग्रहा ।  
प्रधाना सर्वशक्तीनां बला बलवती परा ॥ ८९ ॥  
सर्वसिद्धिप्रदा देवी परमा योगरूपिणी ।  
कृष्णभक्ता कृष्णतुल्या तेजसा विक्रमैर्गुणैः ॥ ९० ॥  
कृष्णभावनया शश्वत्कृष्णवर्णा सनातनी ।  
संहर्तुं सर्वब्रह्माण्डं शक्ता निःश्वासमात्रतः ॥ ९१ ॥  
रणं दैत्यैः समं तस्याः क्रीडया लोकशिक्षया ।  
धर्मार्थकाममोक्षांश्च दातुं शक्ता च पूजिता ॥ ९२ ॥  
ब्रह्मादिभिः स्तूयमाना मुनिभिर्मनुभिर्नरैः ।  
प्रधानांशस्वरूपा सा प्रकृतेश्च वसुन्धरा ॥ ९३ ॥  
आधाररूपा सर्वेषां सर्वसस्या प्रकीर्तिता ।  
रत्नाकरा रत्नगर्भा सर्वरत्नाकराश्रया ॥ ९४ ॥  
प्रजाभिश्च प्रजेशैश्च पूजिता वन्दिता सदा ।  
सर्वोपजीव्यरूपा च सर्वसम्पद्विधायिनी ॥ ९५ ॥  
यया विना जगत्सर्वं निराधारं चराचरम् ।  
प्रकृतेश्च कला या यास्ता निबोध मुनीश्वर ॥ ९६ ॥  
यस्य यस्य च या पत्नी तत्सर्वं वर्णयामि ते ।  
स्वाहादेवी वह्निपत्नी प्रतिविश्वेषु पूजिता ॥ ९७ ॥  
यया विना हविर्दानं न ग्रहीतुं सुराः क्षमाः ।  
दक्षिणा यज्ञपत्नी च दीक्षा सर्वत्र पूजिता ॥ ९८ ॥  
यया विना हि विश्वेषु सर्वकर्म हि निष्फलम् ।  
स्वधा पितॄणां पत्नी च मुनिभिर्मनुभिर्नरैः ॥ ९९ ॥  
पूजिता पितृदानं हि निष्कलं च यया विना ।  
स्वस्तिदेवी वायुपत्नी प्रतिविश्वेषु पूजिता ॥ १०० ॥  
आदानं च प्रदानं च निष्फलं च यया विना ।  
पुष्टिर्गणपतेः पत्नी पूजिता जगतीतले ॥ १०१ ॥  
यया विना परिक्षीणाः पुमांसो योषितोऽपि च ।  
अनन्तपत्नी तुष्टिश्च पूजिता वन्दिता भवेत् ॥ १०२ ॥  
यया विना न सन्तुष्टाः सर्वलोकाश्च सर्वतः ।  
ईशानपत्नी सम्पत्तिः पूजिता च सुरैर्नरैः ॥ १०३ ॥  
सर्वे लोका दरिद्राश्च विश्वेषु च यया विना ।  
धृतिः कपिलपत्नी च सर्वैः सर्वत्र पूजिता ॥ १०४ ॥  
सर्वे लोका अधैर्याश्च जगत्सु च यया विना ।  
सत्यपत्नी सती मुक्तैः पूजिता च जगत्प्रिया ॥ १०५ ॥  
यया विना भवेल्लोको बन्धुतारहितः सदा ।  
मोहपत्नी दया साध्वी पूजिता च जगत्प्रिया ॥ १०६ ॥  
सर्वे लोकाश्च सर्वत्र निष्फलाश्च यया विना ।  
पुण्यपत्नी प्रतिष्ठा सा पूजिता पुण्यदा सदा ॥ १०७ ॥  
यया विना जगत्सर्वं जीवन्मृतसमं मुने ।  
सुकर्मपत्नी संसिद्धा कीर्तिर्धन्यैश्च पूजिता ॥ १०८ ॥  
यया विना जगत्सर्वं यशोहीनं मृतं यथा ।  
क्रिया तूद्योगपत्नी च पूजिता सर्वसम्मता ॥ १०९ ॥  
यया विना जगत्सर्वं विधिहीनं च नारद ।  
अधर्मपत्नी मिथ्या सा सर्वधूर्तैश्च पूजिता ॥ ११० ॥  
यया विना जगत्सर्वमुच्छिन्नं विधिनिर्मितम् ।  
सत्ये अदर्शना या च त्रेतायां सूक्ष्मरूपिणी ॥ १११ ॥  
अर्धावयवरूपा च द्वापरे चैव संवृता ।  
कलौ महाप्रगल्भा च सर्वत्र व्यापिका बलात् ॥ ११२ ॥  
कपटेन समं भ्रात्रा भ्रमते च गृहे गृहे ।  
शान्तिर्लज्जा च भार्ये द्वे सुशीलस्य च पूजिते ॥ ११३ ॥  
याभ्यां विना जगत्सर्वमुन्मत्तमिव नारद ।  
ज्ञानस्य तिस्रो भार्याश्च बुद्धिर्मेधाधृतिस्तथा ॥ ११४ ॥  
याभिर्विना जगत्सर्वं मूढं मत्तसमं सदा ।  
मूर्तिश्च धर्मपत्नी सा कान्तिरूपा मनोहरा ॥ ११५ ॥  
परमात्मा च विश्वौघो निराधारो यया विना ।  
सर्वत्र शोभारूपा च लक्ष्मीर्मूर्तिमती सती ॥ ११६ ॥  
श्रीरूपा मूर्तिरूपा च मान्या धन्यातिपूजिता ।  
कालाग्नी रुद्रपत्नी च निद्रा सा सिद्धयोगिनी ॥ ११७ ॥  
सर्वे लोकाः समाच्छन्ना यया योगेन रात्रिषु ।  
कालस्य तिस्रो भार्याश्च संध्या रात्रिर्दिनानि च ॥ ११८ ॥  
याभिर्विना विधाता च संख्यां कर्तुं न शक्यते ।  
क्षुत्पिपासे लोभभार्ये धन्ये मान्ये च पूजिते ॥ ११९ ॥  
याभ्यां व्याप्तं जगत्सर्वं नित्यं चिन्तातुरं भवेत् ।  
प्रभा च दाहिका चैव द्वे भार्ये तेजसस्तथा ॥ १२० ॥  
याभ्यां विना जगत्स्रष्टा विधातुं च न हीश्वरः ।  
कालकन्ये मृत्युजरे प्रज्वारस्य प्रियाप्रिये ॥ १२१ ॥  
याभ्यां जगत्समुच्छिन्नं विधात्रा निर्मितं विधौ ।  
निद्राकन्या च तन्द्रा सा प्रीतिरन्या सुखप्रिये ॥ १२२ ॥  
याभ्यां व्याप्तं जगत्सर्वं विधिपुत्र विधेर्विधौ ।  
वैराग्यस्य च द्वे भार्ये श्रद्धा भक्तिश्च पूजिते ॥ १२३ ॥  
याभ्यां शश्वज्जगत्सर्वं यज्जीवन्मुक्तिमन्मुने ।  
अदितिर्देवमाता च सुरभी च गवां प्रसूः ॥ १२४ ॥  
दितिश्च दैत्यजननी कद्रूश्च विनता दनुः ।  
उपयुक्ताः सृष्टिविधावेतास्तु कीर्तिताः कलाः ॥ १२५ ॥  
कला अन्याः सन्ति बह्व्यस्तासु काश्चिन्निबोध मे ।  
रोहिणी चन्द्रपत्नी च संज्ञा सूर्यस्य कामिनी ॥ १२६ ॥  
शतरूपा मनोर्भार्या शचीन्द्रस्य च गेहिनी ।  
तारा बृहस्पतेर्भार्या वसिष्ठस्याप्यरुन्धती ॥ १२७ ॥  
अहल्या गौतमस्त्री साप्यनसूयात्रिकामिनी ।  
देवहूतिः कर्दमस्य प्रसूतिर्दक्षकामिनी ॥ १२८ ॥  
पितॄणां मानसी कन्या मेनका साम्बिकाप्रसूः ।  
लोपामुद्रा तथा कुन्ती कुबेरकामिनी तथा ॥ १२९ ॥  
वरुणानी प्रसिद्धा च बलेर्विन्ध्यावलिस्तथा ।  
कान्ता च दमयन्ती च यशोदा देवकी तथा ॥ १३० ॥  
गान्धारी द्रौपदी शैव्या सा च सत्यवती प्रिया ।  
वृषभानुप्रिया साध्वी राधामाता कुलोद्वहा ॥ १३१ ॥  
मन्दोदरी च कौसल्या सुभद्रा कौरवी तथा ।  
रेवती सत्यभामा च कालिन्दी लक्ष्मणा तथा ॥ १३२ ॥  
जाम्बवती नाग्नजितिर्मित्रविन्दा तथापरा ।  
लक्ष्मणा रुक्मिणी सीता स्वयं लक्ष्मीः प्रकीर्तिता ॥ १३३ ॥  
काली योजनगन्धा च व्यासमाता महासती ।  
बाणपुत्री तथोषा च चित्रलेखा च तत्सखी ॥ १३४ ॥  
प्रभावती भानुमती तथा मायावती सती ।  
रेणुका च भृगोर्माता राममाता च रोहिणी ॥ १३५ ॥  
एकनन्दा च दुर्गा सा श्रीकृष्णभगिनी सती ।  
बह्व्यः सत्यः कलाश्चैव प्रकृतेरेव भारते ॥ १३६ ॥  
या याश्च ग्रामदेव्यः स्युस्ताः सर्वाः प्रकृतेः कलाः ।  
कलांशांशसमुद्‌भूताः प्रतिविश्वेषु योषितः ॥ १३७ ॥  
योषितामवमानेन प्रकृतेश्च पराभवः ।  
ब्राह्मणी पूजिता येन पतिपुत्रवती सती ॥ १३८ ॥  
प्रकृतिः पूजिता तेन वस्त्रालङ्‌कारचन्दनैः ।  
कुमारी चाष्टवर्षीया वस्त्रालङ्‌कारचन्दनैः ॥ १३९ ॥  
पूजिता येन विप्रस्य प्रकृतिस्तेन पूजिता ।  
सर्वाः प्रकृतिसम्भूता उत्तमाधममध्यमाः ॥ १४० ॥  
सत्त्वांशाश्चोत्तमा ज्ञेयाः सुशीलाश्च पतिव्रताः ।  
मध्यमा रजसश्चांशास्ताश्च भोग्याः प्रकीर्तिताः ॥ १४१ ॥  
सुखसम्भोगवश्याश्च स्वकार्ये तत्पराः सदा ।  
अधमास्तमसश्चांशा अज्ञातकुलसम्भवाः ॥ १४२ ॥  
दुर्मुखाः कुलहा धूर्ताः स्वतन्त्राः कलहप्रियाः ।  
पृथिव्यां कुलटा याश्च स्वर्गे चाप्सरसां गणाः ॥ १४३ ॥  
प्रकृतेस्तमसश्चांशाः पुंश्चल्यः परिकीर्तिताः ।  
एवं निगदितं सर्वं प्रकृते रूपवर्णनम् ॥ १४४ ॥  
ताः सर्वाः पूजिताः पृथ्व्यां पुण्यक्षेत्रे च भारते ।  
पूजिता सुरथेनादौ दुर्गा दुर्गार्तिनाशिनी ॥ १४५ ॥  
ततः श्रीरामचन्द्रेण रावणस्य वधार्थिना ।  
तत्पश्चाज्जगतां माता त्रिषु लोकेषु पूजिता ॥ १४६ ॥  
जाताऽऽदौ दक्षकन्या या निहत्य दैत्यदानवान् ।  
ततो देहं परित्यज्य यज्ञे भर्तुश्च निन्दया ॥ १४७ ॥  
जज्ञे हिमवतः पत्न्यां लेभे पशुपतिं पतिम् ।  
गणेशश्च स्वयं कृष्णः स्कन्दो विष्णुकलोद्भवः ॥ १४८ ॥  
बभूवतुस्तौ तनयौ पश्चात्तस्याश्च नारद ।  
लक्ष्मीर्मङ्‌गलभूपेन प्रथमं परिपूजिता ॥ १४९ ॥  
त्रिषु लोकेषु तत्पश्चाद्देवतामुनिमानवैः ।  
सावित्री चाश्वपतिना प्रथमं परिपूजिता ॥ १५० ॥  
तत्पश्चात्त्रिषु लोकेषु देवतामुनिपुङ्‌गवैः ।  
आदौ सरस्वती देवी ब्रह्मणा परिपूजिता ॥ १५१ ॥  
तत्पश्चात्त्रिषु लोकेषु देवतामुनिपुङ्‌गवैः ।  
प्रथमं पूजिता राधा गोलोके रासमण्डले ॥ १५२ ॥  
पौर्णमास्यां कार्तिकस्य कृष्णेन परमात्मना ।  
गोपिकाभिश्च गोपैश्च बालिकाभिश्च बालकैः ॥ १५३ ॥  
गवां गणैः सुरभ्या च तत्पश्चादाज्ञया हरेः ।  
तदा ब्रह्मादिभिर्देवैर्मुनिभिः परया मुदा ॥ १५४ ॥  
पुष्पधूपादिभिर्भक्त्या पूजिता वन्दिता सदा ।  
पृथिव्यां प्रथमं देवी सुयज्ञेनैव पूजिता ॥ १५५ ॥  
शङ्‌करेणोपदिष्टेन पुण्यक्षेत्रे च भारते ।  
त्रिषु लोकेषु तत्पश्चादाज्ञया परमात्मनः ॥ १५६ ॥  
पुष्पधूपादिभिर्भक्त्या पूजिता मुनिभिः सदा ।  
कला या याः समुद्‌भूता पूजितास्ताश्च भारते ॥ १५७ ॥  
पूजिता ग्रामदेव्यश्च ग्रामे च नगरे मुने ।  
एवं ते कथितं सर्वं प्रकृतेश्चरितं शुभम् ॥ १५८ ॥  
यथागमं लक्षणं च किं भूयः श्रोतुमिच्छसि ॥ १५९ ॥  
इति श्रीमद्देवीभागवते महापुराणेऽष्टादशसाहस्र्यां  
संहितायां नवमस्कन्धे  
प्रकृतिचरित्रवर्णनं नाम प्रथमोध्यायः ॥ १ ॥
