सूत उवाच -  
श्रुत्वैतां तापसाद्दिव्यां कथां राजा मुदान्वितः ।  
व्यासं पप्रच्छ धर्मात्मा परीक्षितसुतः पुनः ॥ १ ॥  
जनमेजय उवाच -  
स्वामिन् सूर्यान्वयानां च राज्ञां वंशस्य विस्तरम् ।  
तथा सोमान्वयानां च श्रोतुकामोऽस्मि सर्वथा ॥ २ ॥  
कथयानघ सर्वज्ञ कथां पापप्रणाशिनीम् ।  
चरितं भूपतीनां च विस्तराद्‌वंशयोर्द्वयोः ॥ ३ ॥  
ते हि सर्वे पराशक्तिभक्ता इति मया श्रुतम् ।  
देवीभक्तस्य चरितं शृण्वन्कोऽस्ति विरक्तिभाक् ॥ ४ ॥  
इति राजर्षिणा पृष्टो व्यासः सत्यवतीसुतः ।  
तमुवाच मुनिश्रेष्ठः प्रसन्नवदनो मुनिः ॥ ५ ॥  
व्यास उवाच -  
निशामय महाराज विस्तराद्‌गदतो मम ।  
सोमसूर्यान्वयानां च तथान्येषां समुद्‌भवम् ॥ ६ ॥  
विष्णोर्नाभिसरोजाद्वै ब्रह्माभूच्चतुराननः ।  
तपस्तप्त्वा समाराध्य महादेवीं सुदुर्गमाम् ॥ ७ ॥  
तया दत्तवरो धाता जगत्कर्तुं समुद्यतः ।  
नाशकन्मानुषीं सृष्टिं कर्तुं लोकपितामहः ॥ ८ ॥  
विचिन्त्य बहुधा चित्ते सृष्ट्यर्थं चतुराननः ।  
न विस्तारं जगामाशु रचितापि महात्मना ॥ ९ ॥  
(ससर्ज मानसान्पुत्रान्सप्तसङ्ख्यान्प्रजापतिः)  
मरीचिरङ्‌गिरात्रिश्च वसिष्ठः पुलहः क्रतुः ।  
पुलस्त्यश्चेति विख्याताः सप्तैते मानसाः सुताः ॥ १० ॥  
रुद्रो रोषात्समुत्पन्नोऽप्युत्सङ्गान्नारदोऽभवत् ।  
दक्षोऽङ्गुष्ठात्तथान्येऽपि मानसाः सनकादयः ॥ ११ ॥  
वामाङ्गुष्ठाद्दक्षपत्नी जाता सर्वाङ्गसुन्दरी ।  
वीरिणी नाम विख्याता पुराणेषु महीपते ॥ १२ ॥  
असिक्नीति च नाम्ना सा यस्यां जातोऽथ नारदः ।  
देवर्षिप्रवरः कामं ब्रह्मणो मानसः सुतः ॥ १३ ॥  
जनमेजय उवाच -  
अत्र मे संशयो ब्रह्मन् यदुक्तं भवता वचः ।  
वीरिण्यां नारदो जातो दक्षादिति महातपाः ॥ १४ ॥  
कथं दक्षस्य पत्न्यां तु वीरिण्यां नारदो मुनिः ।  
जातो हि ब्रह्मणः पुत्रो धर्मज्ञस्तापसोत्तमः ॥ १५ ॥  
विचित्रमिदमाख्यातं भवता नारदस्य च ।  
दक्षाज्जन्मास्य भार्यायां तद्वदस्व सविस्तरम् ॥ १६ ॥  
पूर्वदेहः कथं मुक्तः शापात्कस्य महामना ।  
नारदेन बहुज्ञेन कस्माज्जन्म कृतं मुने ॥ १७ ॥  
व्यास उवाच -  
ब्रह्मणासौ समादिष्टो दक्षः सृष्ट्यर्थमादितः ।  
प्रजाः सृजेति सुभृशं वृद्धिहेतोः स्वयम्भुवा ॥ १८ ॥
ततः पञ्चसहस्रांश्च जनयामास वीर्यवान् ।  
दक्षः प्रजापतिः पुत्रान् वीरिण्यां बलवत्तरान् ॥ १९ ॥  
दृष्ट्वा तान्नारदः पुत्रान्सर्वान्वर्धयिषून्प्रजाः ।  
उवाच प्रहसन्वाचं देवर्षिः कालनोदितः ॥ २० ॥  
भुवः प्रमाणमज्ञात्वा स्रष्टुकामाः प्रजाः कथम् ।  
लोकानां हास्यतां यूयं गमिष्यथ न संशयः ॥ २१ ॥  
पृथिव्या वै प्रमाणं तु ज्ञात्वा कार्यः समुद्यमः ।  
कृत्तोऽसौ सिद्धिमायाति नान्यथेति विनिश्चयः ॥ २२ ॥  
बालिशा बत यूयं वै यदज्ञात्वा भुवस्तलम् ।  
समुद्यताः प्रजाः कर्तुं कथं सिद्धिर्भविष्यति ॥ २३ ॥  
व्यास उवाच -  
नारदेनैवमुक्तास्ते हर्यश्वा दैवयोगतः ।  
अन्योन्यमूचुः सहसा सम्यगाह मुनिः किल ॥ २४ ॥  
ज्ञात्व प्रमाणमुर्व्यास्तु सुखं स्रक्ष्यामहे प्रजाः ।  
इति सञ्चिन्त्य ते सर्वे प्रयाताः प्रेक्षितुं भुवः ॥ २५ ॥  
तलं सर्वं परिज्ञातुं वचनान्नारदस्य च ।  
प्राच्यां केचिद्‌गताः कामं दक्षिणस्यां तथापरे ॥ २६ ॥  
प्रतीच्यामुत्तरस्यां तु कृतोत्साहाः समन्ततः ।  
दक्षः पुत्रान्गतान्दृष्ट्वा पीडितस्तु शुचा भृशम् ॥ २७ ॥  
अन्यानुत्पादयामास प्रजार्थं कृतनिश्चयः ।  
तेऽपि तत्रोद्यताः कर्तुं प्रजार्थमुद्यमं सुताः ॥ २८ ॥  
नारदः प्राह तान्दृष्ट्वा पूर्वं यद्वचनं मुनिः ।  
बालिशा बत यूयं वै यदज्ञात्वा भुवः किल ॥ २९ ॥  
प्रमाणं तु प्रजाः कर्तुं प्रवृत्ताः केन हेतुना ।  
श्रुत्वा वाक्यं मुनेस्तेऽपि मत्वा सत्यं विमोहिताः ॥ ३० ॥  
जग्मुः सर्वे यथापूर्वं भ्रातरश्चलितास्तथा ।  
तान्सुतान्प्रस्थितान्दृष्ट्वा दक्षः कोपसमवितः ॥ ३१ ॥  
शशाप नारदं कोपात् पुत्रशोकसमुद्‌भवात् ।  
दक्ष उवाच -  
नाशिता मे सुता यस्मात् तस्मान्नाशमवाप्नुहि ॥ ३२ ॥  
पापेनानेन दुर्बुद्धे गर्भवासं व्रजेति च ।  
पुत्रो मे भव कामं त्वं यतो मे भ्रंशिताः सुताः ॥ ३३ ॥  
इति शप्तस्ततो जातो वीरिण्यां नारदो मुनिः ।  
षष्टिर्भूयोऽसृजत्कन्या वीरिण्यामिति नः श्रुतम् ॥ ३४ ॥  
शोकं विहाय पुत्राणां दक्षः परमधर्मवित् ।  
तासां त्रयोदश प्रादात्कश्यपाय महात्मने ॥ ३५ ॥  
दश धर्माय सोमाय सप्तविंशति भूपते ।  
द्वे चैव भृगवे प्रादाच्चतस्रोऽरिष्टनेमिने ॥ ३६ ॥  
द्वे चैवाङ्‌गिरसे कन्ये तथैवाङ्‌गिरसे पुनः ।  
तासां पुत्राश्च पौत्राश्च देवाश्च दानवास्तथा ॥ ३७ ॥  
जाता बलसमायुक्ताः परस्परविरोधकाः ।  
रागद्वेषान्विताः सर्वे परस्परविरोधिनः ।  
सर्वे मोहावृताः शूरा ह्यभवन्नतिमायिनः ॥ ३८ ॥  
इति श्रीमद्देवीभागवते महापुराणेऽष्टादशसाहस्र्यां संहितायां सप्तमस्कन्धे  
सोमसूर्यवंशवर्णने दक्षप्रजापतिवर्णनं नाम प्रथोमोऽध्यायः ॥ १ ॥
