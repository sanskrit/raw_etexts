श्रीनारायण उवाच  
जम्बुद्वीपो यथा चायं यत्प्रमाणेन कीर्तितः ।  
तावता सर्वतः क्षारोदधिना परिवेष्टितः ॥ १ ॥  
जम्ब्वाख्येन यथा मेरुस्तथा क्षारोदकेन च ।  
क्षारोदधिस्तु द्विगुणः प्लक्षाख्येनोपवेष्टितः ॥ २ ॥  
यथैव परिखा बाह्योपवनेन हि वेष्ट्यते ।  
प्लक्षाख्यश्च स्वयं जम्बुप्रमाणो द्वीपरूपधृक् ॥ ३ ॥  
हिरण्मयोऽग्निस्तत्रैव तिष्ठतीति विनिश्चयः ।  
प्रियव्रतात्मजस्तत्र सप्तजिह्व इति स्मृतः ॥ ४ ॥  
अग्निस्तदधिपस्त्विध्मजिह्वः स्वं द्वीपमेव च ।  
विभज्य सप्तवर्षाणि स्वपुत्रेभ्यो ददौ विभुः ॥ ५ ॥  
स्वयमात्मविदां मान्यां योगचर्यां समाश्रितः ।  
तेनैव चात्मयोगेन भगवन्तमुपागतः ॥ ६ ॥  
शिवं च यवसं भद्रं शान्तं क्षेमामृते तथा ।  
अभयं चेति सप्तैव तद्वर्षाणि सदेक्षताम् ॥ ७ ॥  
तेषु प्रोक्ता नदीः सप्त गिरयः सप्त चैव हि ।  
अरुणा नृम्णाङ्‌गिरसी सावित्री सुप्रभातिका ॥ ८ ॥  
ऋतम्भरा सत्यम्भरा इति नद्यः प्रकीर्तिताः ।  
मणिकूटो वज्रकूट इन्द्रसेनस्तथैव च ॥ ९ ॥  
ज्योतिष्मान्वै सुपर्णश्च हिरण्यष्ठीव एव च ।  
मेघमाल इति ख्याताः प्लक्षद्वीपस्य पर्वताः ॥ १० ॥  
नदीनां जलमात्रेण दर्शनस्पर्शनादिभिः ।  
निर्धूताशेषरजसो निस्तमस्काः प्रजास्तथा ॥ ११ ॥  
हंसश्चैव पतङ्गश्च ऊर्ध्वायन इतीव च ।  
सत्याङ्गसंज्ञाश्चत्वारो वर्णाः प्लक्षस्य द्वीपके ॥ १२ ॥  
सहस्रायुप्रमाणाश्च विविधोपमदर्शनाः ।  
स्वर्गद्वारं त्रयीविद्याविधिनार्कं यजन्ति ते ॥ १३ ॥  
प्रत्नस्य विष्णो रूपं च सत्यर्तस्य च ब्रह्मणः ।  
अमृतस्य च मृत्योश्च सूर्यमात्मानमीमहि ॥ १४ ॥  
प्लक्षादिषु च सर्वेषु पञ्चद्वीपेषु नारद ।  
आयुरिन्द्रियमोजश्च बलं बुद्धिः सहोऽपि च ॥ १५ ॥  
विक्रमः सर्वलोकानां सिद्धिरौत्पत्तिकी सदा ।  
प्लक्षद्वीपात्परं चेक्षुरसोदः सरिताम्पतिः ॥ १६ ॥  
प्लक्षद्वीपं समग्रं च परिवार्यावतिष्ठते ।  
शाल्मलाख्यस्ततो द्वीपश्चास्माद्‌ द्विगुणविस्तरः ॥ १७ ॥  
समानेन सुरोदेन सिन्धुना परिवेष्टितः ।  
यत्र वै शाल्मलीवृक्षः प्लक्षायामः प्रकीर्तितः ॥ १८ ॥  
स्थानं तत्पक्षिराजस्य गरुडस्य महात्मनः ।  
तस्य द्वीपस्य नाथो हि यज्ञबाहुः प्रियव्रतात् ॥ १९ ॥
जातः स एव सप्तभ्यः स्वपुत्रेभ्यो ददौ धराम् ।  
तद्वर्षाणां च नामानि कथितानि निबोधत ॥ २० ॥  
सुरोचनं सौमनस्यं रमणं देववर्षकम् ।  
पारिभद्रं तथा चाप्यायनं विज्ञातनामकम् ॥ २१ ॥  
तेषु वर्षाद्रयः सप्त सप्तैव सरितः स्मृताः ।  
सरसः शतशृङ्गश्च वामदेवश्च कन्दकः ॥ २२ ॥  
कुमुदः पुष्पवर्षश्च सहस्रश्रुतिरेव च ।  
एते च पर्वताः सप्त नदीनामानि चोच्यते ॥ २३ ॥  
अनुमतिः सिनीवाली सरस्वती कुहूस्तथा ।  
रजनी चैव नन्दा च राकेति परिकीर्तिताः ॥ २४ ॥  
तद्वर्षपुरुषाः सर्वे चातुर्वर्ण्यसमाह्वयाः ।  
श्रुतधरो वीर्यधरो वसुन्धर इषुन्धरः ॥ २५ ॥  
भगवन्तं वेदमयं यजन्ते सोममीश्वरम् ।  
स्वगोभिः पितृदेवेभ्यो विभजन्कृष्णशुक्लयोः ॥ २६ ॥  
सर्वासां च प्रजानां च राजा सोमः प्रसीदतु ।  
एवं सुरोदाद्‌ द्विगुणः स्वमानेन प्रकीर्तितः ॥ २७ ॥  
घृतोदेनावृतः सोऽयं कुशद्वीपः प्रकाशते ।  
यस्मिन्नास्ते कुशस्तम्बो द्वीपाख्याकारणो ज्वलन् ॥ २८ ॥  
स्वशष्परोचिषा काष्ठा भासयन्परितिष्ठते ।  
हिरण्यरेतास्तद्द्वीपपतिः प्रैयव्रत स्वराट् ॥ २९ ॥  
स्वपुत्रेभ्यश्च सप्तभ्यस्तद्‌द्वीपं सप्तधाभजत् ।  
वसुश्च वसुदानश्च तथा दृढरुचिः परः ॥ ३० ॥  
नाभिगुप्तस्तुत्यव्रतौ विविक्तनामदेवकौ ।  
तेषां वर्षेषु सप्तैव सीमागिरिवराः स्मृताः ॥ ३१ ॥  
नद्यः सप्तैव सन्तीह तन्नामानि निबोधत ।  
चक्रस्तथा चतुःशृङ्गः कपिलश्चित्रकूटकः ॥ ३२ ॥  
देवानीकश्चोर्ध्वरोमा द्रविणः सप्त पर्वताः ।  
रसकुल्या मधुकुल्या मित्रविन्दा तथैव च ॥ ३३ ॥  
श्रुतविन्दा देवगर्भा घृतच्युन्मन्दमालिके ।  
यत्पयोभिः कुशद्वीपवासिनः सर्व एव ते ॥ ३४ ॥  
कुशलः कोविदश्चैवाप्यभियुक्तस्तथैव च ।  
कुलकश्चेति संज्ञाभिश्चतुर्वर्णाः प्रकीर्तिताः ॥ ३५ ॥  
जातवेदसरूपं तं देवं कर्मजकौशलैः ।  
यजन्ते देववर्याभाः सर्वे सर्वविदो जनाः ॥ ३६ ॥  
परस्यब्रह्मणः साक्षाज्जातवेदोऽसि हव्यवाट् ।  
देवानां पुरुषाङ्गानां यज्ञेन पुरुषं यज ।  
एवं यजन्ते ज्वलनं सर्वे द्वीपाधिवासिनः ॥ ३७ ॥  
इति श्रीमद्देवीभागवते महापुराणेऽष्टादशसाहस्र्यां संहितायामष्टमस्कन्धे  
भुवनकोशवर्णने प्लक्षद्वीपकुशद्वीपवर्णनं नाम द्वादशोऽध्यायः ॥ १२ ॥
