व्यास उवाच  
अथ प्रमुदिताः सर्वे देवा इन्द्रपुरोगमाः ।  
महिषं निहतं दृष्ट्वा तुष्टुवुर्जगदम्बिकाम् ॥ १ ॥  
देवा ऊचुः  
ब्रह्मा सृजत्यवति विष्णुरिदं महेशः  
     शक्त्या तवैव हरते ननु चान्तकाले ॥  
ईशा न तेऽपि च भवन्ति तया विहीना-  
     स्तस्मात्त्वमेव जगतः स्थितिनाशकर्त्री ॥ २ ॥  
कीर्तिर्मतिः स्मृतिगती करुणा दया त्वं  
     श्रद्धा धृतिश्च वसुधा कमलाजपा च ।  
पुष्टिः कलाथ विजया गिरिजा जया त्वं  
     तुष्टिः प्रमा त्वमसि बुद्धिरुमा रमा च ॥ ३ ॥  
विद्या क्षमा जगति कान्तिरपीह मेधा  
     सर्वं त्वमेव विदिता भुवनत्रयेऽस्मिन् ।  
आभिर्विना तव तु शक्तिभिराशु कर्तुं  
     को वा क्षमः सकललोकनिवासभूमे ॥ ४ ॥  
त्वं धारणा ननु न चेदसि कूर्मनागौ  
     धर्तुं क्षमौ कथमिलामपि तौ भवेताम् ।  
पृथ्वी न चेत्त्वमसि वा गगने कथं स्था-  
     स्यत्येतदम्ब निखिलं बहुभारयुक्तम् ॥ ५ ॥  
ये वा स्तुवन्ति मनुजा अमरान्विमूढा  
     मायागुणैस्तव चतुर्मुखविष्णुरुद्रान् ।  
शुभ्रांशुवह्नियमवायुगणेशमुख्यान्  
     किं त्वामृते जननि ते प्रभवन्ति कार्ये ॥ ६ ॥  
ये जुह्वति प्रविततेऽल्पधियोऽम्ब यज्ञे  
     वह्नौ सुरान्समधिकृत्य हविः समृद्धम् ।  
स्वाहा न चेत्त्वमसि ते कथमापुरद्धा  
     त्वामेव किं न हि यजन्ति ततो हि मूढाः ॥ ७ ॥  
भोगप्रदासि भवतीह चराचराणां  
     स्वांशैर्ददासि खलु जीवनमेव नित्यम् ।  
स्वीयान्सुराञ्जननि पोषयसीह यद्व-  
     त्तद्वत्परानपि च पालयसीति हेतोः ॥ ८ ॥  
मातः स्वयंविरचितान्विपिने विनोदा-  
     द्वन्ध्यान्पलाशरहितांश्च कटूंश्च वृक्षान् ।  
नोच्छेदयन्ति पुरुषा निपुणाः कथञ्चि-  
     त्तस्मात्त्वमप्यतितरां परिपासि दैत्यान् ॥ ९ ॥  
यत्त्वं तु हंसि रणमूर्ध्नि शरैरराती-  
     न्देवाङ्गनासुरतकेलिमतीन्विदित्वा ।  
देहान्तरेऽपि करुणारसमाददाना  
     तत्ते चरित्रमिदमीप्सितपूरणाय ॥ १० ॥  
चित्रं त्वमी यदसुभी रहिता न सन्ति  
     त्वच्चिन्तितेन दनुजाः प्रथितप्रभावाः ।  
येषां कृते जननि देहनिबन्धनं ते  
     क्रीडारसस्तव न चान्यतरोऽत्र हेतुः ॥ ११ ॥  
प्राप्ते कलावहह दुष्टतरे च काले  
     न त्वां भजन्ति मनुजा ननु वञ्चितास्ते ।  
धूर्तैः पुराणचतुरैर्हरिशङ्कराणां  
     सेवापराश्च विहितास्तव निर्मितानाम् ॥ १२ ॥  
ज्ञात्वा सुरांस्तव वशानसुरार्दितांश्च  
     ये वै भजन्ति भुवि भावयुता विभग्नान् ।  
धृत्वा करे सुविमलं खलु दीपकं ते  
     कूपे पतन्ति मनुजा विजलेऽतिघोरे ॥ १३ ॥  
विद्या त्वमेव सुखदासुखदाप्यविद्या  
     मातस्त्वमेव जननार्तिहरा नराणाम् ।  
मोक्षार्थिभिस्तु कलिता किल मन्दधीभि-  
     र्नाराधिता जननि भोगपरैस्तथाज्ञैः ॥ १४ ॥  
ब्रह्मा हरश्च हरिरप्यनिशं शरण्यं  
     पादाम्बुजं तव भजन्ति सुरास्तथान्ये ।  
तद्वै न येऽल्पमतयो मनसा भजन्ति  
     भ्रान्ताः पतन्ति सततं भवसागरे ते ॥ १५ ॥  
चण्डि त्वदङ्‌घ्रिजलजोत्थरजःप्रसादै-  
     र्ब्रह्मा करोति सकलं भुवनं भवादौ ।  
शौरिश्च पाति खलु संहरते हरस्तु  
     त्वां सेवते न मनुजस्त्विह दुर्भगोऽसौ ॥ १६ ॥  
वाग्देवता त्वमसि देवि सुरासुराणां  
     वक्तुं न तेऽमरवराः प्रभवन्ति शक्ताः ।  
त्वं चेन्मुखे वससि नैव यदैव तेषां  
     यस्माद्‌भवन्ति मनुजा न हि तद्विहीनाः ॥ १७ ॥  
शप्तो हरिस्तु भृगुणा कुपितेन कामं  
     मीनो बभूव कमठः खलु सूकरस्तु ।  
पश्चान्नृसिंह इति यश्छलकृद्धरायां  
     तान्सेवतां जननि मृत्युभयं न किं स्यात् ॥ १८ ॥  
शम्भोः पपात भुवि लिङ्गमिदं प्रसिद्धं  
     शापेन तेन च भृगोर्विपिने गतस्य ।  
तं ये नरा भुवि भजन्ति कपालिनं तु  
     तेषां सुखं कथमिहापि परत्र मातः ॥ १९ ॥  
योऽभूद्‌ गजाननगणाधिपतिर्महेशा-  
     त्तं ये भजन्ति मनुजा वितथप्रपन्नाः ।
जानन्ति ते न सकलार्थफलप्रदात्रीं  
     त्वां देवि विश्वजननीं सुखसेवनीयाम् ॥ २० ॥  
चित्रं त्वयारिजनतापि दयार्द्रभावा-  
     द्धत्वा रणे शितशरैर्गमिता द्युलोकम् ।  
नोचेत्स्वकर्मनिचिते निरये नितान्तं  
     दुःखातिदुःखगतिमापदमापतेत्सा ॥ २१ ॥  
ब्रह्मा हरश्च हरिरप्युत गर्वभावा-  
     ज्जानन्ति तेऽपि विबुधा न तव प्रभावम् ।  
केऽन्ये भवन्ति मनुजा विदितुं समर्थाः  
     सम्मोहितास्तव गुणैरमितप्रभावैः ॥ २२ ॥  
क्लिश्यन्ति तेऽपि मुनयस्तव दुर्विभाव्यं  
     पादाम्बुजं न हि भजन्ति विमूढचित्ताः ।  
सूर्याग्निसेवनपराः परमार्थतत्त्वं  
     ज्ञातं न तैः श्रुतिशतैरपि वेदसारम् ॥ २३ ॥  
मन्ये गुणास्तव भुवि प्रथितप्रभावाः  
     कुर्वन्ति ये हि विमुखान्ननु भक्तिभावात् ।  
लोकान्स्वबुद्धिरचितैर्विविधागमैश्च  
     विष्ण्वीशभास्करगणेशपरान्विधाय ॥ २४ ॥  
कुर्वन्ति ये तव पदाद्विमुखान्नराग्र्या-  
     न्स्वोक्तागमैर्हरिहरार्चनभक्तियोगैः ।  
तेषां न कुप्यसि दयां कुरुषेऽम्बिके त्वं  
     तान्मोहमन्त्रनिपुणान्प्रथयस्यलं च ॥ २५ ॥  
तुर्ये युगे भवति चातिबलं गुणस्य  
     तुर्यस्य तेन मथितान्यसदागमानि ।  
त्वां गोपयन्ति निपुणाः कवयः कलौ वै  
     त्वत्कल्पितान्सुरगणानपि संस्तुवन्ति ॥ २६ ॥  
ध्यायन्ति मुक्तिफलदां भुवि योगसिद्धां  
     विद्यां पराञ्च मुनयोऽतिविशुद्धसत्त्वाः ।  
ते नाप्नुवन्ति जननीजठरे तु दुःखं  
     धन्यास्त एव मनुजास्त्वयि ये विलीनाः ॥ २७ ॥  
चिच्छक्तिरस्ति परमात्मनि येन सोऽपि  
     व्यक्तो जगत्सु विदितो भवकृत्यकर्ता ।  
कोऽन्यस्त्वया विरहितः प्रभवत्यमुष्मिन्  
     कर्तुं विहर्तुमपि सञ्चलितुं स्वशक्त्या ॥ २८ ॥  
तत्त्वानि चिद्विरहितानि जगद्विधातुं  
     किं वा क्षमाणि जगदम्ब यतो जडानि ।  
किं चेन्द्रियाणि गुणकर्मयुतानि सन्ति  
     देवि त्वया विरहितानि फलं प्रदातुम् ॥ २९ ॥  
देवा मखेष्वपि हुतं मुनिभिः स्वभागं  
     गृह्णीयुरम्ब विधिवत्प्रतिपादितं किम् ।  
स्वाहा न चेत्त्वमसि तत्र निमित्तभूता  
     तस्मात्त्वमेव ननु पालयसीव विश्वम् ॥ ३० ॥  
सर्वं त्वयेदमखिलं विहितं भवादौ  
     त्वं पासि वै हरिहरप्रमुखान्दिगीशान् ।  
कालेऽत्सि विश्वमपि ते चरितं भवाद्यं  
     जानन्ति नैव मनुजाः क्व नु मन्दभाग्याः ॥ ३१ ॥  
हत्वासुरं महिषरूपधरं महोग्रं  
     मातस्त्वया सुरगणः किल रक्षितोऽयम् ।  
कां ते स्तुतिं जननि मन्दधियो विदामो  
     वेदा गतिं तव यथार्थतया न जग्मुः ॥ ३२ ॥  
कार्यं कृतं जगति नो यदसौ दुरात्मा  
     वैरी हतो भुवनकण्टकदुर्विभाव्यः ।  
कीर्तिः कृता ननु जगत्सु कृपा विधेया-  
     प्यस्मांश्च पाहि जननि प्रथितप्रभावे ॥ ३३ ॥  
व्यास उवाच  
एवं स्तुता सुरैर्देवी तानुवाच मृदुस्वरा ।  
अन्यत्कार्यं च दुःसाध्यं ब्रुवन्तु सुरसत्तमाः ॥ ३४ ॥  
यदा यदा हि देवानां कार्यं स्यादतिदुर्घटम् ।  
स्मर्तव्याहं तदा शीघ्रं नाशयिष्यामि चापदम् ॥ ३५ ॥  
देवा ऊचुः  
सर्वं कृतं त्वया देवि कार्यं नः खलु साम्प्रतम् ।  
यदयं निहतः शत्रुरस्माकं महिषासुरः ॥ ३६ ॥  
स्मरिष्यामो यथा तेऽम्ब सदैव पदपङ्कजम् ।  
तथा कुरु जगन्मातर्भक्तिं त्वय्यप्यचञ्चलाम् ॥ ३७ ॥  
अपराधसहस्राणि मातैव सहते सदा ।  
इति ज्ञात्वा जगद्योनिं न भजन्ते कुतो जनाः ॥ ३८ ॥  
द्वौ सुपर्णो तु देहेऽस्मिंस्तयोः सख्यं निरन्तरम् ।  
नान्यः सखा तृतीयोऽस्ति योऽपराधं सहेत हि ॥ ३९ ॥  
तस्माज्जीवः सखायं त्वां हित्वा किं नु करिष्यति ।  
पापात्मा मन्दभाग्योऽसौ सुरमानुषयोनिषु ॥ ४० ॥  
प्राप्य देहं सुदुष्प्रापं न स्मरेत्त्वां नराधमः ।  
मनसा कर्मणा वाचा ब्रूमः सत्यं पुनः पुनः ॥ ४१ ॥  
सुखे वाप्यथवा दुःखे त्वं नः शरणमद्‌भुतम् ।  
पाहि नः सततं देवि सर्वैस्तव वरायुधैः ॥ ४२ ॥  
अन्यथा शरणं नास्ति त्वत्पादाम्बुजरेणुतः ।  
व्यास उवाच  
एवं स्तुता सुरैर्देवी तत्रैवान्तरधीयत ।  
विस्मयं परमं जग्मुर्देवास्तां वीक्ष्य निर्गताम् ॥ ४३ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
पञ्चमस्कन्धे देवीसान्त्वनं नामैकोनविंशोऽध्यायः ॥ १९ ॥
