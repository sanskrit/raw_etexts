श्रीनारायण उवाच  
सावित्रीवचनं श्रुत्वा जगाम विस्मयं यमः ।  
प्रहस्य वक्तुमारेभे कर्मपाकं तु जीविनाम् ॥ १ ॥  
धर्म उवाच  
कन्या द्वादशवर्षीया वत्से त्वं वयसाधुना ।  
ज्ञानं ते पूर्वविदुषां ज्ञानिनां योगिनां परम् ॥ २ ॥  
सावित्रीवरदानेन त्वं सावित्री कला सती ।  
प्राप्ता पुरा भूभृता च तपसा तत्समा सुते ॥ ३ ॥  
यथा श्रीः श्रीपतेः क्रोडे भवानी च भवोरसि ।  
यथादितिः कश्यपे च यथाहल्या च गौतमे ॥ ४ ॥  
यथा शची महेन्द्रे च यथा चन्द्रे च रोहिणी ।  
यथा रतिः कामदेवे यथा स्वाहा हुताशने ॥ ५ ॥  
यथा स्वधा च पितृषु यथा सन्ध्या दिवाकरे ।  
वरुणानी च वरुणे यज्ञे च दक्षिणा यथा ॥ ६ ॥  
यथा वराहे पृथिवी देवसेना च कार्तिके ।  
सौभाग्या सुप्रिया त्वं च तथा सत्यवतः प्रिये ॥ ७ ॥  
अयं तुभ्यं वरो दत्तोऽप्यपरं च यथेप्सितम् ।  
शृणु देवि महाभागे ददामि सकलेप्सितम् ॥ ८ ॥  
सावित्र्युवाच  
सत्यवत औरसानां पुत्राणां शतकं मम ।  
भविष्यति महाभाग वरमेतन्मदीप्सितम् ॥ ९ ॥  
मत्पितुः पुत्रशतकं श्वशुरस्य च चक्षुषी ।  
राज्यलाभो भवत्वेवं वरमेतन्मदीप्सितम् ॥ १० ॥  
अन्ते सत्यवता सार्धं यास्यामि हरिमन्दिरम् ।  
समतीते लक्षवर्षे देहीदं मे जगत्प्रभो ॥ ११ ॥  
जीवकर्मविपाकं च श्रोतुं कौतूहलं मम ।  
विश्वनिस्तारबीजं च तन्मे व्याख्यातुमर्हसि ॥ १२ ॥  
धर्मराज उवाच  
भविष्यति महासाध्वि सर्वं मानसिकं तव ।  
जीवकर्मविपाकं च कथयामि निशामय ॥ १३ ॥  
शुभानामशुभानां च कर्मणां जन्म भारते ।  
पुण्यक्षेत्रे च नान्यत्र सर्वं च भुञ्जते जनाः ॥ १४ ॥  
सुरा दैत्या दानवाश्च गन्धर्वा राक्षसादयः ।  
नराश्च कर्मजनका न सर्वे जीविनः सति ॥ १५ ॥  
विशिष्टजीविनः कर्म भुञ्जते सर्वयोनिषु ।  
शुभाशुभं च सर्वत्र स्वर्गेषु नरकेषु च ॥ १६ ॥  
विशेषतो जीविनश्च भ्रमन्ते सर्वयोनिषु ।  
शुभाशुभं भुञ्जते च कर्म पूर्वार्जितं परम् ॥ १७ ॥  
शुभेन कर्मणा याति स्वर्लोकादिकमेव च ।  
कर्मणा चाशुभेनैव भ्रमन्ति नरकेषु च ॥ १८ ॥  
कर्मनिर्मूलने भक्तिः सा चोक्ता द्विविधा सति ।  
निर्वाणरूपा भक्तिश्च ब्रह्मणः प्रकृतेरिह ॥ १९ ॥  
रोगी कुकर्मणा जीवश्चारोगी शुभकर्मणा ।  
दीर्घजीवी च क्षीणायुः सुखी दुःखी च कर्मणा ॥ २० ॥  
अन्धादयश्चाङ्‌गहीनाः कर्मणा कुत्सितेन च ।  
सिद्ध्यादिकमवाप्नोति सर्वोत्कृष्टेन कर्मणा ॥ २१ ॥  
सामान्यं कथितं देवि विशेषं शृणु सुन्दरि ।  
सुदुर्लभं सुगोप्यं च पुराणेषु स्मृतिष्वपि ॥ २२ ॥  
दुर्लभा मानुषी जातिः सर्वजातिषु भारते ।  
सर्वेभ्यो ब्राह्मणः श्रेष्ठः प्रशस्तः सर्वकर्मसु ॥ २३ ॥  
ब्रह्मनिष्ठो द्विजश्चैव गरीयान् भारते सति ।  
निष्कामश्च सकामश्च ब्राह्मणो द्विविधः सति ॥ २४ ॥  
सकामाज्ज प्रधानश्च निष्कामो भक्त एव च ।  
कर्मभोगी सकामश्च निष्कामो निरुपद्रवः ॥ २५ ॥  
स याति देहं त्यक्त्वा च पदं यत्तन्निरामयम् ।  
पुनरागमनं नास्ति तेषां निष्कामिनां सति ॥ २६ ॥  
सेवन्ते द्विभुजं कृष्णं परमात्मानमीश्वरम् ।  
गोलोकं प्रति ते भक्ता दिव्यरूपविधारिणः ॥ २७ ॥  
सकामिनो वैष्णवाश्च गत्वा वैकुण्ठमेव च ।  
भारतं पुनरायान्ति तेषां जन्म द्विजातिषु ॥ २८ ॥  
काले गते च निष्कामा भवन्त्येव ्क्रमेण च ।  
भक्तिं च निर्मलां तेभ्यो दास्यामि निश्चितं पुनः ॥ २९ ॥  
ब्राह्मणा वैष्णवाश्चैव सकामाः सर्वजन्मसु ।  
न तेषां निर्मला बुद्धिर्विष्णुभक्तिविवर्जिताः ॥ ३० ॥  
तीर्थाश्रिता द्विजा ये च तपस्यानिरताः सति ।  
ते यान्ति ब्रह्मलोकं च पुनरायान्ति भारते ॥ ३१ ॥  
स्वधर्मनिरता ये च तीर्थान्यत्रनिवासिनः ।  
व्रजन्ति ते सत्यलोकं पुनरायान्ति भारते ॥ ३२ ॥  
स्वधर्मनिरता विप्राः सूर्यभक्ताश्च भारते ।  
व्रजन्ति ते सूर्यलोकं पुनरायान्ति भारते ॥ ३३ ॥  
मूलप्रकृतिभक्ता ये निष्कामा धर्मचारिणः ।  
मणिद्वीपं प्रयान्त्येव पुनरावृत्तिवर्जितम् ॥ ३४ ॥
स्वधर्मे निरता भक्ताः शैवाः शाक्ताश्च गाणपाः ।  
ते यान्ति शिवलोकं च पुनरायान्ति भारते ॥ ३५ ॥  
ये विप्रा अन्यदेवेज्याः स्वधर्मनिरताः सति ।  
ते यान्ति सर्वलोकं च पुनरायान्ति भारते ॥ ३६ ॥  
हरिभक्ताश्च निष्कामाः स्वधर्मनिरता द्विजाः ।  
ते च यान्ति हरेर्लोकं क्रमाद्भक्तिबलादहो ॥ ३७ ॥  
स्वधर्मरहिता विप्रा देवान्यसेवनाः सदा ।  
भ्रष्टाचाराश्च कामाश्च ते यान्ति नरकं ध्रुवम् ॥ ३८ ॥  
स्वधर्मनिरता एव वर्णाश्चत्वार एव च ।  
भवन्त्येव शुभस्यैव कर्मणः फलभोगिनः ॥ ३९ ॥  
स्वकर्मरहिता ये च नरकं यान्ति ते ध्रुवम् ।  
भारते न भवन्त्येव कर्मणः फलभोगिनः ॥ ४० ॥  
स्वधर्मनिरता एव वर्णाश्चत्वार एव च ।  
स्वधर्मनिरता विप्राः स्वधर्मनिरताय च ॥ ४१ ॥  
कन्यां ददति विप्राय चन्द्रलोकं प्रयान्ति ते ।  
वसन्ति तत्र ते साध्वि यावदिन्द्राश्चतुर्दश ॥ ४२ ॥  
सालङ्‌कृताया दानेन द्विगुणं फलमुच्यते ।  
सकामा यान्ति तल्लोकं न निष्कामाश्च साधवः ॥ ४३ ॥  
ते प्रयान्ति विष्णुलोकं फलसङ्‌घातवर्जिताः ।  
गव्यं च रजतं स्वर्णं वस्त्रं सर्पिः फलं जलम् ॥ ४४ ॥  
ये ददत्येव विप्रेभ्यश्चन्द्रलोकं प्रयान्ति ते ।  
वसन्ति ते च तल्लोके यावन्मन्वन्तरं सति ॥ ४५ ॥  
सुचिरात्सुचिरं वासं कुर्वन्ति तेन ते जनाः ।  
ये ददति सुवर्णांश्च गाश्च ताम्रादिकं सति ॥ ४६ ॥  
ते यान्ति सूर्यलोकं च शुचये ब्राह्मणाय च ।  
वसन्ति ते तत्र लोके वर्षाणामयुतं सति ॥ ४७ ॥  
विपुले सुचिरं वासं कुर्वन्ति च निरामयाः ।  
ददाति भूमिं विप्रेभ्यो धनानि विपुलानि च ॥ ४८ ॥  
स याति विष्णुलोकं च श्वेतद्वीपं मनोहरम् ।  
तत्रैव निवसत्येव यावच्चन्द्रदिवाकरौ ॥ ४९ ॥  
विपुले विपुलं वासं करोति पुण्यवान्मुने ।  
गृहं ददति विप्राय ये जना भक्तिपूर्वकम् ॥ ५० ॥  
ते यान्ति विष्णुलोकं च सुचिरं सुखदायकम् ।  
गृहरेणुप्रमाणं च विष्णुलोके महत्तमे ॥ ५१ ॥  
विपुले विपुलं वासं कुर्वन्ति मानवाः सति ।  
यस्मै यस्मै च देवाय यो ददाति गृहं नरः ॥ ५२ ॥  
स याति तस्य लोकं च रेणुमानाब्दमेव च ।  
सौधे चतुर्गुणं पुण्यं देशे शतगुणं फलम् ॥ ५३ ॥  
प्रकृष्टे द्विगुणं तस्मादित्याह कमलोद्भवः ।  
यो ददाति तडागं च सर्वपापापनुत्तये ॥ ५४ ॥  
स याति जनलोकं च रेणुमानाब्दमेव च ।  
वाप्यां फलं दशगुणं प्राप्नोति मानवः सदा ॥ ५५ ॥  
स तु वापीप्रदानेन तडागस्य फलं लभेत् ।  
धनुश्चतुःसहस्रेण दर्श्यमानेन निश्चितम् ॥ ५६ ॥  
न्यूना वा तावती प्रस्थे सा वापी परिकीर्तिता ।  
दशवापीसमा कन्या यदि पात्रे प्रदीयते ॥ ५७ ॥  
फलं ददाति द्विगुणं यदि सालङ्‌कृता भवेत् ।  
यत्फलं च तडागे च तदुद्धारे च तत्कलम् ॥ ५८ ॥  
वाप्याश्च पङ्‌कोद्धरणे वापीतुल्यफलं लभेत् ।  
अश्वत्थवृक्षमारोप्य प्रतिष्ठां यः करोति च ॥ ५९ ॥  
स प्रयाति तपोलोकं वर्षाणामयुतं सति ।  
पुष्पोद्यानं यो ददाति सावित्रि सर्वभूतये ॥ ६० ॥  
स वसेद्‌ ध्रुवलोके च वर्षाणामयुतं धुवम् ।  
यो ददाति विमानं च विष्णवे भारते सति ॥ ६१ ॥  
विष्णुलोके वसेत्सोऽपि यावन्मन्वन्तरं परम् ।  
चित्रयुक्ते च विपुले फलं तस्य चतुर्गुणम् ॥ ६२ ॥  
तस्यार्धं शिबिकादाने फलमेव लभेद्‌ ध्रुवम् ।  
यो ददाति भक्तियुक्तो हरये दोलमन्दिरम् ॥ ६३ ॥  
विष्णुलोके वसेत्सोऽपि यावन्मन्वन्तरं शतम् ।  
राजमार्गं सौधयुक्तं यः करोति पतिव्रते ॥ ६४ ॥  
वर्षाणामयुतं सोऽपि शक्रलोके महीयते ।  
ब्राह्मणेभ्योऽथ देवेभ्यो दाने समफलं लभेत् ॥ ६५ ॥  
यद्धि दत्तं च तद्‌भुङ्‌क्ते न दत्तं नोपतिष्ठते ।  
भुक्त्वा स्वर्गादिजं सौख्यं पुण्यवाञ्जन्म भारते ॥ ६६ ॥  
लभेद्विप्रकुलेष्वेव क्रमेणैवोत्तमादिषु ।  
भारते पुण्यवान्विप्रो भुक्त्वा स्वर्गादिकं फलम् ॥ ६७ ॥  
पुनः सोऽपि भवेद्विप्रश्चैवं च क्षत्रियादयः ।  
क्षत्रियो वाथ वैश्यो वा कल्पकोटिशतेन च ॥ ६८ ॥  
तपसा ब्राह्मणत्वं च न प्राप्नोति श्रुतौ श्रुतम् ।  
नाभुक्तं क्षीयते कर्म कल्पकोटिशतैरपि ॥ ६९ ॥  
अवश्यमेव भोक्तव्यं कृतं कर्म शुभाशुभम् ।  
देवतीर्थसहायेन कायव्यूहेन शुध्यति ।  
एतत्ते कथितं किञ्चित् किं भूयः श्रोतुमिच्छसि ॥ ७० ॥  
इति श्रीमद्देवीभागवते महापुराणेऽष्टादशसाहस्र्यां  
संहितायां नवमस्कन्धे नारायणनारदसंवादे सावित्र्युपाख्याने  
कर्मविपाकवर्णनं नामैकोनत्रिशोऽध्यायः ॥ २९ ॥
