व्यास उवाच  
तस्यै दत्त्वा वरं शम्भुः कैलासं त्वरितो ययौ ।  
रम्यं देवगणैर्जुष्टमप्सरोभिश्च मण्डितम् ॥ १ ॥  
तत्र गत्वा चित्ररूपं गणं कार्यविशारदम् ।  
प्रेषयामास वैकुण्ठे लक्ष्मीकार्यार्थसिद्धये ॥ २ ॥  
शिव उवाच  
चित्ररूप हरिं गत्वा ब्रूहि त्वं वचनान्मम ।  
यथासौ दुःखितां पत्नीं विशोकां च करिष्यति ॥ ३ ॥  
इत्युक्तश्चित्ररूपोऽथ निर्जगाम त्वरान्वितः ।  
वैकुण्ठं परमं स्थानं वैष्णवैश्च गणैर्वृतम् ॥ ४ ॥  
नानाद्रुमगणाकीर्णं वापीशतविराजितम् ।  
सञ्जुष्टं हंसकारण्डमयूरशुककोकिलैः ॥ ५ ॥  
उच्चप्रासादसंयुक्तं पताकाभिरलङ्कृतम् ।  
नृत्यगीतकलापूर्णं मन्दारद्रुमसंयुतम् ॥ ६ ॥  
बकुलाशोकतिलकचम्पकालिविमण्डितम् ।  
कूजितैर्विहगानां तु कर्णाह्लादकरैर्युतम् ॥ ७ ॥  
संवीक्ष्य भवनं विष्णोर्द्वास्थौ प्राह प्रणम्य च ।  
जयविजयनामानौ वेत्रपाणी स्थितावुभौ ॥ ८ ॥  
चित्ररूप उवाच  
भो निवेदयत शीघ्रं हरये परमात्मने ।  
दूतं प्राप्यं हरस्यात्र प्रेरितं शूलपाणिना ॥ ९ ॥  
तच्छ्रुत्वा वचनं तस्य जयः परमबुद्धिमान् ।  
गत्वा हरिं प्रणम्याह कृताञ्जलिपुटः पुरः ॥ १० ॥  
देवदेव रमाकान्त करुणाकर केशव ।  
द्वारि तिष्ठति दूतोऽत्र शङ्करस्य समागतः ॥ ११ ॥  
आज्ञापय प्रवेष्टव्यो न वेति गरुडध्वज ।  
चित्ररूपधरोऽप्यस्ति न जाने कार्यगौरवम् ॥ १२ ॥  
इत्याकर्ण्य हरिः प्राह जयं प्रज्ञातकारणः ।  
प्रवेशयात्र रुद्रस्य भृत्यं समयसंस्थितम् ॥ १३ ॥  
इत्याकर्ण्य जयस्तूर्णं गत्वा तं परमाद्‌भुतम् ।  
एहीत्याकारयामास जयः शङ्करसेवकम् ॥ १४ ॥  
प्रवेशितो जयेनाथ चित्ररूपस्तथाकृतिः ।  
प्रणम्य दण्डवद्विष्णुं कृताञ्जलिपुटः स्थितः ॥ १५ ॥  
दृष्ट्वा तं विस्मयं प्राप भगवान् गरुडध्वजः ।  
चित्ररूपधरं शम्भोः सेवकं विनयान्वितम् ॥ १६ ॥  
पप्रच्छ तं स्मितं कृत्वा चित्ररूपं रमापतिः ।  
कुशलं देवदेवस्य सकुटुम्बस्य चानघ ॥ १७ ॥  
कस्मात्त्वं प्रेषितोऽस्यत्र ब्रूहिकार्यं हरस्य किम् ।  
अथवा देवतानां च किञ्चित्कार्यं समुत्थितम् ॥ १८ ॥  
दूत उवाच  
किमज्ञातं तवास्तीह संसारे गरुडध्वज ।  
वर्तमानं त्रिकालज्ञ यदहं प्रब्रवीमि वै ॥ १९ ॥  
प्रेषितोऽस्मि भवेनात्र विज्ञस्तु त्वां जनार्दन ।  
हरस्य वचनाद्वाक्यं प्रब्रवीमि त्वयि प्रभो ॥ २० ॥  
तेनोक्तमेतद्देवेश भार्या ते कमलालया ।  
तपस्तपति कालिन्दीतमसासङ्गमे विभो ॥ २१ ॥  
हयीरूपधरा देवी सर्वार्थसिद्धिदायिनी ।  
ध्यातुं योग्यामरगणैर्मानवैर्यक्षकिन्नरैः ॥ २२ ॥  
विना तया नरः कोऽपिसुखभागी भवेन्न हि ।  
तां त्यक्त्वा पुण्डरीकाक्ष प्राप्नोषि किं सुखं हरे ॥ २३ ॥  
दुर्बलोऽपि स्त्रियं पाति निर्धनोऽपि जगत्पते ।  
विनापराधं च विभो किं त्यक्ता जगदीश्वरी ॥ २४ ॥  
दुःखं प्राप्नोति संसारे यस्य भार्या जगद्‌गुरो ।  
धिक्तस्य जीवितं लोके निन्दितं त्वरिमण्डले ॥ २५ ॥  
सकामा रिपवस्तेऽद्य दृष्ट्वा तां दुःखिता भृशम् ।  
त्वां वियुक्तं च रमया हसिष्यन्ति दिवानिशम् ॥ २६ ॥  
रमां रमय देवेश त्वदुत्सङ्गगतां कुरु ।  
सर्वलक्षणसम्पन्नां सुशीलां च सुरूपिणीम् ॥ २७ ॥  
सुखितो भव तां प्राप्य वल्लभां चारुहासिनीम् ।
कान्ताविरहजं दुःखं स्मराम्यहमनातुरः ॥ २८ ॥  
मम भार्या मृता विष्णो दक्षयज्ञे सती यदा ।  
तदाहं दुःसहं दुःखं भुक्तवानम्बुजेक्षण ॥ २९ ॥  
संसारेऽस्मिन्नरः कोऽपि माभून्मत्सदृशोऽपरः ।  
मनसाकरवं शोकं तस्या विरहपीडितः ॥ ३० ॥  
कालेन महता प्राप्ता मया गिरिसुता पुनः ।  
तपस्तप्त्वातिदुःसाध्यं या दग्धा तु रुषाध्वरे ॥ ३१ ॥  
हरे किं सुखमापन्नं त्वया सन्त्यज्य कामिनीम् ।  
एकाकी तिष्ठता कालं सहस्रवत्सरात्मकम् ॥ ३२ ॥  
गत्वाश्वास्य महाभागां समानय निजालयम् ।  
माभूत्कोऽपीह संसारे विमुक्तो रमया तया ॥ ३३ ॥  
कृत्वा तुरगरूपं त्वं भज तां कमलालयाम् ।  
उत्पाद्य पुत्रमायुष्मंस्तामानय शुचिस्मिताम् ॥ ३४ ॥  
व्यास उवाच  
हरिराकर्ण्य तद्वाक्यं चित्ररूपस्य भारत ।  
तथेत्युक्त्वा तु तं दूतं प्रेषयामास शङ्करम् ॥ ३५ ॥  
गते दूतेऽथ भगवान्वैकुण्ठात्कामसंयुतः ।  
जगाम धृत्वा तत्राशु वाजिरूपं मनोहरम् ॥ ३६ ॥  
यत्र सा वडवारूपं कृत्वा तपति सिन्धुजा ।  
विष्णुस्तं देशमासाद्य तामपश्यद्धयीं स्थिताम् ॥ ३७ ॥  
सापि तं वीक्ष्य गोविन्दं हयरूपधरं पतिम् ।  
ज्ञात्वा वीक्ष्य स्थिता साध्वी विस्मिता साश्रुलोचना ॥ ३८ ॥  
तयोस्तु सङ्गमस्तत्र प्रवृत्तो मन्मथार्तयोः ।  
कालिन्दीतमसासङ्गे पावने लोकविश्रुते ॥ ३९ ॥  
सगर्भा सा तदा जाता वडवा हरिवल्लभा ।  
सुषुवे सुन्दरं बालं तत्रैव सुगुणोत्तरम् ॥ ४० ॥  
तामाह भगवान्वाक्यं प्रहस्य समयाश्रितम् ।  
त्यजाद्य वाडवं देहं पूर्वदेहा भवाधुना ॥ ४१ ॥  
गमिष्यावः स्ववैकुण्ठमावां कृत्वा निजं वपुः ।  
तिष्ठत्वत्र कुमारोऽयं त्वया जातः सुलोचने ॥ ४२ ॥  
लक्ष्मीरुवाच  
स्वदेहसम्भवं पुत्रं कथं हित्वा व्रजाम्यहम् ।  
स्नेहः सुदुस्त्यजः कामं स्वात्मजस्य सुरर्षभ ॥ ४३ ॥  
का गतिः स्यादमेयात्मन् बालस्यास्य नदीतटे ।  
अनाथस्यासमर्थस्य विजनेऽल्पतनोरिह ॥ ४४ ॥  
अनाश्रयं सुतं त्यक्त्वा कथं गन्तुं मनो मम ।  
समर्थं सदयं स्वामिन् भवेदम्बुजलोचन ॥ ४५ ॥  
दिव्यदेहौ ततो जातौ लक्ष्मीनारायणावुभौ ।  
विमानवरसंविष्टौ स्तूयमानौ सुरैर्दिवि ॥ ४६ ॥  
गन्तुकामं पतिं प्राह कमला कमलापतिम् ।  
गृहाणेमं सुतं नाथ नाहं शक्तास्मि हापितुम् ॥ ४७ ॥  
प्राणप्रियोऽस्ति मे पुत्रः कान्त्या त्वत्सदृशः प्रभो ।  
गृहीत्वैनं गमिष्यावो वैकुण्ठं मधुसूदन ॥ ४८ ॥  
हरिरुवाच  
मा विषादं प्रिये कर्तुं त्वमर्हसि वरानने ।  
तिष्ठत्वयं सुखेनात्र रक्षा मे विहिता त्विह ॥ ४९ ॥  
कार्यं किमपि वामोरु वर्तते महदद्‌भुतम् ।  
निबोध कथयाम्यद्य सुतस्यात्र विमोचने ॥ ५० ॥  
तुर्वसुर्नाम विख्यातो ययातितनुजो भुवि ।  
हरिवर्मेति पित्रास्य कृतं नाम सुविश्रुतम् ॥ ५१ ॥  
स राजा पुत्रकामोऽद्य तपस्तपति पावने ।  
तीर्थे वर्षशतं जातं तस्य वै कुर्वतस्तपः ॥ ५२ ॥  
तस्यार्थे निर्मितः पुत्रो मयायं कमलालये ।  
तत्र गत्वा नृपं सुभ्रु प्रेरयिष्यामि साम्प्रतम् ॥ ५३ ॥  
तस्मै दास्याम्यहं पुत्रं पुत्रकामाय कामिनि ।  
गृहीत्वा स्वगृहं राजा प्रापयिष्यति बालकम् ॥ ५४ ॥  
व्यास उवाच  
इत्याश्वास्य प्रियां पद्मां कृत्वा रक्षां च बालके ।  
विमानवरमारुह्य प्रययौ प्रियया सह ॥ ५५ ॥  
इति श्रीमद्देवीभागवते महापुराणेऽष्टादशसाहस्र्यां संहितायां षष्ठस्कन्धे  
पुत्रजन्मानन्तरं स्वस्वरूपेण वैकुण्ठगमनवर्णनं नामैकोनविंशोऽध्यायः ॥ १९ ॥
