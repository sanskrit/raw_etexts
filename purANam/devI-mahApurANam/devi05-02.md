राजोवाच  
योगेश्वर्याः प्रभावोऽयं कथितश्चातिविस्तरात् ।  
ब्रूहि तच्चरितं स्वामिञ्छ्रोतुं कौतूहलं मम ॥ १ ॥  
महादेवीप्रभावं वै श्रोतुं को नाभिवाञ्छति ।  
यो जानाति जगत्सर्वं तदुत्पन्नं चराचरम् ॥ २ ॥  
व्यास उवाच  
शृणु राजन् प्रवक्ष्यामि विस्तरेण महामते ।  
श्रद्दधानाय शान्ताय न ब्रूयात्स तु मन्दधीः ॥ ३ ॥  
पुरा युद्धमभूद्‌ घोरं देवदानवसेनयोः ।  
पृथिव्यां पृथिवीपाल महिषाख्ये महीपतौ ॥ ४ ॥  
महिषो नाम राजेन्द्र चकार तप उत्तमम् ।  
गत्वा हेमगिरौ चोग्रं देवविस्मयकारकम् ॥ ५ ॥  
वर्षाणामयुतं पूर्णं चिन्तयन्हृदि देवताम् ।  
तस्य तुष्टो महाराज ब्रह्मा लोकपितामहः ॥ ६ ॥  
तत्रागत्याब्रवीद्वाक्यं हंसारूढश्चतुर्मुखः ।  
वरं वरय धर्मात्मन्ददामि तव वाच्छितम् ॥ ७ ॥  
महिष उवाच  
अमरत्वं देवदेव वाञ्छामि द्रुहिण प्रभो ।  
यथा मृत्यु भयं न स्यात्तथा कुरु पितामह ॥ ८ ॥  
ब्रह्मोवाच  
उत्पन्नस्य ध्रुवं मृत्युर्ध्रुवं जन्म मृतस्य च ।  
सर्वथा मरणोत्पत्ती सर्वेषां प्राणिनां किल ॥ ९ ॥  
नाशः कालेन सर्वेषां प्राणिनां दैत्यपुङ्गव ।  
महामहीधराणां च समुद्राणां च सर्वथा ॥ १० ॥  
एकं स्थानं परित्यज्य मरणस्य महीपते ।  
प्रब्रूहि तं वरं साधो यस्ते मनसि वर्तते ॥ ११ ॥  
महिष उवाच  
न देवान्मानुषाद्दैत्यान्मरणं मे पितामह ।  
पुरुषान्न च मे मृत्युर्योषा मां का हनिष्यति ॥ १२ ॥  
तस्मान्मे मरणं नूनं कामिन्याः कुरु पद्मज ।  
अबला हन्त मां हन्तुं कथं शक्ता भविष्यति ॥ १३ ॥  
  
ब्रह्मोवाच  
यदा कदापि दैत्येन्द्र नार्यास्ते मरणं धुवम् ।  
न नरेभ्यो महाभाग मृतिस्ते महिषासुर ॥ १४ ॥  
व्यास उवाच  
एवं दत्त्वा वरं तस्मै ययौ ब्रह्मा निजालयम् ।  
सोऽपि दैत्यवरः प्राप निजं स्थानं मुदान्वितः ॥ १५ ॥  
राजोवाच  
महिषः कस्य पुत्रोऽसौ कथं जातो महाबली ।  
कथं च माहिषं रूपं प्राप्तं तेन महात्मना ॥ १६ ॥  
व्यास उवाच  
दनोः पुत्रौ महाराज विख्यातौ क्षितिमण्डले ।  
रम्भश्चैव करम्भश्च द्वावास्तां दानवोत्तमौ ॥ १७ ॥  
तावपुत्रौ महाराज पुत्रार्थं तेपतुस्तपः ।  
बहून्वर्षगणान्कामं पुण्ये पञ्चनदे जले ॥ १८ ॥  
करम्भस्तु जले मग्नश्चकार परमं तपः ।  
वृक्षं रसालवटं प्राप्य रम्भोऽग्निमसेवत ॥ १९ ॥  
पञ्चाग्निसाधनासक्तः स रम्भस्तु यदाभवत् ।  
ज्ञात्वा शचीपतिर्दुःखमुद्ययौ दानवौ प्रति ॥ २० ॥  
गत्वा पञ्चनदे तत्र ग्राहरूपं चकार ह ।  
वासवस्तु करम्भं तं तदा जग्राह पादयोः ॥ २१ ॥  
निजघान च तं दुष्टं करम्भं वृत्रसूदनः ।  
भ्रातरं निहतं श्रुत्वा रम्भः कोपं परं गतः ॥ २२ ॥  
स्वशीर्षं पावके होतुमैच्छच्छित्त्वा करेण ह ।  
केशपाशे गहीत्वाशु वामेन क्रोधसंयुतः ॥ २३ ॥
दक्षिणेन करेणोग्रं गृहीत्वा खड्गमुत्तमम् ।  
छिनत्ति शीर्षं तत्तावद्वह्निना प्रतिबोधितः ॥ २४ ॥  
उक्तश्च दैत्य मूर्खोऽसि स्वशीर्षं छेत्तुमिच्छसि ।  
आत्महत्यातिदुःसाध्या कथं त्वं कर्तुमुद्यतः ॥ २५ ॥  
वरं वरय भद्रं ते यस्ते मनसि वर्तते ।  
मा म्रियस्व मृतेनाद्य किं ते कार्यं भविष्यति ॥ २६ ॥  
व्यास उवाच  
तच्छुत्वा वचनं रम्भः पावकस्य सुभाषितम् ।  
ततोऽब्रवीद्वचो रम्भस्त्यक्त्वा केशकलापकम् ॥ २७ ॥  
यदि तुष्टोऽसि देवेश देहि मे वाञ्छितं वरम् ।  
त्रैलोक्यविजयी पुत्रः स्यान्नः परबलार्दनः ॥ २८ ॥  
अजेयः सर्वथा स स्याद्देवदानवमानवैः ।  
कामरूपी महावीर्यः सर्वलोकाभिवन्दितः ॥ २९ ॥  
पावकस्तं तथेत्याह भविष्यति तवेप्सितम् ।  
पुत्रस्तव महाभाग मरणाद्विरमाधुना ॥ ३० ॥  
यस्यां चित्तं तु रम्भ त्वं प्रमदायां करिष्यसि ।  
तस्यां पुत्रो महाभाग भविष्यति बलाधिकः ॥ ३१ ॥  
व्यास उवाच  
इत्युक्तो वह्निना रम्भो वचनं चित्तरञ्जनम् ।  
श्रुत्वा प्रणम्य प्रययौ वह्निं तं दानवोत्तमः ॥ ३२ ॥  
यक्षैः परिवृतं स्थानं रमणीयं श्रियान्वितम् ।  
दृष्ट्वा चक्रे तदा भावं महिष्यां दानवोत्तमः ॥ ३३ ॥  
मत्तायां रूपपूर्णायां विहायान्याञ्च योषितम् ।  
सा समागाच्च तरसा कामयन्ती मुदान्विता ॥ ३४ ॥  
रम्भोऽपि गमनं चक्रे भवितव्यप्रणोदितः ।  
सा तु गर्भवती जाता महिषी तस्य वीर्यतः ॥ ३५ ॥  
तां गृहीत्वाथ पातालं प्रविवेश मनोहरम् ।  
महिषेभ्यश्च तां रक्षन्प्रियामनुमतां किल ॥ ३६ ॥  
कदाचिन्महिषश्चान्यः कामार्तस्तामुपाद्रवत् ।  
स्वयमागत्य तं हन्तुं दानवः समुपाद्रवत् ॥ ३७ ॥  
स्वरक्षार्थं समागत्य महिषं समताडयत् ।  
सोऽपि तं निजघानाशु शृङ्गाभ्यां काममोहितः ॥ ३८ ॥  
ताडितस्तेन तीक्ष्णाभ्यां शृङ्गाभ्यां हृदये भृशम् ।  
भूमौ पपात तरसा ममार च विमूर्च्छितः ॥ ३९ ॥  
मृते भर्तरि सा दीना भयार्ता विद्रुता भृशम् ।  
सा वेगात्तं वटं प्राप्य यक्षाणां शरणं गता ॥ ४० ॥  
पृष्ठतस्तु गतस्तत्र महिषः कामपीडितः ।  
कामयानस्तु तां कामी बलवीर्यमदोद्धतः ॥ ४१ ॥  
रुदती सा भृशं दीना दृष्टा यक्षैर्भयातुरा ।  
धावमानं च तं वीक्ष्य यक्षास्त्रातुं समाययुः ॥ ४२ ॥  
युद्धं समभवद्‌ घोरं यक्षाणां च हयारिणा ।  
शरेण ताडितस्तूर्णं पपात धरणीतले ॥ ४३ ॥  
मृतं रम्भं समानीय यक्षास्ते परमं प्रियम् ।  
चितायां रोपयामासुस्तस्य देहस्य शुद्धये ॥ ४४ ॥  
महिषी सा पतिं दृष्ट्वा चितायां रोपितं तदा ।  
प्रवेष्टुं सा मतिं चक्रे पतिना सह पावकम् ॥ ४५ ॥  
वार्यमाणापि यक्षैः सा प्रविवेश हुताशनम् ।  
ज्वालामालाकुलं साध्वी पतिमादाय वल्लभम् ॥ ४६ ॥  
महिषस्तु चितामध्यात्समुत्तस्थौ महाबलः ।  
रम्भोऽप्यन्यद्वपुः कृत्वा निःसृतः पुत्रवत्सलः ॥ ४७ ॥  
रक्तबीजोऽप्यसौ जातो महिषोऽपि महाबलः ।  
अभिषिक्तस्तु राज्येऽसौ हयारिरसुरोत्तमैः ॥ ४८ ॥  
एवं स महिषो जातो रक्तबीजश्च वीर्यवान् ।  
अवध्यस्तु सुरैर्दैत्यैर्मानवैश्च नृपोत्तम ॥ ४९ ॥  
इत्येतत्कथितं राजन् जन्म तस्य महात्मनः ।  
वरप्रदानञ्च तथा प्रोक्तं सर्वं सविस्तरम् ॥ ५० ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
पञ्चमस्कन्धे महिषासुरोत्पत्तिर्नाम द्वितीयोऽध्यायः ॥ २ ॥
