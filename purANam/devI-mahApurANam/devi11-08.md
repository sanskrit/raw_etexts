श्रीनारायण उवाच  
भूतशुद्धिप्रकारं च कथयामि महामुने ।  
मूलाधारात्समुत्थाय कुण्डलीं परदेवताम् ॥ १ ॥  
सुषुम्णामार्गमाश्रित्य ब्रह्मरन्ध्रगतां स्मरेत् ।  
जीवं ब्रह्मणि संयोज्य हंसमन्त्रेण साधकः ॥ २ ॥  
पादादिजानुपर्यन्तं चतुष्कोणं सवज्रकम् ।  
लं बीजाख्यं स्वर्णवर्णं स्मरेदवनिमण्डलम् ॥ ३ ॥  
जान्वाद्यानाभिचन्द्रार्धनिभं पद्मद्वयाङ्‌कितम् ।  
वं बीजयुक्तं श्वेताभमम्भसो मण्डलं स्मरेत् ॥ ४ ॥  
नाभेर्हृदयपर्यन्तं त्रिकोणं स्वस्तिकान्वितम् ।  
रं बीजेन युतं रक्तं स्मरेत्पावकमण्डलम् ॥ ५ ॥  
हृदो भूमध्यपर्यन्तं वृत्तं षड्‌बिन्दुलाञ्छितम् ।  
यं बीजयुक्तं धूम्राभं नभस्वन्मण्डलं स्मरेत् ॥ ६ ॥  
आब्रह्मरन्ध्रं भ्रूमध्याद्‌वृत्तं स्वच्छं मनोहरम् ।  
हं बीजयुक्तमाकाशमण्डलं च विचिन्तयेत् ॥ ७ ॥  
एवं भूतानि सञ्चिन्त्य प्रत्येकं संविलापयेत् ।  
भुवं जले जलं वह्नौ वह्निं वायौ नभस्यमुम् ॥ ८ ॥  
विलाप्य खमहङ्‌कारे महत्तत्त्वेऽप्यहङ्‌कृतिम् ।  
महान्तं प्रकृतौ मायामात्मनि प्रविलापयेत् ॥ ९ ॥  
शुद्धसंविन्मयो भूत्वा चिन्तयेत्पापपूरुषम् ।  
वामकुक्षिस्थितं कृष्णमङ्‌गुष्ठपरिमाणकम् ॥ १० ॥  
ब्रह्महत्याशिरोयुक्तं कनकस्तेयबाहुकम् ।  
मदिरापानहृदयं गुरुतल्पकटीयुतम् ॥ ११ ॥  
तत्संसर्गिपदद्वन्द्वमुपपातकमस्तकम् ।  
खड्गचर्मधरं कृष्णमधोवक्त्रं सुदुःसहम् ॥ १२ ॥
वायुबीजं स्मरन्वायुं सम्पूर्यैनं विशोषयेत् ।  
स्वशरीरयुतं मन्त्रो वह्निबीजेन निर्दहेत् ॥ १३ ॥  
कुम्भके परिजप्तेन ततः पापनरोद्भवम् ।  
बहिर्भस्म समुत्सार्य वायुबीजेन रेचयेत् ॥ १४ ॥  
सुधाबीजेन देहोत्थं भस्म संप्लावयेत्सुधीः ।  
भूबीजेन घनीकृत्य भस्म तत्कनकाण्डवत् ॥ १५ ॥  
विशुद्धमुकुराकारं जपन्बीजं विहायसः ।  
मूर्धादिपादपर्यन्तान्यङ्‌गानि रचयेत्सुधीः ॥ १६ ॥  
आकाशादीनि भूतानि पुनरुत्पादयेच्चितः ।  
सोऽहं मन्त्रेण चात्मानमानयेद्धृदयाम्बुजे ॥ १७ ॥  
कुण्डलीजीवमादाय परसङ्‌गात्सुधामयम् ।  
संस्थाप्य हृदयाम्भोजे मूलाधारगतां स्मरेत् ॥ १८ ॥  
रक्ताम्भोधिस्थपोतोल्लसदरुण-  
     सरोजाधिरूढा कराब्जैः  
शूलं कोदण्डमिक्षूद्भवमणिगुण-  
     मप्यङ्‌कुशं पञ्चबाणान् ।  
बिभ्राणासृक्कपालं त्रिनयन-  
     लसिता पीनवक्षोरुहाढ्या  
देवी बालार्कवर्णा भवतु  
     सुखकरी प्राणशक्तिः परा नः ॥ १९ ॥  
एवं ध्यात्वा प्राणशक्तिं परमात्मस्वरूपिणीम् ।  
विभूतिधारणं कार्यं सर्वाधिकृतिसिद्धये ॥ २० ॥  
विभूतेर्विस्तरं वक्ष्ये धारणे च महाफलम् ।  
श्रुतिस्मृतिप्रमाणोक्तं भस्मधारणमुत्तमम् ॥ २१ ॥
