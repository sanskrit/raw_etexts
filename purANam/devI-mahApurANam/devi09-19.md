नारद उवाच  
विचित्रमिदमाख्यानं भवता समुदाहृतम् ।  
श्रुतेन येन मे तृप्तिर्न कदापि हि जायते ॥ १ ॥  
ततः परं तु यज्जातं तत्त्वं वद महामते ।  
श्रीनारायण उवाच  
इत्येवमाशिषं दत्त्वा स्वालयं च ययौ विधिः ॥ २ ॥  
गान्धर्वेण विवाहेन जगृहे तां च दानवः ।  
स्वर्गे दुन्दुभिवाद्यं च पुष्पवृष्टिर्बभूव ह ॥ ३ ॥  
स रेमे रामया सार्धं वासगेहे मनोरमे ।  
मूर्च्छां सा प्राप तुलसी नवसङ्‌गमसङ्‌गता ॥ ४ ॥  
निमग्ना निर्जले साध्वी सम्भोगसुखसागरे ।  
चतुःषष्टिकलामानं चतुःषष्टिविधं सुखम् ॥ ५ ॥  
कामशास्त्रे यन्निरुक्तं रसिकानां यथेप्सितम् ।  
अङ्‌गप्रत्यङ्‌गसंश्लेषपूर्वकं स्त्रीमनोहरम् ॥ ६ ॥  
तत्सर्वं रसशृङ्‌गारं चकार रसिकेश्वरः ।  
अतीव रम्यदेशे च सर्वजन्तुविवर्जिते ॥ ७ ॥  
पुष्पचन्दनतल्पे च पुष्पचन्दनवायुना ।  
पुष्पोद्याने नदीतीरे पुष्पचन्दनचर्चिते ॥ ८ ॥  
गहीत्वा रसिको रासे पुष्पचन्दनचर्चिताम् ।  
भूषितो भूषणेनैव रत्नभूषणभूषिताम् ॥ ९ ॥  
सुरते विरतिर्नास्ति तयोः सुरतिविज्ञयोः ।  
जहार मानसं भर्तुर्लोलया लीलया सती ॥ १० ॥  
चेतनां रसिकायाश्च जहार रसभाववित् ।  
वक्षसश्चन्दनं राज्ञस्तिलकं विजहार सा ॥ ११ ॥  
स च जहार तस्याश्च सिन्दूरं बिन्दुपत्रकम् ।  
तद्वक्षस्युरोजे च नखरेखां ददौ मुदा ॥ १२ ॥  
सा ददौ तद्वामपार्श्वे करभूषणलक्षणम् ।  
राजा तदोष्ठपुटके ददौ रदनदंशनम् ॥ १३ ॥  
तद्‌गण्डयुगले सा च प्रददौ तच्चतुर्गुणम् ।  
आलिङ्‌गनं चुम्बनं च जङ्‌घादिमर्दनं तथा ॥ १४ ॥  
एवं परस्परं क्रीडां चक्रतुस्तौ विजानतौ ।  
सुरते विरते तौ च समुत्थाय परस्परम् ॥ १५ ॥  
सुवेषं चक्रतुस्तत्र यद्यन्मनसि वाञ्छितम् ।  
चन्दनैः कुङ्‌कुमारक्तैः सा तस्य तिलकं ददौ ॥ १६ ॥  
सर्वाङ्‌गे सुन्दरे रम्ये चकार चानुलेपनम् ।  
सुवासं चैव ताम्बूलं वह्निशुद्धे च वाससी ॥ १७ ॥  
पारिजातस्य कुसुमं जरारोगहरं परम् ।  
अमूल्यरत्ननिर्माणमङ्‌गुलीयकमुत्तमम् ॥ १८ ॥  
सुन्दरं च मणिवरं त्रिषु लोकेषु दुर्लभम् ।  
दासी तवाहमित्येवं समुच्चार्य पुनः पुनः ॥ १९ ॥  
ननाम परया भक्त्या स्वामिनं गुणशालिनम् ।  
सस्मिता तन्मुखाम्भोजं लोचनाभ्यां पुनः पुनः ॥ २० ॥  
निमेषरहिताभ्यां चाप्यपश्यत्कामसुन्दरम् ।  
स च तां च समाकृष्य चकार वक्षसि प्रियाम् ॥ २१ ॥  
सस्मितं वाससाच्छन्नं ददर्श मुखपङ्‌कजम् ।  
चुचुम्ब कठिने गण्डे बिम्बोष्ठौ पुनरेव च ॥ २२ ॥  
ददौ तस्यै वस्त्रयुग्मं वरुणादाहृतं च यत् ।  
तदाहृतां रत्नमालां त्रिषु लोकेषु दुर्लभाम् ॥ २३ ॥  
ददौ मञ्जीरयुग्मं च स्वाहाया आहृतं च यत् ।  
केयूरयुग्मं छायाया रोहिण्याश्चैव कुण्डलम् ॥ २४ ॥  
अङ्‌गुलीयकरत्नानि रत्याश्च करभूषणम् ।  
शङ्‌खं च रुचिरं चित्रं यद्दत्तं विश्वकर्मणा ॥ २५ ॥  
विचित्रपद्मकश्रेणीं शय्यां चापि सुदुर्लभाम् ।  
भूषणानि च दत्त्वा स भूपो हासं चकार ह ॥ २६ ॥  
निर्ममे कबरीभारे तस्या माङ्‌गल्यभूषणम् ।  
सुचित्रं पत्रकं गण्डमण्डलेऽस्याः समं तथा ॥ २७ ॥  
चन्द्रलेखात्रिभिर्युक्तं चन्दनेन सुगन्धिना ।  
परीतं परितश्चित्रैः सार्धं कुङ्‌कुमबिन्दुभिः ॥ २८ ॥  
ज्वलत्प्रदीपाकारं च सिन्दूरतिलकं ददौ ।  
तत्पादपद्मयुगले स्थलपद्मविनिन्दिते ॥ २९ ॥  
चित्रालक्तकरागं च नखरेषु ददौ मुदा ।  
स्ववक्षसि मुहुर्न्यस्य सरागं चरणाम्बुजम् ॥ ३० ॥  
हे देवि तव दासोऽहमित्युच्चार्य पुनः पुनः ।  
रत्नभूषितहस्तेन तां च कृत्वा स्ववक्षसि ॥ ३१ ॥  
तपोवनं परित्यज्य राजा स्थानान्तरं ययौ ।  
मलये देवनिलये शैले शैले तपोवने ॥ ३२ ॥  
स्थाने स्थानेऽतिरम्ये च पुष्पोद्याने च निर्जने ।  
कन्दरे कन्दरे सिन्धुतीरे चैवातिसुन्दरे ॥ ३३ ॥  
पुष्पभद्रानदीतीरे नीरवातमनोहरे ।  
पुलिने पुलिने दिव्ये नद्यां नद्यां नदे नदे ॥ ३४ ॥  
मधौ मधुकराणां च मधुरध्वनिनादिते ।  
विस्पन्दने सुरसने नन्दने गन्धमादने ॥ ३५ ॥  
देवोद्याने नन्दने च चित्रचन्दनकानने ।  
चम्पकानां केतकीनां माधवीनां च माधवे ॥ ३६ ॥  
कुन्दानां मालतीनां च कुमुदाम्भोजकानने ।  
कल्पवृक्षे कल्पवृक्षे पारिजातवने वने ॥ ३७ ॥  
निर्जने काञ्चने स्थाने धन्ये काञ्चनपर्वते ।  
काञ्चीवने किञ्जलके कञ्चुके काञ्चनाकरे ॥ ३८ ॥  
पुष्पचन्दनतल्पेषु पुंस्कोकिलरुतश्रुते ।  
पुष्पचन्दनसंयुक्तः पुष्पचन्दनवायुना ॥ ३९ ॥  
कामुक्या कामुकः कामात्स रेमे रामया सह ।  
न हि तृप्तो दानवेन्द्रस्तृप्तिं नैव जगाम सा ॥ ४० ॥  
हविषा कृष्णवर्त्मेव ववृधे मदनस्तयोः ।  
तया सह समागत्य स्वाश्रमं दानवस्ततः ॥ ४१ ॥  
रम्यं क्रीडालयं गत्वा विजहार पुनः पुनः ।  
एवं स बुभुजे राज्यं शङ्‌खचूडः प्रतापवान् ॥ ४२ ॥  
एकमन्वन्तरं पूर्णं राजराजेश्वरो महान् ।  
देवानामसुराणां च दानवानां च सन्ततम् ॥ ४३ ॥  
गन्धर्वाणां किन्नराणां राक्षसानां च शान्तिदः ।  
हृताधिकारा देवाश्च चरन्ति भिक्षुका यथा ॥ ४४ ॥  
ते सर्वेऽतिविषण्णाश्च प्रजग्मुर्ब्रह्मणः सभाम् ।  
वृत्तान्तं कथयामासू रुरुदुश्च भृशं मुहुः ॥ ४५ ॥  
तदा ब्रह्मा सुरैः सार्धं जगाम शङ्‌करालयम् ।  
सर्वेशं कथयामास विधाता चन्द्रशेखरम् ॥ ४६ ॥  
ब्रह्मा शिवश्च तैः सार्धं वैकुण्ठं च जगाम ह ।  
दुर्लभं परमं धाम जरामृत्युहरं परम् ॥ ४७ ॥
सम्प्राप च वरं द्वारमाश्रमाणां हरेरहो ।  
ददर्श द्वारपालांश्च रत्नसिंहासनस्थितान् ॥ ४८ ॥  
शोभितान्पीतवस्त्रैश्च रत्नभूषणभूषितान् ।  
वनमालान्वितान्सर्वान् श्यामसुन्दरविग्रहान् ॥ ४९ ॥  
शङ्‌खचक्रगदापद्मधरांश्चैव चतुर्भुजान् ।  
सस्मितान्स्मेरवक्त्रास्यान्पद्मनेत्रान्मनोहरान् ॥ ५० ॥  
ब्रह्मा तान्कथयामास वृत्तान्तं गमनार्थकम् ।  
तेऽनुज्ञां च ददुस्तस्मै प्रविवेश तदाज्ञया ॥ ५१ ॥  
एवं षोडश द्वाराणि निरीक्ष्य कमलोद्भवः ।  
देवैः सार्धं तानतीत्य प्रविवेश हरेः सभाम् ॥ ५२ ॥  
देवर्षिभिः परिवृतां पार्षदैश्च चतुर्भुजैः ।  
नारायणस्वरूपैश्च सर्वैः कौस्तुभभूषितैः ॥ ५३ ॥  
नवेन्दुमण्डलाकारां चतुरस्रां मनोहराम् ।  
मणीन्द्रहारनिर्माणां हीरासारसुशोभिताम् ॥ ५४ ॥  
अमूल्यरत्नखचितां रचितां स्वेच्छया हरेः ।  
माणिक्यमालाजालाभां मुक्तापङ्‌क्तिविभूषिताम् ॥ ५५ ॥  
मण्डितां मण्डलाकारै रत्नदर्पणकोटिभिः ।  
विचित्रैश्चित्ररेखाभिर्नानाचित्रविचित्रिताम् ॥ ५६ ॥  
पद्मरागेन्द्ररचितां रुचिरां मणिपङ्‌कजैः ।  
सोपानशतकैर्युक्तां स्यमन्तकविनिर्मितैः ॥ ५७ ॥  
पट्टसूत्रग्रन्थियुक्तैश्चारुचन्दनपल्लवैः ।  
इन्द्रनीलस्तम्भवर्यैर्वेष्टितां सुमनोहराम् ॥ ५८ ॥  
सद्‌रत्नपूर्णकुम्भानां समूहैश्च समन्विताम् ।  
पारिजातप्रसूनानां मालाजालैर्विराजिताम् ॥ ५९ ॥  
कस्तूरीकुङ्‌कुमारक्तैः सुगन्धिचन्दनद्रुमैः ।  
सुसंस्कृतां तु सर्वत्र वासितां गन्धवायुना ॥ ६० ॥  
विद्याधरीसमूहानां नृत्यजालैर्विराजिताम् ।  
सहस्रयोजनायामां परिपूर्णां च किङ्‌करैः ॥ ६१ ॥  
ददर्श श्रीहरिं ब्रह्मा शङ्‌करश्च सुरैः सह ।  
वसन्तं तन्मध्यदेशे यथेन्दुं तारकावृतम् ॥ ६२ ॥  
अमूल्यरत्ननिर्माणचित्रसिंहासने स्थितम् ।  
किरीटिनं कुण्डलिनं वनमालाविभूषितम् ॥ ६३ ॥  
चन्दनोक्षितसर्वाङ्‌गं बिभ्रतं केलिपङ्‌कजम् ।  
पुरतो नृत्यगीतं च पश्यन्तं सस्मितं मुदा ॥ ६४ ॥  
शान्तं सरस्वतीकान्तं लक्ष्मीधृतपदाम्बुजम् ।  
लक्ष्म्या प्रदत्तं ताम्बूलं भुक्तवन्तं सुवासितम् ॥ ६५ ॥  
गङ्‌गया परया भक्त्या सेवितं श्वेतचामरैः ।  
सर्वैश्च स्तूयमानं च भक्तिनम्रात्मकन्धरैः ॥ ६६ ॥  
एवं विशिष्टं तं दृष्ट्वा परिपूर्णतमं प्रभुम् ।  
ब्रह्मादयः सुराः सर्वे प्रणम्य तुष्टुवुस्तदा ॥ ६७ ॥  
पुलकाञ्चितसर्वाङ्‌गाः साश्रुनेत्राश्च गद्‌गदाः ।  
भक्ताश्च परया भक्त्या भीता नम्रात्मकन्धराः ॥ ६८ ॥  
कृताञ्जलिपुटो भूत्वा विधाता जगतामपि ।  
वृत्तान्तं कथयामास विनयेन हरेः पुरः ॥ ६९ ॥  
हरिस्तद्वचनं श्रुत्वा सर्वज्ञः सर्वभाववित् ।  
प्रहस्योवाच ब्रह्माणं रहस्यं च मनोहरम् ॥ ७० ॥  
श्रीभगवानुवाच  
शङ्‌खचूडस्य वृत्तान्तं सर्वं जानामि पद्मज ।  
मद्भक्तस्य च गोपस्य महातेजस्विनः पुरा ॥ ७१ ॥  
शृणु तत्सर्ववृत्तान्तमितिहासं पुरातनम् ।  
गोलोकस्यैव चरितं पापघ्नं पुण्यकारकम् ॥ ७२ ॥  
सुदामा नाम गोपश्च पार्षदप्रवरो मम ।  
स प्राप दानवीं योनिं राधाशापात्सुदारुणात् ॥ ७३ ॥  
तत्रैकदाहमगमं स्वालयाद्‌रासमण्डलम् ।  
विरजामपि नीत्वा च मम प्राणाधिका परा ॥ ७४ ॥  
सा मां विरजया सार्धं विज्ञाय किङ्‌करीमुखात् ।  
पश्चात्क्रुद्धा साजगाम न ददर्श च तत्र माम् ॥ ७५ ॥  
विरजां च नदीरूपां मां ज्ञात्वा च तिरोहितम् ।  
पुनर्जगाम सा दृष्ट्वा स्वालयं सखिभिः सह ॥ ७६ ॥  
मां दृष्ट्वा मन्दिरे देवी सुदाम्ना सहितं पुरा ।  
भृशं सा भर्त्सयामास मौनीभूतं च सुस्थिरम् ॥ ७७ ॥  
तच्छ्रुत्वासहमानश्च सुदामा तां चुकोप ह ।  
स च तां भर्त्सयामास कोपेन मम सनिधौ ॥ ७८ ॥  
तच्छ्रुत्वा कोपयुक्ता सा रक्तपङ्‌कजलोचना ।  
बहिष्कर्तुं चकाराज्ञां संत्रस्तं मम संसदि ॥ ७९ ॥  
सखीलक्षं समुत्तस्थौ दुर्वारं तेजसोल्बणम् ।  
बहिश्चकार तं तूर्णं जल्पन्तं च पुनः पुनः ॥ ८० ॥  
सा च तत्ताडनं तासां श्रुत्वा रुष्टा शशाप ह ।  
याहि रे दानवीं योनिमित्येवं दारुणं वचः ॥ ८१ ॥  
तं गच्छन्तं शपन्तं च रुदन्तं मां प्रणम्य च ।  
वारयामास तुष्टा सा रुदती कृपया पुनः ॥ ८२ ॥  
हे वत्स तिष्ठ मा गच्छ क्व यासीति पुनः पुनः ।  
समुच्चार्य च तत्पश्चाज्जगाम सा च विक्लवम् ॥ ८३ ॥  
गोप्यश्च रुरुदुः सर्वा गोपाश्चापि सुदुःखिताः ।  
ते सर्वे राधिका चापि तत्पश्चाद्‌ बोधिता मया ॥ ८४ ॥  
आयास्यति क्षणार्धेन कृत्वा शापस्य पालनम् ।  
सुदामंस्त्वमिहागच्छेत्युक्त्वा सा च निवारिता ॥ ८५ ॥  
गोलोकस्य क्षणार्धेन चैकं मन्वन्तरं भवेत् ।  
पृथिव्यां जगतां धातरित्येव वचनं ध्रुवम् ॥ ८६ ॥  
इत्येवं शङ्‌खचूडश्च पुनस्तत्रैव यास्यति ।  
महाबलिष्ठो योगेशः सर्वमायाविशारदः ॥ ८७ ॥  
मम शूलं गृहीत्वा च शीघ्रं गच्छत भारतम् ।  
शिवः करोतु संहारं मम शूलेन रक्षसः ॥ ८८ ॥  
ममैव कवचं कण्ठे सर्वमङ्‌गलकारकम् ।  
बिभर्ति दानवः शश्वत्संसारे विजयी ततः ॥ ८९ ॥  
तस्मिन् ब्रह्मन् स्थिते चैव न कोऽपि हिंसितुं क्षमः ।  
तद्याचनां करिष्यामि विप्ररूपोऽहमेव च ॥ ९० ॥  
सतीत्वहानिस्तत्पत्न्या यत्र काले भविष्यति ।  
तत्रैव काले तन्मृत्युरिति दत्तो वरस्त्वया ॥ ९१ ॥  
तत्पत्न्याश्चोदरे वीर्यमर्पयिष्यामि निश्चितम् ।  
तत्क्षणे चैव तन्मृत्युर्भविष्यति न संशयः ॥ ९२ ॥  
पश्चात्सा देहमुत्सज्य भविष्यति मम प्रिया ।  
इत्युक्त्वा जगतां नाथो ददौ शूलं हराय च ॥ ९३ ॥  
शूलं दत्त्वा ययौ शीघ्रं हरिरभ्यन्तरे मुदा ।  
भारतं च ययुर्देवा ब्रह्यरुद्रपुरोगमाः ॥ ९४ ॥  
इति श्रीमद्देवीभागवते महापुराणेऽष्टादशसाहस्र्यां  
संहितायां नवमस्कन्धे शङ्‌खचूडेन सह  
तुलसीसङ्‌गमवर्णनं नामैकोनविंशोऽध्यायः ॥ १९ ॥
