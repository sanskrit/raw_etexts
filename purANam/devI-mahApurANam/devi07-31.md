जनमेजय उवाच  
धराधराधीशमौलावाविरासीत्परं महः ।  
यदुक्तं भवता पूर्वं विस्तरात्तद्वदस्व मे ॥ १ ॥  
को विरज्येत मतिमान् पिबञ्छक्तिकथामृतम् ।  
सुधां तु पिबतां मृत्युः स नैतच्छृण्वतो भवेत् ॥ २ ॥  
व्यास उवाच  
धन्योऽसि कृतकृत्योऽसि शिक्षितोऽसि महात्मभिः ।  
भाग्यवानसि यद्देव्यां निर्व्याजा भक्तिरस्ति ते ॥ ३ ॥  
शृणु राजन्पुरा वृत्तं सतीदेहेऽग्निभर्जिते ।  
भ्रान्तः शिवस्तु बभ्राम क्वचिद्देशे स्थिरोऽभवत् ॥ ४ ॥  
प्रपञ्चभानरहितः समाधिगतमानसः ।  
ध्यायन्देवीस्वरूपं तु कालं निन्ये स आत्मवान् ॥ ५ ॥  
सौभाग्यरहितं जातं त्रैलोक्यं सचराचरम् ।  
शक्तिहीनं जगत्सर्वं साब्धिद्वीपं सपर्वतम् ॥ ६ ॥  
आनन्दः शुष्कतां यातः सर्वेषां हृदयान्तरे ।  
उदासीनाः सर्वलोकाश्चिन्ताजर्जरचेतसः ॥ ७ ॥  
सदा दुःखोदधौ मग्ना रोगग्रस्तास्तदाभवन् ।  
ग्रहाणां देवतानां च वैपरीत्येन वर्तनम् ॥ ८ ॥  
अधिभूताधिदैवानां सत्यभावान्नृपाभवन् ।  
अथाऽस्मिन्नेव काले तु तारकाख्यो महसुरः ॥ ९ ॥  
ब्रह्मदत्तवरो दैत्योऽभवत्त्रैलोक्यनायकः ।  
शिवौरसस्तु यः पुत्रः स ते हन्ता भविष्यति ॥ १० ॥  
इति कल्पितमृत्युः स देवदेवैर्महासुरः ।  
शिवौरससुताभावाज्जगर्ज च ननन्द च ॥ ११ ॥  
तेन चोपद्रुताः सर्वे स्वस्थानात्प्रच्युताः सुराः ।  
शिवौरससुताभावाच्चिन्तामापुर्दुरत्ययाम् ॥ १२ ॥  
नाङ्गना शङ्करस्यास्ति कथं तत्सुतसम्भवः ।  
अस्माकं भाग्यहीनानां कथं कार्यं भविष्यति ॥ १३ ॥  
इति चिन्तातुराः सर्वे जग्मुर्वैकुण्ठमण्डले ।  
शशंसुर्हरिमेकान्ते स चोपायं जगाद ह ॥ १४ ॥  
कुतश्चिन्तातुराः सर्वे कामकल्पद्रुमा शिवा ।  
जागर्ति भूवनेशानी मणिद्वीपाधिवासिनी ॥ १५ ॥  
अस्माकमनया देव तदुपेक्षास्ति नान्यथा ।  
शिक्षैवेयं जगन्मात्रा कृतास्मच्छिक्षणाय च ॥ १६ ॥  
लालने ताडने मातुर्नाकारुण्यं यथार्भके ।  
तद्वदेव जगन्मातुर्नियन्त्र्या गुणदोषयोः ॥ १७ ॥  
अपराधो भवत्येव तनयस्य पदे पदे ।  
कोऽपरः सहते लोके केवलं मातरं विना ॥ १८ ॥  
तस्माद्यूयं पराम्बां तां शरणं यात मा चिरम् ।  
निर्व्याजया चित्तवृत्त्या सा वः कार्यं विधास्यति ॥ १९ ॥  
इत्यादिश्य सुरान्सर्वान्महाविष्णुः स्वजायया ।  
संयुतो निर्जगामाशु देवैः सह सुराधिपः ॥ २० ॥  
आजगाम महाशैलं हिमवन्तं नगाधिपम् ।  
अभवंश्च सुराः सर्वे पुरश्चरणकर्मिणः ॥ २१ ॥  
अम्बायज्ञविधानज्ञा अम्बायज्ञं च चक्रिरे ।  
तृतीयादिव्रतान्याशु चक्रुः सर्वे सुरा नृप ॥ २२ ॥  
केचित्समाधिनिष्णाताः केचिन्नामपरायणाः ।  
केचित्सूक्तपराः केचिन्नामपारायणोत्सुकाः ॥ २३ ॥  
मन्त्रपारायणपराः केचित्कृच्छ्रादिकारिणः ।  
अन्तर्यागपराः केचित्केचिन्न्यासपरायणाः ॥ २४ ॥  
हृल्लेखया पराशक्तेः पूजां चक्रुरतन्द्रिताः ।  
इत्येवं बहुवर्षाणि कालोऽगाज्जनमेजय ॥ २५ ॥  
अकस्माच्चैत्रमासीयनवम्यां च भृगोर्दिने ।  
प्रादुर्बभूव पुरतस्तन्महः श्रुतिबोधितम् ॥ २६ ॥  
चतुर्दिक्षु चतुर्वेदैर्मूर्तिमद्‌भिरभिष्टुतम् ।  
कोटिसूर्यप्रतीकाशं चन्द्रकोटिसुशीतलम् ॥ २७ ॥  
विद्युत्कोटिसमानाभमरुणं तत्परं महः ।  
नैव चोर्ध्वं न तिर्यक्च न मध्ये परिजग्रभत् ॥ २८ ॥  
आद्यन्तरहितं तत्तु न हस्ताद्यङ्गसंयुतम् ।  
न च स्त्रीरूपमथवा न पुंरूपमथोभयम् ॥ २९ ॥  
दीप्त्या पिधानं नेत्राणां तेषामासीन्महीपते ।  
पुनश्च धैर्यमालम्ब्य यावत्ते ददृशुः सुराः ॥ ३० ॥  
तावत्तदेव स्त्रीरूपेणाभाद्दिव्यं मनोहरम् ।  
अतीव रमणीयाङ्गीं कुमारीं नवयौवनाम् ॥ ३१ ॥  
उद्यत्पीनकुचद्वन्द्वनिन्दिताम्भोजकुड्मलाम् ।  
रणत्किङ्‌किणिकाजालसिञ्जन्मञ्जीरमेखलाम् ॥ ३२ ॥  
कनकाङ्गदकेयूरग्रैवेयकविभूषिताम् ।  
अनर्घ्यमणिसम्भिन्नगलबन्धविराजिताम् ॥ ३३ ॥  
तनुकेतकसंराजन्नीलभ्रमरकुन्तलाम् ।  
नितम्बबिम्बसुभगां रोमराजिविराजिताम् ॥ ३४ ॥  
कर्पूरशकलोन्मिश्रताम्बूलपूरिताननाम् ।  
कनत्कनकताटङ्कविटङ्कवदनाम्बुजाम् ॥ ३५ ॥  
अष्टमीचन्द्रबिम्बाभललाटामायतभ्रुवम् ।  
रक्तारविन्दनयनामुन्नसां मधुराधराम् ॥ ३६ ॥  
कुन्दकुड्मलदन्ताग्रां मुक्ताहारविराजिताम् ।  
रत्नसम्भिन्नमुकुटां चन्द्ररेखावतंसिनीम् ॥ ३७ ॥  
मल्लिकामालतीमालाकेशपाशविराजिताम् ।  
काश्मीरबिन्दुनिटिलां नेत्रत्रयविलासिनीम् ॥ ३८ ॥  
पाशाङ्कुशवराभीतिचतुर्बाहुं त्रिलोचनाम् ।  
रक्तवस्त्रपरीधानां दाडिमीकुसुमप्रभाम् ॥ ३९ ॥
सर्वशृङ्गारवेषाढ्यां सर्वदेवनमस्कृताम् ।  
सर्वाशापूरिकां सर्वमातरं सर्वमोहिनीम् ॥ ४० ॥  
प्रसादसुमुखीमम्बां मन्दस्मितमुखाम्बुजाम् ।  
अव्याजकरुणामूर्तिं ददृशुः पुरतः सुराः ॥ ४१ ॥  
दृष्ट्वा तां करुणामुर्तिं प्रणेमुः सकलाः सुराः ।  
वक्तुं नाशक्नुवन् किञ्चिद्वाष्पसंरुद्धनिःस्वनाः ॥ ४२ ॥  
कथञ्चित्स्थैर्यमालम्ब्य भक्त्या चानतकन्धराः ।  
प्रेमाश्रुपूर्णनयनास्तुष्टुवुर्जगदम्बिकाम् ॥ ४३ ॥  
देवा ऊचुः  
नमो देव्यै महादेव्यै शिवायै सततं नमः ।  
नमः प्रकृत्यै भद्रायै नियताः प्रणताः स्म ताम् ॥ ४४ ॥  
तामग्निवर्णां तपसा ज्वलन्तीं  
     वैरोचनीं कर्मफलेषु जुष्टाम् ।  
दुर्गां देवीं शरणमहं प्रपद्ये  
     सुतरसि तरसे नमः ॥ ४५ ॥  
देवीं वाचमजनयन्त देवा-  
     स्तां विश्वरूपाः पशवो वदन्ति ।  
सा नो मन्द्रेषमूर्जं दुहाना  
     धेनुर्वागस्मानुपसुष्टुतैतु ॥ ४६ ॥  
कालरात्रिं ब्रह्मस्तुतां वैष्णवीं स्कन्दमातरम् ।  
सरस्वतीमदितिं दक्षदुहितरं नमामः पावनां शिवाम् ॥ ४७ ॥  
महालक्ष्म्यै च विद्महे सर्वशक्त्यै च धीमहि ।  
तन्नो देवी प्रचोदयात् ॥ ४८ ॥  
नमो विराट्स्वरूपिण्यै नमः सूत्रात्ममूर्तये ।  
नमोऽव्याकृतरूपिण्यै नमः श्रीब्रह्ममूर्तये ॥ ४९ ॥  
यदज्ञानाज्जगद्‌भाति रज्जुसर्पस्रगादिवत् ।  
यज्ज्ञानाल्लयमाप्नोति नुमस्तां भुवनेश्वरीम् ॥ ५० ॥  
नुमस्तत्पदलक्ष्यार्थां चिदेकरसरूपिणीम् ।  
अखण्डानन्दरूपां तां वेदतात्पर्यभूमिकाम् ॥ ५१ ॥  
पञ्चकोशातिरिक्तां तामवस्थात्रयसाक्षिणीम् ।  
नुमस्त्वंपदलक्ष्यार्थां प्रत्यगात्मस्वरूपिणीम् ॥ ५२ ॥  
नमः प्रणवरूपायै नमो ह्रीङ्कारमूर्तये ।  
नानामन्त्रात्मिकायै ते करुणायै नमो नमः ॥ ५३ ॥  
इति स्तुता तदा देवैर्मणिद्वीपाधिवासिनी ।  
प्राह वाचा मधुरया मत्तकोकिलनिःस्वना ॥ ५४ ॥  
श्रीदेव्युवाच  
वदन्तु विबुधाः कार्यं यदर्थमिह सङ्गताः ।  
वरदाहं सदा भक्तकामकल्पद्रुमास्मि च ॥ ५५ ॥  
तिष्ठन्त्यां मयि का चिन्ता युष्माकं भक्तिशालिनाम् ।  
समुद्धरामि मद्‌भक्तान्दुःखसंसारसागरात् ॥ ५६ ॥  
इति प्रतिज्ञां मे सत्यां जानीथ विबुधोत्तमाः ।  
इति प्रेमाकुलां वाणीं श्रुत्वा सन्तुष्टमानसाः ॥ ५७ ॥  
निर्भया निर्जरा राजन्नूचुर्दुःखं स्वकीयकम् ।  
देवा ऊचुः  
नाज्ञातं किञ्चिदप्यत्र भवत्यास्ति जगत्त्रये ॥ ५८ ॥  
सर्वज्ञया सर्वसाक्षिरूपिण्या परमेश्वरि ।  
तारकेणासुरेन्द्रेण पीडिताः स्मो दिवानिशम् ॥ ५९ ॥  
शिवाङ्गजाद्वधस्तस्य निर्मितो ब्रह्मणा शिवे ।  
शिवाङ्गना तु नैवास्ति जानासि त्वं महेश्वरि ॥ ६० ॥  
सर्वज्ञपुरतः किं वा वक्तव्यं पामरैर्जनैः ।  
एतदुद्देशतः प्रोक्तमपरं तर्कयाम्बिके ॥ ६१ ॥  
सर्वदा चरणाम्भोजे भक्तिः स्यात्तव निश्चला ।  
प्रार्थनीयमिदं मुख्यमपरं देहहेतवे ॥ ६२ ॥  
इति तेषां वचः श्रुत्वा प्रोवाच परमेश्वरी ।  
मम शक्तिस्तु या गौरी भविष्यति हिमालये ॥ ६३ ॥  
शिवाय सा प्रदेया स्यात्सा वः कार्यं विधास्यति ।  
भक्तिर्यच्चरणाम्भोजे भूयाद्युष्माकमादरात् ॥ ६४ ॥  
हिमालयो हि मनसा मामुपास्तेऽतिभक्तितः ।  
ततस्तस्य गृहे जन्म मम प्रियकरं मतम् ॥ ६५ ॥  
व्यास उवाच  
हिमालयोऽपि तच्छ्रुत्वात्यनुग्रहकरं वचः ।  
बाष्पैः संरुद्धकण्ठाक्षो महाराज्ञीं वचोऽब्रवीत् ॥ ६६ ॥  
महत्तरं तं कुरुषे यस्यानुग्रहमिच्छसि ।  
नोचेत्क्वाहं जडः स्थाणुः क्व त्वं सच्चित्स्वरूपिणी ॥ ६७ ॥  
असम्भाव्यं जन्मशतैस्त्वत्पितृत्वं ममानघे ।  
अश्वमेधादिपुण्यैर्वा पुण्यैर्वा तत्समाधिजैः ॥ ६८ ॥  
अद्य प्रपञ्चे कीर्तिः स्याज्जगन्माता सुताभवत् ।  
अहो हिमालयस्यास्य धन्योऽसौ भाग्यवानिति ॥ ६९ ॥  
यस्यास्तु जठरे सन्ति ब्रह्माण्डानां च कोटयः ।  
सैव यस्य सुता जाता को वा स्यात्तत्समो भुवि ॥ ७० ॥  
न जानेऽस्मत्पितॄणां किं स्थानं स्यान्निर्मितं परम् ।  
एतादृशानां वासाय येषां वंशेऽस्ति मादृशः ॥ ७१ ॥  
इदं यथा च दत्तं मे कृपया प्रेमपूर्णया ।  
सर्ववेदान्तसिद्धं च त्वद्‌रूपं ब्रूहि मे तथा ॥ ७२ ॥  
योगं च भक्तिसहितं ज्ञानं च श्रुतिसम्मतम् ।  
वदस्व परमेशानि त्वमेवाहं यतो भवेः ॥ ७३ ॥  
व्यास उवाच  
इति तस्य वचः श्रुत्वा प्रसन्नमुखपङ्कजा ।  
वक्तुमारभताम्बा सा रहस्यं श्रुतिगूहितम् ॥ ७४ ॥  
इति श्रीदेवीभागवते महापुराणेऽष्टादशसाहस्र्यां सप्तमस्कन्धे हिमालयगृहे  
पार्वतीजन्मविषये देवान् प्रति देवीकथनवर्णनं नामैकत्रिंशोऽध्यायः ॥ ३१ ॥
