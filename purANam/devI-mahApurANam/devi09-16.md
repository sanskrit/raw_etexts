श्रीनारायण उवाच  
लक्ष्मीं तौ च समाराध्य चोग्रेण तपसा मुने ।  
वरमिष्टं च प्रत्येकं सम्प्रापतुरभीप्सितम् ॥ १ ॥  
महालक्ष्मीवरेणैव तौ पृथ्वीशौ बभूवतुः ।  
पुण्यवन्तौ पुत्रवन्तौ धर्मध्वजकुशध्वजौ ॥ २ ॥  
कुशध्वजस्य पत्नी च देवी मालावती सती ।  
सा सुषाव च कालेन कमलांशां सुतां सतीम् ॥ ३ ॥  
सा च भूयिष्ठकालेन ज्ञानयुक्ता बभूव ह ।  
कृत्वा वेदध्वनिं स्पष्टमुत्तस्थौ सूतिकागृहात् ॥ ४ ॥  
वेदध्वनिं सा चकार जातमात्रेण कन्यका ।  
तस्मात्तां च वेदवतीं प्रवदन्ति मनीषिणः ॥ ५ ॥  
जातमात्रेण सुस्नाता जगाम तपसे वनम् ।  
सर्वैर्निषिद्धा यत्नेन नारायणपरायणा ॥ ६ ॥  
एकमन्वन्तरं चैव पुष्करे च तपस्विनी ।  
अत्युग्रां च तपस्यां च लीलया हि चकार सा ॥ ७ ॥  
तथापि पुष्टा न क्लिष्टा नवयौवनसंयुता ।  
सुश्राव सा च सहसा सुवाचमशरीरिणीम् ॥ ८ ॥  
जन्मान्तरे च ते भर्ता भविष्यति हरिः स्वयम् ।  
ब्रह्मादिभिर्दुराराध्यं पतिं लप्स्यसि सुन्दरि ॥ ९ ॥  
इति श्रुत्वा च सा हृष्टा चकार ह पुनस्तपः ।  
अतीव निर्जनस्थाने पर्वते गन्धमादने ॥ १० ॥  
तत्रैव सुचिरं तप्त्वा विश्वस्य समुवास सा ।  
ददर्श पुरतस्तत्र रावणं दुर्निवारणम् ॥ ११ ॥  
दृष्ट्वा सातिथिभक्त्या च पाद्यं तस्मै ददौ किल ।  
सुस्वादुभूतं च फलं जलं चापि सुशीतलम् ॥ १२ ॥  
तच्च भुक्त्वा स पापिष्ठश्चोवास तत्समीपतः ।  
चकार प्रश्नमिति तां का त्वं कल्याणि वर्तसे ॥ १३ ॥  
तां दृष्ट्वा स वरारोहां पीनश्रोणिपयोधराम् ।  
शरत्पद्मोत्सवास्यां च सस्मितां सुदतीं सतीम् ॥ १४ ॥  
मूर्च्छामवाप कृपणः कामबाणप्रपीडितः ।  
स करेण समाकृष्य शृङ्‌गारं कर्तुमुद्यतः ॥ १५ ॥  
सती चुकोप दृष्ट्वा तं स्तम्भितं च चकार ह ।  
स जडो हस्तपादैश्च किञ्चिद्वक्तुं न च क्षमः ॥ १६ ॥  
तुष्टाव मनसा देवीं प्रययौ पद्मलोचनाम् ।  
सा तुष्टा तस्य स्तवनं सुकृतं च चकार ह ॥ १७ ॥  
सा शशाप मदर्थे त्वं विनङ्क्ष्यसि सबान्धवः ।  
स्पृष्टाहं च त्वया कामाद्‌ बलं चाप्यवलोकय ॥ १८ ॥  
इत्युक्त्वा सा च योगेन देहत्यागं चकार ह ।  
गङ्‌गायां तां च सन्न्यस्य स्वगृहं रावणो ययौ ॥ १९ ॥  
अहो किमद्भुतं दृष्टं किं कृतं वानयाधुना ।  
इति सञ्चिन्त्य सञ्चिन्त्य विललाप पुनः पुनः ॥ २० ॥  
सा च कालान्तरे साध्वी बभूव जनकात्मजा ।  
सीतादेवीति विख्याता यदर्थे रावणो हतः ॥ २१ ॥  
महातपस्विनी सा च तपसा पूर्वजन्मतः ।  
लेभे रामं च भर्तारं परिपूर्णतमं हरिम् ॥ २२ ॥  
सम्प्राप तपसाऽऽराध्य दुराराध्यं जगत्पतिम् ।  
सा रमा सुचिरं रेमे रामेण सह सुन्दरी ॥ २३ ॥  
जातिस्मरा न स्मरति तपसश्च क्लमं पुरा ।  
सुखेन तज्जहौ सर्वं दुःखं चापि सुखं फले ॥ २४ ॥  
नानाप्रकारविभवं चकार सुचिरं सती ।  
सम्प्राप्य सुकुमारं तमतीव नवयौवना ॥ २५ ॥  
गुणिनं रसिकं शान्तं कान्तं देवमनुत्तमम् ।  
स्त्रीणां मनोज्ञं रुचिरं तथा लेभे यथेप्सितम् ॥ २६ ॥  
पितुः सत्यपालनार्थं सत्यसन्धो रघूद्वहः ।  
जगाम काननं पश्चात्कालेन च बलीयसा ॥ २७ ॥  
तस्थौ समुद्रनिकटे सीतया लक्ष्मणेन च ।  
ददर्श तत्र वह्निं च विप्ररूपधरं हरिः ॥ २८ ॥  
रामं च दुःखितं दृष्ट्वा स च दुःखी बभूव ह ।  
उवाच किञ्चित्सत्येष्टं सत्यं सत्यपरायणः ॥ २९ ॥  
द्विज उवाच  
भगवच्छ्रूयतां राम कालोऽयं यदुपस्थितः ।  
सीताहरणकालोऽयं तवैव समुपस्थितः ॥ ३० ॥  
दैवं च दुर्निवार्यं च न च दैवात्परो बली ।  
जगत्प्रसूं मयि न्यस्य छायां रक्षान्तिकेऽधुना ॥ ३१ ॥  
दास्यामि सीतां तुभ्यं च परीक्षासमये पुनः ।  
देवैः प्रस्थापितोऽहं च न च विप्रो हुताशनः ॥ ३२ ॥
रामस्तद्वचनं श्रुत्वा न प्रकाश्य च लक्ष्मणम् ।  
स्वीकारं वचसश्चक्रे हृदयेन विदूयता ॥ ३३ ॥  
वह्निर्योगेन सीताया मायासीतां चकार ह ।  
तत्तुल्यगुणसर्वाङ्‌गां ददौ रामाय नारद ॥ ३४ ॥  
सीतां गृहीत्वा स ययौ गोप्यं वक्तुं निषिध्य च ।  
लक्ष्मणो नैव बुबुधे गोप्यमन्यस्य का कथा ॥ ३५ ॥  
एतस्मिन्नन्तरे रामो ददर्श कानकं मृगम् ।  
सीता तं प्रेरयामास तदर्थे यत्नपूर्वकम् ॥ ३६ ॥  
सन्न्यस्य लक्ष्मणं रामो जानक्या रक्षणे वने ।  
स्वयं जगाम तूर्णं तं विव्याध सायकेन च ॥ ३७ ॥  
लक्ष्मणेति च शब्दं स कृत्वा च मायया मृगः ।  
प्राणांस्तत्याज सहसा पुरो दृष्ट्वा हरिं स्मरन् ॥ ३८ ॥  
मृगदेहं परित्यज्य दिव्यरूपं विधाय च ।  
रत्ननिर्माणयानेन वैकुण्ठं स जगाम ह ॥ ३९ ॥  
वैकुण्ठलोकद्वार्यासीत्किङ्‌करो द्वारपालयोः ।  
पुनर्जगाम तद्द्वारमादेशाद्‌ द्वारपालयोः ॥ ४० ॥  
अथ शब्दं च सा श्रुत्वा लक्ष्मणेति च विक्लवम् ।  
तं हि सा प्रेरयामास लक्ष्मणं रामसन्निधौ ॥ ४१ ॥  
गते च लक्ष्मणे रामं रावणो दुर्निवारणः ।  
सीतां गृहीत्वा प्रययौ लङ्‌कामेव स्वलीलया ॥ ४२ ॥  
विषसाद च रामश्च वने दृष्ट्वा च लक्ष्मणम् ।  
तूर्णं च स्वाश्रमं गत्वा सीतां नैव ददर्श सः ॥ ४३ ॥  
मूर्च्छां सम्प्राप सुचिरं विललाप भृशं पुनः ।  
पुनः पुनश्च बभ्राम तदन्वेषणपूर्वकम् ॥ ४४ ॥  
कालेन प्राप्य तद्वार्तां गोदावरीनदीतटे ।  
सहायान्वानरात्कृत्वा बबन्ध सागरं हरिः ॥ ४५ ॥  
लङ्‌कां गत्वा रघुश्रेष्ठो जघान सायकेन च ।  
कालेन प्राप्य तं हत्वा रावणं बान्धवैः सह ॥ ४६ ॥  
तां च वह्निपरीक्षां च कारयामास सत्वरम् ।  
हुताशस्तत्र काले तु वास्तवीं जानकीं ददौ ॥ ४७ ॥  
उवाच छाया वह्निं च रामं च विनयान्विता ।  
करिष्यामीति किमहं तदुपायं वदस्व मे ॥ ४८ ॥  
श्रीरामाग्नी ऊचतुः  
त्वं गच्छ तपसे देवि पुष्करं च सुपुण्यदम् ।  
कृत्वा तपस्या तत्रैव स्वर्गलक्ष्मीर्भविष्यसि ॥ ४९ ॥  
सा च तद्वचनं श्रुत्वा प्रतप्य पुष्करे तपः ।  
दिव्यं त्रिलक्षवर्षं च स्वर्गलक्ष्मीर्बभूव ह ॥ ५० ॥  
सा च कालेन तपसा यज्ञकुण्डसमुद्भवा ।  
कामिनी पाण्डवानां च द्रौपदी द्रुपदात्मजा ॥ ५१ ॥  
कृते युगे वेदवती कुशध्वजसुता शुभा ।  
त्रेतायां रामपत्नी च सीतेति जनकात्मजा ॥ ५२ ॥  
तच्छाया द्रौपदी देवी द्वापरे द्रुपदात्मजा ।  
त्रिहायणी च सा प्रोक्ता विद्यमाना युगत्रये ॥ ५३ ॥  
नारद उवाच  
प्रियाः पञ्च कथं तस्या बभूवुर्मुनिपुङ्‌गव ।  
इति मच्चित्तसन्देहं भञ्ज सन्देहभञ्जन ॥ ५४ ॥  
श्रीनारायण उवाच  
लङ्‌कायां वास्तवी सीता रामं सम्प्राप नारद ।  
रूपयौवनसम्पन्ना छाया च बहुचिन्तया ॥ ५५ ॥  
रामाग्न्योराज्ञया तप्तुमुपास्ते शङ्‌करं परम् ।  
कामातुरा पतिव्यग्रा प्रार्थयन्ती पुनः पुनः ॥ ५६ ॥  
पतिं देहि पतिं देहि पतिं देहि त्रिलोचन ।  
पतिं देहि पतिं देहि पञ्चवारं चकार सा ॥ ५७ ॥  
शिवस्तत्प्रार्थनां श्रुत्वा प्रहस्य रसिकेश्वरः ।  
प्रिये तव प्रियाः पञ्च भविष्यन्ति वरं ददौ ॥ ५८ ॥  
तेन सा पाण्डवानां च बभूव कामिनी प्रिया ।  
इति ते कथितं सर्वं प्रस्तावं वास्तवं शृणु ॥ ५९ ॥  
अथ सम्प्राप्य लङ्‌कायां सीतां रामो मनोहराम् ।  
विभीषणाय तां लङ्‌कां दत्त्वायोध्यां ययौ पुनः ॥ ६० ॥  
एकादशसहस्राब्दं कृत्वा राज्यं च भारते ।  
जगाम सर्वैर्लोकैश्च सार्धं वैकुण्ठमेव च ॥ ६१ ॥  
कमलांशा वेदवती कमलायां विवेश सा ।  
कथितं पुण्यमाख्यानं पुण्यदं पापनाशनम् ॥ ६२ ॥  
सततं मूर्तिमन्तश्च वेदाश्चत्वार एव च ।  
सन्ति यस्याश्च जिह्वाग्रे सा च वेदवती श्रुता ॥ ६३ ॥  
धर्मध्वजसुताख्यानं निबोध कथयामि ते ॥ ६४ ॥  
इति श्रीमद्देवीभागवते महापुराणेऽष्टादशसाहस्र्यां  
संहितायां नवमस्कन्धे महालक्षम्या वेदवतीरूपेण  
राजगृहे जन्मवर्णनं नाम षोडशोऽध्यायः ॥ १६ ॥
