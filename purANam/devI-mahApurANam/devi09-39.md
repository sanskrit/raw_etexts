नारद उवाच  
श्रीमूलप्रकृतेर्देव्या गायत्र्यास्तु निराकृतेः ।  
सावित्रीयमसंवादे श्रुतं वै निर्मलं यशः ॥ १ ॥  
तद्‌गुणोत्कीर्तनं सत्यं मङ्‌गलानां च मङ्‌गलम् ।  
अधुना श्रोतुमिच्छामि लक्ष्म्युपाख्यानमीश्वर ॥ २ ॥  
केनादौ पूजिता सापि किम्भूता केन वा पुरा ।  
तद्‌गुणोत्कीर्तनं मह्यं वद वेदविदांवर ॥ ३ ॥  
श्रीनारायण उवाच  
सृष्टेरादौ पुरा ब्रह्मन् कृष्णस्य परमात्मनः ।  
देवी वामांससम्भूता बभूव रासमण्डले ॥ ४ ॥  
अतीव सुन्दरी श्यामा न्यग्रोधपरिमण्डिता ।  
यथा द्वादशवर्षीया शश्वत्सुस्थिरयौवना ॥ ५ ॥  
श्वेतचम्पकवर्णाभा सुखदृश्या मनोहरा ।  
शरत्पार्वणकोटीन्दुप्रभाप्रच्छादनानना ॥ ६ ॥  
शरन्मध्याह्नपद्मानां शोभामोचनलोचना ।  
सा देवी द्विविधा भूता सह सर्वेश्वरेच्छया ॥ ७ ॥  
स्वीयरूपेण वर्णेन तेजसा वयसा त्विषा ।  
यशसा वाससा कृत्या भूषणेन गुणेन च ॥ ८ ॥  
स्मितेन वीक्षणेनैव प्रेम्णा वानुनयेन च ।  
तद्वामांसान्महालक्ष्मीर्दक्षिणासाञ्च्च राधिका ॥ ९ ॥  
राधाऽऽदौ वरयामास द्विभुजञ्च परात्परम् ।  
महालक्ष्मीश्च तत्पश्चाच्चकमे कमनीयकम् ॥ १० ॥  
कृष्णस्तद्‌गौरवेणैव द्विधारूपो बभूव ह ।  
दक्षिणांसश्च द्विभुजो वामांसश्च चतुर्भुजः ॥ ११ ॥  
चतुर्भुजाय द्विभुजो महालक्ष्मीं ददौ पुरा ।  
लक्ष्यते दृश्यते विश्वं स्निग्धदृष्ट्या ययानिशम् ॥ १२ ॥  
देवीभूता च महती महालक्ष्मीश्च सा स्मृता ।  
राधाकान्तश्च द्विभुजो लक्ष्मीकान्तश्चतुर्भुजः ॥ १३ ॥  
शुद्धसत्त्वस्वरूपा च गोपैर्गोपीभिरावृता ।  
चतुर्भुजश्च वैकुण्ठं प्रययौ पद्मया सह ॥ १४ ॥  
सर्वांशेन समौ तौ द्वौ कृष्णनारायणौ परौ ।  
महालक्ष्मीश्च योगेन नानारूपा बभूव सा ॥ १५ ॥  
वैकुण्ठे च महालक्ष्मीः परिपूर्णतमा रमा ।  
शुद्धसत्त्वस्वरूपा च सर्वसौभाग्यसंयुता ॥ १६ ॥
प्रेम्णा सा च प्रधाना च सर्वासु रमणीषु च ।  
स्वर्गेषु स्वर्गलक्ष्मीश्च शक्रसम्पत्स्वरूपिणी ॥ १७ ॥  
पाताले नागलक्ष्मीश्च राजलक्ष्मीश्च राजसु ।  
गृहलक्ष्मीर्गृहेष्वेव गृहिणां च कलांशतः ॥ १८ ॥  
सम्पत्स्वरूपा गृहिणां सर्वमङ्‌गलमङ्‌गला ।  
गवां प्रसूतिः सुरभिर्दक्षिणा यज्ञकामिनी ॥ १९ ॥  
क्षीरोदसिन्धुकन्या सा श्रीरूपा पद्मिनीषु च ।  
शोभास्वरूपा चन्द्रे च सूर्यमण्डलमण्डिता ॥ २० ॥  
विभूषणेषु रत्नेषु फलेषु च जलेषु च ।  
नृपेषु नृपपत्नीषु दिव्यस्त्रीषु गृहेषु च ॥ २१ ॥  
सर्वसस्येषु वस्त्रेषु स्थानेषु संस्कृतेषु च ।  
प्रतिमासु च देवानां मङ्‌गलेषु घटेषु च ॥ २२ ॥  
माणिक्येषु च मुक्तासु माल्येषु च मनोहरा ।  
मणीन्द्रेषु च हीरेषु क्षीरेषु चन्दनेषु च ॥ २३ ॥  
वृक्षशाखासु रम्यासु नवमेघेषु वस्तुषु ।  
वैकुण्ठे पूजिता साऽऽदौ देवी नारायणेन च ॥ २४ ॥  
द्वितीये ब्रह्मणा भक्त्या तृतीये शङ्‌करेण च ।  
विष्णुना पूजिता सा च क्षीरोदे भारते मुने ॥ २५ ॥  
स्वायम्भुवेन मनुना मानवेन्द्रेश्च सर्वतः ।  
ऋषीन्द्रैश्च मुनीन्द्रैश्च सद्‌भिश्च गृहिभिर्भवे ॥ २६ ॥  
गन्धर्वैश्चैव नागाद्यैः पातालेषु च पूजिता ।  
शुक्लाष्टम्यां भाद्रपदे कृता पूजा च ब्रह्मणा ॥ २७ ॥  
भक्त्या च पक्षपर्यन्तं त्रिषु लोकेषु नारद ।  
चैत्रे पौषे च भाद्रे च पुण्ये मङ्‌गलवासरे ॥ २८ ॥  
विष्णुना पूजिता सा च त्रिषु लोकेषु भक्तितः ।  
वर्षान्ते पौषसङ्‌क्रान्त्यां माध्यामावाह्य मङ्‌गले ॥ २९ ॥  
मनुस्तां पूजयामास सा भूता भुवनत्रये ।  
पूजिता सा महेन्द्रेण मङ्‌गलेनैव मङ्‌गला ॥ ३० ॥  
केदारेणैव नीलेन सुबलेन नलेन च ।  
ध्रुवेणोत्तानपादेन शक्रेण बलिना तथा ॥ ३१ ॥  
कश्यपेन च दक्षेण कर्दमेन विवस्वता ।  
प्रियव्रतेन चन्द्रेण कुबेरेणैव वायुना ॥ ३२ ॥  
यमेन वह्निना चैव वरुणेनैव पूजिता ।  
एवं सर्वत्र सर्वेषु पूजिता वन्दिता सदा ।  
सर्वेश्वर्याधिदेवी सा सर्वसम्पत्स्वरूपिणी ॥ ३३ ॥  
इति श्रीमद्देवीभागवते महापुराणेऽष्टादशसाहस्र्यां  
संहितायां नवमस्कन्धे लक्ष्म्युपाख्यानवर्णनं  
नामैकोनचत्वारिंशोऽध्यायः ॥ ३९ ॥
