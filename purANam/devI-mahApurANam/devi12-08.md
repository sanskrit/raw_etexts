जनमेजय उवाच  
भगवन्सर्वधर्मज्ञ सर्वशास्त्रवतांवर ।  
द्विजातीनां तु सर्वेषां शक्त्युपास्तिः श्रुतीरिता ॥ १ ॥  
सन्ध्याकालत्रयेऽन्यस्मिन् काले नित्यतया विभो ।  
तां विहाय द्विजाः कस्माद्‌गृह्णीयुश्चान्यदेवताः ॥ २ ॥  
दृश्यन्ते वैष्णवाः केचिद्‌गाणपत्यास्तथापरे ।  
कापालिकाश्चीनमार्गरता वल्कलधारिणः ॥ ३ ॥  
दिगम्बरास्तथा बौद्धाश्चार्वार्का एवमादयः ।  
दृश्यन्ते बहवो लोके वेदश्रद्धाविवर्जिताः ॥ ४ ॥  
किमत्र कारणं ब्रह्मंस्तद्भवान् वक्तुमर्हति ।  
बुद्धिमन्तः पण्डिताश्च नानातर्कविचक्षणाः ॥ ५ ॥  
अपि सन्त्येव वेदेषु श्रद्धया तु विवर्जिताः ।  
न हि कश्चित्स्वकल्याणं बुद्ध्या हातुमिहेच्छति ॥ ६ ॥  
किमत्र कारणं तस्माद्वद वेदविदांवर ।  
मणिद्वीपस्य महिमा वर्णितो भवता पुरा ॥ ७ ॥  
कीदृक् तदस्ति यद्देव्याः परं स्थानं महत्तरम् ।  
तच्चापि वद भक्ताय श्रद्दधानाय मेऽनघ ॥ ८ ॥  
प्रसन्नास्तु वदन्त्येव गुरवो गुह्यमप्युत ।  
सूत उवाच  
इति राज्ञो वचः श्रुत्वा भगवान् बादरायणः ॥ ९ ॥  
निजगाद ततः सर्वं क्रमेणैव मुनीश्वराः ।  
यच्छ्रुत्वा तु द्विजातीनां वेदश्रद्धा विवर्धते ॥ १० ॥  
व्यास उवाच  
सम्यक्पृष्टं त्वया राजन् समये समयोचितम् ।  
वुद्धिमानसि वेदेषु श्रद्धावांश्चैव लक्ष्यसे ॥ ११ ॥  
पूर्वं मदोद्धता दैत्या देवैर्युद्धं तु चक्रिरे ।  
शतवर्षं महाराज महाविस्मयकारकम् ॥ १२ ॥  
नानाशस्त्रप्रहरणं नानामायाविचित्रितम् ।  
जगत्क्षयकरं नूनं तेषां युद्धमभून्नृप ॥ १३ ॥  
पराशक्तिकृपावेशाद्देवैर्दैत्या जिता युधि ।  
भुवं स्वर्गं परित्यज्य गताः पातालवेश्मनि ॥ १४ ॥  
ततः प्रहर्षिता देवाः स्वपराक्रमवर्णनम् ।  
चक्रुः परस्परं मोहात्साभिमानाः समन्ततः ॥ १५ ॥  
जयोऽस्माकं कुतो न स्यादस्माकं महिमा यतः ।  
सर्वोत्तरः कुत्र दैत्याः पामरा निष्पराक्रमाः ॥ १६ ॥  
सृष्टिस्थितिक्षयकरा वयं सर्वे यशस्विनः ।  
अस्मदग्रे पामराणां दैत्यानां चैव का कथा ॥ १७ ॥  
पराशक्तिप्रभावं ते न ज्ञात्वा मोहमागताः ।  
तेषामनुग्रहं कर्तुं तदैव जगदम्बिका ॥ १८ ॥  
प्रादुरासीत्कृपापूर्णा यक्षरूपेण भूमिप ।  
कोटिसूर्यप्रतीकाशं चन्द्रकोटिसुशीतलम् ॥ १९ ॥  
विद्युत्कोटिसमानाभं हस्तपादादिवर्जितम् ।  
अदृष्टपूर्वं तद्‌दृष्ट्‌वा तेजः परमसुन्दरम् ॥ २० ॥  
सविस्मयास्तदा प्रोचुः किमिदं किमिदं त्विति ।  
दैत्यानां चेष्टितं किं वा माया कापि महीयसी ॥ २१ ॥  
केनचिन्निर्मिता वाथ देवानां स्मयकारिणी ।  
सम्भूय ते तदा सर्वे विचारं चक्रुरुत्तमम् ॥ २२ ॥  
यक्षस्य निकटे गत्वा प्रष्टव्यं कस्त्वमित्यपि ।  
बलाबलं ततो ज्ञात्वा कर्तव्या तु प्रतिक्रिया ॥ २३ ॥  
ततो वह्निं समाहूय प्रोवाचेन्द्रः सुराधिपः ।  
गच्छ वह्ने त्वमस्माकं यतोऽसि मुखमुत्तमम् ॥ २४ ॥  
ततो गत्वा तु जानीहि किमिदं यक्षमित्यपि ।  
सहस्राक्षवचः श्रुत्वा स्वपराक्रमगर्भितम् ॥ २५ ॥  
वेगात्स निर्गतो वह्निर्ययौ यक्षस्य सन्निधौ ।  
तदा प्रोवाच यक्षस्तं त्वं कोऽसीति हुताशनम् ॥ २६ ॥  
वीर्यं च त्वयि किं यत्तद्वद सर्वं ममाग्रतः ।  
अग्निरस्मि तथा जातवेदा अस्मीति सोऽब्रवीत् ॥ २७ ॥  
सर्वस्य दहने शक्तिर्मयि विश्वस्य तिष्ठति ।  
तदा यक्षं परं तेजस्तदग्रे निदधौ तृणम् ॥ २८ ॥  
दहैनं यदि ते शक्तिर्विश्वस्य दहनेऽस्ति हि ।  
तदा सर्वबलेनैवाकरोद्यत्नं हुताशनः ॥ २९ ॥  
न शशाक तृणं दग्धुं लज्जितोऽगात्सुरान्प्रति ।  
पृष्टे देवैस्तु वृत्तान्ते सर्वं प्रोवाच हव्यभुक् ॥ ३० ॥  
वृथाभिमानो ह्यस्माकं सर्वेशत्वादिके सुराः ।  
ततस्तु वृत्रहा वायुं समाहूयेदमब्रवीत् ॥ ३१ ॥  
त्वयि प्रोतं जगत्सर्वं त्वच्चेष्टाभिस्तु चेष्टितम् ।  
त्वं प्राणरूपः सर्वेषां सर्वशक्तिविधारकः ॥ ३२ ॥  
त्वमेव गत्वा जानीहि किमिदं यक्षमित्यपि ।  
नान्यः कोऽपि समर्थोऽस्ति ज्ञातुं यक्षं परं महः ॥ ३३ ॥  
सहस्राक्षवचः श्रुत्वा गुणगौरवगुम्फितम् ।  
साभिमानो जगामाशु यत्र यक्षं विराजते ॥ ३४ ॥  
यक्षं दृष्ट्‌वा ततो वायुं प्रोवाच मृदुभाषया ।  
कोऽसि त्वं त्वयि का शक्तिर्वद सर्वं ममाग्रतः ॥ ३५ ॥  
ततो यक्षवचः श्रुत्वा गर्वेण मरुदब्रवीत् ।  
मातरिश्वाहमस्मीति वायुरस्मीति चाब्रवीत् ॥ ३६ ॥  
वीर्यं तु मयि सर्वस्य चालने ग्रहणेऽस्ति हि ।  
मच्चेष्टया जगत्सर्वं सर्वव्यापारवद्भवेत् ॥ ३७ ॥  
इति श्रुत्वा वायुवाणीं निजगाद परं महः ।  
तृणमेतत्तवाग्रे यत्तच्चालय यथेप्सितम् ॥ ३८ ॥  
नोचेद्‌गर्वं विहायैनं लज्जितो गच्छ वासवम् ।  
श्रुत्वा यक्षवचो वायुः सर्वशक्तिसमन्वितः ॥ ३९ ॥  
उद्योगमकरोत्तच्च स्वस्थानान्न चचाल ह ।  
लज्जितोऽगाद्देवपार्श्वे हित्वा गर्वं स चानिलः ॥ ४० ॥  
वृत्तान्तमवदत्सर्वं गर्वनिर्वापकारणम् ।  
नैतञ्ज्ञातुं समर्थाः स्म मिथ्यागर्वाभिमानिनः ॥ ४१ ॥  
अलौकिकं भाति यक्षं तेजः परमदारुणम् ।  
ततः सर्वे सुरगणाः सहस्राक्षं समूचिरे ॥ ४२ ॥  
देवराडसि यस्मात्त्वं यक्षं जानीहि तत्त्वतः ।  
तत इन्द्रो महागर्वात्तद्यक्षं समुपाद्रवत् ॥ ४३ ॥  
प्राद्रवच्च परं तेजो यक्षरूपं परात्परम् ।  
अन्तर्धानं ततः प्राप तद्यक्षं वासवाग्रतः ॥ ४४ ॥  
अतीव लज्जितो जातो वासवो देवराडपि ।  
यक्षसम्भाषणाभावाल्लघुत्वं प्राप चेतसि ॥ ४५ ॥  
अतः परं न गन्तव्यं मया तु सुरसंसदि ।  
किं मया तत्र वक्तव्यं स्वलघुत्वं सुरान्प्रति ॥ ४६ ॥
देहत्यागो वरस्तस्मान्मानो हि महतां धनम् ।  
माने नष्टे जीवितं तु मृतितुल्यं न संशयः ॥ ४७ ॥  
इति निश्चित्य तत्रैव गर्वं हित्वा सुरेश्वरः ।  
चरित्रमीदृशं यस्य तमेव शरणं गतः ॥ ४८ ॥  
तस्मिन्नेव क्षणे जाता व्योमवाणी नभस्तले ।  
मायाबीजं सहस्राक्ष जप तेन सुखी भव ॥ ४९ ॥  
ततो जजाप परमं मायाबीजं परात्परम् ।  
लक्षवर्षं निराहारो ध्यानमीलितलोचनः ॥ ५० ॥  
अकस्माच्चैत्रमासीयनवम्यां मध्यगे रवौ ।  
तदेवाविरभूत्तेजस्तस्मिन्नेव स्थले पुनः ॥ ५१ ॥  
तेजोमण्डलमध्ये तु कुमारीं नवयौवनाम् ।  
भास्वज्जपाप्रसूनाभां बालकोटिरविप्रभाम् ॥ ५२ ॥  
बालशीतांशमुकुटां वस्त्रान्तर्व्यञ्जितस्तनीम् ।  
चतुर्भिर्वरहस्तैस्तु वरपाशाङ्‌कुशाभयान् ॥ ५३ ॥  
दधानां रमणीयाङ्‌गीं कोमलाङ्‌गलतां शिवाम् ।  
भक्तकल्पद्रुमामम्बां नानाभूषणभूषिताम् ॥ ५४ ॥  
त्रिनेत्रां मल्लिकामालाकबरीजूटशोभिताम् ।  
चतुर्दिक्षु चतुर्वेदैर्मूर्तिमद्‌भिरभिष्टुताम् ॥ ५५ ॥  
दन्तच्छटाभिरभितः पद्मरागीकृतक्षमाम् ।  
प्रसन्तस्मेरवदनां कोटिकन्दर्पसुन्दराम् ॥ ५६ ॥  
रक्ताम्बरपरीधानां रक्तचन्दनचर्चिताम् ।  
उमाभिधानां पुरतो देवीं हैमवतीं शिवाम् ॥ ५७ ॥  
निर्व्याजकरुणामूर्तिं सर्वकारणकारणाम् ।  
ददर्श वासवस्तत्र प्रेमगद्‌गदितान्तरः ॥ ५८ ॥  
प्रेमाश्रुपूर्णनयनो रोमाञ्चिततनुस्ततः ।  
दण्डवत्प्रणनामाथ पादयोर्जगदीशितुः ॥ ५९ ॥  
तुष्टाव विविधैः स्तोत्रैर्भक्तिसन्नतकन्धरः ।  
उवाच परमप्रीतः किमिदं यक्षमित्यपि ॥ ६० ॥  
प्रादुर्भूतं च कस्मात्तद्वद सर्वं सुशोभने ।  
इति तस्य वचः श्रुत्वा प्रोवाच करुणार्णवा ॥ ६१ ॥  
रूपं मदीयं ब्रह्मैतत्सर्वकारणकारणम् ।  
मायाधिष्ठानभूतं तु सर्वसाक्षि निरामयम् ॥ ६२ ॥  
सर्वे वेदा यत्पदमामनन्ति  
     तपांसि सर्वाणि च यद्वदन्ति ।  
यदिच्छन्तो ब्रह्मचर्यं चरन्ति  
     तत्ते पदं संग्रहेण ब्रवीमि ॥ ६३ ॥  
ओमित्येकाक्षरं ब्रह्म तदेवाहुश्च ह्रींमयम् ।  
द्वे बीजे मम मन्त्रौ स्तो मुख्यत्वेन सुरोत्तम ॥ ६४ ॥  
भागद्वयवती यस्मात्सृजामि सकलं जगत् ।  
तत्रैकभागः सम्प्रोक्तः सच्चिदानन्दनामकः ॥ ६५ ॥  
मायाप्रकृतिसंज्ञस्तु द्वितीयो भाग ईरितः ।  
सा च माया परा शक्तिः शक्तिमत्यहमीश्वरी ॥ ६६ ॥  
चन्द्रस्य चन्द्रिकेवेयं ममाभिन्नत्वमागता ।  
साम्यावस्थात्मिका चैषा माया मम सुरोत्तम ॥ ६७ ॥  
प्रलये सर्वजगतो मदभिन्नैव तिष्ठति ।  
प्राणिकर्मपरीपाकवशतः पुनरेव हि ॥ ६८ ॥  
रूपं तदेवमव्यक्तं व्यक्तीभावमुपैति च ।  
अन्तर्मुखा तु यावस्था सा मायेत्यभिधीयते ॥ ६९ ॥  
बहिर्मुखा तु या माया तमःशब्देन सोच्यते ।  
बहिर्मुखात्तमोरूपाज्जायते सत्त्वसम्भवः ॥ ७० ॥  
रजोगुणस्तदैव स्यात्सर्गादौ सुरसत्तम ।  
गुणत्रयात्मकाः प्रोक्ता ब्रह्मविष्णुमहेश्वराः ॥ ७१ ॥  
रजोगुणाधिको ब्रह्मा विष्णुः सत्त्वाधिको भवेत् ।  
तमोगुणाधिको रुद्रः सर्वकारणरूपधृक् ॥ ७२ ॥  
स्थूलदेहो भवेद्‌ब्रह्मा लिङ्‌गदेहो हरिः स्मृतः ।  
रुद्रस्तु कारणो देहस्तुरीया त्वहमेव हि ॥ ७३ ॥  
साम्यावस्था तु या प्रोक्ता सर्वान्तर्यामिरूपिणी ।  
अत ऊर्ध्वं परं ब्रह्म मद्‌रूपं रूपवर्जितम् ॥ ७४ ॥  
निर्गुणं सगुणं चेति द्विधा मद्‌रूपमुच्यते ।  
निर्गुणं मायया हीनं सगुणं मायया युतम् ॥ ७५ ॥  
साहं सर्वं जगत्सृष्ट्वा तदन्तः सम्प्रविश्य च ।  
प्रेरयाम्यनिशं जीवं यथाकर्म यथाश्रुतम् ॥ ७६ ॥  
सृष्टिस्थितितिरोधाने प्रेरयाम्यहमेव हि ।  
ब्रह्माणं च तथा विष्णुं रुद्रं वै कारणात्मकम् ॥ ७७ ॥  
मद्भयाद्वाति पवनो भीत्या सूर्यश्च गच्छति ।  
इन्द्राग्निमृत्यवस्तद्वत्साहं सर्वोत्तमा स्मृता ॥ ७८ ॥  
मत्प्रसादाद्भवद्‌भिस्तु जयो लब्धोऽस्ति सर्वथा ।  
युष्मानहं नर्तयामि काष्ठपुत्तलिकोपमान् ॥ ७९ ॥  
कदाचिद्देवविजयं दैत्यानां विजयं क्वचित् ।  
स्वतन्त्रा स्वेच्छया सर्वं कुर्वे कर्मानुरोधतः ॥ ८० ॥  
तां मां सर्वात्मिकां यूयं विस्मृत्य निजगर्वतः ।  
अहङ्‌कारावृतात्मानो मोहमाप्ता दुरन्तकम् ॥ ८१ ॥  
अनुग्रहं ततः कर्तुं युष्मद्देहादनुत्तमम् ।  
निःसृतं सहसा तेजो मदीयं यक्षमित्यपि ॥ ८२ ॥  
अतः परं सर्वभावैर्हित्वा गर्वं तु देहजम् ।  
मामेव शरणं यात सच्चिदानन्दरूपिणीम् ॥ ८३ ॥  
व्यास उवाच  
इत्युक्त्या च महादेवी मूलप्रकृतिरीश्वरी ।  
अन्तर्धानं गता सद्यो भक्त्या देवैरभिष्टुता ॥ ८४ ॥  
ततः सर्वे स्वगर्वं तु विहाय पदपङ्‌कजम् ।  
सम्यगाराधयामासुर्भगवत्याः परात्परम् ॥ ८५ ॥  
त्रिसन्ध्यं सर्वदा सर्वे गायत्रीजपतत्पराः ।  
यज्ञभागादिभिः सर्वे देवीं नित्यं सिषेविरे ॥ ८६ ॥  
एवं सत्ययुगे सर्वे गायत्रीजपतत्पराः ।  
तारहृल्लेखयोश्चापि जपे निष्णातमानसाः ॥ ८७ ॥  
न विष्णूपासना नित्या वेदेनोक्ता तु कुत्रचित् ।  
न विष्णुदीक्षा नित्यास्ति शिवस्यापि तथैव च ॥ ८८ ॥  
गायत्र्युपासना नित्या सर्ववेदैः समीरिता ।  
यया विना त्वधःपातो ब्राह्मणस्यास्ति सर्वथा ॥ ८९ ॥  
तावता कृतकृत्यत्वं नान्यापेक्षा द्विजस्य हि ।  
गायत्रीमात्रनिष्णातो द्विजो मोक्षमवाप्नुयात् ॥ ९० ॥  
कुर्यादन्यन्न वा कुर्यादिति प्राह मनुः स्वयम् ।  
विहाय तां तु गायत्रीं विष्णूपास्तिपरायणः ॥ ९१ ॥  
शिवोपास्तिरतो विप्रो नरकं याति सर्वथा ।  
तस्मादाद्ययुगे राजन् गायत्रीजपतत्पराः ।  
देवीपदाम्बुजरता आसन्सर्वे द्विजोत्तमाः ॥ ९२ ॥
