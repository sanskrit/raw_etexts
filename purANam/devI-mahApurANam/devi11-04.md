नारद उवाच  
एवम्भूतानुभावोऽयं रुद्राक्षो भवतानघ ।  
वर्णितो महतां पूज्यः कारणं तत्र किं वद ॥ १ ॥  
श्रीनारायण उवाच  
एवमेव पुरा पृष्टो भगवान् गिरिशः प्रभुः ।  
षण्मुखेन च रुद्रस्तं यदुवाच शृणुष्व तत् ॥ २ ॥  
ईश्वर उवाच  
शृणु षण्मुख तत्त्वेन कथयामि समासतः ।  
त्रिपुरो नाम दैत्यस्तु पुराऽऽसीत्सर्वदुर्जयः ॥ ३ ॥  
जितास्तेन सुराः सर्वे बह्मविष्ण्वादिदेवताः ।  
सर्वैस्तु कथिते तस्मिंस्तदाहं त्रिपुरं प्रति ॥ ४ ॥  
अचिन्तयं महाशस्त्रमघोराख्यं मनोहरम् ।  
सर्वदेवमयं दिव्यं ज्वलन्तं घोररूपि यत् ॥ ५ ॥  
त्रिपुरस्य वधार्थाय देवानां तारणाय च ।  
सर्वविघ्नोपशमनमघोरास्त्रमचिन्तयम् ॥ ६ ॥  
दिव्यवर्षसहस्रं तु चक्षुरुन्मीलितं मया ।  
पश्चान्ममाकुलाक्षिभ्यः पतिता जलबिन्दवः ॥ ७ ॥  
तत्राश्रुबिन्दुतो जाता महारुद्राक्षवृक्षकाः ।  
ममाज्ञया महासेन सर्वेषां हितकाम्यया ॥ ८ ॥  
बभूवुस्ते च रुद्राक्षा अष्टत्रिंशत्प्रभेदतः ।  
सूर्यनेत्रसमुद्‌भूताः कपिला द्वादश स्मृताः ॥ ९ ॥  
सोमनेत्रोत्थिताः श्वेतास्ते षोडशविधाः क्रमात् ।  
वह्निनेत्रोद्भवाः कृष्णा दश भेदा भवन्ति हि ॥ १० ॥  
श्वेतवर्णश्च रुद्राक्षो जातितो ब्राह्म उच्यते ।  
क्षात्रो रक्तस्तथा मिश्रो वैश्यः कृष्णस्तु शूद्रकः ॥ ११ ॥  
एकवक्त्रः शिवः साक्षाद्ब्रह्महत्यां व्यपोहति ।  
द्विवक्त्रो देवदेव्यो स्याद्‌विविधं नाशयेदघम् ॥ १२ ॥  
त्रिवक्त्रस्त्वनलः साक्षात्स्त्रीहत्यां दहति क्षणात् ।  
चतुर्वक्त्रः स्वयं ब्रह्मा नरहत्यां व्यपोहति ॥ १३ ॥  
पञ्चवक्त्रः स्वयं रुद्रः कालाग्निर्नाम नामतः ।  
अभक्ष्यभक्षणोद्‌भूतैरगम्यागमनोद्भवैः ॥ १४ ॥  
मुच्यते सर्वपापैस्तु पञ्चवक्त्रस्य धारणात् ।  
षड्वक्त्रः कार्तिकेयस्तु स धार्यो दक्षिणे करे ॥ १५ ॥  
ब्रह्महत्यादिभिः पापैर्मुच्यते नात्र संशयः ।  
सप्तवक्त्रो महाभागो ह्यनङ्‌गो नाम नामतः ॥ १६ ॥  
तद्धारणान्मुच्यते हि स्वर्णस्तेयादिपातकैः ।  
अष्टवक्त्रो महासेन साक्षाद्देवो विनायकः ॥ १७ ॥  
अन्तकूटं तूलकूटं स्वर्णकूटं तथैव च ।  
दुष्टान्वयस्त्रियं वाथ संस्पृशंश्च गुरुस्त्रियम् ॥ १८ ॥  
एवमादीनि पापानि हन्ति सर्वाणि धारणात् ।  
विघ्नास्तस्य प्रणश्यन्ति याति चान्ते परं पदम् ॥ १९ ॥  
भवन्त्येते गुणाः सर्वे ह्यष्टवक्त्रस्य धारणात् ।  
नववक्त्रो भैरवस्तु धारयेद्वामबाहुके ॥ २० ॥
भुक्तिमुक्तिप्रदः प्रोक्तो मम तुल्यबलो भवेत् ।  
भ्रूणहत्यासहस्राणि ब्रह्महत्याशतानि च ॥ २१ ॥  
सद्यः प्रलयमायान्ति नववक्त्रस्य धारणात् ।  
दशवक्त्रस्तु देवेशः साक्षाद्देवो जनार्दनः ॥ २२ ॥  
ग्रहाश्चैव पिशाचाश्च वेताला ब्रह्मराक्षसाः ।  
पन्नगाश्चोपशाम्यन्ति दशवक्त्रस्य धारणात् ॥ २३ ॥  
वक्त्रैकादशरुद्राक्षो रुद्रैकादशकं स्मृतम् ।  
शिखायां धारयेद्यो वै तस्य पुण्यफलं शृणु ॥ २४ ॥  
अश्वमेधसहस्रस्य वाजपेयशतस्य च ।  
गवां शतसहस्रस्य सम्यग्दत्तस्य यत्फलम् ॥ २५ ॥  
तत्फलं लभते शीघ्रं वक्त्रैकादशधारणात् ।  
द्वादशास्यस्य रुद्राक्षस्यैव कर्णे तु धारणात् ॥ २६ ॥  
आदित्यास्तोषिता नित्यं द्वादशास्ये व्यवस्थिताः ।  
गोभेधे चाश्वमेधे च यत्फलं तदवाप्नुयात् ॥ २७ ॥  
शृङ्‌गिणां शस्त्रिणां चैव व्याघ्रादीनां भयं न हि ।  
न च व्याधिभयं तस्य नैव चाधिः प्रकीर्तितः ॥ २८ ॥  
न च किञ्चिद्भयं तस्य न च व्याधिः प्रवर्तते ।  
न कुतश्चिद्भयं तस्य सुखी चैवेश्वरो भवेत् ॥ २९ ॥  
हस्त्यश्वमृगमार्जारसर्पमूषकदर्दुरान् ।  
खरांश्च श्वशृगालांश्च हत्वा बहुविधानपि ॥ ३० ॥  
मुच्यते नात्र सन्देहो वक्त्रद्वादशधारणात् ।  
वक्त्रत्रयोदशो वत्स रुद्राक्षो यदि लभ्यते ॥ ३१ ॥  
कार्तिकेयसमो ज्ञेयः सर्वकामार्थसिद्धिदः ।  
रसो रसायनं चैव तस्य सर्वं प्रसिद्ध्यति ॥ ३२ ॥  
तस्यैव सर्वभोग्यानि नात्र कार्या विचारणा ।  
मातरं पितरं चैव भ्रातरं वा निहन्ति यः ॥ ३३ ॥  
मुच्यते सर्वपापेभ्यो धारणात्तस्य षण्मुख ।  
चतुर्दशास्यो रुद्राक्षो यदि लभ्येत पुत्रक ॥ ३४ ॥  
धारयेत्सततं मूर्ध्नि तस्य पिण्डः शिवस्य तु ।  
किं मुने बहुनोक्तेन वर्णनेन पुनः पुनः ॥ ३५ ॥  
पूज्यते सन्ततं देवैः प्राप्यते च परा गतिः ।  
रुद्राक्ष एकः शिरसा धार्यो भक्त्या द्विजोत्तमैः ॥ ३६ ॥  
षड्‌विंशद्‌भिः शिरोमाला पञ्चाशद्‌धृदयेन तु ।  
कलाक्षैर्बाहुवलये अर्काक्षैर्मणिबन्धनम् ॥ ३७ ॥  
अष्टोत्तरशतैर्माला पञ्चाशद्‌भिः षडानन ।  
अथवा सप्तविंशत्या कृत्वा रुद्राक्षमालिकाम् ॥ ३८ ॥  
धारणाद्वा जपाद्वापि ह्यनन्तं फलमश्नुते ।  
अष्टोत्तरशतैर्माला रुद्राक्षैर्धार्यते यदि ॥ ३९ ॥  
क्षणे क्षणेऽश्वमेधस्य फलं प्राप्नोति षण्मुख ।  
त्रिःसप्तकुलमुद्धृत्य शिवलोके महीयते ॥ ४० ॥
