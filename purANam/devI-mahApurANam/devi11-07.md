श्रीनारायण उवाच  
एवं नारद षड्वक्त्रो गिरिशेन विबोधितः ।  
रुद्राक्षमहिमानं च ज्ञात्वासीत्स कृतार्थकः ॥ १ ॥  
इत्थं भूतानुभावोऽयं रुद्राक्षो वर्णितो मया ।  
सदाचारप्रसङ्‌गेन शृणु चान्यत्समाहितः ॥ २ ॥  
यथा रुद्राक्षमहिमा वर्णितोऽनन्तपुण्यदः ।  
लक्षणं मन्त्रविन्यासं तथाहं वर्णयामि ते ॥ ३ ॥  
लक्षं तु दर्शनात्युण्यं कोटिस्तत्स्पर्शनाद्भवेत् ।  
तस्य कोटिगुणं पुण्यं लभते धारणान्नरः ॥ ४ ॥  
लक्षकोटिसहस्राणि लक्षकोटिशतानि च ।  
तज्जपाल्लभते पुण्यं नरो रुद्राक्षधारणात् ॥ ५ ॥  
रुद्राक्षाणां तु भद्राक्षधारणात्स्यान्महाफलम् ।  
धात्रीफलप्रमाणं यच्छ्रेष्ठमेतदुदाहृतम् ॥ ६ ॥  
बदरीफलमात्रं तु प्रोच्यते मध्यमं बुधैः ।  
अधमं चणमात्रं स्यात्प्रतिज्ञैषा मयोदिता ॥ ७ ॥  
ब्राह्मणाः क्षत्रिया वैश्याः शूद्राश्चेति शिवाज्ञया ।  
वृक्षा जाताः पृथिव्यां तु तज्जातीयाः शुभाक्षकाः ॥ ८ ॥  
श्वेतास्तु ब्राह्मणा ज्ञेयाः क्षत्रिया रक्तवर्णकाः ।  
पीता वैश्यास्तु विज्ञेयाः कृष्णाः शूद्राः प्रकीर्तिताः ॥ ९ ॥  
ब्राह्मणो बिभृयाच्छ्वेतान् रक्तान् राजा तु धारयेत् ।  
पीतान्वैश्यस्तु बिभृयात्कृष्णान् शूद्रस्तु धारयेत् ॥ १० ॥  
समाः स्निग्धा दृढास्तद्वत्कण्टकैः संयुताः शुभाः ।  
कृमिदष्टाञ्छिन्नभिन्नान्कण्टकैरहितांस्तथा ॥ ११ ॥  
व्रणयुक्तानावृतांश्च षड्‌रुद्राक्षांस्तु वर्जयेत् ।  
स्वयमेव कृतद्वारो रुद्राक्षः स्यादिहोत्तमः ॥ १२ ॥  
यत्तु पौरुषयत्नेन कृतं तन्मध्यमं भवेत् ।  
समान्स्निग्धान्दृढान्वृत्तान्क्षौमसूत्रेण धारयेत् ॥ १३ ॥  
सर्वगात्रेषु साम्येन समानातिविलक्षणा ।  
निर्घर्षे हेमलेखाभा यत्र लेखा प्रदृश्यते ॥ १४ ॥  
तदक्षमुत्तमं विद्यात्स धार्यः शिवपूजकैः ।  
शिखायामेकरुद्राक्षं त्रिंशद्वै शिरसा वहेत् ॥ १५ ॥  
षट्‌त्रिंशच्च गले धार्या बाह्वोः षोडश षोडश ।  
मणिबन्धे द्वादशाक्षान्स्कन्धे पञ्चाशतं भवेत् ॥ १६ ॥  
अष्टोत्तरशतैर्मालोपवीतं च प्रकल्पयेत् ।  
द्विसरं त्रिसरं वापि बिभृयात्कण्ठदेशतः ॥ १७ ॥  
कुण्डले मुकुटे चैव कर्णिकाहारकेषु च ।  
केयूरे कटके चैव कुक्षिवंशे तथैव च ॥ १८ ॥  
सुप्ते पीते सर्वकालं रुद्राक्षं धारयेन्नरः ।  
त्रिशतं त्वधमं पञ्चशतं मध्यममुच्यते ॥ १९ ॥  
सहस्रमुत्तमं प्रोक्तं चैवं भेदेन धारयेत् ।  
शिरसीशानमन्त्रेण कर्णे तत्पुरुषेण च ॥ २० ॥
अघोरेण ललाटे तु तेनैव हृदयेऽपि च ।  
अघोरबीजमन्त्रेण करयोर्धारयेत्पुनः ॥ २१ ॥  
पञ्चाशदक्षग्रथितां वामदेवेन चोदरे ।  
पञ्चब्रह्मभिरङ्‌गैश्चाप्येवं रुद्राक्षधारणम् ॥ २२ ॥  
ग्रथितान्मूलमन्त्रेण सर्वानक्षांस्तु धारयेत् ।  
एकवक्त्रस्तु रुद्राक्षः परतत्त्वप्रकाशकः ॥ २३ ॥  
परतत्त्वधारणाच्च जायते तत्प्रकाशनम् ।  
द्विवक्त्रस्तु मुनिश्रेष्ठ अर्धनारीश्वरो भवेत् ॥ २४ ॥  
धारणादर्धनारीशः प्रीयते तस्य नित्यशः ।  
त्रिवक्त्रस्त्वनलः साक्षात्स्त्रीहत्यां दहति क्षणात् ॥ २५ ॥  
त्रिमुखश्चैव रुद्राक्षोऽप्यग्नित्रयस्वरूपकः ।  
तद्धारणाच्च हुतभुक् तस्य तुष्यति नित्यशः ॥ २६ ॥  
चतुर्मुखस्तु रुद्राक्षः पितामहस्वरूपकः ।  
तद्धारणान्महाश्रीमान्महदारोग्यमुत्तमम् ॥ २७ ॥  
महती ज्ञानसम्पत्तिः शुद्धये धारयेन्नरः ।  
पञ्चमुखस्तु रुद्राक्षः पञ्चब्रह्मस्वरूपकः ॥ २८ ॥  
तस्य धारणमात्रेण सन्तुष्यति महेश्वरः ।  
षड्वक्त्रश्चैव रुद्राक्षः कार्तिकेयाधिदैवतः ॥ २९ ॥  
विनायकं चापि देवं प्रवदन्ति मनीषिणः ।  
सप्तवक्त्रस्तु रुद्राक्षः सप्तमात्राधिदैवतः ॥ ३० ॥  
सप्ताश्वदैवतश्चैव मुनिसप्तकदैवतः ।  
तद्धारणान्महाश्रीः स्यान्महदारोग्यमुत्तमम् ॥ ३१ ॥  
महती ज्ञानसम्पत्तिः शुचिर्वै धारयेन्नरः ।  
अष्टवक्त्रस्तु रुद्राक्षोऽप्यष्टमात्राधिदैवतः ॥ ३२ ॥  
वस्वष्टकप्रीतिकरो गङ्‌गाप्रीतिकरः शुभः ।  
तद्धारणादिमे प्रीता भवेयुः सत्यवादिनः ॥ ३३ ॥  
नववक्त्रस्तु रुद्राक्षो यमदेव उदाहृतः ।  
तद्धारणाद्यमभयं न भवत्येव सर्वथा ॥ ३४ ॥  
दशवक्त्रस्तु रुद्राक्षो दशाशादैवतः स्मृतः ।  
दशाशाप्रीतिजनको धारणे नात्र संशयः ॥ ३५ ॥  
एकादशमुखस्त्वक्षो रुद्रैकादशदैवतः ।  
तमिन्द्रदैवतं चाहुः सदा सौख्यविवर्धनम् ॥ ३६ ॥  
रुद्राक्षो द्वादशमुखो महाविष्णुस्वरूपकः ।  
द्वादशादित्यदैवश्च बिभर्त्येव हि तत्परः ॥ ३७ ॥  
त्रयोदशमुखश्चाक्षः कामदः सिद्धिदः शुभः ।  
तस्य धारणमात्रेण कामदेवः प्रसीदति ॥ ३८ ॥  
चतुर्दशमुखश्चाक्षो रुद्रनेत्रसमुद्भवः ।  
सर्वव्याधिहरश्चैव सर्वारोग्यप्रदायकः ॥ ३९ ॥  
मद्यं मांसं च लशुनं पलाण्डुं शिग्रुमेव च ।  
श्लेष्मातकं विड्वराहं भक्षणे वर्जयेत्ततः ॥ ४० ॥  
ग्रहणे विषुवे चैव सङ्‌क्रमे त्वयने तथा ।  
दर्शे च पौर्णमासे च पुण्येषु दिवसेष्वपि ।  
रुद्राक्षधारणात्सद्यः सर्वपापैः प्रमुच्यते ॥ ४१ ॥
