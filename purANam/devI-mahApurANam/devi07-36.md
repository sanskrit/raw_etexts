देव्युवाच  
इत्यादियोगयुक्तात्मा ध्यायेन्मां ब्रह्मरूपिणीम् ।  
भक्त्या निर्व्याजया राजन्नासने समुपस्थितः ॥ १ ॥  
आविः सन्निहितं गुहाचरं नाम महत्पदम् ।  
अत्रैतत्सर्वमर्पितमेजत्प्राणमिषच्च यत् ॥ २ ॥  
एतज्जानथ सदसद्वरेण्यं  
     परं विज्ञानाद्यद्वरिष्ठं प्रजानाम् ।  
यदर्चिमद्यदणुभ्योऽणु च  
     यस्मिंल्लोका निहिता लोकिनश्च ॥ ३ ॥  
तदेतदक्षरं ब्रह्म स प्राणस्तदु वाङ्‌मनः ।  
तदेतत्सत्यममृतं तद्वेद्धव्यं सौम्य विद्धि ॥ ४ ॥  
धनुर्गृहीत्वौपनिषदं महास्त्रं  
     शरं ह्युपासानिशितं सन्धयीत ।  
आयम्य तद्‌भावगतेन चेतसा  
     लक्ष्यं तदेवाक्षरं सौम्य विद्धि ॥ ५ ॥  
प्रणवो धनुः शरो ह्यात्मा ब्रह्म तल्लक्ष्यमुच्यते ।  
अप्रमत्तेन वेद्धव्यं शरवत्तन्मयो भवेत् ॥ ६ ॥  
यस्मिन् द्यौश्च पृथिवी चान्तरिक्ष-  
     मोतं मनः सह प्राणैश्च सर्वैः ।  
तमेवैकं जानथात्मानं  
     अन्या वाचो विमुञ्चथामृतस्यैष सेतुः ॥ ७ ॥  
अरा इव रथनाभौ संहता यत्र नाड्यः ।  
स एषोऽन्तश्चरते बहुधा जायमानः ॥ ८ ॥  
ओमित्येवं ध्यायथात्मानं  
     स्वस्ति वः पाराय तमसः परस्तात् ।  
दिव्ये ब्रह्मपुरे व्योम्नि आत्मा सम्प्रतिष्ठितः ॥ ९ ॥  
मनोमयः प्राणशरीरनेता  
     प्रतिष्ठितोऽन्ने हृदयं सन्निधाय ।  
तद्विज्ञानेन परिपश्यन्ति धीरा  
     आनन्दरूपममृतं यद्विभाति ॥ १० ॥  
भिद्यते हृदयग्रन्थिश्छिद्यन्ते सर्वसंशयाः ।  
क्षीयन्ते चास्य कर्माणि तस्मिन्दृष्टे परावरे ॥ ११ ॥  
हिरण्मये परे कोशे विराजं ब्रह्म निष्कलम् ।  
तच्छुभ्रं ज्योतिषां ज्योतिस्तद्यदात्मविदो विदुः ॥ १२ ॥  
न तत्र सूर्यो भाति न चन्द्रतारकं  
     नेमा विद्युतो भान्ति कुतोऽयमग्निः ।  
तमेव भान्तमनुभाति सर्वं  
     तस्य भासा सर्वमिदं विभाति ॥ १३ ॥
ब्रह्मैवेदममृतं पुरस्ताद्ब्रह्म  
     पश्चाद्ब्रह्म दक्षिणतश्चोत्तरेण ।  
अधश्चोर्ध्वं च प्रसृतं ब्रह्मैवेदं विश्वं वरिष्ठम् ॥ १४ ॥  
एतादृगनुभवो यस्य स कृतार्थो नरोत्तमः ।  
ब्रह्मभूतः प्रसन्नात्मा न शोचति न काङ्क्षति ॥ १५ ॥  
द्वितीयाद्वै भयं राजंस्तदभावाद्‌ बिभेति न ।  
न तद्वियोगो मेऽप्यस्ति मद्वियोगोऽपि तस्य न ॥ १६ ॥  
अहमेव स सोऽहं वै निश्चितं विद्धि पर्वत ।  
मद्दर्शनं तु तत्र स्याद्यत्र ज्ञानी स्थितो मम ॥ १७ ॥  
नाहं तीर्थे न कैलासे वैकुण्ठे वा न कर्हिचित् ।  
वसामि किन्तु मज्ज्ञानिहृदयाम्भोजमध्यमे ॥ १८ ॥  
मत्पूजाकोटिफलदं सकृन्मज्ज्ञानिनोऽर्चनम् ।  
कुलं पवित्रं तस्यास्ति जननी कृतकृत्यका ॥ १९ ॥  
विश्वम्भरा पुण्यवती चिल्लयो यस्य चेतसः ।  
ब्रह्मज्ञानं तु यत्पृष्टं त्वया पर्वतसत्तम ॥ २० ॥  
कथितं तन्मया सर्वं नातो वक्तव्यमस्ति हि ।  
इदं ज्येष्ठाय पुत्राय भक्तियुक्ताय शीलिने ॥ २१ ॥  
शिष्याय च यथोक्ताय वक्तव्यं नान्यथा क्वचित् ।  
यस्य देवे परा भक्तिर्यथा देवे तथा गुरौ ॥ २२ ॥  
तस्यैते कथिता ह्यर्थाः प्रकाशन्ते महात्मनः ।  
येनोपदिष्टा विद्येयं स एव परमेश्वरः ॥ २३ ॥  
यस्यायं सुकृतं कर्तुमसमर्थस्ततो ऋणी ।  
पित्रोरप्यधिकः प्रोक्तो ब्रह्मजन्मप्रदायकः ॥ २४ ॥  
पितृजातं जन्म नष्टं नेत्थं जातं कदाचन ।  
तस्मै न द्रुह्येदित्यादि निगमोऽप्यवदन्नग ॥ २५ ॥  
तस्माच्छास्त्रस्य सिद्धान्तो ब्रह्मदाता गुरुः परः ।  
शिवे रुष्टे गुरुस्त्राता गुरौ रुष्टे न शङ्करः ॥ २६ ॥  
तस्मात्सर्वप्रयत्नेन श्रीगुरुं तोषयेन्नग ।  
कायेन मनसा वाचा सर्वदा तत्परो भवेत् ॥ २७ ॥  
अन्यथा तु कृतघ्नः स्यात्कृतघ्ने नास्ति निष्कृतिः ।  
इन्द्रेणाथर्वणायोक्ता शिरश्छेदप्रतिज्ञया ॥ २८ ॥  
अश्विभ्यां कथने तस्य शिरश्छिन्नं च वज्रिणा ।  
अश्वीयं तच्छिरो नष्टं दृष्ट्वा वैद्यौ सुरोत्तमौ ॥ २९ ॥  
पुनः संयोजितं स्वीयं ताभ्यां मुनिशिरस्तदा ।  
इति सङ्कटसम्पाद्या ब्रह्मविद्या नगाधिप ।  
लब्धा येन स धन्यः स्यात्कृतकृत्यश्च भूधर ॥ ३० ॥  
इति श्रीदेवीभागवते महापुराणेऽष्टादशसाहस्र्यां संहितायां सप्तमस्कन्धे  
देवीगीतायां ब्रह्मविद्योपदेशवर्णनं नाम षट्‌त्रिंशोऽध्यायः ॥ ३६ ॥
