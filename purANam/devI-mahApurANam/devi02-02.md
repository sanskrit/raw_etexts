सूत उवाच  
एकदा तीर्थयात्रायां व्रजन् पाराशरो मुनिः ।  
आजगाम महातेजाः कालिन्द्यास्तटमुत्तमम् ॥ १ ॥  
निषादमाह धर्मात्मा कुर्वन्तं भोजनं तदा ।  
प्रापयस्व परं पारं कालिन्द्या उडुपेन माम् ॥ २ ॥  
दाशः श्रुत्वा मुनेर्वाक्यं कुर्वाणो भोजनं तटे ।  
उवाच तां सुतां बालां मत्स्यगन्धां मनोरमाम् ॥ ३ ॥  
उडुपेन मुनिं बाले परं पारं नयस्व ह ।  
गन्तुकामोऽस्ति धर्मात्मा तापसोऽयं शुचिस्मिते ॥ ४ ॥  
इत्युक्ता सा तदा पित्रा मत्स्यगन्धाथ वासवी ।  
उडुपे मुनिमासीनं संवाहयति भामिनी ॥ ५ ॥  
व्रजन् सूर्यसुतातोये भावित्वाद्दैवयोगतः ।  
कामार्तस्तु मुनिर्जातो दृष्ट्वा तां चारुलोचनाम् ॥ ६ ॥  
ग्रहीतुकामः स मुनिर्दृष्ट्वा व्यञ्जितयौवनाम् ।  
दक्षिणेन करेणैनामस्पृशद्दक्षिणे करे ॥ ७ ॥  
तमुवाचासितापाङ्गी स्मितपूर्वमिदं वचः ।  
कुलस्य सदृशं वः किं श्रुतस्य तपसश्च किम् ॥ ८ ॥  
त्वं वै वसिष्ठदायादः कुलशीलसमन्वितः ।  
किं चिकीर्षसि धर्मज्ञ मन्मथेन प्रपीडितः ॥ ९ ॥  
दुर्लभं मानुषं जन्म भुवि ब्राह्मणसत्तम ।  
तत्रापि दुर्लभं मन्ये ब्राह्मणत्वं विशेषतः ॥ १० ॥  
कुलेन शीलेन तथा श्रुतेन  
     द्विजोत्तमस्त्वं किल धर्मविच्च ।  
अनार्यभावं कथमागतोऽसि  
     विप्रेन्द्र मां वीक्ष्य च मीनगन्धाम् ॥ ११ ॥  
मदीये शरीरे द्विजामोघबुद्धे ॥  
     शुभं किं समालोक्य पाणिं ग्रहीतुम् ।  
समीपं समायासि कामातुरस्त्वं  
     कथं नाभिजानासि धर्मं स्वकीयम् ॥ १२ ॥  
अहो मन्दबुद्धिर्द्विजोऽयं ग्रहीष्य-  
     ञ्जले मग्न एवाद्य मां वै गृहीत्वा ।  
मनो व्याकुलं पञ्चबाणातिविद्धं  
     न कोऽपीह शक्तः प्रतीपं हि कर्तुम् ॥ १३ ॥  
इति सञ्चिन्त्य सा बाला तमुवाच महामुनिम् ।  
धैर्यं कुरु महाभाग परं पारं नयामि वै ॥ १४ ॥  
सूत उवाच  
पराशरस्तु तच्छ्रुत्वा वचनं हितपूर्वकम् ।  
करं त्यक्त्वा स्थितस्तत्र सिन्धोः पारं गतः पुनः ॥ १५ ॥  
मत्स्यगन्धां प्रजग्राह मुनिः कामातुरस्तदा ।  
वेपमाना तु सा कन्या तमुवाच पुरःस्थितम् ॥ १६ ॥  
दुर्गन्धाहं मुनिश्रेष्ठ कथं त्वं नोपशङ्कसे ।  
समानरूपयोः कामसंयोगस्तु सुखावहः ॥ १७ ॥  
इत्युक्तेन तु सा कन्या क्षणमात्रेण भामिनी ।  
कृता योजनगन्धा तु सुरूपा च वरानना ॥ १८ ॥  
मृगनाभिसुगन्धां तां कृत्वा कान्तां मनोहराम् ।  
जग्राह दक्षिणे पाणौ मुनिर्मन्मथपीडितः ॥ १९ ॥  
ग्रहीतुकामं तं प्राह नाम्ना सत्यवती शुभा ।  
मुने पश्यति लोकोऽयं पिता चैव तटस्थितः ॥ २० ॥  
पशुधर्मो न मे प्रीतिं जनयत्यतिदारुणः ।  
प्रतीक्षस्व मुनिश्रेष्ठ यावद्‌भवति यामिनी ॥ २१ ॥  
रात्रौ व्यवाय उद्दिष्टो दिवा न मनुजस्य हि ।  
दिवासङ्गे महान् दोषः पश्यन्ति किल मानवाः ॥ २२ ॥  
कामं यच्छ महाबुद्धे लोकनिन्दा दुरासदा ।  
तच्छ्रुत्वा वचनं तस्या युक्तमुक्तमुदारधीः ॥ २३ ॥  
नीहारं कल्पयामास शीघ्रं पुण्यबलेन वै ।  
नीहारे च समुत्पन्ने तटेऽतितमसा युते ॥ २४ ॥  
कामिनी तं मुनिं प्राह मृदुपूर्वमिदं वचः ।  
कन्याहं द्विजशार्दूल भुक्त्वा गन्तासि कामतः ॥ २५ ॥
अमोघवीर्यस्त्वं ब्रह्मन् का गतिर्मे भवेदिति ।  
पितरं किं ब्रवीम्यद्य सगर्भा चेद्‌भवाम्यहम् ॥ २६ ॥  
त्वं गमिष्यसि भुक्त्वा मां किं करोमि वदस्व तत् ।  
पराशर उवाच  
कान्तेऽद्य मत्प्रियं कृत्वा कन्यैव त्वं भविष्यसि ॥ २७ ॥  
वृणीष्व च वरं भीरु यं त्वमिच्छसि भामिनि ।  
सत्यवत्युवाच  
यथा मे पितरौ लोके न जानीतो हि मानद ॥ २८ ॥  
कन्याव्रतं न मे हन्यात्तथा कुरु द्विजोत्तम ।  
पुत्रश्च त्वत्समः कामं भवेदद्‌भुतवीर्यवान् ॥ २९ ॥  
गन्धोऽयं सर्वदा मे स्याद्यौवनं च नवं नवम् ।  
पराशर उवाच  
शृणु सुन्दरि पुत्रस्ते विष्ण्वंशसम्भवः शुचिः ॥ ३० ॥  
भविष्यति च विख्यातस्त्रैलोक्ये वरवर्णिनि ।  
केनचित्कारणेनाहं जातः कामातुरस्त्वयि ॥ ३१ ॥  
कदापि च न सम्मोहो भूतपूर्वो वरानने ।  
दृष्ट्वा चाप्सरसां रूपं सदाहं धैर्यमावहम् ॥ ३२ ॥  
दैवयोगेन वीक्ष्य त्वां कामस्य वशगोऽभवम् ।  
तत्किञ्चित्कारणं विद्धि दैवं हि दुरतिक्रमम् ॥ ३३ ॥  
दृष्ट्वाहं चातिदुर्गन्धां त्वां कथं मोहमाप्नुयाम् ।  
पुराणकर्ता पुत्रस्ते भविष्यति वरानने ॥ ३४ ॥  
वेदविद्‌भागकर्ता च ख्यातश्च भुवनत्रये ।  
सूत उवाच  
इत्युक्त्वा तां वशं यातां भुक्त्वा स मुनिसत्तमः ॥ ३५ ॥  
जगाम तरसा स्नात्वा कालिन्दीसलिले मुनिः ।  
सापि सत्यवती जाता सद्यो गर्भवती सती ॥ ३६ ॥  
सुषुवे यमुनाद्वीपे पुत्रं काममिवापरम् ।  
जातमात्रस्तु तेजस्वी तामुवाच स्वमातरम् ॥ ३७ ॥  
तपस्येव मनः कृत्वा विविशे चातिवीर्यवान् ।  
गच्छ मातर्यथाकामं गच्छाम्यहमतः परम् ॥ ३८ ॥  
तपः कर्तुं महाभागे दर्शयिष्यामि वै स्मृतः ।  
मातर्यदा भवेत्कार्यं तव किञ्चिदनुत्तमम् ॥ ३९ ॥  
स्मर्तव्योऽहं तदा शीघ्रमागमिष्यामि भामिनि ।  
स्वस्ति तेऽस्तु गमिष्यामि त्यक्त्वा चिन्तां सुखं वस ॥ ४० ॥  
इत्युक्त्वा निर्ययौ व्यासः सापि पित्रन्तिकं गता ।  
द्वीपे न्यस्तस्तया बालस्तस्माद्‌द्वैपायनोऽभवत् ॥ ४१ ॥  
जातमात्रो जगामाशु वृद्धिं विष्ण्वंशयोगतः ।  
तीर्थे तीर्थे कृतस्तानश्चचार तप उत्तमम् ॥ ४२ ॥  
एवं द्वैपायनो जज्ञे सत्यवत्यां पराशरात् ।  
चकार वेदशाखाश्च प्राप्तं ज्ञात्वा कलेर्युगम् ॥ ४३ ॥  
वेदविस्तारकरणाद्व्यासनामाभवन्मुनिः ।  
पुराणसंहिताश्चक्रे महाभारतमुत्तमम् ॥ ४४ ॥  
शिष्यानध्यापयामास वेदान्कृत्वा विभागशः ।  
सुमन्तुं जैमिनिं पैलं वैशम्पायनमेव च ॥ ४५ ॥  
असितं देवलं चैव शुकं चैव स्वमात्मजम् ।  
सूत उवाच  
एतच्च कथितं सर्वं कारणं मुनिसत्तमाः ॥ ४६ ॥  
सत्यवत्याः सुतस्यापि समुत्पत्तिस्तथा शुभा ।  
संशयोऽत्र न कर्तव्यः सम्भवे मुनिसत्तमाः ॥ ४७ ॥  
महतां चरिते चैव गुणा ग्राह्या मुनेरिति ।  
कारणाच्च समुत्पत्तिः सत्यवत्या झषोदरे ॥ ४८ ॥  
पराशरेण संयोगः पुनः शन्तनुना तथा ।  
अन्यथा तु मुनेश्चित्तं कथं कामाकुलं भवेत् ॥ ४९ ॥  
अनार्यजुष्टं धर्मज्ञः कृतवान्स कथं मुनिः ।  
सकारणेयमुत्पत्तिः कथिताश्चर्यकारिणी ॥ ५० ॥  
श्रुत्वा पापाच्च निर्मुक्तो नरो भवति सर्वथा ।  
य एतच्छुभमाख्यानं शृणोति श्रुतिमान्नरः ॥ ५१ ॥  
न दुर्गतिमवाप्नोति सुखी भवति सर्वदा ॥ ५२ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
द्वितीयस्कन्धे व्यासजन्मवर्णनं नाम द्वितीयोऽध्यायः ॥ २ ॥
