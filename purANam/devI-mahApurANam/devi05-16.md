व्यास उवाच  
तेषां तद्वचनं श्रुत्वा क्रोधयुक्तो नराधिपः ।  
दारुकं प्राह तरसा रथमानय मेऽद्‌भुतम् ॥ १ ॥  
सहस्रखरसंयुक्तं पताकाध्वजभूषितम् ।  
आयुधैः संयुतं शुभ्रं सुचक्रं चारुकूबरम् ॥ २ ॥  
सूतोऽपि रथमानीय तमुवाच त्वरान्वितः ।  
राजन् रथोऽयमानीतो द्वारि तिष्ठति भूषितः ॥ ३ ॥  
सर्वायुधसमायुक्तो वरास्तरणसंयुतः ।  
आनीतं तं रथं ज्ञात्वा दानवेन्द्रो महाबलः ॥ ४ ॥  
मानुषं देहमास्थाय संग्रामे गन्तुमुद्यतः ।  
विचार्य मनसा चेति देवी मां प्रेक्ष्य दुर्मुखम् ॥ ५ ॥  
शृङ्‌गिणं महिषं नूनं विमना सा भविष्यति ।  
नारीणां च प्रियं रूपं तथा चातुर्यमित्यपि ॥ ६ ॥  
तस्माद्‌रूपं च चातुर्यं कृत्वा यास्यामि तां प्रति ।  
यथा मां वीक्ष्य सा बाला प्रेमयुक्ता भविष्यति ॥ ७ ॥  
ममापि च तदैव स्यात्सुखं नान्यस्वरूपतः ।  
इति सञ्चिन्त्य मनसा दानवेन्द्रो महाबलः ॥ ८ ॥  
त्यक्त्वा तन्माहिषं रूपं बभूव पुरुषः शुभः ।  
सर्वायुधधरः श्रीमांश्चारुभूषणभूषितः ॥ ९ ॥  
दिव्याम्बरधरः कान्तः पुष्पबाण इवापरः ।  
रथोपविष्टः केयूरस्रग्वी बाणधनुर्धरः ॥ १० ॥  
सेनापरिवृतो देवीं जगाम मदगर्वितः ।  
मनोज्ञं रूपमास्थाय मानिनीनां मनोहरम् ॥ ११ ॥  
तमागतं समालोक्य दैत्यानामधिपं तदा ।  
बहुभिः संवृतं वीरैर्देवी शङ्खमवादयत् ॥ १२ ॥  
स शङ्खनिनदं श्रुत्वा जनविस्मयकारकम् ।  
समीपमेत्य देव्यास्तु तामुवाच हसन्निव ॥ १३ ॥  
देवि संसारचक्रेऽस्मिन्वर्तमानो जनः किल ।  
नरो वाथ तथा नारी सुखं वाञ्छति सर्वथा ॥ १४ ॥  
सुखं संयोगजं नॄणां नासंयोगे भवेदिह ।  
संयोगो बहुधा भिन्नस्तान्ब्रवीमि शृणुष्व ह ॥ १५ ॥  
भेदान्सुप्रीतिहेतूत्थान्स्वभावोत्थाननेकशः ।  
तत्र प्रीतिभवानादौ कथयामि यथामति ॥ १६ ॥  
मातापित्रोस्तु पुत्रेण संयोगस्तूत्तमः स्मृतः ।  
भ्रातुर्भ्रात्रा तथा योगः कारणान्मध्यमो मतः ॥ १७ ॥  
उत्तमस्य सुखस्यैव दातृत्वादुत्तमः स्मृतः ।  
तस्मादल्पसुखस्यैव प्रदातृत्वाच्च मध्यमः ॥ १८ ॥  
नाविकानां तु संयोगः स्मृतः स्वाभाविको बुधैः ।  
विविधावृतचित्तानां प्रसङ्गपरिवर्तिनाम् ॥ १९ ॥  
अत्यल्पसुखदातृत्वात्कनिष्ठोऽयं स्मृतो बुधैः ।  
अत्युत्तमस्तु संयोगः संसारे सुखदः सदा ॥ २० ॥  
नारीपुरुषयोः कान्ते समानवयसो सदा ।  
संयोगो यः समाख्यातः स एवात्युत्तमः स्मृतः ॥ २१ ॥  
अत्युत्तमसुखस्यैव दातृत्वात्स तथाविधः ।  
चातुर्यरूपवेषाद्यैः कुलशीलगुणैस्तथा ॥ २२ ॥  
परस्परसमुत्कर्षः कथ्यते हि परस्परम् ।  
तं चेत्करोषि संयोगं वीरेण च मया सह ॥ २३ ॥  
अत्युत्तमसुखस्यैव प्राप्तिः स्यात्ते न संशयः ।  
नानाविधानि रूपाणि करोमि स्वेच्छया प्रिये ॥ २४ ॥  
इन्द्रादयः सुराः सर्वे संग्रामे विजिता मया ।  
रत्नानि यानि दिव्यानि भवनेऽस्मिन्ममाधुना ॥ २५ ॥  
भुंक्ष्व त्वं तानि सर्वाणि यथेष्टं देहि वा यथा ।  
पट्टराज्ञी भवाद्य त्वं दासोऽस्मि तव सुन्दरि ॥ २६ ॥  
वैरं त्यजेऽहं देवैस्तु तव वाक्यान्न संशयः ।  
यथा त्वं सुखमाप्नोषि तथाहं करवाणि वै ॥ २७ ॥  
आज्ञापय विशालाक्षि तथाहं प्रकरोम्यथ ।  
चित्तं मे तव रूपेण मोहितं चारुभाषिणि ॥ २८ ॥  
आतुरोऽस्मि वरारोहे प्राप्तस्ते शरणं किल ।  
प्रपन्नं पाहि रम्भोरु कामबाणैः प्रपीडितम् ॥ २९ ॥  
धर्माणामुत्तमो धर्मः शरणागतरक्षणम् ।  
त्वदीयोऽस्म्यसितापाङ्‌गि सेवकोऽहं कृशोदरि ॥ ३० ॥  
मरणान्तं वचः सत्यं नान्यथा प्रकरोम्यहम् ।  
पादौ नतोऽस्मि तन्वङ्‌गि त्यक्त्वा नानायुधानि ते ॥ ३१ ॥  
दयां कुरु विशालाक्षि तप्तोऽस्मि काममार्गणैः ।  
जन्मप्रभृति चार्वङ्‌गि दैन्यं नाचरितं मया ॥ ३२ ॥  
ब्रह्मादीनीश्वरान्प्राप्य त्वयि तद्विदधाम्यहम् ।  
चरितं मम जानन्ति रणे ब्रह्मादयः सुराः ॥ ३३ ॥  
सोऽप्यहं तव दासोऽस्मि मन्मुखं पश्य भामिनि ।
व्यास उवाच  
इति ब्रुवाणं तं दैत्यं देवी भगवती हि सा ॥ ३४ ॥  
प्रहस्य सस्मितं वाक्यमुवाच वरवर्णिनी ।  
देव्युवाच  
नाहं पुरुषमिच्छामि परमं पुरुषं विना ॥ ३५ ॥  
तस्य चेच्छास्म्यहं दैत्य सृजामि सकलं जगत् ।  
स मां पश्यति विश्वात्मा तस्याहं प्रकृतिः शिवा ॥ ३६ ॥  
तत्सान्निध्यवशादेव चैतन्यं मयि शाश्वतम् ।  
जडाहं तस्य संयोगात्प्रभवामि सचेतना ॥ ३७ ॥  
अयस्कान्तस्य सान्निध्यादयसश्चेतना यथा ।  
न ग्राम्यसुखवाञ्छा मे कदाचिदपि जायते ॥ ३८ ॥  
मूर्खस्त्वमसि मन्दात्मन् यत्स्त्रीसङ्गं चिकीर्षसि ।  
नरस्य बन्धनार्थाय शृङ्खला स्त्री प्रकीर्तिता ॥ ३९ ॥  
लोहबद्धोऽपि मुच्येत स्त्रीबद्धो नैव मुच्यते ।  
किमिच्छसि च मन्दात्मन् मूत्रागारस्य सेवनम् ॥ ४० ॥  
शमं कुरु सुखाय त्वं शमात्सुखमवाप्स्यसि ।  
नारीसङ्गे महद्दुःखं जानन्किं त्वं विमुह्यसि ॥ ४१ ॥  
त्यज वैरं सुरैः सार्धं यथेष्टं विचरावनौ ।  
पातालं गच्छ वा कामं जीवितेच्छा यदस्ति ते ॥ ४२ ॥  
अथवा कुरु संग्रामं बलवत्यस्मि साम्प्रतम् ।  
प्रेषिताहं सुरैः सर्वैस्तव नाशाय दानव ॥ ४३ ॥  
सत्यं ब्रवीमि येनाद्य त्वया वचनसौहृदम् ।  
दर्शितं तेन तुष्टास्मि जीवन्गच्छ यथासुखम् ॥ ४४ ॥  
सतां सप्तपदी मैत्री तेन मुञ्चामि जीवितम् ।  
मरणेच्छास्ति चेद्युद्धं कुरु वीर यथासुखम् ॥ ४५ ॥  
हनिष्यामि महाबाहो त्वामहं नात्र संशयः ।  
  
व्यास उवाच  
इति तस्या वचः श्रुत्वा दानवः काममोहितः ॥ ४६ ॥  
उवाच श्लक्ष्णया वाचा मधुरं वचनं ततः ।  
बिभेम्यहं वरारोहे त्वां प्रहर्तुं वरानने ॥ ४७ ॥  
कोमलां चारुसर्वाङ्गीं नारीं नरविमोहिनीम् ।  
जित्वा हरिहरादींश्च लोकपालांश्च सर्वशः ॥ ४८ ॥  
किं त्वया सह युद्धं मे युक्तं कमललोचने ।  
रोचते यदि चार्वङ्‌गि विवाहं कुरु मां भज ॥ ४९ ॥  
नोचेद्‌ गच्छ यथेष्टं ते देशं यस्मात्समागता ।  
नाहं त्वां प्रहरिष्यामि यतो मैत्री कृता त्वया ॥ ५० ॥  
हितमुक्तं शुभं वाक्यं तस्माद्‌ गच्छ यथासुखम् ।  
का शोभा मे भवेदन्ते हत्वा त्वां चारुलोचनाम् ॥ ५१ ॥  
स्त्रीहत्या बालहत्या च ब्रह्महत्या दुरत्यया ।  
गृहीत्वा त्वां गृहं नूनं गच्छाम्यद्य वरानने ॥ ५२ ॥  
तथापि मे फलं न स्याद्‌बलाद्‌भोगसुखं कुतः ।  
प्रब्रवीमि सुकेशि त्वां विनयावनतो यतः ॥ ५३ ॥  
पुरुषस्य सुखं न स्यादृते कान्तामुखाम्बुजात् ।  
तत्तथैव हि नारीणां न स्याच्च पुरुषं विना ॥ ५४ ॥  
संयोगे सुखसम्भूतिर्वियोगे दुःखसम्भवः ।  
कान्तासि रूपसम्पन्ना सर्वाभरणभूषिता ॥ ५५ ॥  
चातुर्यं त्वयि किं नास्ति यतो मां न भजस्यहो ।  
तवोपदिष्टं केनेदं भोगानां परिवर्जनम् ॥ ५६ ॥  
वञ्चितासि प्रियालापे वैरिणा केनचित्त्विह ।  
मुञ्चाग्रहमिमं कान्ते कुरु कार्यं सुशोभनम् ॥ ५७ ॥  
सुखं तव ममापि स्याद्विवाहे विहिते किल ।  
विष्णुर्लक्ष्या सहाभाति सावित्र्या च सहात्मभूः ॥ ५८ ॥  
रुद्रो भाति च पार्वत्या शच्या शतमखस्तथा ।  
का नारी पतिहीना च सुखं प्राप्नोति शाश्वतम् ॥ ५९ ॥  
येन त्वमसितापाङ्‌गि न करोषि पतिं शुभम् ।  
कामः क्वाद्य गतः कान्ते यस्त्वां बाणैः सुकोमलैः ॥ ६० ॥  
मादनैः पञ्चभिः कामं न ताडयति मन्दधीः ।  
मन्येऽहमिव कामोऽपि दयावांस्त्वयि सुन्दरि ॥ ६१ ॥  
अबलेति च मन्वानो न प्रेरयति मार्गणान् ।  
मनोभवस्य वैरं वा किमप्यस्ति मया सह ॥ ६२ ॥  
तेन च त्वय्यरालाक्षि न मुञ्चति शिलीमुखान् ।  
अथवा मेऽहितैर्देवैर्वारितोऽसौ झषध्वजः ॥ ६३ ॥  
सुखविध्वंसिभिस्तेन त्वयि न प्रहरत्यपि ।  
त्यक्त्वा मां मृगशावाक्षि पश्चात्तापं करिष्यसि ॥ ६४ ॥  
मन्दोदरीव तन्वङ्‌गि परित्यज्य शुभं नृपम् ।  
अनुकूलं पतिं पश्चात्सा चकार शठं पतिम् ।  
कामार्ता च यदा जाता मोहेन व्याकुलान्तरा ॥ ६५ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
पञ्चमस्कन्धे महिषद्वारा देवीप्रबोधनं नाम षोडशोऽध्यायः ॥ १६ ॥
