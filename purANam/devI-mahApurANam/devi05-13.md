व्यास उवाच  
इत्युक्त्वा तौ महाबाहू दैत्यौ बाष्कलदुर्मुखौ ।  
जग्मतुर्मददिग्धाङ्गौ सर्वशस्त्रास्त्रकोविदौ ॥ १ ॥  
तौ गत्वा समरे देवीमूचतुर्वचनं तदा ।  
दानवौ च मदोन्मत्तौ मेघगम्भीरया गिरा ॥ २ ॥  
देवि देवा जिता येन महिषेण महात्मना ।  
वरय त्वं वरारोहे सर्वदैत्याधिपं नृपम् ॥ ३ ॥  
स कृत्वा मानुषं रूपं सर्वलक्षणसंयुतम् ।  
भूषितं भूषणैर्दिव्यैस्त्वामेष्यति रहः किल ॥ ४ ॥  
त्रैलोक्यविभवं कामं त्वमेष्यसि शुचिस्मिते ।  
महिषे परमं भावं कुरु कान्ते मनोगतम् ॥ ५ ॥  
कृत्वा पतिं महावीरं संसारसुखमद्‌भुतम् ।  
त्वं प्राप्स्यसि पिकालापे योषितां खलु वाञ्छितम् ॥ ६ ॥  
देव्युवाच  
जाल्म त्वं किं विजानासि नारीयं काममोहिता ।  
मन्दबुद्धिबलात्यर्थं भजेयं महिषं शठम् ॥ ७ ॥  
कुलशीलगुणैस्तुल्यं तं भजन्ति कुलस्त्रियः ।  
अधिकं रूपचातुर्यबुद्धिशीलक्षमादिभिः ॥ ८ ॥  
का नु कामातुरा नारी भजेच्च पशुरूपिणम् ।  
पशूनामधमं नूनं महिषं देवरूपिणी ॥ ९ ॥  
गच्छतं महिषं तूर्णं भूपं बाष्कलदुर्मुखौ ।  
वदतं मद्वचो दैत्यं गजतुल्यं विषाणिनम् ॥ १० ॥  
पातालं गच्छ वाभ्येत्य सङ्ग्रामं कुरु वा मया ।  
रणे जाते सहस्राक्षो निर्भयः स्यादिति धुवम् ॥ ११ ॥  
हत्वाहं त्वां गमिष्यामि नान्यथा गमनं मम ।  
इत्थं ज्ञात्वा सुदुर्बुद्धे यथेच्छसि तथा कुरु ॥ १२ ॥  
मामनिर्जित्य भूभागे न स्थानं ते कदाचन ।  
भविष्यति चतुष्पाद दिवि वा गिरिकन्दरे ॥ १३ ॥  
व्यास उवाच  
इत्युक्तौ तौ तया दैत्यौ कोपाकुलितलोचनौ ।  
धनुर्बाणधरौ वीरौ युद्धकामौ बभूवतुः ॥ १४ ॥  
कृत्वा सुविपुलं नादं देवी सा निर्भया स्थिता ।  
उभौ च चक्रतुस्तीव्रा बाणवृष्टिं कुरूद्वह ॥ १५ ॥  
भगवत्यपि बाणौघान्मुमोच दानवौ प्रति ।  
कृत्वातिमधुरं नादं देवकार्यार्थसिद्धये ॥ १६ ॥  
तयोस्तु बाष्कलस्तूर्णं सम्मुखोऽभूद्‌ रणाङ्गणे ।  
दुर्मुखः प्रेक्षकस्तत्र देवीमभिमुखः स्थितः ॥ १७ ॥  
तयोर्युद्धमभूद्‌ घोरं देवीबाष्कलयोस्तदा ।  
बाणासिपरिघाघातैर्भयदं मन्दचेतसाम् ॥ १८ ॥  
ततः क्रुद्धा जगन्माता दृष्ट्वा तं युद्धदुर्मदम् ।  
जघान पञ्चभिर्बाणैः कर्णाकृष्टैः शिलाशितैः ॥ १९ ॥  
दानवोऽपि शरान्देव्याश्चिच्छेद निशितैः शरैः ।  
सप्तभिस्ताडयामास देवीं सिंहोपरिस्थिताम् ॥ २० ॥  
सापि तं दशभिस्तीक्ष्णैः सुपीतैः सायकैः खलम् ।  
जघान तच्छरांश्छित्त्वा जहास च मुहुर्मुहुः ॥ २१ ॥  
अर्धचन्द्रेण बाणेन चिच्छेद च शरासनम् ।  
बाष्कलोऽपि गदां गृह्य देवीं हन्तुमुपाययौ ॥ २२ ॥  
आगच्छन्तं गदापाणिं दानवं मदगर्वितम् ।  
चण्डिका स्वगदापातैः पातयामास भूतले ॥ २३ ॥  
बाष्कलः पतितो भूमौ मुहूर्तादुत्थितः पुनः ।  
चिक्षेप च गदां सोऽपि चण्डिकां चण्डविक्रमः ॥ २४ ॥  
तमागच्छन्तमालोक्य देवी शूलेन वक्षसि ।
जघान बाष्कलं क्रुद्धा पपात च ममार सः ॥ २५ ॥  
पतिते बाष्कले सैन्यं भग्नं तस्य दुरात्मनः ।  
जयेति च मुदा देवाश्चुक्रुशुर्गगने स्थिताः ॥ २६ ॥  
तस्मिंश्च निहते दैत्ये दुर्मुखोऽतिबलान्वितः ।  
आजगाम रणे देवीं क्रोधसंरक्तलोचनः ॥ २७ ॥  
तिष्ठ तिष्ठाबले सोऽपि भाषमाणः पुनः पुनः ।  
धनुर्बाणधरः श्रीमान्‌रथस्थः कवचावृतः ॥ २८ ॥  
तमागच्छन्तमालोक्य देवी शङ्खमवादयत् ।  
कोपयन्ती दानवं तं ज्याघोषञ्च चकार ह ॥ २९ ॥  
सोऽपि बाणान्मुमोचाशु तीक्ष्णानाशीविषोपमान् ।  
स्वबाणैस्तान्महामाया चिच्छेद च ननाद च ॥ ३० ॥  
तयोः परस्परं युद्धं बभूव तुमुलं नृप ।  
बाणशक्तिगदाघातैर्मुसलैस्तोमरैस्तथा ॥ ३१ ॥  
रणभूमौ तदा जाता रुधिरौघवहा नदी ।  
पतितानि तदा तीरे शिरांसि प्रबभुस्तदा ॥ ३२ ॥  
यथा सन्तरणार्थाय यमकिङ्करनायकैः ।  
तुम्बीफलानि नीतानि नवशिक्षापरैर्मुदा ॥ ३३ ॥  
रणभूमिस्तदा घोरा बभूवातीव दुर्गमा ।  
शरीरैः पतितैर्भूमौ खाद्यमानैर्वृकादिभिः ॥ ३४ ॥  
गोमायुसारमेयाश्च काकाः कङ्का अयोमुखाः ।  
गृध्रा श्येनाश्च खादन्ति शरीराणि दुरात्मनाम् ॥ ३५ ॥  
ववौ वायुश्च दुर्गन्धो मृतानां देहसङ्गतः ।  
अभूत्किलकिलाशब्दः खगानां पलभक्षिणाम् ॥ ३६ ॥  
तदा चुकोप दुष्टात्मा दुर्मुखः कालमोहितः ।  
देवीमुवाच गर्वेण कृत्वा चोर्ध्वकरं शुभम् ॥ ३७ ॥  
गच्छ चण्डि हनिष्यामि त्वामद्यैव सुबालिशे ।  
दैत्यं वा भज वामोरु महिषं मदगर्वितम् ॥ ३८ ॥  
देव्युवाच  
आसन्नमरणः कामं प्रलपस्यद्य मोहितः ।  
अद्यैव त्वां हनिष्यामि यथायं बाष्कलो हतः ॥ ३९ ॥  
गच्छ वा तिष्ठ वा मन्द मरणं यदि रोचते ।  
हत्वा त्वां वै वधिष्यामि बालिशं महिषीसुतम् ॥ ४० ॥  
तच्छ्रुत्वा वचनं तस्या दुर्मुखो मर्तुमुद्यतः ।  
मुमोच बाणवृष्टिं तु चण्डिकां प्रति दारुणाम् ॥ ४१ ॥  
सापि तां तरसा छित्त्वा बाणवृष्टिं शितैः शरैः ।  
जघान दानवं कृद्धा वृत्रं वज्रधरो यथा ॥ ४२ ॥  
तयोः परस्परं युद्धं सञ्जातं चातिकर्कशम् ।  
भयदं कातराणाञ्च शूराणां बलवर्धनम् ॥ ४३ ॥  
देवी चिच्छेद तरसा धनुस्तस्य करे स्थितम् ।  
तथैव पञ्चभिर्बाणैर्बभञ्ज रथमुत्तमम् ॥ ४४ ॥  
रथे भग्ने महाबाहुः पदातिर्दुर्मुखस्तदा ।  
गदां गहीत्वा दुर्धर्षां जगाम चण्डिकां प्रति ॥ ४५ ॥  
चकार स गदाघातं सिंहमौलौ महाबलः ।  
न चचाल हरिः स्थानात्ताडितोऽपि महाबलः ॥ ४६ ॥  
अम्बिका तं समालोक्य गदापाणिं पुरःस्थितम् ।  
खड्गेन शितधारेण शिरश्चिच्छेद मौलिमत् ॥ ४७ ॥  
छिन्ने च मस्तके भूमौ पपात दुर्मुखो मृतः ।  
जयशब्दं तदा चक्रुर्मुदिता निर्जरा भृशम् ॥ ४८ ॥  
तुष्टुवुस्तां तदा देवीं दुर्मुखे निहतेऽमराः ।  
पुष्पवृष्टिं तथा चक्रुर्जयशब्दं नभःस्थिताः ॥ ४९ ॥  
ऋषयः सिद्धगन्धर्वाः सविद्याधरकिन्नराः ।  
जहृषुस्तं हतं दृष्ट्वा दानवं रणमस्तके ॥ ५० ॥  
इति श्रीमद्देवीभागवते महापुराणेऽष्टादशसाहस्र्यां संहितायां पञ्चमस्कन्धे  
महिषसेनाधिप-बाष्कलदुर्मुखनिपातनवर्णनं नाम त्रयोदशोऽध्यायः ॥ १३ ॥
