व्यास उवाच -  
गते राजनि सा बाला पतिसेवापरायणा ।  
बभूव च तथाग्नीनां सेवने धर्मतत्परा ॥ १ ॥  
फलान्यादाय स्वादूनि मूलानि विविधानि च ।  
ददौ सा मुनये बाला पतिसेवापरायणा ॥ २ ॥  
पतिं तप्तोदकेनाशु स्नापयित्वा मृगत्वचा ।  
परिवेष्ट्य शुभायां तु बृस्यां स्थापितवत्यपि ॥ ३ ॥  
तिलान् यवकुशानग्रे परिकल्प्य कमण्डलुम् ।  
तमुवाच नित्यकर्म कुरुष्व मुनिसत्तम ॥ ४ ॥  
तमुत्थाप्य करे कृत्वा समाप्ते नित्यकर्मणि ।  
बृस्यां वा संस्तरे बाला भर्तारं सन्न्यवेशयत् ॥ ५ ॥  
पश्चादानीय पक्वानि फलानि च नृपात्मजा ।  
भोजयामास च्यवनं नीवारान्नं सुसंस्कृतम् ॥ ६ ॥  
भुक्तवन्तं पतिं तृप्तं दत्त्वाचमनमादरात् ।  
पश्चाच्च पूगं पत्राणि ददौ चादरसंयुता ॥ ७ ॥  
गृहीतमुखवासं तं संवेश्य च शुभासने ।  
गृहीत्वाऽऽज्ञां शरीरस्य चकार साधनं ततः ॥ ८ ॥  
फलाहारं स्वयं कृत्वा पुनर्गत्वा च सन्निधौ ।  
प्रोवाच प्रणयोपेता किमाज्ञापयसे प्रभो ॥ ९ ॥  
पादसंवाहनं तेऽद्य करोमि यदि मन्यसे ।  
एवं सेवापरा नित्यं बभूव पतितत्परा ॥ १० ॥  
सायं होमावसाने सा फलान्याहृत्य सुन्दरी ।  
अर्पयामास मुनये स्वादूनि च मृदूनि च ॥ ११ ॥  
ततः शेषाणि बुभुजे प्रेमयुक्ता तदाज्ञया ।  
सुस्पर्शास्तरणं कृत्वा शाययामास तं मुदा ॥ १२ ॥  
सुप्ते सुखं प्रिये कान्ता पदसंवाहनं तदा ।  
चकार पृच्छती धर्मं कुलस्त्रीणां कृशोदरी ॥ १३ ॥  
पादसंवाहनं कृत्वा निशि भक्तिपरायणा ।  
निद्रितं च मुनिं ज्ञात्वा सुष्वाप चरणान्तिके ॥ १४ ॥  
शुचौ प्रतिष्ठितं वीक्ष्य तालवृन्तेन भामिनी ।  
कुर्वाणा शीतलं वायुं सिषेवे स्वपतिं तदा ॥ १५ ॥  
हेमन्ते काष्ठसम्भारं कृत्वाग्निज्वलनं पुरः ।  
स्थापयित्वा तथापृच्छत्सुखं तेऽस्तीति चासकृत् ॥ १६ ॥  
ब्राह्मे मुहूर्ते चोत्थाय जलं पात्रं च मृत्तिकाम् ।  
समर्पयित्वा शौचार्थं समुत्थाप्य पतिं प्रिया ॥ १७ ॥  
स्थानाद्दूरे च संस्थाप्य दूरं गत्वा स्थिराभवत् ।  
कृतशौचं पतिं ज्ञात्वा गत्वा जग्राह तं पुनः ॥ १८ ॥  
आनीयाश्रममव्यग्रा चोपवेश्यासने शुभे ।  
मृज्जलाभ्यां च प्रक्षाल्य पादावस्य यथाविधि ॥ १९ ॥  
दत्त्वाऽऽचमनपात्रं तु दन्तधावनमाहरत् ।  
समर्प्य दन्तकाष्ठं च यथोक्तं नृपनन्दिनी ॥ २० ॥  
चकारोष्णं जलं शुद्धं समानीतं सुपावनम् ।  
स्नानार्थं जलमाहृत्य पप्रच्छ प्रणयान्विता ॥ २१ ॥  
किमाज्ञापयसे ब्रह्मन् कृतं वै दन्तधावनम् ।  
उष्णोदकं सुसम्पन्नं कुरु स्नानं समन्त्रकम् ॥ २२ ॥  
वर्तते होमकालोऽयं सन्ध्या पूर्वा प्रवर्तते ।  
विधिवद्‌हवनं कृत्वा देवतापूजनं कुरु ॥ २३ ॥  
एवं कन्या पतिं लब्ध्वा तपस्विनमनिन्दिता ।  
नित्यं पर्यचरत्प्रीत्या तपसा नियमेन च ॥ २४ ॥  
अग्नीनामतिथीनां च शुश्रूषां कुर्वती सदा ।  
आराधयामास मुदा च्यवनं सा शुभानना ॥ २५ ॥  
कस्मिंश्चिदथ काले तु रविजावश्विनावुभौ ।  
च्यवनस्याश्रमाभ्याशे क्रीडमानौ समगतौ ॥ २६ ॥  
जले स्नात्वा तु तां कन्यां निवृत्तां स्वाश्रमं प्रति ।  
गच्छन्तीं चारुसर्वाङ्‌गीं रविपुत्रावपश्यताम् ॥ २७ ॥  
तां दृष्ट्वा देवकन्याभां गत्वा चान्तिकमादरात् ।  
ऊचतुः समभिद्रुत्य नासत्यावतिमोहितौ ॥ २८ ॥  
क्षणं तिष्ठ वरारोहे प्रष्टुं त्वां गजगामिनि ।  
आवां देवसुतौ प्राप्तौ ब्रूहि सत्यं शुचिस्मिते ॥ २९ ॥  
पुत्री कस्य पतिः कस्ते कथमुद्यानमागता ।  
एकाकिनी तडागेऽस्मिन् स्नानार्थं चारुलोचने ॥ ३० ॥  
द्वितीया श्रीरिवाभासि कान्त्या कमललोचने ।  
इच्छामस्तु वयं ज्ञातुं तत्त्वमाख्याहि शोभने ॥ ३१ ॥  
कोमलौ चरणौ कान्ते स्थितौ भूमावनावृतौ ।  
हृदाये कुरुतः पीडां चलन्तौ चललोचने ॥ ३२ ॥  
विमानार्हासि तन्वङ्‌गि कथं पद्भ्यां व्रजस्यदः ।  
अनावृतात्र विपिने किमर्थं गमनं तव ॥ ३३ ॥
दासीशतसमायुक्ता कथं च त्वं विनिर्गता ।  
राजपुत्र्यप्सरा वासि वद सत्यं वरानने ॥ ३४ ॥  
धन्या माता यतो जाता धन्योऽसौ जनकस्तव ।  
वक्तुं त्वां नैव शक्तौ च भर्तुर्भाग्यं तवानघे ॥ ३५ ॥  
देवलिकाधिका भूमिरियं चैव सुलोचने ।  
प्रचलंश्चरणस्तेऽद्य सम्पावयति भूतलम् ॥ ३६ ॥  
सौभाग्याश्च मृगाः कामं ये त्वां पश्यन्ति वै वने ।  
ये चान्ये पक्षिणः सर्वे भूरियं चातिपावना ॥ ३७ ॥  
स्तुत्यालं तव चात्यर्थं सत्यं ब्रूहि सुलोचने ।  
पिता कस्ते पतिः क्वासौ द्रष्टुमिच्छास्ति सादरम् ॥ ३८ ॥  
व्यास उवाच -  
तयोरिति वचः श्रुत्वा राजकन्यातिसुन्दरी ।  
तावुवाच त्रपाक्रान्ता देवपुत्री नृपात्मजा ॥ ३९ ॥  
शर्यातितनयां मां वां वित्तं भार्यां मुनेरिह ।  
च्यवनस्य सतीं कान्तां पित्रा दत्तां यदृच्छया ॥ ४० ॥  
पतिरन्धोऽस्ति मे देवौ वृद्धश्चातीव तापसः ।  
तस्य सेवामहोरात्रं करोमि प्रीतिमानसा ॥ ४१ ॥  
कौ युवां किमिहायातौ पतिस्तिष्ठति चाश्रमे ।  
तत्रागत्य प्रकुरुतमाश्रमं चाद्य पावनम् ॥ ४२ ॥  
तदाकर्ण्य वचो दस्रावूचतुस्तां नराधिप ।  
कथं त्वमपि कल्याणि पिता दत्ता तपस्विने ॥ ४३ ॥  
भ्राजसेऽस्मिन्वनोद्देशे विद्युत्सौदामिनी यथा ।  
न देवेष्वपि तुल्या हि तव दृष्टास्ति भामिनि ॥ ४४ ॥  
त्वं दिव्याम्बरयोग्यासि शोभसे नाजिनैर्वृता ।  
सर्वाभरणसंयुक्ता नीलालकवरूथिनी ॥ ४५ ॥  
अहो विधेर्दुष्कलितं विचेष्टितं  
     यदत्र रम्भोरु वने विषीदसि ।  
विशालनेत्रेऽन्धमिमं पतिं प्रिये  
     मुनिं समासाद्य जरातुरं भृशम् ॥ ४६ ॥  
वृथा व्रतस्तेन भृशं न शोभसे  
     नवं वयः प्राप्य सुनृत्यपण्डिते ।  
मनोभवेनाशु शराः सुसन्धिताः  
     पतन्ति कस्मिन्पतिरीदृशस्तव ॥ ४७ ॥  
त्वमन्धभार्या नवयौवनान्विता  
     कृतासि धात्रा ननु मन्दबुद्धिना ।  
न चैनमर्हस्यसितायतेक्षणे  
     पतिं त्वमन्यं कुरु चारुलोचने ॥ ४८ ॥  
वृथैव ते जीवितमम्बुजेक्षणे  
     पतिं च सम्प्राप्य मुनिं गतेक्षणम् ।  
वने निवासं च तथाजिनाम्बर-  
     प्रधारणं योग्यतरं न मन्महे ॥ ४९ ॥  
अतोऽनवद्याङ्ग्युभयोस्त्वमेकं  
     वरं कुरुषावहिता सुलोचने ।  
किं यौवनं मानिनि सङ्करोषि  
     वृथा मुनिं सुन्दरि सेवमाना ॥ ५० ॥  
किं सेवसे भाग्यविवर्जितं तं  
     समुज्झितं पोषणरक्षणाभ्याम् ।  
त्यक्त्वा मुनिं सर्वसुखापवर्जितं  
     भजानवद्याङ्ग्युभयोस्त्वमेकम् ॥ ५१ ॥  
त्वं नन्दने चैत्ररथे वने च  
     कुरुष्व कान्ते प्रथितं विहारम् ।  
अन्धेन वृद्धेन कथं हि कालं  
     विनेष्यसे मानिनि मानहीनम् ॥ ५२ ॥  
भूपात्मजा त्वं शुभलक्षणा च  
     जानासि संसारविहारभावम् ।  
भाग्येन हीना विजने वनेऽत्र  
     कालं कथं वाहयसे वृथा च ॥ ५३ ॥  
तस्माद्‌भजस्व पिकभाषिणि चारुवक्त्रे  
     एवं द्वयोस्तव सुखाय विशालनेत्रे ।  
देवालयुषे च कृशोदरि भुङ्क्ष्व भोगान्  
     त्यक्त्वा मुनिं जरठमाशु नृपेन्द्रपुत्रि ॥ ५४ ॥  
किं ते सुखं चात्र वने सुकेशि  
     वृद्धेन सार्धं विजने मृगाक्षि ।  
सेवा तथान्धस्य नवं वयश्च  
     किं ते मतं भूपतिपुत्रि दुःखम् ॥ ५५ ॥  
शशिमुखि त्वमतीव सुकोमला  
     फलजलाहरणं तव नोचितम् ॥ ५६ ॥  
इति श्रीमद्देवीभागवते महापुराणेऽष्टादशसाहस्र्यां  
संहितायां सप्तमस्कन्धे अश्विनीकुमारयोः सुकन्यां  
प्रति बोधवचनवर्णनं नाम चतुर्थोऽध्यायः ॥ ४ ॥
