ईश्वर उवाच  
लक्षणं जपमालायाः शृणु वक्ष्यामि षण्मुख ।  
रुद्राक्षस्य मुखं ब्रह्मा बिन्दू रुद्र इतीरितः ॥ १ ॥  
विष्णुः पुच्छं भवेच्चैव भोगमोक्षफलप्रदम् ।  
पञ्चविंशतिभिश्चाक्षैः पञ्चवक्त्रैः सकण्टकैः ॥ २ ॥  
रक्तवर्णैः सितैर्मिश्रैः कृतरन्ध्रविदर्भितैः ।  
अक्षसूत्रं प्रकर्तव्यं गोपुच्छवलयाकृति ॥ ३ ॥  
वक्त्रं वक्त्रेण संयोज्य पुच्छं पुच्छेन योजयेत् ।  
मेरुमूर्ध्वमुखं कुर्यात्तदूर्ध्वं नागपाशकम् ॥ ४ ॥  
एवं सङ्ग्रथितां मालां मन्त्रसिद्धिप्रदायिनीम् ।  
प्रक्षाल्य गन्धतोयेन पञ्चगव्येन चोपरि ॥ ५ ॥  
ततः शिवाम्भसाऽऽक्षाल्य ततो मन्त्रगणान्न्यसेत् ।  
स्पृष्ट्वा शिवास्त्रमन्त्रेण कवचेनावगुण्ठयेत् ॥ ६ ॥  
मूलमन्त्रं न्यसेत्पश्चात्पूर्ववत्कारयेत्तथा ।  
सद्योजातादिभिः प्रोक्ष्य यावदष्टोत्तरं शतम् ॥ ७ ॥  
मूलमन्त्रं समुच्चार्य शुद्धभूमौ निधाय च ।  
तस्योपरि न्यसेत्साम्बं शिवं परमकारणम् ॥ ८ ॥  
प्रतिष्ठिता भवेन्माला सर्वकामफलप्रदा ।  
यस्य देवस्य यो मन्त्रस्तां तेनैवाभिपूजयेत् ॥ ९ ॥  
मूर्ध्नि कण्ठेऽथवा कर्णे न्यसेद्वा जपमालिकाम् ।  
रुद्राक्षमालया चैवं जप्तव्यं नियतात्मना ॥ १० ॥  
कण्ठे मूर्ध्नि हृदि प्रान्ते कर्णे बाहुयुगेऽथवा ।  
रुद्राक्षधारणं नित्यं भक्त्या परमया युतः । ११ ॥  
किमत्र बहुनोक्तेन वर्णनेन पुनः पुनः ।  
रुद्राक्षधारणं नित्यं तस्मादेतत्प्रशस्यते ॥ १२ ॥  
स्नाने दाने जपे होमे वैश्वदेवे सुरार्चने ।  
प्रायश्चित्ते तथा श्राद्धे दीक्षाकाले विशेषतः ॥ १३ ॥  
अरुद्राक्षधरो भूत्वा यत्किञ्चित्कर्म वैदिकम् ।  
कुर्वन्विप्रस्तु मोहेन नरके पतति ध्रुवम् ॥ १४ ॥  
रुद्राक्षं धारयेन्मूर्ध्नि कण्ठे सूत्रे करेऽथवा ।  
सुवर्णमणिसम्भिन्नं शुद्धं नान्यैर्धृतं शिवम् ॥ १५ ॥  
नाशुचिर्धारयेदक्षं सदा भक्त्यैव धारयेत् ।  
रुद्राक्षतरुसम्भूतवातोद्भूततृणान्यपि ॥ १६ ॥  
पुण्यलोकं गमिष्यन्ति पुनरावृत्तिदुर्लभम् ।  
रुद्राक्षं धारयन्पापं कुर्वन्नपि च मानवः ॥ १७ ॥  
सर्वं तरति पाप्मानं जाबालश्रुतिराह हि ।  
पशवो हि च रुद्राक्षधारणाद्यान्ति रुद्रताम् ॥ १८ ॥
किमु ये धारयन्ति स्म नरा रुद्राक्षमालिकाम् ।  
रुद्राक्षः शिरसा ह्येको धार्यो रुद्रपरैः सदा ॥ १९ ॥  
ध्वंसनं सर्वदुःखानां सर्वपापविमोचनम् ।  
व्याहरन्ति च नामानि ये शम्भोः परमात्मनः ॥ २० ॥  
रुद्राक्षालङ्‌कृता ये च ते वै भागवतोत्तमाः ।  
रुद्राक्षधारणं कार्यं सर्वश्रेयोऽर्थिभिर्नृभिः ॥ २१ ॥  
कर्णपाशे शिखायां च कण्ठे हस्ते तथोदरे ।  
महादेवश्च विष्णुश्च ब्रह्मा तेषां विभूतयः ॥ २२ ॥  
देवाश्चान्ये तथा भक्त्या खलु रुद्राक्षधारिणः ।  
गोत्रर्षयश्च सर्वेषां कूटस्था मूलरूपिणः ॥ २३ ॥  
तेषां वंशप्रसूताश्च मुनयः सकला अपि ।  
श्रौतधर्मपराः शुद्धाः खलु रुद्राक्षधारिणः ॥ २४ ॥  
श्रद्धा न जायते साक्षाद्वेदसिद्धे विमुक्तिदे ।  
बहूनां जन्मनामन्ते महादेवप्रसादतः ॥ २५ ॥  
रुद्राक्षधारणे वाञ्छा स्वभावादेव जायते ।  
रुद्राक्षस्य तु माहात्म्यं जाबालैरादरेण तु ॥ २६ ॥  
पठ्यते मुनिभिः सर्वैर्मया पुत्र तथैव च ।  
रुद्राक्षस्य फलं चैव त्रिषु लोकेषु विश्रुतम् ॥ २७ ॥  
फलस्य दर्शने पुण्यं स्पर्शात्कोटिगुणं भवेत् ।  
शतकोटिगुणं पुण्यं धारणाल्लभते नरः ॥ २८ ॥  
लक्षकोटिसहस्राणि लक्षकोटिशतानि च ।  
जपाच्च लभते नित्यं नात्र कार्या विचारणा ॥ २९ ॥  
हस्ते चोरसि कण्ठे च कर्णयोर्मस्तके तथा ।  
रुद्राक्षं धारयेद्यस्तु स रुद्रो नात्र संशयः ॥ ३० ॥  
अवध्यः सर्वभूतानां रुद्रवद्धि चरेद्‌भुवि ।  
सुराणामसुराणां च वन्दनीयो यथा शिवः ॥ ३१ ॥  
रुद्राक्षधारी सततं वन्दनीयस्तथा नरैः ।  
उच्छिष्टो वा विकर्मस्थो युक्तो वा सर्वपातकैः ॥ ३२ ॥  
मुच्यते सर्वपापेभ्यो रुद्राक्षस्य तु धारणात् ।  
कण्ठे रुद्राक्षमाबध्य श्वापि वा म्रियते यदि ॥ ३३ ॥  
सोऽपि मुक्तिमवाप्नोति किं पुनर्मानुषोऽपि सः ।  
जपध्यानविहीनोऽपि रुद्राक्षं यदि धारयेत् ॥ ३४ ॥  
सर्वपापविनिर्मुक्तः स याति परमां गतिम् ।  
एकं वापि हि रुद्राक्षं कृत्वा यत्नेन धारयेत् ॥ ३५ ॥  
एकविंशतिमुद्धृत्य रुद्रलोके महीयते ।  
अतः परं प्रवक्ष्यामि रुद्राक्षस्य पुनर्विधिम् ॥ ३६ ॥
