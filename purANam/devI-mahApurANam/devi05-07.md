व्यास उवाच  
असुरान्महिषो दृष्ट्वा विषण्णमनसस्तदा ।  
त्यक्त्वा तन्माहिषं रूपं बभूव मृगराडसौ ॥ १ ॥  
कृत्वा नादं महाघोरं विस्तार्य च महासटाम् ।  
पपात सुरसेनायां त्रासयन्नखदर्शनैः ॥ २ ॥  
गरुडञ्च नखाघातैः कृत्वा रुधिरविप्लुतम् ।  
जघान च भुजे विष्णुं नखाघातेन केसरी ॥ ३ ॥  
वासुदेवोऽपि तं दृष्ट्वा चक्रमुद्यम्य वेगवान् ।  
हन्तुकामो हरिः काममवापाशु क्रुधान्वितः ॥ ४ ॥  
यावद्धयरिपुं वेगाच्चक्रेणाभिजघान तम् ।  
तावत्सोऽतिबलः शृङ्गी शृङ्गाभ्यां न्यहनद्धरिम् ॥ ५ ॥  
वासुदेवो विषाणाभ्यां ताडितोरसि विह्वलः ।  
पलायनपरो वेगाज्जगाम भुवनं निजम् ॥ ६ ॥  
गतं दृष्ट्वा हरिं कामं शङ्करोऽपि भयान्वितः ।  
अवध्यं तं परं मत्वा ययौ कैलासपर्वतम् ॥ ७ ॥  
ब्रह्मापि च निजं धाम त्वरितः प्रययौ भयात् ।  
मघवा वज्रमालम्ब्य तस्थावाजौ महाबलः ॥ ८ ॥  
वरुणः शक्तिमालम्ब्य धैर्यमालम्ब्य संस्थितः ।  
यमोऽपि दण्डमादाय यत्तः समरतत्परः ॥ ९ ॥  
ततो यक्षाधिपः कामं बभूव रणतत्परः ।  
पावकः शक्तिमादाय तत्राभूद्युद्धमानसः ॥ १० ॥  
नक्षत्राधिपतिः सूर्यः समवेतौ स्थितावुभौ ।  
वीक्ष्य तं दानवश्रेष्ठं युद्धाय कृतनिश्चयौ ॥ ११ ॥  
एतस्मिन्नन्तरे क्रुद्धं दैत्यसैन्यं समभ्यगात् ।  
विसृजन्बाणजालानि क्रूराहिसदृशानि च ॥ १२ ॥  
कृत्वा हि माहिषं रूपं भूपतिः संस्थितस्तदा ।  
देवदानवयोधानां निनादस्तुमुलोऽभवत् ॥ १३ ॥  
ज्याघातश्च तलाघातो मेघनादसमोऽभवत् ।  
सङ्ग्रामे सुमहाघोरे देवदानवसेनयोः ॥ १४ ॥  
शृङ्गाभ्यां पार्वताञ्छृङ्गांश्चिक्षेप च महाबलः ।  
जघान सुरसङ्घांश्च दानवो मदगर्वितः ॥ १५ ॥  
खुराघातैस्तथा देवान्पुच्छस्य भ्रमणेन च ।  
स जघान रुषाविष्टो महिषः परमाद्‌भुतः ॥ १६ ॥  
ततो देवाः सगन्धर्वा भयमाजग्मुरुद्यताः ।  
मघवा महिषं दृष्ट्वा पलायनपरोऽभवत् ॥ १७ ॥  
सङ्गरं सम्परित्यज्य गते शक्रे शचीपतौ ।  
यमो धनाधिपः पाशी जग्मुः सर्वे भयातुराः ॥ १८ ॥  
महिषोऽपि जयं मत्वा जगाम स्वगृहं ततः ।  
ऐरावतं गजं प्राप्य त्यक्तमिन्द्रेण गच्छता ॥ १९ ॥  
तथोच्चैःश्रवसं भानोः कामधेनुं पयस्विनीम् ।  
स्वसैन्यसंवृतस्तूर्णं स्वर्गं गन्तुं मनो दधे ॥ २० ॥  
तरसा देवसदनं गत्वा स महिषासुरः ।  
जग्राह सुरराज्यं वै त्यक्तं देवैर्भयातुरैः ॥ २१ ॥  
इन्द्रासने तथा रम्ये दानवः समुपाविशत् ।  
दानवान्स्थापयामास देवानां स्थानकेषु सः ॥ २२ ॥  
एवं वर्षशतं पूर्णं कृत्वा युद्धं सुदारुणम् ।  
अवापैन्द्रपदं कामं दानवो मदगर्वितः ॥ २३ ॥  
निर्जरा निर्गता नाकात्तेन सर्वेऽतिपीडिताः ।  
एवं बहूनि वर्षाणि बभ्रमुर्गिरिगह्वरे ॥ २४ ॥  
श्रान्ताः सर्वे तदा राजन् ब्रह्माणं शरणं ययुः ।  
प्रजापतिं जगन्नाथं रजोरूपं चतुर्मुखम् ॥ २५ ॥  
पद्मासनं वेदगर्भं सेवितं मुनिभिः स्वजैः ।  
मरीचिप्रमुखैः शान्तैर्वेदवेदाङ्गपारगैः ॥ २६ ॥  
किन्नरैः सिद्धगन्धर्वैश्चारणोरगपन्नगैः ।  
तुष्टुवुर्भयभीतास्ते देवदेवं जगद्‌गुरुम् ॥ २७ ॥  
देवा ऊचुः  
धातः किमेतदखिलार्तिहराम्बुजन्म  
     जन्माभिवीक्ष्य न दयां कुरुषे सुरान् यत् ।  
सम्पीडितान् रणजितानसुराधिपेन  
     स्थानच्युतान् गिरिगुहाकृतसन्निवासान् ॥ २८ ॥  
पुत्रान्पिता किमपराधशतैः समेता-  
     न्सन्त्यज्य लोभरहितः कुरुतेऽतिदुःस्थान् ।  
यस्त्वं सुरांस्तव पदाम्बुजभक्तियुक्ता-  
     न्दैत्यार्दितांश्च कृपणान् यदुपेक्षसेऽद्य ॥ २९ ॥  
अमरभुवनराज्यं तेन भुक्तं नितान्तं  
     मखहविरपि योग्यं ब्राह्मणैराददाति ।  
सुरतरुवरपुष्पं सेवतेऽसौ दुरात्मा  
     जलनिधिनिधिभूतां गामसौ सेवते ताम् ॥ ३० ॥  
किं वा गृणीमः सुरकार्यमद्‌भुतं  
     जानासि देवेश सुरारिचेष्टितम् ।
ज्ञानेन सर्वं त्वमशेषकार्यवि-  
     त्तस्मात्प्रभो ते प्रणताः स्म पादयोः ॥ ३१ ॥  
यत्रापि कुत्रापि गतान्सुरानसौ  
     नानाचरित्रः खलु पापमानसः ।  
पीडां करोत्येव स दुष्टचेष्टित-  
     स्त्रातासि देवेश विधेहि शं विभो ॥ ३२ ॥  
नो चेद्वयं दावमहाग्निपीडिताः  
     कं शान्तिकर्तारमनन्ततेजसम् ।  
यामः प्रजेशं शरणं सुरेष्टं  
     धातारमाद्यं परिमुच्य कं शिवम् ॥ ३३ ॥  
व्यास उवाच  
इति स्तुत्वा सुराः सर्वे प्रणेमुस्तं प्रजापतिम् ।  
बद्धाञ्जलिपुटाः सर्वे विषण्णवदना भृशम् ॥ ३४ ॥  
तांस्तथा पीडितान्दृष्ट्वा तदा लोकपितामहः ।  
उवाच श्लक्ष्णया वाचा सुखं सञ्जनयन्निव ॥ ३५ ॥  
ब्रह्मोवाच  
किं करोमि सुराः कामं दानवो वरदर्पितः ।  
स्त्रीवध्योऽसौ न पुंवध्यो विधेयं तत्र किं पुनः ॥ ३६ ॥  
व्रजामोऽद्य सुराः सर्वे कैलासं पर्वतोत्तमम् ।  
शङ्करं पुरतः कृत्वा सर्वकार्यविशारदम् ॥ ३७ ॥  
ततो व्रजाम वैकुण्ठं यत्र देवो जनार्दनः ।  
मिलित्वा देवकार्यञ्च विमृशामो विशेषतः ॥ ३८ ॥  
इत्युक्त्वा हंसमारुह्य ब्रह्मा कार्यसमुच्चये ।  
देवांश्च पृष्ठतः कृत्वा कैलासाभिमुखो ययौ ॥ ३९ ॥  
तावच्छिवोऽपि तरसा ज्ञात्वा ध्यानेन पद्मजम् ।  
आगच्छन्तं सुरैः सार्धं निर्गतः स्वगृहाद्‌बहिः ॥ ४० ॥  
दृष्ट्वा परस्परं तौ तु कृताभिवादनौ भृशम् ।  
प्रणतौ च सुरैः सर्वैः सन्तुष्टौ सम्बभूवतुः ॥ ४१ ॥  
आसनानि पृथग्दत्त्वा देवेभ्यो गिरिजापतिः ।  
उपविष्टेषु तेष्वेव निषसादासने स्वके ॥ ४२ ॥  
कृत्वा तु कुशलप्रश्नं ब्रह्माणं वृषभध्वजः ।  
पप्रच्छ कारणं देवान्कैलासागमने विभुः ॥ ४३ ॥  
शिव उवाच  
किमत्रागमनं ब्रह्मन् कृतं देवैः सवासवैः ।  
भवता च महाभाग ब्रूहि तत्कारणं किल ॥ ४४ ॥  
ब्रह्मोवाच  
महिषेण सुरेशान पीडिताः स्वर्निवासिनः ।  
भ्रमन्ति गिरिदुर्गेषु भयत्रस्ताः सवासवाः ॥ ४५ ॥  
यज्ञभुग्महिषो जातस्तथान्ये सुरशत्रवः ।  
पीडिता लोकपालाश्च त्वामद्य शरणं गताः ॥ ४६ ॥  
मया ते भवनं शम्भो प्रापिताः कार्यगौरवात् ।  
यद्युक्तं तद्विधत्स्वाद्य सुरकार्यं सुरेश्वर ॥ ४७ ॥  
त्वयि भारोऽस्ति सर्वेषां देवानां भूतभावन ।  
व्यास उवाच  
इति तद्वचनं श्रुत्वा शङ्करः प्रहसन्निव ॥ ४८ ॥  
वचनं श्लक्ष्णया वाचा प्रोवाच पद्मजं प्रति ।  
शिव उवाच  
भवतैव कृतं कार्यं वरदानात्पुरा विभो ॥ ४९ ॥  
अनर्थदञ्च देवानां किं कर्तव्यमतः परम् ।  
ईदृशो बलवाञ्छूरः सर्वदेवभयप्रदः ॥ ५० ॥  
का समर्था वरा नारी तं हन्तुं मददर्पितम् ।  
न मे भार्या न ते भार्या सङ्ग्रामं गन्तुमर्हति ॥ ५१ ॥  
गत्वैव ते महाभागे युयुधाते कथं पुनः ।  
इन्द्राणी च महाभागा न युद्धकुशलास्ति हि ॥ ५२ ॥  
कान्या हन्तुं समर्थास्ति तं पापं मददर्पितम् ।  
ममेदं मतमद्यैव गत्वा देवं जनार्दनम् ॥ ५३ ॥  
स्तुत्वा तं देवकार्याय प्रेरयामः सुसत्वरम् ।  
सोऽतिबुद्धिमतां श्रेष्ठो विष्णुः सर्वार्थसाधने ॥ ५४ ॥  
मिलित्वा वासुदेवं वै कर्तव्यं कार्यचिन्तनम् ।  
प्रपञ्चेन च बुद्ध्या स संविधास्यति साधनम् ॥ ५५ ॥  
  
व्यास उवाच  
इति रुद्रवचः श्रुत्वा ब्रह्माद्याः सुरसत्तमाः ।  
उत्थितास्ते तथेत्युक्त्वा शिवेन सह सत्वराः ॥ ५६ ॥  
स्वकीयैर्वाहनैः सर्वे ययुविष्णपुरं प्रति ।  
मुदिताः शकुनान्दृष्ट्वा कार्यसिद्धिकराञ्छुभान्॥ ५७ ॥  
ववुर्वाताः शुभाः शान्ताः सुगन्धाः शुभशंसिनः ।  
पक्षिणश्च शिवा वाचस्तत्रोचुः पथि सर्वशः ॥ ५८ ॥  
निर्मलं चाभवद्व्योम दिशश्च विमलास्तथा ।  
गमने तत्र देवानां सर्वं शुभमिवाभवत् ॥ ५९ ॥  
इति श्रीमद्देवीभागवते महापुराणेऽष्टादशसाहस्र्यां संहितायां पञ्चमस्कन्धे  
पराजितदेवतानां शङ्करशरणगमनवर्णनं नाम सप्तमोऽध्यायः ॥ ७ ॥
