सूत उवाच -  
ततः कृत्वा चितां राजा आरोप्य तनयं स्वकम् ।  
भार्यया सहितो राजा बद्धाञ्जलिपुटस्तदा ॥ १ ॥  
चिन्तयन्परमेशानीं शताक्षीं जगदीश्वरीम् ।  
पञ्चकोशान्तरगतां पुच्छब्रह्मस्वरूपिणीम् ॥ २ ॥  
रक्ताम्बरपरीधानां करुणारससागरम् ।  
नानायुधधरामम्बां जगत्पालनतत्पराम् ॥ ३ ॥  
तस्य चिन्तयमानस्य सर्वे देवाः सवासवाः ।  
धर्मं प्रमुखतः कृत्वा समाजग्मुस्त्वरान्विताः ॥ ४ ॥  
आगत्य सर्वे प्रोचुस्ते राजञ्छ्रुणु महाप्रभो ।  
अहं पितामहः साक्षाद्धर्मश्च भवगान्स्वयम् ॥ ५ ॥  
साध्याः सविश्वे मरुतो लोकपालाः सचारणाः ।  
नागाः सिद्धाः सगन्धर्वा रुद्राश्चैव तथाश्विनौ ॥ ६ ॥  
एते चान्येऽथ बहवो विश्वामित्रस्तथैव च ।  
विश्वत्रयेण यो मैत्रीं कर्तुमिच्छति धर्मतः ॥ ८ ॥  
विश्वामित्रः स तेऽभीष्टमाहर्तुं सम्यगिच्छति ।  
धर्म उवाच -  
मा राजन् साहसं कार्षीर्धर्मोऽहं त्वामुपागतः ॥ ८ ॥  
तितिक्षादमसत्त्वाद्यैस्त्वद्‌गुणैः परितोषितः ।  
इन्द्र उवाच -  
हरिश्चन्द्र महाभाग प्राप्तः शक्रोऽस्मि तेऽन्तिकम् ॥ ९ ॥  
त्वयाद्य भार्यापुत्रेण जिता लोकाः सनातनाः ।  
आरोह त्रिदिवं राजन् भार्यापुत्रसमन्वितः ॥ १० ॥  
सुदुष्प्रापं नरैरन्यैर्जितमात्मीयकर्मभिः ।  
सूत उवाच -  
ततोऽमृतमयं वर्षमपमृत्युविनाशनम् ॥ ११ ॥  
इन्द्रः प्रासृजदाकाशाच्चितामध्यगते शिशौ ।  
पुष्पवृष्टिश्च महती दुन्दुभिस्वन एव च ॥ १२ ॥  
समुत्तस्थौ मृतः पुत्रो राज्ञस्तस्य महात्मनः ।  
सुकुमारतनुः स्वस्थः प्रसन्नः प्रीतमानसः ॥ १३ ॥  
ततो राजा हरिश्चन्द्रः परिष्वज्य सुतं तदा ।  
सभार्यः स्वश्रिया युक्तो दिव्यमालाम्बरावृतः ॥ १४ ॥  
बभूव तत्क्षणादिन्द्रो भूपं चैवमभाषत ॥ १५ ॥  
सभार्यस्त्वं सपुत्रश्च स्वर्लोकं सद्‌गतिं पराम् ।  
समारोह महाभाग निजानां कर्मणां फलम् ॥ १६ ॥  
हरिश्चन्द्र उवाच -  
देवराजाननुज्ञातः स्वामिना श्वपचेन हि ।  
अकृत्वा निष्कृतिं तस्य नारोक्ष्ये वै सुरालयम् ॥ १७ ॥  
धर्म उवाच -  
तवैवं भाविनं क्लेशमवगम्यात्ममायया ।  
आत्मा श्वपचतां नीतो दर्शितं तच्च पक्कणम् ॥ १८ ॥  
इन्द्र उवाच -  
प्रार्थ्यते यत्परं स्थानं समस्तैर्मनुजैर्भुवि ।  
तदारोह हरिश्चन्द्र स्थानं पुण्यकृतां नृणाम् ॥ १९ ॥  
हरिश्चन्द्र उवाच -  
देवराज नमस्तुभ्यं वाक्यं चेदं निबोध मे ।  
मच्छोकमग्नमनसः कौसले नगरे नराः ॥ २० ॥  
तिष्ठन्ति तानपास्यैवं कथं यास्याम्यहं दिवम् ।  
ब्रह्महत्या सुरापानं गोवधः स्त्रीवधस्तथा ॥ २१ ॥
तिष्ठन्ति तानपास्यैवं कथं यास्याम्यहं दिवम् ।  
ब्रह्महत्या सुरापानं गोवधः स्त्रीवधस्तथा ॥ २१ ॥  
तुल्यमेभिर्महत्पापं भक्तत्यागादुदाहृतम् ।  
भजन्तं भक्तमत्याज्यं त्यजतः स्यात्कथं सुखम् ॥ २२ ॥  
तैर्विना न प्रयास्यामि तस्माच्छक्र दिवं व्रज ।  
यदि ते सहिताः स्वर्गं मया यान्ति सुरेश्वर ॥ २३ ॥  
ततोऽहमपि यास्यामि नरकं वापि तैः सह ।  
इन्द्र उवाच -  
बहूनि पुण्यपापानि तेषां भिन्नानि वै नृप ॥ २४ ॥  
कथं सङ्घातभोज्यं त्वं भूप स्वर्गमभीप्ससि ।  
हरिश्चन्द्र उवाच -  
भुङ्क्ते शक्र नृपो राज्यं प्रभावात्प्रकृतेध्रुवम् ॥ २५ ॥  
यजते च महायज्ञैः कर्म पूर्तं करोति च ।  
तच्च तेषां प्रभावेण मया सर्वमनुष्ठितम् ॥ २६ ॥  
उपदादान्न सन्त्यक्ष्ये तानहं स्वर्गलिप्सया ।  
तस्माद्यन्मम देवेश किञ्चिदस्ति सुचेष्टितम् ॥ २७ ॥  
दत्तमिष्टमथो जप्तं सामान्यं तैस्तदस्तु नः ।  
बहुकालोपभोज्यं च फलं यन्मम कर्मगम् ॥ २८ ॥  
तदस्तु दिनमप्येकं तैः समं त्वप्रसादतः ।  
सूत उवाच -  
एवं भविष्यतीत्युक्त्वा शक्रस्त्रिभुवनेश्वरः ॥ २९ ॥  
प्रसन्नचेता धर्मश्च विश्वामित्रश्च गाधिजः ।  
गत्वा तु नगरं सर्वे चातुर्वर्ण्यसमाकुलम् ॥ ३० ॥  
हरिश्चन्द्रस्य निकटे प्रोवाच विबुधाधिपः ।  
आगच्छन्तु जनाः शीघ्रं स्वर्गलोकं सुदुर्लभम् ॥ ३१ ॥  
धर्मप्रसादात्सम्प्राप्तं सर्वैर्युष्माभिरेव तु ।  
हरिश्चन्द्रोऽपि तान्सर्वाञ्जनान्नगरवासिनः ॥ ३२ ॥  
प्राह राजा धर्मपरो दिवमारुह्यतामिति ।  
सूत उवाच -  
तदिन्द्रस्य वचः श्रुत्वा प्रीतास्तस्य च भूपतेः ॥ ३३ ॥  
ये संसारेषु निर्विण्णास्ते धुरं स्वसुतेषु वै ।  
कृत्वा प्रहृष्टमनसो दिवमारुरुहुर्जनाः ॥ ३४ ॥  
विमानवरमारूढाः सर्वे भास्वरविग्रहाः ।  
तदा सम्भूतहर्षास्ते हरिश्चन्द्रश्च पार्थिवः ॥ ३५ ॥  
राज्येऽभिषिच्य तनयं रोहिताख्यं महामनाः ।  
अयोध्याख्ये पुरे रम्ये हृष्टपुष्टजनान्विते ॥ ३६ ॥  
तनयं सुहृदश्चापि प्रतिपूज्याभिनन्द्य च ।  
पुण्येन लभ्यां विपुलां देवादीनां सुदुर्लभाम् ॥ ३७ ॥  
सम्प्राप्य कीर्तिमतुलां विमाने स महीपतिः ।  
आसाञ्चक्रे कामगमे क्षुद्रघण्टाविराजिते ॥ ३८ ॥  
ततस्तर्हि समालोक्य श्लोकमन्त्रं तदा जगौ ।  
दैत्याचार्यो महाभागः सर्वशास्त्रार्थतत्त्ववित् ॥ ३९ ॥  
शुक्र उवाच -  
अहो तितिक्षामाहात्म्यमहो दानफलं महत् ।  
यदागतो हरिश्चन्द्रो महेन्द्रस्य सलोकताम् ॥ ४० ॥  
सूत उवाच -  
एतत्ते सर्वमाख्यानं हरिश्चन्द्रस्य चेष्टितम् ।  
यः शृणोति च दुःखार्तः स सुखं लभतेऽन्वहम् ॥ ४१ ॥  
स्वर्गार्थी प्राप्नुयात् स्वर्गं सुतार्थी सुतमाप्नुयात् ।  
भार्यार्थी प्राप्नुयाद्‌भार्यां राज्यार्थीं राज्यमाप्नुयात् ॥ ४२ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
सप्तमस्कन्धे हरिश्चन्द्राख्यानश्रवणफलवर्णनं नाम सप्तविंशोऽध्यायः ॥ २७ ॥
