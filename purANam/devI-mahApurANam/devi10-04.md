सूत उवाच  
ततः सर्वे सुरगणा महेन्द्रप्रमुखास्तदा ।  
पद्मयोनिं पुरस्कृत्य रुद्रं शरणमन्वयुः ॥ १ ॥  
उपतस्थुः प्रणतिभिः स्तोत्रैश्चारुविभूतिभिः ।  
देवदेवं गिरिशयं शशिलोलितशेखरम् ॥ २ ॥  
देववा ऊचुः  
जय देव गणाध्यक्ष उमालालितपङ्‌कज ।  
अष्टसिद्धिविभूतीनां दात्रे भक्तजनाय ते ॥ ३ ॥  
महामायाविलसितस्थानाय परमात्मने ।  
वृषाङ्‌कायामरेशाय कैलासस्थितिशालिने ॥ ४ ॥  
अहिर्बुध्न्याय मान्याय मनवे मानदायिने ।  
अजाय बहुरूपाय स्वात्मारामाय शम्भवे ॥ ५ ॥  
गणनाथाय देवाय गिरिशाय नमोऽस्तु ते ।  
महाविभूतिदात्रे ते महाविष्णुस्तुताय च ॥ ६ ॥  
विष्णुहृत्कञ्जवासाय महायोगरताय च ।  
योगगम्याय योगाय योगिनां पतये नमः ॥ ७ ॥  
योगीशाय नमस्तुभ्यं योगानां फलदायिने ।  
दीनदानपरायापि दयासागरमूर्तये ॥ ८ ॥  
आर्तिप्रशमनायोग्रवीर्याय गुणमूर्तये ।  
वृषध्वजाय कालाय कालकालाय ते नमः ॥ ९ ॥  
सूत उवाच  
एवं स्तुतः स देवेशो यज्ञभुग्भिर्वृषध्वजः ।  
प्राह गम्भीरया वाचा प्रहसन्विबुधर्षभान् ॥ १० ॥
श्रीभगवानुवाच  
प्रसन्नोऽहं दिविषदः स्तोत्रेणोत्तमपूरुषाः ।  
मनोरथं पूरयामि सर्वेषां देवतर्षभाः ॥ ११ ॥  
देवा ऊचुः  
सर्वदेवेश गिरिश शशिमौलिविराजित ।  
आर्तानां शङ्‌करस्त्वं च शं विधेहि महाबल ॥ १२ ॥  
पर्वतो विन्ध्यनामास्ति मेरुद्वेष्टा महोन्नतः ।  
भानुमार्गनिरोद्धा हि सर्वेषां दुःखदोऽनघ ॥ १३ ॥  
तदवृद्धिं स्तम्भयेशान सर्वकल्याणकृद्भव ।  
भानुसञ्चाररोधेन कालज्ञानं कथं भवेत् ॥ १४ ॥  
नष्टे स्वाहास्वधाकारे लोके कः शरणं भवेत् ।  
अस्माकं च भयार्तानां भवानेव हि दृश्यते ॥ १५ ॥  
दुःखनाशकरो देव प्रसीद गिरिजापते ।  
श्रीशिव उवाच  
नास्माकं शक्तिरस्तीह तद्‌वृद्धिस्तम्भने सुराः ॥ १६ ॥  
इममेवं वदिष्यामो भगवन्तं रमाधवम् ।  
सोऽस्माकं प्रभुरात्मा च पूज्यः कारणरूपधृक् ॥ १७ ॥  
गोविन्दो भगवान्विष्णुः सर्वकारणकारणः ।  
तं गत्वा कथयिष्यामः स दुःखान्तो भविष्यति ॥ १८ ॥  
इत्येवमाकर्ण्य गिरीशभाषितं  
     देवाश्च सेन्द्राः सपयोजसम्भवाः ।  
रुद्रं पुरस्कृत्य च वेपमाना  
     वैकुण्ठलोकं प्रतिजग्मुरञ्जसा ॥ १९ ॥
