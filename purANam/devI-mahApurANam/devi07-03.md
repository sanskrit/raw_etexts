व्यास उवाच -  
इति पप्रच्छ तान्सर्वान् राजा चिन्ताकुलस्तथा ।  
पर्यपृच्छत्सुहृद्वर्गं साम्ना चोग्रतयापि च ॥ १ ॥  
पीड्यमानं जनं वीक्ष्य पितरं दुःखितं तथा ।  
विचिन्त्य शूलभेदं सा सुकन्या चेदमब्रवीत् ॥ २ ॥  
वने मया पितस्तत्र वल्मीको वीरुधावृतः ।  
क्रीडन्त्या सुदृढो दृष्टश्छिद्रद्वयसमन्वितः ॥ ३ ॥  
तत्र खद्योतवद्दीप्तज्योतीषी वीक्षिते मया ।  
सूच्याविद्धे महाराज पुनः खद्योतशङ्कया ॥ ४ ॥  
जलक्लिन्ना तदा सूची मया दृष्टा पितः किल ।  
हाहेति च श्रुतः शब्दो मन्दो वल्मीकमध्यतः ॥ ५ ॥  
तदाहं विस्मिता राजन्किमेतदिति शङ्कया ।  
न जाने किं मया विद्धं तस्मिन्वल्मीकमण्डले ॥ ६ ॥  
राजा श्रुत्वा तु शर्यातिः सुकन्यावचनं मृदु ।  
मुनेस्तद्धेलनं ज्ञात्वा वल्मीकं क्षिप्रमभ्यगात् ॥ ७ ॥  
तत्रापश्यत्तपोवृद्धं च्यवनं दुःखितं भृशम् ।  
स्फोटयामास वल्मीकं मुनिदेहावृतं भृशम् ॥ ८ ॥  
प्रणम्य दण्डवद्‌भूमौ राजा तं भार्गवं प्रति ।  
तुष्टाव विनयोपेतस्तमुवाच कृताञ्जलिः ॥ ९ ॥  
पुत्र्या मम महाभाग क्रीडन्त्या दुष्कृतं कृतम् ।  
अज्ञानाद्‌बालया ब्रह्मन् कृतं तत्क्षन्तुमर्हसि ॥ १० ॥  
अक्रोधना हि मुनयो भवन्तीति मया श्रुतम् ।  
तस्मात्त्वमपि बालायाः क्षन्तुमर्हसि साम्प्रतम् ॥ ११ ॥  
व्यास उवाच -  
इति श्रुत्वा वचस्तस्य च्यवनो वाक्यमब्रवीत् ।  
विनयोपनतं दृष्ट्वा राजानं दुःखितं भृशम् ॥ १२ ॥  
च्यवन उवाच -  
राजन्नाहं कदाचिद्वै करोमि क्रोधमण्वपि ।  
न मयाद्यैव शप्तस्त्वं दुहित्रा पीडने कृते ॥ १३ ॥  
नेत्रे पीडा समुत्पन्ना मम चाद्य निरागसः ।  
तेन पापेन जानामि दुःखितस्त्वं महीपते ॥ १४ ॥  
अपराधं परं कृत्वा देवीभक्तस्य को जनः ।  
सुखं लभेत यदपि भवेत् त्राता शिवः स्वयम् ॥ १५ ॥  
किं करोमि महीपाल नेत्रहीनो जरावृतः ।  
अन्धस्य परिचर्यां च कः करिष्यति पार्थिव ॥ १६ ॥  
राजोवाच -  
सेवका बहवः सेवां करिष्यन्ति तवानिशम् ।  
क्षमस्व मुनिशार्दूल स्वल्पक्रोधा हि तापसाः ॥ १७ ॥  
च्यवन उवाच -  
अन्धोऽहं निर्जनो राजंस्तपस्तप्तुं कथं क्षमः ।  
त्वदीयाः सेवकाः किं ते करिष्यन्ति मम प्रियम् ॥ १८ ॥  
क्षमापयसि चेन्मां त्वं कुरु मे वचनं नृप ।  
देहि मे परिचर्यार्थं कन्यां कमललोचनाम् ॥ १९ ॥  
तुष्येऽनया महाराज पुत्र्या तव महामते ।  
करिष्यामि तपश्चाहं सा मे सेवां करिष्यति ॥ २० ॥  
एवं कृते सुखं मे स्यात्तव चैव भविष्यति ।  
सन्तुष्टे मयि राजेन्द्र सैनिकानां न संशयः ॥ २१ ॥  
विचिन्त्य मनसा भूप कन्यादानं समाचर ।  
न चात्र दूषणं किञ्चित्तापसोऽहं यतव्रतः ॥ २२ ॥  
व्यास उवाच -  
शर्यातिर्वचनं श्रुत्वा मुनेश्चिन्तातुरोऽभवत् ।  
न दास्येऽप्यथवा दास्ये किञ्चिन्नोवाच भारत ॥ २३ ॥  
कथमन्धाय वृद्धाय कुरूपाय सुतामिमाम् ।  
देवकन्योपमां दत्त्वा सुखी स्यामात्मसम्भवाम् ॥ २४ ॥  
को वात्मनः सुखार्थाय पुत्र्याः संसारजं सुखम् ।  
हरतेऽल्पमतिः पापो जानन्नपि शुभाशुभम् ॥ २५ ॥  
प्राप्य सा च्यवनं सुभ्रूः पञ्चबाणशरार्दिता ।  
अन्धं वृद्धं पतिं प्राप्य कथं कालं नयिष्यति ॥ २६ ॥  
यौवने दुर्जयः कामो विशेषेण सुरूपया ।  
आत्मतुल्यं पतिं प्राप्य किमु वृद्धं विलोचनम् ॥ २७ ॥  
गौतमं तापसं प्राप्य रूपयौवनसंयुता ।  
अहल्या वासवेनाशु वञ्चिता वरवर्णिनी ॥ २८ ॥  
शप्ता च पतिना पश्चाज्ज्ञात्वा धर्मविपर्ययम् ।  
तस्माद्‌भवतु मे दुःखं न ददामि सुकन्यकाम् ॥ २९ ॥  
इति सञ्चिन्त्य शर्यातिर्विमना स्वगृहं ययौ ।  
सचिवांश्च समादाय मन्त्रं चक्रेऽतिदुःखितः ॥ ३० ॥  
भो मन्त्रिणो ब्रुवन्त्वद्य किं कर्तव्यं मयाधुना ।  
पुत्री देयाथ विप्राय भोक्तव्यं दुःखमेव वा ॥ ३१ ॥  
विचारयध्वं मिलिता हितं स्यान्मम वै कथम् ।  
मन्त्रिण ऊचुः -  
किं ब्रूमोऽस्मिन्महाराज सङ्कटेऽतिदुरासदे ॥ ३२ ॥
दुर्भगाय सुकन्यैषा कथं देयातिसुन्दरी ।  
व्यास उवाच -  
तदा चिन्ताकुलं वीक्ष्य पितरं मन्त्रिणस्तदा ॥ ३३ ॥  
सुकन्या त्विङ्‌गितं ज्ञात्वा प्रहस्येदमुवाच ह ।  
पितः कस्माद्‌भवानद्य चिन्ताव्याकुलितेन्द्रियः ॥ ३४ ॥  
मत्कृते दुःखसंविग्नो विषण्णवदनोऽसि वै ।  
अहं गत्वा मुनिं तत्र समाश्वास्य भयार्दितम् ॥ ३५ ॥  
करिष्यामि प्रसन्नं तं आत्मदानेन वै पितः ।  
इति राजा वचः श्रुत्वा भाषितं यत्सुकन्यया ॥ ३६ ॥  
तामुवाच प्रसन्नात्मा सचिवानां च शृण्वताम् ।  
कथं पुत्रि त्वमन्धस्य परिचर्यां वनेऽबला ॥ ३७ ॥  
करिष्यसि जरार्तस्य क्रोधनस्य विशेषतः ।  
कथमन्धाय चानेन रूपेण रतिसन्निभाम् ॥ ३८ ॥  
ददामि जरया ग्रस्तदेहाय सुखवाञ्छया ।  
पित्रा पुत्री प्रदातव्या वयोज्ञातिबलाय च ॥ ३९ ॥  
धनधान्यसमृद्धाय नाधनाय कदाचन ।  
क्व ते रूपं विशालाक्षि क्वासौ वृद्धो वनेचरः ॥ ४० ॥  
कथं देया मया पुत्री तस्मै नातिवराय च ।  
उटजे नियतं वासो यस्य नित्यं मनोहरे ॥ ४१ ॥  
कथमम्बुजपत्राक्षि कल्पनीयो मया तव ।  
मरणं मे वरं प्राप्तं सैनिकानां तथैव च ॥ ४२ ॥  
न ते प्रदानमन्धाय रोचते पिकभाषिणि ।  
भवितव्यं भवत्येव धैर्यं नैव त्यजाम्यहम् ॥ ४३ ॥  
सुस्थिरा भव सुश्रोणि न दास्येऽन्धाय कर्हिचित् ।  
राज्यं तिष्ठतु वा यातु देहोऽयं च तथैव मे ॥ ४४ ॥  
न त्वां दास्याम्यहं तस्मै नेत्रहीनाय बालिके ।  
सुकन्या तं तदा प्राह श्रुत्व तद्वचनं पितुः ॥ ४५ ॥  
प्रसन्नवदनातीव स्नेहयुक्तमिदं वचः ।  
सुकन्योवाच -  
न मे चिन्ता पितः कार्या देहि मां मुनयेऽधुना ॥ ४६ ॥  
सुखं भवतु सर्वेषां लोकानां मत्कृतेन हि ।  
सेवयिष्यामि सन्तुष्टा पतिं परमपावनम् ॥ ४७ ॥  
भक्त्या परमया चापि वृद्धं च विजने वने ।  
सतीधर्मपरा चाहं चरिष्यामि सुसम्मतम् ॥ ४८ ॥  
न भोगेच्छास्ति मे तात स्वस्थं चित्तं ममानघ ।  
व्यास उवाच -  
तच्छ्रुत्वा भाषितं तस्या मन्त्रिणो विस्मयं गताः ॥ ४९ ॥  
राजा च परमप्रीतो जगाम मुनिसन्निधौ ।  
गत्वा प्रणम्य शिरसा तमुवाच तपोधनम् ॥ ५० ॥  
स्वामिन् गृहाण पुत्रीं मे सेवार्थं विधिवद्विभो ।  
इत्युक्त्वासौ ददौ पुत्रीं विवाहविधिना नृपः ॥ ५१ ॥  
प्रतिगृह्य मुनिः कन्यां प्रसन्नो भार्गवोऽभवत् ।  
पारिबर्हं न जग्राह दीयमानं नृपेण ह ॥ ५२ ॥  
कन्यामेवाग्रहीत्कामं परिचर्यार्थमात्मनः ।  
प्रसन्नेऽस्मिन्मुनौ जातं सैनिकानां सुखं तदा ॥ ५३ ॥  
राज्ञश्च परमाह्लादः सञ्जातस्तत्क्षणादपि ।  
दत्त्वा पुत्रीं यदा राजा गमनाय गृहं प्रति ॥ ५४ ॥  
मतिं चकार तवङ्‌गी तदोवाच नृपं सुता ।  
सुकन्योवाच -  
गृहाण मम वासांसि भूषणानि च मे पितः ॥ ५५ ॥  
वल्कलं परिधानाय प्रयच्छाजिनमुत्तमम् ।  
वेषं तु मुनिपत्नीनां कृत्वा तपसि सेवनम् ॥ ५६ ॥  
करिष्यामि तथा तात यथा ते कीर्तिरच्युता ।  
भविष्यति भुवः पृष्ठे तथा स्वर्गे रसातले ॥ ५७ ॥  
परलोकसुखायाहं चरिष्यामि दिवानिशम् ।  
दत्त्वान्धाय च वृद्धाय सुन्दरीं युवतीं तु माम् ॥ ५८ ॥  
चिन्ता त्वया न कर्तव्या शीलनाशसमुद्‌भवा ।  
अरुन्धती वसिष्ठस्य धर्मपत्नी यथा भुवि ॥ ५९ ॥  
तथैवाहं भविष्यामि नात्र कार्या विचारणा ।  
अनसूया यथा साध्वी भार्यात्रेः प्रथिता भुवि ॥ ६० ॥  
तथैवाहं भविष्यामि पुत्री कीर्तिकरी तव ।  
सुकन्यावचनं श्रुत्वा राजा परमधर्मवित् ॥ ६१ ॥  
दत्त्वाजिनं रुरोदाशु वीक्ष्य तां चारुहासिनीम् ।  
त्यक्त्वा भूषणवासांसि मुनिवेषधरां सुताम् ॥ ६२ ॥  
विवर्णवदनो भूत्वा स्थितस्तत्रैव पार्थिवः ।  
राज्ञ्यः सर्वाः सुतां दृष्ट्वा वल्कलाजिनधारिणीम् ॥ ६३ ॥  
रुरुदुर्भृशशोकार्ता वेपमाना इवाभवन् ।  
तामापृच्छ्य महीपालो मन्त्रिभिः परिवारितः ।  
ययौ स्वनगरं राजन् मुक्त्वा पुत्रीं शुचार्पिताम् ॥ ६४ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
सप्तमस्कन्धे च्यवनसुकन्ययोर्गार्हस्थ्यवर्णनं नाम तृतीयोऽध्यायः ॥ ३ ॥
