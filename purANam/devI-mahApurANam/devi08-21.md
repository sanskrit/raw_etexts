श्रीनारायण उवाच  
तस्यानुभावं भगवान् ब्रह्मपुत्रः सनातनः ।  
सभायां ब्रह्मदेवस्य गायमान उपासते ॥ १ ॥  
उत्पत्तिस्थितिलयहेतवोऽस्य कल्पाः  
     सत्त्वाद्याः प्रकृतिगुणा यदीक्षयाऽऽसन् ।  
यद्‌रूपं ध्रुवमकृतं यदेकमात्मन्-  
     नानाधात्कथमुह वेद तस्य वर्त्म ॥ २ ॥  
मूर्तिं नः पुरुकृपया बभार सत्त्वं  
     संशुद्धं सदसदिदं विभाति यत्र ।  
यल्लीलां मृगपतिराददेऽनवद्या-  
     मादातुं स्वजनमनांस्युदारवीर्यः ॥ ३ ॥  
यन्नाम श्रुतमनुकीर्तयेदकस्मा-  
     दार्तो वा यदि पतितः प्रलम्भनाद्वा ।  
हन्त्यंहः सपदि नृणामशेषमन्यं  
     कं शेषाद्भगवत आश्रयेत्युमुक्षुः ॥ ४ ॥  
मूर्धन्यर्पितमणुवत्सहस्रमूर्ध्नो  
     भूगोलं सगिरिसरित्समुद्रसत्त्वम् ।  
आनन्त्यादनमितविक्रमस्य भूम्नः  
     को वीर्याण्यधिगणयेत्सहस्रजिह्वः ॥ ५ ॥  
एवंप्रभावो भगवाननन्तो  
     दुरन्तवीर्योरुगुणानुभावः ।  
मूले रसायाः स्थित आत्मतन्त्रो  
     यो लीलया क्ष्मां स्थितये बिभर्ति ॥ ६ ॥  
एता ह्येवेह तु नृभिर्गतयो मुनिसत्तम ।  
गन्तव्या बहुशो यद्वद्यथाकर्मविनिर्मिताः ॥ ७ ॥  
यथोपदेशं च कामान्सदा कामयमानकैः ।  
एतावतीर्हि राजेन्द्र मनुष्यमृगपक्षिषु ॥ ८ ॥  
विपाकगतयः प्रोक्ता धर्मस्य वशगास्तथा ।  
उच्चावचा विसदृशा यथाप्रश्नं निबोधत ॥ ९ ॥  
नारद उवाच  
वैचित्र्यमेतल्लोकस्य कथं भगवता कृतम् ।  
समानत्वे कर्मणां च तन्नो ब्रूहि यथातथम् ॥ १० ॥  
श्रीनारायण उवाच  
कर्तुः श्रद्धावशादेव गतयोऽपि पृथग्विधाः ।  
त्रिगुणत्वात्सदा तासां फलं विसदृशं त्विह ॥ ११ ॥
सात्त्विक्या श्रद्धया कर्तुः सुखित्वं जायते सदा ।  
दुःखित्वं च तथा कर्तू राजस्या श्रद्धया भवेत् ॥ १२ ॥  
दुःखित्वं चैव मूढत्वं तामस्या श्रद्धयोदितम् ।  
तारतम्यात्तु श्रद्धानां फलवैचित्र्यमीरितम् ॥ १३ ॥  
अनाद्यविद्याविहितकर्मणां परिणामजाः ।  
सहस्रशः प्रवृत्तास्तु गतयो द्विजपुङ्गव ॥ १४ ॥  
तद्भेदान्वर्णयिष्यामि प्राचुर्येण द्विजोत्तम ।  
त्रिजगत्या अन्तराले दक्षिणस्यां दिशीह वै ॥ १५ ॥  
भूमेरधस्तादुपरि त्वतलस्य च नारद ।  
अग्निष्वात्ताः पितृगणा वर्तन्ते पितरश्च ह ॥ १६ ॥  
वसन्ति यस्यां स्वीयानां गोत्राणां परमाशिषः ।  
सत्याः समाधिना शीघ्रं त्वाशासानाः परेण वै ॥ १७ ॥  
पितृराजोऽपि भगवान् सम्परेतेषु जन्तुषु ।  
विषयं प्रापितेष्वेषु स्वकीयैः पुरुषैरिह ॥ १८ ॥  
सगणो भगवत्प्रोक्ताज्ञापरो दमधारकः ।  
यथाकर्म यथादोषं विदधाति विचारदृक् ॥ १९ ॥  
स्वान्गणान्धर्मतत्त्वज्ञान्सर्वानाज्ञाप्रवर्तकान् ।  
सदा प्रेरयति प्राज्ञो यथादेशनियोजितान् ॥ २० ॥  
नरकानेकविंशत्या संख्यया वर्णयन्ति हि ।  
अष्टाविंशमितान्केचित्ताननुक्रमतो ब्रुवे ॥ २१ ॥  
तामिस्र अन्धतामिस्रो रौरवोऽपि तृतीयकः ।  
महारौरवनामा च कुम्भीपाकोऽपरो मतः ॥ २२ ॥  
कालसूत्रं तथा चासिपत्रारण्यमुदाहृतम् ।  
सूकरस्य मुखं चान्धकूपोऽथ कृमिभोजनः ॥ २३ ॥  
संदंशस्तप्तमूर्तिश्च वज्रकण्टक एव च ।  
शाल्मली चाथ देवर्षे नाम्ना वैरतणी तथा ॥ २४ ॥  
पूयोदः प्राणरोधश्च तथा विशसनं मतम् ।  
लालाभक्षः सारमेयादनमुक्तमतः परम्॥ २५ ॥  
अवीचिरप्ययः पानं क्षारकर्दम एव च ।  
रक्षोगणाख्यसम्भोजः शूलप्रोतोऽप्यतः परम् ॥ २६ ॥  
दन्दशूकोऽवटारोधः पर्यावर्तनकः परम् ।  
सूचीमुखमिति प्रोक्ता अष्टाविंशतिनारकाः ॥ २७ ॥  
इत्येते नारका नाम यातनाभूमयः पराः ।  
कर्मभिश्चापि भूतानां गम्याः पद्मजसम्भव ॥ २८ ॥  
इति श्रीमद्देवीभागवतेमहापुराणेऽष्टादशसाहस्र्यां संहितायामष्टमस्कन्धे  
नरकस्वरूपवर्णनं नामैकविंशोऽध्यायः ॥ २१ ॥
