सूत उवाच  
धन्योऽहमतिभाग्योऽहं पावितोऽहं महात्मभिः ।  
यत्पृष्टं सुमहत्पुण्यं पुराणं वेदविश्रुतम् ॥ १ ॥  
तदहं सम्प्रवक्ष्यामि सर्वश्रुत्यर्थसम्मतम् ।  
रहस्यं सर्वशास्त्राणामागमानामनुत्तमम् ॥ २ ॥  
नत्वा तत्पदपङ्कजं सुललितं मुक्तिप्रदं योगिनां ॥  
ब्रह्माद्यैरपि सेवितं स्तुतिपरैर्ध्येयं मुनीन्द्रैः सदा ।  
वक्ष्याम्यद्य सविस्तरं बहुरसं श्रीमत्पुराणोत्तमं ॥  
भक्त्या सर्वरसालयं भगवतीनाम्ना प्रसिद्धं द्विजाः ॥ ३ ॥  
या विद्येत्यभिधीयते श्रुतिपथे शक्तिः सदाद्या परा ॥  
सर्वज्ञा भवबन्धछित्तिनिपुणा सर्वाशये संस्थिता ।  
दुर्ज्ञेया सुदुरात्मभिश्च मुनिभिर्ध्यानास्पदं प्रापिता ॥  
प्रत्यक्षा भवतीह सा भगवती सिद्धिप्रदा स्यात्सदा ॥ ४ ॥  
सृष्ट्वाखिलं जगदिदं सदसत्स्वरूपं  
    शक्त्या स्वया त्रिगुणया परिपाति विश्वम् ।  
संहृत्य कल्पसमये रमते तथैका  
    तां सर्वविश्वजननीं मनसा स्मरामि ॥ ५ ॥  
ब्रह्मा सृजत्यखिलमेतदिति प्रसिद्धं  
    पौराणिकैश्च कथितं खलु वेदविद्भिः ।  
विष्णोस्तु नाभिकमले किल तस्य जन्म  
    तैरुक्तमेव सृजते न हि स स्वतन्त्रः ॥ ६ ॥  
विष्णुस्तु शेषशयने स्वपितीति काले  
    तन्नाभिपद्यमुकुले खलु तस्य जन्म ।  
आधारतां किल गतोऽत्र सहस्रमौलिः  
    सम्बोध्यतां स भगवान् हि कथं मुरारिः ॥ ७ ॥  
एकार्णवस्य सलिलं रसरूपमेव  
    पात्रं विना न हि रसस्थितिरस्ति कच्चित् ।  
या सर्वभूतविषये किल शक्तिरूपा  
    तां सर्वभूतजननीं शरणं गतोऽस्मि ॥ ८ ॥  
योगनिद्रामीलिताक्षं विष्णुं दृष्ट्वाम्बुजे स्थितः ।  
अजस्तुष्टाव यां देवीं तामहं शरणं गतः ॥ ९ ॥  
तां ध्यात्वा सगुणां मायां मुक्तिदां निर्गुणां तथा ।  
वक्ष्ये पुराणमखिलं शृण्वन्तु मुनयस्त्विह ॥ १० ॥  
पुराणमुत्तमं पुण्यं श्रीमद्भागवताभिधम् ।  
अष्टादश सहस्राणि श्लोकास्तत्र तु संस्कृताः ॥ ११ ॥  
स्कन्धा द्वादश चैवात्र कृष्णेन विहिताः शुभाः ।  
त्रिशतं पूर्णमध्याया अष्टादशयुताः स्मृताः ॥ १२ ॥  
विंशतिः प्रथमे तत्र द्वितीये द्वादशैव तु ।  
त्रिंशच्चैव तृतीये तु चतुर्थे पञ्चविंशतिः ॥ १३ ॥  
पञ्चत्रिंशत्तथाध्यायाः पञ्चमे परिकीर्तिताः ।  
एकत्रिंशत्तथा षष्ठे चत्वारिंशच्च सप्तमे ॥ १४ ॥  
अष्टमे तत्त्वसङ्ख्याश्च पञ्चाशन्नवमे तथा ।  
त्रयोदश तु सम्प्रोक्ता दशमे मुनिना किल ॥ १५ ॥  
तथा चैकादशस्कन्धे चतुर्विंशतिरीरिताः ।  
चतुर्दशैव चाध्याया द्वादशे मुनिसत्तमाः ॥ १६ ॥  
एवं सङ्ख्या समाख्याता पुराणेऽस्मिन्महात्मना ।  
अष्टादशसहस्रीया सङ्ख्या च परिकीर्तिता ॥ १७ ॥  
सर्गश्च प्रतिसर्गश्च वंशो मन्वन्तराणि च ।
वंशानुचरितं चैव पुराणं पञ्चलक्षणम् ॥ १८ ॥  
निर्गुणा या सदा नित्या व्यापिका विकृता शिवा ।  
योगगम्याखिलाधारा तुरीया या च संस्थिता ॥ १९ ॥  
तस्यास्तु सात्त्विकी शक्ती राजसी तामसी तथा ।  
महालक्ष्मीः सरस्वती महाकालीति ताः स्त्रियः ॥ २० ॥  
तासां तिसॄणां शक्तीनां देहाङ्गीकारलक्षणः ।  
सृष्ट्यर्थं च समाख्यातः सर्गः शास्त्रविशारदैः ॥ २१ ॥  
हरिद्रुहिणरुद्राणां समुत्पत्तिस्ततः स्मृता ।  
पालनोत्पत्तिनाशार्थं प्रतिसर्गः स्मृतो हि सः ॥ २२ ॥  
सोमसूर्योद्भवानां च राज्ञां वंशप्रकीर्तनम् ।  
हिरण्यकशिप्वादीनां वंशास्ते परिकीर्तिताः ॥ २३ ॥  
स्वायम्भुवमुखानां च मनूनां परिवर्णनम् ।  
कालसङ्ख्या तथा तेषां तत्तन्मन्वन्तराणि च ॥ २४ ॥  
तेषां वंशानुकथनं वंशानुचरितं स्मृतम् ।  
पञ्चलक्षणयुक्तानि भवन्ति मुनिसत्तमाः ॥ २५ ॥  
सपादलक्षं च तथा भारतं मुनिना कृतम् ।  
इतिहास इति प्रोक्तं पञ्चमं वेदसम्मतम् ॥ २६ ॥  
शौनक उवाच  
कानि तानि पुराणानि ब्रूहि सूत सविस्तरम् ।  
कतिसङ्ख्यानि सर्वज्ञ श्रोतुकामा वयं त्विह ॥ २७ ॥  
कलिकालविभीताः स्मो नैमिषारण्यवासिनः ।  
ब्रह्मणात्र समादिष्टाश्चक्रं दत्त्वा मनोमयम् ॥ २८ ॥  
कथितं तेन नः सर्वान्गच्छन्त्वेतस्य पृष्ठतः ।  
नेमिः संशीर्यते यत्र स देशः पावनः स्मृतः ॥ २९ ॥  
कलेस्तत्र प्रवेशो न कदाचित् सम्भविष्यति ।  
तावत्तिष्ठन्तु तत्रैव यावत्सत्ययुगं पुनः ॥ ३० ॥  
तच्छ्रुत्वा वचनं तस्य गृहीत्वा तत्कथानकम् ।  
चालयन्निर्गतस्तूर्णं सर्वदेशदिदृक्षया ॥ ३१ ॥  
प्रेत्यात्र चालयंश्चक्रं नेमिः शीर्णोऽत्र पश्यतः ।  
तेनेदं नैमिषं प्रोक्तं क्षेत्रं परमपावनम् ॥ ३२ ॥  
कलिप्रवेशो नैवात्र तस्मात्स्थानं कृतं मया ।  
मुनिभिः सिद्धसङ्घैश्च कलिभीतैर्महात्मभिः ॥ ३३ ॥  
पशुहीनाः कृता यज्ञाः पुरोडाशादिभिः किल ।  
कालातिवाहनं कार्यं यावत्सत्ययुगागमः ॥ ३४ ॥  
भाग्ययोगेन सम्प्राप्तः सूत त्वं चात्र सर्वथा ।  
कथयाद्य पुराणं हि पावनं ब्रह्मसम्मतम् ॥ ३५ ॥  
सूत शुश्रूषवः सर्वे वक्ता त्वं मतिमानथ ।  
निर्व्यापारा वयं नूनमेकचित्तास्तथैव च ॥ ३६ ॥  
त्वं सूत भव दीर्घायुस्तापत्रयविवर्जितः ।  
कथयाद्य पुराणं हि पुण्यं भागवतं शिवम् ॥ ३७ ॥  
यत्र धर्मार्थकामानां वर्णनं विधिपूर्वकम् ।  
विद्यां प्राप्य तया मोक्षः कथितो मुनिना किल ॥ ३८ ॥  
द्वैपायनेन मुनिना कथितं यच्च पावनम् ।  
न तृप्यामो वयं सूत कथां श्रुत्वा मनोरमाम् ॥ ३९ ॥  
सकलगुणगणानामेकपात्रं पवित्र- ॥  
मखिलभुवनमातुर्नाट्यवद्यद्विचित्रम् ।  
निखिलमलगणानां नाशकृत्कामकन्दं ॥  
प्रकटय भगवत्या नामयुक्तं पुराणम् ॥ ४० ॥
