व्यास उवाच  
श्रुत्वा तद्वचनं श्यामा प्रेमयुक्ता बभूव ह ।  
प्रतस्थे ब्राह्मणस्तस्मात्स्थानादुक्त्वा समाहितः ॥ १ ॥  
सा तु पूर्वानुरागाद्वै मग्ना प्रेम्णाऽतिचञ्चला ।  
कामबाणहतेवास गते तस्मिन्द्विजोत्तमे ॥ २ ॥  
अथ कामार्दिता प्राह सखीं छन्दोऽनुवर्तिनीम् ।  
विकारश्च समुत्पन्नो देहे यच्छ्रवणादनु ॥ ३ ॥  
अज्ञातरसविज्ञानं कुमारं कुलसम्भवम् ।  
दुनोति मदनः पापः किं करोमि क्व यामि च ॥ ४ ॥  
स्वप्नेषु वा मया दृष्टः पञ्चबाण इवापरः ।  
तपते मे मनोऽत्यर्थं विरहाकुलितं मृदु ॥ ५ ॥  
चन्दनं देहलग्नं मे विषवद्‌भाति भामिनि ।  
स्रगियं सर्पवच्चैव चन्द्रपादाश्च वह्निवत् ॥ ६ ॥  
न च हर्म्ये वने शं मे दीर्घिकायां न पर्वते ।  
न दिवा न निशायां वा न सुखं सुखसाधनैः ॥ ७ ॥  
न शय्या न च ताम्बूलं न गीतं न च वादनम् ।  
प्रीणयन्ति मनो मेऽद्य न तृप्ते मम लोचने ॥ ८ ॥  
प्रयाम्यद्य वने तत्र यत्रासौ वर्तते शठः ।  
भीतास्मि कुललज्जायाः परतन्त्रा पितुस्तथा ॥ ९ ॥  
स्वयंवरं पिता मेऽद्य न करोति करोमि किम् ।  
दास्यामि राजपुत्राय कामं सुदर्शनाय वै ॥ १० ॥  
सन्त्यन्ये पृथिवीपालाः शतशः सम्भृतर्द्धयः ।  
रमणीया न मे तेऽद्य राज्यहीनोऽप्यसौ मतः ॥ ११ ॥  
  
व्यास उवाच  
एकाकी निर्धनश्चैव बलहीनः सुदर्शनः ।  
वनवासी फलाहारस्तस्याश्चित्ते सुसंस्थिता ॥ १२ ॥  
वाग्बीजस्य जपात्सिद्धिस्तस्या एषाप्युपस्थिता ।  
सोपि ध्यानपरोऽत्यन्तं जजाप मन्त्रमुत्तमम् ॥ १३ ॥  
स्वप्ने पश्यत्यसौ देवीं विष्णुमायामखण्डिताम् ।  
विश्वमातरमव्यक्तां सर्वसम्पत्कराम्बिकाम् ॥ १४ ॥  
शृङ्गवेरपुराध्यक्षो निषादः समुपेत्य तम् ।  
ददौ रथवरं तस्मै सर्वोपस्करसंयुतम् ॥ १५ ॥  
चतुर्भिस्तुरगैर्युक्तं पताकावरमण्डितम् ।  
जैत्रं राजसुतं ज्ञात्वा ददौ चोपायनं तदा ॥ १६ ॥  
सोऽपि जग्राह तं प्रीत्या मित्रत्वेन सुसंस्थितम् ।  
वन्यैर्मूलफलैः सम्यगर्चयामास शम्बरम् ॥ १७ ॥  
कृतातिथ्ये गते तस्मिन्निषादाधिपतौ तदा ।  
मुनयः प्रीतियुक्तास्ते तमूचुस्तापसा मिथः ॥ १८ ॥  
राजपुत्र ध्रुवं राज्यं प्राप्स्यसि त्वं च सर्वथा ।  
स्वल्पैरहोभिरव्यग्रः प्रतापान्नात्र संशयः ॥ १९ ॥  
प्रसन्ना तेऽम्बिका देवी वरदा विश्वमोहिनी ।  
सहायस्तु सुसम्पन्नो न चिन्तां कुरु सुव्रत ॥ २० ॥  
मनोरमां तथोचुस्ते मुनयः संशितव्रताः ।  
पुत्रस्तेऽद्य धराधीशो भविष्यति शुचिस्मिते ॥ २१ ॥  
सा तानुवाच तन्वङ्गी वचनं वोऽस्तु सत्फलम् ।  
दासोऽयं भवतां विप्राः किं चित्रं सदुपासनात् ॥ २२ ॥  
न सैन्यं सचिवाः कोशो न सहायश्च कश्चन ।  
केन योगेन पुत्रो मे राज्यं प्राप्तुमिहार्हति ॥ २३ ॥  
आशीर्वादैश्च वो नूनं पुत्रोऽयं मे महीपतिः ।  
भविष्यति न सन्देहो भवन्तो मन्त्रवित्तमाः ॥ २४ ॥  
व्यास उवाच  
रथारूढः स मेधावी यत्र याति सुदर्शनः ।  
अक्षौहिणीसमावृत्त इवाभाति स तेजसा ॥ २५ ॥  
प्रतापो मन्त्रबीजस्य नान्यः कश्चन भूपते ।  
एवं वै जपतस्तस्य प्रीतियुक्तस्य सर्वथा ॥ २६ ॥  
सम्प्राप्य सद्‌गुरोर्बीजं कामराजाख्यमद्‌भुतम् ।  
जपेद्यस्तु शुचिः शान्तः सर्वान्कामानवाप्नुयात् ॥ २७ ॥
न तदस्ति पृथिव्यां वा दिवि वापि सुदुर्लभम् ।  
प्रसन्नायाः शिवायाश्च यदप्राप्यं नृपोत्तम ॥ २८ ॥  
ते मन्दास्तेऽतिदुर्भाग्या रोगैस्ते समभिद्रुताः ।  
येषां चित्ते न विश्वासो भवेदम्बार्चनादिषु ॥ २९ ॥  
या माता सर्वदेवानां युगादौ परिकीर्तिता ।  
आदिमातेति विख्याता नाम्ना तेन कुरूद्वह ॥ ३० ॥  
बुद्धिः कीर्तिर्धृतिर्लक्ष्मीः शक्तिः श्रद्धा मतिः स्मृतिः ।  
सर्वेषां प्राणिनां सा वै प्रत्यक्षं वै विभासते ॥ ३१ ॥  
न जानन्ति नरा ये वै मोहिता मायया किल ।  
न भजन्ति कुतर्कज्ञा देवीं विश्वेश्वरीं शिवाम् ॥ ३२ ॥  
ब्रह्मा विष्णुस्तथा शम्भुर्वासवो वरुणो यमः ।  
वायुरग्निः कुबेरश्च त्वष्टा पूषाश्विनौ भगः ॥ ३३ ॥  
आदित्या वसवो रुद्रा विश्वेदेवा मरुद्‌गणाः ।  
सर्वे ध्यायन्ति तां देवीं सृष्टिस्थित्यन्तकारिणीम् ॥ ३४ ॥  
को न सेवेत विद्वान्वै तां शक्तिं परमात्मिकाम् ।  
सुदर्शनेन सा ज्ञाता देवी सर्वार्थदा शिवा ॥ ३५ ॥  
ब्रह्मैव साऽतिदुष्प्राप्या विद्याविद्यास्वरूपिणी ।  
योगगम्या परा शक्तिर्मुमुक्षूणां च वल्लभा ॥ ३६ ॥  
परमात्मस्वरूपं को वेत्तुमर्हति तां विना ।  
या सृष्टिं त्रिविधां कृत्वा दर्शयत्यखिलात्मने ॥ ३७ ॥  
सुदर्शनस्तु तां देवीं मनसा परिचिन्तयन् ।  
राज्यलाभात्परं प्राप्य सुखं वै कानने स्थितः ॥ ३८ ॥  
सापि चन्द्रकलात्यर्थं कामबाणप्रपीडिता ।  
नानोपचारैरनिशं दधार दुःखितं वपुः ॥ ३९ ॥  
तावत्तस्याः पिता ज्ञात्वा कन्यां पुत्रवरार्थिनीम् ।  
सुबाहुः कारयामास स्वयंवरमतन्द्रितः ॥ ४० ॥  
स्वयंवरस्तु त्रिविधो विद्वद्‌भिः परिकीर्तितः ।  
राज्ञां विवाहयोग्यौ वै नान्येषां कथितः किल ॥ ४१ ॥  
इच्छास्वयंवरश्चैको द्वितीयश्च पणाभिधः ।  
यथा रामेण भग्नं वै त्र्यम्बकस्य शरासनम् ॥ ४२ ॥  
तृतीयः शौर्यशुल्कश्च शूराणां परिकीर्तितः ।  
इच्छास्वयंवरं तत्र चकार नृपसत्तमः ॥ ४३ ॥  
शिल्पिभिः कारिता मञ्चाः शुभैरास्तरणैर्युताः ।  
ततश्च विविधाकाराः सु्क्लृप्ताः सभ्यमण्डपाः ॥ ४४ ॥  
एवं कृतेऽतिसम्भारे विवाहार्थं सुविस्तरे ।  
सखीं शशिकला प्राह दुःखिता चारुलोचना ॥ ४५ ॥  
इदं मे मातरं ब्रूहि त्वमेकान्ते वचो मम ।  
मया वृतः पतिश्चित्ते ध्रुवसन्धिसुतः शुभः ॥ ४६ ॥  
नान्यं वरं वरिष्यामि तमृते वै सुदर्शनम् ।  
स मे भर्ता नृपसुतो भगवत्या प्रतिष्ठितः ॥ ४७ ॥  
व्यास उवाच  
इत्युक्ता सा सखी गत्वा मातरं प्राह सत्वरा ।  
वैदर्भीं विजने वाक्यं मधुरं मञ्जुभाषिणी ॥ ४८ ॥  
पुत्री ते दुःखिता प्राह साध्वी त्वां मन्मुखेन यत् ।  
शृणु त्वं कुरु कल्याणि तद्धितं त्वरिताऽधुना ॥ ४९ ॥  
भारद्वाजाश्रमे पुण्य़े ध्रुवसन्धिसुतोऽस्ति यः ।  
स मे भर्ता वृतश्चित्ते नान्यं भूपं वृणोम्यहम् ॥ ५० ॥  
व्यास उवाच  
राज्ञी तद्वचनं श्रुत्वा स्वपतौ गृहमागते ।  
निवेदयामास तदा पुत्रीवाक्यं यथातथम् ॥ ५१ ॥  
तच्छ्रुत्वा वचनं राजा विस्मितः प्रहसन्मुहुः ।  
भार्यामुवाच वैदर्भीं सुबाहुस्तु ऋतं वचः ॥ ५२ ॥  
सुभ्रु जानासि बालोऽसौ राज्यान्निष्कासितो वने ।  
एकाकी सह मात्रा वै वसते निर्जने वने ॥ ५३ ॥  
तत्कृते निहतो राजा वीरसेनो युधाजिता ।  
स कथं निर्धनो भर्ता योग्यः स्याच्चारुलोचने ॥ ५४ ॥  
ब्रूहि पुत्रीं ततो वाक्यं कदाचिदपि विप्रियम् ।  
आगमिष्यन्ति राजानः स्थितिमन्तः स्वयंवरे ॥ ५५ ॥  
इति श्रीमद्देवीभागवते महापुराणेऽष्टादशसाहस्र्यां संहितायां तृतीयस्कन्धे  
शशिकलया मातरं प्रति संदेशप्रेषणं नामाष्टादशोऽध्यायः ॥ १८ ॥
