हिमालय उवाच  
स्वीयां भक्तिं वदस्वाम्ब येन ज्ञानं सुखेन हि ।  
जायेत मनुजस्यास्य मध्यमस्याविरागिणः ॥ १ ॥  
देव्युवाच  
मार्गास्त्रयो मे विख्याता मोक्षप्राप्तौ नगाधिप ।  
कर्मयोगो ज्ञानयोगो भक्तियोगश्च सत्तम ॥ २ ॥  
त्रयाणामप्ययं योग्यः कर्तुं शक्योऽस्ति सर्वथा ।  
सुलभत्वान्मानसत्वात्कायचित्ताद्यपीडनात् ॥ ३ ॥  
गुणभेदान्मनुष्याणां सा भक्तिस्त्रिविधा मता ।  
परपीडां समुद्दिश्य दम्भं कृत्वा पुरःसरम् ॥ ४ ॥  
मात्सर्यक्रोधयुक्तो यस्तस्य भक्तिस्तु तामसी ।  
परपीडादिरहितः स्वकल्याणार्थमेव च ॥ ५ ॥  
नित्यं सकामो हृदयं यशोऽर्थी भोगलोलुपः ।  
तत्तत्फलसमावाप्त्यै मामुपास्तेऽतिभक्तितः ॥ ६ ॥  
भेदबुद्ध्या तु मां स्वस्मादन्यां जानाति पामरः ।  
तस्य भक्तिः समाख्याता नगाधिप तु राजसी ॥ ७ ॥  
परमेशार्पणं कर्म पापसङ्क्षालनाय च ।  
वेदोक्तत्वादवश्यं तत्कर्तव्यं तु मयानिशम् ॥ ८ ॥  
इति निश्चितबुद्धिस्तु भेदबुद्धिमुपाश्रितः ।  
करोति प्रीतये कर्म भक्तिः सा नग सत्त्विकी ॥ ९ ॥  
परभक्तेः प्रापिकेयं भेदबुद्ध्यवलम्बनात् ।  
पूर्वप्रोक्ते ह्युभे भक्ती न परप्रापिके मते ॥ १० ॥  
अधुना परभक्तिं तु प्रोच्यमानां निबोध मे ।  
मद्‌गुणश्रवणं नित्यं मम नामानुकीर्तनम् ॥ ११ ॥  
कल्याणगुणरत्नानामाकरायां मयि स्थिरम् ।  
चेतसो वर्तनं चैव तैलधारासमं सदा ॥ १२ ॥  
हेतुस्तु तत्र को वापि न कदाचिद्‌भवेदपि ।  
सामीप्यसार्ष्टिसायुज्यसालोक्यानां न चैषणा ॥ १३ ॥  
मत्सेवातोऽधिकं किञ्चिन्नैव जानाति कर्हिचित् ।  
सेव्यसेवकताभावात्तत्र मोक्षं न वाञ्छति ॥ १४ ॥  
परानुरक्त्या मामेव चिन्तयेद्यो ह्यतन्द्रितः ।  
स्वाभेदेनैव मां नित्यं जानाति न विभेदतः ॥ १५ ॥  
मद्‌रूपत्वेन जीवानां चिन्तनं कुरुते तु यः ।  
यथा स्वस्यात्मनि प्रीतिस्तथैव च परात्मनि ॥ १६ ॥  
चैतन्यस्य समानत्वान्न भेदं कुरुते तु यः ।  
सर्वत्र वर्तमानानां सर्वरूपां च सर्वदा ॥ १७ ॥  
नमते यजते चैवाप्याचाण्डालान्तमीश्वर ।  
न कुत्रापि द्रोहबुद्धिं कुरुते भेदवर्जनात् ॥ १८ ॥  
मत्स्थानदर्शने श्रद्धा मद्‌भक्तदर्शने तथा ।  
मच्छास्त्रश्रवणे श्रद्धा मन्त्रतन्त्रादिषु प्रभो ॥ १९ ॥  
मायि प्रेमाकुलमती रोमाञ्चिततनुः सदा ।  
प्रेमाश्रुजलपूर्णाक्षः कण्ठगद्‌गदनिस्वनः ॥ २० ॥  
अनन्येनैव भावेन पूजयेद्यो नगाधिप ।  
मामीश्वरीं जगद्योनिं सर्वकारणकारणम् ॥ २१ ॥  
व्रतानि मम दिव्यानि नित्यनैमित्तिकान्यपि ।  
नित्यं यः कुरुते भक्त्या वित्तशाठ्यविवर्जितः ॥ २२ ॥
मदुत्सवदिदृक्षा च मदुत्सवकृतिस्तथा ।  
जायते यस्य नियतं स्वभावादेव भूधर ॥ २३ ॥  
उच्चैर्गायंश्च नामानि ममैव खलु नृत्यति ।  
अहङ्कारादिरहितो देहतादात्म्यवर्जितः ॥ २४ ॥  
प्रारब्धेन यथा यच्च क्रियते तत्तथा भवेत् ।  
न मे चिन्तास्ति तत्रापि देहसंरक्षणादिषु ॥ २५ ॥  
इति भक्तिस्तु या प्रोक्ता परभक्तिस्तु सा स्मृता ।  
यस्यां देव्यतिरिक्तं तु न किञ्चिदपि भाव्यते ॥ २६ ॥  
इत्थं जाता परा भक्तिर्यस्य भूधर तत्त्वतः ।  
तदैव तस्य चिन्मात्रे मद्‌रूपे विलयो भवेत् ॥ २७ ॥  
भक्तेस्तु या परा काष्ठा सैव ज्ञानं प्रकीर्तितम् ।  
वैराग्यस्य च सीमा सा ज्ञाने तदुभयं यतः ॥ २८ ॥  
भक्तौ कृतायां यस्यापि प्रारब्धवशतो नग ।  
न जायते मम ज्ञानं मणिद्वीपं स गच्छति ॥ २९ ॥  
तत्र गत्वाखिलान्भोगाननिच्छन्नपि चर्च्छति ।  
तदन्ते मम चिद्‌रूपज्ञानं सम्यग्भवेन्नग ॥ ३० ॥  
तेन मुक्तः सदैव स्याज्ज्ञानान्मुक्तिर्न चान्यथा ।  
इहैव यस्य ज्ञानं स्याद्‌धृद्‌गतप्रत्यगात्मनः ॥ ३१ ॥  
मम संवित्परतनोस्तस्य प्राणा व्रजन्ति न ।  
ब्रह्मैव संस्तदाप्नोति ब्रह्मैव ब्रह्म वेद यः ॥ ३२ ॥  
कण्ठचामीकरसममज्ञानात्तु तिरोहितम् ।  
ज्ञानादज्ञाननाशेन लब्धमेव हि लभ्यते ॥ ३३ ॥  
विदिताविदितादन्यन्नगोत्तम वपुर्मम ।  
यथादर्शे तथात्मनि यथा जले तथा पितृलोके ॥ ३४ ॥  
छायातपौ यथा स्वच्छौ विविक्तौ तद्वदेव हि ।  
मम लोके भवेज्ज्ञानं द्वैतभावविवर्जितम् ॥ ३५ ॥  
यस्तु वैराग्यवानेव ज्ञानहीनो म्रियेत चेत् ।  
ब्रह्मलोके वसेन्नित्यं यावत्कल्पं ततः परम् ॥ ३६ ॥  
शुचीनां श्रीमतां गेहे भवेत्तस्य जनिः पुनः ।  
करोति साधनं पश्चात्ततो ज्ञानं हि जायते ॥ ३७ ॥  
अनेकजन्मभी राजञ्ज्ञानं स्यान्नैकजन्मना ।  
ततः सर्वप्रयत्नेन ज्ञानार्थं यत्नमाश्रयेत् ॥ ३८ ॥  
नोचेन्महान् विनाशः स्याज्जन्मैतद्दुर्लभं पुनः ।  
तत्रापि प्रथमे वर्णे वेदप्राप्तिश्च दुर्लभा ॥ ३९ ॥  
शमादिषट्कसम्पत्तिर्योगसिद्धिस्तथैव च ।  
तथोत्तमगुरुप्राप्तिः सर्वमेवात्र दुर्लभम् ॥ ४० ॥  
तथेन्द्रियाणां पटुता संस्कृतत्वं तनोस्तथा ।  
अनेकजन्मपुण्यैस्तु मोक्षेच्छा जायते ततः ॥ ४१ ॥  
साधने सफलेऽप्येवं जायमानेऽपि यो नरः ।  
ज्ञानार्थं नैव यतते तस्य जन्म निरर्थकम् ॥ ४२ ॥  
तस्माद्‌राजन्यथाशक्त्या ज्ञानार्थं यत्नमाश्रयेत् ।  
पदे पदेऽश्वमेधस्य फलमाप्नोति निश्चितम् ॥ ४३ ॥  
घृतमिव पयसि निगूढं  
     भूते भूते च वसति विज्ञानम् ।  
सततं मन्थयितव्यं  
     मनसा मन्थानभूतेन ॥ ४४ ॥  
ज्ञानं लब्ध्वा कृतार्थः स्यादिति वेदान्तडिण्डिमः ।  
सर्वमुक्तं समासेन किं भूयः श्रोतुमिच्छसि ॥ ४५ ॥  
इति श्रीदेवीभागवते महापुराणेऽष्टादशसाहस्र्यां संहितायां सप्तमस्कन्धे  
देवीगीतायां भक्तिमहिमावर्णनं नाम सप्तत्रिंशोऽध्यायः ॥ ३७ ॥
