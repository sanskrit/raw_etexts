व्यास उवाच  
हतौ तौ दानवौ दृष्ट्वा हतशेषाश्च सैनिकाः ।  
पलायनं ततः कृत्वा जग्मुः सर्वे नृपं प्रति ॥ १ ॥  
भिन्नाङ्गा विशिखैः केचित्केचिच्छिन्नकरास्तथा ।  
रुधिरस्रावदेहाश्च रुदन्तोऽभिययुः पुरे ॥ २ ॥  
गत्वा दैत्यपतिं सर्वे चक्रुर्बुम्बारवं मुहुः ।  
रक्ष रक्ष महाराज भक्षयत्यद्य कालिका ॥ ३ ॥  
तया हतौ महावीरौ चण्डमुण्डौ सुरार्दनौ ।  
भक्षिताः सैनिकाः सर्वे वयं भग्ना भयातुराः ॥ ४ ॥  
भीतिदञ्च रणस्थानं कृतं कालिकया प्रभो ।  
पातितैर्गजवीराश्वैर्दासेरकपदातिभिः ॥ ५ ॥  
शोणितौघवहा कुल्या कृता मांसातिकर्दमा ।  
केशशैवलिनी भग्नरथचक्रविराजिता ॥ ६ ॥  
छिन्नबाह्वादिमत्स्याढ्या शीर्षतुम्बीफलान्विता ।  
भयदा कातराणां वै सुराणां मोदवर्धिनी ॥ ७ ॥  
कुलं रक्ष महाराज पातालं गच्छ सत्वरम् ।  
क्रुद्धा देवी क्षयं सद्यः करिष्यति न संशयः ॥ ८ ॥  
सिंहोऽपि भक्षयत्याजौ दानवान्दनुजेश्वर ।  
तथैव कालिका देवी हन्ति बाणैरनेकधा ॥ ९ ॥  
तस्मात्त्वमपि राजेन्द्र मरणाय मृषा मतिम् ।  
करोषि सहितो भ्रात्रा शुम्भेन कुपिताशयः ॥ १० ॥  
किं करिष्यति नार्येषा क्रूरा कुलविनाशिनी ।  
यस्या हेतोर्महाराज हन्तुमिच्छसि बान्धवान् ॥ ११ ॥  
दैवाधीनौ महाराज लोके जयपराजयौ ।  
अल्पार्थाय महद्दुःखं बुद्धिमान्न प्रकल्पयेत् ॥ १२ ॥  
चित्रं पश्य विधेः कर्म यदधीनं जगत् प्रभो ।  
निहता राक्षसाः सर्वे स्त्रिया पश्यैकयानया ॥ १३ ॥  
जेता त्वं लोकपालानां सैन्ययुक्तो हि साम्प्रतम् ।  
एका प्रार्थयते बाला युद्धायेति सुसम्भ्रमः ॥ १४ ॥  
पुरा त्वया तपस्तप्तं पुष्करे देवतायने ।  
वरदानाय सम्प्राप्तो ब्रह्मा लोकपितामहः ॥ १५ ॥  
धात्रोक्तस्त्वं महाराज वरं वरय सुव्रत ।  
तदा त्वयामरत्वं च प्रार्थितं ब्रह्मणः किल ॥ १६ ॥  
देवदैत्यमनुष्येभ्यो न भवेन्मरणं मम ।  
सर्पकिन्नरयक्षेभ्यः पुंल्लिङ्गवाचकादपि ॥ १७ ॥  
तस्मात्त्वां हन्तुकामैषा प्राप्ता योषिद्वरा प्रभो ।  
युद्धं मा कुरु राजेन्द्र विचार्यैवं धियाधुना ॥ १८ ॥  
देवी ह्येषा महामाया प्रकृतिः परमा मता ।  
कल्पान्तकाले राजेन्द्र सर्वसंहारकारिणी ॥ १९ ॥  
उत्पादयित्री लोकानां देवानामीश्वरी शुभा ।  
त्रिगुणा तामसी देवी सर्वशक्तिसमन्विता ॥ २० ॥  
अजय्या चाक्षया नित्या सर्वज्ञा च सदोदिता ।  
वेदमाता च गायत्री सन्ध्या सर्वसुरालया ॥ २१ ॥  
निर्गुणा सगुणा सिद्धा सर्वसिद्धिप्रदाव्यया ।  
आनन्दानन्ददा गौरी देवानामभयप्रदा ॥ २२ ॥  
एवं ज्ञात्वा महाराज वैरभावं त्यजानया ।  
शरणं व्रज राजेन्द्र देवी त्वां पालयिष्यति ॥ २३ ॥  
आज्ञाकरो भवैतस्याः सञ्जीवय निजं कुलम् ।  
हतशेषाश्च ये दैत्यास्ते भवन्तु चिरायुषः ॥ २४ ॥  
व्यास उवाच  
इति तेषां वचः श्रुत्वा शुम्भः सुरबलार्दनः ।  
उवाच वचनं तथ्यं वीरवर्यगुणान्वितम् ॥ २५ ॥  
शुम्भ उवाच  
मौनं कुर्वन्तु भो मन्दा यूयं भग्ना रणाजिरात् ।  
शीघ्रं गच्छत पातालं जीविताशा बलीयसी ॥ २६ ॥  
दैवाधीनं जगत्सर्वं का चिन्तात्र जये मम ।  
देवास्तथैव ब्रह्माद्या दैवाधीना वयं यथा ॥ २७ ॥  
ब्रह्मा विष्णुश्च रुद्रोऽयं यमोऽग्निर्वरुणस्तथा ।  
सूर्यश्चन्द्रस्तथा शक्रः सर्वे दैववशाः किल ॥ २८ ॥  
का चिन्ता तर्हि मे मन्दा यद्‌भावि तद्‌भविष्यति ।  
उद्यमस्तादृशो भूयाद्यादृशी भवितव्यता ॥ २९ ॥  
सर्वथैव विचार्यैव न शोचन्ति बुधाः क्वचित् ।  
स्वधर्मं न त्यजन्तीह ज्ञानिनो मरणाद्‌भयात् ॥ ३० ॥  
सुखं दुःखं तथैवायुर्जीवितं मरणं नृणाम् ।  
काले भवति सम्प्राप्ते सर्वथा दैवनिर्मितम् ॥ ३१ ॥  
ब्रह्मा पतति काले स्वे विष्णुश्च पार्वतीपतिः ।  
नाशं गच्छन्त्यायुषोऽन्ते सर्वे देवाः सवासवाः ॥ ३२ ॥  
तथाहमपि कालस्य वशगः सर्वथाधुना ।
नाशं जयं वा गन्तास्मि स्वधर्मपरिपालनात् ॥ ३३ ॥  
आहूतोऽप्यनया कामं युद्धायाबलया किल ।  
कथं पलायनपरो जीवेयं शरदां शतम् ॥ ३४ ॥  
करिष्याम्यद्य सङ्ग्रामं यद्‌भावि तद्‌भवत्विह ।  
जयो वा मरणं वापि स्वीकरोमि यथा तथा ॥ ३५ ॥  
दैवं मिथ्येति विद्वांसो वदन्त्युद्यमवादिनः ।  
युक्तियुक्तं वचस्तेषां ये जानन्त्यभिभाषितम् ॥ ३६ ॥  
उद्यमेन विना कामं न सिध्यन्ति मनोरथाः ।  
कातरा एव जल्पन्ति यद्‌भाव्यं तद्‌भविष्यति ॥ ३७ ॥  
अदृष्टं बलवन्मूढाः प्रवदन्ति न पण्डिताः ।  
प्रमाणं तस्य सत्त्वे किमदृश्यं दृश्यते कथम् ॥ ३८ ॥  
अदृष्टं क्त्वापि दृष्टं स्यादेषा मूर्खविभीषिका ।  
अवलम्बं विनैवैषा दुःखे चित्तस्य धारणा ॥ ३९ ॥  
चक्रीसमीपे संविष्टा संस्थिता पिष्टकारिणी ।  
उद्यमेन विना पिष्टं न भवत्येव सर्वथा ॥ ४० ॥  
उद्यमे च कृते कार्यं सिद्धिं यात्येव सर्वथा ।  
कदाचित्तस्य न्यूनत्वे कार्यं नैव भवेदपि ॥ ४१ ॥  
देशं कालञ्च विज्ञाय स्वबलं शत्रुजं बलम् ।  
कृतं कार्यं भवत्येव बृहस्पतिवचो यथा ॥ ४२ ॥  
व्यास उवाच  
इति निश्चित्य दैत्येन्द्रो रक्तबीजं महासुरम् ।  
प्रेषयामास सङ्ग्रामे सैन्येन महताऽऽवृतम् ॥ ४३ ॥  
शुम्भ उवाच  
रक्तबीज महाबाहो गच्छ त्वं समराङ्गणे ।  
कुरु युद्धं महाभाग यथा ते बलमाहितम् ॥ ४४ ॥  
रक्तबीज उवाच  
महाराज न ते कार्या चिन्ता स्वल्पतरापि वा ।  
अहमेनां हनिष्यामि करिष्यामि वशे तव ॥ ४५ ॥  
पश्य मे युद्धचातुर्यं क्वेयं बाला सुरप्रिया ।  
दासीं तेऽहं करिष्यामि जित्वेमां समरे बलात् ॥ ४६ ॥  
व्यास उवाच  
इत्याभाष्य कुरुश्रेष्ठ रक्तबीजो महासुरः ।  
जगाम रथमारुह्य स्वसैन्यपरिवारितः ॥ ४७ ॥  
हस्त्यश्वरथपादातवृन्दैश्च परिवेष्टितः ।  
निर्जगाम रथारूढो देवीं शैलोपरिस्थिताम् ॥ ४८ ॥  
तमागतं समालोक्य देवी शङ्खमवादयत् ।  
भयदं सर्वदैत्यानां देवानां मोदवर्धनम् ॥ ४९ ॥  
श्रुत्वा शङ्खस्वनं चोग्रं रक्तबीजोऽतिवेगवान् ।  
गत्वा समीपे चामुण्डां बभाषे वचनं मृदु ॥ ५० ॥  
रक्तबीज उवाच  
बाले किं मां भीषयसि मत्वा त्वं कातरं किल ।  
शङ्खनादेन तन्वङ्‌गि वेत्सि किं धूम्रलोचनम् ॥ ५१ ॥  
रक्तबीजोऽस्मि नाम्नाहं त्वत्सकाशमिहागतः ।  
युद्धेच्छा चेत्पिकालापे सज्जा भव भयं न मे ॥ ५२ ॥  
पश्याद्य मे बलं कान्ते दृष्टा ये कातरास्त्वया ।  
नाहं पङ्क्तिगतस्तेषां कुरु युद्धं यथेच्छसि ॥ ५३ ॥  
वृद्धाश्च सेविताः पूर्वं नीतिशास्त्रं श्रुतं त्वया ।  
पतितं चार्थविज्ञानं विद्वद्‌गोष्ठी कृताथ वा ॥ ५४ ॥  
साहित्यतन्त्रविज्ञानं चेदस्ति तव सुन्दरि ।  
शृणु मे वचनं पथ्यं तथ्यं प्रमितिबृंहितम् ॥ ५५ ॥  
रसानाञ्च नवानां वै द्वावेव मुख्यतां गतौ ।  
शृङ्गारकः शान्तिरसो विद्वज्जनसभासु च ॥ ५६ ॥  
तयोः शृङ्गार एवादौ नृपभावे प्रतिष्ठितः ।  
विष्णुर्लक्ष्म्या सहास्ते वै सावित्र्या चतुराननः ॥ ५७ ॥  
शच्येन्द्रः शैलसुतया शङ्करः सह शेरते ।  
वल्ल्या वृक्षो मृगो मृग्या कपोत्या च कपोतकः ॥ ५८ ॥  
एवं सर्वे प्राणभृतः संयोगरसिका भृशम् ।  
अप्राप्तभोगविभवा ये चान्ये कातरा नराः ॥ ५९ ॥  
भवन्ति यतयस्ते वै मूढा दैवेन वञ्चिताः ।  
असंसाररसज्ञास्ते वञ्चिता वञ्चनापरैः ॥ ६० ॥  
मधुरालापनिपुणै रताः शान्तिरसे हि ते ।  
क्व ज्ञानं क्व च वैराग्यं वर्तमाने मनोभवे ॥ ६१ ॥  
लोभे क्रोधे च दुर्धर्षे मोहे मतिविनाशके ।  
तस्मात्त्वमपि कल्याणि कुरु कान्तं मनोहरम् ॥ ६२ ॥  
शुम्भं सुराणां जेतारं निशुम्भं वा महाबलम् ।  
व्यास उवाच  
इत्युक्त्वा रक्तबीजोऽसौ विरराम पुरःस्थितः ।  
श्रुत्वा जहास चामुण्डा कालिका चाम्बिका तथा ॥ ६३ ॥  
इति श्रमद्देवीभागवते महापुराणेऽष्टादशसाहस्र्यां संहितायां पञ्चमस्कन्धे  
रक्तबीजद्वारा देवीसमीपे शुम्भनिशुम्भसंवादवर्णनं नाम सस्तविंशोऽध्यायः ॥ २७ ॥
