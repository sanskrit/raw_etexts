नारद उवाच  
भगवन् देवदेवेश भूतभव्यजगत्प्रभो ।  
कवचं च श्रुतं दिव्यं गायत्रीमन्त्रविग्रहम् ॥ १ ॥  
अधुना श्रोतुमिच्छामि गायत्रीहृदयं परम् ।  
यद्धारणाद्भवेत्युण्यं गायत्रीजपतोऽखिलम् ॥ २ ॥  
श्रीनारायण उवाच  
देव्याश्च हृदयं प्रोक्तं नारदाथर्वणे स्फुटम् ।  
तदेवाहं प्रवक्ष्यामि रहस्यातिरहस्यकम् ॥ ३ ॥  
विराड्रूपां महादेवीं गायत्रीं वेदमातरम् ।  
ध्यात्वा तस्यास्त्वथाङ्‌गेषु ध्यायेदेताश्च देवताः ॥ ४ ॥  
पिण्डब्रह्माण्डयोरैक्याद्भावयेत्स्वतनौ तथा ।  
देवीरूपे निजे देहे तन्मयत्वाय साधकः ॥ ५ ॥  
नादेवोऽभ्यर्चयेद्देवमिति वेदविदो विदुः ।  
ततोऽभेदाय काये स्वे भावयेद्देवता इमाः ॥ ६ ॥  
अथ तत्सम्प्रवक्ष्यामि तन्मयत्वमथो भवेत् ।  
गायत्रीहृदयस्यास्याप्यहमेव ऋषिः स्मृतः ॥ ७ ॥  
गायत्रीच्छन्द उद्दिष्टं देवता परमेश्वरी ।  
पूर्वोक्तेन प्रकारेण कुर्यादङ्‌गानि षट्क्रमात् ।  
आसने विजने देशे ध्यायेदेकाग्रमानसः ॥ ८ ॥  
न्यासः  
द्यौर्मूर्ध्नि दैवतम् । दन्तपङ्‌क्तावश्विनौ । उभे सन्ध्ये  
चोष्ठौ । मुखमग्निः । जिह्वा सरस्वती । ग्रीवायां तु  
बृहस्पतिः । स्तनयोर्वसवोऽष्टौ । बाह्वोर्मरुतः । हृदये  
पर्जन्यः । आकाशमुदरम् । नाभावन्तरिक्षम् । कट्यो-  
रिन्द्राग्नी । जघने विज्ञानघनः प्रजापतिः । कैलास-  
मलये ऊरू । विश्वेदेवा जान्वोः । जङ्‌घायां कौशिकः ।
गुह्यमयने । ऊरू पितरः । पादौ पृथिवी । वनस्पत-  
योऽङ्‌गुलीषु । ऋषयो रोमाणि । नखानि मुहूर्तानि ।  
अस्थिषु ग्रहाः । असृङ्‌मांसमृतवः । संवत्सरा वै निमिषम् ।  
अहोरात्रावादित्यश्चन्द्रमाः । प्रवरां दिव्यां गायत्रीं  
सहस्रनेत्रां शरणमहं प्रपद्ये । ॐ तत्सवितुर्वरेण्याय  
नमः । ॐ तत्पूर्वाजयाय नमः । तत्प्रातरादित्याय नमः ।  
तत्प्रातरादित्यप्रतिष्ठायै नमः । प्रातरधीयानो रात्रिकृतं  
पापं नाशयति । सायमधीयानो दिवसकृतं पापं  
नाशयति । सायम्प्रातरधीयानो अपापो भवति ।  
सर्वतीर्थेषु स्नातो भवति । सर्वैर्देवैर्ज्ञातो भवति ।  
अवाच्यवचनात्पूतो भवति । अभक्ष्यभक्षणात्पूतो  
भवति । अभोज्यभोजनापूतो भवति । अचोष्यचोष-  
णात्पूतो भवति । असाध्यसाधनात्पूतो भवति ।  
दुष्प्रतिग्रहशतसहस्रात्पूतो भवति । सर्वप्रतिग्रहात्पूतो  
भवति । पङ्‌क्तिदूषणात्पूतो भवति । अनृतवचनात्पूतो  
भवति । अथाब्रह्मचारी ब्रह्मचारी भवति । अनेन  
हृदयेनाधीतेन क्रतुसहस्रेणेष्टं भवति । षष्टिशत-  
सहस्रगायत्र्या जप्यानि फलानि भवन्ति । अष्टौ  
ब्राह्मणान्सम्यग्ग्राहयेत् । तस्य सिद्धिर्भवति । य इदं  
नित्यमधीयानो ब्राह्मणः प्रातः शुचिः सर्वपापैः  
प्रमुच्यत इति । ब्रह्मलोके महीयते । इत्याह भगवान् श्रीनारायणः ।
