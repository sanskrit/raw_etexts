राजोवाच  
हरिणा तु कथं यज्ञः कृतः पूर्वं पितामह ।  
जगत्कारणरूपेण विष्णुना प्रभविष्णुना ॥ १ ॥  
के सहायास्तु तत्रासन्ब्राह्मणाः के महामते ।  
ऋत्विजो वेदतत्त्वज्ञास्तन्मे ब्रूहि परन्तप ॥ २ ॥  
पश्चात्करोम्यहं यज्ञं विधिदृष्टेन कर्मणा ।  
श्रुत्वा विष्णुकृतं यागमम्बिकायाः समाहितः ॥ ३ ॥  
व्यास उवाच  
राजञ्छृणु महाभाग विस्तरं परमाद्‌भुतम् ।  
यथा भगवता यज्ञः कृतश्च विधिपूर्वकः ॥ ४ ॥  
विसर्जिता यदा देव्या दत्त्वा शक्तीश्च तास्त्रयः ।  
काजेशाः पुरुषा जाता विमानवरमास्थिताः ॥ ५ ॥  
प्राप्ता महार्णवं घोरं त्रयस्ते विबुधोत्तमाः ।  
चक्रुः स्थानानि वासार्थं समुत्पाद्य धरां स्थिताः ॥ ६ ॥  
आधारशक्तिरचला मुक्ता देव्या स्वयं ततः ।  
तदाधारा स्थिता जाता धरा मेदःसमन्विता ॥ ७ ॥  
मधुकैटभयोर्मेदः संयोगान्मेदिनी स्मृता ।  
धारणाच्च धरा प्रोक्ता पृथ्वी विस्तारयोगतः ॥ ८ ॥  
मही चापि महीयस्त्वाद्धृता सा शेषमस्तके ।  
गिरयश्च कृताः सर्वे धारणार्थ प्रविस्तराः ॥ ९ ॥  
लोहकीलं यथा काष्टे तथा ते गिरयः कृताः ।  
महीधरो महाराज प्रोच्यते विबुधैर्जनैः ॥ १० ॥  
जातरूपमयो मेरुर्बहुयोजनविस्तरः ।  
कृतो मणिमयैः शृङ्गैः शोभितः परमाद्‌भुतः ॥ ११ ॥  
मरीचिर्नारदोऽत्रिश्च पुलस्त्यः पुलहः क्रतुः ।  
दक्षो वसिष्ठ इत्येते ब्रह्मणः प्रथिताः सुताः ॥ १२ ॥  
मरीचेः कश्यपो जातो दक्षकन्यास्त्रयोदश ।  
ताभ्यो देवाश्च दैत्याश्च समुत्पन्ना ह्यनेकशः ॥ १३ ॥  
ततस्तु काश्यपी सृष्टिः प्रवृत्ता चातिविस्तरा ।  
मनुष्यपशुसर्पादिजातिभेदैरनेकधा ॥ १४ ॥  
ब्रह्मणश्चार्धदेहात्तु मनुः स्वायम्भुवोऽभवत् ।  
शतरूपा तथा नारी सञ्जाता वामभागतः ॥ १५ ॥  
प्रियव्रतोत्तानपादौ सुतौ तस्या बभूवतुः ।  
तिस्त्रः कन्या वरारोहा ह्यभवन्नतिसुन्दरीः ॥ १६ ॥  
एवं सृष्टिं समुत्पाद्य भगवान्कमलोद्‌भवः ।  
चकार ब्रह्मलोकञ्च मेरुशृङ्गे मनोहरम् ॥ १७ ॥  
वैकुण्ठं भगवान्विष्णू रमारमणमुत्तमम् ।  
क्रीडास्थानं सुरम्यञ्च सर्वलोकोपरिस्थितम् ॥ १८ ॥  
शिवोऽपि परमं स्थानं कैलासाख्यं चकार ह ।  
समासाद्य भूतगणं विजहार यथारुचि ॥ १९ ॥  
स्वर्गस्त्रिविष्टपो मेरुशिखरोपरि कल्पितः ।  
तच्च स्थानं सुरेन्द्रस्य नानारत्नविराजितम् ॥ २० ॥  
समुद्रमथनात्प्राप्तः पारिजातस्तरुत्तमः ।  
चतुर्दन्तस्तथा नागः कामधेनुश्च कामदा ॥ २१ ॥  
उच्चैःश्रवास्तथाश्वो वै रम्भाद्यप्सरसस्तथा ।  
इन्द्रेणोपात्तमखिलं जातं वै स्वर्गभूषणम् ॥ २२ ॥  
धन्वन्तरिश्चन्द्रमाश्च सागराच्च समुद्‌बभौ ।  
स्वर्गस्थितौ विराजेते देवौ बहुगणैर्वृतौ ॥ २३ ॥  
एवं सृष्टिः समुत्पन्ना त्रिविधा नृपसत्तम ।  
देवतिर्यङ्मनुष्यादिभेदैर्विविधकल्पिता ॥ २४ ॥  
अण्डजाः स्वेदजाश्चैव चोद्‌भिज्जाश्च जरायुजाः ।  
चतुर्भेदैः समुत्पन्ना जीवाः कर्मयुताः किल ॥ २५ ॥  
एवं सृष्टिं समासाद्य ब्रह्मविष्णुमहेश्वराः ।  
विहारं स्वेषु स्थानेषु चक्रुः सर्वे यथेप्सितम् ॥ २६ ॥  
एवं प्रवर्तिते सर्गे भगवान्प्रभुरच्युतः ।  
महालक्ष्म्या समं तत्र चिक्रीड भुवने स्वके ॥ २७ ॥  
एकस्मिन्समये विष्णुर्वैकुण्ठे संस्थितः पुरा ।  
सुधासिन्धुस्थितं द्वीपं सस्मार मणिमण्डितम् ॥ २८ ॥  
यत्र दृष्ट्वा महामायां मन्त्रश्चासादितः शुभः ।  
स्मृत्वा तां परमां शक्तिं स्त्रीभावं गमितो यथा ॥ २९ ॥  
यज्ञं कर्तुं मनश्चक्रे अम्बिकाया रमापतिः ।
उत्तीर्य भुवनात्तस्मात्समाहूय महेश्वरम् ॥ ३० ॥  
ब्रह्माणं वरुणं शक्रं कुबेरं पावकं यमम् ।  
वसिष्ठं कश्यपं दक्षं वामदेवं बृहस्पतिम् ॥ ३१ ॥  
सम्भारं कल्पयामास यज्ञार्थं चातिविस्तरम् ।  
महाविभवसंयुक्तं सात्त्विकञ्च मनोहरम् ॥ ३२ ॥  
मण्डपं विततं तत्र कारयामास शिल्पिभिः ।  
ऋत्विजो वरयामास सप्तविंशतिसुव्रतान् ॥ ३३ ॥  
चितिञ्च कारयामास वेदीश्चैव सुविस्तराः ।  
प्रजेपुर्ब्राह्मणा मन्त्रान्देव्या बीजसमन्वितान् ॥ ३४ ॥  
जुहुवुस्ते हविः कामं विधिवत्परिकल्पिते ।  
कृते तु वितते होमे वागुवाचाशरीरिणी ॥ ३५ ॥  
विष्णुं तदा समाभाष्य सुस्वरा मधुराक्षरा ।  
विष्णो त्वं भव देवानां हरे श्रेष्ठतमः सदा ॥ ३६ ॥  
मान्यश्च पूजनीयश्च समर्थश्च सुरेष्वपि ।  
सर्वे त्वामर्चयिष्यन्ति ब्रह्माद्याश्च सवासवाः ॥ ३७ ॥  
प्रभविष्यन्ति भो भक्त्या मानवा भुवि सर्वतः ।  
वरदस्त्वं च सर्वेषां भविता मानवेषु वै ॥ ३८ ॥  
कामदः सर्वदेवानां परमः परमेश्वरः ।  
सर्वयज्ञेषु मुख्यस्त्वं पूज्यः सर्वैश्च याज्ञिकैः ॥ ३९ ॥  
त्वां जनाः पूजयिष्यन्ति वरदस्त्वं भविष्यसि ।  
श्रयिष्यन्ति च देवास्त्वां दानवैरतिपीडिताः ॥ ४० ॥  
शरणस्त्वञ्च सर्वेषां भविता पुरुषोत्तम ।  
पुराणेषु च सर्वेषु वेदेषु विततेषु च ॥ ४१ ॥  
त्वं वै पूज्यतमः कामं कीर्तिस्तव भविष्यति ।  
यदा यदा हि धर्मस्य ग्लानिर्भवति भूतले ॥ ४२ ॥  
तदांशेनावतीर्याशु कर्तव्यं धर्मरक्षणम् ।  
अवताराः सुविख्याताः पृथिव्यां तव भागशः ॥ ४३ ॥  
भविष्यन्ति धरायां वै माननीया महात्मनाम् ।  
अवतारेषु सर्वेषु नानायोनिषु माधव ॥ ४४ ॥  
विख्यातः सर्वलोकेषु भविता मधुसूदन ।  
अवतारेषु सर्वेषु शक्तिस्ते सहचारिणी ॥ ४५ ॥  
भविष्यति ममांशेन सर्वकार्यप्रसाधिनी ।  
वाराही नारसिंही च नानाभेदैरनेकधा ॥ ४६ ॥  
नानायुधाः शुभाकाराः सर्वाभरणमण्डीताः ।  
ताभिर्युक्तः सदा विष्णो सुरकार्याणि माधव ॥ ४७ ॥  
साधयिष्यसि तत्सर्वं मद्दत्तवरदानतः ।  
तास्त्वया नावमन्तव्याः सर्वदा गर्वलेशतः ॥ ४८ ॥  
पूजनीयाः प्रयत्नेन माननीयाश्च सर्वथा ।  
नूनं ता भारते खण्डे शक्तयः सर्वकामदाः ॥ ४९ ॥  
भविष्यन्ति मनुष्याणां पूजिताः प्रतिमासु च ।  
तासां तव च देवेश कीर्तिः स्यान्दखिलेष्वपि ॥ ५० ॥  
द्वीपेषु सप्तस्वपि च विख्याता भुवि मण्डले ।  
ताश्च त्वां वै महाभाग मानवा भुवि मण्डले ॥ ५१ ॥  
अर्चयिष्यन्ति वाञ्छार्थं सकामाः सततं हरे ।  
अर्चासु चोपहारैश्च नानाभावसमन्विताः ॥ ५२ ॥  
पूजयिष्यन्ति वेदोक्तैर्मन्त्रैर्नामजपैस्तथा ।  
महिमा तव भूर्लोके स्वर्गे च मधुसूदन ॥ ५३ ॥  
पूजनाद्देवदेवेश वृद्धिमेष्यति मानवैः ।  
व्यास उवाच  
इति दत्त्वा वरान्वाणी विरराम खसम्भवा ॥ ५४ ॥  
भगवानपि प्रीतात्मा ह्यभवच्छ्रवणादिव ।  
समाप्य विधिवद्यज्ञं भगवान्हरिरीश्वरः ॥ ५५ ॥  
विसर्जयित्वा तान्देवान्ब्रह्मपुत्रान्मुनीनथ ।  
जगामानुचरैः सार्धं वैकुण्ठं गरुडध्वजः ॥ ५६ ॥  
स्वानि स्वानि च धिष्ण्यानि पुनः सर्वे सुरास्ततः ।  
मुनयो विस्मिता वार्तां कुर्वन्तस्ते परस्परम् ।५७ ॥  
ययुः प्रमुदिताः कामं स्वाश्रमान्पावनानथ ॥ ५८ ॥  
श्रुत्वा वाणीं परमविशदां व्योमजां श्रोत्ररम्यां  
     सर्वेषां वै प्रकृतिविषये भक्तिभावश्च जातः ।  
चक्रुः सर्वे द्विजमुनिगणाः पूजनं भक्तियुक्ता-  
     स्तस्याः कामं निखिलफलदं चागमोक्तं मुनीन्द्राः ॥ ५९ ॥  
इति श्रीदेवीभागवते महापुराणेऽष्टादशसाहस्र्यां संहितायां तृतीयस्कन्धे  
अम्बिकामखस्य विष्णुनानुष्ठानवर्णनं त्रयोदशोऽध्यायः ॥ १३ ॥
