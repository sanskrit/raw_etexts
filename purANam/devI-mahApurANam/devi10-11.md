राजोवाच  
का सा देवी त्वया प्रोक्ता ब्रूहि कालविदां वर ।  
का मोहयति सत्त्वानि कारणं किं भवेद्‌ द्विज ॥ १ ॥  
कस्मादुत्पद्यते देवी किंरूपा सा किमात्मिका ।  
सर्वमाख्याहि भूदेव कृपया मम सर्वतः ॥ २ ॥  
मुनिरुवाच  
राजन् देव्याः स्वरूपं ते वर्णयामि निशामय ।  
यथा चोत्पतिता देवी येन वा सा जगन्मयी ॥ ३ ॥  
यदा नारायणो देवो विश्वं संहृत्य योगराट् ।  
आस्तीर्य शेषं भगवान् समुद्रे निद्रितोऽभवत् ॥ ४ ॥  
तदा प्रस्वापवशगो देवदेवो जनार्दनः ।  
तत्कर्णमलसञ्जातौ दानवौ मधुकैटभौ ॥ ५ ॥  
ब्रह्माणं हन्तुमुद्युक्तौ दानवौ घोररूपिणौ ।  
तदा कमलजो देवो दृष्ट्‌वा तौ मधुकैटभौ ॥ ६ ॥  
निद्रितं देवदेवेशं चिन्तामाप दुरत्ययाम् ।  
निद्रितो भगवानीशो दानवौ च दुरासदौ ॥ ७ ॥  
किं करोमि क्व गच्छामि कथं शर्म लभे ह्यहम् ।  
एवं चिन्तयतस्तस्य पद्ययोनेर्महात्मनः ॥ ८ ॥  
बुद्धिः प्रादूरभूत्तात तदा कार्यप्रसाधिनी ।  
यस्या वशं गतो देवो निद्रितो भगवान् हरिः ॥ ९ ॥  
तां देवीं शरणं यामि निद्रां सर्वप्रसूतिकाम् ।  
ब्रह्मोवाच  
देवि देवि जगद्धात्रि भक्ताभीष्टफलप्रदे ॥ १० ॥  
जगन्माये महामाये समुद्रशयने शिवे ।  
त्वदाज्ञावशगाः सर्वे स्वस्वकार्यविधायिनः ॥ ११ ॥  
कालरात्रिर्महारात्रिर्मोहरात्रिर्मदोत्कटा ।  
व्यापिनी वशगा मान्या महानन्दैकशेवधिः ॥ १२ ॥  
महनीया महाराध्या माया मधुमती मही ।  
परापराणां सर्वेषां परमा त्वं प्रकीर्तिता ॥ १३ ॥  
लज्जा पुष्टिः क्षमा कीर्तिः कान्तिः कारुण्यविग्रहा ।  
कमनीया जगद्वन्द्या जाग्रदादिस्वरूपिणी ॥ १४ ॥  
परमा परमेशानी परानन्दपरायणा ।  
एकाप्येकस्वरूपा च सद्वितीया द्वयात्मिका ॥ १५ ॥  
त्रयी त्रिवर्गनिलया तुर्या तुर्यपदात्मिका ।  
पञ्चमी पञ्चभूतेशी षष्ठी षष्ठेश्वरीति च ॥ १६ ॥  
सप्तमी सप्तवारेशी सप्तसप्तवरप्रदा ।  
अष्टमी वसुनाथा च नवग्रहमयीश्वरी ॥ १७ ॥
नवरागकला रम्या नवसङ्ख्या नवेश्वरी ।  
दशमी दशदिक्पूज्या दशाशाव्यापिनी रमा ॥ १८ ॥  
एकादशात्मिका चैकादशरुद्रनिषेविता ।  
एकादशीतिथिप्रीता एकादशगणाधिपा ॥ १९ ॥  
द्वादशी द्वादशभुजा द्वादशादित्यजन्मभूः ।  
त्रयोदशात्मिका देवी त्रयोदशगणप्रिया ॥ २० ॥  
त्रयोदशाभिधा भिन्ना विश्वेदेवाधिदेवता ।  
चतुर्दशेन्द्रवरदा चतुर्दशमनुप्रसूः ॥ २१ ॥  
पञ्चाधिकदशी वेद्या पञ्चाधिकदशी तिथिः ।  
षोडशी षोडशभुजा षोडशेन्दुकलामयी ॥ २२ ॥  
षोडशात्मकचन्द्रांशुव्याप्तदिव्यकलेवरा ।  
एवंरूपासि देवेशि निर्गुणे तामसोदये ॥ २३ ॥  
त्वया गृहीतो भगवान्देवदेवो रमापतिः ।  
एतौ दुरासदौ दैत्यौ विक्रान्तौ मधुकैटभौ ॥ २४ ॥  
एतयोश्च वधार्थाय देवेशं प्रतिबोधय ।  
मुनिरुवाच  
एवं स्तुता भगवती तामसी भगवत्प्रिया ॥ २५ ॥  
देवदेवं तदा त्यक्त्वा मोहयामास दानवौ ।  
तदैव भगवान्विष्णुः परमात्मा जगत्पतिः ॥ २६ ॥  
प्रबोधमाप देवेशो ददृशे दानवोत्तमौ ।  
तदा तौ दानवौ घोरौ दृष्ट्‌वा तं मधुसूदनम् ॥ २७ ॥  
युद्धाय कृतसङ्‌कल्पौ जग्मतुः सन्निधिं हरेः ।  
युयुधे च ततस्ताभ्यां भगवान्मधुसूदनः ॥ २८ ॥  
पञ्चवर्षसहस्राणि बाहुप्रहरणो विभुः ।  
तौ तदातिबलोन्मत्तौ जगन्मायाविमोहितौ ॥ २९ ॥  
व्रियतां वर इत्येवमूचतुः परमेश्वरम् ।  
एवं तयोर्वचः श्रुत्वा भगवानादिपूरुषः ॥ ३० ॥  
वव्रे वध्याबुभौ मेऽद्य भवेतामिति निश्चितम् ।  
तौ तदातिबलौ देवं पुनरेवोचतुर्हरिम् ॥ ३१ ॥  
आवां जहि न यत्रोर्वी पयसा च परिप्लुता ।  
तथेत्युक्त्वा भगवता गदाशङ्‌खभृता नृप ॥ ३२ ॥  
कृत्वा चक्रेण वै छिन्ने जघने शिरसी तयोः ।  
एवं देवी समुत्पन्ना ब्रह्मणा संस्तुता नृप ॥ ३३ ॥  
महाकाली महाराज सर्वयोगेश्वरेश्वरी ।  
महालक्ष्म्यास्तथोत्पत्तिं निशामय महीपते ॥ ३४ ॥
