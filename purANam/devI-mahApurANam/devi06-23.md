व्यास उवाच  
तस्यास्तु वचनं श्रुत्वा रमापुत्रः प्रतापवान् ।  
प्रफुल्लवदनाम्भोजस्तामुवाच विशाम्पते ॥ १ ॥  
राजोवाच  
रम्भोरु यस्त्वया पृष्टो वृत्तान्तो विशदाक्षरः ।  
हेहयोऽहं चैकवीरनाम्ना सिन्धुसुतासुतः ॥ २ ॥  
मनो मे यत्त्वया नूनं परतन्त्रं कृतं किल ।  
किं करोमि क्व गच्छामि विरहेणातिपीडितः ॥ ३ ॥  
प्रथमं रूपमाख्यातं सर्वलोकातिगं त्वया ।  
तेन मे विह्वलं जातं कामबाणहतं मनः ॥ ४ ॥  
ततस्तस्या गुणाः प्रोक्तास्तैस्तु चित्तं हृतं पुनः ।  
यत्त्वयोक्तं पुनर्वाक्यं तेन मे विस्मयोऽभवत् ॥ ५ ॥  
एकावल्या वचः प्रोक्तं दानवाग्रे मया वृतः ।  
हैहयस्तं विना नान्यं वृणोमीति विनिश्चयः ॥ ६ ॥  
तेन वाक्येन तन्वङ्‌गि भृत्योऽहमधुना कृतः ।  
त्वया तस्याः सुकेशान्ते ब्रूहि किं करवाणि वाम् ॥ ७ ॥  
स्थानं तस्य न जानामि राक्षसस्य दुरात्मनः ।  
गतिर्मे नास्ति गमने पुरे तस्मिन्सुलोचने ॥ ८ ॥  
वद मां त्वं विशालाक्षि तत्र प्रापयितुं क्षमा ।  
प्रापयाशु सखी ते सा यत्र तिष्ठति सुन्दरी ॥ ९ ॥  
हत्वा तं राक्षसं क्रूरं मोचयिष्यामि साम्प्रतम् ।  
विवशां शोकसन्तप्तां राजपुत्रीं तव प्रियाम् ॥ १० ॥  
विमुक्तदुःखां कृत्वाऽऽशु प्रापयिष्यामि ते पुरम् ।  
पित्रे चास्याः प्रदास्यामि कन्यामेकावलीमहम् ॥ ११ ॥  
पश्चाद्विवाहं कर्तासौ राजा पुत्र्याः परन्तपः ।  
एवं ते मनसः कामो मम चापि प्रियंवदे ॥ १२ ॥  
भविष्यति स सम्पूर्णः साधनेन तवाधुना ।  
दर्शयाशु पुरं तस्य पश्य मे त्वं पराक्रमम् ॥ १३ ॥  
यथा हन्मि दुराचारं परदारापहारकम् ।  
तथा कुरु प्रियं कर्तुं शक्तासि वरवर्णिनि ॥ १४ ॥  
मार्गं दर्शय तस्याद्य पुरस्य दुर्गमस्य च ।  
व्यास उवाच  
तन्निशम्य प्रियं वाक्यं मुदिता च यशोवती ॥ १५ ॥  
तमुवाच रमापुत्रं गमनोपायमादरात् ।  
मन्त्रं गृहाण राजेन्द्र भगवत्यास्तु सिद्धिदम् ॥ १६ ॥  
दर्शयिष्यामि तस्याद्य पुरं राक्षसपालितम् ।  
सज्जो भव महाभाग गमनाय मया सह ॥ १७ ॥  
सैन्येन महता युक्तस्तत्र युद्धं भविष्यति ।  
कालकेतुर्महावीरो राक्षसैर्बलिभिर्वृतः ॥ १८ ॥  
तस्मान्मन्त्रं गृहीत्वा त्वं व्रज तत्र मया सह ।  
दर्शयिष्यामि ते मार्गं पुरस्यास्य दुरात्मनः ॥ १९ ॥  
हत्वा तं पापकर्माणं मोचयाशु च मे सखीम् ।  
श्रुत्वा तद्वचनं वीरो मन्त्रं जग्राह सत्वरः ॥ २० ॥  
दत्तात्रेयाद्दैवयोगात्प्राप्ताज्ज्ञानिवराच्छुभात् ।  
योगेश्वरीमहामन्त्रं त्रिलोकीतिलकाभिधम् ॥ २१ ॥  
तेन सर्वज्ञता जाता सर्वान्तश्चारिता तथा ।  
तया सह जगामाशु पुरं तस्य सुदुर्गमम् ॥ २२ ॥  
रक्षितं राक्षसैघोरैः पातालमिव पन्नगैः ।  
यशोवत्या च सैन्येन महता संयुतो नृपः ॥ २३ ॥  
तमायान्तं समालोक्य दूतास्तस्य भयातुराः ।  
क्रोशन्तोऽभिययुः पार्श्वं कालकेतोस्तरस्विनः ॥ २४ ॥  
तमूचुः सहसा मत्वा राक्षसं काममोहितम् ।  
एकावलीसमीपस्थं कुर्वन्तं विनयान्बहून् ॥ २५ ॥  
दूता ऊचुः  
राजन् यशोवती नारी कामिन्याः सहचारिणी ।  
आयाति सह सैन्येन राजपुत्रेण संयुता ॥ २६ ॥  
जयन्तो वा महाराज कार्तिकेयोऽथवा नु किम् ।  
आगच्छति बलोन्मत्तो वाहिनीसहितः किल ॥ २७ ॥  
संयत्तो भव राजेन्द्र सङ्ग्रामः समुपस्थितः ।  
देवपुत्रेण युध्यस्व त्यज वा कमलेक्षणाम् ॥ २८ ॥  
इतो दूरेऽस्ति सैन्यं तद्योजनत्रयमात्रतः ।  
सज्जो भव महीपाल दुन्दुभिं घोषयाशु वै ॥ २९ ॥  
व्यास उवाच  
तेषां तद्वचनं श्रुत्वा राक्षसः क्रोधमूर्च्छितः ।  
राक्षसान्प्रेरयामास सायुधान्सबलान्वहून् ॥ ३० ॥  
गच्छध्वं राक्षसाः सर्वे सम्मुखाः शस्त्रपाणयः ।  
तानाज्ञाप्य कालकेतुः पप्रच्छ प्रणयान्वितः ॥ ३१ ॥  
एकावलीं समीपस्थां विवशां भृशदुःखिताम् ।  
कोऽयमायाति तन्वङ्‌गि पिता ते वापरः पुमान् ॥ ३२ ॥  
त्वदर्थे सैन्यसंयुक्तो ब्रूहि सत्यं कृशोदरि ।  
पिता ते यदि सम्प्राप्तो नेतुं त्वां विरहातुरः ॥ ३३ ॥
ज्ञात्वा ते पितरं सम्यक् सङ्ग्रामं न करोम्यहम् ।  
आनयित्वा गृहे पूजां रत्नैर्वस्त्रैर्हयैः शुभैः ॥ ३४ ॥  
करोमि तस्य चातिथ्यं गृहे प्राप्तस्य सर्वथा ।  
अन्यश्चेद्यदि सम्प्राप्तस्तं हन्मि निशितैः शरैः ॥ ३५ ॥  
आनीतः किल कालेन मरणाय महात्मना ।  
तस्माद्वद विशालाक्षि कोऽयमायाति मन्दधीः ॥ ३६ ॥  
अज्ञात्वा मां दुराधर्षं कालरूपं महाबलम् ।  
  
एकावल्युवाच  
न जानेऽहं महाभाग कोऽयमायाति सत्वरः ॥ ३७ ॥  
नमेऽस्ति विदितः कोऽपि स्थितायास्तव बन्धने ।  
नायं पिता मे न भ्राता कोऽप्यन्योऽस्ति महाबलः ॥ ३८ ॥  
किमर्थमिह चायाति नाहं वेद विनिश्चयम् ।  
दैत्य उवाच  
एवं वदन्त्यमी दूता वयस्या ते यशोवती ॥ ३९ ॥  
समानीय च तं वीरमागतेति कृतोद्यमा ।  
क्व गता सा सखी कान्ते विदग्धा कार्यनिश्चये ॥ ४० ॥  
नान्यः कोऽपि ममारातिर्यो मे प्रतिबलो भवेत् ।  
व्यास उवाच  
एतस्मिन्नन्तरे दूतास्तत्रान्ये वै समागताः ॥ ४१ ॥  
ते होचुस्त्वरिता भीताः कालकेतुं गृहे स्थितम् ।  
किं स्वस्थोऽसि महाराज समीपे सैन्यमागतम् ॥ ४२ ॥  
निर्गच्छ नगरात्तूर्णं सैन्येन महताऽऽवृतः ।  
इति तेषां वचः श्रुत्वा कालकेतुर्महाबलः ॥ ४३ ॥  
रथमारुह्य त्वरितो निर्ययौ स्वपुराद्‌बहिः ।  
एकवीरोऽपि सहसा हयारूढः प्रतापवान् ॥ ४४ ॥  
आगतस्तत्र कामिन्या विरहेण समाकुलः ।  
युद्धं तयोरभूत्तत्र वृत्रवासवयोरिव ॥ ४५ ॥  
शस्त्रास्त्रैर्बहुधा मुक्तैरादीपितदिगन्तरम् ।  
वर्तमाने तदा युद्धे कातराणां भयावहे ॥ ४६ ॥  
गदया ताडयामास दैत्यं सिन्धुसुतासुतः ।  
स गतासुः पपातोर्व्यां वज्राहत इवाचलः ॥ ४७ ॥  
पलायित्वा गताः सर्वे राक्षसा भयपीडिताः ।  
यशोवती ततो गत्वा वेगादेकावलीं तदा ॥ ४८ ॥  
उवाच मधुरां वाणीं विस्मिता मुदिता भृशम् ।  
एह्यालि नृपपुत्रेण दानवोऽसौ निपातितः ॥ ४९ ॥  
एकवीरेण धीरेण युद्धं कृत्वा सुदारुणम् ।  
स्कन्धावारेऽप्यसौ राजा तिष्ठत्यद्य श्रमातुरः ॥ ५० ॥  
दर्शनं काङ्क्षमाणस्ते श्रुतरूपगुणस्तव ।  
पश्य तं कुटिलापाङ्‌गि मनोभवसमं नृपम् ॥ ५१ ॥  
कथिता त्वं मया पूर्वं तस्याग्रे जाह्नवीतटे ।  
पूर्णानुरागः सञ्जातस्तेनासौ विरहातुरः ॥ ५२ ॥  
वाञ्छति त्वां चारुरूपां द्रष्टुं नृपतिनन्दनः ।  
सा तस्या वचनं श्रुत्वा गमनाय मनो दधे ॥ ५३ ॥  
लज्जमाना भृशं भीत्या कौमारं प्राप्तया तया ।  
कथं तस्य मुखं द्रक्ष्ये कुमारी ह्यवशा भृशम् ॥ ५४ ॥  
स मां गृह्णाति कामार्त इति चिन्ताकुला सती ।  
यशोवत्या युता तत्र नरयानस्थिता ययौ ॥ ५५ ॥  
स्कन्धावारेऽतिमलिना मलिनाम्बरधारिणी ।  
तामागतां विशालाक्षीं दृष्ट्वा राजसुतोऽब्रवीत् ॥ ५६ ॥  
दर्शनं देहि तन्वङ्‌गि तृषिते नयने मम ।  
कामातुरं च तं वीक्ष्य तां च लज्जाभरावृताम् ॥ ५७ ॥  
नीतिज्ञा शिष्टमार्गज्ञा तमुवाच यशोवती ।  
राजपुत्र पिताप्यस्यास्त्वामेनां दातुमिच्छति ॥ ५८ ॥  
एषापि त्वद्वशा नूनं भविता सङ्गमस्तव ।  
कालं प्रतीक्ष्य राजेन्द्र नयैनां पितुरन्तिकम् ॥ ५९ ॥  
स विवाहविधिं कृत्वा दास्यतीति विनिश्चयः ।  
स तस्या वचनं तथ्यं मत्वा सैन्यसमन्वितः ॥ ६० ॥  
समेतः कामिनीभ्यां तु ययौ तत्पितुराश्रमम् ।  
राजपुत्रीं तथायातां श्रुत्वा प्रेमसमन्वितः ॥ ६१ ॥  
प्रययौ सम्मुखस्तूर्णं सचिवैः परिवेष्टितः ।  
बहुभिर्दिवसैर्दृष्टा पुत्री सा मलिनाम्बरा ॥ ६२ ॥  
यशोवत्या तु वृत्तान्तः कथितो विस्तरात्पुनः ।  
एकवीरं मिलित्वासौ गृहमानीय चादरात् ॥ ६३ ॥  
पुण्येऽह्नि कारयामास विवाहं विधिपूर्वकम् ।  
पारिबर्हं ततो दत्त्वा सम्पूज्य विधिवत्तदा ॥ ६४ ॥  
पुत्रीं विसर्जयामास यशोवत्या समन्विताम् ।  
एवं विवाहे संवृत्ते रमापुत्रो मुदान्वितः ॥ ६५ ॥  
गृहं प्राप्य बहून्भोगाम्बुभुजे प्रियया समम् ।  
बभूव तस्यां पुत्रस्तु कृतवीर्याभिधः किल ।  
तत्सुतः कार्तवीर्यस्तु वंशोऽयं कथितो मया ॥ ६६ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
षष्ठस्कन्धे एकवीरैकावल्योर्विवाहवर्णनं नाम त्रयोविंशोऽध्यायः ॥ २३ ॥
