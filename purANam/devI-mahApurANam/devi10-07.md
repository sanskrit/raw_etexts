सूत उवाच  
इति वाक्यं समाकर्ण्य विबुधानां द्विजोत्तमः ।  
करिष्ये कार्यमेतद्वः प्रत्युवाच ततो मुनिः ॥ १ ॥  
अङ्‌गीकृते तदा कार्ये मुनिना कुम्भजन्मना ।  
देवाः प्रमुदिताः सर्वे बभूबुर्द्विजसत्तमाः ॥ २ ॥  
ते देवाः स्वानि धिष्ण्यानि भेजिरे मुनिवाक्यतः ।  
पत्नीं मुनिवरः श्रीमानुवाच नृपकन्यकाम् ॥ ३ ॥  
अये नृपसुते प्राप्तो विघ्नोऽनर्थस्य कारकः ।  
भानुमार्गनिरोधेन कृतो विन्ध्यमहीभृता ॥ ४ ॥  
आज्ञातं कारणं तच्च स्मृतं वाक्यं पुरातनम् ।  
काशीमुद्दिश्य यद्‌गीतं मुनिभिस्तत्त्वदर्शिभिः ॥ ५ ॥  
अविमुक्तं न मोक्तव्यं सर्वथैव मुमुक्षुभिः ।  
किन्तु विघ्ना भविष्यन्ति काश्यां निवसतां सताम् ॥ ६ ॥  
सोऽन्तरायो मया प्राप्तः काश्यां निवसता प्रिये ।  
इत्येवमुक्त्वा भार्यां तां मुनिः परमतापनः ॥ ७ ॥  
मणिकर्ण्यां समाप्लुत्य दृष्ट्‌वा विश्वेश्वरं विभुम् ।  
दण्डपाणिं समभ्यर्च्य कालराजं समागतः ॥ ८ ॥  
कालराज महाबाहो भक्तानां भयहारक ।  
कथं दूरयसे पुर्याः काशीपुर्यास्त्वमीश्वरः ॥ ९ ॥  
त्वं काशीवासविघ्नानां नाशको भक्तरक्षकः ।  
मां किं दूरयसे स्वामिन् भक्तार्तिविनिवारक ॥ १० ॥  
परापवादो नोक्तो मे न पैशुन्यं न चानृतम् ।  
केन कर्मविपाकेन काश्या दूरं करोषि माम् ॥ ११ ॥  
एवं प्रार्थ्य च तं कालनाथं कुम्भोद्भवो मुनिः ।  
जगाम साक्षिविघ्नेशं सर्वविघ्ननिवारणम् ॥ १२ ॥  
तं दृष्ट्‌वाभ्यर्च्य सम्प्रार्थ्य ततः पुर्या विनिर्गतः ।  
लोपामुद्रापतिः श्रीमानगस्त्यो दक्षिणां दिशम् ॥ १३ ॥
काशीविरहसन्तप्तो महाभाग्यनिधिर्मुनिः ।  
संस्मृत्यानुक्षणं काशीं जगाम सह भार्यया ॥ १४ ॥  
तपोयानमिवारुह्य निमिषार्धेन वै मुनिः ।  
अग्रे ददर्श तं विन्ध्यं रुद्धाम्बरमथोन्नतम् ॥ १५ ॥  
चकम्पे चाचलस्तूर्णं दृष्ट्‌वैवाग्रे स्थितं मुनिम् ।  
गिरिः खर्वतरो भूत्वा विवक्षुरवनीमिव ॥ १६ ॥  
दण्डवत्पतितो भूमौ साष्टाङ्‌गं भक्तिभावितः ।  
तं दृष्ट्‌वा नम्रशिखरं विन्ध्यं नाम महागिरिम् ॥ १७ ॥  
प्रसन्नवदनोऽगस्त्यो मुनिर्विन्ध्यमथाब्रवीत् ।  
वत्सैवं तिष्ठ तावत्त्वं यावदागम्यते मया ॥ १८ ॥  
अशक्तोऽहं गण्डशैलारोहणे तव पुत्रक ।  
एवमुक्त्वा मुनिर्याम्यदिशं प्रति गमोत्सुकः ॥ १९ ॥  
आरुह्य तस्य शिखराण्यवारुहदनुक्रमात् ।  
गतो याम्यदिशं चापि श्रीशैलं प्रेक्ष्य वर्त्मनि ॥ २० ॥  
मलयाचलमासाद्य तत्राश्रमपरोऽभवत् ।  
सापि देवी तत्र विन्ध्यमागता मनुपूजिता ॥ २१ ॥  
लोकेषु प्रथिता विन्ध्यवासिनीति च शौनक ।  
सूत उवाच  
एतच्चरित्रं परमं शत्रुनाशनमुत्तमम् ॥ २२ ॥  
अगस्त्यविन्ध्यनगयोराख्यानं पापनाशनम् ।  
राज्ञां विजयदं तच्च द्विजानां ज्ञानवर्धनम् ॥ २३ ॥  
वैश्यानां धान्यधनदं शूद्राणां सुखदं तथा ।  
धर्मार्थी धर्ममाप्नोति धनार्थी धनमाप्नुयात् ॥ २४ ॥  
कामानवाप्नुयात्कामी भक्त्या चास्य सकृच्छ्रवात् ।  
एवं स्वायम्भुवमनुर्देवीमाराध्य भक्तितः ॥ २५ ॥  
लेभे राज्यं धरायाश्च निजमन्वन्तराश्रयम् ।  
इत्येतद्वर्णितं सौम्य मया मन्वन्तराश्रितम् ।  
आद्यं चरित्रं श्रीदेव्याः किं पुनः कथयामि ते ॥ २६ ॥
