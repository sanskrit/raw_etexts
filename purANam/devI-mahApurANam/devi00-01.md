सृष्टौ या सर्गरूपा जगदवनविधौ  
    पालनी या च रौद्री  
संहारे चापि यस्या जगदिदमखिलं  
    क्रीडनं या पराख्या ।  
पश्यन्ती मध्यमाथो तदनु भगवती  
    वैखरी वर्णरूपा  
सास्मद्वाचं प्रसन्ना विधिहरिगिरिशा-  
    राधितालङ्करोतु ॥ १ ॥  
नारायणं नमस्कृत्य नरं चैव नरोत्तमम् ।  
देवीं सरस्वतीं व्यासं ततो जयमुदीरयेत् ॥ २ ॥  
ऋषय ऊचुः  
सूत जीव समा बह्वीर्यस्त्वं श्रावयसीह नः ।  
कथा मनोहराः पुण्या व्यासशिष्य महामते ॥ ३ ॥  
सर्वपापहरं पुण्यं विष्णोश्चरितमद्भुतम् ।  
अवतारकथोपेतमस्माभिर्भक्तितः श्रुतम् ॥ ४ ॥  
शिवस्य चरितं दिव्यं भस्मरुद्राक्षयोस्तथा ।  
सेतिहासञ्च माहात्म्यं श्रुतं तव मुखाम्बुजात् ॥ ५ ॥  
अधुना श्रोतुमिच्छामः पावनात् पावनं परम् ।  
भुक्तिमुक्तिप्रदं नॄणामनायासेन सर्वशः ॥ ६ ॥  
तत् त्वं ब्रूहि महाभाग येन सिध्यन्ति मानवाः ।  
कलावपि परं त्वत्तो न विद्मः संशयच्छिदम् ॥ ७ ॥  
सूत उवाच  
साधु पृष्टं महाभागा लोकानां हितकाम्यया ।  
सर्वशास्त्रस्य यत् सारं तद्वो वक्ष्याम्यशेषतः ॥ ८ ॥  
तावद् गर्जन्ति तीर्थानि पुराणानि व्रतानि च ।  
यावन्न श्रूयते सम्यग देवीभागवतं नरैः ॥ ९ ॥  
तावत् पापाटवी नॄणां क्लेशदादभ्रकण्टका ।  
यावन्न परशुः प्राप्तो देवीभागवताभिधः ॥ १० ॥  
तावत् क्लेशावहं नॄणामुपसर्गमहातमः ।  
यावन्नैवोदयं प्राप्तो देवीभागवतोष्णगुः ॥ ११ ॥  
ऋषय ऊचुः  
सूत सूत महाभाग वद नो वदतां वर ।  
कीदृशं तत्पुराणं हि विधिस्तच्छ्रवणे च कः ॥ १२ ॥  
कतिभिर्वासरैरेतच्छ्रोतव्यं किञ्च पूजनम् ।  
कैर्मानवैः श्रुतं पूर्वं कान्कान्कामानवाप्नुयुः ॥ १३ ॥  
सूत उवाच  
विष्णोरंशो मुनिर्जातः सत्यवत्यां पराशरात् ।  
विभज्य वेदांश्चतुरः शिष्यानध्यापयत्पुरा ॥ १४ ॥  
व्रात्यानां द्विजबन्धूनां वेदेष्वनधिकारिणाम् ।  
स्त्रीणां दुर्मेधसां नृणां धर्मज्ञानं कथं भवेत् ॥ १५ ॥  
विचार्यैतत् तु मनसा भगवान् बादरायणः ।  
पुराणसंहितां दध्यौ तेषां धर्मविधित्सया ॥ १६ ॥  
अष्टादश पुराणानि स कृत्वा भगवान् मुनिः ।  
मामेवाध्यापयामास भारताख्यानमेव च ॥ १७ ॥  
देवीभागवतं तत्र पुराणं भोगमोक्षदम् ।  
स्वयं तु श्रावयामास जनमेजयभूपतिम् ॥ १८ ॥  
पूर्वमस्य पिता राजा परीक्षित् तक्षकाहिना ।  
सन्दष्टस्तस्य संशुध्यै राज्ञा भागवतं श्रुतम् ॥ १९ ॥  
नवभिर्दिवसैः श्रीमद्वेदव्यासमुखाम्बुजात् ।  
त्रैलोक्यमातरं देवीं पूजयित्वा विधानतः ॥ २० ॥  
नवाहयज्ञे सशृर्णे परीक्षिदपि भूपतिः ।  
दिव्यरूपधरो देव्याः सालोक्यं तत्क्षणादगात् ॥ २१ ॥  
पितुर्दिव्यां गतिं राजा विलोक्य जनमेजयः ।  
व्यासं मुनिं समभ्यर्च्य परां मुदमवाप ह ॥ २२ ॥  
अष्टादशपुराणानां मध्ये सर्वोत्तमं परम् ।  
देवीभागवतं नाम धर्मकामार्थमोक्षदम् ॥ २३ ॥  
ये शृण्वन्ति सदा भक्त्या देव्या भागवतीं कथाम् ।  
तेषां सिद्धिर्न दूरस्था तस्मात् सेव्या सदा नृभिः ॥ २४ ॥  
दिनमर्धं तदर्धं वा मुहूर्तं क्षणमेव वा ।  
ये शृण्वन्ति नरा भक्त्या न तेषां दुर्गतिः क्वचित् ॥ २५ ॥
सर्वयज्ञेषु तीर्थेषु सर्वदानेषु यत् फलम् ।  
सकृत् पुराणश्रवणात् तत् फलं लभते नरः ॥ २६ ॥  
कृतादौ बहवो धर्माः कलौ धर्मस्तु केवलम् ।  
पुराणश्रवणादन्यो विद्यते नापरो नृणाम् ॥ २७ ॥  
धर्माचारविहीनानां कलावल्पायुषां नृणाम् ।  
व्यासो हिताय विदधे पुराणाख्यं सुधारसम् ॥ २८ ॥  
सुधां पिबन्नेक एव नरः स्यादजरामरः ।  
देव्याः कथामृतं कुर्यात् कुलमेवाजरामरम् ॥ २९ ॥  
मासानां नियमो नात्र दिनानां नियमोऽपि न ।  
सदा सेव्यं सदा सेव्यं देवीभागवतं नरैः ॥ ३० ॥  
आश्विने मधुमासे वा तपोमासे शुचौ तथा ।  
चतुर्षु नवरात्रेषु विशेषात् फलदायकम् ॥ ३१ ॥  
अतो नवाहयज्ञोऽयं सर्वस्मात् पुण्यकर्मणः ।  
फलाधिकप्रदानेन प्रोक्तः पुण्यप्रदो नृणाम् ॥ ३२ ॥  
ये दुर्हृदः पापरता विमूढा  
    मित्रद्रुहो वेदविनिन्दकाश्च ।  
हिंसारता नास्तिकमार्गसक्ता  
    नवाहयज्ञेन पुनन्ति ते कलौ ॥ ३३ ॥  
परस्वदाराहरणेऽतिलुब्धा  
    ये वै नराः कल्मषभारभाजः ।  
गोदेवताब्राह्मणभक्तिहीना  
    नवाहयज्ञेन भवन्ति शुद्धाः ॥ ३४ ॥  
तपोभिरुग्रैर्व्रततीर्थसेवनै-  
    र्दानैरनेकैर्नियमैर्मखैश्च ।  
हुतैर्जपैर्यच्च फलं न लभ्यते  
    नवाहयज्ञेन तदाप्यते नृणाम् ॥ ३५ ॥  
तथा न गङ्गा न गया न काशी  
    न नैमिषं नो मथुरा न पुष्करम् ।  
पुनाति सद्यो बदरीवनं नो  
    यथा हि देवीमख एष विप्राः ॥ ३६ ॥  
अतो भागवतं देव्याः पुराणं परतः परम् ।  
धर्मार्थकाममोक्षाणामुत्तमं साधनं मतम् ॥ ३७ ॥  
आश्विनस्य सिते पक्षे कन्याराशिगते रवौ ।  
महाष्टम्यां समभ्यर्च्य हैमसिंहासनस्थितम् ॥ ३८ ॥  
देवीप्रीतिप्रदं भक्त्या श्रीभागवतपुस्तकम् ।  
दद्याद् विप्राय योग्याय स देव्याः पदवीं लभेत् ॥ ३९ ॥  
देवीभागवतस्यापि श्लोकं श्लोकार्धमेव वा ।  
भक्त्या यश्च पठेन्नित्यं स देव्याः प्रीतिभाग्भवेत् ॥ ४० ॥  
उपसर्गभयं घोरं महामारीसमुद्‌भवम् ।  
उत्पातानखिलांश्चापि हन्ति श्रवणमात्रतः ॥ ४१ ॥  
बालग्रहकृतं यच्च भूतप्रेतकृतं भयम् ।  
देवीभागवतस्यास्य श्रवणाद् याति दूरतः ॥ ४२  
यस्तु भागवतं देव्याः पठेद् भक्त्या श्रृणोति वा ।  
धर्ममर्थं च कामं च मोक्षं च लभते नरः ॥ ४३ ॥  
श्रवणाद्वसुदेवोऽस्य प्रसेनान्वेषणे गतम् ।  
चिरायितं प्रियं पुत्रं कृष्णं लब्ध्वा मुमोद ह ॥ ४४ ॥  
य एतां शृणुयाद् भक्त्या श्रीमद्भागवतीं कथाम् ।  
भुक्तिं भुक्तिं स लभते भक्त्या यश्च पठेदिमाम् ॥ ४५ ॥  
अपुत्रो लभते पुत्रं दरिद्रो धनवान् भवेत् ।  
रोगी रोगात् प्रमुच्येत श्रुत्वा भागवतामृतम् ॥ ४६ ॥  
वन्ध्या वा काकवन्ध्या वा मृतवत्सा च याङ्गना ।  
देवीभागवतं श्रुत्वा लभेत् पुत्रं चिरायुषम् ॥ ४७ ॥  
पूजितं यद्‌गृहे नित्यं श्रीभागवतपुस्तकम् ।  
तद्‌गृहं तीर्थभूतं हि वसतां पापनाशकम् ॥ ४८ ॥  
अष्टम्यां वा चतुर्दश्यां नवम्यां भक्तिसंयुतः ।  
यः पठेच्छणुयाद् वापि स सिद्धिं लभते पराम् ॥ ४९ ॥  
पठन् द्विजो वेदविदग्रणीर्भवेद्  
    बाहुप्रजातो धरणीपतिः स्यात् ।  
वैश्यः पठन् वित्तसमृद्धिमेति  
    शूद्रोऽपि शृण्वन्स्वकुलोत्तमः स्यात् ॥ ५० ॥  
इति श्रीस्कन्दपुराणे मानसखण्डे श्रीमद्देवीभागवतमाहाम्ये  
देवीभागवतश्रवणमाहाम्यवर्णनं नाम प्रथमोऽध्यायः ॥ १ ॥
