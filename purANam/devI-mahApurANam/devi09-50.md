नारद उवाच  
श्रुतं सर्वमुपाख्यानं प्रकृतीनां यथातथम् ।  
यच्छ्रुत्वा मुच्यते जन्तुर्जन्मसंसारबन्धनात् ॥ १ ॥  
अधुना श्रोतुमिच्छामि रहस्यं वेदगोपितम् ।  
राधायाश्चैव दुर्गाया विधानं श्रुतिचोदितम् ॥ २ ॥  
महिमा वर्णितोऽतीव भवता परयोर्द्वयोः ।  
श्रुत्वा तं तद्‌गतं चेतो न कस्य स्यान्मुनीश्वर ॥ ३ ॥  
ययोरंशो जगत्सर्वं यन्नियम्यं चराचरम् ।  
ययोर्भक्त्या भवेन्मुक्तिस्तद्विधानं वदाधुना ॥ ४ ॥  
श्रीनारायण उवाच  
शृणु नारद वक्ष्यामि रहस्यं श्रुतिचोदितम् ।  
यन्न कस्यापि चाख्यातं सारात्सारं परात्परम् ॥ ५ ॥  
श्रुत्वा परस्मै नो वाच्यं यतोऽतीव रहस्यकम् ।  
मूलप्रकृतिरूपिण्याः संविदो जगदुद्भवे ॥ ६ ॥  
प्रादुर्भूतं शक्तियुग्मं प्राणबुद्ध्यधिदैवतम् ।  
जीवानां चैव सर्वेषां नियन्तृप्रेरकं सदा ॥ ७ ॥  
तदधीनं जगत्सर्वं विराडादिचराचरम् ।  
यावत्तयोः प्रसादो न तावन्मोक्षो हि दुर्लभः ॥ ८ ॥  
ततस्तयोः प्रसादार्थं नित्यं सेवेत तद्द्वयम् ।  
तत्रादौ राधिकामन्त्रं शृणु नारद भक्तितः ॥ ९ ॥  
ब्रह्मविष्ण्वादिभिर्नित्यं सेवितो यः परात्परः ।  
श्रीराधेति चतुर्थ्यन्तं वह्नेर्जाया ततः परम् ॥ १० ॥  
षडक्षरो महामन्त्रो धर्माद्यर्थप्रकाशकः ।  
मायाबीजादिकश्चायं वाञ्छाचिन्तामणिः स्मृतः ॥ ११ ॥  
वक्त्रकोटिसहस्रैस्तु जिह्वाकोटिशतैरपि ।  
एतन्मन्त्रस्य माहात्म्यं वर्णितुं नैव शक्यते ॥ १२ ॥  
जग्राह प्रथमं मन्त्रं श्रीकृष्णो भक्तितत्परः ।  
उपदेशान्मूलदेव्या गोलोके रासमण्डले ॥ १३ ॥  
विष्णुस्तेनोपदिष्टस्तु तेन ब्रह्मा विराट् तथा ।  
तेन धर्मस्तेन चाहमित्येषा हि परम्परा ॥ १४ ॥  
अहं जपामि तं मन्त्रं तेनाहमृषिरीडितः ।  
ब्रह्माद्याः सकला देवा नित्यं ध्यायन्ति तां मुदा ॥ १५ ॥  
कृष्णार्चायां नाधिकारो यतो राधार्चनं विना ।  
वैष्णवैः सकलैस्तस्मात्कर्तव्यं राधिकार्चनम् ॥ १६ ॥  
कृष्णप्राणाधिदेवी सा तदधीनो विभुर्यतः ।  
रासेश्वरी तस्य नित्यं तया हीनो न तिष्ठति ॥ १७ ॥  
राध्नोति सकलान्कामांस्तस्माद्‌राधेति कीर्तिता ।  
अत्रोक्तानां मनूनां च ऋषिरस्म्यहमेव च ॥ १८ ॥  
छन्दश्च देवी गायत्री देवतात्र च राधिका ।  
तारो बीजं शक्तिबीजं शक्तिस्तु परिकीर्तिता ॥ १९ ॥  
मूलावृत्त्या षडङ्‌गानि कर्तव्यानीतरत्र च ।  
अथ ध्यायेन्महादेवीं राधिकां रासनायिकाम् ॥ २० ॥  
पूर्वोक्तरीत्या तु मुने सामवेदे विगीतया ।  
श्वेतचम्पकवर्णाभां शरदिन्दुसमाननाम् ॥ २१ ॥  
कोटिचन्द्रप्रतीकाशां शरदम्भोजलोचनाम् ।  
बिम्बाधरां पृथुश्रोणीं काञ्चीयुतनितम्बिनीम् ॥ २२ ॥  
कुन्दपङ्‌क्तिसमानाभदन्तपङ्‌क्तिविराजिताम् ।  
क्षौमाम्बरपरीधानां वह्निशुद्धांशुकान्विताम् ॥ २३ ॥  
ईषद्धास्यप्रसन्नास्यां करिकुम्भयुगस्तनीम् ।  
सदा द्वादशवर्षीयां रत्नभूषणभूषिताम् ॥ २४ ॥  
शृङ्‌गारसिन्धुलहरीं भक्तानुग्रहकातराम् ।  
मल्लिकामालतीमालाकेशपाशविराजिताम् ॥ २५ ॥  
सुकुमाराङ्‌गलतिकां रासमण्डलमध्यगाम् ।  
वराभयकरां शान्तां शश्वत्सुस्थिरयौवनाम् ॥ २६ ॥  
रत्नसिंहासनासीनां गोपीमण्डलनायिकाम् ।  
कृष्णप्राणाधिकां वेदबोधितां परमेश्वरीम् ॥ २७ ॥  
एवं ध्यात्वा ततो बाह्ये शालग्रामे घटेऽथवा ।  
यन्त्रे वाष्टदले देवीं पूजयेत्तु विधानतः ॥ २८ ॥  
आवाह्य देवीं तत्पश्चादासनादि प्रदीयताम् ।  
मूलमन्त्रं समुच्चार्य चासनादीनि कल्पयेत् ॥ २९ ॥  
पाद्यं तु पादयोर्दद्यान्मस्तकेऽर्घ्यं समीरितम् ।  
मुखे त्वाचमनीयं स्यात्त्रिवारं मूलविद्यया ॥ ३० ॥  
मधुपर्कं ततो दद्यादेकां गां च पयस्विनीम् ।  
ततो नयेत्स्नानशालां तां च तत्रैव भावयेत् ॥ ३१ ॥  
अभ्यङ्‌गादिस्नानविधिं कल्पयित्वाथ वाससी ।  
ततश्च चन्दनं दद्यान्नानालङ्‌कारपूर्वकम् ॥ ३२ ॥  
पुष्पमाला बहुविधास्तुलसीमञ्जरीयुताः ।  
पारिजातप्रसूनानि शतपत्रादिकानि च ॥ ३३ ॥  
ततः कुर्यात्पवित्रं तत्परिवारार्चनं विभोः ।  
अग्नीशासुरवायव्यमध्ये दिक्ष्वङ्‌गपूजनम् ॥ ३४ ॥  
कृत्वा पश्चादष्टदले दक्षिणावर्ततोऽग्रतः ।  
मालावतीमग्रदले वह्निकोणे च माधवीम् ॥ ३५ ॥  
रत्नमालां दक्षिणे च नैर्ऋत्ये तु सुशीलकाम् ।  
पश्चाद्दले शशिकलां पूजयेन्मतिमान्नरः ॥ ३६ ॥  
मारुते पारिजातां चाप्युत्तरे च परावतीम् ।  
ईशानकोणे सम्पूज्या सुन्दरी प्रियकारिणी ॥ ३७ ॥  
ब्राह्म्यादयस्तु तद्बाह्येऽप्याशापालांस्तु भूपुरे ।  
वज्रादिकान्यायुधानि देवीमित्थं प्रपूजयेत् ॥ ३८ ॥  
ततो देवीं सावरणां गन्धाद्यैरुपचारकैः ।  
राजोपचारसहितैः पूजयेन्मतिमान्नरः ॥ ३९ ॥  
ततः स्तुवीत देवेशीं स्तोत्रैर्नामसहस्रकैः ।  
सहस्रसंख्यं च जपं नित्यं कुर्यात्प्रयत्नतः ॥ ४० ॥  
य एवं पूजयेद्देवीं राधां रासेश्वरीं पराम् ।  
स भवेद्विष्णुतुल्यस्तु गोलोकं याति सन्ततम् ॥ ४१ ॥  
यः कार्तिक्यां पौर्णमास्यां राधाजन्मोत्सव बुधः ।  
कुरुते तस्य सान्निध्यं दद्याद्‌रासेश्वरी परा ॥ ४२ ॥  
केनचित्कारणेनैव राधा वृन्दावने वने ।  
वृषभानुसुता जाता गोलोकस्थायिनी सदा ॥ ४३ ॥  
अत्रोक्तानां तु मन्त्राणां वर्णसंख्याविधानतः ।  
पुरश्चरणकर्मोक्तं दशांशं होममाचरेत् ॥ ४४ ॥  
तिलैस्त्रिस्वादुसंयुक्तैर्जुहुयाद्भक्तिभावतः ।  
नारद उवाच  
स्तोत्रं वद मुने सम्यग्येन देवी प्रसीदति ॥ ४५ ॥  
श्रीनारायण उवाच  
नमस्ते परमेशानि रासमण्डलवासिनि ।  
रासेश्वरि नमस्तेऽस्तु कृष्णप्राणाधिकप्रिये ॥ ४६ ॥  
नमस्त्रैलोक्यजननि प्रसीद करुणार्णवे ।  
ब्रह्मविष्ण्वादिभिर्देवैर्वन्द्यमानपदाम्बुजे ॥ ४७ ॥  
नमः सरस्वतीरूपे नमः सावित्रि शङ्‌करि ।  
गङ्‌गापद्मावतीरूपे षष्ठि मङ्‌गलचण्डिके ॥ ४८ ॥  
नमस्ते तुलसीरूपे नमो लक्ष्मीस्वरूपिणि ।  
नमो दुर्गे भगवति नमस्ते सर्वरूपिणि ॥ ४९ ॥
मूलप्रकृतिरूपां त्वां भजामः करुणार्णवाम् ।  
संसारसागरादस्मानुद्धराम्ब दयां कुरु ॥ ५० ॥  
इदं स्तोत्रं त्रिसन्ध्यं यः पठेद्‌राधां स्मरन्नरः ।  
न तस्य दुर्लभं किञ्चित्कदाचिच्च भविष्यति ॥ ५१ ॥  
देहान्ते च वसेन्नित्यं गोलोके रासमण्डले ।  
इदं रहस्यं परमं न चाख्येयं तु कस्यचित् ॥ ५२ ॥  
अधुना शृणु विप्रेन्द्र दुर्गादेव्या विधानकम् ।  
यस्याः स्मरणमात्रेण पलायन्ते महापदः ॥ ५३ ॥  
एनां न भजते यो हि तादृङ्‌नास्त्येव कुत्रचित् ।  
सर्वोपास्या सर्वमाता शैवी शक्तिर्महाद्‌भुता ॥ ५४ ॥  
सर्वबुद्ध्याधिदेवीयमन्तर्यामिस्वरूपिणी ।  
दुर्गसङ्‌कटहन्त्रीति दुर्गेति प्रथिता भुवि ॥ ५५ ॥  
वैष्णवानां च शैवानामुपास्येयं च नित्यशः ।  
मूलप्रकृतिरूपा सा सृष्टिस्थित्यन्तकारिणी ॥ ५६ ॥  
तस्या नवाक्षरं मन्त्रं वक्ष्ये मन्त्रोत्तमोत्तमम् ।  
वाग्भवं शम्भुवनिता कामबीजं ततः परम् ॥ ५७ ॥  
चामुण्डायै पदं पश्चाद्विच्चे इत्यक्षरद्वयम् ।  
नवाक्षरो मनुः प्रोक्तो भजतां कल्पपादपः ॥ ५८ ॥  
ब्रह्मविष्णुमहेशाना ऋषयोऽस्य प्रकीर्तिताः ।  
छन्दांस्युक्तानि सततं गायत्र्युष्णिगनुष्टुभः ॥ ५९ ॥  
महाकाली महालक्ष्मीः सरस्वत्यपि देवताः ।  
स्याद्‌रक्तदन्तिकाबीजं दुर्गा च भ्रामरी तथा ॥ ६० ॥  
नन्दाशाकम्भरीदेव्यौ भीमा च शक्तयः स्मृताः ।  
धर्मार्थकाममोक्षेषु विनियोग उदाहृतः ॥ ६१ ॥  
ऋषिच्छन्दो दैवतानि मौलौ वक्त्रे हृदि न्यसेत् ।  
स्तनयोः शक्तिबीजानि न्यसेत्सर्वार्थसिद्धये ॥ ६२ ॥  
बीजत्रयैश्चतुर्भिश्च द्वाभ्यां सर्वेण चैव हि ।  
षडङ्‌गानि मनोः कुर्याज्जातियुक्तानि देशिकः ॥ ६३ ॥  
शिखायां लोचनद्वन्द्वे श्रुतिनासाननेषु च ।  
गुदे न्यसेन्मन्त्रवर्णान्सर्वेण व्यापकं चरेत् ॥ ६४ ॥  
खड्गचक्रगदाबाणचापानि परिघं तथा ।  
शूलं भुशुण्डीं च शिरः शङ्‌खं सन्दधतीं करैः ॥ ६५ ॥  
महाकालीं त्रिनयनां नानाभूषणभूषिताम् ।  
नीलाञ्जनसमप्रख्यां दशपादाननां भजे ॥ ६६ ॥  
मधुकैटभनाशार्थं यां तुष्टावाम्बुजासनः ।  
एवं ध्यायेन्महाकालीं कामबीजस्वरूपिणीम् ॥ ६७ ॥  
अक्षमालां च परशुं गदेषुकुलिशानि च ।  
पद्मं धनुष्कुण्डिकां च दण्डं शक्तिमसिं तथा ॥ ६८ ॥  
चर्माम्बुजं तथा घण्टां सुरापात्रं च शूलकम् ।  
पाशं सुदर्शनं चैव दधतीमरुणप्रभाम् ॥ ६९ ॥  
रक्ताम्बुजासनगतां मायाबीजस्वरूपिणीम् ।  
महालक्ष्मीं भजेदेवं महिषासुरमर्दिनीम् ॥ ७० ॥  
घण्टाशूले हलं शङ्‌खं मुसलं च सुदर्शनम् ।  
धनुर्बाणान् हस्तपद्मैर्दधानां कुन्दसन्निभाम् ॥ ७१ ॥  
शुम्भादिदैत्यसंहर्त्रीं वाणीबीजस्वरूपिणीम् ।  
महासरस्वतीं ध्यायेत्सच्चिदानन्दविग्रहाम् ॥ ७२ ॥  
यन्त्रमस्याः शृणु प्राज्ञ त्र्यस्रं षट्कोणसंयुतम् ।  
ततोऽष्टदलपद्मं च चतुर्विंशतिपत्रकम् ॥ ७३ ॥  
भूगृहेण समायुक्तं यन्त्रमेवं विचिन्तयेत् ।  
शालग्रामे घटे वापि यन्त्रे वा प्रतिमासु वा ॥ ७४ ॥  
बाणलिङ्‌गेऽथवा सूर्ये यजेद्देवीमनन्यधीः ।  
जयादिशक्तिसंयुक्ते पीठे देवीं प्रपूजयेत् ॥ ७५ ॥  
पूर्वकोणे सरस्वत्या सहितं पद्मजं यजेत् ।  
श्रिया सह हरिं तत्र नैर्ऋते कोणके यजेत् ॥ ७६ ॥  
पार्वत्या सहितं शम्भुं वायुकोणे समर्चयेत् ।  
देव्या उत्तरतः पूज्यः सिंहो वामे महासुरम् ॥ ७७ ॥  
महिषं पूजयेदन्ते षट्कोणेषु यजेत्क्रमात् ।  
नन्दजां रक्तदन्तां च तथा शाकम्भरीं शिवाम् ॥ ७८ ॥  
दुर्गां भीमां भ्रामरीं च ततो वसुदलेषु च ।  
ब्राह्मीं माहेश्वरीं चैव कौमारीं वैष्णवीं तथा ॥ ७९ ॥  
वाराहीं नारसिंहीं च ऐन्द्रीं चामुण्डकां तथा ।  
पूजयेच्च ततः पश्चात्तत्त्वपत्रेषु पूर्वतः ॥ ८० ॥  
विष्णुमायां चेतनां च बुद्धिं निद्रां क्षुधां तथा ।  
छायां शक्तिं परां तृष्णां शान्तिं जातिं च लज्जया ॥ ८१ ॥  
क्षान्तिं श्रद्धां कीर्तिलक्ष्म्यौ धृतिं वृत्तिं श्रुतिं स्मृतिम् ।  
दयां तुष्टिं ततः पुष्टिं मातृभ्रान्ती इति क्रमात् ॥ ८२ ॥  
ततो भूपुरकोणेषु गणेशं क्षेत्रपालकम् ।  
वटुकं योगिनीश्चापि पूजयेन्मतिमान्नरः ॥ ८३ ॥  
इन्द्राद्यानपि तद्‌बाह्ये वज्राद्यायुधसंयुतान् ।  
पूजयेदनया रीत्या देवीं सावरणां ततः ॥ ८४ ॥  
राजोपचारान्विविधान्दद्यादम्बाप्रतुष्टये ।  
ततो जपेन्नवार्णं च मन्त्रं मन्त्रार्थपूर्वकम् ॥ ८५ ॥  
ततः सप्तशतीस्तोत्रं देव्या अग्रे तु सम्पठेत् ।  
नानेन सदृशं स्तोत्रं विद्यते भुवनत्रये ॥ ८६ ॥  
ततश्चानेन देवेशीं तोषयेत् प्रत्यहं नरः ।  
धर्मार्थकाममोक्षाणामालयं जायते नरः ॥ ८७ ॥  
इति ते कथितं विप्र श्रीदुर्गाया विधानकम् ।  
कृतार्थता येन भवेत्तदेतत्कथितं तव ॥ ८८ ॥  
सर्वे देवा हरिब्रह्मप्रमुखा मनवस्तथा ।  
मुनयो ज्ञाननिष्ठाश्च योगिनश्चाश्रमास्तथा ॥ ८९ ॥  
लक्ष्म्यादयस्तथा देव्यः सर्वे ध्यायन्ति तां शिवाम् ।  
तदैव जन्मसाफल्यं दुर्गास्मरणमस्ति चेत् ॥ ९० ॥  
चतुर्दशापि मनवो ध्यात्वा चरणपङ्‌कजम् ।  
मनुत्वं प्राप्तवन्तश्च देवाः स्वं स्वं पदं तथा ॥ ९१ ॥  
तदेतत्सर्वमाख्यातं रहस्यातिरहस्यकम् ।  
प्रकृतीनां पञ्चकस्य तदंशानां च वर्णनम् ॥ ९२ ॥  
श्रुत्वैतन्मनुजो नित्यं पुरुषार्थचतुष्टयम् ।  
लभते नात्र सन्देहः सत्यं सत्यं मयोदितम् ॥ ९३ ॥  
अपुत्रो लभते पुत्रं विद्यार्थी प्राप्नुयाच्च ताम् ।  
यं यं कामं स्मरेद्वापि तं तं श्रुत्वा समाप्नुयात् ॥ ९४ ॥  
नवरात्रे पठेदेतद्देव्यग्रे तु समाहितः ।  
परितुष्टा जगद्धात्री भवत्येव हि निश्चितम् ॥ ९५ ॥  
नित्यमेकैकमध्यायं पठेद्यः प्रत्यहं नरः ।  
तस्य वश्या भवेद्देवी देवीप्रियकरो हि सः ॥ ९६ ॥  
शकुनांश्च परीक्षेत नित्यमस्मिन्यथाविधि ।  
कुमारीदिव्यहस्तेन यद्वा बटुकराम्बुजात् ॥ ९७ ॥  
मनोरथं तु सङ्‌कल्प्य पुस्तकं पूजयेत्ततः ।  
देवीं च जगदीशानीं प्रणमेच्च पुनः पुनः ॥ ९८ ॥  
सुस्नातां कन्यकां तत्रानीयाभ्यर्च्य यथाविधि ।  
शलाकां रोपयेन्मध्ये तथा स्वर्णेन निर्मिताम् ॥ ९९ ॥  
शुभं वाप्यशुभं तत्र यदायाति च तद्भवेत् ।  
उदासीनेऽप्युदासीनं कार्यं भवति निश्चितम् ॥ १०० ॥  
इति श्रीमद्देवीभागवते महापुराणेऽष्टादशसाहस्र्यां  
संहितायां नवमस्कन्धे देव्या  
आवरणपूजाविधिवर्णनं नाम पञ्चाशत्तमोऽध्यायः ॥ ५० ॥  
नवमः स्कन्धः समाप्तः
