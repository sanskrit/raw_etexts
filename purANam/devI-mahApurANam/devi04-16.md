जनमेजय उवाच  
भृगुशापान्मुनिश्रेष्ठ हरेरद्‌भुतकर्मणः ।  
अवताराः कथं जाताः कस्मिन्मन्वन्तरे विभो ॥ १ ॥  
विस्तराद्वद धर्मज्ञ अवतारकथा हरेः ।  
पापनाशकरीं ब्रह्मञ्छ्रुतां सर्वसुखावहाम् ॥ २ ॥  
  
व्यास उवाच  
शृणु राजन् प्रवक्ष्यामि अवतारान् हरेर्यथा ।  
यस्मिन्मन्वन्तरे जाता युगे यस्मिन्नराधिप ॥ ३ ॥  
येन रूपेण यत्कार्यं कृतं नारायणेन वै ।  
तत्सर्वं नृप वक्ष्यामि संक्षेपेण तवाधुना ॥ ४ ॥  
धर्मस्यैवावतारोऽभूच्चाक्षुषे मनुसम्भवे ।  
नरनारायणौ धर्मपुत्रौ ख्यातौ महीतले ॥ ५ ॥  
अथ वैवस्वताख्येऽस्मिन्द्वितीये तु युगे पुनः ।  
दत्तात्रेयावतारोऽत्रेः पुत्रत्वमगमद्धरिः ॥ ६ ॥  
ब्रह्मा विष्णुस्तथा रुद्रस्त्रयोऽमी देवसत्तमाः ।  
पुत्रत्वमगमन्देवास्तस्यात्रेर्भार्यया वृताः ॥ ७ ॥  
अनसूयात्रिपत्नी च सतीनामुत्तमा सती ।  
यया सम्प्रार्थिता देवाः पुत्रत्वमगमंस्त्रयः ॥ ८ ॥  
ब्रह्माभूत्सोमरूपस्तु दत्तात्रेयो हरिः स्वयम् ।  
दुर्वासा रुद्ररूपोऽसौ पुत्रत्वं ते प्रपेदिरे ॥ ९ ॥  
नृसिंहस्यावतारस्तु देवकार्यार्थसिद्धये ।  
चतुर्थे तु युगे जातो द्विधारूपो मनोहरः ॥ १० ॥  
हिरण्यकशिपोः सम्यग्वधाय भगवान् हरिः ।  
चक्रे रूपं नारसिंहं देवानां विस्मयप्रदम् ॥ ११ ॥  
बलेर्नियमनार्थाय श्रेष्ठे त्रेतायुगे तथा ।  
चकार रूपं भगवान् वामनं कश्यपान्मुनेः ॥ १२ ॥  
छलयित्वा मखे भूपं राज्यं तस्य जहार ह ।  
पाताले स्थापयामास बलिं वामनरूपधृक् ॥ १३ ॥
युगे चैकोनविंशेऽथ त्रेताख्ये भगवान् हरिः ।  
जमदग्निसुतो जातो रामो नाम महाबलः ॥ १४ ॥  
क्षत्रियान्तकरः श्रीमान्सत्यवादी जितेन्द्रियः ।  
दत्तवान्मेदिनीं कृत्स्नां कश्यपाय महात्मने ॥ १५ ॥  
यो वै परशुरामाख्यो हरेरद्‌भुतकर्मणः ।  
अवतारस्तु राजेन्द्र कथितः पापनाशनः ॥ १६ ॥  
त्रेतायुगे रघोर्वंशे रामो दशरथात्मजः ।  
नरनारायणांशौ द्वौ जातौ भुवि महाबलौ ॥ १७ ॥  
अष्टाविंशे युगे शस्तौ द्वापरेऽर्जुनशौरिणौ ।  
धराभारावतारार्थं जातौ कृष्णार्जुनौ भुवि ॥ १८ ॥  
कृतवन्तौ महायुद्धं कुरुक्षेत्रेऽतिदारुणम् ।  
एवं युगे युगे राजन्नवतारा हरेः किल ॥ १९ ॥  
भवन्ति बहवः कामं प्रकृतेरनुरूपतः ।  
प्रकृतेरखिलं सर्वं वशमेतज्जगत्त्रयम् ॥ २० ॥  
यथेच्छति तथैवेयं भ्रामयत्यनिशं जगत् ।  
पुरुषस्य प्रियार्थं सा रचयत्यखिलं जगत् ॥ २१ ॥  
सृष्ट्वा पुरा हि भगवाञ्जगदेतच्चराचरम् ।  
सर्वादिः सर्वगश्चासौ दुर्ज्ञेयः परमोऽव्ययः ॥ २२ ॥  
निरालम्बो निराकारो निःस्पृहश्च परात्परः ।  
उपाधितस्त्रिधा भाति यस्याः सा प्रकृतिः परा ॥ २३ ॥  
उत्पत्तिकालयोगात्सा भिन्ना भाति शिवा तदा ।  
सा विश्वं कुरुते कामं सा पालयति कामदा ॥ २४ ॥  
कल्पान्ते संहरत्येव त्रिरूपा विश्वमोहिनी ।  
तया युक्तोऽसृज द्‌ब्रह्मा विष्णुः पाति तयान्वितः ॥ २५ ॥  
रुद्रः संहरते कामं तया सम्मिलितः शिवः ।  
सा चैवोत्पाद्य काकुत्स्थं पुरा वै नृपसत्तमम् ॥ २६ ॥  
कुत्रचित्स्थापयामास दानवानां जयाय च ।  
एवमस्मिंश्च संसारे सुखदुःखान्विताः किल ॥ २७ ॥  
भवन्ति प्राणिनः सर्वे विधितन्त्रनियन्त्रिताः ॥ २८ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
चतुर्थस्कन्धे हरेर्नानावतारवर्णनं नाम षोडशोऽध्यायः ॥ १६ ॥
