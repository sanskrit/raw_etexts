ऋषय ऊचुः  
शुकस्तु परमां सिद्धिमाप्तवान्देवसत्तमः ।  
किं चकार ततो व्यासस्तन्नो ब्रूहि सविस्तरम् ॥ १ ॥  
सूत उवाच  
शिष्या व्यासस्य येऽप्यासन्वेदाभ्यासपरायणाः ।  
आज्ञामादाय ते सर्वे गताः पूर्वं महीतले ॥ २ ॥  
असितो देवलश्चैव वैशम्पायन एव च ।  
जैमिनिश्च सुमन्तुश्च गताः सर्वे तपोधनाः ॥ ३ ॥  
तानेतान्वीक्ष्य पुत्रं च लोकान्तरितमप्युत ।  
व्यासः शोकसमाक्रान्तो गमनायाकरोन्मतिम् ॥ ४ ॥  
सस्मार मनसा व्यासस्तां निषादसुतां शुभाम् ।  
मातरं जाह्नवीतीरे मुक्तां शोकसमन्विताम् ॥ ५ ॥  
स्मृत्वा सत्यवतीं व्यासस्त्यक्त्वा तं पर्वतोत्तमम् ।  
आजगाम महातेजा जन्मस्थानं स्वकं मुनिः ॥ ६ ॥  
द्वीपं प्राप्याथ पप्रच्छ क्व गता सा वरानना ।  
निषादास्तं समाचख्युर्दत्ता राज्ञे तु कन्यका ॥ ७ ॥  
दाशराजोऽपि सम्पूज्य व्यासं प्रीतिपुरःसरम् ।  
स्वागतेनाभिसत्कृत्य प्रोवाच विहिताञ्जलिः ॥ ८ ॥  
दाशराज उवाच  
अद्य मे सफलं जन्म पावितं नः कुलं मुने ।  
देवानामपि दुर्दर्शं यज्जातं तव दर्शनम् ॥ ९ ॥  
यदर्थमागतोऽसि त्वं तद्‌ब्रूहि द्विजसत्तम ।  
अपि दारा धनं पुत्रास्त्वदायत्तमिदं विभो ॥ १० ॥  
सरस्वत्यास्तटे रम्ये चकाराश्रममण्डलम् ।  
व्यासस्तपःसमायुक्तस्तत्रैवास समाहितः ॥ ११ ॥  
सत्यवत्याः सुतौ जातौ शन्तनोरमितद्युतेः ।  
मत्वा तौ भ्रातरौ व्यासः सुखमाप वने स्थितः ॥ १२ ॥  
चित्राङ्गदः प्रथमजो रूपवाञ्छत्रुतापनः ।  
बभूव नृपतेः पुत्रः सर्वलक्षणसंयुतः ॥ १३ ॥  
विचित्रवीर्यनामासौ द्वितीयः समजायत ।  
सोऽपि सर्वगुणोपेतः शन्तनोः सुखवर्धनः ॥ १४ ॥  
गाङ्गेयः प्रथमस्तस्य महावीरो बलाधिकः ।  
तथैव तौ सुतौ जातौ सत्यवत्यां महाबलौ ॥ १५ ॥  
शन्तनुस्तान्सुतान्वीक्ष्य सर्वलक्षणसंयुतान् ।  
अमंस्ताजय्यमात्मानं देवादीनां महामनाः ॥ १६ ॥  
अथ कालेन कियता शन्तनुः कालपर्ययात् ।  
तत्याज देहं धर्मात्मा देही जीर्णमिवाम्बरम् ॥ १७ ॥  
कालधर्मगते राज्ञि भीष्मश्चक्रे विधानतः ।  
प्रेतकार्याणि सर्वाणि दानानि विविधानि च ॥ १८ ॥  
चित्राङ्गदं ततो राज्ये स्थापयामास वीर्यवान् ।  
स्वयं न कृतवान् राज्यं तस्माद्देवव्रतोऽभवत् ॥ १९ ॥  
चित्राङ्गदस्तु वीर्येण प्रमत्तः परदुःखदः ।  
बभूव बलवान्वीरः सत्यवत्यात्मजः शुचिः ॥ २० ॥  
अथैकदा महाबाहुः सैन्येन महतावृतः ।  
प्रचचार वनोद्देशात्पश्यन्वध्यान्मृगान् रुरून् ॥ २१ ॥  
चित्राङ्गदस्तु गन्धर्वो दृष्ट्वा तं मार्गगं नृपम् ।  
उत्ततारान्तिकं भूमेर्विमानवरमास्थितः ॥ २२ ॥  
तत्राभूच्च महद्युद्धं तयोः सदृशवीर्ययोः ।  
कुरुक्षेत्रे महास्थाने त्रीणि वर्षाणि तापसाः ॥ २३ ॥  
इन्द्रलोकमवापाशु गन्धर्वेण हतो रणे ।  
भीष्मः श्रुत्वा चकाराशु तस्यौर्ध्वदैहिकं तदा ॥ २४ ॥  
गाङ्गेयः कृतशोकस्तु मन्त्रिभिः परिवारितः ।  
विचित्रवीर्यनामानं राज्येशं च चकार ह ॥ २५ ॥  
मन्त्रिभिर्बोधिता पश्चाद्‌गुरुभिश्च महात्मभिः ।  
स्वपुत्रं राज्यगं दृष्ट्वा पुत्रशोकहतापि च ॥ २६ ॥  
सत्यवत्यतिसन्तुष्टा बभूव वरवर्णिनी ।  
व्यासोऽपि भ्रातरं श्रुत्वा राजानं मुदितोऽभवत् ॥ २७ ॥  
यौवनं परमं प्राप्तः सत्यवत्याः सुतः शुभः ।  
चकार चिन्तां भीष्मोऽपि विवाहार्थं कनीयसः ॥ २८ ॥  
काशिराजसुतास्तिस्रः सर्वलक्षणसंयुताः ।  
तेन राज्ञा विवाहार्थं स्थापिताश्च स्वयंवरे ॥ २९ ॥  
राजानो राजपुत्राश्च समाहूताः सहस्रशः ।  
इच्छास्वयंवरार्थं वै पूज्यमानाः समागताः ॥ ३० ॥  
तत्र भीष्मो महातेजास्ता जहार बलेन वै ।  
निर्मथ्य राजकं सर्वं रथेनैकेन वीर्यवान् ॥ ३१ ॥  
स जित्वा पार्थिवान्सर्वांस्ताश्चादाय महारथः ।  
बाहुवीर्येण तेजस्वी ह्याससाद गजाह्वयम् ॥ ३२ ॥  
मातृवद्‌भगिनीवच्च पुत्रीवच्चिन्तयन्किल ।  
तिस्रः समानयामास कन्यका वामलोचनाः ॥ ३३ ॥  
सत्यवत्यै निवेद्याशु द्विजानाहूय सत्वरः ।  
दैवज्ञान्वेदविदुषः पर्यपृच्छच्छुभं दिनम् ॥ ३४ ॥  
कृत्वा विवाहसम्भारं यदा वै भ्रातरं निजम् ।  
विचित्रवीर्यं धर्मिष्ठं विवाहयति ता यदा ॥ ३५ ॥  
तदा ज्येष्ठाप्युवाचेदं कन्यका जाह्नवीसुतम् ।  
लज्जमानासितापाङ्गी तिसॄणां चारुलोचना ॥ ३६ ॥  
गङ्गापुत्र कुरुश्रेष्ठ धर्मज्ञ कुलदीपक ।  
मया स्वयंवरे शाल्वो वृतोऽस्ति मनसा नृपः ॥ ३७ ॥  
वृताहं तेन राज्ञा वै चित्ते प्रेमसमाकुले ।
यथायोग्यं कुरुष्वाद्य कुलस्यास्य परन्तप ॥ ३८ ॥  
तेनाहं वृतपूर्वाऽस्मि त्वं च धर्मभृतां वरः ।  
बलवानसि गाङ्गेय यथेच्छसि तथा कुरु ॥ ३९ ॥  
सूत उवाच  
एवमुक्तस्तया तत्र कन्यया कुरुनन्दनः ।  
अपृच्छत् ब्राह्मणान्वृद्धान्मातरं सचिवांस्तथा ॥ ४० ॥  
सर्वेषां मतमाज्ञाय गाङ्गेयो धर्मवित्तमः ।  
गच्छेति कन्यकां प्राह यथारुचि वरानने ॥ ४१ ॥  
विसर्जिताथ सा तेन गता शाल्वनिकेतनम् ।  
उवाच तं वरारोहा राजानं मनसेप्सितम् ॥ ४२ ॥  
विनिर्मुक्तास्मि भीष्मेण त्वन्मनस्केति धर्मतः ।  
आगतास्मि महाराज गृहाणाद्य करं मम ॥ ४३ ॥  
धर्मपत्नी तवात्यन्तं भवामि नृपसत्तम ।  
चिन्तितोऽसि मया पूर्वं त्वयाहं नात्र संशयः ॥ ४४ ॥  
शाल्व उवाच  
गृहीता त्वं वरारोहे भीष्मेण पश्यतो मम ।  
रथे संस्थापिता तेन न ग्रहीष्ये करं तव ॥ ४५ ॥  
परोच्छिष्टां च कः कन्यां गृह्णाति मतिमान्नरः ।  
अतोऽहं न ग्रहीष्यामि त्यक्तां भीष्मेण मातृवत् ॥ ४६ ॥  
रुदती विलपन्ती सा त्यक्ता तेन महात्मना ।  
पुनर्भीष्मं समागत्य रुदती चेदमब्रवीत् ॥ ४७ ॥  
शाल्वो मुक्तां त्वया वीर न गृह्णाति गृहाण माम् ।  
धर्मज्ञोऽसि महाभाग मरिष्याम्यन्यथा ह्यहम् ॥ ४८ ॥  
भीष्म उवाच  
अन्यचित्तां कथं त्वां वै गृह्णामि वरवर्णिनि ।  
पितरं स्वं वरारोहे व्रज शीघ्नं निराकुला ॥ ४९ ॥  
तथोक्ता सा तु भीष्मेण जगाम वनमेव हि ।  
तपश्चकार विजने तीर्थे परमपावने ॥ ५० ॥  
द्वे भार्ये चातिरूपाढ्ये तस्य राज्ञो बभूवतुः ।  
अम्बालिका चाम्बिका च काशिराजसुते शुभे ॥ ५१ ॥  
राजा विचित्रवीर्योऽसौ ताभ्यां सह महाबलः ।  
रेमे नानाविहारैश्च गृहे चोपवने तथा ॥ ५२ ॥  
वर्षाणि नव राजेन्द्रः कुर्वन् क्रीडा मनोरमाम् ।  
प्रापासौ मरणं भूयो गृहीतो राजयक्ष्मणा ॥ ५३ ॥  
मृते पुत्रेऽतिदुःखार्ता जाता सत्यवती तदा ।  
कारयामास पुत्रस्य प्रेतकार्याणि मन्त्रिभिः ॥ ५४ ॥  
भीष्ममाह तदैकान्ते वचनं चातिदुःखिता ।  
राज्यं कुरु महाभाग पितुस्ते शन्तनोः सुत ॥ ५५ ॥  
भ्रातुर्भार्यां गृहाण त्वं वंशञ्च परिरक्षय ।  
यथा न नाशमायाति ययातेर्वंश इत्युत ॥ ५६ ॥  
भीष्म उवाच  
प्रतिज्ञा मे श्रुता मातः पित्रर्थे या मया कृता ।  
नाहं राज्यं करिष्यामि न चाहं दारसङ्ग्रहम् ॥ ५७ ॥  
सूत उवाच  
तदा चिन्तातुरा जाता कथं वंशो भवेदिति ।  
नालसाद्धि सुखं मह्यं समुत्पन्ने ह्यराजके ॥ ५८ ॥  
गाङ्गेयस्तामुवाचेदं मा चिन्तां कुरु भामिनि ।  
पुत्रं विचित्रवीर्यस्य क्षेत्रजं चोपपादय ॥ ५९ ॥  
कुलीनं द्विजमाहूय वध्वा सह नियोजय ।  
नात्र दोषोऽस्ति वेदेऽपि कुलरक्षाविधौ किल ॥ ६० ॥  
पौत्रं चैवं समुत्पाद्य राज्यं देहि शुचिस्मिते ।  
अहं च पालयिष्यामि तस्य शासनमेव हि ॥ ६१ ॥  
तच्छ्रुत्वा वचनं तस्य कानीनं स्वसुतं मुनिम् ।  
जगाम मनसा व्यासं द्वैपायनमकल्मषम् ॥ ६२ ॥  
स्मृतमात्रस्ततो व्यास आजगाम स तापसः ।  
कृत्वा प्रणामं मात्रेऽथ संस्थितो दीप्तिमान्मुनिः ॥ ६३ ॥  
भीष्मेण पूजितः कामं सत्यवत्या च मानितः ।  
तस्थौ तत्र महातेजा विधूमोऽग्निरिवापरः ॥ ६४ ॥  
तमुवाच मुनिं माता पुत्रमुत्पादयाधुना ।  
क्षेत्रे विचित्रवीर्यस्य सुन्दरं तव वीर्यजम् ॥ ६५ ॥  
व्यासः श्रुत्वा वचो मातुराप्तवाक्यममन्यत ।  
ओमित्युक्त्वा स्थितस्तत्र ऋतुकालमचिन्तयत् ॥ ६६ ॥  
अम्बिका च यदा स्नाता नारी ऋतुमती तदा ।  
सङ्गं प्राप्य मुनेः पुत्रमसूतान्धं महाबलम् ॥ ६७ ॥  
जन्मान्धं च सुतं वीक्ष्य दुःखिता सत्यवत्यपि ।  
द्वितीयां च वधूमाह पुत्रमुत्पादयाशु वै ॥ ६८ ॥  
ऋतुकालेऽथ सम्प्राप्ते व्यासेन सह सङ्गता ।  
तथा चाम्बालिका रात्रौ गर्भं नारी दधार सा ॥ ६९ ॥  
सोऽपि पाण्डुः सुतो जातो राज्ययोग्यो न सम्मतः ।  
पुत्रार्थे प्रेरयामास वर्षान्ते च पुनर्वधूम् ॥ ७० ॥  
आहूय च ततो व्यासं सम्प्रार्थ्य मुनिसत्तमम् ।  
प्रेषयामास रात्रौ सा शयनागारमुत्तमम् ॥ ७१ ॥  
न गता च वधूस्तत्र प्रेष्या सम्प्रेषिता तया ।  
तस्यां च विदुरो जातो दास्यां धर्मांशतः शुभः ॥ ७२ ॥  
एवं व्यासेन ते पुत्रा धृतराष्ट्रादयस्त्रयः ।  
उत्पादिता महावीरा वंशरक्षणहेतवे ॥ ७३ ॥  
एतद्वः सर्वमाख्यातं तस्य वंशसमुद्‌भवम् ।  
व्यासेन रक्षितो वंशो भ्रातृधर्मविदानघाः ॥ ७४ ॥  
इति श्रीमद्देवीभागवते महापुराणेऽष्टादशसाहस्र्यां संहितायां ॥  
प्रथमस्कन्धे धृतराष्ट्रादीनामुत्पत्तिवर्णनं नाम विंशोऽध्यायः ॥ २० ॥
