व्यास उवाच  
कुर्वंस्तीर्थविधिं तत्र हिरण्यकशिपोः सुतः ।  
न्यग्रोधं सुमहच्छायमपश्यत्पुरतस्तदा ॥ १ ॥  
ददर्श बाणानपरान्नानाजातीयकांस्तदा ।  
गृध्रपक्षयुतांस्तीव्राच्छिलाधौतान्महोज्वलान् ॥ २ ॥  
चिन्तयामास मनसा कस्येमे विशिखास्त्विह ।  
ऋषीणामाश्रमे पुण्ये तीर्थे परमपावने ॥ ३ ॥  
एवं चिन्तयतानेन कृष्णाजिनधरौ मुनी ।  
समुन्नतजटाभारौ दृष्टौ धर्मसुतौ तदा ॥ ४ ॥  
तयोरग्रे धृते शुभ्रे धनुषी लक्षणान्विते ।  
शार्ङ्गमाजगवञ्चैव तथाक्षय्यौ महेषुधी ॥ ५ ॥  
ध्यानस्थौ तौ महाभागौ नरनारायणावृषी ।  
दृष्ट्वा धर्मसुतौ तत्र दैत्यानामधिपस्तदा ॥ ६ ॥  
क्रोधरक्तेक्षणस्तौ तु प्रोवाचासुरपालकः ।  
किं भवद्‌भ्यां समारब्धो दम्भो धर्मविनाशनः ॥ ७ ॥  
न श्रुतं नैव दृष्टं हि संसारेऽस्मिन्कदापि हि ।  
तपसश्चरणं तीव्रं तथा चापस्य धारणम् ॥ ८ ॥  
विरोधोऽयं युगे चाद्ये कथं युक्तं कलिप्रियम् ।  
ब्राह्मणस्य तपो युक्तं तत्र किं चापधारणम् ॥ ९ ॥  
क्व जटाधारणं देहे क्वेषुधी च विडम्बनौ ।  
धर्मस्याचरणं युक्तं युवयोर्दिव्यभावयोः ॥ १० ॥  
व्यास उवाच  
इति तस्य वचः श्रुत्वा नरः प्रोवाच भारत ।  
का ते चिन्तात्र दैत्येन्द्र वृथा तपसि चावयोः ॥ ११ ॥  
सामर्थ्ये सति यत्कुर्यात्तत्सम्पद्येत तस्य हि ।  
आवां कार्यद्वये मन्द समर्थौ लोकविश्रुतौ ॥ १२ ॥  
युद्धे तपसि सामर्थ्यं त्वं पुनः किं करिष्यसि ।  
गच्छ मार्गे यथाकामं कस्मादत्र विकत्थसे ॥ १३ ॥  
ब्रह्मतेजो दुराराध्यं न त्वं वेद विमोहितः ।  
विप्रचर्चा न कर्तव्या प्राणिभिः सुखमीप्सुभिः ॥ १४ ॥  
प्रह्लाद उवाच  
तापसौ मन्दबुद्धी स्थो मृषा वां गर्वमोहितौ ।  
मयि तिष्ठति दैत्येन्द्रे धर्मसेतुप्रवर्तके ॥ १५ ॥  
न युक्तमेतत्तीर्थेऽस्मिन्नधर्माचरणं पुनः ।  
का शक्तिस्तव युद्धेऽस्ति दर्शयाद्य तपोधन ॥ १६ ॥  
व्यास उवाच  
तदाकर्ण्य वचस्तस्य नरस्तं प्रत्युवाच ह ।  
युद्धस्वाद्य मया सार्धं यदि ते मतिरीदृशी ॥ १७ ॥  
अद्य ते स्फोटयिष्यामि मूर्धानमसुराधम ।  
( युद्धे श्रद्धा न ते पश्चाद्‌भविष्यति कदाचन ।) ॥  
व्यास उवाच  
तन्निशम्य वचस्तस्य दैत्येन्द्रः कुपितस्तदा ॥ १८ ॥  
प्रह्लादो बलवानत्र प्रतिज्ञामारुरोह सः ।  
येन केनाप्युपायेन जेष्यामि तावुभावपि ॥ १९ ॥  
नरनारायणौ दान्तावृषी तपिसमन्वितौ ।  
व्यास उवाच  
इत्युक्त्वा वचनं दैत्यः प्रतिगृह्य शरासनम् ॥ २० ॥  
आकृष्य तरसा चापं ज्याशब्दञ्च चकार ह ।  
नरोऽपि धनुरादाय शरांस्तीव्राञ्छिलाशितान् ॥ २१ ॥  
मुमोच बहुशः कोधात्प्रह्लादोपरि पार्थिव ॥ २२ ॥  
तान्दैत्यराजस्तपनीयपुङ्खै-  
     श्चिच्छेद बाणैस्तरसा समेत्य ।  
समीक्ष्य छिन्नांश्च नरः स्वसृष्टा-  
     नन्यान्मुमोचाशु रुषान्वितो वै ॥ २३ ॥  
दैत्याथिपस्तानपि तीव्रवेगै-  
     श्छित्त्वा जघानोरसि तं मुनीन्द्रम् ।  
नरोऽपि तं पञ्चभिराशुगैश्च  
     कुद्धोऽहनद्दैत्यपतिं बाहुदेशे ॥ २४ ॥  
सेन्द्राः सुरास्तत्र तयोर्हि युद्धं  
     द्रष्टुं विमानैर्गगनस्थिताश्च ।  
नरस्य वीर्यं युधि संस्थितस्य  
     ते तुष्टुवुर्दैत्यपतेश्च भूयः ॥ २५ ॥  
ववर्ष दैत्याधिप आत्तचापः  
     शिलीमुखानम्बुधरो यथापः ।  
आदाय शार्ङ्ग धनुरप्रमेयं  
     मुमोच बाणाञ्छितहेमपुङ्खान् ॥ २६ ॥  
बभूव युद्धं तुमुलं तयोस्तु  
     जयैषिणोः पार्थिव देवदैत्ययोः ।
ववर्षुराकाशपथे स्थितास्ते  
     पुष्पाणि दिव्यानि प्रहृष्टचित्ताः ॥ २७ ॥  
चुकोप दैत्याधिपतिर्हरौ स  
     मुमोच बाणानतितीव्रवेगान् ।  
चिच्छेद तान्धर्मसुतः सुतीक्ष्णै-  
     र्धनुर्विमुक्तैर्विशिखैस्तदाऽऽशु ॥ २८ ॥  
ततो नारायणं बाणैः प्रह्लादश्चातिकर्षितैः ।  
ववर्ष सुस्थितं वीरं धर्मपुत्रं सनातनम् ।  
नारायणोऽपि तं वेगान्मुक्तैर्बाणैः शिलाशितैः ॥ २९ ॥  
तुतोदातीव पुरतो दैत्यानामधिपं स्थितम् ।  
सन्निपातोऽम्बरे तत्र दिदृक्षूणां बभूव ह ॥ ३० ॥  
देवानां दानवानाञ्च कुर्वतां जयघोषणम् ।  
उभयोः शरवर्षेण छादिते गगने तदा ॥ ३१ ॥  
दिवापि रात्रिसदृशं बभूव तिमिरं महत् ।  
ऊचुः परस्परं देवा दैत्याश्चातीव विस्मिताः ॥ ३२ ॥  
अदृष्टपूर्वं युद्धं वै वर्ततेऽद्य सुदारुणम् ।  
देवर्षयोऽथ गन्धर्वा यक्षकिन्नरपन्नगाः ॥ ३३ ॥  
विद्याधराश्चारणाश्च विस्मयं परमं ययुः ।  
नारदः पर्वतश्चैव प्रेक्षणार्थं स्थितौ मुनी ॥ ३४ ॥  
नारदः पर्वतं प्राह नेदृशं चाभवत्पुरा ।  
तारकासुरयुद्धञ्च तथा वृत्रासुरस्य च ॥ ३५ ॥  
मधुकैटभयोर्युद्धं हरिणा चेदृशं कृतम् ।  
प्रह्लादः प्रबलः शूरो यस्मान्नारायणेन च ॥ ३६ ॥  
करोति सदृशं युद्धं सिद्धेनाद्‌भुतकर्मणा ।  
व्यास उवाच  
दिने दिने तथा रात्रौ कृत्वा कृत्वा पुनः पुनः ॥ ३७ ॥  
चक्रतुः परमं युद्धं तौ तदा दैत्यतापसौ ।  
नारायणस्तु चिच्छेद प्रह्लादस्य शरासनम् ॥ ३८ ॥  
तरसैकेन बाणेन स चान्यद्धनुराददे ।  
नारायणस्तु तरसा मुक्त्वान्यञ्च शिलीमुखम् ॥ ३९ ॥  
तदैव मध्यतश्चापं चिच्छेद लघुहस्तकः ।  
छिन्नं छिन्नं पुनर्दैत्यो धनुरन्यत्समाददे ॥ ४० ॥  
नारायणस्तु चिच्छेद विशिखैराशु कोपितः ।  
छिन्ने धनुषि दैत्येन्द्रः परिघं तु समाददे ॥ ४१ ॥  
जघान धर्मजं तूर्णं बाह्वोर्मध्येऽतिकोपनः ।  
तमायान्तं स बलवान्मार्गणैर्नवभिर्मुनिः ॥ ४२ ॥  
चिच्छेद परिघं घोरं दशभिस्तमताडयत् ।  
गदामादाय दैत्येन्द्रः सर्वायसमयीं दृढाम् ॥ ४३ ॥  
जानुदेशे जघानाशु देवं नारायणं रुषा ।  
गदया चापि गिरिवत्संस्थितः स्थिरमानसः ॥ ४४ ॥  
धर्मपुत्रोऽतिबलवान्मुमोचाशु शिलीमुखान् ।  
गदां चिच्छेद भगवांस्तदा दैत्यपतेर्दृढाम् ॥ ४५ ॥  
विस्मयं परमं जग्मुः प्रेक्षका गगने स्थिताः ।  
स तु शक्तिं समादाय प्रह्लादः परवीरहा ॥ ४६ ॥  
चिक्षेप तरसा क्रुद्धो बलान्नारायणोरसि ।  
तामापतन्तीं संवीक्ष्य बाणेनैकेन लीलया ॥ ४७ ॥  
सप्तधा कृतवानाशु सप्तभिस्तं जघान ह ।  
दिव्यवर्षशतं चैव तद्युद्धं परमं तयोः ॥ ४८ ॥  
जातं विस्मयदं राजन् सर्वेषां तत्र चाश्रमे ।  
तदाऽऽजगाम तरसा पीतवासाश्चतुर्भुजः ॥ ४९ ॥  
प्रह्लादस्याश्रमं तत्र जगाम च गदाधरः ।  
चतुर्भुजो रमाकान्तो रथाङ्गदरपद्मभृत् ॥ ५० ॥  
दृष्ट्वा तमागतं तत्र हिरण्यकशिपोः सुतः ।  
प्रणम्य परया भक्त्या प्राञ्जलिः प्रत्युवाच ह ॥ ५१ ॥  
  
प्रह्लाद उवाच  
देवदेव जगनाथ भक्तवत्सल माधव ।  
कथं न जितवानाजावहमेतौ तपस्विनौ ।  
सङ्ग्रामस्तु मया देव कृतः पूर्णं शतं समाः ॥ ५२ ॥  
सुराणां न जितौ कस्मादिति मे विस्मयो महान् ।  
विष्णुरुवाच  
सिद्धाविमौ मदंशौ च विस्मयः कोऽत्र मारिष ॥ ५३ ॥  
तापसौ न जितात्मानौ नरनारायणौ जितौ ।  
गच्छ त्वं वितलं राजन् कुरु भक्तिं ममाचलाम् ॥ ५४ ॥  
नाभ्यां कुरु विरोधं त्वं तापसाभ्यां महामते ।  
व्यास उवाच  
इत्याज्ञप्तो दैत्यराजो निर्ययावसुरैः सह ॥ ५५ ॥  
नरनारायणौ भूयस्तपोयुक्तौ बभूवतुः ॥ ५६ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
चतुर्थस्कन्धे प्रह्लादनारायणयोर्युद्धे विष्णोरागमनवर्णनं नाम नवमोऽध्यायः ॥ ९ ॥
