ऋषय ऊचुः  
सौम्य यच्च त्वया प्रोक्तं शौरेर्युद्धं महार्णवे ।  
मधुकैटभयोः सार्धं पञ्चवर्षसहस्रकम् ॥ १ ॥  
कस्मात्तौ दानवौ जातौ तस्मिन्नेकार्णवे जले ।  
महावीर्यो दुराधर्षौ देवैरपि सुदुर्जयौ ॥ २ ॥  
कथं तावसुरौ जातौ कथं च हरिणा हतौ ।  
तदाचक्ष्व महाप्राज्ञ चरितं परमाद्‌भुतम् ॥ ३ ॥  
श्रोतुकामा वयं सर्वे त्वं वक्ता च बहुश्रुतः ।  
दैवाच्चात्रैव संजातः संयोगश्च तथावयोः ॥ ४ ॥  
मूर्खेण सह संयोगो विषादपि सुदुर्जरः ।  
विज्ञेन सह संयोगः सुधारससमः स्मृतः ॥ ५ ॥  
जीवन्ति पशवः सर्वे खादन्ति मेहयन्ति च ।  
जानन्ति विषयाकारं व्यवायसुखमद्‌भुतम् ॥ ६ ॥  
न तेषां सदसज्ज्ञानं विवेको न च मोक्षदः ।  
पशुभिस्ते समा ज्ञेया येषां न श्रवणादरः ॥ ७ ॥  
मृगाद्याः पशवः केचिज्जानन्ति श्रावणं सुखम् ।  
अश्रोत्राः फणिनश्चैव मुमुहुर्नादपानतः ॥ ८ ॥  
पञ्चानामिन्द्रियाणां वै शुभे श्रवणदर्शने ।  
श्रवणाद्वस्तुविज्ञानं दर्शनाच्चित्तरञ्जनम् ॥ ९ ॥  
श्रवणं त्रिविधं प्रोक्तं सात्त्विकं राजसं तथा ।  
तामसं च महाभाग सुज्ञोक्तं निश्चयान्वितम् ॥ १० ॥  
सात्त्विकं वेदशास्त्रादि साहित्यं चैव राजसम् ।  
तामसं युद्धवार्ता च परदोषप्रकाशनम् ॥ ११ ॥  
सात्त्विकं त्रिविधं प्रोक्तं प्रज्ञावद्‌भिश्च पण्डितैः ।  
उत्तमं मध्यमं चैव तथैवाधममित्युत ॥ १२ ॥  
उत्तमं मोक्षफलदं स्वर्गदं मध्यमं तथा ।  
अधमं भोगदं प्रोक्तं निर्णीय विदितं बुधैः ॥ १३ ॥  
साहित्यं चैव त्रिविधं स्वीयायां चोत्तमं स्मृतम् ।  
मध्यमं वारयोषायां परोढायां तथाधमम् ॥ १४ ॥  
तामसं त्रिविधं ज्ञेयं विद्वद्‌भिः शास्त्रदर्शिभिः ।  
आततायिनियुद्धं यत्तदुत्तममुदाहृतम् ॥ १५ ॥  
मध्यमं चापि विद्वेषात्पाण्डवानां तथारिभिः ।  
अधमं निर्निमित्तं तु विवादे कलहे तथा ॥ १६ ॥  
तदत्र श्रवणं मुख्यं पुराणस्य महामते ।  
बुद्धिप्रवर्धनं पुण्यं ततः पापप्रणाशनम् ॥ १७ ॥  
तदाख्याहि महाबुद्धे कथां पौराणिकीं शुभाम् ।  
श्रुतां द्वैपायनात्पूर्वं सर्वार्थस्य प्रसाधिनीम् ॥ १८ ॥  
सूत उवाच  
यूयं धन्या महाभागा धन्योऽहं पृथिवीतले ।  
येषां श्रवणबुद्धिश्च ममापि कथने किल ॥ १९ ॥  
पुरा चैकार्णवे जाते विलीने भुवनत्रये ।  
शेषपर्यङ्कसुप्ते च देवदेवे जनार्दने ॥ २० ॥  
विष्णुकर्णमलोद्भूतौ दानवौ मधुकैटभौ ।  
महाबलौ च तौ दैत्यौ विवृद्धौ सागरे जले ॥ २१ ॥  
कीडमानौ स्थितौ तत्र विचरन्तावितस्ततः ।  
तावेकदा महाकायौ क्रीडासक्तौ महार्णवे ॥ २२ ॥  
चिन्तामवापतुश्चित्ते भ्रातराविव संस्थितौ ।  
नाकारणं भवेत्कार्यं सर्वत्रैषा परम्परा ॥ २३ ॥
आधेयं तु विनाधारं न तिष्ठति कथञ्चन ।  
आधाराधेयभावस्तु भाति नो चित्तगोचरः ॥ २४ ॥  
क्व तिष्ठति जलं चेदं सुखरूपं सुविस्तरम् ।  
केन सृष्टं कथं जातं मग्नावावाञ्जले स्थितौ ॥ २५ ॥  
आवां वा कथमुत्पन्नौ केन वोत्पादितावुभौ ।  
पितरौ क्वेति विज्ञानं नास्ति कामं तथावयोः ॥ २६ ॥  
सूत उवाच  
एवं कामयमानौ तौ जग्मतुर्न विनिश्चयम् ।  
उवाच कैटभस्तत्र मधुं पार्श्वे स्थितं जले ॥ २७ ॥  
कैटभ उवाच  
मधो वामत्र सलिले स्थातुं शक्तिर्महाबला ।  
वर्तते भ्रातरचला कारणं सा हि मे मता ॥ २८ ॥  
तया ततमिदं तोयं तदाधारं च तिष्ठति ।  
सा एव परमा देवी कारणञ्च तथावयोः ॥ २९ ॥  
एवं विबुध्यमानौ तौ चिन्ताविष्टौ यदासुरौ ।  
तदाकाशे श्रुतं ताभ्यां वाग्बीजं सुमनोहरम् ॥ ३० ॥  
गृहीतं च ततस्ताभ्यां तस्याभ्यासो दृढः कृतः ।  
तदा सौदामनी दृष्टा ताभ्यां खे चोत्थिता शुभा ॥ ३१ ॥  
ताभ्यां विचारितं तत्र मन्त्रोऽयं नात्र संशयः ।  
तथा ध्यानमिदं दृष्टं गगने सगुणं किल ॥ ३२ ॥  
निराहारौ जितात्मानौ तन्मनस्कौ समाहितौ ।  
बभूवतुर्विचिन्त्यैवं जपध्यानपरायणौ ॥ ३३ ॥  
एवं वर्षसहस्रं तु ताभ्यां तप्तं महत्तपः ।  
प्रसन्ना परमा शक्तिर्जाता सा परमा तयोः ॥ ३४ ॥  
खिन्नौ तौ दानवौ दृष्ट्वा तपसे कृतनिश्चयौ ।  
तयोरनुग्रहार्थाय वागुवाचाशरीरिणी ॥ ३५ ॥  
वरं वां वाञ्छितं दैत्यौ ब्रूतं परमसम्मतम् ।  
ददामि परितुष्टास्मि युवयोस्तपसा किल ॥ ३६ ॥  
  
सूत उवाच  
इति श्रुत्वा तु तां वाणीं दानवावूचतुस्तदा ।  
स्वेच्छया मरणं देवि वरं नौ देहि सुव्रते ॥ ३७ ॥  
वागुवाच  
वाञ्छितं मरणं दैत्यौ भवेद्वा मत्प्रसादतः ।  
अजेयौ देवदैत्यैश्च भ्रातरौ नात्र संशयः ॥ ३८ ॥  
सूत उवाच  
इति दत्तवरौ देव्या दानवौ मददर्पितौ ।  
चक्रतुः सागरे क्रीडां यादोगणसमन्वितौ ॥ ३९ ॥  
कालेन कियता विप्रा दानवाभ्यां यदृच्छया ।  
दृष्टः प्रजापतिर्ब्रह्मा पद्मासनगतः प्रभुः ॥ ४० ॥  
दृष्ट्वा तु मुदितावास्तां युद्धकामौ महाबलौ ।  
तमूचतुस्तदा तत्र युद्धं नौ देहि सुव्रत ॥ ४१ ॥  
नोचेत्पद्मं परित्यज्य यथेष्टं गच्छ माचिरम् ।  
यदि त्वं निर्बलश्चासि क्व योग्यं शुभमासनम् ॥ ४२ ॥  
वीरभोग्यमिदं स्थानं कातरोऽसि त्यजाशु वै ।  
तयोरिति वचः श्रुत्वा चिन्तामाप प्रजापतिः ॥ ४३ ॥  
दृष्ट्वा च बलिनौ वीरौ किं करोमीति तापसः ।  
चिन्ताविष्टस्तदा तस्थौ चिन्तयन्मनसा तदा ॥ ४४ ॥  
इति श्रीमद्देवीभागवते महापुराणेऽष्टादशसाहस्र्यां सहितायां  
प्रथमस्कन्धे मधुकैटभयोर्युद्धोद्योगवर्णनं नाम षष्ठोऽध्यायः ॥ ६ ॥
