व्यास उवाच  
इति श्रुत्वा सहस्राक्षः पुनराह बृहस्पतिम् ।  
युद्धोद्योगं करिष्यामि हयारेर्नाशनाय वै ॥ १ ॥  
नोद्यमेन विना राज्यं न सुखं न च वै यशः ।  
निरुद्यमं न शंसन्ति कातरा न च सोद्यमाः ॥ २ ॥  
यतीनां भूषणं ज्ञानं सन्तोषो हि द्विजन्मनाम् ।  
उद्यमः शत्रुहननं भूषणं भूतिमिच्छताम् ॥ ३ ॥  
उद्यमेन हतस्त्वाष्ट्रो नमुचिर्बल एव च ।  
तथैनं निहनिष्यामि महिषं मुनिसत्तम ॥ ४ ॥  
बलं देवगुरुस्त्वं मे वज्रमायुधमुत्तमम् ।  
सहायस्तु हरिर्नूनं तथोमापतिरव्ययः ॥ ५ ॥  
रक्षोघ्नान्पठ मे साधो करोम्यद्य समुद्यमम् ।  
स्वसैन्याभिनिवेशञ्च महिषं प्रति मानद ॥ ६ ॥  
व्यास उवाच  
इत्युक्तो देवराजेन वाचस्पतिरुवाच ह ।  
सुरेन्द्रं युद्धसंरक्तं स्मितपूर्वं वचस्तदा ॥ ७ ॥  
बृहस्पतिरुवाच  
प्रेरयामि न चाहं त्वां न च निर्वारयाम्यहम् ।  
सन्दिग्धेऽत्र जये कामं युध्यतश्च पराजये ॥ ८ ॥  
न तेऽत्र दूषणं किञ्चिद्‌भवितव्ये शचीपते ।  
सुखं वा यदि वा दुःखं विहितं च भविष्यति ॥ ९ ॥  
न मया तत्परिज्ञातं भावि दुःखं सुखं तथा ।  
यद्‌भार्याहरणे प्राप्तं पुरा वासव वेत्सि हि ॥ १० ॥  
शशिना मे हृता भार्या मित्रेणामित्रकर्शन ।  
स्वाश्रमस्थेन सम्प्राप्तं दुःखं सर्वसुखापहम् ॥ ११ ॥  
बुद्धिमान्सर्वलोकेषु विदितोऽहं सुराधिप ।  
क्व मे गता तदा वुद्धिर्यदा भार्या हृता बलात् ॥ १२ ॥  
तस्मादुपायः कर्तव्यो बुद्धिमद्‌भिः सदा नरैः ।  
कार्यसिद्धिः सदा नूनं दैवाधीना सुराधिप ॥ १३ ॥  
व्यास उवाच  
तच्छ्रुत्वा वचनं सत्यं गुरोः सार्थं शचीपतिः ।  
ब्रह्माणं शरणं गत्वा नत्वा वचनमब्रवीत् ॥ १४ ॥  
पितामह सुराध्यक्ष दैत्यो महिषसञ्ज्ञकः ।  
ग्रहीतुकामः स्वर्गं मे बलोद्योगं करोत्यलम् ॥ १५ ॥  
अन्ये च दानवाः सर्वे तत्सैन्यं समुपस्थिताः ।  
योद्धुकामा महावीर्याः सर्वे युद्धविशारदाः ॥ १६ ॥  
तेनाहं भीतभीतोऽस्मि त्वत्सकाशमिहागतः ।  
सर्वज्ञोऽसि महाप्राज्ञ साहाय्यं कर्तुमर्हसि ॥ १७ ॥  
ब्रह्मोवाच  
गच्छामः सर्व एवाद्य कैलासं त्वरिता वयम् ।  
शङ्करं पुरतः कृत्वा विष्णुं च बलिनां वरम् ॥ १८ ॥  
ततो युद्धं प्रकर्तव्यं सर्वैः सुरगणैः सह ।  
मिलित्वा मन्त्रमाधाय देशं कालं विचिन्त्य च ॥ १९ ॥  
बलाबलमविज्ञाय विवेकमपहाय च ।  
साहसं तु प्रकुर्वाणो नरः पतनमृच्छति ॥ २० ॥  
व्यास उवाच  
तन्निशम्य सहस्राक्षः कैलासं निर्जगाम ह ।  
ब्रह्माणं पुरतः कृत्वा लोकपालसमन्वितः ॥ २१ ॥  
तुष्टाव शङ्करं गत्वा वेदमन्त्रैर्महेश्वरम् ।  
प्रसन्नं पुरतः कृत्वा ययौ विष्णुपुरं प्रति ॥ २२ ॥  
स्तुत्वा तं देवदेवेशं कार्यं प्रोवाच चात्मनः ।  
महिषात्तद्‌भयं चोग्रं वरदानमदोद्धतात् ॥ २३ ॥  
तदाकर्ण्य भयं तस्य विष्णुर्देवानुवाच ह ।  
करिष्यामो वयं युद्धं हनिष्यामस्तु दुर्जयम् ॥ २४ ॥  
व्यास उवाच  
इति ते निश्चयं कृत्वा ब्रह्मविष्णुहरीश्वराः ।  
स्वानि स्वानि समारुह्य वाहनानि ययुः सुराः ॥ २५ ॥  
ब्रह्मा हंससमारूढो विष्णर्गरुडवाहनः ।  
शङ्करो वृषभारूढो वृत्रहा गजसंस्थितः ॥ २६ ॥  
मयूरवाहनः स्कन्दो यमो महिषवाहनः ।  
कृत्वा सैन्यसमायोगं यावत्ते निर्ययुः सुराः ॥ २७ ॥
तावद्दैत्यबलं प्राप्तं दृप्तं महिषपालितम् ।  
तत्राभूत्तुमुलं युद्धं देवदानवसैन्ययोः ॥ २८ ॥  
बाणैः खड्गैस्तथा प्रासैर्मुसलैश्च परश्वधैः ।  
गदाभिः पट्टिशैः शूलैश्चक्रैश्च शक्तितोमरैः ॥ २९ ॥  
मुद्‌गरैर्भिन्दिपालैश्च हलैश्चैवातिदारुणैः ।  
अन्यैश्च विविधैरस्त्रैर्निजघ्नुस्ते परस्परम् ॥ ३० ॥  
सेनानीश्चिक्षुरस्तस्य गजारूढो महाबलः ।  
मघवन्तं पञ्चभिस्तैः सायकैः समताडयत् ॥ ३१ ॥  
तुराषाडपि तांश्छित्त्वा बाणैर्बाणांस्त्वरान्वितः ।  
हृदये चार्धचन्द्रेण ताडयामास तं कृती ॥ ३२ ॥  
बाणाहतस्तु सेनानीः प्राप मूर्च्छां गजोपरि ।  
करिणं वज्रघातेन स जघान करे ततः ॥ ३३ ॥  
तद्वज्राभिहतो नागो भग्नः सैन्यं जगाम ह ।  
दृष्ट्वा तं दैत्यराट् कुद्धो बिडालाख्यमथाब्रवीत् ॥ ३४ ॥  
गच्छ वीर महाबाहो जहीन्द्रं मदगर्वितम् ।  
वरुणादीन्परान्देवान्हत्वाऽऽगच्छ ममान्तिकम् ॥ ३५ ॥  
व्यास उवाच  
तच्छ्रुत्वा वचनं तस्य बिडालाख्यो महाबलः ।  
आरुह्य वारणं मत्तं जगाम त्रिदशाधिपम् ॥ ३६ ॥  
वासवस्तं समायान्तं दृष्ट्वा क्रोधसमन्वितः ।  
जघान विशिखैस्तीक्षौराशीविषसमप्रभैः ॥ ३७ ॥  
स तु छित्त्वा शरांस्तूर्णं स्वशरैश्चापनिःसृतैः ।  
पञ्चाशद्‌भिर्जघानाशु वासवञ्च शिलीमुखैः ॥ ३८ ॥  
तथेन्द्रोऽपि च तान्बाणांश्छित्त्वा कोपसमन्वितः ।  
जघान विशिखैस्तीक्ष्णैराशीविषसमप्रभैः ॥ ३९ ॥  
स तु छित्त्वा शरांस्तूर्णं स्वशरैश्चापनिःसृतैः ।  
गदया ताडयामास गजं तस्य करोपरि ॥ ४० ॥  
स्वकरे निहतो नागश्चकारार्तस्वरं मुहुः ।  
परिवृत्य जघानाशु दैत्यसैन्यं भयातुरम् ॥ ४१ ॥  
दानवस्तु गजं वीक्ष्य परावृत्य गतं रणात् ।  
समाविश्य रथे रम्ये जगामाशु सुरान् रणे ॥ ४२ ॥  
तुराषाडपि तं वीक्ष्य रथस्थं पुनरागतम् ।  
अहनद्विशिखैस्तीक्ष्णैराशीविषसमप्रभैः ॥ ४३ ॥  
सोऽपि क्रुद्धश्चकारोग्रां बाणवृष्टिं महाबलः ।  
बभूव तुमुलं युद्धं तयोस्तत्र जयैषिणोः ॥ ४४ ॥  
इन्द्रस्तु बलिनं दृष्ट्वा कोपेनाकुलितेन्द्रियः ।  
जयन्तमग्रतः कृत्वा युयुधे तेन संयुतः ॥ ४५ ॥  
जयन्तस्तु शितैर्बाणैस्तं जघान स्तनान्तरे ।  
पञ्चभिः प्रबलाकृष्टैरसुरं मदगर्वितम् ॥ ४६ ॥  
स बाणाभिहतस्तावन्निपपात रथोपरि ।  
अतिवाह्य रथं सूतो निर्जगाम रणाजिरात् ॥ ४७ ॥  
तस्मिन्विनिर्गते दैत्ये बिडालाख्येऽथ मूर्च्छिते ।  
जयशब्दो महानासीदुन्दुभीनां च निःस्वनः ॥ ४८ ॥  
सुराः प्रमुदिताः सर्वे तुष्टुवुस्तं शचीपतिम् ।  
जगुर्गन्धर्वपतयो ननृतुश्चाप्सरोगणाः ॥ ४९ ॥  
चुकोप महिषः श्रुत्वा जयशब्दं सुरैः कृतम् ।  
प्रेषयामास तत्रैव ताम्रं परमदापहम् ॥ ५० ॥  
ताम्रस्तु बहुभिः सार्धं समागम्य रणाजिरे ।  
शरवृष्टिं चकाराशु तडित्वानिव सागरे ॥ ५१ ॥  
वरुणः पाशमुद्यम्य जगाम त्वरितस्तदा ।  
यमश्च महिषारूढो दण्डमादाय निर्ययौ ॥ ५२ ॥  
तत्र युद्धमभूद्‌ घोरं देवदानवयोर्मिथः ।  
बाणैः खड्गैश्च मुसलैः शक्तिभिश्च परश्वधैः ॥ ५३ ॥  
दण्डेन निहतस्ताम्रो यमहस्तोद्यतेन च ।  
न चचाल महाबाहुः सङ्ग्रामाङ्गणतस्तदा ॥ ५४ ॥  
चापमाकृष्य वेगेन मुक्त्वा तीव्राञ्छिलीमुखान्।  
इन्द्रादीनहनत्तूर्णं ताम्रस्तस्मिन् रणाजिरे ॥ ५५ ॥  
तेऽपि देवाः शरैर्दिव्यैर्निशितैश्च शिलाशितैः ।  
निजघ्नुर्दानवान्क्रुद्धास्तिष्ठ तिष्ठेति चुकुशुः ॥ ५६ ॥  
निहतस्तैः सुरैर्दैत्यो मूर्च्छामाप रणाङ्गणे ।  
हाहाकारो महानासीद्दैत्यसैन्ये भयातुरे ॥ ५७ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
पञ्चमस्कन्धे दैत्यसैन्यपराजयो नाम पञ्चमोऽध्यायः ॥ ५ ॥
