जनमेजय उवाच  
सन्देहोऽयं महानत्र पाराशर्य कथानके ।  
नरनारायणौ शान्तौ वैष्णवांशौ तपोधनौ ॥ १ ॥  
तीर्थाश्रयौ सत्त्वयुक्तौ वन्याशनपरौ सदा ।  
धर्मपुत्रौ महात्मानौ तापसौ सत्यसंस्थितौ ॥ २ ॥  
कथं रागसमायुक्तौ जातौ युद्धे परस्परम् ।  
सङ्ग्रामं चक्रतुः कस्मात्त्यक्त्वा तपिमनुत्तमाम् ॥ ३ ॥  
प्रह्लादेन समं पूर्णं दिव्यवर्षशतं किल ।  
हित्वा शान्तिसुखं युद्धं कृतवन्तौ कथं मुनी ॥ ४ ॥  
कथं तौ चक्रतुर्युद्धं प्रह्लादेन समं मुनी ।  
कथयस्व महाभाग कारणं विग्रहस्य वै ॥ ५ ॥  
(कामिनी कनकं कार्यं कारणं विग्रहस्य वै) ॥  
युद्धबुद्धिः कथं जाता तयोश्च तद्विरक्तयोः ।  
तथाविधं तपस्तप्तं ताभ्याञ्च केन हेतुना ॥ ६ ॥  
मोहार्थं सुखभोगार्थं स्वर्गार्थं वा परन्तप ।  
कृतमत्युत्कटं ताभ्यां तपः सर्वफलप्रदम् ॥ ७ ॥  
मुनिभ्यां शान्तचित्ताभ्यां प्राप्तं किं फलमद्‌भुतम् ।  
तपसा पीडितो देहः सङ्ग्रामेण पुनः पुनः ॥ ८ ॥  
दिव्यवर्षशतं पूर्णं श्रमेण परिपीडितौ ।  
न राज्यार्थे धने वापि न दारेषु गृहेषु च ॥ ९ ॥  
किमर्थं तु कृतं युद्धं ताभ्यां तेन महात्मना ।  
निरीहः पुरुषः कस्मात्प्रकुर्याद्युद्धमीदृशम् ॥ १० ॥  
दुःखदं सर्वथा देहे जानन्धर्मं सनातनम् ।  
सुबुद्धिः सुखदानीह कर्माणि कुरुते सदा ॥ ११ ॥  
न दुःखदानि धर्मज्ञ स्थितिरेषा सनातनी ।  
धर्मपुत्रौ हरेरंशौ सर्वज्ञौ सर्वभूषितौ ॥ १२ ॥  
कृतवन्तौ कथं युद्धं दुःखं धर्मविनाशकम् ।  
त्यक्त्वा तपः समाधीतं सुखारामं महत्फलम् ॥ १३ ॥  
संयुगं दारुणं कृष्ण नैव मूर्खोऽपि वाञ्छति ।  
श्रुतो मया ययातिस्तु च्युतः स्वर्गान्महीपतिः ॥ १४ ॥  
अहङ्कारभवात्पापात्पातितः पृथिवीतले ।  
यज्ञकृद्दानकर्ता च धार्मिकः पृथिवीपतिः ॥ १५ ॥  
शब्दोच्चारणमात्रेण पातितो वज्रपाणिना ।  
अहङ्कारमृते युद्धं न भवत्येव निश्चयः ॥ १६ ॥  
किं फलं तस्य युद्धस्य मुनेः पुण्यविनाशनम् ।  
  
व्यास उवाच  
राजन् संसारमूलं हि त्रिविधः परिकीर्तितः ॥ १७ ॥  
अहङ्कारस्तु सर्वज्ञैर्मुनिभिर्धर्मनिश्चये ।  
स कथं मुनिना त्यक्तुं योग्यो देहभृता किल ॥ १८ ॥  
कारणेन विना कार्यं न भवत्येव निश्चयः ।  
तपो दानं तथा यज्ञाः सात्त्विकात्प्रभवन्ति ते ॥ १९ ॥  
राजसाद्वा महाभाग तामसात्कलहस्तथा ।  
क्रिया स्वल्पापि राजेन्द्र नाहङ्कारं विना क्वचित् ॥ २० ॥  
शुभा वाप्यशुभा वापि प्रभवत्यपि निश्चयः ।  
अहङ्काराद्‌ बन्धकारी नान्योऽस्ति जगतीतले ॥ २१ ॥  
येनेदं रचितं विश्वं कथं तद्रहितं भवेत् ।  
ब्रह्मा रुद्रस्तथा विष्णुरहङ्कारयुतास्त्वमी ॥ २२ ॥  
अन्येषां चैव का वार्ता मुनीनां वसुधाधिप ।  
अहङ्कारावृतं विश्वं भ्रमतीदं चराचरम् ॥ २३ ॥  
पुनर्जन्म पुनर्मृत्युः सर्वं कर्मवशानुगम् ।  
देवतिर्यङ्‌मनुष्याणां संसारेऽस्मिन्महीपते ॥ २४ ॥  
रथाङ्गवदसर्वार्थं भ्रमणं सर्वदा स्मृतम् ।  
विष्णोरप्यवताराणां सङ्ख्यां जानाति कः पुमान् ॥ २५ ॥
विततेऽस्मिंस्तु संसारे उत्तमाधमयोनिषु ।  
नारायणो हरिः साक्षान्मात्स्यं वपुरुपाश्रितः ॥ २६ ॥  
कामठं सौकरं चैव नारसिंहञ्च वामनम् ।  
युगे युगे जगन्नाथो वासुदेवो जनार्दनः ॥ २७ ॥  
अवतारानसङ्ख्यातान्करोति विधियन्त्रितः ।  
वैवस्वते महाराज सप्तमे भगवान्हरिः ॥ २८ ॥  
मन्वन्तरेऽवतारान्वै चक्रे ताञ्छ्रुणु तत्त्वतः ।  
भृगुशापान्महाराज विष्णुर्देववरः प्रभुः ॥ २९ ॥  
अवताराननेकांस्तु कृतवानखिलेश्वरः ।  
राजोवाच  
सन्देहोऽयं महाभाग हृदये मम जायते ॥ ३० ॥  
भृगुणा भगवान्विष्णुः कथं शप्तः पितामह ।  
हरिणा च मुनेस्तस्य विप्रियं किं कृतं मुने ॥ ३१ ॥  
यद्रोषाद्‌ भृगुणा शप्तो विष्णुर्देवनमस्कृतः ।  
व्यास उवाच  
शृणु राजन्प्रवक्ष्यामि भृगोः शापस्य कारणम् ॥ ३२ ॥  
पुरा कश्यपदायादो हिरण्यकशिपुर्नृपः ।  
यदा तदा सुरैः सार्धं कृतं सङ्ख्यं परस्परम् ॥ ३३ ॥  
कृते सङ्ख्ये जगत्सर्वं व्याकुलं समजायत ।  
हते तस्मिन्नृपे राजा प्रह्लादः समजायत ॥ ३४ ॥  
देवान्स पीडयामास प्रह्लादः शत्रुकर्षणः ।  
सङ्ग्रामो ह्यभवद्‌ घोरः शक्रप्रह्लादयोस्तदा ॥ ३५ ॥  
पूर्णं वर्षशतं राजँल्लोकविस्मयकारकम् ।  
देवैर्युद्धं कृतं चोग्रं प्रह्रादस्तु पराजितः ॥ ३६ ॥  
निर्वेदं परमं प्राप्तो ज्ञात्वा धर्मं सनातनम् ।  
विरोचनसुतं राज्ये प्रतिष्ठाप्य बलिं नृप ॥ ३७ ॥  
जगाम स तपस्तप्तुं पर्वते गन्धमादने ।  
प्राप्य राज्यं बलिः श्रीमान्सुरैर्वैरं चकार ह ॥ ३८ ॥  
यतः परस्परं युद्धं जातं परमदारुणम् ।  
ततः सुरैर्जिता दैत्या इन्द्रेणामिततेजसा ॥ ३९ ॥  
विष्णुना च सहायेन राज्यभ्रष्टाः कृता नृप ।  
ततः पराजिता दैत्याः काव्यस्य शरणं गताः ॥ ४० ॥  
किं त्वं न कुरुषे ब्रह्मन् साहाय्यं नः प्रतापवान् ।  
स्थातुं न शक्नुमो ह्यत्र प्रविशामो रसातलम् ॥ ४१ ॥  
यदि त्वं न सहायोऽसि त्रातुं मन्त्रविदुत्तम ।  
व्यास उवाच  
इत्युक्तः सोऽब्रवीद्दैत्यान्काव्यः कारुणिको मुनिः ॥ ४२ ॥  
मा भैष्ट धारयिष्यामि तेजसा स्वेन भोऽसुराः ।  
मन्त्रैस्तथौषधीभिश्च साहाय्यं वः सदैव हि ॥ ४३ ॥  
करिष्यामि कृतोत्साहा भवन्तु विगतज्वराः ।  
व्यास उवाच  
ततस्ते निर्भया जाता दैत्याः काव्यस्य संश्रयात् ॥ ४४ ॥  
देवैः श्रुतस्तु वृत्तान्तः सर्वैश्चारमुखात्किल ।  
तत्र सम्मन्त्र्य ते देवाः शक्रेण च परस्परम् ॥ ४५ ॥  
मन्त्रं चक्रुः सुसंविग्नाः काव्यमन्त्रप्रभावतः ।  
योद्धुं गच्छामहे तूर्णं यावन्न च्यावयन्ति वै ॥ ४६ ॥  
प्रसह्य हत्वा शिष्टांस्तु पातालं प्रापयामहे ।  
दैत्याञ्जग्मुस्ततो देवाः संरुष्टाः शस्त्रपाणयः ॥ ४७ ॥  
जग्मुस्तान्विष्णुसहिता दानवान् हरिणोदिताः ।  
वध्यमानास्तु ते दैत्याः सन्त्रस्ता भयपीडिताः ॥ ४८ ॥  
काव्यस्य शरणं जग्मू रक्ष रक्षेति चाब्रुवन् ।  
ताञ्छुक्रः पीडितान्दृष्ट्वा देवैर्दैत्यान्महाबलान् ॥ ४९ ॥  
मा भैष्टेति वचः प्राह मन्त्रौषधिबलाद्विभुः ।  
दृष्ट्वा काव्यं सुराः सर्वे त्यक्त्वा तान्प्रययुः किल ॥ ५० ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
चतुर्थस्कन्धे भृगुशापकारणवर्णनं नाम दशमोऽध्यायः ॥ १० ॥
