श्रीनारायण उवाच  
मायाबीजं महामन्त्रं प्रदत्त्वा विधिपूर्वकम् ।  
कर्माशुभविपाकं च तामुवाच रवेः सुतः ॥ १ ॥  
धर्मराज उवाच  
शुभकर्मविपाकान्न नरकं याति मानवः ।  
कर्माशुभविपाकं च कथयामि निशामय ॥ २ ॥  
नानापुराणभेदेन नामभेदेन भामिनि ।  
नानाप्रकारं स्वर्गं च याति जीवः स्वकर्मभिः ॥ ३ ॥  
शुभकर्मविपाकान्न नरकं याति कर्मभिः ।  
कुकर्मणा च नरकं याति नानाविधं नरः ॥ ४ ॥  
नरकाणां च कुण्डानि सन्ति नानाविधानि च ।  
नानाशास्त्रप्रमाणेन कर्मभेदेन यानि च ॥ ५ ॥  
विस्तृतानि च गर्तानि क्लेशदानि च दुःखिनाम् ।  
भयङ्‌कराणि घोराणि हे वत्से कुत्सितानि च ॥ ६ ॥  
षडशीति च कुण्डानि एवमन्यानि सन्ति च ।  
निबोध तेषां नामानि प्रसिद्धानि श्रुतौ सति ॥ ७ ॥  
वह्निकुण्डं तप्तकुण्डं क्षारकुण्डं भयानकम् ।  
विट्कुण्डं मूत्रकुण्डं च श्लेष्मकुण्डं च दुःसहम् ॥ ८ ॥  
गरकुण्डं दूषिकुण्डं वसाकुण्डं तथैव च ।  
शुक्रकुण्डमसुक्कुण्डमश्रुकुण्डं च कुत्सितम् ॥ ९ ॥  
कुण्डं गात्रमलानां च कर्णविट्कुण्डमेव च ।  
मज्जाकुण्डं मांसकुण्डं नक्रकुण्डं च दुस्तरम् ॥ १० ॥  
लोमकुण्डं केशकुण्डमस्थिकुण्डं च दुस्तरम् ।  
ताम्रकुण्डं लोहकुण्डं प्रतप्तं क्लेशदं महत् ॥ ११ ॥  
चर्मकुण्डं तप्तसुराकुण्डं च परिकीर्तितम् ।  
तीक्ष्णकण्टककुण्डं च विषोदं विषकुण्डकम् ॥ १२ ॥  
प्रतप्तकुण्डं तैलस्य कुन्तकुण्डं च दुर्वहम् ।  
कृमिकुण्डं पूयकुण्डं सर्पकुण्डं दुरन्तकम् ॥ १३ ॥  
मशकुण्डं दंशकुण्डं भीमं गरलकुण्डकम् ।  
कुण्डं च वज्रदंष्ट्राणां वृश्चिकानां च सुव्रते ॥ १४ ॥
शरकुण्डं शूलकुण्डं खड्गकुण्डं च भीषणम् ।  
गोलकुण्डं नक्रकुण्डं काककुण्डं शुचास्पदम् ॥ १५ ॥  
मन्थानकुण्डं बीजकुण्डं वज्रकुण्डं च दुःसहम् ।  
तप्तपाषाणकुण्डं च तीक्ष्णपाषाणकुण्डकम् ॥ १६ ॥  
लालाकुण्डं मसीकुण्डं चूर्णकुण्डं तथैव च ।  
चक्रकुण्डं वक्रकुण्डं कूर्मकुण्डं महोल्बणम् ॥ १७ ॥  
ज्वालाकुण्डं भस्मकुण्डं दग्धकुण्डं शुचिस्मिते ।  
तप्तसूचीमसिपत्रं क्षुरधारं सूचीमुखम् ॥ १८ ॥  
गोकामुख नक्रमुखं गजदंशं च गोमुखम् ।  
कुम्भीपाकं कालसूत्रं मत्स्योदं कृमितन्तुकम् ॥ १९ ॥  
पांसुभोज्यं पाशवेष्टं शूलप्रोतं प्रकम्पनम् ।  
उल्कामुखमन्धकूपं वेधनं ताडनं तथा ॥ २० ॥  
जालरन्ध्रं देहचूर्णं दलनं शोषणं कषम् ।  
शूर्पं ज्वालामुखं चैव धूमान्धं नागवेष्टनम् ॥ २१ ॥  
कुण्डान्येतानि सावित्रि पापिनां क्लेशदानि च ।  
नियुतैः किङ्‌करगणै रक्षितानि च सन्ततम् ॥ २२ ॥  
दण्डहस्तैः पाशहस्तैर्मदमत्तैर्भयङ्‌करैः ।  
शक्तिहस्तैर्गदाहस्तैरसिहस्तैः सुदारुणैः ॥ २३ ॥  
तमोयुक्तैर्दयाहीनैर्निवार्यैश्च न सर्वतः ।  
तेजस्विभिश्च निःशङ्‌कैराताम्रपिङ्‌गलोचनैः ॥ २४ ॥  
योगयुक्तैः सिद्धियुक्तैर्नानारूपधरैर्भटैः ।  
आसन्नमृत्युभिर्दृष्टैः पापिभिः सर्वजीविभिः ॥ २५ ॥  
स्वकर्मनिरतैः सर्वैः शाक्तैः सौरैश्च गाणपैः ।  
अदृश्यैः पुण्यकृद्‌भिश्च सिद्धैर्योगिभिरेव च ॥ २६ ॥  
स्वधर्मनिरतैर्वापि विततैर्वा स्वतन्त्रकैः ।  
बलवद्‌भिश्च निःशङ्‌कैः स्वप्नदृष्टैश्च वैष्णवैः ॥ २७ ॥  
एतत्ते कथितं साध्वि कुण्डसङ्ख्यानिरूपणम् ।  
येषां निवासो यत्कुण्डे निबोध कथयामि ते ॥ २८ ॥  
इति श्रीमद्देवीभागवते महापुराणेऽष्टादशसाहस्र्यां  
संहितायां नवमस्कन्धे नारायणनारदसंवादे सावित्र्युपाख्याने  
कुण्डसङ्ख्यानिरूपणं नाम द्वात्रिंशोऽध्यायः ॥ ३२ ॥
