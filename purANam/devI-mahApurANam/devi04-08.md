सूत उवाच  
इति पृष्टस्तदा विप्रो राज्ञा पारीक्षितेन वै ।  
उवाच विस्तरात्सर्वं व्यासः सत्यवतीसुतः ॥ १ ॥  
जनमेजयोऽपि धर्मात्मा निर्वेदं परमं गतः ।  
चित्तं दुश्चरितं मत्वा वैराटीतनयस्य वै ॥ २ ॥  
तस्यैवोद्धरणार्थाय चकार सततं मनः ।  
विप्रावमानपापेन यमलोकं गतस्य वै ॥ ३ ॥  
पुन्नामनरकाद्यस्मात्त्रायते पितरं स्वकम् ।  
पुत्रेति नाम सार्थं स्यात्तेन तस्य मुनीश्वराः ॥ ४ ॥  
सर्पदष्टं नृपं श्रुत्वा हर्म्योपरि मृतं तथा ।  
विप्रशापादौत्तरेयं स्नानदानविवर्जितम् ॥ ५ ॥  
पितुर्गतिं निशम्यासौ निर्वेदं गतवान्नृपः ।  
पारीक्षितो महाभागः सन्तप्तो भयविह्वलः ॥ ६ ॥  
पप्रच्छाथ मुनिं व्यासं गृहागतमनिन्दितः ।  
नरनारायणस्येमां कथां परमविस्मृताम् ॥ ७ ॥  
व्यास उवाच  
स यदा निहतो रौद्रो हिरण्यकशिपुर्नृप ।  
अभिषिक्तस्तदा राज्ये प्रह्लादो नाम तत्सुतः ॥ ८ ॥  
तस्मिञ्छासति दैत्येन्द्रे देवब्राह्मणपूजके ।  
मखैर्भूमौ नृपतयो यजन्तः श्रद्धयान्विताः ॥ ९ ॥  
ब्राह्मणाश्च तपोधर्मतीर्थयात्राश्च कुर्वते ।  
वैश्याश्च स्वस्ववृत्तिस्थाः शूद्राः शुश्रूषणे रताः ॥ १० ॥  
नृसिंहेन च पाताले स्थापितः सोऽथ दैत्यराट् ।  
राज्यं चकार तत्रैव प्रजापालनतत्परः ॥ ११ ॥  
कदाचिद्‌ भृगुपुत्रोऽथ च्यवनाख्यो महातपाः ।  
जगाम नर्मदां स्नातुं तीर्थं वै व्याहृतीश्वरम् ॥ १२ ॥  
रेवां महानदीं दृष्ट्वा ततस्तस्यामवातरत् ।  
उत्तरन्तं प्रजग्राह नागो विषभयङ्करः ॥ १३ ॥  
गृहीतो भयभीतस्तु पाताले मुनिसत्तमः ।  
सस्मार मनसा विष्णुं देवदेवं जनार्दनम् ॥ १४ ॥  
संस्मृते पुण्डरीकाक्षे निर्विषोऽभून्महोरगः ।  
न प्राप च्यवनो दुःखं नीयमानो रसातलम् ॥ १५ ॥  
द्विजिह्वेन मुनिस्त्यक्तो निर्विण्णेनातिशङ्‌किना ।  
मां शपेत मुनिः कुद्धस्तापसोऽयं महानिति ॥ १६ ॥  
चचार नागकन्याभिः पूजितो मुनिसत्तमः ।  
विवेशाप्यथ नागानां दानवानां महत्पुरम् ॥ १७ ॥  
कदाचिद्‌भृगुपुत्रं तं विचरन्तं पुरोत्तमे ।  
ददर्श दैत्यराजोऽसौ प्रह्लादो धर्मवत्सलः ॥ १८ ॥  
दृष्ट्वा तं पूजयामास मुनिं दैत्यपतिस्तदा ।  
पप्रच्छ कारणं किं ते पातालागमने वद ॥ १९ ॥  
प्रेषितोऽसि किमिन्द्रेण सत्यं ब्रूहि द्विजोत्तम ।  
दैत्यविद्वेषयुक्तेन मम राज्यदिदृक्षया ॥ २० ॥  
च्यवन उवाच  
किं मे मघवता राजन् यदहं प्रेषितः पुनः ।  
दूतकार्यं प्रकुर्वाणः प्राप्तवान्नगरे तव ॥ २१ ॥  
विद्धि मां भृगुपुत्रं तं स्वनेत्रं धर्मतत्परम् ।  
मा शङ्कां कुरु दैत्येन्द्र वासवप्रेषितस्य वै ॥ २२ ॥  
स्नानार्थं नर्मदां प्राप्तः पुण्यतीर्थे नृपोत्तम ।  
नद्यामेवावतीर्णोऽहं गृहीतश्च महाहिना ॥ २३ ॥  
जातोऽसौ निर्विषः सर्पो विष्णोः संस्मरणादिव ।  
मुक्तोऽहं तेन नागेन प्रभावात्स्मरणस्य वै ॥ २४ ॥  
अत्रागतेन राजेन्द्र मयाप्तं तव दर्शनम् ।  
विष्णुभक्तोऽसि दैत्येन्द्र तद्‌भक्तं मां विचिन्तय ॥ २५ ॥
व्यास उवाच  
तन्निशम्य वचः श्लक्ष्णं हिरण्यकशिपोः सुतः ।  
पप्रच्छ परया प्रीत्या तीर्थानि विविधानि च ॥ २६ ॥  
प्रह्लाद उवाच  
पृथिव्यां कानि तीर्थानि पुण्यानि मुनिसत्तम ।  
पाताले च तथाकाशे तानि नो वद विस्तरात् ॥ २७ ॥  
  
च्यवन उवाच  
मनोवाक्कायशुद्धानां राजंस्तीर्थं पदे पदे ।  
तथा मलिनचित्तानां गङ्गापि कीकटाधिका ॥ २८ ॥  
प्रथमं चेन्मनः शुद्धं जातं पापविवर्जितम् ।  
तदा तीर्थानि सर्वाणि पावनानि भवन्ति वै ॥ २९ ॥  
गङ्गातीरे हि सर्वत्र वसन्ति नगराणि च ।  
व्रजाश्चैवाकरा ग्रामाः सर्वे खेटास्तथापरे ॥ ३० ॥  
निषादानां निवासाश्च कैवर्तानां तथापरे ।  
हूणबङ्गखसानां च म्लेच्छानां दैत्यसत्तम ॥ ३१ ॥  
पिबन्ति सर्वदा गाङ्गं जलं ब्रह्मोपमं सदा ।  
स्नानं कुर्वन्ति दैत्येन्द्र त्रिकालं स्वेच्छया जनाः ॥ ३२ ॥  
तत्रैकोऽपि विशुद्धात्मा न भवत्येव मारिष ।  
किं फलं तर्हि तीर्थस्य विषयोपहतात्मसु ॥ ३३ ॥  
कारणं मन एवात्र नान्यद्‌राजन्विचिन्तय ।  
मनःशुद्धिं प्रकर्तव्या सततं शुद्धिमिच्छता ॥ ३४ ॥  
तीर्थवासी महापापी भवेत्तत्रात्मवञ्चनात् ।  
तत्रैवाचरितं पापमानन्त्याय प्रकल्पते ॥ ३५ ॥  
यथेन्द्रवारुणं पक्वं मिष्टं नैवोपजायते ।  
भावदुष्टस्तथा तीर्थे कोटिस्तातो न शुध्यति ॥ ३६ ॥  
प्रथमं मनसः शुद्धिः कर्तव्या शुभमिच्छता ।  
शुद्धे मनसि द्रव्यस्य शुद्धिर्भवति नान्यथा ॥ ३७ ॥  
तथैवाचारशुद्धिः स्यात्ततस्तीर्थं प्रसिध्यति ।  
अन्यथा तु कृतं सर्वं व्यर्थं भवति तत्क्षणात् ॥ ३८ ॥  
(हीनवर्णस्य संसर्गं तीर्थे गत्वा सदा त्यजेत् ।) ॥  
भूतानुकम्पनं चैव कर्तव्यं कर्मणा धिया ।  
यदि पृच्छसि राजेन्द्र तीर्थं वक्ष्याम्यनुत्तमम् ॥ ३९ ॥  
प्रथमं नैमिषं पुण्यं चक्रतीर्थं च पुष्करम् ।  
अन्येषां चैव तीर्थानां सङ्ख्या नास्ति महीतले ॥ ४० ॥  
पावनानि च स्थानानि बहूनि नृपसत्तम ।  
व्यास उवाच  
तच्छ्रुत्वा वचनं राजा नैमिषं गन्तुमुद्यतः ॥ ४१ ॥  
नोदयामास दैत्यान्वै हर्षनिर्भरमानसः ।  
प्रह्लाद उवाच  
  
उत्तिष्ठन्तु महाभागा गमिष्यामोऽद्य नैमिषम् ॥ ४२ ॥  
द्रक्ष्यामः पुण्डरीकाक्षं पीतवाससमच्युतम् ।  
व्यास उवाच  
इत्युक्ता विष्णुभक्तेन सर्वे ते दानवास्तदा ॥ ४३ ॥  
तेनैव सह पातालान्निर्ययुः परया मुदा ।  
ते समेत्य च दैतेया दानवाश्च महाबलाः ॥ ४४ ॥  
नैमिषारण्यमासाद्य स्नानं चक्रुर्मुदान्विताः ।  
प्रह्लादस्तत्र तीर्थेषु चरन्दैत्यैः समन्वितः ॥ ४५ ॥  
सरस्वतीं महापुण्यां ददर्श विमलोदकाम् ।  
तीर्थे तत्र नृपश्रेष्ठ प्रह्लादस्य महात्मनः ॥ ४६ ॥  
मनः प्रसन्नं सञ्जातं स्नात्वा सारस्वते जले ।  
विधिवत्तत्र दैत्येन्द्रः स्नानदानादिकं शुभे ॥ ४७ ॥  
चकारातिप्रसन्नात्मा तीर्थे परमपावने ॥ ४८ ॥  
इति श्रीमद्देवीभागवते महापुराणेऽष्टादशसाहस्र्यां संहितायां ॥  
चतुर्थस्कन्धे प्रह्लादतीर्थयात्रावर्णनं नामाष्टमोऽध्यायः ॥ ८ ॥
