जनमेजय उवाच  
देहप्राप्तिर्वसिष्ठस्य कथिता भवता किल ।  
निमिः कथं पुनर्देहं प्राप्तवानिति मे वद ॥ १ ॥  
व्यास उवाच  
वसिष्ठेन च सम्प्राप्तः पुनर्देहो नराधिप ।  
निमिना न तथा प्राप्तो देहः शापादनन्तरम् ॥ २ ॥  
यदा शप्तो वसिष्ठेन तदा ते ब्राह्मणाः क्रतौ  
ऋत्विजो ये वृता राज्ञा ते सर्वे समचिन्तयन् ॥ ३ ॥  
किं कर्तव्यमहोऽस्माभिः शापदग्धो महीपतिः ।  
अस्मिन्यज्ञे त्वसम्पूर्णे दीक्षायुक्तश्च धार्मिकः ॥ ४ ॥  
किं कर्तव्यं कार्यमेतद्विपरीतमभूत्किल ।  
अवश्यम्भाविभावत्वादशक्ताः स्म निवारणे ॥ ५ ॥  
मन्त्रैर्बहुविधैर्देहं तदा तस्य महात्मनः ।  
रक्षितं धारयामासुः किञ्चिच्छ्वसनसंयुतम् ॥ ६ ॥  
गन्धैर्माल्यैश्च विविधैः पूज्यमानं मुहुर्मुहुः ।  
मन्त्रशक्त्या प्रतिष्टभ्य निर्विकारं सुपूजितम् ॥ ७ ॥  
समाप्ते च क्रतौ तत्र देवाः सर्वे समागताः ।  
ऋत्विग्भिस्तु स्तुताः सर्वे सुप्रीताश्चाभवन्नृप ॥ ८ ॥  
विज्ञप्ता मुनिभिः स्तोत्रैर्निर्विण्णात्मानमब्रुवन् ।  
प्रसन्नाः स्म महीपाल वरं वरय सुव्रत ॥ ९ ॥  
यज्ञेनानेन राजर्षे वरं जन्म विधीयते ।  
देवदेहं नृदेहं वा यत्ते मनसि वाञ्छितम् ॥ १० ॥  
दृप्तः कामं पुरोधास्ते मृत्युलोके यथासुखम् ।  
एवमुक्तो निमेरात्मा सन्तुष्टस्तानुवाच ह ॥ ११ ॥  
न देहे मम वाञ्छास्ति सर्वदैव विनश्वरे ।  
वासो मे सर्वसत्त्वानां दृष्टावस्तु सुरोत्तमाः ॥ १२ ॥  
नेत्रेषु सर्वभूतानां वायुभूतश्चराम्यहम् ।  
एवमुक्ताः सुरास्तत्र निमेरात्मानमब्रुवन् ॥ १३ ॥  
प्रार्थय त्वं महाराज देवीं सर्वेश्वरीं शिवाम् ।  
मखेनानेन सन्तुष्टा सा तेऽभीष्टं विधास्यति ॥ १४ ॥  
स देवैरेवमुक्तस्तु प्रार्थयामास देवताम् ।  
स्तोत्रैर्नानाविधैर्दिव्यैर्भक्त्या गद्‌गदया गिरा ॥ १५ ॥  
प्रसन्ना सा तदा देवी प्रत्यक्षं दर्शनं ददौ ।  
कोटिसूर्यप्रतीकाशं रूपं लावण्यदीपितम् । १६  
दृष्ट्वा प्रमुदिताः सर्वे कृतकृत्याश्च चेतसि ।  
प्रसन्नायां देवतायां राजा वव्रे वरं नृप ॥ १७ ॥  
ज्ञानं तद्विमलं देहि येन मोक्षो भवेदपि ।  
नेत्रेषु सर्वभूतानां निवासो मे भवेदिति ॥ १८ ॥  
ततः प्रसन्ना देवेशी प्रोवाच जगदम्बिका ।  
ज्ञानं ते विमलं भूयात्प्रारब्धस्यावशेषतः ॥ १९ ॥  
नेत्रेषु सर्वभूतानां निवासोऽपि भविष्यति ।  
निमिषं यान्ति चक्षूंषि त्वत्कृतेनैव देहिनाम् ॥ २० ॥  
तव वासात्सनिमिषा मानवाः पशवस्तथा ।  
पतङ्गाश्च भविष्यन्ति पुनश्चानिमिषाः सुराः ॥ २१ ॥  
इति दत्त्वा वरं तस्मै तदा श्रीवरदेवता ।  
आमन्त्र्य च मुनीन्सर्वांस्तत्रैवान्तर्हिताभवत् ॥ २२ ॥  
अन्तर्हितायां देव्यां तु मुनयस्तत्र संस्थिताः ।  
विचिन्त्य विथिवत्सर्वे निमेर्देहं समाहरन् ॥ २३ ॥  
अरणिं तत्र संस्थाप्य ममन्धुर्मन्त्रवत्तदा ।  
मन्त्रहोमैर्महात्मानः पुत्रहेतोर्निमेरथ ॥ २४ ॥  
अरण्यां मथ्यमानायां पुत्रः प्रादुरभूत्तदा ।  
सर्वलक्षणसम्पन्नः साक्षान्निमिरिवापरः ॥ २५ ॥  
अरण्या मथनाज्जातस्तस्मान्मिथिरिति स्मृतः ।  
येनायं जनकाज्जातस्तेनासौ जनकोऽभवत् ॥ २६ ॥  
विदेहस्तु निमिर्जातो यस्मात्तस्मात्तदन्वये ।  
समुद्‌भूतास्तु राजानो विदेहा इति कीर्तिताः ॥ २७ ॥  
एवं निमिसुतो राजा प्रथितो जनकोऽभवत् ।  
नगरी निर्मिता तेन गङ्गातीरे मनोहरा ॥ २८ ॥  
मिथिलेति सुविख्याता गोपुराट्टालसंयुता ।  
धनधान्यसमायुक्ता हट्टशालाविराजिता ॥ २९ ॥  
वंशेऽस्मिन्येऽपि राजानस्ते सर्वे जनकास्तथा ।  
विख्याता ज्ञानिनः सर्वे विदेहाः परिकीर्तिताः ॥ ३० ॥  
एतत्ते कथितं राजन्निमेराख्यानमुत्तमम् ।  
शापाद्यस्य विदेहत्वं विस्तरादुदितं मया ॥ ३१ ॥  
  
राजोवाच  
भगवन्भवता प्रोक्तं निमिशापस्य कारणम् ।  
श्रुत्वा सन्देहमापन्नं मनो मेऽतीव चञ्चलम् ॥ ३२ ॥
वसिष्ठो ब्राह्मणः श्रेष्ठो राज्ञश्चैव पुरोहितः ।  
पुत्रः पङ्कजयोनेस्तु राज्ञा शप्तः कथं मुनिः ॥ ३३ ॥  
गुरुं च ब्राह्मणं ज्ञात्वा निमिना न कृता क्षमा ।  
यज्ञकर्म शुभं कृत्वा कथं क्रोधमुपागतः ॥ ३४ ॥  
ज्ञात्वा धर्मस्य विज्ञानं कथमिक्ष्वाकुसम्भवः ।  
क्रोधस्य वशमापन्तः शप्तवान्ब्राह्मणं गुरुम् ॥ ३५ ॥  
व्यास उवाच  
क्षमातिदुर्लभा राजन्प्राणिभिरजितात्मभिः ।  
क्षमावान्दुर्लभो लोके सुसमर्थो विशेषतः ॥ ३६ ॥  
सर्वसङ्गपरित्यागी मुनिर्भवतु तापसः ।  
निद्राक्षुधोर्विजेता च योगाभ्यासे सुनिष्ठितः ॥ ३७ ॥  
कामः क्रोधस्तथा लोभो ह्यहङ्कारश्चतुर्थकः ।  
दुर्ज्ञेया देहमध्यस्था रिपवस्तेन सर्वथा ॥ ३८ ॥  
न भूतपूर्वः संसारे न चैव वर्ततेऽधुना ।  
भविता न पुमान्कश्चिद्यो जयेत रिपूनिमान् ॥ ३९ ॥  
न स्वर्गे न च भूलोके ब्रह्मलोके हरेः पदे ।  
कैलासे नेदृशः कश्चिद्यो जयेत रिपूनिमान् ॥ ४० ॥  
मुनयो ब्रह्मपुत्राश्च तथान्ये तापसोत्तमाः ।  
तेऽपि गुणत्रयाविद्धाः किं पुनर्मानवा भुवि ॥ ४१ ॥  
कपिलः साङ्ख्यवेत्ता च योगाभ्यासरतः शुचिः ।  
तेनापि दैवयोगाद्धि प्रदग्धाः सगरात्मजाः ॥ ४२ ॥  
तस्माद्राजन्नहङ्कारात्सञ्जातं भुवनत्रयम् ।  
कार्यकारणभावात्तु तद्वियुक्तं कथं भवेत् ॥ ४३ ॥  
ब्रह्मा गुणत्रयाविष्टो विष्णुश्चैवाथ शङ्करः ।  
प्रभवन्ति शरीरेषु तेषां भावाः पृथक्पृथक् ॥ ४४ ॥  
मानवानां च का वार्ता सत्त्वैकान्तव्यवस्थितौ ।  
गुणानां सङ्करो राजन्सर्वत्र समवस्थितः ॥ ४५ ॥  
कदाचित्सत्त्ववृद्धिः स्यात्कदाचिद्‌रजसः किल ।  
कदाचित्तमसो वृद्धिः समभावः कदाचन ॥ ४६ ॥  
निर्गुणः परमात्मासौ निर्लेपः परमोऽव्ययः ।  
अलक्ष्यः सर्वसत्त्वानामप्रमेयः सनातनः ॥ ४७ ॥  
तथैव परमा शक्तिर्निर्गुणा ब्रह्मसंस्थिता ।  
दुर्ज्ञेया चाल्पमतिभिः सर्वभूतव्यवस्थितिः ॥ ४८ ॥  
परात्मनस्तथा शक्तेस्तयोरैक्यं सदैव हि ।  
अभिन्नं तद्वपुर्ज्ञात्वा मुच्यते सर्वदोषतः ॥ ४९ ॥  
तज्ज्ञानादेव मोक्षः स्यादिति वेदान्तडिण्डिमः ।  
यो वेद स विमुक्तोऽस्मिन्संसारे त्रिगुणात्मके ॥ ५० ॥  
ज्ञानं तु द्विविधं प्रोक्तं शाब्दिकं प्रथमं स्मृतम् ।  
वेदशास्त्रार्थविज्ञानात्तद्‌भवेद्‌बुद्धियोगतः ॥ ५१ ॥  
विकल्पास्तत्र बहवो भवन्ति मतिकल्पिताः ।  
(कुतर्ककल्पिताः केचित्सतर्ककल्पिताः परे ।  
वितर्कैर्विभ्रमोत्पत्तिर्विभ्रमाद्‌बुद्धिभ्रंशता ।  
बुद्धिभ्रंशाज्ज्ञाननाशः प्राणिनां परिकीर्तितः । )  
अनुभवाख्यं द्वितीयं तु ज्ञानं तद्‌दुर्लभं नृप ॥ ५२ ॥  
तत्तदा प्राप्यते तस्य वेत्तुः सङ्गो यदा भवेत् ।  
शब्दज्ञानान्न कार्यस्य सिद्धिर्भवति भारत ॥ ५३ ॥  
तस्मान्नानुभवज्ञानं सम्भवत्यतिमानुषम् ।  
अन्तर्गतं तमश्छेत्तुं शाब्दबोधो हि न क्षमः ॥ ५४ ॥  
यथा न नश्यति तमः कृतया दीपवार्तया ।  
तत्कर्म यन्न बन्धाय सा विद्या या विमुक्तये ॥ ५५ ॥  
आयासायापरं कर्म विद्यान्या शिल्पनैपुणम् ।  
शीलं परहितत्वं च कोपाभावः क्षमा धृतिः ॥ ५६ ॥  
सन्तोषश्चेति विद्यायाः परिपाकोज्ज्वलं फलम् ।  
विद्यया तपसा वापि योगाभ्यासेन भूपते ॥ ५७ ॥  
विना कामादिशत्रूणां नैव नाशः कदाचन ।  
(मनस्तु चञ्चलं रास्वभावादतिदुर्ग्रहम् ।  
तद्वशः सर्वथा प्राणी त्रिविधो भुवनत्रये । )  
कामक्रोधादयो भावाश्चित्तजाः परिकीर्तिताः ॥ ५८ ॥  
ते तदा न भवन्त्येव यदा वै निर्जितं मनः ।  
तस्मात्तु निमिना राजन्न क्षमा विहिता मुनौ ॥ ५९ ॥  
यथा ययातिना पूर्वं कृता शुक्रे कृतागसि ।  
भृगुपुत्रेण शप्तोऽपि ययातिर्नृपसत्तमः ॥ ६० ॥  
न शशाप मुनिं क्रोधाज्जरां राजा गृहीतवान् ।  
कश्चित्सौम्यो भवेत्कश्चित्क्रूरो भवति पार्थिवः ॥ ६१ ॥  
स्वभावभेदान्नृपते कस्य दोषोऽत्र कल्प्यते ।  
हैहया भार्गवान्पूर्वं धनलोभात्पुरोहितान् ॥ ६२ ॥  
ब्राह्मणान्मूलतः सर्वांश्चिच्छिदुः क्रोधमूर्च्छिताः ।  
पातकं पृष्ठतः कृत्वा ब्रह्महत्यासमुद्‌भवम् ॥ ६३ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
षष्ठस्कन्धे देवीमहिम्नि नानाभाववर्णनं नाम पञ्चदशोऽध्यायः ॥ १५ ॥
