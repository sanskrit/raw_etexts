सूत उवाच  
पञ्चानां द्रौपदी भार्या सा मान्या सा पतिव्रता ।  
पञ्च पुत्रास्तु तस्याः स्युर्भर्तृभ्योऽतीव सुन्दराः ॥ १ ॥  
अर्जुनस्य तथा भार्या कृष्णस्य भगिनी शुभा ।  
सुभद्रा या हृता पूर्वं जिष्णुना हरिसम्मते ॥ २ ॥  
तस्यां जातो महावीरो निहतोऽसौ रणाजिरे ।  
अभिमन्युर्हतास्तत्र द्रौपद्याश्च सुताः किल ॥ ३ ॥  
अभिमन्योर्वरा भार्या वैराटी चातिसुन्दरी ।  
कुलान्ते सुषुवे पुत्रं मृतो बाणाग्निना शिशुः ॥ ४ ॥  
जीवितः स तु कृष्णेन भागिनेयसुतः स्वयम् ।  
द्रौणिबाणाग्निनिर्दग्धः प्रतापेनाद्‌भुतेन च ॥ ५ ॥  
परिक्षीणेषु वंशेषु जातो यस्माद्वरः सुतः ।  
तस्मात्परीक्षितो नाम विख्यातः पृथिवीतले ॥ ६ ॥  
निहतेषु च पुत्रेषु धृतराष्ट्रोऽतिदुःखितः ।  
तस्थौ पाण्डवराज्ये च भीमवाग्बाणपीडितः ॥ ७ ॥  
गान्धारी च तथातिष्ठत् पुत्रशोकातुरा भृशम् ।  
सेवां तयोर्दिवारात्रं चकारार्तो युधिष्ठिरः ॥ ८ ॥  
विदुरोऽप्यतिधर्मात्मा प्रज्ञानेत्रमबोधयत् ।  
युधिष्ठिरस्यानुमते भ्रातृपार्श्वे व्यतिष्ठत ॥ ९ ॥  
धर्मपुत्रोऽपि धर्मात्मा चकार सेवनं पितुः ।  
पुत्रशोकोद्‌भवं दुःखं तस्य विस्मारयन्निव ॥ १० ॥  
यथा शृणोति वृद्धोऽसौ तथा भीमोऽतिरोषितः ।  
वारबाणेनाहनत्तं तु श्रावयन्संस्थिताञ्जनान् ॥ ११ ॥  
मया पुत्रा हताः सर्वे दुष्टस्यान्धस्य ते रणे ।  
दुःशासनस्य रुधिरं पीतं हृद्यं तथा भृशम् ॥ १२ ॥  
भुनक्ति पिण्डमन्धोऽयं मया दत्तं गतत्रपः ।  
ध्वाङ्क्षवद्वा श्ववच्चापि वृथा जीवत्यसौ जनः ॥ १३ ॥  
एवंविधानि रूक्षाणि श्रावयत्यनुवासरम् ।  
आश्वासयति धर्मात्मा मूर्खोऽयमिति च ब्रुवन् ॥ १४ ॥  
अष्टादशैव वर्षाणि स्थित्वा तत्रैव दुःखितः ।  
धृतराष्ट्रो वने यानं प्रार्थयामास धर्मजम् ॥ १५ ॥  
अयाचत धर्मपुत्रं धृतराष्ट्रो महीपतिः ।  
पुत्रेभ्योऽहं ददाम्यद्य निर्वापं विधिपूर्वकम् ॥ १६ ॥  
वृकोदरेण सर्वेषां कृतमत्रौर्ध्वदैहिकम् ।  
न कृतं मम पुत्राणां पूर्ववैरमनुस्मरन् ॥ १७ ॥  
ददासि चेद्धनं मह्यं कृत्वा चैवोर्ध्वदैहिकम् ।  
गमिष्येऽहं वनं तप्तुं तपः स्वर्गफलप्रदम् ॥ १८ ॥  
एकान्ते विदुरेणोक्तो राजा धर्मसुतः शुचिः ।  
धनं दातुं मनश्चक्रे धृतराष्ट्राय चार्थिने ॥ १९ ॥  
समाहूय निजान्मर्वानुवाच पृथिवीपतिः ।  
धनं दास्ये महाभागाः पित्रे निर्वापकामिने ॥ २० ॥  
तच्छ्रुत्वा वचनं भ्रातुर्न्येष्ठस्यामिततेजसः ।  
सङ्ग्रहेऽस्य महाबाहुर्मारुतिः कुपितोऽब्रवीत् ॥ २१ ॥  
धनं देयं महाभाग दुर्योधनहिताय किम् ।  
अन्धोऽपि सुखमाप्नोति मूर्खत्वं किमतः परम् ॥ २२ ॥  
तव दुर्मन्त्रितेनाथ दुःखं प्राप्ता वने वयम् ।  
द्रौपदी च महाभागा समानीता दुरात्मना ॥ २३ ॥  
विराटभवने वासः प्रसादात्तव सुव्रत ।  
दासत्वं च कृतं सर्वैर्मत्स्यस्यामितविक्रमैः ॥ २४ ॥  
देविता त्वं न चेज्ज्येष्ठः प्रभवेत्सङ्क्षयः कथम् ।  
सूपकारो विराटस्य हत्वाभूवं तु मागधम् ॥ २५ ॥  
बृहन्नला कथं जिष्णुर्भवेद्‌बालस्य नर्तकः ।  
कृत्वा वेषं महाबाहुर्योषाया वासवात्मजः ॥ २६ ॥  
गाण्डीवशोभितौ हस्तौ कृतौ कङ्कणशोभितौ ।  
मानुषं च वपुः प्राप्य किं दुःखं स्यादतः परम् ॥ २७ ॥  
दृष्ट्वा वेणीं कृतां मूर्ध्नि कज्जलं लोचने तथा ।  
असिं गृहीत्वा तरसा छेद्म्यहं नान्यथा सुखम् ॥ २८ ॥  
अपृष्ट्वा च महीपालं निक्षिप्तोऽग्निर्मया गृहे ।  
दग्धुकामश्च पापात्मा निर्दग्धोऽसौ पुरोचनः ॥ २९ ॥  
कीचका निहताः सर्वे त्वामपृष्ट्वा जनाधिप ।  
न तथा निहताः सर्वे सभार्या धृतराष्ट्रजाः ॥ ३० ॥  
मूर्खत्वं तव राजेन्द्र गन्धर्वेभ्यश्च मोचिताः ।  
दुर्योधनादयः कामं शत्रवो निगडीकृताः ॥ ३१ ॥  
दुर्योधनहितायाद्य धनं दातुं त्वमिच्छसि ।  
नाहं ददे महीपाल सर्वथा प्रेरितस्त्वया ॥ ३२ ॥  
इत्युक्त्वा निर्गते भीमे त्रिभिः परिवृतो नृपः ।  
ददौ वित्तं सुबहुलं धृतराष्ट्राय धर्मजः ॥ ३३ ॥  
कारयामास विधिवत्पुत्राणां चौर्ध्वदैहिकम् ।  
ददौ दानानि विप्रेभ्यो धृतराष्ट्रोऽम्बिकासुतः ॥ ३४ ॥  
कृत्वौर्ध्वदैहिकं सर्वं गान्धारीसहितो नृपः ।  
प्रविवेश वनं तूर्णं कुन्त्या च विदुरेण च ॥ ३५ ॥  
सञ्जयेन परिज्ञातो निर्गतोऽसौ महामतिः ।  
पुत्रैर्निवार्यमाणापि शूरसेनसुता गता ॥ ३६ ॥
विलपन्भीमसेनोऽपि तथान्ये चापि कौरवाः ।  
गङ्गातीरात्परावृत्य ययुः सर्वे गजाह्वयम् ॥ ३७ ॥  
ते गत्वा जाह्नवीतीरे शतयूपाश्रमं शुभम् ।  
कृत्वा तृणैः कुटीं तत्र तपस्तेपुः समाहिताः ॥ ३८ ॥  
गतान्यब्दानि षट् तेषां यदा याता हि तापसाः ।  
युधिष्ठिरस्तु विरहादनुजानिदमब्रवीत् ॥ ३९ ॥  
स्वप्ने दृष्टा मया कुन्ती दुर्बला वनसंस्थिता ।  
मनो मे जायते द्रष्टुं मातरं पितरौ तथा ॥ ४० ॥  
विदुरं च महात्मानं सञ्जयं च महामतिम् ।  
रोचते यदि वः सर्वान् व्रजाम इति मे मतिः ॥ ४१ ॥  
ततस्ते भ्रातरः सर्वे सुभद्रा द्रौपदी तथा ।  
वैराटी च महाभागा तथा नागरिको जनः ॥ ४२ ॥  
प्राप्ताः सर्वजनैः सार्धं पाण्डवा दर्शनोत्सुकाः ।  
शतयूपाश्रमं प्राप्य ददृशुः सर्व एव ते ॥ ४३ ॥  
विदुरो न यदा दृष्टो धर्मस्तं पृष्टवांस्तदा ।  
क्वास्ते स विदुरो धीमांस्तमुवाचाम्बिकासुतः ॥ ४४ ॥  
विरक्तश्चरते क्षत्ता निरीहो निष्परिग्रहः ।  
कुतोऽप्येकान्तसंवासी ध्यायतेऽन्तः सनातनम् ॥ ४५ ॥  
गङ्गां गच्छन्द्वितीयेऽह्नि वने राजा युधिष्ठिरः ।  
ददर्श विदुरं क्षामं तपसा संशितव्रतम् ॥ ४६ ॥  
दृष्ट्वोवाच महीपालो वन्देऽहं त्वां युधिष्ठिरः ।  
तस्थौ श्रुत्वा च विदुरः स्थाणुभूत इवानघः ॥ ४७ ॥  
क्षणेन विदुरस्यास्यान्निःसृतं तेज अद्‌भुतम् ।  
लीनं युधिष्ठिरस्यास्ये धर्मांशत्वात्परस्परम् ॥ ४८ ॥  
क्षत्ता जहौ तदा प्राणाञ्छुशोचाति युधिष्ठिरः ।  
दाहार्थं तस्य देहस्य कृतवानुद्यमं नृपः ॥ ४९ ॥  
शृण्वतस्तु तदा राज्ञो वागुवाचाशरीरिणी ।  
विरक्तोऽयं न दाहार्हो यथेष्टं गच्छ भूपते ॥ ५० ॥  
श्रुत्वा ते भ्रातरः सर्वे सस्नुर्गङ्गाजलेऽमले ।  
गत्वा निवेदयामासुर्धृतराष्ट्राय विस्तरात् ॥ ५१ ॥  
स्थितास्तत्राश्रमे सर्वे पाण्डवा नागरैः सह ।  
तत्र सत्यवतीसूनुर्नारदश्च समागतः ॥ ५२ ॥  
मुनयोऽन्ये महात्मानश्चागता धर्मनन्दनम् ।  
कुन्ती प्राह तदा व्यासं संस्थितं शुभदर्शनम् ॥ ५३ ॥  
कृष्ण कर्णस्तु पुत्रो मे जातमात्रस्तु वीक्षितः ।  
मनो मे तप्यतेऽत्यर्थं दर्शयस्व तपोधन ॥ ५४ ॥  
समर्थोऽसि महाभाग कुरु मे वाञ्छितं प्रभो ।  
गान्धार्युवाच  
दुर्योधनो रणेऽगच्छद्वीक्षितो न मया मुने ॥ ५५ ॥  
तं दर्शय मुनिश्रेष्ठ पुत्रं मे त्वं सहानुजम् ।  
सुभद्रोवाच  
अभिमन्युं महावीरं प्राणादप्यधिकं प्रियम् ॥ ५६ ॥  
द्रष्टुकामास्मि सर्वज्ञ दर्शयाद्य तपोधन ।  
सूत उवाच  
एवंविधानि वाक्यानि श्रुत्वा सत्यवतीसुतः ॥ ५७ ॥  
प्राणायामं ततः कृत्वा दध्यौ देवीं सनातनीम् ।  
सन्ध्याकालेऽथ सम्प्राप्ते गङ्गायां मुनिसत्तमः ॥ ५८ ॥  
सर्वांस्तांश्च समाहूय युधिष्ठिरपुरोगमान् ।  
तुष्टाव विश्वजननीं स्नात्वा पुण्यसरिज्जले ॥ ५९ ॥  
प्रकृतिं पुरुषारामां सगुणां निर्गुणां तथा ।  
देवदेवीं ब्रह्मरूपां मणिद्वीपाधिवासिनीम् ॥ ६० ॥  
यदा न वेधा न च विष्णुरीश्वरो  
     न वासवो नैव जलाधिपस्तथा ।  
न वित्तपो नैव यमश्च पावक-  
     स्तदासि देवि त्वमहं नमामि ताम् ॥ ६१ ॥  
जलं न वायुर्न धरा न चाम्बरं  
     गुणा न तेषां च न चेन्द्रियाण्यहम् ।  
मनो न बुद्धिर्न च तिग्मगुः शशी  
     तदासि देवि त्वमहं नमामि ताम् ॥ ६२ ॥  
इमं जीवलोकं समाधाय चित्ते  
     गुणैर्लिङ्गकोशं च नीत्वा समाधौ ।  
स्थिता कल्पकालं नयस्यात्मतन्त्रा  
     न कोऽप्यस्ति वेत्ता विवेकं गतोऽपि ॥ ६३ ॥  
प्रार्थयत्येष मां लोको मृतानां दर्शनं पुनः ।  
नाहं क्षमोऽस्मि मातस्त्वं दर्शयाशु जनान्मृतान् ॥ ६४ ॥  
सूत उवाच  
एवं स्तुता तदा देवी माया श्रीभुवनेश्वरी ।  
स्वर्गादाहूय सर्वान्वै दर्शयामास पार्थिवान् ॥ ६५ ॥  
दृष्ट्वा कुन्ती च गान्धारी सुभद्रा च विराटजा ।  
पाण्डवा मुमुदुः सर्वे वीक्ष्य प्रत्यागतान्स्वकान् ॥ ६६ ॥  
पुनर्विसर्जितास्तेन व्यासेनामिततेजसा ।  
स्मृत्वा देवीं महामायामिन्द्रजालमिवोद्यतम् ॥ ६७ ॥  
तदा पृष्ट्वा ययुः सर्वे पाण्डवा मुनयस्तथा ।  
राजा नागपुरं प्राप्तः कुर्वन् व्यासकथां पथि ॥ ६८ ॥  
इति श्रीमद्देवीभागवते महापुराणेऽष्टादशसाहस्र्यां संहितायां द्वितीयस्कन्धे  
पाण्डवानां कथानकं मृतानां दर्शनवर्णनं नाम सप्तमोऽध्यायः ॥ ७ ॥
