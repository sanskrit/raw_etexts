व्यास उवाच  
वरदानमिदं तस्य दानवस्य शिवार्पितम् ।  
अत्यद्‌भुततरं राजञ्छ्रुणु तत्प्रब्रवीम्यहम् ॥ १ ॥  
तस्य देहाद्‌रक्तबिन्दुर्यदा पतति भूतले ।  
समुत्पतन्ति दैतेयास्तद्‌रूपास्तत्पराक्रमाः ॥ २ ॥  
असङ्ख्याता महावीर्या दानवा रक्तसम्भवाः ।  
प्रभवन्त्विति रुद्रेण दत्तोऽस्त्यत्यद्‌भुतो वरः ॥ ३ ॥  
स तेन वरदानेन दर्पितः क्रोधसंयुतः ।  
अभ्यगात्तरसा सङ्ख्ये हन्तुं देवीं सकालिकाम् ॥ ४ ॥  
स दृष्ट्वा वैष्णवीं शक्तिं गरुडोपरिसंस्थिताम् ।  
शक्त्या जघान दैत्येन्द्रस्तां वै कमललोचनाम् ॥ ५ ॥  
गदया वारयामास शक्तिः सा शक्तिसंयुता ।  
अताडयच्च चक्रेण रक्तबीजं महासुरम् ॥ ६ ॥  
रथाङ्गहतदेहात्तु बहु सुस्राव शोणितम् ।  
वज्राहतगिरेः शृङ्गान्निर्झरा इव गैरिका ॥ ७ ॥  
यत्र यत्र यदा भूमौ पतन्ति रक्तबिन्दवः ।  
समुत्तस्थुस्तदाकाराः पुरुषाश्च सहस्रशः ॥ ८ ॥  
ऐन्द्री तमसुरं घोरं वज्रेणाभिजघान च ।  
रक्तबीजं क्रुधाऽऽविष्टा निःससार च शोणितम् ॥ ९ ॥  
ततस्तत्क्षतजाज्जाता रक्तबीजा ह्यनेकशः ।  
तद्वीर्याश्च तदाकारा सायुधा युद्धदुर्मदाः ॥ १० ॥  
ब्रह्माणी ब्रह्मदण्डेन कुपिता ह्यहनद्‌ भृशम् ।  
माहेश्वरी त्रिशूलेन दारयामास दानवम् ॥ ११ ॥  
नारसिंही नखाघातैस्तं विव्याध महासुरम् ।  
अहनत्तुण्डघातेन क्रुद्धा तं राक्षसाधमम् ॥ १२ ॥  
कौमारी च तथा शक्त्या वक्षस्येनमताडयत् ।  
सोऽपि क्रुद्धः शरासारैर्बिभेद निशितैश्च ताः ॥ १३ ॥  
गदाशक्तिप्रहारैस्तु मातॄः सर्वाः पृथक्पृथक् ।  
शक्तयस्तं शराघातैर्विव्यधुस्तत्प्रकोपिताः ॥ १४ ॥  
तस्य शस्त्राणि चिच्छेद चण्डिका स्वशरैः शितैः ।  
जघानान्यैश्च विशिखैस्तं देवी कुपिता भृशम् ॥ १५ ॥  
तस्य देहाच्च सुस्राव रुधिरं बहुधा तु यत् ।  
तस्मात्तत्सदृशाः शूराः प्रादुरासन्सहस्रशः ॥ १६ ॥  
रक्तबीजैर्जगद्व्याप्तं रुधिरौघसमुद्‌भवैः ।  
सन्नद्धैः सायुधैः कामं कुर्वद्‌भिर्युद्धमद्‌भुतम् ॥ १७ ॥  
प्रहरन्तश्च तान्दृष्ट्वा रक्तबीजाननेकशः ।  
भयभीताः सुरास्त्रेसुर्विषण्णाः शोककर्षिताः ॥ १८ ॥  
कथमद्य क्षयं दैत्या गमिष्यन्ति सहस्रशः ।  
महाकाया महावीर्या दानवा रक्तसम्भवाः ॥ १९ ॥  
एकैव चण्डिकात्रास्ति तथा काली च मातरः ।  
एताभिर्दानवाः सर्वे जेतव्याः कष्टमेव तत् ॥ २० ॥  
निशुम्भो वाथ शुम्भो वा सहसा बलसंवृतः ।  
आगमिष्यति सङ्ग्रामे ततोऽनर्थो महान्भवेत् ॥ २१ ॥  
व्यास उवाच  
एवं देवा भयोद्विग्नाश्चिन्तामापुर्महत्तराम् ।  
यदा तदाम्बिका प्राह कालीं कमललोचनाम् ॥ २२ ॥  
चामुण्डे कुरु विस्तीर्णं वदनं त्वरिता भृशम् ।  
मच्छस्त्रपातसम्भूतं रुधिरं पिब सत्वरा ॥ २३ ॥  
भक्षयन्ती चर रणे दानवानद्य कामतः ।  
हनिष्यामि शरैस्तीक्ष्णैर्गदासिमुसलैस्तथा ॥ २४ ॥  
तथा कुरु विशालाक्षि पानं तद्‌रुधिरस्य च ।  
बिन्दुमात्रं यथा भूम्यां न पतेदपि साम्प्रतम् ॥ २५ ॥  
भक्ष्यमाणास्तदा दैत्या न चोत्पत्स्यन्ति चापरे ।  
एवमेषां क्षयो नूनं भविष्यति न चान्यथा ॥ २६ ॥  
घातयिष्याम्यहं दैत्यं त्वं भक्षय च सत्वरा ।  
पिबन्ती क्षतजं सर्वं यतमानारिसङ्क्षये ॥ २७ ॥  
इत्थं दैत्यक्षयं कृत्वा दत्त्वा राज्यं सुरालयम् ।  
इन्द्राय सुस्थिरं सर्वं गमिष्यामो यथासुखम् ॥ २८ ॥  
व्यास उवाच  
इत्युक्ताम्बिकया देवी चामुण्डा चण्डविक्रमा ।  
पपौ च क्षतजं सर्वं रक्तबीजशरीरजम् ॥ २९ ॥  
अम्बिका तं जघानाशु खड्गेन मुसलेन च ।  
चखाद देहशकलांश्चामुण्डा तान्कृशोदरी ॥ ३० ॥  
सोऽपि क्रुद्धो गदाघातैश्चामुण्डां समघातयत् ।
तथापि सा पपावाशु क्षतजं तमभक्षयत् ॥ ३१ ॥  
येऽन्ये रुधिरजाः क्रूरा रक्तबीजा महाबलाः ।  
तेऽपि निष्पातिताः सर्वे भक्षिता गतशोणिताः ॥ ३२ ॥  
कृत्रिमा भक्षिताः सर्वे यस्तु स्वाभाविकोऽसुरः ।  
सोऽपि प्रपातितो हत्वा खड्गेनातिविखण्डितः ॥ ३३ ॥  
रक्तबीजे हते रौद्रे ये चान्ये दानवा रणे ।  
पलायनं ततः कृत्वा गतास्ते भयकम्पिताः ॥ ३४ ॥  
हाहेति विब्रुवन्तस्ते शुम्भं प्रोचुः सविह्वलाः ।  
रुथिरारक्तदेहाश्च विगतास्त्रा विचेतसः ॥ ३५ ॥  
राजन्नम्बिकया रक्तबीजोऽसौ विनिपातितः ।  
चामुण्डा तस्य देहात्तु पपौ सर्वं च शोणितम् ॥ ३६ ॥  
ये चान्ये दानवाः शूरा वाहनेनातिरंहसा ।  
सिंहेन निहताः सर्वे काल्या च भक्षिताः परे ॥ ३७ ॥  
वयं त्वां कथितुं राजन्नागता युद्धचेष्टितम् ।  
चरितञ्च तथा देव्याः सङ्ग्रामे परमाद्‌भुतम् ॥ ३८ ॥  
अजेयेयं महाराज सर्वथा दैत्यदानवैः ।  
गन्धर्वासुरयक्षैश्च पन्नगोरगराक्षसैः ॥ ३९ ॥  
अन्यास्तत्रागता देव्य इन्द्राणीप्रमुखा भृशम् ।  
युध्यमाना महाराज वाहनैरायुधैर्युताः ॥ ४० ॥  
ताभिः सर्वं हतं सैन्यं दानवानां वरायुधैः ।  
रक्तबीजोऽपि राजेन्द्र तरसा विनिपातितः ॥ ४१ ॥  
एकापि दुःसहा देवी किं पुनस्ताभिरन्विता ।  
सिंहोऽपि हन्ति सङ्ग्रामे राक्षसानमितप्रभः ॥ ४२ ॥  
अतो विचार्य सचिवैर्यद्युक्तं तद्विधीयताम् ।  
न वैरमनया युक्तं सन्धिरेव सुखप्रदः ॥ ४३ ॥  
आश्चर्यमेतदखिलं यन्नारी हन्ति राक्षसान् ।  
रक्तबीजोऽपि निहतः पीतं तस्यापि शोणितम् ॥ ४४ ॥  
अन्ये निपातिता दैत्याः सङ्ग्रामेऽम्बिकया नृप ।  
चामुण्डया च मांसं वै भक्षितं सकलं रणे ॥ ४५ ॥  
वरं पातालगमनं तस्याः सेवाथवा वरा ।  
न तु युद्धं महाराज कार्यमम्बिकया सह ॥ ४६ ॥  
न नारी प्राकृता ह्येषा देवकार्यार्थसाधिनी ।  
मायेयं प्रबला देवी क्षपयन्तीयमुत्थिता ॥ ४७ ॥  
व्यास उवाच  
इति तेषां वचस्तथ्यं श्रुत्वा कालविमोहितः ।  
मुमूर्षुः प्रत्युवाचेदं शुम्भः प्रस्फुरिताधरः ॥ ४८ ॥  
  
शुम्भ उवाच  
यूयं गच्छत पातालं शरणं वा भयातुराः ।  
हनिष्याम्यहमद्यैव ताञ्च ताश्च समुद्यतः ॥ ४९ ॥  
जित्वा सर्वान्सुरानाजौ कृत्वा राज्यं सुपुष्कलम् ।  
कथं नारीभयोद्विग्नः पातालं प्रविशाम्यहम् ॥ ५० ॥  
निहत्य पार्षदान्सर्वान् रक्तबीजमुखान् रणे ।  
प्राणत्राणाय गच्छामि हित्वा किं विपुलं यशः ॥ ५१ ॥  
मरणं त्वनिवार्यं वै प्राणिनां कालकल्पितम् ।  
तद्‌भयं जन्मनोपात्तं त्यजेत्को दुर्लभं यशः ॥ ५२ ॥  
निशुम्भाहं गमिष्यामि रथारूढो रणाजिरे ।  
हत्वा तामागमिष्यामि नागमिष्यामि चान्यथा ॥ ५३ ॥  
त्वं तु सेनायुतो वीर पार्ष्णिग्राहो भवस्व मे ।  
तरसा तां शरैस्तीक्ष्णैर्नारीं नय यमालये ॥ ५४ ॥  
निशुम्भ उवाच  
अहमद्य हनिष्यामि गत्वा दुष्टाञ्च कालिकाम् ।  
आगमिष्याम्यहं शीघ्रं गृहीत्वा तामथाम्बिकाम् ॥ ५५ ॥  
मा चिन्तां कुरु राजेन्द्र वराकायास्तु कारणे ।  
क्वैषा बाला क्व मे बाहुवीर्यं विश्ववशङ्करम् ॥ ५६ ॥  
त्यक्त्वाऽऽर्तिं विपुलां भ्रातर्भुङ्क्ष भोगाननुत्तमान् ।  
आनयिष्याम्यहं कामं मानिनीं मानसंयुताम् ॥ ५७ ॥  
मयि तिष्ठति ते राजन्न युक्तं गमनं रणे ।  
गत्वाहमानयिष्यामि तवार्थे वै जयश्रियम् ॥ ५८ ॥  
व्यास उवाच  
इत्युक्त्वा भ्रातरं ज्येष्ठं कनीयान्बलगर्वितः ।  
रथमास्थाय विपुलं सन्नद्धः स्वबलावृतः ॥ ५९ ॥  
जगाम तरसा तूर्णं सङ्गरे कृतमङ्गलः ।  
संस्तुतो बन्दिसूतैश्च सायुधः सपरिष्करः ॥ ६० ॥  
इति श्रीमद्देवीभागवते महापुराणेऽष्टादशसाहस्र्यां संहितायां पञ्चमस्कन्धे  
देव्यासह युद्धकरणाय निशुम्भप्रयाणं नामकोनत्रिंशोऽध्यायः ॥ २९ ॥
