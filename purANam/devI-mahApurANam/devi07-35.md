हिमालय उवाच  
योगं वद महेशानि साङ्गं संवित्प्रदायकम् ।  
कृतेन येन योग्योऽहं भवेयं तत्त्वदर्शने ॥ १ ॥  
श्रीदेव्युवाच  
न योगो नभसः पृष्ठे न भूमौ न रसातले ।  
ऐक्यं जीवात्मनोराहुर्योगं योगविशारदाः ॥ २ ॥  
तत्प्रत्यूहाः षडाख्याता योगविघ्नकरानघ ।  
कामक्रोधौ लोभमोहौ मदमात्सर्यसञ्ज्ञकौ ॥ ३ ॥  
योगाङ्गैरेव भित्त्वा तान्योगिनो योगमाप्नुयुः ।  
यमं नियममासनप्राणायामौ ततः परम् ॥ ४ ॥  
प्रत्याहारं धारणाख्यं ध्यानं सार्धं समाधिना ।  
अष्टाङ्गान्याहुरेतानि योगिनां योगसाधने ॥ ५ ॥  
अहिंसा सत्यमस्तेयं ब्रह्मचर्यं दयाऽऽर्जवम् ।  
क्षमा धृतिर्मिताहारः शौचं चेति यमा दश ॥ ६ ॥  
तपः सन्तोष आस्तिक्यं दानं देवस्य पूजनम् ।  
सिद्धान्तश्रवणं चैव ह्रीर्मतिश्च जपो हुतम् ॥ ७ ॥  
दशैते नियमाः प्रोक्ता मया पर्वतनायक ।  
पद्मासनं स्वस्तिकं च भद्रं वज्रासनं तथा ॥ ८ ॥  
वीरासनमिति प्रोक्तं क्रमादासनपञ्चकम् ।  
ऊर्वोरुपरि विन्यस्य सम्यक्पादतले शुभे ॥ ९ ॥  
अङ्गुष्ठौ च निबध्नीयाद्धस्ताभ्यां व्युत्क्रमात्ततः ।  
पद्मासनमिति प्रोक्तं योगिनां हृदयङ्गमम् ॥ १० ॥  
जानूर्वोरन्तरे सम्यक्कृत्वा पादतले शुभे ।  
ऋजुकायो विशेद्योगी स्वस्तिकं तत्प्रचक्षते ॥ ११ ॥  
सीवन्याः पार्श्वयोर्न्यस्य गुल्फयुग्मं सुनिश्चितम् ।  
वृषणाधः पादपार्ष्णी पार्ष्णिभ्यां परिबन्धयेत् ॥ १२ ॥  
भद्रासनमिति प्रोक्तं योगिभिः परिपूजितम् ।  
उर्वोः पादौ क्रमान्न्यस्य जान्वोः प्रत्यङ्मुखाङ्गुली ॥ १३ ॥  
करौ विदध्यादाख्यातं वज्रासनमनुत्तमम् ।  
एकं पादमधः कृत्वा विन्यस्योरुं तथोत्तरे ॥ १४ ॥  
ऋजुकायो विशेद्योगी वीरासनमितीरितम् ।  
इडयाऽऽकर्षयेद्‌वायुं बाह्यं षोडशमात्रया ॥ १५ ॥  
धारयेत्पूरितं योगी चतुःषष्ट्या तु मात्रया ।  
सुषुम्नामध्यगं सम्यग्द्वात्रिंशन्मात्रया शनैः ॥ १६ ॥  
नाड्या पिङ्गलया चैव रेचयेद्योगवित्तमः ।  
प्राणायाममिमं प्राहूर्योगशास्त्रविशारदाः ॥ १७ ॥  
भूयो भूयः क्रमात्तस्य बाह्यमेवं समाचरेत् ।  
मात्रावृद्धिः क्रमेणैव सम्यग्द्वादश षोडश ॥ १८ ॥  
जपध्यानादिभिः सार्धं सगर्भं तं विदुर्बुधाः ।  
तदपेतं विगर्भं च प्राणायामं परे विदुः ॥ १९ ॥  
क्रमादभ्यस्यतः पुंसो देहे स्वेदोद्‌गमोऽधमः ।  
मध्यमः कम्पसंयुक्तो भूमित्यागः परो मतः ॥ २० ॥  
उत्तमस्य गुणावाप्तिर्यावच्छीलनमिष्यते ।  
इन्द्रियाणां विचरतां विषयेषु निरर्गलम् ॥ २१ ॥  
बलादाहरणं तेभ्यः प्रत्याहारोऽभिधीयते ।  
अङ्गुष्ठगुल्फजानूरुमूलाधोलिङ्गनाभिषु ॥ २२ ॥  
हृद्ग्रीवाकण्ठदेशेषु लम्बिकायां ततो नसि ।  
भ्रूमध्ये मस्तके मूर्ध्नि द्वादशान्ते यथाविधि ॥ २३ ॥  
धारणं प्राणमरुतो धारणेति निगद्यते ।  
समाहितेन मनसा चैतन्यान्तरवर्तिना ॥ २४ ॥  
आत्मन्यभीष्टदेवानां ध्यानं ध्यानमिहोच्यते ।  
समत्वभावना नित्यं जीवात्मपरमात्मनोः ॥ २५ ॥  
समाधिमाहुर्मुनयः प्रोक्तमष्टाङ्गलक्षणम् ।  
इदानीं कथये तेऽहं मन्त्रयोगमनुत्तमम् ॥ २६ ॥  
विश्वं शरीरमित्युक्तं पञ्चभूतात्मकं नग ।  
चन्द्रसूर्याग्नितेजोभिर्जीवब्रह्मैक्यरूपकम् ॥ २७ ॥  
तिस्रः कोट्यस्तदर्धेन शरीरे नाडयो मताः ।  
तासु मुख्या दश प्रोक्तास्ताभ्यस्तिस्रो व्यवस्थिताः ॥ २८ ॥  
प्रधाना मेरुदण्डेऽत्र चन्द्रसूर्याग्ररूपिणी ।  
इडा वामे स्थिता नाडी शुभ्रा तु चन्द्ररूपिणी ॥ २९ ॥  
शक्तिरूपा तु सा नाडी साक्षादमृतविग्रहा ।  
दक्षिणे या पिङ्गलाख्या पुंरूपा सूर्यविग्रहा ॥ ३० ॥  
सर्वतेजोमयी सा तु सुषुम्ना वह्निरूपिणी ।  
तस्या मध्ये विचित्राख्ये इच्छाज्ञानक्रियात्मकम् ॥ ३१ ॥
मध्ये स्वयम्भूलिङ्गं तु कोटिसूर्यसमप्रभम् ।  
तदूर्ध्वं मायाबीजं तु हरात्माबिन्दुनादकम् ॥ ३२ ॥  
तदूर्ध्वं तु शिखाकारा कुण्डली रक्तविग्रहा ।  
देव्यात्मिका तु सा प्रोक्ता मदभिन्ना नगाधिप ॥ ३३ ॥  
तद्बाह्ये हेमरूपाभं वादिसान्तचतुर्दलम् ।  
द्रुतहेमसमप्रख्यं पद्मं तत्र विचिन्तयेत् ॥ ३४ ॥  
तदूर्ध्वं त्वनलप्रख्यं षड्दलं हीरकप्रभम् ।  
बादिलान्तषड्वर्णेन स्वाधिष्ठानमनुत्तमम् ॥ ३५ ॥  
मूलमाधारषट्कोणं मूलाधारं ततो विदुः ।  
स्वशब्देन परं लिङ्गं स्वाधिष्ठानं ततो विदुः ॥ ३६ ॥  
तदूर्ध्वं नाभिदेशे तु मणिपूरं महाप्रभम् ।  
मेघाभं विद्युदाभं च बहुतेजोमयं ततः ॥ ३७ ॥  
मणिवद्‌भिन्नं तत्पद्मं मणिपद्मं तथोच्यते ।  
दशभिश्च दलैर्युक्तं डादिफान्ताक्षरान्वितम् ॥ ३८ ॥  
विष्णुनाधिष्ठितं पद्मं विष्ण्वालोकनकारणम् ।  
तदूर्ध्वेऽनाहतं पद्ममुद्यदादित्यसन्निभम् ॥ ३९ ॥  
कादिठान्तदलैरर्कपत्रैश्च समधिष्ठितम् ।  
तन्मध्ये बाणलिङ्गं तु सूर्यायुतसमप्रभम् ॥ ४० ॥  
शब्दब्रह्ममयं शब्दानाहतं तत्र दृश्यते ।  
अनाहताख्यं तत्पद्मं मुनिभिः परिकीर्तितम् ॥ ४१ ॥  
आनन्दसदनं तत्तु पुरुषाधिष्ठितं परम् ।  
तदूर्ध्वं तु विशुद्धाख्यं दलं षोडशपङ्कजम् ॥ ४२ ॥  
स्वरैः षोडशभिर्युक्तं धूम्रवर्णम् महाप्रभम् ।  
विशुद्धं तनुते यस्माज्जीवस्य हंसलोकनात् ॥ ४३ ॥  
विशुद्धं पद्ममाख्यातमाकाशाख्यं महाद्‌भुतम् ।  
आज्ञाचक्रं तदूर्ध्वं तु आत्मनाधिष्ठितं परम् ॥ ४४ ॥  
आज्ञासङ्क्रमणं तत्र तेनाज्ञेति प्रकीर्तितम् ।  
द्विदलं हक्षसंयुक्तं पद्मं तत्सुमनोहरम् ॥ ४५ ॥  
कैलासाख्यं तदूर्ध्वं तु रोधिनी तु तदूर्ध्वतः ।  
एवं त्वाधारचक्राणि प्रोक्तानि तव सुव्रत ॥ ४६ ॥  
सहस्रारयुतं बिन्दुस्थानं तदूर्ध्वमीरितम् ।  
इत्येतत्कथितं सर्वं योगमार्गमनुत्तमम् ॥ ४७ ॥  
आदौ पूरकयोगेनाप्याधारे योजयेन्मनः ।  
गुदमेढ्रान्तरे शक्तिस्तामाकुञ्च्य प्रबोधयेत् ॥ ४८ ॥  
लिङ्गभेदक्रमेणैव बिन्दुचक्रं च प्रापयेत् ।  
शम्भुना तां परां शक्तिमेकीभूतां विचिन्तयेत् ॥ ४९ ॥  
तत्रोत्थितामृतं यत्तु द्रुतलाक्षारसोपमम् ।  
पाययित्वा तु तां शक्तिं मायाख्यां योगसिद्धिदाम् ॥ ५० ॥  
षड्चक्रदेवतास्तत्र सन्तर्प्यामृतधारया ।  
आनयेत्तेन मार्गेण मूलाधारं ततः सुधीः ॥ ५१ ॥  
एवमभ्यस्यमानस्याप्यहन्यहनि निश्चितम् ।  
पूर्वोक्तदूषिता मन्त्राः सर्वे सिध्यन्ति नान्यथा ॥ ५२ ॥  
जरामरणदुःखाद्यैर्मुच्यते भवबन्धनात् ।  
ये गुणाः सन्ति देव्या मे जगन्मातुर्यथा तथा ॥ ५३ ॥  
ते गुणाः साधकवरे भवन्त्येव न चान्यथा ।  
इत्येवं कथितं तात वायुधारणमुत्तमम् ॥ ५४ ॥  
इदानीं धारणाख्यं तु शृणुष्वावहितो मम ।  
दिक्कालाद्यनवच्छिन्नदेव्यां चेतो विधाय च ॥ ५५ ॥  
तन्मयो भवति क्षिप्रं जीवब्रह्मैक्ययोजनात् ।  
अथवा समलं चेतो यदि क्षिप्रं न सिद्ध्यति ॥ ५६ ॥  
तदावयवयोगेन योगी योगान्समभ्यसेत् ।  
मदीयहस्तपादादावङ्गे तु मधुरे नग ॥ ५७ ॥  
चित्तं संस्थापयेन्मन्त्री स्थानस्थानजयात्पुनः ।  
विशुद्धचित्तः सर्वस्मिन्‌रूपे संस्थापयेन्मनः ॥ ५८ ॥  
यावन्मनो लयं याति देव्यां संविदि पर्वत ।  
तावदिष्टमनुं मन्त्री जपहोमैः समभ्यसेत् ॥ ५९ ॥  
मन्त्राभ्यासेन योगेन ज्ञेयज्ञानाय कल्पते ।  
न योगेन विना मन्त्रो न मन्त्रेण विना हि सः ॥ ६० ॥  
द्वयोरभ्यासयोगो हि ब्रह्मसंसिद्धिकारणम् ।  
तमः परिवृते गेहे घटो दीपेन दृश्यते ॥ ६१ ॥  
एवं मायावृतो ह्यात्मा मनुना गोचरीकृतः ।  
इति योगविधिः कृत्स्नः साङ्गः प्रोक्तो मयाऽधुना ॥ ६२ ॥  
गुरूपदेशतो ज्ञेयो नान्यथा शास्त्रकोटिभिः ॥ ६३ ॥  
इति श्रीदेवीभागवते महापुराणेऽष्टादशसाहस्र्यां संहितायां सप्तमस्कन्धे  
देवीगीतायां मन्त्रसिद्धिसाधनवर्णनं नाम पञ्चत्रिंशोऽध्यायः ॥ ३५ ॥
