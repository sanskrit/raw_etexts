व्यास उवाच  
हीनाङ्गीं वर्जयेत्कन्यां कुष्ठयुक्तां व्रणाङ्‌किताम् ।  
गन्धस्फुरितहीनाङ्गीं विशालकुलसम्भवाम् ॥ १ ॥  
जात्यन्धां केकरां काणां कुरूपां बहुरोमशाम् ।  
सन्त्यजेद्‌रोगिणीं कन्यां रक्तपुष्पादिनाङ्‌किताम् ॥ २ ॥  
क्षामां गर्भसमुद्‌भूतां गोलकां कन्यकोद्‌भवाम् ।  
वर्जनीयाः सदा चैताः सर्वपूजादिकर्मसु ॥ ३ ॥  
अरोगिणीं सुरूपाङ्गीं सुन्दरीं व्रणवर्जिताम् ।  
एकवंशसमुद्‌भूतां कन्यां सम्यक्प्रपूजयेत् ॥ ४ ॥  
ब्राह्मणी सर्वकार्येषु जयार्थे नृपवंशजा ।  
लाभार्थे वैश्यवंशोत्था मता वा शूद्रवंशजा ॥ ५ ॥  
ब्राह्मणैर्ब्रह्मजाः पूज्या राजन्यैर्ब्रह्मवंशजाः ।  
वैश्यैस्त्रिवर्गजाः पूज्याश्चतस्रः पादसम्भवैः ॥ ६ ॥  
कारुभिश्चैव वंशोत्था यथायोग्यं प्रपूजयेत् ।  
नवरात्रविधानेन भक्तिपूर्वं सदैव हि ॥ ७ ॥  
अशक्तो नियतं पूजां कर्तुञ्चेन्नवरात्रके ।  
अष्टम्यां च विशेषेण कर्तव्यं पूजनं सदा ॥ ८ ॥  
पुराऽष्टम्यां भद्रकाली दक्षयज्ञविनाशिनी ।  
प्रादुर्भूता महाघोरा योगिनी कोटिभिः सह ॥ ९ ॥  
अतोऽष्टम्यां विशेषेण कर्तव्यं पूजनं सदा ।  
नानाविधोपहारैश्च गन्धमाल्यानुलेपनैः ॥ १० ॥  
पायसैरामिषैर्होमैर्ब्राह्मणानां च भोजनैः ।  
फलपुष्पोपहारैश्च तोषयेज्जगदम्बिकाम् ॥ ११ ॥  
उपवासे ह्यशक्तानां नवरात्रव्रते पुनः ।  
उपोषणत्रयं प्रोक्तं यथोक्तफलदं नृप ॥ १२ ॥  
सप्तम्यां च तथाऽष्टम्यां नवम्यां भक्तिभावतः ।  
त्रिरात्रकरणात्सर्वं फलं भवति पूजनात् ॥ १३ ॥  
पूजाभिश्चैव होमैश्च कुमारिपूजनैस्तथा ।  
सम्पूर्णं तद्‌व्रतं प्रोक्तं विप्राणां चैव भोजनैः ॥ १४ ॥  
व्रतानि यानि चान्यानि दानानि विविधानि च ।  
नवरात्रव्रतस्यास्य नैव तुल्यानि भूतले ॥ १५ ॥  
धनधान्यप्रदं नित्यं सुखसन्तानवृद्धिदम् ।  
आयुरारोग्यदं चैव स्वर्गदं मोक्षदं तथा ॥ १६ ॥  
विद्यार्थी वा धनार्थी वा पुत्रार्थी वा भवेन्नरः ।  
तेनेदं विधिवत्कार्यं व्रतं सौभाग्यदं शिवम् ॥ १७ ॥  
विद्यार्थी सर्वविद्यां वै प्राप्नोति व्रतसाधनात् ।  
राजभ्रष्टो नृपो राज्यं समवाप्नोति सर्वदा ॥ १८ ॥  
पूर्वजन्मनि यैर्नूनं न कृतं व्रतमुत्तमम् ।  
ते व्याधिनो दरिद्राश्च भवन्ति पुत्रवर्जिताः ॥ १९ ॥  
वन्ध्या च या भवेन्नारी विधवा धनवर्जिता ।  
अनुमा तत्र कर्तव्या नेयं कृतवती व्रतम् ॥ २० ॥  
नवरात्रव्रतं प्रोक्तं न कृतं येन भूतले ।  
स कथं विभवं प्राप्य मोदते च तथा दिवि ॥ २१ ॥  
रक्तचन्दनसम्मिश्रैः कोमलैर्बिल्वपत्रकैः ।  
भवानी पूजिता येन स भवेन्नृपतिः क्षितौ ॥ २२ ॥  
नाराधिता येन शिवा सनातनी  
     दुःखार्तिहा सिद्धिकरी जगद्वरा ।  
दुःखावृतः शत्रुयुतश्च भूतले  
     नूनं दरिद्रो भवतीह मानवः ॥ २३ ॥  
यां विष्णुरिन्द्रो हरपद्मजौ तथा  
     वह्निः कुबेरो वरुणो दिवाकरः ।  
ध्यायन्ति सर्वार्थसमाप्तिनन्दिता-  
     स्तां किं मनुष्या न भजन्ति चण्डिकाम् ॥ २४ ॥  
स्वाहा स्वधा नाम मनुप्रभावै-  
     स्तृप्यन्ति देवाः पितरस्तथैव ।  
यज्ञेषु सर्वेषु मुदा हरन्ति  
     यन्नाम युग्मश्रुतिभिर्मुनीन्द्राः ॥ २५ ॥  
यस्येच्छया सृजति विश्वमिदं प्रजेशो  
     नानावतारकलनं कुरुते हरिश्च ।  
नूनं करोति जगतः किल भस्म शम्भु-  
     स्तां शर्मदां न भजते नु कथं मनुष्यः ॥ २६ ॥  
नैकोऽस्ति सर्वभुवनेषु तया विहीनो  
     देवो नरोऽथ विहगः किल पन्नगो वा ।  
गन्धर्वराक्षसपिशाचनगेषु नूनं  
     यः स्पन्दितुं भवति शक्तियुतो यथेच्छम् ॥ २७ ॥
तां न सेवेत कश्चण्डीं सर्वकामार्थदां शिवाम् ।  
व्रतं तस्या न कः कुर्याद्वाञ्छन्नर्थचतुष्टयम् ॥ २८ ॥  
महापातकसंयुक्तो नवरात्रव्रतं चरेत् ।  
मुच्यते सर्वपापेभ्यो नात्र कार्या विचारणा ॥ २९ ॥  
पुरा कश्चिद्वणिग्दीनो धनहीनः सुदुःखितः ।  
कुटुम्बी चाभवत्कश्चित् कोसले नृपसत्तम ॥ ३० ॥  
अपत्यानि बहून्यस्याभवन्क्षुत्पीडितानि च ।  
भक्ष्यं किञ्चित्तु सायाह्ने प्रापुस्तस्य च बालकाः ॥ ३१ ॥  
भुङ्क्ते स्म कार्यकर्ताऽसौ परस्याथ बुभुक्षितः ।  
कुटुम्बभरणं तत्र चकारातिनिराकुलः ॥ ३२ ॥  
सदा धर्मरतः शान्तः सदाचारश्च सत्यवाक् ।  
अक्रोधनश्च धृतिमान्निर्मदश्चानसूयकः ॥ ३३ ॥  
सम्पूज्य देवता नित्यं पितॄनप्यतिथींस्तथा ।  
भुञ्जाने पोष्यवर्गेऽथ कृतवान्भोजनं वणिक् ॥ ३४ ॥  
एवं गच्छति काले वै सुशिलो नामतो गुणैः ।  
दारिद्र्यार्तो द्विजं शान्तं पप्रच्छातिबुभुक्षितः ॥ ३५ ॥  
  
सुशील उवाच  
भो भूदेव कृपां कृत्वा वदस्वाद्य महामते ।  
कथं दारिद्र्यनाशः स्यादिति मे निश्चयेन वै ॥ ३६ ॥  
धनैषणा मे नैवास्ति धनी स्यामिति मानद ।  
कुटुम्बभरणार्थं वै पृच्छामि त्वां द्विजोत्तम ॥ ३७ ॥  
पुत्री सुतस्तु मे बालो भक्षार्थी रोदते भृशम् ।  
तावन्मात्रं गृहे नान्नं मुष्टिमेकां ददाम्यहम् ॥ ३८ ॥  
विसर्जितो यतो गेहाद्‌गतो बालो रुदन्मया ।  
अतो मे दह्यतेऽत्यर्थं किं करोमि धनं विना ॥ ३९ ॥  
विवाहोऽस्ति सुताया मे नास्ति वित्तं करोमि किम् ।  
दशवर्षाधिकायास्तु दानकालोऽपि यात्यलम् ॥ ४० ॥  
तेन शोचामि विप्रेन्द्र सर्वज्ञोऽसि दयानिधे ।  
तपो दानं व्रतं किञ्चिद्‌ब्रूहि मन्त्रजपं तथा ॥ ४१ ॥  
येनाहं पोष्यवर्गस्य करोमि द्विज पोषणम् ।  
तावन्मे स्याद्धनप्राप्तिर्नाधिकं प्रार्थये किल ॥ ४२ ॥  
त्वत्प्रसादात्कुटुम्बं मे सुखितं प्रभवेदिह ।  
तत्कुरुष्व महाभाग ज्ञानेन परिचिन्त्य च ॥ ४३ ॥  
  
व्यास उवाच  
इति पृष्टस्तथा तेन ब्राह्मणः संशितव्रतः ।  
उवाच परमप्रीतस्तं वैश्यं नृपसत्तम ॥ ४४ ॥  
वैश्यवर्य कुरुष्वाद्य नवरात्रव्रतं शुभम् ।  
पूजनं भगवत्याश्च हवनं भोजनं तथा ॥ ४५ ॥  
वेदपारायणं शक्तिजपहोमादिकं तथा ।  
कुरुष्वाद्य यथाशक्ति तव कार्यं भविष्यति ॥ ४६ ॥  
एतस्मादपरं किञ्चिद्‌व्रतं नास्ति धरातले ।  
नवरात्राभिधं वैश्य पावनं सुखदं तथा ॥ ४७ ॥  
ज्ञानदं मोक्षदं चैव सुखसन्तानवर्धनम् ।  
शत्रुनाशकरं कामं नवरात्रव्रतं सदा ॥ ४८ ॥  
राज्यभ्रष्टेन रामेण सीताविरहितेन च ।  
किष्किन्धायां व्रतं चैतत्कृतं दुःखातुरेण वै ॥ ४९ ॥  
प्रतप्तेनापि रामेण सीताविरहवह्निना ।  
विधिवत्पूजिता देवी नवरात्रव्रतेन वै ॥ ५० ॥  
तेन प्राप्ताऽथ वैदेही कृत्वा सेतुं महार्णवे ।  
हत्वा मन्दोदरीनाथं कुम्भकर्णं महाबलम् ॥ ५१ ॥  
मेघनादं सुतं हत्वा कृत्वा भूपं बिभीषणम् ।  
पश्चादयोध्यामागत्य प्राप्तं राज्यमकण्टकम् ॥ ५२ ॥  
नवरात्रव्रतस्यास्य प्रभावेण विशांवर ।  
सुखं भूमितले प्राप्तं रामेणामिततेजसा ॥ ५३ ॥  
व्यास उवाच  
इति विप्रवचः श्रुत्वा स वैश्यस्तं द्विजं गुरुम् ।  
कृत्वा जग्राह सन्मन्त्रं मायाबीजाभिधं नृप ॥ ५४ ॥  
जजाप परया भक्त्या नवरात्रमतन्द्रितः ।  
नानाविधोपहारैश्च पूजयामास सादरम् ॥ ५५ ॥  
नवसंवत्सरं चैव मायाबीजपरायणः ।  
नवमे वत्सरान्ते तु महाष्टम्यां महेश्वरी ॥ ५६ ॥  
अर्धरात्रे तु सञ्जाते प्रत्यक्षं दर्शनं ददौ ।  
नानावरप्रदानैश्च कृतकृत्यञ्चकार तम् ॥ ५७ ॥  
इति श्रीदेवीभागवते महापुराणेऽष्टादशसाहस्र्यां संहितायां  
तृतीयस्कन्धे देवीपूजामहत्त्ववर्णनं नाम सप्तविंशोऽध्यायः ॥ २७ ॥
