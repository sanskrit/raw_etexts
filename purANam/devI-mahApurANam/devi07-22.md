व्यास उवाच -  
स तया नोद्यमानस्तु राजा पत्न्या पुनः पुनः ।  
प्राह भद्रे करोम्येष विक्रयं ते सुनिर्घृणः ॥ १ ॥  
नृशंसैरपि यत्कर्तुं न शक्यं तत्करोम्यहम् ।  
यदि ते भ्राजते वाणी वक्तुमीदृक्सुनिष्ठुरम् ॥ २ ॥  
एवमुक्त्वा ततो राजा गत्वा नगरमातुरः ।  
अवतार्य तदा रङ्गे तां भार्यां नृपसत्तमः ।  
बाष्पगद्गदकण्ठस्तु ततो वचनमब्रवीत् ।  
भो भो नागरिकाः सर्वे शृणुध्वं वचनं मम ॥ ४ ॥  
कस्यचिद्यदि कार्यं स्याद्दास्या प्राणेष्टया मम ।  
स ब्रवीतु त्वरायुक्तो यावत्स्वं धारयाम्यहम् ॥ ५ ॥  
तेऽब्रुवन्पण्डिताः कस्त्वं पत्नीं विक्रेतुमागतः ।  
राजोवाच -  
किं मां पृच्छथ कस्त्वं भो नृशंसोऽहममानुषः ॥ ६ ॥  
राक्षसो वास्मि कठिनस्ततः पापं करोम्यहम् ।  
व्यास उवाच -  
तं शब्दं सहसा श्रुत्वा कौशिको विप्ररूपधृक् ॥ ७ ॥  
वृद्धरूपं समास्थाय हरिश्चन्द्रमभाषत ।  
समर्पयस्व मे दासीमहं क्रेता धनप्रदः ॥ ८ ॥  
अस्ति मे वित्तमतुलं सुकुमारी च मे प्रिया ।  
गृहकर्म न शक्नोति कर्तुमस्मात्प्रयच्छ मे ॥ ९ ॥  
अहं गृह्णामि दासीं तु कति दास्यामि ते धनम् ।  
एवमुक्ते तु विप्रेण हरिश्चन्द्रस्य भूपतेः ॥ १० ॥  
विदीर्णं तु मनो दुःखान्न चैनं किञ्चिदब्रवीत् ।  
विप्र उवाच -  
कर्मणश्च वयोरूपशीलानां तव योषितः ॥ ११ ॥  
अनुरूपमिदं वित्तं गृहाणार्पय मेऽबलाम् ।  
धर्मशास्त्रेषु यद्‌ दृष्टं स्त्रियो मौल्यं नरस्य च ॥ १२ ॥  
द्वात्रिंशल्लक्षणोपेता दक्षा शीलगुणान्विता ।  
कोटिमौल्यं सुवर्णस्य स्त्रियः पुंसस्तथार्बुदम् ॥ १३ ॥  
इत्याकर्ण वचस्तस्य हरिश्चन्द्रो महीपतिः ।  
दुःखेन महताऽऽविष्टो न चैनं किञ्चिदब्रवीत् ॥ १४ ॥  
ततः स विप्रो नृपतेः पुरतो वल्कलोपरि ।  
धनं निधाय केशेषु धृत्वा राज्ञीमकर्षयत् ॥ १५ ॥  
राज्ञ्युवाच -  
मुञ्च मुञ्चार्य मां सद्यो यावत्पश्याम्यहं सुतम् ।  
दुर्लभं दर्शनं विप्र पुनरस्य भविष्यति ॥ १६ ॥  
पश्येह पुत्र मामेवं मातरं दास्यतां गताम् ।  
मां मास्प्राक्षी राजपुत्र न स्पृश्याहं त्वयाधुना ॥ १७ ॥  
ततः स बालः सहसा दृष्ट्वाऽऽकृष्टां तु मातरम् ।  
समभ्यधावदम्बेति वदन्साश्रुविलोचनः ॥ १८ ॥  
हस्ते वस्त्रं समाकर्षन् काकपक्षधरः स्खलन् ।  
तमागतं द्विजः क्रोधाद्‌ बालमप्याहनत्तदा ॥ १९ ॥  
वदंस्तथापि सोऽम्बेति नैव मुञ्चति मातरम् ।  
राज्ञ्युवाच -  
प्रसादं कुरु मे नाथ क्रीणीष्वेमं हि बालकम् ॥ २० ॥  
क्रीतापि नाहं भविता विनैनं कार्यसाधिका ।  
इत्थं ममाल्पभाग्यायाः प्रसादं कुरु मे प्रभो ॥ २१ ॥  
ब्राह्मण उवाच -  
गृह्यतां वित्तमेतत्ते दीयतां मम बालकः ।  
स्त्रीपुंसोर्धर्मशास्त्रज्ञैः कृतमेव हि वेतनम् ॥ २२ ॥  
शतं सहस्रं लक्षं च कोटिमौल्यं तथापरैः ।  
द्वात्रिंशल्लक्षणोपेता दक्षा शीलगुणान्विता ॥ २३ ॥  
कोटिमौल्यं स्त्रियः प्रोक्तं पुरुषस्य तथार्बुदम् ।  
सूत उवाच -  
तथैव तस्य तद्वित्तं पुरः क्षिप्तं पटे पुनः ॥ २४ ॥  
प्रगृह्य बालकं मात्रा सहैकस्थमबन्धयत् ।  
प्रतस्थे स गृहं क्षिप्रं तया सह मुदान्वितः ॥ २५ ॥  
प्रदक्षिणां तु सा कृत्वा जानुभ्यां प्रणता स्थिता ।  
बाष्पपर्याकुला दीना त्विदं वचनमब्रवीत् ॥ २६ ॥  
यदि दत्तं यदि हुतं ब्राह्मणास्तर्पिता यदि ।  
तेन पुण्येन मे भर्ता हरिश्चन्द्रोऽस्तु वै पुनः ॥ २७ ॥  
पादयोः पतितां दृष्ट्वा प्राणेभ्योऽपि गरीयसीम् ।  
हाहेति च वदन् राजा विललापाकुलेन्द्रियः ॥ २८ ॥
वियुक्तेयं कथं जाता सत्यशीलगुणान्विता ।  
वृक्षच्छायापि वृक्षं तं न जहाति कदाचन ॥ २९ ॥  
एवं भार्यां वदित्वाथ सुसम्बद्धं परस्परम् ।  
पुत्रं च तमुवाचेदं मां त्वं हित्वा क्व यास्यसि ॥ ३० ॥  
कां दिशं प्रति यास्यामि को मे दुःखं निवारयेत् ।  
राज्यत्यागे न मे दुःखं वनवासे न मे द्विज ॥ ३१ ॥  
यत्पुत्रेण वियोगो मे एवमाह स भूपतिः ।  
सद्‌भर्तृभोग्या हि सदा लोके भार्या भवन्ति हि ॥ ३२ ॥  
मया त्यक्तासि कल्याणि दुःखेन विनियोजिता ।  
इक्ष्वाकुवंशसम्भूतं सर्वराज्यसुखोचितम् ॥ ३३ ॥  
मामीदृशां पतिं प्राप्य दासीभावं गता ह्यसि ।  
ईदृशे मज्जमानं मां सुमहच्छोकसागरे ॥ ३४ ॥  
को मामुद्धरते देवि पौराणाख्यानविस्तरैः ।  
सूत उवाच -  
पश्यतस्तस्य राजर्षेः कशाघातैः सुदारुणैः ॥ ३५ ॥  
घातयित्वा तु विप्रेशो नेतुं समुपचक्रमे ।  
नीयमानौ तु तौ दृष्ट्वा भार्यापुत्रौ स पार्थिवः ॥ ३६ ॥  
विललापातिदुःखार्तो निःश्वस्योष्णं पुनः पुनः ।  
यां न वायुर्न वाऽऽदित्यो न चन्द्रो न पृथ्ग्जनाः ॥ ३७ ॥  
दृष्टवन्तः पुरा पत्नीं सेयं दासीत्वमागता ।  
सूर्यवंशप्रसूतोऽयं सुकुमारकराङ्गुलिः ॥ ३८ ॥  
सम्प्राप्तो विक्रयं बालो धिङ्‌मामस्तु सुदुर्मतिम् ।  
हा प्रिये हा शिशो वत्स ममानार्यस्य दुर्नयः ॥ ३९ ॥  
दैवाधीनदशां प्राप्तो न मृतोऽस्मि तथापि धिक् ।  
व्यास उवाच -  
एवं विलपितो राज्ञोऽग्रे विप्रोऽन्तरधीयत ॥ ४० ॥  
वृक्षगेहादिभिस्तुङ्गैस्तावादाय त्वरान्वितः ।  
अत्रान्तरे मुनिश्रेष्ठस्त्वाजगाम महातपाः ॥ ४१ ॥  
सशिष्यः कौशिकेन्द्रोऽसौ निष्ठुरः क्रूरदर्शनः ।  
विश्वामित्र उवाच-  
या त्वयोक्ता पुरा राजन् राजसूयस्य दक्षिणा ॥ ४२ ॥  
तां ददस्व महाबाहो यदि सत्यं पुरस्कृतम् ।  
हरिश्चन्द्र उवाच -  
नमस्करोमि राजर्षे गृहाणेमां स्वदक्षिणाम् ॥ ४३ ॥  
राजसूयस्य यागस्य या मयोक्ता पुरानघ ।  
विश्वामित्र उवाच -  
कुतो लब्धमिदं द्रव्यं दक्षिणार्थे प्रदीयते ॥ ४४ ॥  
एतदाचक्ष्व राजेन्द्र यथा द्रव्यं त्वयार्जितम् ।  
राजोवाच -  
किमनेन महाभाग कथितेन तवानघ ॥ ४५ ॥  
शोकस्तु वर्धते विप्र श्रुतेनानेन सुव्रत ।  
ऋषिरुवाच -  
अशस्तं नैव गृह्णामि शस्तमेव प्रयच्छ मे ॥ ४६ ॥  
द्रव्यस्यागमनं राजन् कथयस्व यथातथम् ।  
राजोवाच -  
मया देवी तु सा भार्या विक्रीता कोटिसम्मितैः ।  
निष्कैः पुत्रो रोहिताख्यो विक्रीतोऽर्बुदसङ्ख्यया ।  
विप्रैकादशकोट्यस्त्वं सुवर्णस्य गृहाण मे ॥ ४८ ॥  
सूत उवाच -  
तद्वित्तं स्वप्लमालक्ष्य दारविक्रयसम्भवम् ।  
शोकाभिभूतं राजानं कुपितः कौशिकोऽब्रवीत् ॥ ४९ ॥  
ऋषिरुवाच -  
राजसूयस्य यज्ञस्य नैषा भवति दक्षिणा ।  
अन्यदुत्पादय क्षिप्रं सम्पूर्णा येन सा भवेत् ॥ ५० ॥  
क्षत्रबन्धो ममेमां त्वं सदृशीं यदि दक्षिणाम् ।  
मन्यसे तर्हि तत्क्षिप्रं पश्य त्वं मे परं बलम् ॥ ५१ ॥  
तपसोऽस्य सुतप्तस्य ब्राह्मणस्यामलस्य च ।  
मत्प्रभावस्य चोग्रस्य शुद्धस्याध्ययनस्य च ॥ ५२ ॥  
राजोवाच -  
अन्यद्दास्यामि भगवन् कालः कश्चित्प्रतीक्ष्यताम् ।  
अधुनैवास्ति विक्रीता पत्नी पुत्रश्च बालकः ॥ ५३ ॥  
विश्वामित्र उवाच -  
चतुर्भागः स्थितो योऽयं दिवसस्य नराधिप ।  
एष एव प्रतीक्ष्यो मे वक्तव्यं नोत्तरं त्वया ॥ ५४ ॥  
इति श्रीमद्देवीभागवते महापुराणेऽष्टादशसाहस्र्यां संहितायां सप्तमस्कन्धे  
हरिश्चन्द्रस्य पत्नीपुत्रविक्रयवर्णनं नाम द्वाविंशोऽध्यायः ॥ २२ ॥
