व्यास उवाच -  
गतेऽथ वरुणे राजा रोगेणातीव पीडितः ।  
दुःखाद्दुःखं परं प्राप्य व्यथितोऽभूद्‌ भृशं तदा ॥ १ ॥  
कुमारोऽसौ वने श्रुत्वा पितरं रोगपीडितम् ।  
गमनाय मतिं राजंश्चकार स्नेहयन्त्रितः ॥ २ ॥  
संवत्सरे व्यतीते तु पितरं द्रष्टुमादरात् ।  
गन्तुकामं तु तं ज्ञात्वा शक्रस्तत्राजगाम ह ॥ ३ ॥  
वासवस्तु तदा रूपं कृत्वा विप्रस्य सत्वरः ।  
वारयामास युक्त्या वै कुमारं गन्तुमुद्यतम् ॥ ४ ॥  
इन्द्र उवाच -  
राजपुत्र न जानासि राजनीतिं सुदुर्लभाम् ।  
अतः करोषि मूढस्त्वं गमनाय मतिं वृथा ॥ ५ ॥  
पिता तव महाभाग ब्राह्मणैर्वेदपारगैः ।  
कारयिष्यति होमं ते ज्वलितेऽथ विभावसौ ॥ ६ ॥  
आत्मा हि वल्लभस्तात सर्वेषां प्राणिनां खलु ।  
तदर्थे वल्लभाः सन्ति पुत्रदारधनादयः ॥ ७ ॥  
आत्मनो देहरक्षार्थं हत्वा त्वां वल्लभं सुतम् ।  
हवनं कारयित्वासौ रोगमुक्तो भविष्यति ॥ ८ ॥  
तस्मात्त्वया न गन्तव्यं राजपुत्र पितुर्गृहे ।  
मृते पितरि गन्तव्यं राज्यार्थे सर्वथा पुनः ॥ ९ ॥  
एवं निषेधितस्तत्र वासवेन नृपात्मजः ।  
वनमध्ये स्थितः कामं पुनः संवत्सरं नृप ॥ १० ॥  
अत्यन्तं दुःखितं श्रुत्वा हरिश्चन्द्रं तदाऽऽत्मजः ।  
गमनाय मतिं चक्रे मरणे कृतनिश्चयः ॥ ११ ॥  
तुषाराड् द्विजरूपेण तत्रागत्य च रोहितम् ।  
निवारयामास सुतं युक्तिवाक्यैः पुनः पुनः ॥ १२ ॥  
हरिश्चन्द्रोऽतिदुःखार्तो वसिष्ठं स्वपुरोहितम् ।  
पप्रच्छ रोगनाशाय तत्रोपायं सुनिश्चितम् ॥ १३ ॥  
तमाह ब्रह्मणः पुत्रो यज्ञं कुरु नृपोत्तम ।  
क्रयक्रीतेन पुत्रेण शापमोक्षो भविष्यति ॥ १४ ॥  
पुत्रा दशविधां प्रोक्ता ब्राह्मणैर्वेदपारगैः ।  
द्रव्येणानीय तस्मात्त्वं पुत्रं कुरु नृपोत्तम ॥ १५ ॥  
वरुणोऽपि प्रसन्नः सन्सुखकारी भविष्यति ।  
लोभात्कोऽपि द्विजः पुत्रं प्रदास्यति स्वराष्ट्रजः ॥ १६ ॥  
एवं प्रमोदितो राजा वसिष्ठेन महामना ।  
प्रधानं प्रेरयामास तदन्वेषणकाम्यया ॥ १७ ॥  
अजीगर्तो द्विजः कश्चिद्विषये तस्य भूपतेः ।  
तस्यासंश्च त्रयः पुत्रा निर्धनस्य विशेषतः ॥ १८ ॥  
प्रधानेनाप्यसौ पृष्टः पुत्रार्थं दुर्बलो द्विजः ।  
गवां शतं ददामीति देहि पुत्रं मखाय वै ॥ १९ ॥  
शुनःपुच्छः शुनःशेपः शुनोलाङ्गूल इत्यमी ।  
तेषामेकतमं देहि ददामि तु गवां शतम् ॥ २० ॥  
अजीगर्तस्तु तच्छ्रुत्वा क्षुधया पीडितो भृशम् ।  
पुत्रं च कतमं तेभ्यो विक्रेतुं वै मनो दधे ॥ २१ ॥  
कार्याधिकारिणं ज्येष्ठं मत्वा नासावदादमुम् ।  
कनिष्ठं नाप्यदान्माता ममैष इति वादिनी ॥ २२ ॥  
मध्यमं च शुनःशेपं ददौ गवां शतेन च ।  
आनिनाय पशुं चक्रे नरमेधे नराधिपः ॥ २३ ॥  
रुदन्तं दुःखितं दीनं वेपमानं भृशातुरम् ।  
यूपे बद्धं निरीक्ष्यामुं चुक्रुशुर्मुनयस्तदा ॥ २४ ॥  
शामित्राय पशुं चक्रे नरमेधे नराधिपः ।  
शमिता नाददे शस्त्रं तमालम्भयितुं शिशुम् ॥ २५ ॥  
नाहं द्विजसुतं दीनं रुदन्तं करुणं भृशम् ।  
हनिष्यामि स्वलोभार्थमित्युवाचाप्यसौ तदा ॥ २६ ॥  
इत्युक्त्वा विररामासौ कर्मणो दुष्करादथ ।  
राजा आभासदः प्राह किं कर्तव्यमिति द्विजाः ॥ २७ ॥  
जातः किलकिलाशब्दो जनानां क्रोशतां तदा ।  
क्रन्दमाने शुनःशेपे सभायां भृशमद्‌भुतम् ॥ २८ ॥  
अजीगर्तस्तदोत्थाय तमुवाच नृपोत्तमम् ।  
राजन् कार्यं करिष्यामि तवाहं सुस्थिरो भव ॥ २९ ॥  
वेतनं द्विगुणं देहि हनिष्यामि पशुं किल ।  
कर्तव्यं मखकार्यं वै मया तेऽद्य धनार्थिना ॥ ३० ॥
दुःखितस्य धनार्थस्य सदासूया प्रसूयते ।  
व्यास उवाच -  
तच्छ्रुत्वा वचनं तस्य हरिश्चन्द्रो मुदान्वितः ॥ ३१ ॥  
तमुवाच ददाम्यद्य गवां शतमनुत्तमम् ।  
तदाकर्ण्य पिता तस्य पुत्रं हन्तुं समुद्यतः ॥ ३२ ॥  
लोभेनाकुलचित्तोऽसौ शामित्रे कृतनिश्चयः ।  
समुद्यतं च तं दृष्ट्वा जनाः सर्वे सभासदः ॥ ३३ ॥  
चुक्रुशुर्भृशदुःखार्ता हाहेति जगदुर्वचः ।  
पिशाचोऽयं महापापी क्रूरकर्मा द्विजाकृतिः ॥ ३४ ॥  
यत्स्वयं स्वसुतं हन्तुमुद्यतः कुलपांसनः ।  
धिक्चाण्डाल किमेतत्ते पापकर्म चिकीर्षितम् ॥ ३५ ॥  
हत्वा सुतं धनं प्राप्य किं सुखं ते भविष्यति ।  
आत्मा वै जायते पुत्र अङ्गाद्वै वेदभाषितम् ॥ ३६ ॥  
तत्कथं पापबुद्धे त्वमात्मानं हन्तुमिच्छसि ।  
एवं कोलाहले तत्र जाते कुशिकनन्दनः ॥ ३७ ॥  
समीपं नृपतेर्गत्वा तमुवाच दयापरः ।  
विश्वामित्र उवाच -  
राजन्नमुं शुनःशेपं रुदन्तं भृशदुःखितम् ॥ ३८ ॥  
क्रतुस्ते भविता पूर्णो रोगनाशश्च सर्वथा ।  
दयासमं नास्ति पुण्यं पापं हिंसासमं नहि ॥ ३९ ॥  
रागिणां रोचनार्थाय नोदनेयं विचारय ।  
आत्मदेहस्य रक्षार्थं परदेहनिकृन्तनम् ॥ ४० ॥  
न कर्तव्यं महाराज सर्वतः शुभमिच्छता ।  
दयया सर्वभूतेषु सन्तुष्टो येन केन च ॥ ४१ ॥  
सर्वेन्द्रियोपशान्त्या च तुष्यत्याशु जगत्पतिः ।  
आत्मवत्सर्वभूतेषु चिन्तनीयं नृपोत्तम ॥ ४२ ॥  
जीवितव्यं प्रियं नूनं सर्वेषां सर्वदा किल ।  
त्वमिच्छसि सुखं कर्तुं देहे हत्वा त्वमुं द्विजम् ॥ ४३ ॥  
कथं नेच्छेदसौ देहं रक्षितुं स्वसुखास्पदम् ।  
पूर्वजन्मकृतं वैरं नानेन सह ते नृप ॥ ४४ ॥  
येनामुं हन्तुकामस्त्वं द्विजपुत्रं निरागसम् ।  
यो यं हन्ति विना वैरं स्वकामः सततं पुनः ॥ ४५ ॥  
हन्तारं हन्ति तं प्राप्य जननं जननान्तरे ।  
जनकोऽस्य सुदुष्टात्मा येनासौ ते समर्पितः ॥ ४६ ॥  
स्वात्मजो धनलोभेन पापाचारः सुदुर्मतिः ।  
एष्टव्या बहवः पुत्रा यद्येकोऽपि गयां व्रजेत् ॥ ४७ ॥  
यजेत चाश्वमेधेन नीलं वा वृषमुत्सृजेत् ।  
देशमध्ये च यः कश्चित्पापकर्म समाचरेत् ॥ ४८ ॥  
षष्ठांशस्तस्य पापस्य राजा भुङ्क्ते न संशयः ।  
निषेधनीयो राज्ञासौ पापं कर्तुं समुद्यतः ॥ ४९ ॥  
न निषिद्धस्त्वया कस्मात्पुत्रं विक्रेतुमुद्यतः ।  
सूर्यवंशे समुत्पन्नस्त्रिशङ्कुतनयः शुभः ॥ ५० ॥  
आर्यस्त्वनार्यवत्कर्म कर्तुमिच्छसि पार्थिव ।  
मोचनान्मुनिपुत्रस्य करणाद्वचनस्य मे ॥ ५१ ॥  
तव देहे सुखं राजन् भविष्यत्यविचारणात् ।  
पिता ते शापयोगेन चाण्डालत्वमुपागतः ॥ ५२ ॥  
मयासौ तेन देहेन स्वर्लोकं प्रापितः किल ।  
तेनैव प्रीतियोगेन कुरु मे वचनं नृप ॥ ५३ ॥  
मुञ्चैनं बालकं दीनं रुदन्तं भृशमातुरम् ।  
याचितोऽसि मया नूनं यज्ञेऽस्मिन् राजसूयके ॥ ५४ ॥  
प्रार्थनाभङ्गजं दोषं कथं त्वं नावबुध्यसे ।  
प्रार्थितं सर्वदा देयं मखेऽस्मिन्नृपसत्तम ॥ ५५ ॥  
अन्यथा पापमेव स्यात्तव राजन्न संशयः ।  
व्यास उवाच -  
इति तस्य वचः श्रुत्वा कौशिकस्य नृपोतमः ॥ ५६ ॥  
प्रत्युवाच महाराज कौशिकं मुनिसत्तमम् ।  
जलोदरेण गाधेय दुःखितोऽहं भृशं मुने ॥ ५७ ॥  
तस्मान्न मोचयाम्येनमन्यत्प्रार्थय कौशिक ।  
न त्वया विग्रहः कार्यः कार्येऽस्मिन्मम सर्वथा ॥ ५८ ॥  
तच्छ्रुत्वा वचनं राज्ञो विश्वामित्रोऽतिकोपनः ।  
बभूव दुःखसन्तप्तो वीक्ष्य दीनं द्विजात्मजम् ॥ ५९ ॥  
इति श्रीमद्देवीभागवते महापुराणेऽष्टादशसाहस्र्यां संहितायां  
सप्तमस्कन्धे यज्ञपशुभूतस्य ब्राह्मणपुत्रस्य वधकरणाय  
विश्वामित्रनिषेधवर्णनं नाम षोडशोऽध्यायः ॥ १६ ॥
