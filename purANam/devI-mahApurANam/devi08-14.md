नारायण उवाच  
ततः परस्तादचलो लोकालोकेति नामकः ।  
अन्तराले च लोकालोकयोर्यः परिकल्पितः ॥ १ ॥  
यावदस्ति च देवर्षे ह्यन्तरं मानसोत्तरात् ।  
सुमेरोस्तावती शुद्धा काञ्चनी भूमिरस्ति हि ॥ २ ॥  
दर्पणोदरतुल्या सा सर्वप्राणिविवर्जिता ।  
यस्यां पदार्थः प्रहितो न किञ्चित्प्रत्युदीयते ॥ ३ ॥  
अतः सर्वप्राणिसङ्घरहिता सा च नारद ।  
लोकालोक इति व्याख्या यदत्र परिकल्पिता ॥ ४ ॥  
लोकालोकान्तरे चास्य वर्तते सर्वदा स्थितिः ।  
ईश्वरेण स लोकानां त्रयाणामन्तगः कृतः ॥ ५ ॥  
सूर्यादीनां ध्रुवान्तानां रश्मयो यद्वशादिह ।  
अर्वाचीनाश्च त्रीँल्लोकानातन्वानाः कदापि हि ॥ ६ ॥  
पराचीनत्वभाजो हि न भवन्ति च नारद ।  
तावदुन्नहनायामः पर्वतेन्द्रो महोदयः ॥ ७ ॥  
एतावाँल्लोकविन्यासोऽयं संस्थामानलक्षणैः ।  
कविभिः स तु पञ्चाशत्कोटिभिर्गणितस्य च ॥ ८ ॥  
भूगोलस्य चतुर्थांशो लोकालोकाचलो मुने ।  
तस्योपरि चतुर्दिक्षु ब्रह्मणा चात्मयोनिना ॥ ९ ॥  
निवेशिता दिग्गजा ये तन्नामानि निबोधत ।  
ऋषभः पुष्पचूडोऽथ वामनोऽथापराजितः ॥ १० ॥  
एते समस्तलोकस्य स्थितिहेतव ईरिताः ।  
तेषां च स्वविभूतीनां बहुवीर्योपबृंहणम् ॥ ११ ॥  
विशुद्धसत्त्वं चैश्वर्यं वर्धयन्भगवान् हरिः ।  
आस्ते सिद्ध्यष्टकोपेतो विष्वक्सेनादिसंवृतः ॥ १२ ॥  
निजायुधैः परिवृतो भुजदण्डैः समन्ततः ।  
आस्ते सकललोकस्य स्वस्तये परमेश्वरः ॥ १३ ॥  
आकल्पमेवं वेषं स गतो विष्णुः सनातनः ।  
स्वमायारचितस्यास्य गोपीथायात्मसाधनः ॥ १४ ॥
योऽन्तर्विस्तार एतेन ह्यलोकपरिमाणकम् ।  
व्याख्यातं यद्‌बहिर्लोकालोकाचल इतीरणात् ॥ १५ ॥  
ततः परस्ताद्योगेशगतिं शुद्धा वदन्ति हि ।  
अण्डमध्यगतः सूर्यो द्यावाभूम्योर्यदन्तरम् ॥ १६ ॥  
सूर्याण्डगोलयोर्मध्ये कोट्यः स्युः पञ्चविंशतिः ।  
मृतेऽण्ड एष एतस्मिञ्जातो मार्तण्डशब्दभाक् ॥ १७ ॥  
हिरण्यगर्भ इति यद्धिरण्याण्डसमुद्भवः ।  
सूर्येण हि विभज्यन्ते दिशः खं द्यौर्महीभिदा ॥ १८ ॥  
स्वर्गापवर्गौ नरका रसौकांसि च सर्वशः ।  
देवतिर्यङ्मनुष्याणां सरीसृपसवीरुधाम् ॥ १९ ॥  
सर्वजीवनिकायानां सूर्य आत्मा दृगीश्वरः ।  
एतावान्भूमण्डलस्य सन्निवेश उदाहृतः ॥ २० ॥  
एतेन हि दिवो मानं वर्णयन्ति च तद्विदः ।  
द्विदलानां च निष्पावादीनां च दलयोर्यथा ॥ २१ ॥  
अन्तरेण तयोरन्तरिक्षं तदुभयसन्धितम् ।  
यन्मध्यगश्च भगवान् भानुर्वै तपतां वरः ॥ २२ ॥  
आतपेन त्रिलोकं च प्रतपत्येव भासयन् ।  
उत्तरायणमासाद्य गतिमान्द्यं वितन्वते ॥ २३ ॥  
आरोहणस्थानमसौ गत्वाहो दैर्ध्यमाचरेत् ।  
दक्षिणायनमासाद्य गतिशैघ्र्यं वितन्वते ॥ २४ ॥  
अवरोहस्थानमसौ गच्छन्ह्रस्वं दिनं चरेत् ।  
विषुवत्सञ्ज्ञमासाद्य गतिसाम्यं वितन्वते ॥ २५ ॥  
समस्थानमथासाद्य दिनसाम्यं करोति च ।  
यदा च मेषतुलयोः सञ्चरेद्धि दिवाकरः ॥ २६ ॥  
समानानि त्वहोरात्राण्यातनोति त्रयीमयः ।  
वृषादिपञ्चसु यदा राशिष्वर्को विरोचते ॥ २७ ॥  
तदाहानि च वर्धन्ते रात्रयोऽपि ह्रसन्ति च ।  
वृश्चिकादिषु सूर्यो हि यदा सञ्चरते रविः ॥ २८ ॥  
तदापीमान्यहोरात्राणि भवन्ति विपर्ययात् ॥ २९ ॥  
इति श्रीमद्देवीभागवते महापुराणेऽष्टादशसाहस्र्यां संहितायामष्टमस्कन्धे  
सूर्यगतिवर्णनं नाम चतुर्दशोऽध्यायः ॥ १४ ॥
