---
title: ०९२

---
ईश्वर उवाच  
प्रतिष्ठां सम्प्रवक्ष्यामि क्रमात् सङ्‌क्षेपतो गुह।  
पीठं शक्तिं शिवो लिङ्गं तद्योगः स शिवाणुभिः ॥ १ ॥  
  
प्रतिष्ठायाः पञ्च भेदास्तेषां रूपं वदामि ते।  
यत्र ब्रह्मशिलायोगः सा प्रतिष्ठा विशेषतः ॥ २ ॥  
  
स्थापनन्तु यथायोगं पीठ एव निवेशनं।  
प्रतिष्ठाभिन्नपीठस्य स्थितस्थापनमुच्यते ॥ ३ ॥  
  
उत्थापनञ्च सा प्रोक्ता लिङ्गोद्धारपुरः सरा।  
यस्या तु लिङ्गमारोप्य सस्कारः क्रियते बुधैः ॥ ४ ॥  
  
आस्थापनं तदुद्दिष्टं द्विधा विष्णवादिकस्य च ।  
आसु सर्व्वासु चैतन्यं नियुञ्जीत परं शिवम् ॥ ५ ॥  
  
यदाधारादिभेदेन प्रासादेष्वपि पञ्चधा।  
परीक्षामथ मे दिन्याः कुर्य्यात्प्रासादकाम्यया ॥ ६ ॥  
  
शुक्लाज्यगन्धा रक्ता च रक्तगन्धा सुगन्धिनी ।  
पीता कृष्णा सुरादनधा विप्रादीनां मही क्रमात् ॥ ७ ॥  
  
पूर्व्वेशोत्तरसर्वत्र पूर्वा चैषां विशिष्यते ।  
आखाते हास्तिके यस्याः पूर्णे मृदधिका भवेत् ॥ ८ ॥  
  
उत्तमान्तां महीं विद्यात्तोयाद्यैर्वा समुक्षितां।  
अस्थ्यङ्गारादिभिर्दुष्टामत्यन्तं शोधयेद् गुरुः ॥ ९ ॥  
  
नगरग्रामदुर्गार्थं गृहप्रासादकारणं ।  
खननैर्गोकुलावासैः कर्षणैर्वा मुहुर्मुहुः ॥ १० ॥  
  
मण्डपे द्वारपूजादि मन्त्रतृप्त्यवसानकं ।  
कर्म्म निर्वर्त्याघोरास्त्रं सहस्रं विधिना यजेत् ॥ ११ ॥  
  
समीकृत्योपलिप्तायां भूमौ संशोधयेद्दिशः।  
स्वर्णदध्यक्षतै रेखाः प्रकुर्वीत प्रदक्षिणं ॥ १२ ॥  
  
मध्यादीशानकोष्ठस्थे पूर्णकुम्बे शिवं यजेत्।  
वाचस्तुमभ्यर्च्य तत्तोयौः सिञ्चेत् कुद्दालकादिकं ॥ १३ ॥  
  
वाह्ये रक्षोगणानिष्ट्वा विधिना दिग्बलिं क्षिपेत्।  
भूमिं संसिच्य संस्नाप्य कुद्दालाद्यं प्रपूजयेत् ॥ १४ ॥  
  
अन्यं वस्त्रयुगच्छन्नं कुम्भं स्कन्धे द्विजन्मनः।  
निधाय गीतवाद्यादिब्रह्मघोषसमाकुलं ॥ १५ ॥  
  
पूजां कुम्भे समाहृत्य प्राप्ते लग्नेऽग्निकोष्ठके।  
कुद्दालेनाभिषिक्तेन मध्वक्तेन तु खानयेत् ॥ १६ ॥  
  
नैर्ऋत्यां क्षेपयेन्मृत्स्नां खाते कुम्भजलं क्षिपेत्।  
पुरस्य पूर्व्वसीमान्तं नयेद् यावदभीप्सितं ॥ १७ ॥  
  
अथ तत्र क्षणं स्थित्वा भ्रामयेत् परितः पुरं।  
सिञ्चन् सीमान्तचिह्णानि यावदीशानगोचरं ॥ १८ ॥  
  
अर्घ्यदानमिदं प्रोक्तं तत्र कुम्भपरिभ्रमात्।  
इत्थं परिग्रहं भूमेः कुर्व्वीत तदनन्तरं ॥ १९ ॥  
  
कर्करान्तं जलान्तं वा शल्यदोषजिघांसया।  
खानयेद् भूः कुमारीं चेद् विधिना शल्यमुद्धरेत् ॥ २० ॥  
  
अकचटतपयशहान् मानवश्चेत् प्रश्नाक्षराणि तु ।  
अग्नेर्ध्वजादिपतिताः स्वस्थाने शल्यमाख्यान्ति ॥ २१ ॥  
  
कर्त्तुं श्चाङ्गविकारेण जानीयात्तत्प्रमाणतः।  
पश्वादीनां प्रवेशेन कीर्त्तनैर्विरुतैर्द्दिशः ॥ २२ ॥  
  
मातृकामष्टवर्गाढ्यां फलके भुवि वा लिखेत्।  
शल्यज्ञानं वर्गवशात् पूर्वादीशान्ततः क्रमात् ॥ २३ ॥  
  
अवर्गे चैव लोहन्तु कवर्गेऽङ्गारमग्नितः।  
चवर्गे भस्म दक्षे स्याट् टवर्गेऽस्थि च नैर्ऋते ॥ २४ ॥  
  
तवर्गे चेष्टका चाप्ये कपालञ्च पवर्गके।  
यवर्गे शवकीटादि शवर्गे लोहमादिशेत् ॥ २५ ॥  
  
हवर्गे रजतं तद्वदवर्गाच्चानर्थकरानपि।  
प्रोक्षयात्मभिः करापूरैरष्टाङ्गुलमृदन्तरैः ॥ २६ ॥  
  
पादोनं खातमापूर्य्य सजलैर्मुद्‌गराहतैः ।  
लिप्तां समप्लवां तत्र कारयित्वा भुवं गुरुः ॥ २७ ॥  
  
सामान्यार्घ्यकरो यायान्मण्डपं वक्ष्यमाणकं।  
तोरणद्वाः पतीनिष्ट्वा प्रत्यग्द्वारेण संविशेत् ॥ २८ ॥  
  
कुर्य्यात्तत्रात्मशुद्ध्यादि कुण्डमण्डपसंस्कृतिं।  
कलसं वर्द्धनीसक्तं लोकपालशिवार्च्चनं ॥ २९ ॥  
  
अग्नेर्जननपूजादि सर्व्वं पूर्ववदाचरेत्।  
यजमानान्वितो यायाच्छिलानां स्नानमण्डपं ॥ ३० ॥  
  
शिलाः प्रासादलिङ्गस्य पादधर्म्मादिसञ्‌ज्ञकाः।  
अष्टाङ्गुलोच्छ्रिताः शस्ताश्चतुरस्राः करायताः ॥ ३१ ॥  
  
पाषाणानां शिलाः कार्य्या इष्टकानां तदर्द्धतः।  
प्रासादेऽश्मशिलाः शैले इष्टका इष्टकामये ॥ ३२ ॥  
  
अङ्किता नववक्त्राद्यैः पङ्कजाः पङ्कजाङ्किताः।  
नन्दाभद्राजया रिक्ता पूर्णाख्या पञ्चमी मता ॥ ३३ ॥  
  
आसां पद्मो महापद्मः शङ्‌खोऽथ मकरस्तथा।  
समुद्रश्चेति पञ्चामी निधिकुम्भाः क्रमादधः ॥ ३४ ॥  
  
नन्दा भद्रा जया पूर्णा अजिता चापराजिता।  
विजया मङ्गलाख्या च धरणी नवमी शिला ॥ ३५ ॥  
  
सुभद्रश्च विभद्रश्च सुनन्दः पुष्पनन्दकः ।  
जयोऽथ विजयश्चैव कुम्भः पूर्णस्तथोत्तरः ॥ ३६ ॥  
  
नवानान्तु यथासङ्‌खयं निधिकुम्भा अमी नव।  
आसनं प्रथमं दत्त्वा ताड्योल्लिख्य शराणुना ॥ ३७ ॥  
  
सर्वासामविशेषेण तनुत्रेणावगुण्ठनं ।  
मृद्‌भिर्गोमयगोमूत्रकषायैर्गन्धवारिणा ॥ ३८ ॥  
  
अस्त्रेण हूम्फडन्तेन मलस्नानं समाचरेत्।  
विधिना पञ्चगव्येन स्नानं पञ्चामृतेन च॥ ३९ ॥  
  
गन्धतोयान्तर कुर्य्यान्निजनामाङ्किताणुना ।  
फलरत्नसुवर्णानां गोश्रृड्गसलिलैस्ततः ॥ ४० ॥  
  
चन्दनेन समालभ्य वस्त्रैराच्छादयेच्छिलां।  
स्वर्णोत्थमासन् दत्वा नीत्वा यागं प्रदक्षिणं ॥ ४१ ॥  
  
शय्यायां कुशतल्पे वा हृदयेन निवेशयेत्।  
सम्पूज्य न्यस्य बुद्ध्यादिधरान्तं तत्त्वसञ्चयं ॥ ४२ ॥  
  
त्रिशण्डव्यापकं तत्त्वत्रयञ्चानुक्रमान् न्यसेत्।  
बुद्ध्यादौ चित्तपर्य्यन्ते चिन्तातन्मात्रकावधौ ॥ ४३ ॥  
  
तन्मात्रादौ धरान्ते च शिवविद्यात्मनां स्थितिः।  
तत्त्वानि निजमन्त्रेण तत्त्वेशांश्च हृदाऽर्च्चयेत् ॥ ४४ ॥  
  
स्थानेषु पुष्पमालादिचिह्नितेषु यथाक्रमं ।  
ओं हूं शिवतत्त्वाय नमः।  
  
ओं हूं शिवतत्त्वाधिपतये रुद्राय नमः। ओं हां विद्यातत्त्वाय नमः। ओं हां  
विद्यातत्त्वाधिपाय विष्णवे नमः। ओं हां आत्मतत्त्वाय नमः।  
  
ओं हां आत्मतत्त्वाधिपतये ब्रह्मणे नमः ।  
क्षमाग्नियजमानार्कान् जलवातेन्दुखानि च ॥ ४५ ॥  
  
प्रतितत्त्वं नयसेदष्टौ मूर्त्तीः प्रतिशिलां शिलां।  
सर्वं पशुपति चोग्रं रुद्रं भवमतेश्वरं ॥ ४६ ॥  
  
महादेवं च भीमं च मूर्त्तीशांश्च यथाक्रमात्।  
ओं धरामूर्त्तये नमः, ओं धराधिपतये नमः  
इत्यादिमन्त्रान् लोकपालान् यथासङ्‌ख्यं निजाणुभिः ॥ ४७ ॥  
  
विन्यस्य पूजयेत् कुम्भांस्तन्मन्त्रैर्वा निजाणुभिः ।  
इन्द्रादीनां तु वीजानि वक्ष्यमाणक्रमेण तु ॥ ४८ ॥  
  
लूं रुं शूं पूं वूं यूं मूं हूं क्षूमिति ।  
अक्तो नवशिलापक्षः शिला पञ्चपदा तथा।  
प्रतितत्त्वं न्यसेन्मूर्त्तीः सृष्ट्या पञ्च धरादिकाः ॥ ४९ ॥  
  
ब्रकह्मा विष्णुस्तथा रुद्र ईश्वरश्च सदाशिवः।  
एते च पञ्च मूर्त्तीशा यष्टव्यास्तासु पूर्ववत् ॥ ५० ॥  
  
ओं पृथ्वीमूर्त्तये नमः। ओं पृष्वीमूर्त्त्यधिपतये ब्रह्मणे नमः। इत्यादि मन्त्राः।  
सम्पूज्य कलशान् पञ्च क्रमेण निजनामभिः।  
निरुन्धीत विधानेन न्यासो मध्यशिलाक्रमात् ॥ ५१ ॥  
  
कुर्य्यात् प्राकारमन्त्रेण भूतिदर्भैस्तिलैस्ततः।  
कुण्डेषु धारिकां शक्तिं विन्यस्याभ्यर्च्य तर्पयेत् ॥ ५२ ॥  
  
तत्त्वतत्त्वाधिपान् मूर्त्तीर्मूर्त्तीशांस्च घृतादिभिः।  
ततो ब्रह्मांशशुद्ध्यर्थं मूलाङ्गं ब्रह्मभिः क्रमात् ॥ ५३ ॥  
  
कृत्वा शतादिपूर्णान्तं प्रोक्ष्याः शान्तिजलैः शिलाः।  
पूजयेच्च कुशैः स्पष्ट्वा प्रतितत्त्वमनुक्रमात् ॥ ५४ ॥  
  
सान्न्निध्यमथ सन्धानं कृत्वा शुद्धं पुनर्न्यसेत्  
एवं भागत्रये कर्म्म गत्वा गत्वा समाचरेत् ॥ ५५ ॥  
  
ओं आं ईं आत्मतत्त्वविद्यातत्त्वाभ्यां नमः इति।  
संस्पृशेद् दर्भमूलाद्यैर्ब्रह्माङ्गादित्रयं क्रमात्।  
कुर्य्यात्तत्त्वानुसन्धानं ह्रस्वदीर्घप्रयोगतः ॥ ५६ ॥  
  
ओं हां उं विद्यातत्त्वशिवतत्त्वाभ्यां नमः।  
घृतेन मधुना पूर्णांस्ताम्रकुम्भान् सरत्नकान् ॥ ५७ ॥  
  
पञ्चागव्यार्घ्यसंसिक्तान् लोकपालाधिदैवतान् ॥ ५८ ॥  
  
पूजयित्वा निजैर्म्मम्त्रैः सन्निधौ होममाचरेत्।  
शिलानामथ सर्वासां संस्मरेदधिदेवताः ॥  
विद्यारूपाः कृतस्नाना हेमवर्णाः शिलाम्वराः।  
न्यूनादिदोषमोषार्थं वास्तुभूमेश्च शुद्धये ॥  
यजेदस्त्रेण मूर्द्धान्तमाहुतीनां शतं शतं ॥ ५९ ॥  
  
इत्यादिमहापुराणे आग्नेये शिलान्यासकथनं नाम द्विनवतितमोऽध्यायः।