---
title: ३४२

---
अग्निरुवाच  
आभिमुख्यन्नयन्नर्थान्विज्ञेयोऽभिनयो बुधैः ।  
चतुर्द्धा सम्भवः सत्त्वावागङ्गाहरणाश्रयः ॥ ३४२.१ ॥  
  
स्तम्भादिः सात्त्विको वागारम्भो वाचिक आङ्गिकः ।  
शरीरारम्भ आहार्य्यो बुद्ध्यारम्भप्रवृत्तयः ॥ ३४२.२ ॥  
  
रसादिविनियोगोऽथ कथ्यते ह्यभिमानतः ।  
तमन्तरेण सर्व्वेषामपार्थैव स्वतन्त्रता ॥ ३४२.३ ॥  
  
सम्भोगो विप्रलम्भश्च श्रृङ्गारः स चतुर्विधः ।  
पूर्व्वानुरागमानाख्यः प्रवासकरुणात्मकः ॥ ३४२.४ ॥  
  
विप्रलम्भाभिदानो यः श्रृङ्गार उपचीयते ।  
 आलम्वनविशेषैश्च तद्विशेषैर्न्निरन्तरः ॥ ३४२.५ ॥  
  
एतेभ्योऽन्यतरं जायमानसम्भोगलक्षणम् ।  
विवर्त्तते चतुर्द्धैव न च प्रागतिवर्त्तते ॥ ३४२.६ ॥  
  
स्त्रीपुंसयोस्तदुदयस्तस्य निर्विर्त्तिकारतिः ।  
निखिलाः सात्त्विकास्तत्र वैवर्ण्यप्रलयौ विना ॥ ३४२.७ ॥  
  
धर्म्मार्थकाममोक्षैश्च श्रृङ्गार उपचीयते ।  
आलम्वनविशेषैश्च तद्विशेषैर्न्निरन्तरः ॥ ३४२.८ ॥  
  
श्रृङ्गारं द्विविधं विद्याद्वाङ्‌नेपथ्यक्रियात्मकम् ।  
हासश्चतुर्व्विधोऽलक्षयदन्तः स्मित इतीरितः ॥ ३४२.९ ॥  
  
किञ्चिल्लक्षितदन्ताग्रं हसितं फुल्ललोचनम् ।  
विहसितं सस्वनं स्याज्जिह्मोपहसितन्तु तत् ॥ ३४२.१० ॥  
  
सशब्दं पापहसितमशब्दमतिहासितं ।  
यश्चासौ करुणो नाम स रसस्त्रिविधो भवेत् ॥ ३४२.११ ॥  
  
धर्म्मोपघातजश्चित्तविलासजनितस्तथा ।  
शोकः शोकाद्भवेत् स्थायीकः क्रोधः स्वेदो रोमाञ्चवेपथुः ॥ ३४२.१२ ॥  
  
अङ्कनेपथ्यवाक्यैश्च रौद्रोऽपि त्रिविधो रसः ।  
तस्य निर्वर्त्तकः क्रोधः स्वेदो रोमाञ्चवेपथुः ॥ ३४२.१३ ॥  
  
दानवीरो धर्मवीरो युद्धवीर इति त्रयम् ।  
वीरस्तस्य च निष्पत्तिहेतुरुत्साह इष्यते ॥ ३४२.१४ ॥  
  
आरम्भेषु भवेद्यत्र वीरमेवानुवर्त्तते ।  
भयानको नाम रसस्तस्य निर्वर्तकं भयं ॥ ३४२.१५ ॥  
  
उद्वेजनः क्षोभणश्य वीभत्सो द्विविधः स्मृतः ।  
उद्वेजनः स्यात् प्लुत्याद्यैः क्षोभणो रुधिरादिभिः ॥ ३४२.१६ ॥  
  
जुगुप्सारम्भिका तस्य सात्त्विकांशो निवर्त्तते ।  
काव्यशोभाकरान् धर्म्मानलङ्कारान् प्रचक्ष्यते ॥ ३४२.१७ ॥  
  
अलङ्करिष्णवस्ते च शब्दमर्थमुभौ त्रिधा ।  
ये व्युत्पत्त्यादिना शब्दमलङ्कर्त्तुमिह क्षमाः ॥ ३४२.१८ ॥  
  
शब्दालङ्कारमाहुस्तान् काव्यमीमांसका विदः ।  
छाया मुद्रा तथोक्तिश्च युक्तिर्गुम्फनया सह ॥ ३४२.१९ ॥  
  
वाकोवाक्यमनुप्रासश्चित्रं दुष्करमेव च ।  
क्षेया नवालङ्कृतयः शब्दानामित्यसङ्करात् ॥ ३४२.२० ॥  
  
तत्रान्योक्तेरनुकृतिश्छाया सापि चतुर्व्विधा ।  
लोकच्छेकार्भकोक्तीनामेकोक्तेरनुकारतः ॥ ३४२.२१ ॥  
  
आभाणकोक्तिर्लोकोक्तिः सर्व्वसामान्य एव ताः ।  
यानुधावति लोकोक्तिश्छायामिच्छन्ति तां बुधाः ॥ ३४२.२२ ॥  
  
छेका विदग्धा वैदग्धयं कलासु कुशला मतिः ।  
तामुल्लिखन्ती छेकोक्तिश्छाया कविभिरिष्यते ॥ ३४२.२३ ॥  
  
अव्युत्पन्नोक्तिरखिलैरर्भकोक्त्योपलक्ष्यते ।  
तेनार्भकोक्तिश्छाया तन्मात्रोक्तिमनुकुर्व्यती ॥ ३४२.२४ ॥  
  
विप्लुताक्षरमश्लीलं वचो मत्तस्य तादृशी ।  
या सा भवति मत्तोक्तिश्छायोक्ताप्यतिशोभते ॥ ३४२.२५ ॥  
  
अभिप्रायविशेषेण कविशक्तिं विवृण्वती ।  
मुत्‌प्रदायिनीति सा मुद्रा सैव शय्यापि नो मते ॥ ३४२.२६ ॥  
  
उक्तिः सा कथ्यते यस्वामर्थकोऽप्युपपत्तिमान् ।  
लोकयात्रार्थविधिना धिनोति हृदयं सतां ॥ ३४२.२७ ॥  
  
उभौ विधिनिषेधौ च नियमानियमावपि ।  
पिकल्पपरिसङ्ख्ये च तदीयाः पडथोक्तयः ॥ ३४२.२८ ॥  
  
अयुक्तयोरिव मिथो वाच्यवाचकयोर्द्वयोः ।  
योजनायै कल्प्यमाना युक्तिरुत्ता मनीषिभिः ॥ ३४२.२९ ॥  
  
पदञ्चैव पदार्थश्च वाक्यार्थमेव च ।  
विष्योऽस्याः प्रकारणं प्रपञ्चश्चेति षड्‌विधः ॥ ३४२.३० ॥  
  
गुम्फना रचनाचर्य्या शब्दार्थक्रमगोचरा ।  
शब्दानुकारादर्थानुपूर्व्वार्थेयं क्रमात्त्रिधा ॥ ३४२.३१ ॥  
  
उक्तिपत्युक्तिमद्वाक्यं वाकोवाक्यं द्विधैव तत् ।  
ऋजुवक्रोक्तिभेदेन तत्राद्यं सहजं वचः ॥ ३४२.३२ ॥  
  
सा पूर्व्वप्रश्निका प्रश्नपूर्विकेति द्विधा भवेत् ।  
वक्रोक्तिम्तु भवेद्भङ्ग्या काकुस्तेन कृता द्विधा ॥ ३४२.३२ ॥  
  
इत्यादिमहापुराणे आग्नेये अलङ्कारे अभिनयादिनिरूपणं नाम द्विचत्वारिशदधिकत्रिशततमोऽध्यायः ॥