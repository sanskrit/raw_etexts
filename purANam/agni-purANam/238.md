---
title: २३८

---
अग्निरुवाच  
नीतिस्ते पुष्करोक्ता तु रामोक्ता लक्ष्मणाय या ।  
जयाय तां प्रवक्ष्यामि श्रृणु धर्म्मादिवर्द्धनीं ॥ २३८.१ ॥  
  
राम उवाच  
न्यायेनार्ज्जनमर्थस्य वर्द्धनं रक्षणं चरेत् ।  
सत्पात्रप्रतिपत्तिश्च राजवृत्तं चतुर्विधं ॥ २३८.२ ॥  
  
नयस्य विनयो मूलं विनयः शास्त्रनिश्चयात् ।  
विनयो हीन्द्रियजयस्तैर्युक्तः पालयेन्महीं ॥ २३८.३ ॥  
  
शास्त्रं प्रज्ञा धृतिर्द्दाक्ष्यं प्रागल्भ्यं धारयिष्णुता ।  
उत्साहो वाग्‌मितौदार्य्यमापत्‌कालसहिष्णुता१ ॥ २३८.४ ॥  
  
ग्रभावः शुचिता मैत्री त्यागः सत्यं कृतज्ञता ।  
कुलं शीलं दमश्चेति गुणाः सम्पत्तिहेतवः ॥ २३८.५ ॥  
  
प्रकीर्णविषयारण्ये धावन्तं विप्रमाथिनं ।  
ज्ञानाङ्कुशेन कुर्व्वीत वश्यमिन्द्रियदन्तिनं ॥ २३८.६ ॥  
  
कामः क्रोधस्तथा लोभो हर्षो मानो मदस्तथा ।  
षड्‌वर्गमुतसृजेदेनमस्मिंस्त्यक्ते सुखी नृपः ॥ २३८.७ ॥  
  
आन्वीक्षिकीं त्रयीं वार्त्तां दण्डनीतिं च पार्थिवः ।  
तद्विद्यैस्तत्‌क्रियोपैतैश्चिन्तयेद्विनयान्वितः ॥ २३८.८ ॥  
  
आन्वीक्षिक्यार्थविज्ञानं धर्म्माधर्मौ त्रयीस्थितौ ।  
अर्थानर्थौ तु वार्त्तायां दण्डनीत्यां नयानयौ ॥ २३८.९ ॥  
  
अहिंसा सूनृता वाणी सत्यं शौचं दया क्षमा ।  
वणिनां लिङ्गिनां चैव सामान्यो धर्म्म उच्यते ॥ २३८.१० ॥  
  
प्रजाः समनुगृह्णीयात् कुर्य्यादाचारसंस्थितिं ।  
वाक्‌ सूनृता दया दानं हिनोपगतरक्षणं ॥ २३८.११ ॥  
  
इति वृत्तं सतां साधुहितं सत्पुरुषव्रतं ।  
आधिव्याधिपरीताय अद्य श्वो वा विनाशिने ॥ २३८.१२ ॥  
  
को हि राजा शरीराय धर्म्मापेतं समाचरेत् ।  
न हि स्वसुखमन्विच्छन् पीडयेत् कृपणं जनं ॥ २३८.१३ ॥  
  
कृपणः पीड्यमानो हि मन्युना इन्ति पार्थिवं ।  
क्रियतेऽभ्यर्हणीयाय स्वजनाय यथाञ्जलिः ॥ २३८.१४ ॥  
  
ततः साधुतरः कार्यो दुर्जनाय शिवाथिन्ना ।  
प्रियमेवाभिघातव्यं सत्सु नित्यं द्विषत्सु च ॥ २३८.१५ ॥  
  
देवास्ते प्रियवक्तारः पशवः क्रूरवादिनः ।  
शुचिरास्तिक्यपूतात्मा पूजयेद्देवताः सदा ॥ २३८.१६ ॥  
  
देवतावद् गुरुजनमात्मवच्च सुहृज्जनं ।  
प्रणिपातेन हि गुरुं सतोऽमृषानुचेष्टितैः ॥ २३८.१७ ॥  
  
कुर्व्वीताभिमुखान् भृत्यैर्द्दवान् सुकृतकर्म्मणा ।  
मद्‌भावेन हरेन्मित्रं सम्भ्रमेण च बान्धवान् ॥ २३८.१८ ॥  
  
स्त्रीभृत्यान् प्रेम्दानाभ्यां दाक्षिण्येनेतरं जनं ।  
अनिन्दा परकृत्येषु स्वधर्म्मपरिपालनं ॥ २३८.१९ ॥  
  
कृपणेषु दयालुत्वं सर्वत्र मधुरा गिरः ।  
प्राणैरप्यपकारित्वं मित्रायाव्यभिचारिणे ॥ २३८.२० ॥  
  
गृहागते परिष्वङ्गः सक्त्या दानं सहिष्णुता ।  
स्वसमृद्धिष्वनुत्सेकः पररवृद्धिष्वमत्सरः ॥ २३८.२१ ॥  
  
अपरोपतापि वचनं मौनव्रतचरिष्णुता ।  
बन्धुभिर्बद्धसंयोगः स्वजने चतुरश्रता ॥ २३८.२२ ॥  
  
उचितानुविधायित्वमिति वृत्तं महात्मनां ।  
  
इत्यादिमहापुराणे आग्नेये रामोक्तनीतिर्नाम अष्टत्रिंशदधिकद्विशततमोऽध्यायः ॥