---
title: २२७

---
पुष्कर उवाच  
दण्डप्रणयनं वक्ष्ये येन राज्ञः परा गतिः ।  
त्रियवं कृष्णलं विद्धि माषस्तत्‌पञ्चकं भवेत् ॥ २२७.१ ॥  
  
कृष्णलानां तथा षष्ट्या१ कर्षार्द्धं राम कीर्त्तितं ।  
सुवर्णश्च विनिर्द्दिष्टो राम षोडशमाषकः ॥ २२७.२ ॥  
  
निष्कः सुवर्णाश्चत्वारो धरणं दशभिस्तु तैः ।  
ताम्ररूप्यसुवर्णानां मानमेतत् प्रकीर्त्तिन्तं ॥ २२७.३ ॥  
  
ताम्रिकैः काषिको राम प्रोक्तः कार्षापणो बुधैः ।  
पणानां द्वे शते सार्द्धं प्रथमः साहसः स्मृतः२ ॥ २२७.४ ॥  
  
मध्यमः पञ्च विज्ञेयः सहस्रमपि चोत्तम ।  
चौरैरमूषितो यस्तु मूषितोऽस्मीति भाषते ॥ २२७.५ ॥  
  
तत्‌प्रदातरि भूपाले स दण्ड्यस्तावदेव तु ।  
यो यावद्विपरीतार्थं मिथ्या वा यो वदेत्तु तं ॥ २२७.६ ॥  
  
तौ नृपेण ह्यधर्मज्ञौ दाप्यौ तद्द्विगुणं दमं३ ।  
कूटसाक्ष्यन्तु कुर्वाणांस्त्रीन् वर्णांश्च प्रदापयेत् ॥ २२७.७ ॥  
  
विवासयेद् ब्राह्मणन्तु भोज्यो विधिर्न्न हीरितः ।  
निक्षेपस्य समं मूल्यं दण्ड्यो निक्षेपभुक् तथा ॥ २२७.८ ॥  
  
वस्त्रादिकस्य धर्म्मज्ञ तथा धर्मो न हीयते ।  
यो निक्षेपं घातयति यश्चानिक्षिप्य याचते ॥ २२७.९ ॥  
  
तावुभौ चौरवच्छास्यौ दण्ड्यौ वा द्विगुणं दमं ।  
अज्ञानाद्यः पुमान् कुर्य्यात् परद्रव्यस्य विक्रयं ॥ २२७.१० ॥  
  
निर्द्दोषो ज्ञानपूर्वन्तु चौरवद्दण्डमर्हति४ ।  
मूल्यमादाय यः शिल्पं न दद्याद् दण्ड्य एव सः ॥ २२७.११  
  
प्रतिश्रुत्याप्रदातारं सुवर्णं दण्डयेन्नृपः ।  
भृति गृह्य न कुर्य्याद्यः कर्माष्टौ कृष्णला दमः ॥ २२८.१२ ॥  
  
अकाले तु त्यजन् भृत्यं दण्ड्यः स्यात्तावदेव तु ।  
क्रीत्वा विक्रीय वा किञ्चिद्यस्येहानुशयो भवेत् ॥ २२८.१३ ॥  
  
सोऽन्तर्दशाहात्तत्स्वामी दद्याच्चैवाददीत च ।  
परेण तु दशाहस्य नादद्यान्नैव दापयेत् ॥ २२८.१४ ॥  
  
आददद्धि ददच्चैव राज्ञा दण्ड्याः शततनि षट् ।  
वरे दोषानविख्याप्य यः कन्यां वरयेदिह५ ॥ २२८.१५ ॥  
  
दत्ताप्यदत्ता सा सस्य राज्ञा दण्ड्यः शतद्वयं ।  
प्रदाय कन्यां योऽन्यस्मै पुनस्तां सम्प्रयच्छति ॥ २२७.१६ ॥  
  
दण्डः कार्य्यो नरेन्द्रेण तस्याप्युत्तमसाहसः ।  
सत्यङ्‌कारेण वाचा च युक्तं पुण्यमसंशयं ॥ २२७.१७ ॥  
  
लुब्धोऽन्यत्र च विक्रेता षट्‌शतं दण्डमर्हति ।  
दद्यार्द्धनुं न यः पालो गृहीत्वा भक्तवेतनं ॥ २२७.१८ ॥  
  
स तु दण्ड्यः शतं राज्ञा सुवर्णं वाप्यरक्षिता ।  
धनुःशतं परीणा्हो ग्रामस्य तु समन्ततः ॥ २२८.१९ ॥  
  
द्विगुणं त्रिगुणं वापि नगरस्य च कल्पयेत् ।  
वृति तत्र प्रकुर्वीत यामुष्ट्रो नावलोकयेत् ॥ २२७.२० ॥  
  
तत्रापरिवृते धान्ये हिंसिते नैव दण्डनं ।  
गृहन्तडागमारामं क्षेत्रं वा भीषया हरन् ॥ २२७.२१ ॥  
  
शतानि पञ्च दण्ड्यः स्यादज्ञानाद्‌द्विशतोदमः ।  
मर्यादाभेदकाः सर्वे दण्ड्याः प्रथमसाहसं ॥ २२७.२२ ॥  
  
शतं ब्राह्मणमाक्रुश्य क्षत्रियो दण्डमर्हति ।  
वैश्यश्च द्विशतं राम शूद्रश्च बधमर्हति ॥ २२७.२३ ॥  
  
पञ्चाशद्‌ब्राह्मणो दण्ड्यः क्षत्रियस्याभिशंसने ।  
वैश्ये वाप्यर्द्धपञ्चाशच्छूद्रे द्वादशको दमः ॥ २२७.२४ ॥  
  
क्षत्रियस्याप्नुयाद्वैश्यः साहसं पूर्वमेव तु ।  
शूद्रः क्षत्रियमाक्रुश्य जिह्वाच्छेदनमाप्नुयात् ॥ २२८.२५ ॥  
  
धर्मोपदेशं विप्राणां शूद्रः कुर्वंश्च दण्डभाक् ।  
श्रुतदेशादिवितथी दाप्यो द्विगुणसाहसं ॥ २२७.२६ ॥  
  
उत्तमः साहसस्तस्य यः पापैरुत्तमान् क्षिपेत् ।  
प्रमादाद्यैर्मया प्रोक्तं प्रीत्या दण्डार्द्धमर्हति ॥ २२७.२७ ॥  
  
मातरं पितरं ज्येष्ठं भ्रातरं श्वशुरं गुरुं ।  
आक्षारयञ्छतं दण्ड्यः पन्थानं चाददद्‌गुरोः ॥ २२७.२८ ॥  
  
अन्त्यजातिर्द्विजातिन्तु येनाङ्गेनापराध्नुयात् ।  
तदेवच्छेदयेत्तस्य क्षिप्रमेवाविचारयन् ॥ २२७.२९ ॥  
  
अवनिष्ठीवतो दर्पाद्‌ द्वावोष्ठौ छेदयेन्नृपः ।  
अपमूत्रयतो मेढ्रमपशब्दयतो गुदं ॥ २२७.३० ॥  
  
उत्कृष्टासनसंस्थस्य नीचस्याधोनिकृन्तनं ।  
यो यदङ्गं च रुजयेत्तदङ्गन्तस्य कर्त्तयेत् ॥ २२७.३१ ॥  
  
अर्द्धपादकराः कार्या गोगजाश्वोष्ट्रघातकाः ।  
वृक्षन्तु विफलं कृत्त्वा सुवर्ण दण्डमर्हति ॥ २२७.३२ ॥  
  
द्विगुणं दाप्येच्छिन्ने पथि सीम्नि जलाशये ।  
द्रव्याणि यो हरेद्यस्य ज्ञानतोऽज्ञानतोऽपि वा ॥ २२७.३३ ॥  
  
स सस्योत्पाद्य तुष्टिन्तु राज्ञे दद्यात्ततो दमं ।  
यस्तु रज्जुं घटं कूपाद्धरेच्छिन्द्याच्च तां प्रपां ॥ २२७.३४ ॥  
  
स दण्डं प्राप्नुयान्‌मासं दण्ड्यः स्यात् प्राणिताडने ।  
धान्यं दशभ्यः कुम्भेभ्यो हरतोऽभ्यधिकं बधः ॥ २२७.३५ ॥  
  
शेषेऽप्येकादशगुणं तस्य दण्डं प्रकल्पयेत् ।  
सुवर्णरजतीदीनां नृस्त्रीणां हरणे बधः ॥ २२७.३६ ॥  
  
येन येन यथाह्गेन स्तेनो नृषु विचेष्टते ।  
तत्तदेव हरेदस्य प्रत्यादेशाय पार्थिवः ॥ २२७.३७ ॥  
  
ब्राह्मणः शाकधान्यादि अल्पं गृह्णन्न दोषबाक् ।  
गोदेवार्थं हरंश्चापि हन्याद्दुष्टं बधोद्यतं ॥ २२७.३८ ॥  
  
गृहक्षेत्रापहर्त्तारं तथा पत्न्यभिगामिनं ।  
अग्निनदं गरदं हन्यात्तथा चाभ्युद्यतायुधं ॥ २२७.३९ ॥  
  
राजा गवाभिवाराद्यं हन्याच्चैवाततायिनः ।  
परस्त्रियं न भाषेत प्रतिषिद्धो विशेन्न हि ॥ २२७.४०  
  
अदण्ड्या स्त्री भवेद्राज्ञा वरयन्ती पतिं स्वयं।  
उत्तमां सेवमानः स्त्रीं जघन्यो बधमर्हति ॥ २२७.४१ ॥  
  
भर्त्तारं लङ्‌घयेद्या तां श्वभिः सङ्घातयेत् स्थिरं ।  
सवर्णदूषितां कुर्य्यात् पिण्डमात्रोपजीविनीं ॥ २२७.४२ ॥  
  
ज्यायसा दूषिता नारी मुण्डनं समवाप्नुयात् ।  
वैश्यागमे तु विप्रस्य क्षत्रियस्यान्त्यजागमे ॥ २२७.४३ ॥  
  
क्षत्रियः प्रथमं वैश्यो दण्ड्यः शद्रागमे भवेत् ।  
गुहीत्वा वेतनं वेश्या लोभादन्यत्र गच्छति ॥ २२७.४४ ॥  
  
वेतनन्द्विगुणं दद्याद्दण्डञ्च द्विगुणं तथा।  
भार्या पुत्राश्च दासाश्च शिष्यो भ्राता च सोदरः ॥ २२७.४५ ॥  
  
कृतापराधास्ताड्याः स्यू रज्वा वेणुदलेन वा ।  
पृष्टेन मस्तके हन्याच्चौरस्याप्नोति किल्विषं ॥ २२७.४६ ॥  
  
रक्षास्वधिकृतैर्यस्तु प्रजाऽत्यर्थं विलुप्यते ।  
तेषां सर्वस्वमादाय राजा कुर्य्यान् प्रवासनं ॥ २२७.४७ ॥  
  
ये नियुक्ताः स्वकार्येषुहन्युः कार्याणि कर्मिणां ।  
निर्घृणाः क्रूरमनसस्तान्निः स्वान् कारयेन्नृप ॥ २२७.४८ ॥  
  
अमात्यः प्राड्‌विवाको वा यः कुर्य्यात् कार्य्यमन्यथा ।  
तस्य सर्वस्वमादाय तं राजा विप्रवासयेत् ॥ २२७.४९ ॥  
  
गुरुतल्पे भयः कार्य्यः सुरापाणे सुराध्वजः ।  
स्तेयेषु श्वपदं विद्याद्‌ ब्रह्महत्याशिरः पुमान् ॥ २२७.५० ॥  
  
शूद्रादीन् घातयेद्राजा पापान् विप्रान् प्रवासयेत् ।  
महापातकिनां वित्तं वरुणायोपपादयेत् ॥ २२७.५१ ॥  
  
ग्रामेष्वपि च ये केचिच्चौराणां भक्तदायकाः ।  
भाण्डार कोषदाश्चैव सर्वांस्तानपि घातयेत् ॥ २२७.५२ ॥  
  
राष्ट्रेषु राष्ट्राधिकृतान् सामन्तान् पापिनोहरेत् ।  
सन्धि कृत्वा तु ये चौर्यं रात्रौ कुर्वन्ति कस्तराः ॥ २२७.५३ ॥  
  
तेषां च्छित्वा नृपो हस्तौ तीक्ष्णे शूले निवेशयेत् ।  
तडागदेवतागारभेदकान् घातयेन्नृपः ॥ २२७.५४ ॥  
  
समुत्सृजेद्राजमार्गे यस्त्वमेध्यमनापदि ।  
स हि कार्षापणन्दण्ड्यस्तममेध्यञ्च शोधयेत् ॥ २२७.५५ ॥  
  
प्रतिमासङ्‌क्रमभिदो दद्युः पञ्चशतानि ते ।  
समैश्च विषमं यो वा चरतेक मूल्यतोऽपि वा ॥ २२७.५६ ॥  
  
समाप्नुयान्नरः पूर्वं दमं मध्यममेव वा ।  
द्रव्यमादाय वणिजामनर्घेणावरुन्दतां ॥ २२७.५७ ॥  
  
राजा पृथक्‌ पृथक् कुर्य्याद्दण्डमुत्तमसाहसं ।  
द्रव्याणां दूषको यश्च प्रतिच्छन्दकविक्रयी ॥ २२७.५८ ॥  
  
मध्यमं प्राप्नुयाद्दण्डं कूटकर्त्ता तथोत्तमं ।  
कलहापकृतं देयं दण्डश्च द्विगुणस्ततः ॥ २२७.५९ ॥  
  
अभक्ष्यभक्ष्ये विप्रे वा शूद्रे वा कृष्णलो दमः ।  
लुलाशासनकर्त्ता च कूटकृन्नाशकस्य च ॥ २२७.६० ॥  
  
एभिश्च व्यवहर्त्तां यः स दाप्यो दममुत्तमं ।  
विषाग्निदां पतिगुरुविप्रापत्यप्रमापिणीं ॥ २२७.६१ ॥  
  
विकर्णकरनासौष्ठीं कृत्वा गोभिः प्रवासयेत् ।  
क्षेत्रवेश्मग्रामवनविदारकास्तथा नराः ॥ २२७.६२ ॥  
  
राजपत्न्यभिगामी च दग्धव्यास्तु कटाग्निना ।  
ऊनं वाप्यधिकं वापि लिखेद्यो राजशासनं ॥ २२७.६३ ॥  
  
पारजायिकचौरौ च मुञ्चतो मण्ड उत्तमः ।  
राजयानासनारोढ्‌र्दण्ड उत्तमसाहसः ॥ २२७.६४ ॥  
  
यो मन्येताजितोऽस्मीति न्यायेनापि पराजितः ।  
तमायान्तं पराजित्य६ दण्डयेद्‌ द्विगुणं दमं ॥ २२७.६५ ॥  
  
आह्वानकारी बध्यः स्यादनाहूतमथाह्वयन् ।  
दाण्डिकस्य च यो हस्तादभिमुक्तः पलायते ॥ २२७.६६ ॥  
  
हीनः पुरुषकारेण तद्‌ दद्याद्दाण्डिको धनं ।  
  
इत्यादिमहापुराणे आग्नेये दण्डप्रणयनं नाम सप्तविंशत्यधिकद्विशततमोऽध्यायः ।