---
title: ३७०

---
अग्निरुवाच  
आत्यन्तिकं लयं वक्ष्ये ज्ञानादात्यन्तिको लयः ।  
आध्यात्मिकादिसन्तापं ज्ञात्वा स्वस्य विरागतः ॥ ३६९.१ ॥  
  
आध्यात्मिकस्तु सन्तापः शारीरो मानसो द्विधा ।  
शारीरो बहुभिर्भेदैस्तापोऽसौ श्रूयतां द्विज ॥ ३६९.२ ॥  
  
त्यक्त्वा जीवो भोगदेहं गर्भमाप्नोति कर्मभिः ।  
आतिवाहिकसञ्ज्ञस्तु देहो भवति वै द्विज ॥ ३६९.३ ॥  
  
केवलं स मनुष्याणां मृत्युकाल उपस्थिते ।  
याम्यैः पुम्भिर्मनुष्याणां तच्छरीरं द्विजोत्तमाः ॥ ३६९.४ ॥  
  
नीयते याम्यमार्गेण नान्येषां प्राणिनां मुने ।  
ततः स्वर्य्याति नरकं स भ्रमेद्‌घटयन्त्रवत् ॥ ३६९.५ ॥  
  
कर्मभूमिरियं ब्रह्मन् फलभूमिरसौ स्मृता ।  
यमो योनीश्च नरकं निरूपयति कर्मणा ॥ ३६९.६ ॥  
  
पूरणीयाश्च तेनैव यमञ्चैवानुपश्यतां ।  
वायुभूताः प्राणिनश्च गर्भन्ते प्राप्नुवन्ति हि ॥ ३६९.७ ॥  
  
यमदूतैर्मनुष्यस्तु नीयते तञ्च पश्यति ।  
धर्म्मी च पूज्यते तेन पापिष्ठस्ताड्यते गृहे ॥ ३६९.८ ॥  
  
शुभाशुभं कर्म्म तस्य चित्रगुप्तो निरूपयेत् ।  
बान्धवानामशौचे तु देहे खल्वातिवाहिके ॥ ३६९.९ ॥  
  
तिष्ठन्नयति धर्म्मज्ञ दत्तपिण्डाशनन्ततः ।  
तन्त्यक्त्वा प्रेतदेहन्तु प्राप्यान्यं प्रेतलोकतः ॥ ३६९.१० ॥  
  
वसेत् क्षुधा तृषा युक्त आमश्राद्धान्नभुङ्‌नरः ।  
आतिवाहिकदेहात्तु प्रेतपिण्डैर्विना ॥ ३६९.११ ॥  
  
न हि मोक्षमवाप्नोति पिण्डांस्तत्रैव सोऽश्रुते ।  
कृते सपिण्डीकरणे नरः संवत्सरात्परं ॥ ३६९.१२ ॥  
  
प्रेतदेहं समुत्सृज्य भोगदेहं प्रपद्यते ।  
भोगदेहावुभौ प्रोक्तावशुभशुभसञ्ज्ञितौ ॥ ३६९.१३ ॥  
  
भुक्त्वा तु भोगदेहेन कर्म्मबन्धान्निपात्यते ।  
तं देहं परतस्तस्माद्भक्षयन्ति निशाचराः ॥ ३६९.१४ ॥  
  
पापे तिष्ठति चेत् स्वर्गं तेन भुक्तं तदा द्विज ।  
तदा द्वितायं गृह्णाति भोगदेहन्तु पापिनां ॥ ३६९.१५ ॥  
  
भुक्त्वा पापन्तु वै पश्चाद्येन भुक्तं त्रिपिष्टपं ।  
शुचीनां श्रीमतां गेहे स्वर्गभ्रष्टोऽभिजायते ॥ ३६९.१६ ॥  
  
पुण्ये तिष्ठति चेत्पापन्तेन भुक्तं तदा भवेत् ।  
तस्मिन् स्म्भक्षिते देहे शुभं गृह्णाति विग्रहम् ॥ ३६९.१७ ॥  
  
कर्म्मण्यल्पावशेषे तु नरकादपि मुच्यते ।  
मुक्तस्तु नरकाद्याति तिर्य्यग्योनिं न संशयः ॥ ३६९.१८ ॥  
  
जीवः प्रविष्टो गर्भन्तु कललेऽप्यत्र तिष्ठति२ ।  
घनीभूतं द्वितीये तु तृतीयेऽवयवास्ततः ॥ ३६९.१९ ॥  
  
चतुर्थेऽस्थीनि त्वङ्‌मांसम्पञ्चमे रोमसम्भवः ।  
षष्ठे चेतोऽथ जीवस्य दुःखं विन्दति सप्तमे ॥ ३६९.२० ॥  
  
जरायुवेष्टिते देहे मूद्‌र्ध्नि बद्धाञ्जलिस्तथा ।  
मध्ये क्लीवस्तु वासे स्त्री दक्षिणे पुरुषस्थितिः ॥ ३६९.२१ ॥  
  
तिष्ठत्युदरभागो तु पृष्ठस्याबिमुखस्तथा ।  
यस्यां तिष्ठत्यसौ योनौ तां स वेत्ति न संशयः ॥ ३६९.२२ ॥  
  
सर्वञ्च वेत्ति वृत्तान्तमारभ्य नरजन्मनः ।  
अन्ध्कारञ्च महतीं पीडां निन्दति मानवः ॥ ३६९.२३ ॥  
  
मातुराहारपीतन्तु सप्तमे मास्युपाश्नुते ।  
अष्टमे नवमे मासि भृशमुद्विजते तथा ॥ ३६९.२४ ॥  
  
व्यवाये पीडडामाप्नोति मातुर्व्यायामके तथा ।  
व्याधिश्च व्याधितायां स्यान्मुहूर्त्तं शतवर्षवत् ॥ ३६९.२५ ॥  
  
सन्तप्यते कर्मभिस्तु कुरुतेऽथ मनोरथान् ।  
गर्भाद्विनिर्गतो ब्रह्मन् मोक्षज्ञानं करिष्यति ॥ ३६९.२६ ॥  
  
सूतिवातैरधोभूतो निःसरेद् योनियन्त्रतः ।  
पीड्यमानो मासमात्रं करस्पर्शेन दुःखितः ॥ ३६९.२७ ॥  
  
खशब्दात् क्षुद्रश्रोतांसि देहे श्रोत्रं विविक्तता ।  
श्वासोच्छासौ गतिर्वायोर्वक्रसंस्पर्शनं तथा३ ॥ ३६९.२८ ॥  
  
अग्नेरूपं दर्शनं स्यादूष्मा पङ्‌क्तिश्च पित्तकं ।  
मेधा वर्णं बलं छाया तेजः शौर्य्यं शरीरके ॥ ३६९.२९ ॥  
  
जलात्स्वेदश्च रसन्देहे वै सम्प्रजायते ।  
क्लेदो वसा रसा रक्तं शुक्रमूत्रकफादिकं ॥ ३६९.३० ॥  
  
भूमेर्घ्राणं केशनखं गौरवं स्थिरतोऽस्थितः ।  
मातृजानिः मृदून्यत्र त्वङ्‌मांसहृदयानि च ॥ ३६९.३१ ॥  
  
नाभिर्मज्जा४ शकृन्मेदः क्लेदान्यामाशयानि च ।  
पितृजानि शिरास्नायुशुक्रञ्चैवात्मजानि तु ॥ ३६९.३२ ॥  
  
कामक्रोधौ भयं हर्पो धर्म्धाधर्म्मात्मता तथा ।  
आकृतिः स्वरवर्णौ तु मेहनाद्यं तथा च यत् ॥ ३६९.३३  
  
तामसानि तथाऽज्ञानं प्रमादालस्यतृट्क्षुधाः ।  
मोहमात्सर्य्यवैगुण्यशोकायासभयानि च ॥ ३६९.३४ ॥  
  
कामक्रोधौ तथा शौर्य्यं यज्ञेप्सा बहुभाषिता ।  
अहङ्कारः परावज्ञा राजसानि महामुने ॥ ३६९.३५ ॥  
  
धर्मेप्सा मोक्षकामित्वं परा भक्तिश्च केशवे ।  
दाक्षिण्यं व्यवसायित्वं सात्विकानि विनिर्दिशेत् ॥ ३६९.३६ ॥  
  
चपलः क्रोधनो भीरुर्बहुभाषी कलिप्रियः ।  
स्वप्ने गगनगश्चैव बहुवातो नरो भवेत् ॥ ३६९.३७ ॥  
  
अकालपलितः क्रोधी महाप्राज्ञो रणप्रियः ।  
स्वप्ने च दीप्तिमत्प्रेक्षी बहुपित्तो नरो भवेत् ॥ ३६९.३८ ॥  
  
स्थिरमित्रः स्थिरोत्साहः स्थिराङ्गो द्रविणान्वितः ।  
स्वप्ने जलसितालोकी बहुश्लेष्मा नरो भवेत् ॥ ३६९.३९ ॥  
  
रसस्तु प्राणिनां देहे जीवनं रुधिरं तथा ।  
लेपनञ्च तथा मांसमेहस्नेहकरन्तु तत् ॥ ३६९.४० ॥  
  
धारणन्त्वऽस्थि मज्जा स्यात्पूरणं वीर्य्यवर्धनं ।  
शुक्रवीर्यकरं ह्योजः प्राणकृज्जीवसंस्थितिः ॥ ३६९.४१ ॥  
  
ओजः शुक्रात् सारतरमापीतं हृकदयोपगं ।  
षडङ्गशक्थिनी बाहुर्मूर्धा जठरमीरितं ॥ ३६९.४२ ॥  
  
षटत्वचा वाह्यतो यद्वदन्या रुधिरधारिका ।  
विलासधारिणी चान्या चतुर्थी कुण्डधारिणी ॥ ३६९.४३ ॥  
  
पञ्चमी विद्रधिस्थानं षष्ठी प्राणधरा मता ।  
कला सप्तमी मांसधरा द्वितीया रक्तधारिणी ॥ ३६९.४४ ॥  
  
यकृत्प्लीहाश्रया चान्या मेदोधराऽस्थिधारिणी ।  
मज्जाश्लेष्मपुरीषाणां धरा पक्काशयस्थिता ॥  
षष्ठी पित्तधरा शुक्रधरा शुक्राशयाऽपरा ॥ ३६९.४५ ॥  
  
इत्यादिमहापुराणे आग्नेये आत्यन्तिकलयगर्भोत्पत्तिनिरूपणं नामोनसप्तत्यधिकत्रिशततमोऽध्यायः ॥