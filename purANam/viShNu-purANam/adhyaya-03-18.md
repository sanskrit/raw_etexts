मागचा अध्याय  
पुढचा अध्याय  
  
॥ विष्णुपुराणम् ॥  
तृतीयः अंशः  
॥ अष्टादशोऽध्यायः ॥  
  
श्रीपराशर उवाच  
तपस्यभिरतान्सोऽथ मायामोहो महासुरान् ।  
मैत्रेय ददृशे गत्वा नर्मदातीरसंश्रितान् ॥ १ ॥  
ततो दिगम्बरो मुण्डो बर्हिपिच्छधरो द्विज ।  
मायामोहोऽसुरान् श्लक्ष्णमिदं वचनमब्रवीत् ॥ २ ॥  
मायामोह उवाच  
हे दैत्यपतयो ब्रूत यदर्थ तप्यते तपः ।  
ऐहिकं वार्थ पारत्र्यं तपसः फलमिच्छथ ॥ ३ ॥  
असुरा ऊचुः  
पारत्र्यफललाभाय तपश्चर्या महामते ।  
अस्माभिरियमारब्धा किं वा तेऽत्र विवक्षितम् ॥ ४ ॥  
मायामोह उवाच  
कुरुध्वं मम वाक्यानि यदि मुक्तिमभीप्सथ ।  
अर्हध्वमेतं धर्मं च मुक्तिद्वारमसंवृतम् ॥ ५ ॥  
धर्मो विमुक्तेरर्होयं नैतस्मादपरो वरः ।  
अत्रैव संस्थिताः स्वर्गं विमुक्तिं वा गमिष्यथ ॥ ६ ॥  
अर्हध्वं धर्ममेतं च सर्वे यूयं महाबलाः ॥ ७ ॥  
श्रीपराशर उवाच  
एवम्प्रकारैर्बहुभिर्युक्तिदर्शनचर्चितैः ।  
मायामोहेन ते दैत्या वेदमार्गादपाकृताः ॥ ८ ॥  
धर्मायैतदधर्माय सदेतन्न सदित्यपि ।  
विमुक्तये त्विदं नैतद्विमुक्तिं सम्प्रयच्छति ॥ ९ ॥  
परमार्थोऽयमत्यर्थं परमार्थो न चाप्ययम् ।  
कार्यमेतदकार्यं च नैतदेवं स्फुटं त्विदम् ॥ १० ॥  
दिग्वाससामयं धर्मो धर्मोऽयं बहुवाससाम् ॥ ११ ॥  
इत्यनेकान्तवादं च मायामोहेन नैकधा ।  
तेन दर्शयता दैत्याःस्वधर्मं त्याजिता द्विज ॥ १२ ॥  
अर्हतैतं महाधर्मं मायामोहेन ते यतः ।  
प्रोक्तास्तमाश्रिता धर्ममर्हतास्तेन तेऽभवन् ॥ १३ ॥  
त्रयीधर्मसमुत्सर्गं मायामोहेन तेऽसुराः ।  
कारीतास्तन्मया ह्यासंस्ततोन्ये तत्प्रचोदिताः ॥ १४ ॥  
तैरप्यन्ये परे तैश्च तैरप्यन्ये परे च तैः ।  
अल्पैरहोभिः सन्त्यक्ता तैर्दैत्यैः प्रायशस्त्रयी ॥ १५ ॥  
पुनश्च रक्ताम्बरधृङ् मायामोहो जितेन्द्रियः ।  
अन्यानाहासुरान् गत्वा मृद्वल्पमधुराक्षरम् ॥ १६ ॥  
स्वर्गार्थं यदि वो वाञ्छा निर्वाणार्थमथासुराः ।  
तदलं पशुघातादिदुष्टधर्मैर्निबोधत ॥ १७ ॥  
विज्ञानमयमेवैतदशेषमवगच्छत ।  
बुध्यध्वं मे वचः सम्यग्बुधैरेवमिहोदितम् ॥ १८ ॥  
जगदेतदनाधारं भ्रान्तिज्ञानार्थतत्परम् ।  
रागादिदुष्टमत्यर्थं भ्राम्यते भवसंकटे ॥ १९ ॥  
एवं बुध्यत बुध्यध्वं बुध्यतैवमितीरयन् ।  
मायामोहः स दैतेयान्धर्ममत्याञ्जयन्निजम् ॥ २० ॥  
नानाप्रकारवचनं स तेषां युक्तियोजितम् ।  
तथा तथा त्रयीधर्मं तत्यजुस्ते यथा यथा ॥ २१ ॥  
तेऽप्यन्येषां तथैवोचुरन्यैरन्ये तथोदिता ।  
मैत्रेय तत्यजुर्धर्मं वेदेस्मृत्युदितं परम् ॥ २२ ॥  
अन्यानप्यन्यपाषण्डप्रकारैर्बहुहिर्द्विज ।  
दैतेयान्मोहयामास मायामोहोदिमोहकृत् ॥ २३ ॥  
स्वल्पेनैव हि कालेन मायामोहेन तेऽसुराः ।  
मोहितास्तत्यजुःसर्वां त्रयीमार्गाश्रितां कथाम् ॥ २४ ॥  
केचिद्विनिन्दां वेदानां देवानामपरे द्विज ।  
यज्ञकर्मकलापस्य तथान्ते च द्विजन्मनाम् ॥ २५ ॥  
नैनद्युक्तिसहं वाक्यं हिंसा धर्माय चेष्यते ।  
हवींष्यनलदग्धानि फलायेत्यर्भकोदितम् ॥ २६ ॥  
यज्ञैरनेकैर्देवत्वमवाप्येन्द्रेण भुज्यते ।  
शम्यादि यदि चेत्काष्ठं तद्वरं पत्रभुक्पशु ॥ २७ ॥  
निहतस्य पशोर्जज्ञे स्वर्गप्राप्तिर्यदीष्यते ।  
स्वपिता यजमानेन किन्नु तस्मान्न हन्यते ॥ २८ ॥  
तृप्तये जायते पुंसो भुक्तमन्येन चेत्ततः ।  
कुर्याच्छ्राद्धं श्रमायान्नं न वहेयुः प्रवासिनः ॥ २९ ॥  
जनश्रद्धेयमित्येतदवगम्य ततोऽत्र वः ।  
उपेक्षा श्रेयसे वाक्यं रोचतां यन्मयेरितम् ॥ ३० ॥  
न ह्यप्तवादा नभसो निपतन्ति महासुराः ।  
युक्तिमद्वचनं ग्राह्यं मयान्यैश्च भवद्विधैः ॥ ३१ ॥  
श्रीपराशर उवाच  
मयामोहेन ते दैत्याः प्रकारैर्बहुभिस्तथा ।  
वृथापिता यथा नैषां त्रयी कश्चिदरोचयत् ॥ ३२ ॥  
इत्थमुन्मार्गयातेषु तेषु दैत्येषु तेऽमराः ।  
उद्योगं परमं कृत्वा युद्धाय समुपस्थिताः ॥ ३३ ॥  
ततो दैवासुरं युद्धं पुनरेवाभवद् द्विज ।  
हताश्च तेऽसुरा दैवैः सन्मार्गपरिपन्थिनः ॥ ३४ ॥  
स्वधर्मकवचं तेषामभूद्यत्प्रथमं द्विज ।  
तेन रक्षाभवत्पूर्वं नेशुर्नष्टे च तत्र ते ॥ ३५ ॥  
ततो मैत्रेय तन्मार्गवर्तिनो येऽभवञ्जनाः ।  
नग्नास्ते तैर्यतस्त्यक्तं त्रयीसंवरणं तथा ॥ ३६ ॥  
ब्रह्मचारीगृहस्थश्च वानप्रस्थस्तथाश्रमी ।  
परिव्राड् वा चतुर्थोऽत्र पञ्चमो नोपपद्यते ॥ ३७ ॥  
वस्तु सन्त्यज्य गार्हस्थ्यं वानप्रस्थो न जायते ।  
परिव्राट् चापि मैत्रेय स नग्नः पापकृन्नरः ॥ ३८ ॥  
नित्यानां कर्मणां विप्र यस्य हानिरहर्निशम् ।  
अकुर्वन्विहितं कर्म शक्तः पतति तद्दिने ॥ ३९ ॥  
प्रायश्चित्तेन महता शुद्धिमाप्नोत्यनापदि ।  
पक्षं नित्यक्रियाहानेः कर्ता मैत्रेय मानवः ॥ ४० ॥  
संवत्सरं क्रियाहानिर्यस्य पुंसोऽभिजायते ।  
तस्यावलोकनात्सूर्यो निरीक्ष्यःसाधुभिः सदा ॥ ४१ ॥  
स्पृष्टे स्नानं सचैलस्य शुद्धेर्हेतुर्महामते ।  
पुंसो भवति तस्योक्ता न शुद्धिः पापकर्मणः ॥ ४२ ॥  
देवर्षिपितृभूतानि यस्य निःश्वस्य वेश्मनि ।  
प्रयान्त्यनर्चितान्यत्र लोके तस्मान्न पापकृत् ॥ ४३ ॥  
सम्भाषणानुप्रश्नादि सहास्यां चैव कुर्वतः ।  
जायते तुल्यता तस्य तेनैव द्विज वत्सरात् ॥ ४४ ॥  
देवादिनिःश्वासहतं शरीरं यस्य वेश्म च ।  
न तेन संकरं कुर्याद् गृहासनपरिच्छदैः ॥ ४५ ॥  
अथ भुक्तं गृहे तस्य करोत्यास्यां तथासने ।  
शेते चाप्येकशयने स सद्यस्तत्समो भवेत् ॥ ४६ ॥  
देवतापितृभूतानि तथानभ्यर्च्य योऽतिथीन् ।  
भुक्ते स पातकं भुङ्क्ते निष्कृतिस्तस्य नेष्यते ॥ ४७ ॥  
ब्राह्मणाद्यास्तु ये वर्णाःस्वधर्मादन्यतोमुखाः ।  
यान्ति ते नग्नसंज्ञां तु हीनकर्मस्ववस्थिताः ॥ ४८ ॥  
चतुर्णां यत्र वर्णानां मैत्रेयात्यन्तसंकरः ।  
तत्रास्या साधुवृत्तिनामुपघाताय जायते ॥ ४९ ॥  
अनभ्यर्च्य ऋषीन्देवान्पितृभूतातिथींस्तथा ।  
यो भुङ्क्ते तस्य सँल्लापात्पतन्तिनरके नराः ॥ ५० ॥  
तस्मादेतान्नरो नग्नांस्त्रयीसन्त्यागदूषितान् ।  
सर्वदा वर्जयेत्प्राज्ञ आलापस्पर्शनादिषु ॥ ५१ ॥  
श्रद्धावद्‌भिः कृतं यत्नाद्देवान्पितृपितामहान् ।  
न प्रीणयति तच्छ्राद्धं यद्येभिरवलोकितम् ॥ ५२ ॥  
श्रूयते च पुरा ख्यातो राजा शतधनुर्भुवि ।  
पत्नी च शैव्या तस्याभूदतिधर्मपरायणा ॥ ५३ ॥  
पतिव्रता महाभागा सत्यशौचदयान्विता ।  
सर्वलक्षणसम्पन्ना विनयेन यनेन च ॥ ५४ ॥  
स तु राजा तया सार्धं देवदेवं जनार्दनम् ।  
आराधयामास विभुं परमेण समाधिना ॥ ५५ ॥  
होमैर् जपैस्तथा दानैरुपवासैश्च भक्तितः ।  
पुजाभिश्चानुदिवसं तन्मना नान्यमानसः ॥ ५६ ॥  
एकदा तु समं स्नातौ तौ तु भार्यापती जले ।  
भागीरथ्याःसमुत्तीर्णौ कार्त्तिक्यां समुपोषितौ ।  
पाषण्डिनमपश्येतामायान्तं संमुखं द्विज ॥ ५७ ॥  
चापाचार्यस्य तस्यासौ सखा राज्ञो महात्मनः ।  
अतस्तद्गौरवात्तेन सखाभावमथाकरोत् ॥ ५८ ॥  
न तु सा वाग्यता देवी तस्य पत्नी पतिव्रता ।  
उपोषितास्मीति रविं तस्मिन्दृष्टे ददर्श च ॥ ५९ ॥  
समागम्य यथान्यायं दम्पती तौ यथाविधि ।  
विष्णोः पूजादिकं सर्वं कृतंवतौ द्विजोत्तम ॥ ६० ॥  
कालेन गच्छता राजा ममारासौ सपत्नजित् ।  
अन्वारुरोह तं देवी चितास्थं भूपतिं पतिम् ॥ ६१ ॥  
स तु तेनापचारेण श्वा जज्ञे वसुधाधिपः ।  
उपोषितेन पाषण्डसँल्लापो यत्कृतोऽभवत् ॥ ६२ ॥  
सा तु जातिस्मरा जज्ञे काशीराजसुता शुभा ।  
सर्वविज्ञानसम्पूर्णा सर्वलक्षणपूजिता ॥ ६३ ॥  
तां पिता दातुकामोऽभूद्‌वराय विनिवारितः ।  
तयैव तन्व्या विरतो विवाहारम्भतो नृपः ॥ ६४ ॥  
ततःसा दिव्यया दृष्ट्या दृष्ट्वा श्वानं निजं पतिम् ।  
विदिशाख्यं पुरं गत्वा तदवस्थं ददर्श तम् ॥ ६५ ॥  
तं दृष्ट्‌वैव महाभागं श्वभूतं तु पतिं तदा ।  
ददौ तस्मै वराहारं सत्कारप्रवणं शुभा ॥ ६६ ॥  
भुञ्जन्दत्तं तया सोऽन्नमतिमृष्टमभीप्सितम् ।  
स्वजाति ललितं कुर्वन्बहु चाटु चकार वै ॥ ६७ ॥  
अतीव व्रीडिता बला कुर्वता चाटु तेन सा ।  
प्रणामपूर्वमाहेदं दयितं तं कुयोनिजम् ॥ ६८ ॥  
स्मर्यतां तन्महाराज दाक्षिण्यललितं त्वया ।  
येन श्वयोनिमापन्नो मम चाटुकरो भवान् ॥ ६९ ॥  
पाषण्डिनं समाभाष्य तीर्थस्नानादनन्तरम् ।  
प्राप्तोसि कुत्सितां योनिं किन्न स्मरसि तत्प्रभो ॥ ७० ॥  
श्रीपराशर उवाच  
तयैवं स्मारीति तस्मिन्पूर्वजातिकृते तदा ।  
दध्यौ चिरमथावाप निर्वेदमतिदुर्लभम् ॥ ७१ ॥  
निर्विण्णचित्तः स ततो निर्गम्य नगराद्‌बहिः ।  
मरुत्प्रपतनं कृत्वा सार्गाली योनिमागतः ॥ ७२ ॥  
सापि द्वितीये सम्प्राप्ते वीक्ष्य दिव्येन चक्षुषा ।  
ज्ञात्वा शृगालं तं द्रष्टुं ययौ कोलाहलं गिरिम् ॥ ७३ ॥  
तत्रापि दृष्ट्वा तं प्राह शार्गालीं योनिमागतम् ।  
भर्तारमपि चार्वङ्गी तनया पृथिवीक्षितः ॥ ७४ ॥  
अपि स्मरसि राजेन्द्र श्वयोनिस्थस्य यन्मया ।  
प्रोक्तं ते पूर्वचरितं पाषण्डालापसंश्रयम् ॥ ७५ ॥  
पुनस्तयोक्तं स ज्ञात्वा सत्यं सत्यवतां वरः ।  
कानने स निराहारस्तत्याज स्वं कलेवरम् ॥ ७६ ॥  
भूयस्ततो वृको जज्ञे गत्वा तं निर्जने वने ।  
स्मारयामास भर्तारं पूर्ववृत्तमनिन्दिता ॥ ७७ ॥  
न त्वं वृको महाभाग राजा शतधनुर्भवान् ।  
श्वा भूत्वा त्वं सृगालोऽभूर्वृकत्वं साम्प्रतं गतः ॥ ७८ ॥  
स्मारितेन यथा व्यक्तस्तेनात्मा गृध्रतां गतः ।  
अपापा सा पुनश्चैनं बोधयामास भामिनी ॥ ७९ ॥  
नरेद्र स्मर्यतामात्मा ह्यलं ते गृध्रचेष्टया ।  
पाषण्डालापजातोऽयं दोषो यद्गृध्रतां गतः ॥ ८० ॥  
ततः काकत्वमापन्नं समनन्तरजन्मनि ।  
उवाच तन्वी भर्तारमुपलभ्यात्मयोगतः ॥ ८१ ॥  
अशेषभूभृतः पूर्वं वश्या यस्मै बलिं ददुः ।  
स त्वं काकत्वमापन्नो जातोद्य बलिभुक् प्रभो ॥ ८२ ॥  
एवमेव बकत्वेपि स्मारितस्य पुरातनम् ।  
तत् त्याज भूपतिः प्राणान्मयूरत्वमवाप च ॥ ८३ ॥  
मयूरत्वे ततः सा वै चकारानुगतिं शुभा ।  
दत्तैः प्रतिक्षणं भोज्यैर्बाला तज्जातिभोजनैः ॥ ८४ ॥  
ततस्तु जनको राजा वाजिमेधं महाक्रतुम् ।  
चकार तस्यावभृथे स्नापयामास तं तदा ॥ ८५ ॥  
सस्नौ स्वयं च तन्वङ्गी स्मारयामास चापि तम् ।  
यथासौ श्वसृगालादियोनिं जग्राह पार्थिवः ॥ ८६ ॥  
स्मृतजन्मक्रमःसोऽथ तत्त्याज स्वकलेवरम् ।  
जज्ञे स जनकस्यैव पुत्रोऽसौ सुमहात्मनः ॥ ८७ ॥  
ततः सा पितरं तन्वी विवाहार्थमचोदयत् ।  
स चापि कारयामास तस्या राजा स्वयंवरम् ॥ ८८ ॥  
स्वयंवरे कृते सा तं सम्प्राप्तं पतिमात्मनः ।  
वरयामास भूयोऽपि भर्तृभावेन भामिनी ॥ ८९ ॥  
बुभुजे च तया सार्धं सम्भोगान्नृपनन्दनः ।  
पितर्युपरते राज्यं विदेहेषु चकार सः ॥ ९० ॥  
इयाज जज्ञान्सुबहून्ददौ दानानि चार्थिनाम् ।  
पुत्रानुत्पादयामास युयुधे च सहारिभिः ॥ ९१ ॥  
राज्यं भुक्त्वा यथान्यायं पालयित्वा वसुन्धराम् ।  
तत्त्याज स प्रियान्प्राणान्सङ्ग्रामे धर्मतो नृपः ॥ ९२ ॥  
ततश्चितास्थं तं भूयो भर्तारं सा शुभेक्षणा ।  
अन्वारुरोह विधिवद्यथापूर्वं मुदान्विता ॥ ९३ ॥  
ततोऽवाप तया सार्धं राजपुत्र्या स पार्थिवः ।  
ऐन्द्रानतीत्य वै लोकाँल्लोकान्प्राप तदाक्षयान् ॥ ९४ ॥  
स्वर्गाक्षयत्वमतुलं दाम्पत्यमतिदुर्लभम् ।  
प्राप्तं पुण्यफलं प्राप्य संशुद्धिं तां द्विजोत्तम ॥ ९५ ॥  
एष पाषण्डसम्भाषाद्दोषः प्रोक्तो मया द्विज ।  
तथाऽश्वमेधावभृथस्नानमाहात्म्यमेव च ॥ ९६ ॥  
तस्मात्पाषण्डिभिः पापैरालापस्पर्शनं त्यजेत् ।  
विशेषतः क्रियाकाले यज्ञादौ चापि दीक्षितः ॥ ९७ ॥  
क्रियाहानिर्गृहे यस्य मासमेकं प्रजायते ।  
तस्यावलोकनात्सूर्यं पश्येत मतिमान्नरः ॥ ९८ ॥  
किं पुनर्यैस्तु सन्त्यक्ता त्रयी सर्वात्मना द्विज ।  
पाषण्डभोजिभिः पापैर्वेदवादविरोधिभिः ॥ ९९ ॥  
सहालापस्तु संसर्गः सहास्या चातिपापिनी ।  
पाषण्डिभिर्दुराचारैस्तस्मात्तां परिवर्जयेत् ॥ १०० ॥  
पाषण्डिनो विकर्मस्थान्वैडालव्रतिकाञ्छठान् ।  
हैतुकान्बकवृत्तींश्च वाङ्मात्रेणापि नार्चयेत् ॥ १०१ ॥  
द्वरतस्तैस्तु सम्पर्कस्त्याज्यश्चाप्यतिपापिभिः ।  
पाषण्डिभिर् दुराचारैस्तस्मात्तान्परिवर्जयेत् ॥ १०२ ॥  
एते नग्नास्तवाख्याता दृष्टा श्राद्धोपघातकाः ।  
येषां सम्भाषणात्पुंसां दिनपुण्यं प्रणश्यति ॥ १०३ ॥  
एते पाषण्डिनः पापा न ह्येतानालपेद् बुधः ।  
पुण्यं नश्यति सम्भाषादेतेषां तद्दिनोद्भवम् ॥ १०४ ॥  
पुंसां जटाधरणमैण्ड्यवतां वृथैव  
    मोघाशिनामखिलशौचनिराकृतानाम् ।  
तोयप्रदानपितृपिण्डबहिष्कृतानां  
    सम्भाषणादपि नरा नरकं प्रयान्ति ॥ १०५ ॥  
इति श्रीविष्णुमहापुराणे तृतीयांशेऽष्टादशोऽध्यायः (१८)  
इति श्रीविष्णुमहापुराणे तृतीयांऽशः समाप्तः ।  
  
  
  
GO TOP
