मागचा अध्याय  
पुढचा अध्याय  
  
॥ विष्णुपुराणम् ॥  
तृतीयः अंशः  
॥ अष्टमोऽध्यायः ॥  
  
मैत्रेय उवाच  
भगवन्भगवान्देवः संसारविजिगीषुभिः ।  
समाख्याहि जगन्नाथो विष्णुराराध्यते यथा ॥ १ ॥  
आराधिताच्च गोविन्दाराधनपरैर्नरैः ।  
यत्प्राप्यते फलं श्रोतुं तच्चेच्छामि महामुने ॥ २ ॥  
श्रीपराशर उवाच  
यत्पृच्छति भवानेतत्सगरेण महात्मना ।  
और्वः प्राह यथा पृष्टस्तन्मे निगदतः शृणु ॥ ३ ॥  
सगरः प्रणिपत्त्यैनमौर्वं पप्रच्छ भार्गवम् ।  
विष्णोराराधनोपायसम्बन्धं मुनिसत्तम ॥ ४ ॥  
फलं चाराधिते विष्णो यत्पुंसामभिजायते ।  
स चाह पृष्टो यत्नेन तस्मै तन्मेऽखिलं शृणु ॥ ५ ॥  
और्व उवाच  
भौमं मनोरथं स्वर्गं स्वर्गे रम्यं च यत्पदम् ।  
प्राप्नोत्याराधिते विष्णौ निर्वाणमपि चोत्तमम् ॥ ६ ॥  
यद्यदिच्छति यावच्च फलमाराधितेऽच्युते ।  
तत्तदाप्नोति राजेन्द्र भूरि स्वल्पमथापि वा ॥ ७ ॥  
यत्तु पृच्छसि भूपाल कथामाराध्यते हरिः ।  
तदहं सकलं तुभ्यं कथयामि निबोध मे ॥ ८ ॥  
वर्णाश्रमाचारवता पुरुषेणपरः पुमान् ।  
विष्णुराराध्यते पन्था नान्यस्तत्तोषकारकः ॥ ९ ॥  
यजन्यज्ञान्यजत्येनं जपन्त्येनं जपन्नृप ।  
निघ्नन्नन्यान्हिनस्त्येनं सर्वभूतो यतो हरिः ॥ १० ॥  
तस्मात्सदाचारवता पुरुषेण जनार्दनः ।  
आराध्यस्तु स्ववर्णोक्तधर्मानुष्ठानकारिणा ॥ ११ ॥  
ब्राह्मणः क्षत्रियो वैश्यः शुद्रश्च पृथिवीपते ।  
स्वधर्मतत्परो विष्णुमाराधयति नान्यथा ॥ १२ ॥  
परापवादं पैशुन्यमनृतं च न भाषते ।  
अन्योद्वेगकरं वापि तोष्यते तेन केशवः ॥ १३ ॥  
परदारपरद्रव्यपरहिंसासु यो रतिम् ।  
न करोति पुमान्भूप तोष्यते तेन केशवः ॥ १४ ॥  
न ताडयति नो हन्ति प्राणिनोऽन्यांश्च देहिनः ।  
यो मनुष्यो मनुष्येन्द्र तोष्यते तेन केशवः ॥ १५ ॥  
देवाद्विजगुरूणां च शुश्रूषासु सदोद्यतः ।  
तोष्यते तेन गोविन्दः पुरुषेण नरेश्वर ॥ १६ ॥  
यथात्मनि च पुत्रे च सर्वभूतेषु यत्तथा ।  
हितकामो हरिस्तेन सर्वदा तोष्यते सुखम् ॥ १७ ॥  
यस्य रागादिदोषेण न दुष्टं नृप मानसम् ।  
विशुद्धचेतसा विष्णुस्तोष्यते तेन सर्वदा ॥ १८ ॥  
वर्णाश्रमेषु ये धर्माः शास्त्रोक्ता मुनिसत्तम ।  
तेषु तिष्ठन्नरो विष्णुमाराहयति नान्यथा ॥ १९ ॥  
सगर उवाच  
तदहं श्रोतुमिच्छमि वर्णधर्मानशेषतः ।  
तथैवाश्रमधर्मांश्च द्विजवर्य ब्रवीहि तान् ॥ २० ॥  
और्व उवाच  
ब्राह्मणक्षत्रियविशां शुद्राणां च यथाकमम् ।  
त्वमेकाग्रमतिर्भूत्वा शृणु धर्मान्मयोदितान् ॥ २१ ॥  
दानं दद्याद्‌यजेद्‌देवान् यज्ञैः स्वाध्यायतत्परः ।  
नित्योदकी भवेद्विप्रः कुर्याच्चाग्निपरिग्रहम् ॥ २२ ॥  
वृत्त्यर्थं याजयेच्चान्यानन्यानध्यापयेत्तथा ।  
कुर्यात्प्रतिग्रहादानं शुक्लार्थान्न्यायतो द्विजः ॥ २३ ॥  
सर्वभूतहितं कुर्यान्नाहितं कस्याचिद् द्विजः ।  
मैत्री समस्तभूतेषु ब्राह्मणस्योत्तमं धनम् ॥ २४ ॥  
ग्राव्णिरत्ने च पारक्ये समबुद्धिर्भवेद् द्विजः ।  
ऋतावभिगमः पत्न्यां शस्यते चास्य पार्थिव ॥ २५ ॥  
दानानि दद्यादिच्छातो द्विजेभ्यः क्षत्रियोपि वा ।  
यजेच्च विविधैर्यज्ञैरधीयीत च पार्थिवः ॥ २६ ॥  
शस्त्राजीवो महीरक्षा प्रवरा तस्य जीविका ।  
तत्रापि प्रथमः कल्पः पृथिवीपरिपालनम् ॥ २७ ॥  
धरित्रीपालनेनैव कृतकृत्या नराधिपाः ।  
भवन्ति तृपतेरंशा यतो यज्ञादिकर्मणाम् ॥ २८ ॥  
दुष्टानां शासनाद् राजा शिष्टानां परिपालनात् ।  
प्राप्नोत्यभिमताँल्लोकान्वर्णसंस्थां करोति यः ॥ २९ ॥  
पाशुपाल्यं च वाणिज्यं कृषिं च मनुजेश्वर ।  
वैश्याय जीविकां ब्रह्मा ददौ लोकपितामहः ॥ ३० ॥  
तस्याप्यध्ययनं यज्ञो दानं धर्मश्च शस्यते ।  
नित्यनैमित्तिकादीनामनुष्ठानं च कर्मणाम् ॥ ३१ ॥  
द्विजातिसंश्रितं कर्म तादर्थ्यं तेन पोषणम् ।  
क्रयविक्रयजैर्वापि धनैः कारूद्भवेन वा ॥ ३२ ॥  
शुद्रस्य सन्नतिः शौचं सेवा स्वामिन्यमायया ।  
अमन्त्रयज्ञो ह्यस्तेयं तत्सङ्गो विप्ररक्षणम् ॥ ३३ ॥  
दानं च दद्याच्छूद्रोपि पाकयज्ञैर्यजेत च ।  
पित्र्यादिकं च तत्सर्वं शुद्रः कुर्वीत तेन वै ॥ ३४ ॥  
भृत्यादिभरणार्थाय सर्वेषां च परिग्रहः ।  
ऋतुकालेभिगमनं स्वदारेषु महीपते ॥ ३५ ॥  
दया समस्तभूतेषु तितिक्षा नातिमानिता ।  
सत्यं शौचमनायासो मङ्गलं प्रियवादिता ॥ ३६ ॥  
मैत्र्यस्पृहा तथा तद्वदकार्पण्यं नरेश्वर ।  
अनुसूया च सामान्यवर्णानां कथिता गुणाः ॥ ३७ ॥  
आश्रमाणां च सर्वेषामेते सामान्यलक्षणाः ।  
गुणांस्तथापद्धर्मांश्च विप्रादीनामिमाञ्छृणु ॥ ३८ ॥  
क्षात्रं कर्म द्विजस्योक्तं वैश्यं कर्म तथाऽपदि ।  
राजन्यस्य च वैश्योक्तं शूद्रकर्म न चैतयोः ॥ ३९ ॥  
सामर्थ्ये सति तत्त्याज्यमुभाभ्यामपि पार्थिव ।  
तदेवापदि कर्तव्यं न कुर्यात्कर्मसङ्करम् ॥ ४० ॥  
इत्येते कथिता राजन्वर्णधर्मा मया तव ।  
धर्मानाश्रमिणां सम्यग्ब्रुवतो मे निशामय ॥ ४१ ॥  
इति श्रीविष्णुमहापुराणे तृतीयांशेऽष्टमोध्यायः (८)  
  
  
  
GO TOP
