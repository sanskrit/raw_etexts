मागचा अध्याय  
पुढचा अध्याय  
  
॥ विष्णुपुराणम् ॥  
तृतीयः अंशः  
॥ तृतीयोऽध्यायः ॥  
  
श्रीमैत्रेय उवाच  
ज्ञातमेतन्मया त्वत्तो यथा सर्वमिदं जगत् ।  
विष्णुर्विष्णौ विष्णुतश्च न परं विद्यते ततः ॥ १ ॥  
एतत्तु श्रोतुमिच्छामि व्यस्ता वेदा महात्मना ।  
वेदव्यासस्वरूपेण तथा तेन युगे युगे ॥ २ ॥  
यस्मिन्यस्मिन्युगे व्यासो यो य आसीन्महामुने ।  
तं तमाचक्ष्व भगवञ्छाखाभेदांश्च मे वद ॥ ३ ॥  
श्रीपराशर उवाच  
वेदद्रुमस्य मैत्रेय शाखाभेदास्सहस्रशः ।  
नशक्तो विस्तराद्वक्तुं संक्षेपेण शृणुष्व तम् ॥ ४ ॥  
द्वापरे द्वापरे विष्णुर्व्यासरूपी महामुने । ।  
वेदमेकं सुबहुधा कुरुते जगतो हितः ॥ ५ ॥  
वीर्य तेजो बलं चाल्पं मनुष्याणामवेक्ष्य च ।  
हिताय सर्वभूतानां वेदभेदान्करोति सः ॥ ६ ॥  
ययासौ कुरुते तन्वा वेदमेकं पृथक् प्रभुः ।  
वेदव्यासाभिधाना तु सा च मूर्तिर्मधुद्विषः ॥ ७ ॥  
यस्मिन्मन्वन्तरे व्यासा ये ये स्युस्तान्निबोध मे ।  
यथा च भेदश्शाखानां व्यासेन क्रियते मुने ॥ ८ ॥  
अष्टाविंशतिकृत्वो वै वेदो व्यस्तो महर्षिभिः ।  
वैवस्वतेऽन्तरे तस्मिन्द्वापरेषु पुनः पुनः ॥ ९ ॥  
वेदव्यासा व्यतीता ये ह्यष्टाविंशति सत्तम ।  
चतुर्धा यैः कृतो वेदो द्वापरेषु पुनः पुनः ॥ १० ॥  
द्वापरे प्रथमे व्यस्तस्स्वयं वेदः स्वयम्भुवा ।  
द्वितीये द्वापरे चैव वेदव्यासः प्रजापतिः ॥ ११ ॥  
तृतीये चोशना व्यासश्चतुर्थे च बृहस्पतिः ।  
सविता पञ्चमे व्यासः षष्ठे मृत्युस्स्मृतः प्रभुः ॥ १२ ॥  
सप्तमे च तथैवेन्द्रो वसिष्ठश्चाष्टमे स्मृतः ।  
सारस्वतश्च नवमे त्रिधामा दशमे स्मृतः ॥ १३ ॥  
एकादशे तु त्रिशिखो भरद्वाजस्ततः परः ।  
त्रयोदशे चान्तरिक्षो वर्णी चापि चतुर्दशे ॥ १४ ॥  
त्रय्यारुण: पञ्चदशे षोडशे तु धनञ्जयः ।  
ऋतुञ्जयः सप्तदशे तदूर्ध्वं च जयस्स्मृतः ॥ १५ ॥  
ततो व्यासो भरद्वाजो भरद्वाजाच्च गौतमः ।  
गौतमादुत्तरो व्यासो हर्यात्मा योऽभिधीयते ॥ १६ ॥  
अथ हर्यात्मनोऽन्ते च स्मृतो वाजश्रवा मुनिः ।  
सोमशुष्मायणस्तस्मात्तृणबिन्दुरिति स्मृतः ॥ १७ ॥  
ऋक्षोऽभूद्‌भार्गवस्तस्माद्वाल्मीकिर्योऽभिधीयते ।  
तस्मादस्मत्पिता शक्तिर्व्यासस्तस्मादहं मुने ॥ १८ ॥  
जातुकर्णोऽभवन्मत्तः कृष्णद्वैपायनस्ततः ।  
अष्टाविंशतिरित्येते वेदव्यासाः पुरातनाः ॥ १९ ॥  
एको वेदश्चतुर्धा तु तैः कृतो द्वापरादिषु ॥ २० ॥  
भविष्ये द्वापरे चापि द्रौणिर्व्यासो भविष्यति ।  
व्यतीते मम पुत्रेऽस्मिन् कृष्णद्वैपायने मुने ॥ २१ ॥  
ध्रुवमेकाक्षरं ब्रह्म ओमित्येव व्यवस्थितम् ।  
बृहत्वाद्‌बृंहणत्वाच्च तद्‌ब्रह्मेत्यभिधीयते ॥ २२ ॥  
प्रणवावस्थितं नित्यं भूर्भुवस्स्वरितीर्यते ।  
ऋग्यजुस्सामाथर्वाणो यत्तस्मै ब्रह्मणे नमः ॥ २३ ॥  
जगतः प्रलयोत्पत्त्योर्यत्तत्कारणसंज्ञितम् ।  
महतः परमं गुह्यं तस्मै सुब्रह्मणे नमः ॥ २४ ॥  
अगाधापारमक्षय्यं जगत्सम्मोहनालयम् ।  
स्वप्रकाशप्रवृत्तिभ्यां पुरुषार्थप्रयोजनम् ॥ २५ ॥  
सांख्यज्ञानवतां निष्ठा गतिश्शमदमात्मनाम् ।  
यत्तदव्यक्तममृतं प्रवृत्तिब्रह्म शाश्वतम् ॥ २६ ॥  
प्रधानमात्मयोनिश्च गुहासंस्थं च शब्द्यते ।  
अविभागं तथा शुक्रमक्षयं बहुधात्मकम् ॥ २७ ॥  
परमब्रह्मणे तस्मै नित्यमेव नमो नमः । ।  
यद्‌रूपं वासुदेवस्य परमात्मस्वरूपिणः ॥ २८ ॥  
एतद्‌ब्रह्म त्रिधा भेदमभेदमपि स प्रभुः ।  
सर्वभेदेष्वभेदोऽसौ भिद्यते भिन्नबुद्धिभिः ॥ २९ ॥  
स ऋङ्‌मयस्साममयः सर्वात्मा स यजुर्मयः ।  
ऋग्यजुस्सामसारात्मा स एवात्मा शरीरिणाम् ॥ ३० ॥  
स भिद्यते वेदमयस्स्ववेदं  
करोति भेदैर्बहुभिस्सशाखम् ।  
शाखाप्रणेता स समस्तशाखा  
ज्ञानस्वरूपो भगवानसङ्‌गः ॥ ३१ ॥  
इति श्रिविष्णुमहापुराणे तृतीयेंऽशे तृतीयोध्यायः (३)  
  
  
  
GO TOP
