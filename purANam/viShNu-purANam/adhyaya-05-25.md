मागचा अध्याय  
पुढचा अध्याय  
  
॥ विष्णुपुराणम् ॥  
पञ्चमः अंशः  
॥ पञ्चविंशोऽध्यायः ॥  
  
श्रीपराशर उवाच  
वने विचरतस्तस्य सह गोपैर्महात्मनः ।  
मानुषच्छद्मरूपस्य शेषस्य धरणीधृतः ॥ १ ॥  
निष्पादितोरुकार्यस्य कार्येणोर्वीप्रचारिणः ।  
उपभोगार्थमत्यर्थं वरुणः प्राह वारुणीम् ॥ २ ॥  
अभीष्टा सर्वदा यस्य मदिरे त्वं महौजसः ।  
अनन्तस्योपभोगाय तस्य गच्छ मुदे शुभे ॥ ३ ॥  
इत्युक्ता वारुणी तेन सन्निधानमथाकरोत् ।  
वृन्दावनसमुत्पन्नकदम्बतरुकोटरे ॥ ४ ॥  
विचरन् बलदेवोऽपि मदिरागन्धमुत्तमम् ।  
आघ्राय मदिरातर्षमवापाथ वराननः ॥ ५ ॥  
ततः कदम्बात्सहसामद्यधारां स लाङ्गली ।  
पतन्तीं वीक्ष्य मैत्रेय प्रययौ परमां मुदम् ॥ ६ ॥  
पपौ च गोपगोपीभिः समुपेतो मुदान्वितः ।  
प्रगीयमानो ललीतं गीतवाद्यविशारदैः ॥ ७ ॥  
स मत्तोत्यन्तघर्माम्भः कणिकामौक्तिकोज्ज्वलः ।  
आगच्छ यमुने स्नातुमिच्छामीत्याह विह्वलः ॥ ८ ॥  
तस्य वाचं नदी सा तु मत्तोक्तामवमत्य वै ।  
नाजगाम ततः क्त्रुद्धो हलं जग्राह लाङ्गली ॥ ९ ॥  
गृहीत्वा तां हलान्तेन चकर्ष मदविह्वलः ।  
पापे नायासि नायासि गम्यतामिच्छयान्यतः ॥ १० ॥  
साकृष्टा सहसा तेन मार्गं सन्त्यज्य निम्नगा ।  
यत्रास्ते बलभद्रोऽसौ प्लावयामास तद्वनम् ॥ ११ ॥  
शरीरिणी तदाभ्येत्य त्रासविह्वललोचना ।  
प्रसीदेत्यब्रवीद्‌रामं मुञ्च मां मुसलायुध ॥ १२ ॥  
ततस्तस्याः सुवचनमाकर्ण्य स हलायुधः ।  
सोऽब्रवीदवजानासि मम शौर्यबले नदि ।  
सोऽहं त्वां हलपातेन नयिष्यामि सहस्रधा ॥ १३ ॥  
श्रीपराशर उवाच  
इत्युक्तयातिसन्त्रासात्तया नद्य प्रसादितः ।  
भूभागे प्लाविते तस्मिन्मुमोच यमुनां बलः ॥ १४ ॥  
ततः स्नातस्य वै कान्तिरजायत महात्मनः ॥ १५ ॥  
अवतंसोत्पलं चारु गृहीत्वैकं च कुण्डलम् ।  
वरुणप्रहितां चास्मै मालामम्लानपङ्कजाम् ।  
समुद्राभे तथा वस्त्रे नीले लक्ष्मीरयच्छत ॥ १६ ॥  
कृतावतंसः स तदा चारुकुण्डलभूषितः ।  
नीलाम्बरधरःस्रग्वी शुशुभे कान्तिसंयुतः ॥ १७ ॥  
इत्थं विभूषितो रेमे तत्र रामस्तथा व्रजे ।  
मासद्वयेन यातश्च स पुनर्द्वारकां पुरीम् ॥ १८ ॥  
रेवतीं नाम तनयां रैवतस्य महीपतेः ।  
उपयेमे बलस्तस्यां जज्ञाते निशितोल्मुकौ ॥ १९ ॥  
इति श्रीविष्णुमहापुराणे पञ्चमेंऽशे पञ्चविंशोध्यायः (२५)  
  
GO TOP
