मागचा अध्याय  
पुढचा अध्याय  
  
॥ विष्णुपुराणम् ॥  
पञ्चमः अंशः  
॥ एकत्रिंशोऽध्यायः ॥  
  
श्रीपराशर उवाच  
संस्तुतो भगवानित्थं देवराजेन केशवः ।  
प्रहस्य भावगम्भीरमुवाचेन्द्रं द्विजोत्तम ॥ १ ॥  
श्रीकृष्ण उवाच  
देवराजो भवानिन्द्रो वयं मर्त्या जगत्पते ।  
क्षन्तव्यं भवतैवेदमपराधं कृतं मम ॥ २ ॥  
पारिजाततरुश्चायं नीयतामुचितास्पदम् ।  
गृहीतोयं मया शक्र सत्यावचनकारणात् ॥ ३ ॥  
वज्रं चेदं गृहाण त्वं यदत्र प्रहितं त्वया ।  
तवैवैतत्प्रहरणं शक्र वैरिविदारणम् ॥ ४ ॥  
इन्द्र उवाच  
विमोहयसि मामीश मर्त्योऽहमिति किं वदन् ।  
जानीमस्त्वां भगवतो न तु सूक्ष्मविदो वयम् ॥ ५ ॥  
योऽसि सोऽसि जगत्त्रणप्रवृत्तौ नाथ संस्थितः ।  
जगतः शल्यनिष्कर्षं करोष्यसुरसूदन ॥ ६ ॥  
नीयतां पारीजातोऽयं कृष्ण द्वारवतीम्पुरीम् ।  
मर्त्यलोके त्वया त्यक्ते नायं संस्थास्यते भुवि ॥ ७ ॥  
देवदेव जगन्नाथ कृष्ण विष्णो महाभुज ।  
शङ्खचक्रगदापाणे क्षमस्वैतद्‌व्यतिक्रमम् ॥ ८ ॥  
श्रीपराशर उवाच  
तथेत्युक्त्वा च देवेन्द्रमाजगाम भुवं हरिः ।  
प्रसक्तैः सिद्धगन्धर्वैः स्तूयमानः सुरर्षिभिः ॥ ९ ॥  
ततः शङ्खमुपाध्माय द्वारकोपरि संस्थितः ।  
हर्षमुत्पादयामास द्वारकावासिनां द्वज ॥ १० ॥  
अवतीर्याथ गरुडात्सत्यभामा सहायवान् ।  
निष्कुटे स्थापयामास पारिजातं महातरुम् ॥ ११ ॥  
यमभ्येत्य जनः सर्वो जातिं स्मरति पौर्विकीम् ।  
वास्यते यस्य पुष्पोत्थगन्धेनोर्वी त्रियोजनम् ॥ १२ ॥  
ततस्ते यादवाःसर्वे देहबन्धानमानुषान् ।  
ददृशुः पादपे तस्मिन् कुर्वन्तो मखदर्शनम् ॥ १३ ॥  
किङ्करैः समुपानीतं हस्त्यश्वादि ततो धनम् ।  
विभज्य प्रददौ कृष्णो बान्धवानां महामतिः ॥ १४ ॥  
कन्याश्च कृष्णे जग्राह नरकस्य परिग्रहान् ॥ १५ ॥  
ततः काले शुभे प्राप्ते उपयेमे जनार्दनः ।  
ताः कन्या नरकेणासन्सर्वतो याःसमाहृताः ॥ १६ ॥  
एकस्मिन्नेव गोविन्दः काले तासां महामुने ।  
जग्राह विधिवत्पाणीन्पृथग्गेहेषु धर्मतः ॥ १७ ॥  
षोडशस्त्रीसहस्राणि शतमेकं ततोऽधिकम् ।  
तावन्ति चक्रे रूपाणि भगवान् मधुसूदनः ॥ १८ ॥  
एकैकमेव ताः कन्या मेनिरे मधुसूदनः ।  
ममैव पाणिग्रहणं मैत्रेय कृतवानिति ॥ १९ ॥  
निशासु च जगत्स्रष्टा तासां गेहेषु केशवः ।  
उवास विप्र सर्वासां विश्वरूपधरो हरिः ॥ २० ॥  
इति श्रीविष्णुमहापुराणे पञ्चमेंऽशे एकत्रिंशोऽध्यायः (३१)  
  
GO TOP
