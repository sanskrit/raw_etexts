मागचा अध्याय  
पुढचा अध्याय  
  
॥ विष्णुपुराणम् ॥  
पञ्चमः अंशः  
॥ त्रयस्त्रिंशोऽध्यायः ॥  
  
श्रीपराशर उवाच  
बाणोऽपि प्रणिपत्याग्रे मैत्रेयाह त्रिलोचनम् ।  
देव बाहुसहस्रेण निर्विण्णोस्म्याहवं विना ॥ १ ॥  
कच्चिन्ममैषां बाहूनां साफल्यजनको रणः ।  
भविष्यति विना युद्धं भाराय मम किं भुजैः ॥ २ ॥  
श्रीशङ्कर उवाच  
मयूरध्वजभङ्गस्ते यदा बाण भविष्यति ।  
पिशिताशिजनानन्दं प्राप्स्यसे त्वं तदा रणम् ॥ ३ ॥  
श्रीपराशर उवाच  
ततः प्रणम्य वरदं शम्भुमभ्यागतो गृहम् ।  
सभग्नं ध्वजमालोक्य हृष्टो हर्षं पुनर्ययौ ॥ ४ ॥  
एतस्मिन्नेव काले तु योगविद्याबलेन तम् ।  
अनिरुद्धमथानिन्ये चित्रलेखा वराप्सराः ॥ ५ ॥  
कन्यान्तःपुरमभ्येत्य रममाणं सहोषया ।  
विज्ञाय रक्षिणो गत्वा शशंसुर्दैत्यभूपते ॥ ६ ॥  
व्यादिष्टं किङ्कराणां तु सैन्यं तेन महात्मना ।  
जघान परिघं घोरमादाय परवीरहा ॥ ७ ॥  
हतेषु तेषु बाणोऽपि रथस्थस्तद्वधोद्यतः ।  
युध्यमानो यथाशक्ति यदुवीरेण निर्जितः ॥ ८ ॥  
मायया युयुधे तेन स तदा मन्त्रिचोदितः ।  
ततस्तं पन्नगास्त्रेण बबन्ध यदुनन्दनम् ॥ ९ ॥  
द्वारवत्यां क्व यातोऽसावनिरुद्धेति जल्पताम् ।  
यदूनामाचचक्षे तं बद्धं बाणेन नारदः ॥ १० ॥  
तं शोशितपुरं नीतं श्रुत्वा विद्याविदग्धया ।  
योषिता प्रत्ययं जग्मुर्यादवा नामरैरिति ॥ ११ ॥  
ततो गरुडमारुह्य स्मृतमात्रागतं हरिः ।  
बलप्रद्युम्नसहितो बाणस्य प्रययौ पुरम् ॥ १२ ॥  
पुरप्रवेशे प्रमथैर्युद्धमासीन्महात्मनः ।  
ययौ बाणपुराभ्याशं नीत्वा तान्संक्षयं हरिः ॥ १३ ॥  
ततस्त्रिपादस्त्रिशिरा ज्वरो माहेश्वरो महान् ।  
बाणरक्षार्थमभ्येत्य युयुधे शार्ङ्गधन्वना ॥ १४ ॥  
तद्भस्मस्पर्शसम्भूततापः कृष्णाङ्गसङ्गमात् ।  
अवाप बलदेवोऽपि श्रममामीलितेक्षणः ॥ १५ ॥  
ततः स युद्ध्यमानस्तु सह देवेन शार्ङ्गिणा ।  
वैष्णवेन ज्वरेणाशु कृष्णदेहान्निराकृतः ॥ १६ ॥  
नारायणभुजाघातपारिपीडनविह्वलम् ।  
तं वीक्ष्य क्षम्यतामस्येत्याह देवः पितामहः ॥ १७ ॥  
ततश्च क्षान्तमेवेति प्रोक्त्वा तं वैष्णवं ज्वरम् ।  
आत्मन्येव लयं निन्ये भगवान्मधुसूदनः ॥ १८ ॥  
ज्वर उवाच  
मम त्वाय समं युद्धं ये स्मरीष्यन्ति मानवाः ।  
विज्वरास्ते भविष्यन्तीत्युक्त्वा चैनं ययौ ज्वरः ॥ १९ ॥  
ततोग्नीन्भगवान्पञ्च जित्वा नीत्वा तथा क्षयम् ।  
दानवानां बलं कृष्णश्चूर्णयामास लीलया ॥ २० ॥  
ततःसमस्तसैन्येन दैतेयानां बलेःसुतः ।  
युयुधे शङ्करश्चैव कार्त्तिकेयश्च शौरिणा ॥ २१ ॥  
हरिशङ्करयोर्युद्धमतीवासीत्सुदारुणम् ।  
चुक्षुभुः स कला लोकाः शस्त्रास्त्रांशुप्रतापितिः ॥ २२ ॥  
प्रलयोऽयमशेषस्य जगतो नूनमागतः ।  
मेनिरे त्रिदशास्तत्र वर्तमाने महारणे ॥ २३ ॥  
जृम्भकास्त्रेण गोविन्दो जृम्भयामास शङ्करम् ।  
ततः प्रणेमुर्दैतेयाः प्रमथाश्च समन्ततः ॥ २४ ॥  
जृम्भाभिभूतस्तु हरो रथोपस्थ उपाविशत् ।  
न शशाक ततो योद्धुं कृष्णेनाक्लिष्टकर्मणा ॥ २५ ॥  
गरुडक्षतवाहश्च प्रद्युम्नास्त्रेण पीडितः ।  
कृष्णहुङ्कारनिर्धूतशक्तिश्चापययौ गुहः ॥ २६ ॥  
जृम्भिते शङ्करे नष्टे दैत्यसैन्ये गुहे जिते ।  
नीते प्रमथसैन्ये च संक्षयं शार्ङ्गधन्वना ॥ २७ ॥  
नन्दिना सङ्गृहीताश्वमधिरूढो महारथम् ।  
बाणस्तत्राययौ योद्धुं कृष्णकार्ष्णिबलैः सह ॥ २८ ॥  
बलभद्रो महावीर्यो बाणसैन्यमनेकधा ।  
विव्याध बाणैः प्रभ्रश्य धर्मतश्चापलायत ॥ २९ ॥  
आकृष्य लाङ्गलाग्रेण मुकलेनाशु ताडितम् ।  
बलं बलेन ददृशे बाणो बाणैश्च चक्रिणा ॥ ३० ॥  
ततः कृष्णेन बाणस्य युद्धमासीत्सुदारुणम् ॥ ३१ ॥  
समस्यतोरिषून्दीप्तान्कायत्राणविभेदिनः ।  
कृष्णश्चिच्छेद बाणैस्तान् बाणेन प्रहिताञ्छितान् ।  
विव्याध केशवं बाणो बाणं विव्याध चक्रधृक् ॥ ३२ ॥  
मुमुचाते तथास्त्राणि बाणकृष्णौ जिगीषया ।  
परस्परं क्षतिकरौ लाघवादनिशं द्विज ॥ ३३ ॥  
भिद्यमानेष्वशेषेषु शरेष्वस्त्रे च सीदति ।  
प्राचुर्येण ततो बाणं हन्तुं चक्रे हरिर्मनः ॥ ३४ ॥  
ततोर्कशतसङ्घाततेजसा सदृशद्युति ।  
जग्राह दैत्यचक्रारिर्हरिश्चक्रं सुदर्शनम् ॥ ३५ ॥  
मुञ्चतो बाणनाशाय ततश्चक्रं मधुद्विषः ।  
नग्ना दैतेयविद्याभूत्कोटरी पुरतो हरेः ॥ ३६ ॥  
तामग्रतो हरिर्दृष्ट्वा मीलिताक्षः सुदर्शनम् ।  
मुमोच बाणमुद्दिश्यच्छेत्तुं बाहुवनं रिपोः ॥ ३७ ॥  
क्रमेण तत्तु बाहूनां बाणस्याच्युतचोदितम् ।  
चेदं चक्रेऽसुरापास्तशस्त्रौघक्षपणादृतम् ॥ ३८ ॥  
चिन्ने बाहुवने तत्तु करस्थं मधुसूदनः ।  
मुमुक्षुर्बाणनाशाय विज्ञातस्त्रिपुरद्विषा ॥ ३९ ॥  
समुपेत्याह गोविन्दं सामपूर्वमुमापतिः ।  
विलोक्य बाणं दोर्दण्डच्छेदासृक्स्राववर्षिणम् ॥ ४० ॥  
शङ्कर उवाच  
कृष्णकृष्ण जगन्नाथ जाने त्वां पुरुषोत्तमम् ।  
परेशं परमात्मानमनादिनिधनं हरिम् ॥ ४१ ॥  
देवतिर्यङ्मनुष्येषु शरीरग्रहणात्मिका ।  
लीलेयं सर्वभूतस्य तव चेष्टोपलक्षणा ॥ ४२ ॥  
तत्प्रसीदाभयं दत्तं बाणस्यास्य मया प्रभो ।  
तत्त्वाय नानृतं कार्यं यन्मया व्याहृतं वचः ॥ ४३ ॥  
अस्मत्संश्रयदृप्तोऽयं नापराधी तवाव्यय ।  
मया दत्तवरो दैत्यस्ततस्त्वां क्षमयाम्यहम् ॥ ४४ ॥  
श्रीपराशर उवाच  
इत्युक्तः प्राह गोविदः शुलपाणिमुमापतिम् ।  
प्रसन्नवदनो भूत्वा गतामर्षोऽसुरं प्रति ॥ ४५ ॥  
श्रीभगवानुवाच  
युष्मद्दत्तवरो बाणो जीवतामेष शङ्कर ।  
त्वद्वाक्यगौरवादेतन्मया चक्रं निवर्तितम् ॥ ४६ ॥  
त्वया यदभयं दत्तं तद्दत्तमखिलं मया ।  
मत्तोऽविभिन्नमात्मानं द्रष्टुमर्हसि शङ्कर ॥ ४७ ॥  
योहं स त्वं जगच्चेदं सदेवासुरमानुषम् ।  
मत्तो नान्यदशेषं यत्तत्त्वं ज्ञातुमिहार्हसि ॥ ४८ ॥  
अविद्यामोहितात्मानः पुरुषा भिन्नदर्शिनः ।  
वदन्ति भेदं पश्यन्ति चावयोरन्तरं हर ॥ ४९ ॥  
प्रसन्नोऽहं गमिष्यामि त्वं गच्छ वृषभध्वज ॥ ५० ॥  
श्रीपराशर उवाच  
इत्युक्त्वा प्रययौ कृष्णः प्राद्युम्निर्यत्र तिष्ठति ।  
तद्बन्धफणिनो नेशुर्गरुडानिलपोथिताः ॥ ५१ ॥  
ततोऽनिरुद्धमारोप्य सपत्नीकं गरुत्मति ।  
आजग्मुर्द्वारकां रामकार्ष्णिदामोदराः पुरीम् ॥ ५२ ॥  
पुत्रपौत्रैः परिवृतस्तत्र रेमे जनार्दनः ।  
देवीभिः सततं विप्र भूभारतरमेच्छया ॥ ५३ ॥  
इति श्रीविष्णुमहापुराणे पञ्चमेंऽशे त्रयस्त्रिंशोऽध्यायः (३३)  
  
GO TOP
