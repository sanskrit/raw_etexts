मागचा अध्याय  
पुढचा अध्याय  
  
॥ विष्णुपुराणम् ॥  
पञ्चमः अंशः  
॥ चतुर्विंशोऽध्यायः ॥  
  
श्रीपराशर उवाच  
इत्थं स्तुतस्तदा तेन मुचुकुन्देन धीमता ।  
प्राहेशः सर्वभूतानामनादिनिधनो हरिः ॥ १ ॥  
श्रीभगवानुवाच  
यथाभिवाञ्छितान्दिव्यान्गच्छ लोकान्नराधिप ।  
अव्याहतपरैश्वर्यो मत्प्रसादोपबृंहितः ॥ २ ॥  
भुक्त्वा दिव्यन्महाभोगान्भविष्यसि महाकुले ।  
जातिस्मरो मत्प्रसादात्ततोमोक्षमवाप्स्यसि ॥ ३ ॥  
श्रीपराशर उवाच  
इत्युक्तः प्रणिपत्येशं जगतामच्युतं नृपः ।  
गुहामुखाद्विनिष्क्रान्ततः स ददर्शाल्पकान्नरान् ॥ ४ ॥  
ततः कलियुगं मत्वा प्राप्तं तप्तुं नृपस्तपः ।  
नरनारायणस्थानं प्रययौ गन्धमादनम् ॥ ५ ॥  
कृष्णोपि घातयित्वारिमुपायेन हि तद्‌बलम् ।  
जग्राह मथुरामेत्य हस्त्यश्वस्यन्दनोज्ज्वलम् ॥ ६ ॥  
आनीय चोग्रसेनाय द्वारवत्वां न्यवेदयत् ।  
पराभिभवनिःशङ्कं बभूव च यदोः कुलम् ॥ ७ ॥  
बलदेवोऽपि मैत्रेय प्रशान्ताखिलविग्रहः ।  
ज्ञातिदर्शनसोत्कण्ठः प्रययौ नन्दगोकुलम् ॥ ८ ॥  
ततो गोपाश्च गोपीश्च यथा पूर्वममित्रजित् ।  
तथैवाभ्यवदत्प्रेम्णा बहुमानपुरःसरम् ॥ ९ ॥  
स कैश्चित् सम्परिष्वक्तः कांश्चिच्च परिषस्वजे ।  
हास्यं चक्रे समं कैश्चिद्‌गोपैर्गोपीजनैस्तथा ॥ १० ॥  
प्रियाण्यनेकान्यवदन् गोपास्तत्र हलायुधम् ।  
गोप्यश्च प्रेमकुपिताः प्रोचुःसेर्ष्यमथापराः ॥ ११ ॥  
गोप्यः पप्रच्छुरपरा नागरीजनवल्लभः ।  
कच्चिदास्ते सुखं कृष्णश्चलप्रेमलवात्मकः ॥ १२ ॥  
अस्मच्चेष्टामपहसन्न कच्चित्पुरयोषिताम् ।  
सौभाग्यमानमधिकं करोति क्षणसौहृदः ॥ १३ ॥  
कच्चित्स्मरति नः कृष्णो गीतानुगमनं कलम् ।  
अप्यसौ मातरं द्रष्टु सकृदप्यागमिष्यति ॥ १४ ॥  
अथवा किं तदालापैः क्रियन्तामपराः कथाः ।  
यस्यास्मभिर्विना तेन विनास्माकं भविष्यति ॥ १५ ॥  
पिता माता तथा भ्राता भर्ता बन्धुजनश्च किम् ।  
सन्त्यक्तस्तत्कृतेस्माभिरकृतज्ञध्वजो हि सः ॥ १६ ॥  
तथापि कच्चिदालापमिहागमनसंश्रयम् ।  
करोति कृष्णो वक्तव्यं भवता राम नानृतम् ॥ १७ ॥  
दामोदरोऽसौ गोविन्दः पुरस्त्रीसक्तमानसः ।  
अपेतप्रीतिरस्मासु दुर्दर्शः प्रतिभाति नः ॥ १८ ॥  
श्रीपराशर उवाच आमन्त्रितश्च कृष्णेति पुनर्दामोदरेति च ।  
जहसुःसस्वरं गोप्यो हरिणा हृतचेतसः ॥ १९ ॥  
सन्देशैः साममधुरैः प्रेमगर्भैरगर्वितैः ।  
रामेणाश्वासिता गोप्यः कृष्णस्यातिमनोहरैः ॥ २० ॥  
गोपैश्च पूर्ववद्‌रामः परिहासमनोहराः ।  
कथाश्चकार रेमे च सह तैर्व्रजभूमिषु ॥ २१ ॥  
इति श्रीविष्णुमहापुराणे पञ्चमेंऽशे चतुर्विंशोध्यायः (२४)  
  
GO TOP
