मागचा अध्याय  
पुढचा अध्याय  
  
॥ विष्णुपुराणम् ॥  
द्वितीयः अंशः  
॥ सप्तमोऽध्यायः ॥  
  
मैत्रेय उवाच  
कथितं भूतलं ब्रह्मन्भमैतदखिलं त्वया ।  
भुवर्लोकादिकांल्लोकाञ्छ्रोतुमिच्छाम्यहं मुने ॥ १ ॥  
तथैव ग्रहसंस्थानं प्रमाणानि यथा तथा ।  
समाचक्ष्व महाभाग तन्मह्यं परिपृच्छते ॥ २ ॥  
श्रीपराशर उवाच  
रविचन्द्रमसोर्यावन्मयूखैरवभास्यते ।  
ससमुद्रसरिच्छैला तावती पृथिवी स्मृता ॥ ३ ॥  
यावत्प्रमाणा पृथिवी विस्तारपरिमण्डलात् ।  
नभस्तावन्प्रमाणं वै व्यासमण्डलतो द्विज ॥ ४ ॥  
भूमेर्योजनलक्षे तु सौरं मैत्रेय मण्डलम् ।  
लक्षाद्दिवाकरस्यापि मण्डलं शशिनः स्थितम् ॥ ५ ॥  
पूर्णे शतसहस्रे तु योजनानां निशाकरात् ।  
नक्षत्रमण्डलं कृत्स्नमुपरिष्टात्प्रकाशते ॥ ६ ॥  
द्वे लक्षे चोत्तरे ब्रह्मन् बुधो नक्षत्रमण्डलात् ।  
तावत्प्रमाणभागे तु बुधस्याप्युशनाः स्थितः ॥ ७ ॥  
अङ्गारकोपि शुक्रस्य तत्प्रमाणे व्यवस्थितः ।  
लक्षद्वये तु भौमस्य स्थितो देवपुरोहितः ॥ ८ ॥  
सौरिर्बृहस्पतेश्चोर्ध्वं द्विलक्षे समवस्थितः ।  
सप्तर्षिमण्डलं तस्माल्लक्षमेकं द्विजोत्तमा ॥ ९ ॥  
ऋषिभ्यस्तु सहस्राणां शतादूर्ध्वं व्यवस्थितः ।  
मेढीभूतः समस्तस्य ज्योतिश्चक्रस्य वै ध्रुवः ॥ १० ॥  
त्रैलोक्यमेतत्कथितमुत्सेधेन महामुने ।  
इज्याफलस्य भूरेषा इज्या चात्र प्रतिष्ठिता ॥ ११ ॥  
ध्रुवादूर्ध्वं महर्लोको यत्र ते कल्पवासिनाः ।  
एकयोजनकोटिस्तु यत्र ते कल्पवासिनः ॥ १२ ॥  
द्वे कोटी तु जनो लोको यत्र ते ब्रह्मणः सुताः ।  
सनन्दनाद्याः प्रथिता मैत्रेयामलचेतसः ॥ १३ ॥  
चतुर्गणोत्तरे चोर्ध्वं जनलोकात्तपः स्थितम् ।  
वैराजा यत्र ते देवाः स्थिता दाहविवर्जिताः ॥ १४ ॥  
षड्गुणेन तपोलोकान्सत्यलोको विराजते ।  
अपुनर्मारका यत्र ब्रह्मलोको हि स स्मृतः ॥ १५ ॥  
पादगम्यन्तु यत्किञ्चिद्वस्त्वस्ति पृथिवीमयम् ।  
स भूर्लोकः समाख्यातो विस्तरोऽस्य मयोदितः ॥ १६ ॥  
भूमिसूर्यान्तरं यच्च सिद्धादिमुनिसेवितम् ।  
भुवर्लोकस्तु सोऽप्युक्तो द्वितीयो मुनिसत्तम ॥ १७ ॥  
ध्रुवसूर्यान्तरं यच्च नियुतानि चतुर्दश ।  
स्वर्लोकः सोऽपि गदितो लोकसंस्थानचिन्तकैः ॥ १८ ॥  
त्रैलोक्यमेतत्कृतकं मैत्रेय परिपठ्यते ।  
जनस्तपस्तथा सत्यमिति चाकृतकं त्रयम् ॥ १९ ॥  
कृतकाकृतयोर्मध्ये महर्लोक इति स्मृतः ।  
शुन्यो भवति कल्पान्ते योऽत्यन्तं न विनश्यति ॥ २० ॥  
एते सप्त मया लोका मैत्रेय कथितास्तव ।  
पातालानि च सप्तैव ब्रह्माण्डस्यैष विस्तरः ॥ २१ ॥  
एतदण्डकटाहेन तिर्यक् चोध्वमधस्तथा ।  
कपित्थस्य यथा बीजं सर्वतो वै समावृतम् ॥ २२ ॥  
दशोत्तरेण पयसा मैत्रेयाण्डं च तद्वृतम् ।  
सर्वोम्बुपरिधानोऽसौ वह्निना वेष्टितो बहिः ॥ २३ ॥  
वह्निश्च वायुना वायुर्मैत्रेय नभसा वृतः ।  
भूतादिना नभः सोऽपि महता परिवेष्टितः ।  
देशोत्तराम्यशेषाणि मैत्रेयैतानि सप्त वै ॥ २४ ॥  
महान्तं च समावृत्य प्रधानं समवस्थितम् ।  
अनन्तस्य न तस्यान्तः सङ्ख्यानं चापि विद्यते ॥ २५ ॥  
तदनन्तमसङ्ख्यातप्रमाणं चापि वै यतः ।  
हेतुभूतमशेषस्य प्रकृतिः सा परा मुने ॥ २६ ॥  
अण्डानां तु सहस्राणां सहस्राण्ययुतानि च ।  
ईदृशानां तथा तत्र कोटिकोटिशतानि च ॥ २७ ॥  
दारुण्यग्निर्यथा तैलं तिले तद्वत्पुमानपि ।  
प्रधानेऽवस्थितो व्यापी चेतनात्मात्मवेदनः ॥ २८ ॥  
प्रधानं च पुमांश्चैव सर्वभूतात्मभूतया ।  
विष्णुशक्त्या महाबुद्धे वृतौ संश्रयधर्मिणौ ॥ २९ ॥  
तयोः सैव पृथग्भावकारणं संश्रयस्य च ।  
क्षोभकारणभूता च सर्गकाले महामते ॥ ३० ॥  
यथा सक्तं जले वातो बिभर्ति कणिकाशतम् ।  
शक्तिः सापि तथा विष्णोः प्रधानपुरुषात्मकम् ॥ ३१ ॥  
यथा च पादपो मूलस्कन्धशाखादिसंयुतः ।  
आदिबीजात्प्रभवति बीजान्यन्यानि वै ततः ॥ ३२ ॥  
प्रभवन्ति ततस्तेभ्यः सम्भवन्त्यपरे द्रुमाः ।  
तेपि तल्लक्षणद्रव्यकारणानुगता मुने ॥ ३३ ॥  
एवमव्याकृतात्पूर्वं जायन्ते महदादयः ।  
विशेषान्तास्ततस्तेभ्यः सम्भवन्त्यसुरादयः ।  
तेभ्यश्च पुत्रास्तेषां च पुत्राणामपरे सुताः ॥ ३४ ॥  
बीजाद्वृक्षप्ररोहेण यथा नापचयस्तरोः ।  
भूतानां भूतसर्गेण नैवास्त्यपचयस्तथा ॥ ३५ ॥  
सन्निधानाद्यथाकाशकालाद्याः कारणं तरोः ।  
तथैवापरिणामेव विश्वस्य भगवान्हरिः ॥ ३६ ॥  
व्रीहिबीजे यथा मूलं नालं पत्राङ्कुरौ तथा ।  
काण्डं कोषस्तु पुष्पं च क्षीरं तद्वच्च तण्डुलाः ॥ ३७ ॥  
तुषाः कणाश्च सन्तो वै यान्त्याविर्भावमात्मनः ।  
प्ररोहहेतुसामग्रीमासाद्य मुनिसत्तम ॥ ३८ ॥  
तथा कर्मस्वनेकेषु देवाद्याः समवस्थिताः ।  
विष्णुशक्तिं समासाद्य प्ररोहमुपयान्ति वै ॥ ३९ ॥  
स च विष्णुः परं ब्रह्म यतः सर्वमिदं जगत् ।  
जगच्च यो यत्र चेदं यस्मिंश्च लयमेष्यति ॥ ४० ॥  
तद्ब्रह्म तत्परं धाम सदसत्परमं पदम् ।  
यस्य सर्वमभेदेन यतश्चैतच्चराचरम् ॥ ४१ ॥  
स एव मूल प्रकृतिर्व्यक्तरूपी जगच्च सः ।  
तस्मिन्नेव लयं सर्वं याति तत्र च तिष्ठति ॥ ४२ ॥  
कर्ता क्रियाणां स च इज्यते क्रतुः      स एवतत्कर्मफलं च तस्य ।  
स्त्रुगादियत्साधनमप्यशेषं      हरेर्न किञ्चिद्‌व्यतिरिक्तमस्ति ॥ ४३ ॥  
इति श्रीविष्णुमहापुराणे द्वितीयेंऽशे सप्तमोऽध्यायः (७)  
  
  
  
GO TOP
