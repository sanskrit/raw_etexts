मागचा अध्याय  
पुढचा अध्याय  
  
॥ विष्णुपुराणम् ॥  
प्रथमः अंशः  
॥ अष्टादशोऽध्यायः ॥  
  
श्रीपराशर उवाच -  
तस्यैतां दानवाश्चेष्टां दृष्ट्‌वा दैत्यपतेर्भयात् ।  
आचचख्युः स चोवाच सूदानाहूय सत्वरः ॥ १ ॥  
हिरण्यकशिपुः उवाच -  
हे सूदा मम पुत्रोसौ अन्येषामपि दुर्मतिः ।  
कुमार्गदेशिको दुष्टो हन्यतामविलम्बितम् ॥ २ ॥  
हालाहलं विषं तस्य सर्वभक्षेषु दीयताम् ।  
अविज्ञातमसौ पापो हन्यतां मा विचार्यताम् ॥ ३ ॥  
श्रीपराशर उवाच -  
ते तथैव ततश्चक्रुः प्रह्लादाय महात्मने ।  
विषदानं यथाज्ञाप्तं पित्रा तस्य महात्मनः ॥ ४ ॥  
हालाहलं विषं घोरमनन्तोच्चारणेन सः ।  
अभिमन्त्र्य सहान्नेन मैत्रेय बुभुजे तदा ॥ ५ ॥  
अविकारं स तद्‌भुक्त्वा प्रह्लादः स्वस्थमानसः ।  
अनन्तख्यातिनिर्विर्यं जरयामास तद्विषम् ॥ ६ ॥  
ततः सूदा भयत्रस्ता जीर्णं दृष्ट्‌वा महद्विषम् ।  
दैत्येश्वरमुपागम्य प्रणिपत्येदमब्रुवन् ॥ ७ ॥  
सूदा ऊचुः -  
दैत्यराज विषं दत्तमस्माभिः अतिभीषणम् ।  
जीर्णं तेन सहान्नेन प्रह्लादेन सुतेन ते ॥ ८ ॥  
हिरण्यकशिपुः उवाच -  
त्वर्यतां त्वर्यतां हे हे सद्यो दैत्यपुरोहिताः ।  
कृत्यां तस्य विनाशाय उत्पादयत मा चिरम् ॥ ९ ॥  
श्रीपराशर उवाच -  
सकाशमागम्य ततः प्रह्लादस्य पुरोहिताः ।  
सामपूर्वमथोचुस्ते प्रह्लादं विनयान्वितम् ॥ १० ॥  
पुरोहिता ऊचुः -  
जातस्त्रैलोक्यविख्यात आयुष्मन्ब्रह्मणः कुले ।  
दैत्यराजस्य तनयो हिरण्यकशिपोर्भवान् ॥ ११ ॥  
किं देवैः किमनन्तेन किमन्येन तवाश्रयः ।  
पिता ते सर्वलोकानां त्वं तथैव भविष्यसि ॥ १२ ॥  
तस्मात्परित्यजैनां त्वं विपक्षस्तवसंहिताम् ।  
श्लाघ्यः पिता समस्तानां गुरूणां परमो गुरुः ॥ १३ ॥  
प्रह्लाद उवाच -  
एवम् एतन् महाभागाः श्लाघ्यमेतन्महाकुलम् ।  
मरिचेः सकलेप्यस्मिन् त्रैलोक्ये नान्याथा वदेत् ॥ १४ ॥  
पिता च मम सर्वास्मिन् जगत्युत्कृष्टचेष्टितः ।  
एतदप्यवगच्छामि सत्यमत्रापि नानृतम् ॥ १५ ॥  
गुरूणामपि सर्वेषां पिता परमको गुरुः ।  
यदुक्तं भ्रान्तिस्तत्रापि स्वल्पापि हि न विद्यते ॥ १६ ॥  
पिता गुरुर्न सन्देहः पूजनीयः पूयत्नतः ।  
तत्रापि नापराध्यामि इत्येवं मनसि से स्थितम् ॥ १७ ॥  
यत्त्वेतत्किमनन्तेन इत्युक्तं युष्माभिरीदृशम् ।  
को ब्रवीति यथान्याय्यं किं तु नैतद्वचोर्थवत् ॥ १८ ॥  
इत्युक्त्वा सोऽभवन्मौनी तेषां गौरवयन्त्रितः ।  
प्रहस्य च पुनः प्राह किमनन्तेन साध्विति ॥ १९ ॥  
साधु भोः किमनन्तेन साधु भो गुरुवो मम ।  
श्रूयतां यदनन्तेन यदि खेदं न यास्यथ ॥ २० ॥  
धर्मार्थकाममोक्षाश्च पुरुषार्था उदाहृताः ।  
चतुष्टयमिदं यस्मात् तस्मात्किं किमिदं वच ॥ २१ ॥  
मरीचिमिश्रैः दक्षाद्यैस्तथैवान्यैः अनन्ततः ।  
धर्म प्राप्तस्तथा चान्यैः अर्थः कामस्तथाऽपरैः ॥ २२ ॥  
तत्तत्त्ववेदिनो भूत्वा ज्ञानध्यानसमाधिभिः ।  
अवापुर्मुक्तिमपरे पुरुषा ध्वस्तबन्धनाः ॥ २३ ॥  
सम्पदैश्वर्यमाहात्म्य-ज्ञानसन्ततिकर्मणाम् ।  
विमुक्तेश्चैकतो लभ्यं मूलमाराधनं हरेः ॥ २४ ॥  
यतो धर्मार्थकामाख्यं मुक्तिश्चपि फलं द्विजाः ।  
तेनापि किं किमित्येवमनन्तेन किमुच्यते ॥ २५ ॥  
किं चापि बहुनोक्तेन भवन्तो गुरवो मम ।  
वदन्तु साधु वासाधु विवेकोऽस्माकमल्पकः ॥ २६ ॥  
बहुनात्र किमुक्तेन स एव जगतः पतिः ।  
स कर्ता च विकर्ता च संहर्ता च हृदि स्थितः ॥ २७ ॥  
स भोक्ता भोज्यमप्येवं स एव जगदीश्वरः ।  
भवद्‌भिः एतत्क्षन्तव्यं बाल्यादुक्तं तु यन्मया ॥ २८ ॥  
पुरोहिता ऊचुः -  
दह्यमानस्त्वमस्माभिः अग्निना बाल रक्षितः ।  
भूयो न वक्ष्यसीत्येवं नैव ज्ञातोऽस्यबुद्धिमान् ॥ २९ ॥  
यदास्मद्वचनान्मोह-ग्राहं न त्यक्षते भवान् ।  
ततः कृत्यां विनाशाय तव स्रक्ष्याम दुर्मते ॥ ३० ॥  
प्रह्लाद उवाच -  
कः केन हन्यते जन्तुः जन्तुः कः केन रक्ष्यते ।  
हन्ति रक्षति चैवात्मा ह्यसत्साधु समाचरन् ॥ ३१ ॥  
कर्मणा जायते सर्वं कर्मैव गतिसाधनम् ।  
तस्मात्सर्वप्रयत्नेन साधु कर्म समाचरेत् ॥ ३२ ॥  
श्रीपराशर उवाच -  
इत्युक्तास्तेन ते क्रुद्धा दैत्यराजपुरोहिताः ।  
कृत्यामुत्पादयामासुः ज्वालामालोज्ज्वलाकृतिम् ॥ ३३ ॥  
अतिभीमा समागम्य पादन्यासक्षतक्षितिः ।  
शुलेन साधु संक्रुद्धा तं जघानाशु वक्षसि ॥ ३४ ॥  
तत्तस्य हृदयं प्राप्य शूलं बालस्य दीप्तिमत् ।  
जगाम खण्डितं भूमौ तत्रापि शतधा गतम् ॥ ३५ ॥  
यत्रानपायी भगवान् हृद्यास्ते हरिरिश्वरः ।  
भङ्गो भवति वज्रस्य तत्र शूलस्य का कथा ॥ ३६ ॥  
अपापे तत्र पापैश्च पातिता दैत्यायाजकैः ।  
तानेव सा जघानाशु कृत्या नाशं जगाम च ॥ ३७ ॥  
कृत्यया दह्यमानान् तान् विलोक्य स महामतिः ।  
त्राहि कृष्णेत्यनन्तेति वदन्नभ्यवपद्यत ॥ ३८ ॥  
प्रह्लाद उवाच -  
सर्वव्यापिन् जगद्रूप जगत्स्रष्टर्जनार्दन ।  
पाहि विप्रानिमानस्माद् दुःसहान् मन्त्रपावकात् ॥ ३९ ॥  
यथा सर्वेषु भूतेषु सर्वव्यापी जगद्गुरुः ।  
विष्णुरेव तथा सर्वे जीवन्त्वेते पुरोहिताः ॥ ४० ॥  
यथा सर्वगतं विष्णुं मन्यमानोऽनपायिनम् ।  
चिन्तयाम्यरिपक्षेऽपि जीवन्त्वेते पुरोहिताः ॥ ४१ ॥  
ये हन्तुमागता दत्तं योर्विषं यैर्हुताशनः ।  
यैः दिग्गजैः अहं क्षुण्णो दष्टः सर्पैश्च यैरपि ॥ ४२ ॥  
तेष्वहं मित्रभावेन समः पापोस्मि न क्वचित् ।  
यथा तेनाद्य सत्येन जीवन्त्वसुरयाजकाः ॥ ४३ ॥  
श्रीपराशर उवाच -  
इत्युक्तास्तेन ते सर्वे संस्पृष्टाश्च निरामयाः ।  
समुत्तस्थुर्द्विजा भूयस्तमूचुः प्रश्रयान्वितम् ॥ ४४ ॥  
पुरोहिता ऊचुः -  
दीर्घायुरप्रतिहतो बलवीर्यसमन्वितः ।  
पुत्रपौत्रधनश्वर्यैः युक्तो वत्स भवोत्तमः ॥ ४५ ॥  
श्रीपराशर उवाच -  
इत्युक्त्वा तं ततो गत्वा यथावृत्तं पुरोहिताः ।  
दैत्यराजाय सकलं आचचख्युर्महामुने ॥ ४६ ॥  
इति श्रीविष्णुपुराणे प्रथमेंऽशे प्रह्लादचरितेऽष्टादशोऽध्यायः (१८)  
  
  
  
GO TOP
