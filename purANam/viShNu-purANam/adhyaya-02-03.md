मागचा अध्याय  
पुढचा अध्याय  
  
॥ विष्णुपुराणम् ॥  
द्वितीयः अंशः  
॥ तृतीयोऽध्यायः ॥  
  
श्रीपराशर उवाच  
उत्तरं यत्समुद्रस्य हिमाद्रेश्चैव दक्षिणम् ।  
वर्षं तद्भारतं नाम भारती यत्र सन्ततिः ॥ १ ॥  
नवयोजनसाहस्रो विस्तारोऽस्य महामुने ।  
कर्मभूमिरियं स्वर्गमपवर्गं च गच्छताम् ॥ २ ॥  
महेन्द्रो मलयः सह्यः शुक्तिमानृक्षपर्वतः ।  
विन्ध्यश्च पारीयात्रश्च सप्तात्र कुलपर्वताः ॥ ३ ॥  
अतः सम्प्राप्यते स्वर्गो मुक्तिमस्मात्प्रयान्ति वै ।  
तिर्यक्त्वं नरकं चापि यान्त्यतः पुरुषा मुने ॥ ४ ॥  
इतः स्वर्गश्च मोक्षश्च मध्यं चान्तश्च गम्यते ।  
न खल्वन्यत्र मर्त्यानां कर्म भूमौ विधीयते ॥ ५ ॥  
भारतस्यास्य वर्षस्य नवभेदान्निशामय ।  
इद्रद्वीपः कसेरुश्च ताम्रपर्णां गभस्तिमान् ॥ ६ ॥  
नागद्वीपस्तथा सौम्यो गन्धर्वस्त्वथ वारुणः ।  
अयं तु नवमस्तेषां द्वीपः सागारसंवृतः ॥ ७ ॥  
योजनानां सहस्रं तु द्वीपोऽयं दक्षिणोत्तरात् ।  
पूर्वे किराता यस्यान्ते पश्चिमे यवनाः स्थिताः ॥ ८ ॥  
ब्राह्मणाः क्षत्रिया वैश्या मध्ये शूद्राश्च भागशः ।  
इज्यायुधवणिज्याद्यैर्वर्तयन्तो व्यवस्थिताः ॥ ९ ॥  
शतद्रूचन्द्रभागाद्या हिमवत्पादनिर्गताः ।  
वेदस्मृतिमुखाद्याश्च पारीयात्रोद्भवा मुने ॥ १० ॥  
नर्मदा सुरसाद्याश्च नद्यो विन्ध्याद्रिनिर्गताः ।  
तापीपयोष्णीनिर्विन्ध्याप्रमुखा ऋक्षसम्भवाः ॥ ११ ॥  
गोदावरी भीमरथी कृष्णवेण्यादिकास्तथा ।  
सह्यपादोद्भवा नद्यः स्मृताः पापभयापहाः ॥ १२ ॥  
कृतमाला ताम्रपर्णिप्रमुखा मलयोद्भवाः ।  
त्रिसामा चार्यकुल्याद्या महेन्द्रप्रभवाः स्मृताः ॥ १३ ॥  
ऋषिकुल्याकुमाराद्याः शुक्तिमत्पादसम्भवाः ।  
आसां नद्युपनद्यश्च सन्त्यन्याश्च सहस्रशः ॥ १४ ॥  
तास्विमे कुरुपाञ्चाला मध्यदेशादयो जनाः ।  
पूर्वदेशादिकाश्चैव कामरूपनिवासिनः ॥ १५ ॥  
पुण्ड्राः कलिङ्गा मगधा दक्षिणाद्याश्च सर्वशः ।  
तथापरान्ताः सौराष्ट्राः शूराभीरास्तथार्बुदाः ॥ १६ ॥  
कारूषा मालवाश्चैव पारियात्रनिवासिनः ।  
सौवीराः सैन्धवा हूणाः साल्वाः कोशलवासिनाः ।  
माद्रारामास्तथाम्बष्ठाः पारसीकादयस्तथा ॥ १७ ॥  
आसां पिबन्ति सलिलं वसन्ति सहिताः सदा ।  
समीपतो महाभाग हृष्टपुष्टजनाकुलाः ॥ १८ ॥  
चत्वारि भारते वर्षे युगान्यत्र महामुने ।  
कृतं त्रेता द्वापरञ्च कलिश्चान्यत्र न क्वचित् ॥ १९ ॥  
तपस्तप्यन्ति मुनयो जुह्वते चात्र यज्विनः ।  
दानानि चात्र दीयन्ते परलोकार्थमादरात् ॥ २० ॥  
पुरुषैर्यज्ञपुरुषो जम्बूद्वीपे सदेज्यते ।  
यज्ञैर्यज्ञमयो विष्णुरन्यद्वीपेषु चान्यथा ॥ २१ ॥  
अत्रापि भारतं श्रेष्ठं जम्बूद्वीपे महामुने ।  
यतो हि कर्मभूरेषा ह्यतोऽन्या भोगभूमयः ॥ २२ ॥  
अत्र जन्मसहस्राणां सहस्रैरपि सत्तम ।  
कदाचिल्लभते जन्तुर्मानुष्यं पुण्यसञ्चयात् ॥ २३ ॥  
गायन्ति देवाः किल गीतकानि  
    धन्यास्तु ते भारत भूमिभागे ।  
स्वर्गापवर्गास्पदमार्गभूते  
    भवन्ति भूयः पुरुषाः सुरत्वात् ॥ २४ ॥  
कर्माण्यसङ्कल्पिततत्फलानि  
    सन्न्यस्य विष्णो परमात्म्भूते ।  
अवाप्य तां कर्ममहीमनन्ते  
    तस्मिंल्लयं ये त्वमलाः प्रयान्ति ॥ २५ ॥  
जानीम नैतत् क्व वयं विलीने  
    स्वर्गप्रदे कर्मणि देहबन्धम् ।  
प्राप्स्याम धन्याः खलु ते मनुष्या  
    ये भारते नेन्द्रियविप्रहीनाः ॥ २६ ॥  
नववर्षं तु मैत्रेय जम्बुद्वीपमिदं मया ।  
लक्षयोजनविस्तारं सङ्क्षेपात्कथितं तव ॥ २७ ॥  
जम्बूद्वीपं समावृत्य लक्षयोजनविस्तरः ।  
मैत्रेय वलयाकारः स्थितः क्षारोदधिर्बहिः ॥ २८ ॥  
इति श्रिविष्णुमहापुराणे द्वितीयेंऽशे तृतीयोध्यायः (३)  
  
  
  
GO TOP
