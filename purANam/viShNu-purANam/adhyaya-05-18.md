मागचा अध्याय  
पुढचा अध्याय  
  
॥ विष्णुपुराणम् ॥  
पञ्चमः अंशः  
॥ अष्टादशोऽध्यायः ॥  
  
श्रीपराशर उवाच  
चिन्तयन्नितिगोविन्दमुपगम्य स यादवः ।  
अक्रुरोस्मीति चरणौ ननाम शिरसा हरेः ॥ १ ॥  
सोऽप्येनं ध्वजवज्राब्जकृतचिह्नेन पाणिना ।  
संस्पृश्याकृष्य च प्रीत्य सुगाढं परिषस्वजे ॥ २ ॥  
कृतसंवन्दनौ तेन यथावद्बलकेशवौ ।  
ततः प्रवीष्टौ संहृष्टौ तमादायात्ममन्दिरम् ॥ ३ ॥  
सह ताभ्यां तदाक्रूरः कृतसंवन्दनादिकः ।  
भुक्तभोज्यो यथान्याय्यमाचचक्षे ततस्तयोः ॥ ४ ॥  
यथा निर्भत्सितस्तेन कंसेनानकदुन्दुभिः ।  
यथा च देवकी देवी दानवेन दुरात्मना ॥ ५ ॥  
उग्रसेने यथा कंसः स दुरात्मा च वर्तते ।  
यं चैवार्थं समुद्दिश्य कंसेन तु विसर्जितः ॥ ६ ॥  
तत्सर्वं विस्तराच्छ्रुत्वा भगवान्देवकीसुतः ।  
उवाचाखिलमप्येतज्ज्ञातं दानपते मया ॥ ७ ॥  
करिष्ये तन्महाभाग यदत्रौपयिकं मतम् ।  
विचिन्त्यं नान्यथैतत्ते विद्धि कंसं हतं मया ॥ ८ ॥  
अहं रामश्च मथुरां श्वो यास्यावः सह त्वया ।  
गोपवृद्धाश्च यास्यन्ति ह्यादायोपायनं बहु ॥ ९ ॥  
निशेयं नीयतां वीर न चिन्तां कर्तुमर्हसि ।  
त्रिरात्राभ्यन्तरे कंसं निहनष्यामि सानुगम् ॥ १० ॥  
श्रीपराशर उवाच  
समादिश्य ततो गोपानक्रूरोऽपि च केशवः ।  
सुष्वाप बलभद्रश्च नन्दगोपगृहे ततः ॥ ११ ॥  
ततः प्रभाते विमले कृष्णरामौ महाद्युती ।  
अक्रूरेण समं गन्तुमुद्यतौ मथुरां पुरीम् ॥ १२ ॥  
दृष्ट्वा गोपीजनः सास्रः श्लथद्वलयबाहुकः ।  
निःशश्वासातिदुःखार्तः प्राह चेदं परस्परम् ॥ १३ ॥  
मथुरां प्राप्य गोविन्दः कथं गोकुलमेष्यति ।  
नगरस्त्रीकलालापमधु श्रोत्रेण पास्यति ॥ १४ ॥  
विलासिवाक्यपानेषु नागरीणां कृतास्पदम् ।  
चित्तमस्य कथं भूयो ग्राम्यगोपीषु यास्यति ॥ १५ ॥  
सारं समस्तगोष्ठस्य विधिना हरता हरिम् ।  
प्रहृतं गोपयोषित्सु निर्घृणेन दुरात्मना ॥ १६ ॥  
भावगर्भस्मितं वाक्यं विलासललिता गतिः ।  
नागरीणामतीवैतत्कटाक्षेक्षितमेव च ॥ १७ ॥  
ग्राम्यो हरिरयं तासां विलासनिगडैर्युतः ।  
भवतीनां पुनः पार्श्वं कया युक्त्या समेष्यति ॥ १८ ॥  
एषैष रथमारुह्य मथुरां याति केशवः ।  
क्रूरेणाक्रूरकेणात्र निर्घृणेन प्रतारितः ॥ १९ ॥  
किं न वेत्ति नृशंसोयमनुरागपरं जनम् ।  
येनैवमक्ष्णोराह्लादं नयत्यन्यत्र नो हरिम् ॥ २० ॥  
एष रामेण सहितः प्रयात्यत्यन्तनिर्घृणः ।  
रथमारुह्य गोविन्दस्त्वर्यतामस्य वारणे ॥ २१ ॥  
गुरूणामग्रतो वक्तुं किं ब्रवीषि न नः क्षमम् ।  
गुरवः किं करिष्यन्ति दग्धानां विरहाग्निना ॥ २२ ॥  
नन्दगोपमुखा गोपा गन्तुमेते समुद्यताः ।  
नोद्यमं कुरुते कश्चिद्गोविन्दविनिवर्तने ॥ २३ ॥  
सुप्रभाताद्य रजनी मथुरावासयोषिताम् ।  
पास्यन्त्यच्युतवक्त्राब्जं यासां नेत्रालिपङ्क्तयः ॥ २४ ॥  
धन्यास्ते पथि ये कृष्णमितो यान्त्यनिवारिताः ।  
उद्वहिष्यन्ति पश्यन्तः स्वदेहं पुलकाञ्चितम् ॥ २५ ॥  
मथुरानगरीपौरनयनानां महोत्सवः ।  
गोविन्दावयवैर्दृष्टैरतीवाद्य भविष्यति ॥ २६ ॥  
को नु स्वप्रः सभाग्याभिर्दृष्टस्ताभिरधोक्षजम् ।  
विस्तारिकान्तिनयना या द्रक्ष्यन्त्यनिवारिताः ॥ २७ ॥  
अहो गोपीजनस्यास्य दर्शयित्वा महानिधिम् ।  
उत्कृत्तान्यत्र नेत्राणि विधिना करुणात्मना ॥ २८ ॥  
अनुरागेण शैथिल्यमस्मासु व्रजिते हरौः ।  
शैथिल्यमुपयान्त्याशु करेषु वलयान्यपि ॥ २९ ॥  
अक्रूरः क्रूरहृदयः शीघ्रं प्रेरयते हयान् ।  
एवमार्तासु योषित्सु कृपा कस्य न जायते ॥ ३० ॥  
एष कृष्णरथस्योच्चैश्चक्ररेणुर्निरीक्ष्यताम् ।  
दूरीभूतो हरिर्येन सोऽपि रेणुर्नलक्ष्यते ॥ ३१ ॥  
श्रीपराशर उवाच  
इत्येवमतिहार्द्देन गोपीजननिरीक्षितः ।  
तत्याज व्रजभूभागं सह रामेण केशवः ॥ ३२ ॥  
गच्छन्तो जवनाश्वेन रथेन यमुनातटम् ।  
प्राप्ता मध्याह्नसमये रामाक्रूरजनार्दनाः ॥ ३३ ॥  
अथाह कृष्णमक्रूरो भवद्भ्यां तावदास्यताम् ।  
यावत्करोमि कालिन्द्या आह्निकार्हणमम्भसि ॥ ३४ ॥  
श्रीपराशर उवाच  
तथेत्युक्तस्ततस्नातः स्वाचान्तः स महामतिः ।  
दध्यौ ब्रह्म परं विप्र ग्रविष्टो यमुनाजले ॥ ३५ ॥  
फणासहस्रमालाढ्यं बलभद्रं ददर्श सः ।  
कुन्दमालाङ्गमुन्निद्रपद्मपत्रायतेक्षणम् ॥ ३६ ॥  
वृतं वासुकिरम्भाद्यैर्महद्‌भिः पवनाशिभिः ।  
संस्तूयमानमुद्गन्धिवनमालाविभूषितम् ॥ ३७ ॥  
दधानमसिते वस्त्रे चारुरूपावतंसकम् ।  
चारुकुण्डलिनं भान्तमन्तर्जलतले स्थितम् ॥ ३८ ॥  
तस्योत्सङ्गे घनश्याममाताम्रायतलोचनम् ।  
चतुर्बाहुमुदाराङ्गं चक्राद्यायुधभूषणम् ॥ ३९ ॥  
पीते वसानं वसने चित्रमाल्योपशोभितम् ।  
शक्रचापतडिन्मालाविचित्रमिव तोयदम् ॥ ४० ॥  
श्रीवत्सवक्षसं चारु स्फुरन्मकरकुण्डलम् ।  
ददर्श कृष्णमक्लिष्टं पुण्डरीकावतंसकम् ॥ ४१ ॥  
सनन्दनाद्यैर्मुनिभिः सिद्धयोगैरकल्मषैः ।  
सञ्चिन्त्यमानं तत्रस्थैर्नासाग्रन्यस्तलोचनैः ॥ ४२ ॥  
बलकृष्णौ तथाक्रूरः प्रत्यभिज्ञाय विस्मितः ।  
अचिन्तयद्रथाच्छीघ्रं कथमत्रागताविति ॥ ४३ ॥  
विवक्षोस्तम्भयामास वाचं तस्य जनार्दनः ।  
ततो निष्क्रम्य सलिलाद्रथमभ्यागतः पुनः ॥ ४४ ॥  
ददर्श तत्र चैवोभौ रथस्योपरि निष्ठितौ ।  
रामकृष्णौ यथापूर्वं मनुष्यवपुषान्वितौ ॥ ४५ ॥  
निमग्नश्च पुनस्तोये ददर्श च तथैव तौ ।  
संस्तूयमानौ गन्धर्वैर्मुनिसिद्धमहोरगैः ॥ ४६ ॥  
ततो विज्ञातसद्भावः स तु दानपतिस्तदा ।  
तुष्टाव सर्व विज्ञानमयमच्युतमीश्वरम् ॥ ४७ ॥  
अक्रूर उवाच  
सन्मात्ररूपिणेऽचिन्त्यमहिम्ने परमात्मने ।  
व्यापिने नैकरूपैकस्वरूपाय नमो नमः ॥ ४८ ॥  
सर्वरूपाय तेऽचिन्त्य हविर्भूताय ते नमः ।  
नमो विज्ञानपाराय पराय प्रकृतेः प्रभोः ॥ ४९ ॥  
भूतात्मा चेन्द्रियात्मा च प्रधानात्मा तथा भवान् ।  
आत्मा च परमात्मा च त्वमेकः पञ्चधा स्थितः ॥ ५० ॥  
प्रसीद सर्व सर्वात्मन् क्षराक्षरमयेश्वर ।  
ब्रह्मविष्णुशिवाख्याभिः कल्पनाभिरुदीरितः ॥ ५१ ॥  
अनाख्येयस्वरूपात्मन्ननाख्येयप्रयोजन ।  
अनाख्येन भिधानं त्वां नतोऽस्मि परमेश्वर ॥ ५२ ॥  
न यत्र नाथ विद्यन्ते नामजात्यादिकल्पनाः ।  
तद्ब्रह्म परमं नित्यमविकारि भवानजः ॥ ५३ ॥  
न कल्पनामृतेऽर्थस्य सर्वस्याधिगमो यतः ।  
ततः कृष्णच्युतानन्तविष्णुसञ्ज्ञाभिरिड्यते ॥ ५४ ॥  
सर्वार्थस्त्वमज विकल्पनाभिरेतै-  
     र्देवाद्यैर्भवति हि यैरनन्तविश्वम् ।  
विश्वात्मा त्वमिति विकारहीनमेत-  
     त्सर्वस्मिन्न हि भवतोऽस्ति किञ्चिदन्यत् ॥ ५५ ॥  
त्वं ब्रह्मा पशुपतिर्यमा विधाता  
     धाता त्वं त्रिदशपतिः समीरणोऽग्निः ।  
तोयेशो धनपतिंरतकस्त्वमेको  
     भिन्नार्थैर्जगदभिपासिशक्तिभेदैः ॥ ५६ ॥  
विश्वं भवान्सृजति सूर्यगभस्तिरूपो  
     विश्वेश ते गुणमयोयमतः प्रपञ्चः ।  
रूपं परं सदिति वाचकमक्षरं य-  
     ज्ज्ञानात्मने सदसते प्रणतोऽस्मि तस्मै ॥ ५७ ॥  
ॐ नमो वासुदेवाय नमः सङ्कर्षणाय च ।  
प्रद्युम्नाय नमस्तुभ्यमनिरुद्धाय ते नमः ॥ ५८ ॥  
इति श्रीविष्णुमहापुराणे पञ्चमेंऽशेऽष्टादशोऽध्यायः (१८)  
  
GO TOP
