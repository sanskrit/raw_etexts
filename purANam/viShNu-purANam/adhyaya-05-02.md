मागचा अध्याय  
पुढचा अध्याय  
  
॥ विष्णुपुराणम् ॥  
पञ्चमः अंशः  
॥ द्वितीयोऽध्यायः ॥  
  
श्रीपराशर उवाच  
यथोक्तं सा जगद्धात्त्री देवदेवेन वै तथा ।  
षड्गर्भगर्भविन्यासं चक्रे चान्यस्य कर्षणम् ॥ १ ॥  
सप्तमे रोहिणीं गर्भे प्राप्ते गर्भं ततो हरिः ।  
लोकत्रयोपकाराय देवक्याः प्रविवेश ह ॥ २ ॥  
योगनिद्रा यशोदायास्तस्मिन्नेव तथा दिने ।  
सम्भूता जठरे तद्वद्यथोक्तं परमेष्ठिना ॥ ३ ॥  
ततो ग्रहगणःसम्यक्प्रचचार दिवि द्विज ।  
विष्णोरंशे भुवं याते ऋतवश्चाबभुः शुभाः ॥ ४ ॥  
न सेहे देवकीं द्रष्टं कश्तिदप्यतितेजसा ।  
जाज्वल्यमानां तां दृष्ट्वा मनांसि क्षोभमाययुः ॥ ५ ॥  
अदृष्टाः पुरुषैः स्त्रीभिर्देवकीं देवतागणाः ।  
बिभ्राणां वपुषा विष्णुं तुष्टुवुस्तामहर्निशम् ॥ ६ ॥  
देवता ऊचुः  
प्रकृतिस्त्वं परा सूक्ष्मा ब्रह्मगर्भाभवः पुरा ।  
ततो वाणी जगद्धातुर्वेदगर्भासि शोभने ॥ ७ ॥  
सृज्यस्वरूपगर्भासि सृष्टिभूता सनातने ।  
बीजभूता तु सर्वस्य यज्ञभूताभवस्त्रयी ॥ ८ ॥  
फलगर्भा त्वमेवेज्या वह्निगर्भा तथारणिः ।  
अदितिर्देवगर्भा त्वं दैत्यगर्भा तथा दितिः ॥ ९ ॥  
ज्योत्स्ना वासरगर्भा त्वं ज्ञानगर्भासि सन्नतिः ।  
नयगर्भा परा नीतिर्लज्जा त्वं प्रश्रयोद्वहा ॥ १० ॥  
कामगर्भा तथेच्छा त्वं तुष्टिः सन्तोषगर्भिणी ।  
मेधा च बोधगर्भासि धैर्यगर्भोद्वहा धृतिः ॥ ११ ॥  
ग्रहर्क्षतारकागर्भा द्यौरस्याखिलहैतुकी ।  
एता विभूतयो देवि तथान्याश्च सहस्रशः ।  
तथा सङ्ख्या जगद्धात्री साम्प्रतं जठरे तव ॥ १२ ॥  
समुद्राद्रिनदीद्वीपवनपत्तनभूषणा ।  
ग्रामखर्वटखेटाढ्या समस्ता पृथिवी शुभे ॥ १३ ॥  
समस्तवहयोऽम्भांसि सकलाश्च समीरणाः ।  
महोरगास्तथा यक्षा राक्षसाः प्रेतगुद्यकाः ॥ १४ ॥  
ग्रहर्क्षतारकाचित्रं विमानशतसङ्कुतम् ।  
अवकाशमशेषस्य यद्ददाति नभस्थलम् ॥ १५ ॥  
भूलोकश्च भुवर्लोकःस्वर्लोकोऽथ महर्जनः ।  
तपश्च ब्रह्मलोकश्च ब्रह्माण्डमखिलं शुभे ॥ १६ ॥  
तदन्तरे स्थिता देवा दैत्यगन्धर्वचारणाः ।  
महोरगास्तथा यक्षा राक्षसाः प्रेतगुह्यकाः ॥ १७ ॥  
मनुष्याः पशवश्चान्ये ये च जीवा यशस्विनि ।  
तैरन्तस्थैरनन्तोऽसौ सर्वगः सर्वभावनः ॥ १८ ॥  
रूपकर्मस्वरूपाणि न परिच्छेदगोचरे ।  
यस्याखिलप्रमाणानि स विष्णुर्गर्भगस्तव ॥ १९ ॥  
त्वं स्वाहा त्वं स्वधा विद्या सुधा त्वं ज्योतिरम्बरे ।  
त्वं सर्वलोकरक्षार्थमवतीर्णा महीतले ॥ २० ॥  
प्रसीद देवि सर्वस्य जगतः शं शुभे कुरु ।  
प्रीत्या तं धारयेशानं धृतं येनाखिलं जगत् ॥ २१ ॥  
इति श्रीविष्णुमहापुराणे पञ्चमेंऽशे द्वितीयोऽध्यायः (२)  
  
GO TOP
