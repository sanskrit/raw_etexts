मागचा अध्याय  
पुढचा अध्याय  
  
॥ विष्णुपुराणम् ॥  
पञ्चमः अंशः  
॥ चतुर्दशोऽध्यायः ॥  
  
श्रीपराशर वाच  
प्रदोषाग्रो कदाचित्तु रासासक्ते जनार्दने ।  
त्रासयन्समदो गोष्ठमरिष्टस्समुपागमत् ॥ १ ॥  
स तोयतोयदच्छायस्तीक्ष्णशृङ्गोऽर्कलोचनः ।  
खुराग्रपातैरत्यर्थं दारयन्धरणीतलम् ॥ २ ॥  
लेलिहानः सनिष्पेषं जिह्वयोष्ठौ पुनः पुनः ।  
संरम्भाविद्धलाङ्गूलः कठिनस्कन्धबन्धनः ॥ ३ ॥  
उदग्रककुदाभोगप्रमाणो दुरतिक्रमः ।  
विण्मूत्रलिप्तपृष्ठाङ्गो गवामुद्वेगकारकः ॥ ४ ॥  
प्रलम्बकण्ठोऽतिमुखस्तरुखाताङ्‌किताननः ।  
पातयन्स गावं गर्भन्दैत्यो वृषभरूपधृक् ॥ ५ ॥  
सूदयंस्तापसानुग्रो वनानटति यःसदा ॥ ६ ॥  
ततस्तमतिघोराक्षमवेक्ष्यातिभयातुराः ।  
गोपा गोपस्त्रियश्चैव कृष्ण कृष्णेति चुक्रुशुः ॥ ७ ॥  
सिंहनादं ततश्चक्रे तलशब्दं च केशवः ।  
तच्छब्द श्रवणाच्चासौ दामोदरमुपाययौ ॥ ८ ॥  
अग्रन्यस्तविषाणाग्रः कृष्णकुक्षिकृतेक्षणः ।  
अभ्यधावत दुष्टात्मा कृष्णं वृषभदानवः ॥ ९ ॥  
आयान्तं दैत्यवृषभं दृष्ट्वा कृष्णो महाबलः ।  
न चचाल तदा स्थानादवज्ञास्मितलीलया ॥ १० ॥  
आसन्नं चैव जग्राह ग्राहवन्मधुसूदनः ।  
जघान जानुना कुक्षौ विषाणग्रहणाचलम् ॥ ११ ॥  
तस्य दर्पबलं भङ्क्त्वा गृहीतस्य विषाणयोः ।  
अपीडयदरिष्टस्य कण्ठं क्लिन्नमिवाम्बरम् ॥ १२ ॥  
उत्पाट्य शृङ्गमेकं तु तेनैवाताडयत्ततः ।  
ममार स महादैत्यौ मुखाच्छोणितमुद्वमन् ॥ १३ ॥  
तुष्टुवुर्निहते तस्मिन् दैत्ये गोपा जनार्दनम् ।  
जम्भे हते सहस्राक्षं पुरा देवगणा यथा ॥ १४ ॥  
इति श्रीविष्णुमहापुराणे पञ्चमेंऽशे चतुर्दशोध्यायः (१४)  
  
GO TOP
