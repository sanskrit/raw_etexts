मागचा अध्याय  
पुढचा अध्याय  
  
॥ विष्णुपुराणम् ॥  
द्वितीयः अंशः  
॥ द्वितीयोऽध्यायः ॥  
  
श्रीमैत्रेय उवाच  
कथितो भवता ब्रह्मन्सर्गः स्वायम्भुवश्च मे ।  
श्रोतुमिच्छाम्यहं त्वत्तः सकलं मण्डलं भुवः ॥ १ ॥  
यावन्तः सागर द्वीपास्तथा वर्षाणि पर्वताः ।  
वनानि सतितः पुर्यो देवादीनां तथा मुने ॥ २ ॥  
यत्प्रमाणमिदं सर्वं यदाधारं यदात्मकम् ।  
संस्थानमस्य च मुने यथावद्‌वक्तुमर्हसि ॥ ३ ॥  
श्रीपराशर उवाच  
मैत्रेय श्रूयतामेतत्सङ्‌क्षेपाद् गदतो मम ।  
नास्य वर्षशतेनापि वक्तुं शक्यो हि विस्तरः ॥ ४ ॥  
जम्बूप्लक्षाह्वयौ द्वीपौ शाल्मलिश्चापरो द्विज ।  
कुशः क्रैञ्चस्तथा शाकः पुष्करश्चैव सप्तमः ॥ ५ ॥  
एते द्वीपाः समुद्रैस्तु सप्तसप्तभिरावृताः ।  
लवणेक्षुसुरासर्पिर्दधिदुग्धजलैः समम् ॥ ६ ॥  
जम्बूद्विपः समस्तानामेतेषां मध्यसंस्थितः ।  
तस्यापि मेरुर्मैत्रेय मध्ये कनकपर्वतः ॥ ७ ॥  
चतुराशीतिसाहस्रो योजनैरस्य चोच्छ्रयः ॥ ८ ॥  
प्रविष्टः षोडशाधस्ताद्‌द्वात्रिंशन्मूर्ध्रि विस्तृत ।  
मूले षोडशसाहस्रो विस्तारस्तस्य सर्वशः ॥ ९ ॥  
भूपद्मस्यास्य शैलोऽसौ कर्णिकाकारसंस्थितः ॥ १० ॥  
हिमवान्हेमकूटश्च विषधश्चास्य दक्षिणे ।  
नीलः श्वेतश्च शृङ्गी च उत्तरे वर्षपर्वताः ॥ ११ ॥  
लक्षप्रमाणो द्वौ मध्यौ दशहीनास्तथापरे ।  
सहस्रद्वितयोच्छ्रायास्तावद्‌विस्तारिणश्च ते ॥ १२ ॥  
भारतं प्रथमं वर्षं ततः किम्पुरुषं स्मृतम् ।  
हरिवर्षं तथैवान्यन्मेरोर्दक्षिणतो द्विज ॥ १३ ॥  
रम्यकं चोत्तरं वर्षं तस्यैवानु हिरण्मयम् ।  
उत्तराः कुरवश्चैव यथा वै भारतं तथा ॥ १४ ॥  
नवसाहस्रमेकैकमेतेषां द्विजसत्तम ।  
इलावृतं च तन्मध्ये सौवर्णो मेरुरुच्छ्रितः ॥ १५ ॥  
मेरोश्चतुर्दिशं तत्तु नवसाहस्रविस्तृतम् ।  
इलावृतं महाभाग चत्वारश्चात्र पर्वताः ॥ १६ ॥  
विष्कम्भारचिता मेरोर्योजनायुतमुच्छ्रिताः ॥ १७ ॥  
पुर्वेण मन्दरो नाम दक्षिणे गन्धमादनः ।  
विपुलः पश्चिमे पार्श्वे सुपार्श्वश्चोत्तरे स्मृतः ॥ १८ ॥  
कदम्बस्तेषु जम्बूश्च पिप्पलो वट एव च ।  
एकादशशतायामाः पादपा गिरिकेतवः ॥ १९ ॥  
जम्बूद्वीपस्य सा जम्बूर्नामहेतुर्महामुने ।  
महागजप्रमामानि जम्ब्वास्तस्याः फलानि वै ।  
पतन्ति भूभृतः पृष्ठे शीर्यमाणानि सर्वतः ॥ २० ॥  
रसेन तेषां प्रख्याता तत्र जाम्बूनदीति वै ।  
सरित्प्रवर्तते चापि पीयते तन्निवासिभिः ॥ २१ ॥  
न स्वेदो न च दौर्गन्ध्यं न जरा नेन्द्रियक्षयः ।  
तत्पानात्स्वच्छमनासां जनानां तत्र जायते ॥ २२ ॥  
तीरमृत्तद्‌रसं प्राप्य सुखवायुविशोषिता ।  
जाम्बूनदाख्यं भवति सुवर्णं सिद्धभूषणम् ॥ २३ ॥  
भद्राश्वं पूर्वतो मेरोः केतुमालं च पश्चिमे ।  
वर्षे द्वे तु मुनिश्रेष्ठ तयोर्मध्यमिलावृतः ॥ २४ ॥  
वनं चैत्ररथं पूर्वे दक्षिणे गन्धमादनम् ।  
वैभ्राजं पश्चिमे तद्वदुत्तरे नन्दनं स्मृतम् ॥ २५ ॥  
अरुणोदं महाभद्रमसितोदं समानसम् ।  
सरांस्येतानि चत्वारि देवभोग्यानि सर्वदा ॥ २६ ॥  
शीताम्भश्च कुमुन्दश्च कुररी माल्यवांस्तथा ।  
वैकङ्कप्रमुखा मेरोः पूर्वतः केसराचलाः ॥ २७ ॥  
त्रिकूटः शिशिरश्चैव पतङ्गो रुचकस्तथा ।  
निषदाद्या दक्षिणतस्तस्य केसरपर्वताः ॥ २८ ॥  
शिखिवासाः सवैडूर्यः कपिलो गन्धमादनः ।  
जारुधिप्रमुखास्तद्वत्पश्चिमे केसराचलाः ॥ २९ ॥  
मेरोरनन्तराङ्गेषु जठरादिष्ववस्थिताः ।  
शंखकूटोऽथ ऋषभो हंसो नागस्तथापरः ।  
कालञ्जनाद्याश्च तथा उत्तरे केसराचलाः ॥ ३० ॥  
चतुर्दशसहस्राणि योजनानां महापुरी ।  
मेरोरुपरि मैत्रेय ब्रह्मणः प्रथिता दिवि ॥ ३१ ॥  
तस्यास्समन्ततश्चाष्टौ दिशासु विदिशासु च ।  
इन्द्रादिलोकपालानां प्रख्याताः प्रवराः पुरः ॥ ३२ ॥  
विष्णुपादविनिष्क्रान्ता प्लावयित्वेन्दुमण्डलम् ।  
समन्ताद् ब्रह्मणः पुर्यां गङ्गा पतति वै दिवः ॥ ३३ ॥  
सा तत्र पतिता दिक्षु चतुर्धा प्रतिपद्यते ।  
सीता चालकनन्दा च चक्षुर्भद्रा च वै क्रमात् ॥ ३४ ॥  
पूर्वेण शैलात्सीता तु शैलं यात्यन्तरीक्षगा ।  
ततश्च पूर्ववर्षैण भद्राश्वैनैति सार्णवम् ॥ ३५ ॥  
तथैवालकनन्दापि दक्षिणेनैत्य भारतम् ।  
प्रयाति सागरं भूत्वा सप्तभेदा महामुने ॥ ३६ ॥  
चक्षुश्चं पश्चिमगिरीनतीत्य सकलांस्ततः ।  
पश्चिमं केतुमालाख्यं वर्षं गत्वैति सागरम् ॥ ३७ ॥  
भद्रा तथोत्तरगिरीनुत्तरांश्च तथा कुरून् ।  
अतीत्योत्तरमम्भोधिं समभ्येति महामुने ॥ ३८ ॥  
आनीलनिषधायामौ माल्यवद्गन्धमादनौ ।  
तयोर्मध्यगतो मेरुः कर्णिकाकारसंस्थितः ॥ ३९ ॥  
भारताः केतुमालाश्च भद्राश्वाः कुरवस्तथा ।  
पत्राणि लोकपद्मस्य मर्यादाशैलबाह्यतः ॥ ४० ॥  
जठरो देवकूटश्च मर्यादापर्वतावुभौ ।  
तौ दक्षिणोत्तरायामावानीलनिषधायतौ ॥ ४१ ॥  
गन्धमादनकैलासौ पूर्वपश्चायतावुभौ ।  
अशीतियोजनायामावर्णवान्तव्यवस्थितौ ॥ ४२ ॥  
निषधः पारियात्रश्च मर्यादापर्वतावुभौ ।  
मेरोः पश्चिमदिग्भागे यथा पूर्वे तथा स्थितौ ॥ ४३ ॥  
त्रिशृङ्गो जारुधिश्चैव उत्तरौ वर्षपर्वतौ ।  
पूर्वपश्चायतावेतावर्णवान्तर्व्यवस्थितौ ॥ ४४ ॥  
इत्येते मुनिवर्योक्ता मर्यादापर्वतास्तव ।  
जठराद्याः स्थिता मेरोस्तेषां द्वौ द्वौ चतुर्दिशम् ॥ ४५ ॥  
मेरोश्चतुर्दिशं येतु प्रोक्ताः केसरपर्वताः ।  
शीतान्ताद्या मुने तेषामतीव हि मनोरमाः ।  
शैलानामन्तरे द्रोण्यः सिद्धचारणसेविताः ॥ ४६ ॥  
सुरम्याणि तथा तासु काननानि पुराणि च ।  
लक्ष्मीविष्ण्वग्निसूर्यादिदेवानां मुनि सत्तम ।  
तास्वायतनवर्याणि जुष्टानि वरकिन्नरैः ॥ ४७ ॥  
गन्धर्वयक्षरक्षांसि तथा दैतेयदानवाः ।  
क्रीडन्ति तासु रम्यासु शैलद्रोणीष्वहर्निसम् ॥ ४८ ॥  
भौमा ह्येते स्मृताः स्वर्गा धर्मिणामालया मुने ।  
नैतुषु पापकर्माणो यान्ति जन्मशतैरपि ॥ ४९ ॥  
भद्राश्वे भगवान्विष्णुरास्ते हयशिरा द्विज ।  
वराजः केतुमाले तु भारते कूर्मरूपधृक् ॥ ५० ॥  
मत्स्यरूपश्च गोविन्दः कुरुष्वास्ते जनार्दनः ।  
विश्वरूपेण सर्वत्र सर्वः सर्वत्रगो हरिः ॥ ५१ ॥  
सर्वस्याधारभूतोऽसौ मैत्रेयास्तेऽखिलात्मकः ॥ ५२ ॥  
यानि किम्पुरुषादिनि वर्षाण्यष्टौ महामुने ।  
न तेषु शौको नायासो नोद्वेगः क्षुद्भयादिकम् ॥ ५३ ॥  
स्वस्थाः प्रजा निरातङ्कास्सर्वदुःखविवर्जिताः ।  
दश द्वादशवर्षाणां सहस्राणि स्थिरायुषः ॥ ५४ ॥  
न तेषु वर्षते देवो भौमान्यम्भांसि तेषु वै ।  
कृतत्रेतादिकं नैव तेषु स्थानेषु कल्पना ॥ ५५ ॥  
सर्वेष्वेतेषु वर्षेषु सप्त सप्त कुलाचलाः ।  
नद्यश्च शतशस्तेभ्यः प्रसूता या द्विजोत्तम ॥ ५६ ॥  
इति श्रिविष्णुमहापुराणे द्वितीयेंऽशे द्वितीयोऽध्यायः (२)  
  
  
  
GO TOP
