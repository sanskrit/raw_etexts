मागचा अध्याय  
पुढचा अध्याय  
  
॥ विष्णुपुराणम् ॥  
प्रथमः अंशः  
॥ त्रयोदशोऽध्यायः ॥  
  
पराशर उवाच  
ध्रुवाच्छिष्टिं च भव्यं च भव्याच्छम्भुर्व्यजायत ।  
शिष्टेराधत्त सुच्छाया पञ्चपुत्रानकल्मषान् ॥ १ ॥  
रिपुं रिपुञ्जयं विप्रं वृकलं वृकतेजसम् ।  
रिपोराधत्त बृहती चाक्षुषं सर्वतेजसम् ॥ २ ॥  
अजीजनत्पुष्करिण्यां वारुण्यां चाक्षुषो मनुम् ।  
प्रजापतेरात्मजायां वीरणस्य महात्मनः ॥ ३ ॥  
मनोरजायन्त दश नड्वलायां महौजसः ।  
कन्यायां तपतां श्रेष्ठ वैराजस्य प्रजापतेः ॥ ४ ॥  
कुरुः पुरुः शतद्युम्नस्तपस्वी सत्यवाञ्छुचिः ।  
अग्निष्टोमोऽतिरात्रश्च सुद्युम्नश्चेति ते नव ।  
अभिमन्युश्च दशमो नड्वलायां महौजसः ॥ ५ ॥  
कुरोरजनयत्पुत्रान् षडाग्नेयी महाप्रभान् ।  
अङ्‌गं सुमनसं ख्यातिं क्रतुमङ्‌गिरसं शिबिम् ॥ ६ ॥  
अङ्‌गात्सुनीथापत्यं वै वेनमेकमजायत ।  
प्रजार्थमृषयस्तस्य ममन्थुर्दक्षिणं करम् ॥ ७ ॥  
वेनस्य पाणौ मथिते सम्बभूव महामुने ।  
वैन्यो नाम महीपालो यः पृथुः परिकीर्त्यते ॥ ८ ॥  
येन दुग्धा मही पूर्वं प्रजानां हितकारणात् ॥ ९ ॥  
मैत्रेय उवाच  
किमर्थं मथितः पाणिर्वेनस्य परमर्षिभिः ।  
यत्र जज्ञे महावीर्यः स पृथुर्मुनिसत्तम ॥ १० ॥  
पराशर उवाच  
सुनीथा नाम या कन्या मृत्योः प्रथमजाभवत् ।  
अङ्‌गस्य भार्या सा दत्ता तस्यां वेनो व्यजायत ॥ ११ ॥  
स मातामहदोषेण तेन मृत्योः सुतात्मजः ।  
निसर्गादेष मैत्रेय दुष्ट एव व्यजायत ॥ १२ ॥  
अभिषिक्तो यदा राज्ये स वेनः परमर्षिभिः ।  
घोषयामास स तदा पृथिव्यां पृथिवीपतिः ॥ १३ ॥  
न यष्टव्यं न दातव्यं न होतव्यं कथञ्चन ।  
भोक्ता यज्ञस्य कस्त्वन्यो ह्यहं यज्ञपतिः प्रभुः ॥ १४ ॥  
ततस्तमृषयः पूर्वं सम्पूज्य पृथिवीपतिम् ।  
ऊचुः सामकलं वाक्यं मैत्रेय समुपस्थिताः ॥ १५ ॥  
ऋषय ऊचुः  
भो भो राजन् शृणुष्व त्वं यद्‌वदाम महीपते ।  
राज्यदेहोपकाराय प्रजानां च हितं परम् ॥ १६ ॥  
दीर्घसत्रेण देवेशं सर्वयज्ञेश्वरं हरिम् ।  
पूजयिष्याम भद्रं ते तस्यांशस्ते भविष्यति ॥ १७ ॥  
यज्ञेन यज्ञपुरुषो विष्णुः सम्प्रीणितो नृप ।  
अस्माभिर्भवतः कामान्सर्वानेव प्रदास्यति ॥ १८ ॥  
यज्ञैर्यज्ञेश्वरो येषां राष्ट्रे सम्पूज्यते हरिः ।  
तेषां सर्वेप्सितावाप्तिं ददाति नृप भूभृताम् ॥ १९ ॥  
वेन उवाच  
मत्तः कोऽभ्यधिकोऽन्योऽस्ति कश्चाराध्यो ममापरः ।  
कोऽयं हरिरिति ख्यातो यो वै यज्ञेश्वरो मतः ॥ २० ॥  
ब्रह्मा जनार्दनः शम्भुरिन्द्रो वायुर्यमो रविः ।  
हुतभुग्वरुणो धाता पूषा भूमिर्निशाकरः ॥ २१ ॥  
एते चान्ये च ये देवाः शापानुग्रहकारिणः ।  
नृपस्यैते शरीरस्थाः सर्वदेवमयो नृपः ॥ २२ ॥  
एवं ज्ञात्वा मयाज्ञप्तं यद्यथा क्रियतां तथा ।  
न दातव्यं न होतव्यं न यष्टव्यं च भो द्विजाः ॥ २३ ॥  
भर्तृशुश्रूषणं धर्मो यथा स्त्रीणां परो मतः ।  
ममाज्ञापालनं धर्मो भवतां च तथा द्विजाः ॥ २४ ॥  
ऋषय ऊचुः  
देह्यनुज्ञां महाराज मा धर्मो यातु सङ्क्षयम् ।  
हविषां परिणामोऽयं यदेतदखिलं जगत् ॥ २५ ॥  
पराशर उवाच  
इति विज्ञाप्यमानोऽपि स वेनः परमर्षिभिः ।  
यदा ददाति नानुज्ञां तदा प्रोक्तः पुनः पुनः ॥ २६ ॥  
ततस्ते मुनयः सर्वे कोपामर्षसमन्विताः ।  
हन्यतां हन्यतां पाप इत्यूचुस्ते परस्परम् ॥ २७ ॥  
यो यज्ञपुरुषं विष्णुमनादिनिधनं प्रभुम् ।  
विनिन्दत्यधमाचारो न स योग्यो भुवः पतिः ॥ २८ ॥  
इत्युक्त्वा मन्त्रपूतैस्तैः कुशैर्मुनिगणा नृपम् ।  
निजघ्नुर्निहतं पूर्वं भगवन्निन्दनादिना ॥ २९ ॥  
ततश्च मुनयो रेणुं ददृशुः सर्वतो द्विज ।  
किमेतदिति चासन्नान्पप्रच्छुस्ते जनांस्तदा ॥ ३० ॥  
आख्यातं च जनैस्तेषां चौरीभूतैरराजके ।  
राष्ट्रे तु लोकैरारब्धं परस्वादानमातुरैः ॥ ३१ ॥  
तेषामुदीर्णवेगानां चौराणां मुनिसत्तमाः ।  
सुमहान् दृश्यते रेणुः परवित्तापहारिणाम् ॥ ३२ ॥  
ततः संमन्त्र्य ते सर्वे मुनयस्तस्य भूभृतः ।  
ममन्थुरूरुं पुत्रार्थमनपत्यस्य यत्नतः ॥ ३३ ॥  
मथ्यमानात्समुत्तस्थौ तस्योरोः पुरुषः किल ।  
दग्धस्थूणाप्रतीकाशः खर्वाटास्योऽतिह्रस्वकः ॥ ३४ ॥  
किं करोमीति तान्सर्वान्स विप्रानाह चातुरः ।  
निषीदेति तमूचुस्ते निषादस्तेन सोऽभवत् ॥ ३५ ॥  
ततस्तत्सम्भवा जाता विन्ध्यशैलनिवासिनः ।  
निषादा मुनिशार्दूल पापकर्मोपलक्षणाः ॥ ३६ ॥  
तेन द्वारेण तत्पापं निष्क्रान्तं तस्य भूपतेः ।  
निषादास्ते ततो जाता वेनकल्मषनाशनाः ॥ ३७ ॥  
ततोऽस्य दक्षिणं हस्तं ममन्थुस्ते द्विजोत्तमाः ॥ ३८ ॥  
मथ्यमाने च तत्राभूत्पृथुर्वैन्यः प्रतापवान् ।  
दीप्यमानः स्ववपुषा साक्षादग्निरिव ज्वलन् ॥ ३९ ॥  
आद्यमाजगवं नाम खात्पपात ततो धनुः ।  
शराश्च दिव्या नभसः कवचं च पपात ह ॥ ४० ॥  
तस्मिञ् जाते तु भूतानि सम्प्रहृष्टानि सर्वशः ॥ ४१ ॥  
सत्पुत्रेण च जातेन वेनोऽपि त्रिदिवं ययौ ।  
पुन्नाम्नो नरकात् त्रातः स तेन सुमहात्मना ॥ ४२ ॥  
तं समुद्राश्च नद्यश्च रत्नान्यादाय सर्वशः ।  
तोयानि चाभिषेकार्थं सर्वाण्येवोपतस्थिरे ॥ ४३ ॥  
पितामहश्च भगवान्देवैराङ्‌गिरसैः सह ।  
स्थावराणि च भूतानि जङ्‌गमानि च सर्वशः ।  
समागम्य तदा वैन्यमभ्यषिञ्चन्नराधिपम् ॥ ४४ ॥  
हस्ते तु दक्षिणे चक्रं दृष्ट्वा तस्य पितामहः ।  
विष्णोरंशं पृथुं मत्वा परितोषं परं ययौ ॥ ४५ ॥  
विष्णुचिह्नं करे चिह्नं सर्वेषां चक्रवर्तिनाम् ।  
भवत्यव्याहतो यस्य प्रभावस्त्रिदशैरपि ॥ ४६ ॥  
महता राजराज्येन पृथुर्वैन्यः प्रतापवान् ।  
सोऽभिषिक्तो महातेजा विधिवद्‌धर्मकोविदैः ॥ ४७ ॥  
पित्रापरञ्जितास्तस्य प्रजास्तेनानुरञ्जिताः ।  
अनुरागात्ततस्तस्य नाम राजेत्यजायत ॥ ४८ ॥  
आपस्तस्तम्भिरे चास्य समुद्रमभियास्यतः ।  
पर्वताश्च ददुर्मार्गं ध्वजभङ्‌गश्च नाभवत् ॥ ४९ ॥  
अकृष्टपच्या पृथिवी सिद्ध्यन्त्यन्नानि चिन्तया ।  
सर्वकामदुघा गावः पुटके पुटके मधु ॥ ५० ॥  
तस्य वै जातमात्रस्य यज्ञे पैतामहे शुभे ।  
सूतः सूत्यां समुत्पन्नः सौत्येऽहनि महामतिः ॥ ५१ ॥  
तस्मिन्नेव महायज्ञो जज्ञे प्राज्ञोऽथ मागधः ।  
प्रोक्तौ तदा मुनिवरैस्तावुभौ सूतमागधौ ॥ ५२ ॥  
स्तूयतामेष नृपतिः पृथुर्वैन्यः प्रतापवान् ।  
कर्मैतदनुरूपं वां पात्रं स्तोत्रस्य चाप्ययम् ॥ ५३ ॥  
ततस्तावूचतुर्विप्रान्सर्वानेव कृताञ्जली ।  
अद्यजातस्य नो कर्म ज्ञायतेऽस्य महीपतेः ॥ ५४ ॥  
गुणा न चास्य ज्ञायन्ते न चास्य प्रथितं यशः ।  
स्तोत्रं किमाश्रयं त्वस्य कार्यमस्माभिरुच्यताम् ॥ ५५ ॥  
ऋषय ऊचुः  
करिष्यत्येष यत् कर्म चक्रवर्ती महाबलः ।  
गुणा भविष्या ये चास्य तैरयं स्तूयतां नृपः ॥ ५६ ॥  
पराशर उवाच  
ततः स नृपतिस्तोषं तच्छ्रुत्वा परमं ययौ ।  
सद्गुणैः श्लाघ्यतामेति तस्माल्लभ्या गुणा मम ॥ ५७ ॥  
तस्माद्यदद्य स्तोत्रे मे गुणनिर्वर्णनं त्विमौ ।  
करिष्येते करिष्यामि तदेवाहं समाहितः ॥ ५८ ॥  
यदिमौ वर्जनीयं च किञ्चिदत्र वदिष्यतः ।  
तदहं वर्जयिष्यामीत्येवं चक्रे मतिं नृपः ॥ ५९ ॥  
अथ तौ चक्रतुः स्तोत्रं पृथोर्वैन्यस्य धीमतः ।  
भविष्यैः कर्मभिः सम्यक् सुस्वरौ सूतमागधौ ॥ ६० ॥  
सत्यवाग्दानशीलोऽयं सत्यसन्धो नरेश्वरः ।  
ह्रीमान्मैत्रः क्षमाशीलो विक्रान्तो दुष्टशासनः ॥ ६१ ॥  
धर्मज्ञाश्च कृतज्ञाश्च दयावान् प्रियभाषकः ।  
मान्यान्मानयिता यज्वा ब्रह्मण्यः साधुवत्सलः ॥ ६२ ॥  
समः शत्रौ च मित्रे च व्यवहारस्थितौ नृपः ॥ ६३ ॥  
सूतेनोक्तान् गुणानित्थं स तदा मागधेन च ।  
चकार हृदि तादृक् च कर्मणा कृतवानसौ ॥ ६४ ॥  
ततः स पृथिवीपालः पालयन् वसुधामिमाम् ।  
इयाज विविधैर्यज्ञैर्महद्‌भिर्भूरिदक्षिणैः ॥ ६५ ॥  
तं प्रजाः पृथिवीनाथमुपतस्थुः क्षुधार्दिताः ।  
ओषधीषु प्रणष्टासु तस्मिन्काले ह्यराजके ।  
तमूचुस्तेन ताः पृष्टास्तत्रागमनकारणम् ॥ ६६ ॥  
प्रजा ऊचुः  
अराजके नृपश्रेष्ठ धरित्र्या सकलौषधीः ।  
ग्रस्तास्ततः क्षयं यान्ति प्रजाः सर्वाः प्रजेश्वर ॥ ६७ ॥  
त्वं नो वृत्तिप्रदो धात्रा प्रजापालो निरूपितः ।  
देहि नः क्षुत्परीतानां प्रजानां जीवनौषधीः ॥ ६८ ॥  
पराशर उवाच  
ततोऽथ नृपतिर्दिव्यमादायाजगवं धनुः ।  
शरांश्च दिव्यान्कुपितः सोऽन्वधावद्‌वसुंधराम् ॥ ६९ ॥  
ततो ननाश त्वरिता गौर्भूत्वा तु वसुंधरा ।  
सा लोकान्ब्रह्मलोकादीन्संत्रासादगमन्मही ॥ ७० ॥  
यत्र यत्र ययौ देवी सा तदा भूतधारिणी ।  
तत्र तत्र तु सा वैन्यं ददृशेऽभ्युद्यतायुधम् ॥ ७१ ॥  
ततस्तं प्राह वसुधा पृथुं पृथुपराक्रमम् ।  
प्रवेपमाना तद्बाणपरित्राणपरायणा ॥ ७२ ॥  
पृथिव्युवाच  
स्त्रीवधे त्वं महापापं किं नरेन्द्र न पश्यसि ।  
येन मां हन्तुमत्यर्थं प्रकरोषि नृपोद्यमम् ॥ ७३ ॥  
पृथुरुवाच  
एकस्मिन् यत्र निधनं प्रापिते दुष्टचारिणि ।  
बहूनां भवति क्षेमं तस्य पुण्यप्रदो वधः ॥ ७४ ॥  
पृथिव्युवाच  
प्रजानामुपकाराय यदि मां त्वं हनिष्यसि ।  
आधारः कः प्रजानां ते नृपश्रेष्ठ भविष्यति ॥ ७५ ॥  
पृथुरुवाच  
त्वां हत्वा वसुधे बाणैर्मच्छासनपराङ्‌मुखीम् ।  
आत्मयोगबलेनेमा धारयिष्याम्यहं प्रजाः ॥ ७६ ॥  
पराशर उवाच  
ततः प्रणम्य वसुधा तं भूयः प्राह पार्थिवम् ।  
प्रवेपिताङ्‌गी परमं साध्वसं समुपागता ॥ ७७ ॥  
पृथिव्युवाच  
उपायतः समारब्धाः सर्वे सिद्ध्यन्त्युपक्रमाः ।  
तस्माद्‌वदाम्युपायं ते तं कुरुष्व यदीच्छसि ॥ ७८ ॥  
समस्ता या मया जीर्णा नरनाथ महौषधीः ।  
यदीच्छसि प्रदास्यामि ताः क्षीरपरिणामिनीः ॥ ७९ ॥  
तस्मात्प्रजाहितार्थाय मम धर्मभृतां वर ।  
तं तु वत्सं कुरुष्व त्वं क्षरेयं येन वत्सला ॥ ८० ॥  
समां च कुरु सर्वत्र येन क्षीरं समन्ततः ।  
वरौषधीबीजभूतं वीर सर्वत्र भावये ॥ ८१ ॥  
पराशर उवाच  
तत उत्सारयामास शैलान् शतसहस्रशः ।  
धनुष्कोट्या तदा वैन्यस्तेन शैला विवर्धिताः ॥ ८२ ॥  
न हि पूर्वविसर्गे वै विषमे पृथिवीतले ।  
प्रविभागः पुराणां वा ग्रामाणां वा तदाभवत् ॥ ८३ ॥  
न सस्यानि न गोरक्ष्यं न कृषिर्न वणिक्पथः ।  
वैन्यात्प्रभृति मैत्रेय सर्वस्यैतस्य सम्भवः ॥ ८४ ॥  
यत्र यत्र समं त्वस्या भूमेरासीन्नराधिपः ।  
तत्र तत्र प्रजाः सर्वा निवासं समरोचयत् ॥ ८५ ॥  
आहारः फलमूलानि प्रजानामभवत्तदा ।  
कृच्छ्रेण महता सोऽपि प्रणष्टास्वोषधीषु वै ॥ ८६ ॥  
स कल्पयित्वा वत्सं तु मनुं स्वायम्भुवं प्रभुम् ।  
स्वपाणौ पृथिवीनाथो दुदोह पृथिवीं पृथुः ।  
सस्यजातानि सर्वाणि प्रजानां हितकाम्यया ॥ ८७ ॥  
तेनान्नेन प्रजास्तात वर्तन्तेऽद्यापि नित्यशः ॥ ८८ ॥  
प्राणप्रदाता स पृथुर्यस्माद्‌भूमेरभूत्पिता ।  
ततस्तु पृथिवीसंज्ञामवापाखिलधारिणी ॥ ८९ ॥  
ततश्च देवैर्मुनिभिर्दैत्यै रक्षोभिरद्रिभिः ।  
गन्धर्वैरुरगैर्यक्षैः पितृभिस्तरुभिस्तथा ॥ ९० ॥  
तत्तत् पात्रमुपादाय तत्तद्‌दुग्धं मुने पयः ।  
वत्सदोग्धृविशेषाश्च तेषां तद्योनयोऽभवन् ॥ ९१ ॥  
सैषा धात्री विधात्री च धारिणी पोषणी तथा ।  
सर्वस्य जगतः पृथ्वी विष्णुपादतलोद्‌भवा ॥ ९२ ॥  
एवं प्रभावः स पृथुः पुत्रो वेनस्य वीर्यवान् ।  
जज्ञे महीपतिः पूर्वं राजाभूज्जनरञ्जनात् ॥ ९३ ॥  
य इदं जन्म वैन्यस्य पृथोः सङ्‌कीर्तयेन्नरः ।  
न तस्य दुष्कृतं किञ्चित्फलदायि प्रजायते ॥ ९४ ॥  
दुस्स्वप्नोपशमं नृणां शृण्वतामेतदुत्तमम् ।  
पृथोर्जन्म प्रभावश्च करोति सततं नृणाम् ॥ ९५ ॥  
इति श्रीविष्णुपुराणे प्रथमेंऽशे त्रयोदशोऽध्यायः  
  
  
  
GO TOP
