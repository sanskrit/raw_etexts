मागचा अध्याय  
पुढचा अध्याय  
  
॥ विष्णुपुराणम् ॥  
प्रथमः अंशः  
॥ सप्तमोऽध्यायः ॥  
  
पराशर उवाचः  
ततोऽभिध्यायतस्तस्य जज्ञिरे मानसाः प्रजाः ।  
तच्छरीरसमुत्पन्नैः कार्यैस्तैः करणैः सह ।  
क्षेत्रज्ञाः समवर्तन्त गात्रेभ्यस्तस्य धीमतः ॥ १ ॥  
ते सर्वे समवर्तन्त ये मया प्रागुदाहृताः ।  
देवाद्याः स्थावरान्ताश्च त्रैगुण्यविषये स्थिताः ॥ २ ॥  
एवं भूतानि सृष्टानि चराणि स्थावराणि च ॥ ३ ॥  
यदास्य ताः प्रजाः सर्वा न व्यवर्धन्त धीमतः ।  
अथान्यान्मानसान्पुत्रान्सदृशानात्मनोऽसृजत् ॥ ४ ॥  
भृगुं पुलस्त्यं पुलहं क्रतुमङ्‌गिरसं तथा ।  
मरीचिं दक्षमत्रिं च वसिष्ठं चैव मानसान् ॥ ५ ॥  
नव ब्रह्माण इत्येते पुराणे निश्चयं गताः ॥ ६ ॥  
ख्यातिं भूतिं च सम्भूतिं क्षमां प्रीतिं तथैवच ।  
सन्नतिं च तथैवोर्ज्जामनसूयां तथैव च ॥ ७ ॥  
प्रसूतिं च ततः सृष्ट्वा ददौ तेषां महात्मनाम् ।  
पत्न्यो भवध्वमित्युक्त्वा तेषामेव तु दत्तवान् ॥ ८ ॥  
सनन्दनादयो ये च पूर्वसृष्टास्तु वेधसा ।  
न ते लोकेष्वसज्जन्त निरपेक्षाः प्रजासु ते ॥ ९ ॥  
सर्वे तेऽभ्यागतज्ञाना वीतरागा विमत्सराः ।  
तेष्वेवं निरपेक्षेषु लोकसृष्टौ महात्मनः ।  
ब्रह्मणोऽभून्महान् क्रोधस्त्रैलोक्यदहनक्षमः ॥ १० ॥  
तस्य क्रोधसमुद्‌भूतज्वालामालातिदीपितम् ।  
ब्रह्मणोऽभूत्तदा सर्वं त्रैलोक्यमखिलं मुने ॥ ११ ॥  
भ्रुकुटीकुटिलात्तस्य ललाटात्क्रोधदीपितात् ।  
समुत्पन्नस्तदा रुद्रो मध्याह्नार्कसमप्रभः ॥ १२ ॥  
अर्धनारीनरवपुः प्रचण्डोऽतिशरीरवान् ।  
विभजात्मानमित्युक्त्वा तं ब्रह्मान्तर्दधे ततः ॥ १३ ॥  
तथोक्तोऽसौ द्विधा स्त्रीत्वं पुरुषत्वं तथाकरोत् ।  
बिभेदपुरुषत्वं च दशधा चैकधा च सः ॥ १४ ॥  
सौम्यासौम्यैस्तदा शान्ताशान्तैः स्त्रीत्वं च स प्रभुः ।  
बिभेद बहुधा देवः स्वरूपैरसितैः सितैः ॥ १५ ॥  
ततो ब्रह्माऽऽत्मसम्भूतं पूर्वं स्वायम्भुवं प्रभुः ।  
आत्मानमेव कृतवान्प्राजापत्ये मनुं द्विज ॥ १६ ॥  
शतरूपां च तां नारीं तपोनिर्धूतकल्मषाम् ।  
स्वायम्भुवो मनुर्देवः पत्नीत्वे जगृहे विभुः ॥ १७ ॥  
तस्मात्तु पुरुषाद्‌देवी शतरूपा व्यजायत ।  
प्रियव्रतोत्तानपादौ प्रसूत्याकूतिसंज्ञितम् ॥ १८ ॥  
कन्याद्वयं च धर्मज्ञ रूपौदार्यगुणान्वितम्  
ददौ प्रसूतिं दक्षाय आकूतिं रुचये पुरा ॥ १९ ॥  
प्रजापतिः स जग्राह तयोर्जज्ञे सदक्षिणः ।  
पुत्रो यज्ञो महाभाग दम्पत्योर्मिथुनं ततः ॥ २० ॥  
यज्ञस्य दक्षिणायां तु पुत्रा द्वादश जज्ञिरे ।  
यामा इति समाख्याता देवाः स्वायम्भुवे मनौ ॥ २१ ॥  
प्रसूत्यां च तथा दक्षश्चतस्रो विंशतिंस्तथा ।  
ससर्ज कन्यास्तासां तु सम्यङ्‌ नामानि मे शृणु ॥ २२ ॥  
श्रद्धा लक्ष्मीर्धृतिस्तुष्टिर्मेधा पुष्टिस्तथा क्रिया ।  
बुद्धिर्लज्जा वपुः शान्तिः सिद्धिः कीर्तिस्त्रयोदशी ॥ २३ ॥  
पत्न्यर्थं प्रतिजग्राह धर्मो दाक्षायणीः प्रभुः ।  
ताभ्यः शिष्टा यवीयस्य एकादश सुलोचनाः ॥ २४ ॥  
ख्यातिः सत्यथ सम्भूतिः स्मृतिः प्रीतिः क्षमा तथा ।  
सन्नतिश्चानसूया च ऊर्जा स्वाहा स्वधा तथा ॥ २५ ॥  
भृगुर्भवो मरीचिश्च तथा चैवाङ्‌गिरा मुनिः ।  
पुलस्त्यः पुलहश्चैव क्रतुश्चर्षिवरस्तथा ॥ २६ ॥  
अत्रिर्वसिष्ठो वह्निश्च पितरश्च यथाक्रमम् ।  
ख्यात्याद्या जगृहुः कन्या मुनयो मुनिसत्तम ॥ २७ ॥  
श्रद्धा कामं चला दर्पं नियमं धृतिरात्मजम् ।  
संतोषं च तथा तुष्टिर्लोभं पुष्टिरसूयत ॥ २८ ॥  
मेधा श्रुतं क्रिया दण्डं नयं विनयमेव च ॥ २९ ॥  
बोधं बुद्धिस्तथा लज्जा विनयं वपुरात्मजम् ।  
व्यवसायं प्रजज्ञे वै क्षेमं शान्तिरसूयत ॥ ३० ॥  
सुखं सिद्धिर्यशः कीर्तिरित्येते धर्मसूनवः ।  
कामाद्‌रतिः सुतं हर्षं धर्मपौत्रमसूयत ॥ ३१ ॥  
हिंसा भार्या त्वधर्मस्य तयोर्जज्ञे तथानृतम् ।  
कन्या च निकृतिस्ताभ्यां भयं नरकमेव च ॥ ३२ ॥  
माया च वेदना चैव मिथुनं त्विदमेतयोः ।  
तयोर्जज्ञेऽथ वै माया मृत्युं भूतापहारिणम् ॥ ३३ ॥  
वेदना स्वसुतं चापि दुःखं जज्ञेऽथ रौरवात् ।  
मृत्योर्व्याधिजराशोकतृष्णाक्रोधाश्च जज्ञिरे ॥ ३४ ॥  
दुःखोत्तराः स्मृता ह्येते सर्वे चाधर्मलक्षणाः ।  
नैषां पुत्रोऽस्ति वै ते भार्या सर्वे ह्यूर्ध्वरेतसः ॥ ३५ ॥  
रौद्राण्येतानि रूपाणि विष्णोर्मुनिवरात्मज ।  
नित्यप्रलयहेतुत्वं जगतोऽस्य प्रयान्ति वै ॥ ३६ ॥  
दक्षो मरीचिरत्रिश्च भृग्वाद्याश्च प्रजेश्वराः ।  
जगत्यत्र महाभाग नित्यसर्गस्य हेतवः ॥ ३७ ॥  
मनवो मनुपुत्राश्च भूपा वीर्यधराश्च ये ।  
सन्मार्गाभिरताः शूरास्ते नित्यं स्थितिकारिणः ॥ ३८ ॥  
मैत्रेय उवाचः  
येयं नित्या स्थितिर्ब्रह्मन्नित्यसर्गस्तथेरितः ।  
नित्याभावश्च तेषां वै स्वरूपं मम कथ्यताम् ॥ ३९ ॥  
पराशर उवाचः  
सर्गस्थितिविनाशांश्च भगवान्मधुसूदनः ।  
तैस्तै रूपैरचिन्त्यात्मा करोत्यव्याहतान् विभुः ॥ ४० ॥  
नैमित्तिकः प्राकृतिकस्तथैवात्यन्तिको द्विज ।  
नित्यश्च सर्वभूतानां प्रलयोऽयं चतुर्विधः ॥ ४१ ॥  
ब्राह्मो नैमित्तिकस्तत्र शेतेऽयं जगतीपतिः ।  
प्रयाति प्राकृते चैव ब्रह्माण्डं प्रकृतौ लयम् ॥ ४२ ॥  
ज्ञानादात्यन्तिकः प्रोक्तो योगिनः परमात्मनि ।  
नित्यः सदैव जातानां यो विनाशो दिवानिशम् ॥ ४३ ॥  
प्रसूतिः प्रकृतेर्या तु सा सृष्टिः प्राकृता स्मृता ।  
दैनंदिनी तथा प्रोक्ता यान्तरप्रलयादनु ॥ ४४ ॥  
भूतान्यनुदिनं यत्र जायन्ते मुनिसत्तम ।  
नित्यसर्गो हि स प्रोक्तः पुराणार्थविचक्षणैः ॥ ४५ ॥  
एवं सर्वशरीरेषु भगवान्भूतभावनः ।  
संस्थितः कुरुते विष्णुरुत्पत्तिस्थितिसंयमान् ॥ ४६ ॥  
सृष्टिस्थितिविनाशानां शक्तयः सर्वदेहिषु ।  
वैष्णव्यः परिवर्तन्ते मैत्रेयाहर्निशं सदा ॥ ४७ ॥  
गुणत्रयमयं ह्येतद्‌ब्रह्मन् शक्तित्रयं महत् ।  
योऽतियाति स यात्येव परं नावर्तते पुनः ॥ ४८ ॥  
इति श्रीविष्णुपुराणे प्रथमेंऽशे सप्तमोऽध्यायः  
  
  
  
GO TOP
