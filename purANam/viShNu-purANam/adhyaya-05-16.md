मागचा अध्याय  
पुढचा अध्याय  
  
॥ विष्णुपुराणम् ॥  
पञ्चमः अंशः  
॥ षोडशोऽध्यायः ॥  
  
श्रीपराशर उवाच  
केशी चापि बलोदग्रः कंसदूतः प्रचोदितः ।  
कृष्णस्य निधनाकाङ्क्षी वृन्दावनमुपागमत् ॥ १ ॥  
स खुरक्षतभूपृष्ठः सटाक्षेपधुताम्बुदः ।  
द्रुतविक्रान्तचन्द्रार्कमार्गो गोपानुपाद्रवत् ॥ २ ॥  
तस्य हेषितशब्देन गोपाला दैत्यवाजिनः ।  
गोप्यश्च भयसंविग्ना गोविन्दं शरणं ययुः ॥ ३ ॥  
त्राहित्राहिति गोविन्दः श्रुत्वातेषां ततो वचः ।  
सतोयजलदध्वानगम्भीरमिदमुक्तवान् ॥ ४ ॥  
अलं त्रासेन गोपालाः केशिनः किं भयातुरैः ।  
भवद्‌भिर्गोपजातीयैर्वीरवीर्यं विलोप्यते ॥ ५ ॥  
किमनोनाल्पसारेण हेषिताटोपकारिणा ।  
दैतेयबलवाह्येन वल्गता दुष्टवाजिना ॥ ६ ॥  
एह्येहि दुष्ट कृष्णोऽहं पूष्णस्त्विव पिनाकधृत् ।  
पातयिष्यामि दशनान्वदनादखिलांस्तव ॥ ७ ॥  
इत्युक्त्वास्फोट्य गोविन्दः केशिनः संमुखं ययौ ।  
विवृतास्यश्च सोऽप्येनं दैतेयाश्व उपाद्रवत् ॥ ८ ॥  
बाहुमाभोगितं कृत्वा मखे तस्य जनार्दनः ।  
प्रवेशयामास तदा केशिनो दुष्टवाजिनः ॥ ९ ॥  
केशिनो वदनं तेन विशता कृष्णबाहुना ।  
शातिता दशनाः पेतुः सिताभ्रावयवा इव ॥ १० ॥  
कृष्णस्य ववृधे बाहुः केशिदेहगतो द्विज ।  
विनाशाय यथा व्याधिरासम्भूतेरुपेक्षितः ॥ ११ ॥  
विपाटितोष्ठो बहुलं सफेनं रुधिरं वमन् ।  
सोक्षिणी विवृते चक्रे विशिष्टे मुक्तबन्धने ॥ १२ ॥  
जधान धरणीं पादैः शकृन्मूत्रं समुत्सृजन् ।  
स्वेदार्द्रगात्रः शान्तश्च निर्यत्नः सोऽभवत्तदा ॥ १३ ॥  
व्यादितास्यमहांरन्ध्रः सोऽसुरः कृष्णबाहुना ।  
निपातितो द्विधा भूमौ वैद्युतेन यथा द्रुमः ॥ १४ ॥  
द्विपादे पृष्ठपुच्छार्धे श्रवणैकाक्षिनासिके ।  
केशिनस्ते द्विधाभूते शकले द्वे विरेजतुः ॥ १५ ॥  
हत्वा तु केशिनं कृष्णो गोपालैर्मुदितैर्वृतः ।  
अनायस्ततनुः स्वस्थो हसंस्तत्रैव तस्थिवान् ॥ १६ ॥  
ततो गोप्यश्च गोपाश्च हते केशिनि विस्मिताः ।  
तुष्टुवुः पुण्डरीकाक्षमनुरागमनोरमम् ॥ १७ ॥  
अथाहान्तर्हितो विप्र नारदो जलदे स्थितः ।  
केशिनं निहतं दृष्ट्वा हर्षनिर्भरमानसः ॥ १८ ॥  
साधुसाधु जगन्नाथ लीलयैव यदच्युत ।  
निहतोऽयं त्वया केशी क्लेशदस्त्रिदिवौकसाम् ॥ १९ ॥  
युद्धोत्सुकोहमत्यर्थं नरवाजिमहाहवम् ।  
अभूतपूर्वमन्यत्र द्रष्टुं स्वर्गादिहागतः ॥ २० ॥  
कर्माण्यत्रावतारे ते कृतानि मधुसूदन ।  
यानि तैर्विस्मितं चेतस्तोषमेतेन मे गतम् ॥ २१ ॥  
तुरङ्गस्यास्य शक्रोपि कृष्ण देवाश्च बिभ्यति ।  
धुतकेसारजालस्य ह्रेषतोऽभ्रावलोकिनः ॥ २२ ॥  
यस्मात्त्वयैष दुष्टात्मा हतः केशी जनार्दन ।  
तस्मात्केशवनाम्ना त्वं लोके ख्यातो भविष्यसि ॥ २३ ॥  
स्वस्त्यस्तु ते गमिष्यामि कंसयुद्धेऽधुना पुनः ।  
परश्वोऽहं समेष्यामि त्वया केशिनिषूदन ॥ २४ ॥  
उग्रसेनसुते कंसे सानुगे विनिपातिते ।  
भारावतारकर्ता त्वं पृथिव्या पृथिवीधर ॥ २५ ॥  
तत्रानेकप्रकाराणि युद्धानि पृथिवीक्षिताम् ।  
द्रष्टव्यानि मया युष्मत्प्रणीतानि जनार्दन ॥ २६ ॥  
सोऽहं यास्यामि गोविन्द देवकार्यं महत्कृतम् ।  
त्वयैव विदितं सर्वं स्वस्ति तेऽस्तु व्रजाम्यहम् ॥ २७ ॥  
नारदे तु गते कृष्णः सह गोपैः सभाजितः ।  
विवेश गोकुलं गोपीनेत्रपानैकभाजनम् ॥ २८ ॥  
इति श्रीविष्णुमाहपुराणे पञ्चमेंऽशे षोडशोऽध्यायः (१६)  
  
GO TOP
