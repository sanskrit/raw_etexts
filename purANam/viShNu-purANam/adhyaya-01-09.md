मागचा अध्याय  
पुढचा अध्याय  
  
॥ विष्णुपुराणम् ॥  
प्रथमः अंशः  
॥ नवमोऽध्यायः ॥  
  
पराशर उवाचः  
इदं च शृणु मैत्रेय यत्पृष्टोऽहमिह त्वया ।  
श्रीसम्बन्धं मयाप्येतच्छ्रुतमासीन्मरीचितः ॥ १ ॥  
दुर्वासाः शङ्‌करस्यांशश्चचार पृथिवीमिमाम् ।  
स ददर्श स्रजं दिव्यामृषिर्विद्याधरीकरे ॥ २ ॥  
सन्तानकानामखिलं यस्या गन्धेन वासितम् ।  
अतिसेव्यमभूद्‌ब्रह्मन् तद्‌वनं वनचारिणाम् ॥ ३ ॥  
उन्मत्तव्रतधृग्विप्रः स दृष्ट्वा शोभनां स्रजम् ।  
तां ययाचे वरारोहां विद्याधरवधूं ततः ॥ ४ ॥  
याचिता तेन तन्वङ्‌गी मालां विद्याधराङ्‌गना ।  
ददौ तस्मै विशालाक्षी सादरं प्रणिपत्य तम् ॥ ५ ॥  
तामादायात्मनो मूर्ध्नि स्रजमुन्मत्तरूपधृक् ।  
कृत्वा स विप्रो मैत्रेय परिबभ्राम मेदिनीम् ॥ ६ ॥  
स ददर्श समायान्तमुन्मत्तैरावते स्थितम् ।  
त्रैलोक्याधिपतिं देवं सह देवैः शचीपतिम् ॥ ७ ॥  
तामात्मनः स शिरसः स्रजमुन्मत्तषट्पदाम् ।  
आदायामरराजाय चिक्षेपोन्मत्तवन्मुनिः ॥ ८ ॥  
गृहीत्वाऽमरराजेन स्रगैरावतमूर्धनि ।  
न्यस्ता रराज कैलासशिखरे जाह्नवी यथा ॥ ९ ॥  
मदान्धकारिताक्षोऽसौ गन्धाकृष्टेन वारणः ।  
करेणाघ्राय चिक्षेप तां स्रजं धरणीतले ॥ १० ॥  
ततश्चुक्रोध भगवान्दुर्वासा मुनिसत्तमः ।  
मैत्रेय देवराजानं क्रुद्धश्चैतदुवाच ह ॥ ११ ॥  
दुर्वासा उवाचः  
ऐश्वर्यमददुष्टात्मन्नतिस्तब्धोऽसि वासव ।  
श्रियो धाम स्रजं यस्त्वं मद्दत्तां नाभिनन्दसि ॥ १२ ॥  
प्रसाद इति नोक्तं ते प्रणिपातपुरःसरम् ।  
हर्षोत्फुल्लकपोलेन न चापि शिरसा धृता ॥ १३ ॥  
मया दत्तामिमां मालां यस्मान्न बहु मन्यसे ।  
त्रैलोक्यश्रीरतो मूढ विनाशमुपयास्यति ॥ १४ ॥  
मां मन्यसे त्वं सदृशं नूनं शक्रेतरद्विजैः ।  
अतोऽवमानमस्मासु मानिना भवता कृतम् ॥ १५ ॥  
मद्दत्ता भवता यस्मात्क्षिप्ता माला महीतले ।  
तस्मात्प्रणष्टलक्ष्मीकं त्रैलोक्यं ते भविष्यति ॥ १६ ॥  
यस्य सञ्जातकोपस्य भयमेति चराचरम् ।  
तं त्वं मामतिगर्वेण देवराजावमन्यसे ॥ १७ ॥  
पराशर उवाचः  
महेन्द्रो वारणस्कन्धादवतीर्य त्वरान्वितः ।  
प्रसादयामास मुनिं दुर्वाससमकल्मषम् ॥ १८ ॥  
प्रसाद्यमानः स तदा प्रणिपातपुरःसरम् ।  
प्रत्युवाच सहस्राक्षं दुर्वासा मुनिसत्तमः ॥ १९ ॥  
दुर्वासा उवाचः  
नाहं कृपालुहृदयो न च मां भजते क्षमा ।  
अन्ये ते मुनयः शक्र दुर्वाससमवेहि माम् ॥ २० ॥  
गौतमादिभिरन्यैस्त्वं गर्वमारोपितो मुधा ।  
अक्षान्तिसारसर्वस्वं दुर्वाससमवेहि माम् ॥ २१ ॥  
वसिष्ठाद्यैर्दयासारैस्स्तोत्रं कुर्वद्‌भिरुच्चकैः ।  
गर्वं गतोऽसि येनैवं मामप्यद्यावमन्यसे ॥ २२ ॥  
ज्वलज्जटाकलापस्य भृकुटीकुटिलं मुखम् ।  
निरीक्ष्य कस्त्रिभुवने मम यो न गतो भयम् ॥ २३ ॥  
नाहं क्षमिष्ये बहुना किमुक्तेन शतक्रतो ।  
विडम्बनामिमां भूयः करोष्यनुनयात्मिकाम् ॥ २४ ॥  
पराशर उवाचः  
इत्युक्त्वा प्रययौ विप्रो देवराजोऽपि तं पुनः ।  
आरुह्यैरावतं ब्रह्मन् प्रययावमरावतीम् ॥ २५ ॥  
ततः प्रभृति निःश्रीकं सशक्रं भुवनत्रयम् ।  
मैत्रेयासीदपध्वस्तं सङ्क्षीणौषधिवीरुधम् ॥ २६ ॥  
न यज्ञाः समवर्तन्त न तपस्यन्ति तापसाः ।  
न च दानादिधर्मेषु मनश्चक्रे तदा जनः ॥ २७ ॥  
निःसत्त्वाः सकला लोका लोभाद्युपहतेन्द्रियाः ।  
स्वल्पेऽपि हि बभूवुस्ते साभिलाषा द्विजोत्तम ॥ २८ ॥  
यतः सत्त्वं ततो लक्ष्मीः सत्त्वं भूत्यनुसारि च ।  
निःश्रीकाणां कुतः सत्त्वं विना तेन गुणाः कुतः ॥ २९ ॥  
बलशौर्याद्यभावश्च पुरुषाणां गुणैर्विना ।  
लङ्‌घनीयः समस्तस्य बलशौर्यविवर्जितः ॥ ३० ॥  
भवत्यपध्वस्तमतिर्लङ्‌घितः प्रथितः पुमान् ॥ ३१ ॥  
एवमत्यन्तनिःश्रीके त्रैलोक्ये सत्त्ववर्जिते ।  
देवान् प्रति बलोद्योगं चक्रुर्दैतेयदानवाः ॥ ३२ ॥  
लोभाभिभूता निःश्रीका दैत्याः सत्त्वविवर्जिताः ।  
श्रिया विहीनैर्निःसत्त्वैर्देवैश्चक्रुस्ततो रणम् ॥ ३३ ॥  
विजितास्त्रिदशा दैत्यैरिन्द्राद्याः शरणं ययुः ।  
पितामहं महाभागं हुताशनपुरोगमाः ॥ ३४ ॥  
यथावत् कथितो देवैर्ब्रह्मा प्राह ततः सुरान् ।  
परावरेशं शरणं व्रजध्वमसुरार्दनम् ॥ ३५ ॥  
उत्पत्तिस्थितिनाशानामहेतुं हेतुमीश्वरम् ।  
प्रजापतिपतिं विष्णुमनन्तमपराजितम् ॥ ३६ ॥  
प्रधानपुंसोरजयोः कारणं कार्यभूतयोः ।  
प्रणतार्तिहरं विष्णुं स वः श्रेयो विधास्यति ॥ ३७ ॥  
पराशर उवाचः  
एवमुक्त्वा सुरान्सर्वान् ब्रह्मा लोकपितामहः ।  
क्षीरोदस्योत्तरं तीरं तैरेव सहितो ययौ ॥ ३८ ॥  
स गत्वा त्रिदशैः सर्वैः समवेतः पितामहः ।  
तुष्टाव वाग्भिरिष्टाभिः परावरपतिं हरिम् ॥ ३९ ॥  
ब्रह्मोवाचः  
नमामि सर्वं सर्वेशमनन्तमजमव्ययम् ।  
लोकधाम धराधारमप्रकाशमभेदिनम् ॥ ४० ॥  
नारायणमणीयांसमशेषाणामणीयसाम् ।  
समस्तानां गरिष्ठं च भूरादीनां गरीयसाम् ॥ ४१ ॥  
यत्र सर्वं यतः सर्वमुत्पन्नं मत्पुरःसरम् ।  
सर्वभूतश्च यो देवः पराणामपि यः परः ॥ ४२ ॥  
परः परस्मात्पुरुषात्परमात्मस्वरूपधृक् ।  
योगिभिश्चिन्त्यते योऽसौ मुक्तिहेतोर्मुमुक्षुभिः ॥ ४३ ॥  
सत्त्वादयो न सन्तीशे यत्र च प्राकृता गुणाः ।  
स शुद्धः सर्वशुद्धेभ्यः पुमानाद्यः प्रसीदतु ॥ ४४ ॥  
कलाकाष्ठामुहूर्तादिकालसूत्रस्य गोचरे ।  
यस्य शक्तिर्न शुद्धस्य स नो विष्णुः प्रसीदतु ॥ ४५ ॥  
प्रोच्यते परमेशो हि यः शुद्धोऽप्युपचारतः ।  
प्रसीदतु स नो विष्णुरात्मा यः सर्वदेहिनाम् ॥ ४६ ॥  
यः कारणं च कार्यं च कारणस्यापि कारणम् ।  
कार्यस्यापि च यः कार्यं प्रसीदतु स नो हरिः ॥ ४७ ॥  
कार्यकार्यस्य यत्कार्यं तत्कार्यस्यापि यः स्वयम् ।  
तत्कार्यकार्यभूतो यस्ततश्च प्रणताः स्म तम् ॥ ४८ ॥  
कारणं कारणस्यापि तस्य कारणकारणम् ।  
तत्कारणानां हेतुं तं प्रणताः स्म परेश्वरम् ॥ ४९ ॥  
भोक्तारं भोग्यभूतं च स्रष्टारं सृज्यमेव च ।  
कार्यकर्तृस्वरूपं तं प्रणताः स्म परं पदम् ॥ ५० ॥  
विशुद्धबोधवन्नित्यमजमक्षयमव्ययम् ।  
अव्यक्तमविकारं यत्तद्‌विष्णोः परमं पदम् ॥ ५१ ॥  
न स्थूलं न च सूक्ष्मं यन्न विशेषणगोचरम् ।  
तत् पदं परमं विष्णोः प्रणमामि सदामलम् ॥ ५२ ॥  
यस्यायुतायुतांशांशे विश्वशक्तिरियं स्थिता ।  
परब्रह्मस्वरूपं यत्प्रणमामस्तमव्ययम् ॥ ५३ ॥  
यद्योगिनः सदोद्युक्ता पुण्यपापक्षयेऽक्षयम् ।  
पश्यन्ति प्रणवे चिन्त्यं तद्विष्णोः परमं पदम् ॥ ५४ ॥  
यन्न देवा न मुनयो न चाहं न च शङ्‌करः ।  
जानन्ति परमेशस्य तद्‌विष्णोः परमं पदम् ॥ ५५ ॥  
शक्तयो यस्य देवस्य ब्रह्मविष्णुशिवात्मिकाः ।  
भवन्त्यभूतपूर्वस्य तद्‌विष्णोः परमं पदम् ॥ ५६ ॥  
सर्वेश सर्वभूतात्मन्सर्व सर्वाश्रयाच्युत ।  
प्रसीद विष्णो भक्तानां व्रज नो दृष्टिगोचरम् ॥ ५६ ॥  
पराशर उवाचः  
इत्युदीरितमाकर्ण्य ब्रह्मणस्त्रिदशास्ततः ।  
प्रणम्योचुः प्रसीदेति व्रज नो दृष्टिगोचरम् ॥ ५८ ॥  
यन्नायं भगवान् ब्रह्मा जानाति परमं पदम् ।  
तं नताः स्मो जगद्धाम तव सर्वगताच्युत ॥ ५९ ॥  
इत्यन्ते वचसस्तेषां देवानां ब्रह्मणस्तथा ।  
ऊचुर्देवर्षयस्सर्वे बृहस्पतिपुरोगमाः ॥ ६० ॥  
आद्यो यज्ञः पुमानीड्यो यः पूर्वेषां च पूर्वजः ।  
तं नताः स्मो जगत्स्रष्टुः स्रष्टारमविशेषणम् ॥ ६१ ॥  
भगवन्भूतभव्येश यज्ञमूर्तिधराव्यय ।  
प्रसीद प्रणतानां त्वं सर्वेषां देहि दर्शनम् ॥ ६२ ॥  
एष ब्रह्मा सहास्माभिः सहरुद्रैस्त्रिलोचनः ।  
सर्वादित्यैः समं पूषा पावकोऽयं सहाग्निभिः ॥ ६३ ॥  
अश्विनौ वसवश्चेमे सर्वे चैते मरुद्‌गणाः ।  
साध्या विश्वे तथा देवा देवेन्द्रश्चायमीश्वरः ॥ ६४ ॥  
प्रणामप्रवणा नाथ दैत्यसैन्यपराजिताः ।  
शरणं त्वामनुप्राप्ताः समस्ता देवतागणाः ॥ ६५ ॥  
पराशर उवाचः  
एवं संस्तूयमानस्तु भगवाञ्छङ्‌खचक्रधृक् ।  
जगाम दर्शनं तेषां मैत्रेय परमेश्वरः ॥ ६६ ॥  
तं दृष्ट्वा ते तदा देवाः शङ्‌खचक्रगदाधरम् ।  
अपूर्वरूपसंस्थानं तेजसां राशिमूर्जितम् ॥ ६७ ॥  
प्रणम्य प्रणताः पूर्वं सङ्क्षोभस्तिमितेक्षणाः ।  
तुष्टुवुः पुण्डरीकाक्षं पितामहपुरोगमाः ॥ ६८ ॥  
देवा ऊचुः  
नमो नमोऽविश्वेशस्त्वं ब्रह्मा त्वं पिनाकधृक् ।  
इन्द्रस्त्वमग्निः पवनो वरुणः सविता यमः ।  
वसवो मरुतः साध्या विश्वेदेवगणा भवान् ॥ ६९ ॥  
योऽयं तवाग्रतो देव समीपं देवतागणः ।  
स त्वमेव जगत्स्रष्टा यतः सर्वगतो भवान् ॥ ७० ॥  
त्वं यज्ञस्त्वं वषट्कारस्त्वमोङ्‌कारः प्रजापतिः ।  
वेत्ता वेद्यं च सर्वात्मंस्त्वन्मयं चाखिलं जगत् ॥ ७१ ॥  
त्वामार्ताः शरणं विष्णो प्रयाता दैत्यनिर्जिताः ।  
वयं प्रसीद सर्वात्मंस्तेजसाप्याययस्व नः ॥ ७२ ॥  
तावदार्तिस्तथा वाञ्छा तावन्मोहस्तथासुखम् ।  
यावन्न याति शरणं त्वामशेषाघनाशनम् ॥ ७३ ॥  
त्वं प्रसादं प्रसन्नात्मन् प्रपन्नानां कुरुष्व नः ।  
तेजसां नाथ सर्वेषां स्वशक्त्याप्यायनं कुरु ॥ ७४ ॥  
पराशर उवाचः  
एवं संस्तूयमानस्तु प्रणतैरमरैर्हरिः ।  
प्रसन्नदृष्टिर्भगवानिदमाह स विश्वकृत् ॥ ७५ ॥  
तेजसो भवतां देवाः करिष्याम्युपबृंहणम् ।  
वदाम्यहं यत्क्रियतां भवद्‌भिस्तदिदं सुराः ॥ ७६ ॥  
आनीय सहिता दैत्यैः क्षीराब्धौ सकलौषधीः ।  
प्रक्षिप्यात्रामृतार्थं ताः सकला ऐत्यदानव्वैः  
मन्थानं मन्दरं कृत्वा नेत्रं कृत्वा तु वासुकिम् ॥ ७७ ॥  
मथ्यताममृतं देवाः सहाये मय्यवस्थिते ॥ ७८ ॥  
सामपूर्वं च दैतेयास्तत्र साहाय्यकर्मणि ।  
सामान्यफलभोक्तारो यूयं वाच्या भविष्यथ ॥ ७९ ॥  
मथ्यमाने च तत्राब्धौ यत्समुत्पद्यतेऽमृतम् ।  
तत्पानाद्‌बलिनो यूयममराश्च भविष्यथ ॥ ८० ॥  
तथा चाहं करिष्यामि ते यथा त्रिदशद्विषः ।  
न प्राप्स्यन्त्यमृतं देवाः केवलं क्लेशभागिनः ॥ ८१ ॥  
पराशर उवाचः  
इत्युक्ता देवदेवेन सर्व एव ततः सुराः ।  
सन्धानमसुरैः कृत्वा यत्नवन्तोऽमृतेऽभवन् ॥ ८२ ॥  
नानौषधीः समानीय देवदैतेयदानवाः ।  
क्षिप्त्वा क्षीराब्धिपयसि शरदभ्रामलत्विषि ॥ ८३ ॥  
मन्थानं मन्दरं कृत्वा नेत्रं कृत्वा च वासुकिम् ।  
ततो मथितुमारब्धा मैत्रेय तरसामृतम् ॥ ८४ ॥  
विबुधाः सहिताः सर्वे यतः पुच्छं ततः कृताः ।  
कृष्णेन वासुकेर्दैत्याः पूर्वकाये निवेशिताः ॥ ८५ ॥  
ते तस्य मुखनिश्वासवह्निनापहतत्विषः ।  
निस्तेजसोऽसुराः सर्वे बभूवुरमितौजसः ॥ ८६ ॥  
तेनैव मुखनिश्वासवायुनास्तबलाहकैः ।  
पुच्छप्रदेशे वर्षद्‌भिस्तदा चाप्यायिताः सुराः ॥ ८७ ॥  
क्षीरोदमध्ये भगवान्कूर्मरूपी स्वयं हरिः ।  
मन्दराद्रेरधिष्ठानं भ्रमतोऽभून्महामुने ॥ ८८ ॥  
रूपेणान्येन देवानां मध्ये चक्रगदाधरः ।  
चकर्ष नागराजानं दैत्यमध्येऽपरेण च ॥ ८९ ॥  
उपर्याक्रान्तवाञ्छैलं बृहद्‌रूपेण केशवः ।  
तथापरेण मैत्रेय यन्न दृष्टं सुरासुरैः ॥ ९० ॥  
तेजसा नागराजानं तथाप्यायितवान्हरिः ।  
अन्येन तेजसा देवानुपबृंहितवान्प्रभुः ॥ ९१ ॥  
मथ्यमाने ततस्तस्मिन्क्षीराब्धौ देवदानवैः ।  
हविर्धामाभवत्पूर्वं सुरभिः सुरपूजिता ॥ ९२ ॥  
जग्मुर्मुदं ततो देवा दानवाश्च महामुने ।  
व्याक्षिप्तचेतसश्चैव बभूवुः स्तिमितेक्षणाः ॥ ९३ ॥  
किमेतदिति सिद्धानां दिवि चिन्तयतां ततः ।  
बभूव वारुणी देवी मदाघूर्णितलोचना ॥ ९४ ॥  
कृतावर्तात्ततस्तस्मात्क्षीरोदाद्‌वासयञ्जगत् ।  
गन्धेन पारिजातोऽभूद्‌देवस्त्रीनन्दनस्तरुः ॥ ९५ ॥  
रूपौदार्यगुणोपेतस्तथा चाप्सरसां गणः ।  
क्षीरोदधेः समुत्पन्नो मैत्रेय परमाद्‌भुतः ॥ ९६ ॥  
ततः शीतांशुरभवज्जगृहे तं महेश्वरः ।  
जगृहुश्च विषं नागाः क्षीरोदाब्धिसमुत्थितम् ॥ ९७ ॥  
ततो धन्वन्तरिर्देवः श्वेताम्बरधरस्स्वयम् ।  
बिभ्रत्कमण्डलुं पूर्णममृतस्य समुत्थितः ॥ ९८ ॥  
ततः स्वस्थमनस्कास्ते सर्वे दैतेयदानवाः ।  
बभूवुर्मुदिताः सर्वे मैत्रेय मुनिभिः सह ॥ ९९ ॥  
ततः स्फुरत्कान्तिमती विकासिकमले स्थिता ।  
श्रीर्देवी पयसस्तस्मादुद्‌भूता धृतपङ्‌कजा ॥ १०० ॥  
तां तुष्टुवुर्मुदा युक्ताः श्रीसूक्तेन महर्षयः ॥ १०१ ॥  
विश्वावसुमुखास्तस्या गन्धर्वाः पुरतो जगुः ।  
घृताचीप्रमुखास्तत्र ननृतुश्चाप्सरोगणाः ॥ १०२ ॥  
गङ्‌गाद्याः सरितस्तोयैः स्नानार्थमुपतस्थिरे ।  
दिग्गजा हेमपात्रस्थमादाय विमलं जलम् ।  
स्नापयाञ्चक्रिरे देवीं सर्वलोकमहेश्वरीम् ॥ १०३ ॥  
क्षीरोदो रूपधृक्तस्यै मालामम्लानपङ्‌कजाम् ।  
ददौ विभूषणान्यङ्‌गे विश्वकर्मा चकार ह ॥ १०४ ॥  
दिव्यमाल्याम्बरधरा स्नाता भूषणभूषिता ।  
पश्यतां सर्वदेवानां ययौ वक्षःस्थलं हरेः ॥ १०५ ॥  
तया विलोकिता देवा हरिवक्षःस्थलस्थया ।  
लक्ष्म्या मैत्रेय सहसा परां निर्वृतिमागताः ॥ १०६ ॥  
उद्वेगं परमं जग्मुर्दैत्या विष्णुपराङ्‌मुखाः ।  
त्यक्ता लक्ष्म्या महाभाग विप्रचित्तिपुरोगमाः ॥ १०७ ॥  
ततस्ते जगृहुर्दैत्या धन्वन्तरिकरस्थितम् ।  
कमण्डलुं महावीर्या यत्रास्तेऽमृतमृतम् ॥ १०८ ॥  
मायया मोहयित्वा तान्विष्णुः स्त्रीरूपमास्थितः ।  
दानवेभ्यस्तदादाय देवेभ्यः प्रददौ विभुः ॥ १०९ ॥  
ततः पपुः सुरगणाः शक्राद्यास्तत्तदाऽमृतम् ।  
उद्यतायुधनिस्त्रिंशा दैत्यास्तांश्च समभ्ययुः ॥ ११० ॥  
पीतेऽमृते च बलिभिर्देवैर्दैत्यचमूस्तदा ।  
बध्यमाना दिशो भेजे पातालं च विवेश वै ॥ १११ ॥  
ततो देवा मुदा युक्ताः शङ्‌खचक्रगदाभृतम् ।  
प्रणिपत्य यथापूर्वमाशासत्तत्त्रिविष्टपम् ॥ ११२ ॥  
ततः प्रसन्नभाः सूर्यः प्रययौ स्वेन वर्त्मना ।  
ज्योतींषि च यथामार्गं प्रययुर्मुनिसत्तम ॥ ११३ ॥  
जज्वाल भगवांश्चोच्चैश्चारुदीप्तिर्विभावसुः ।  
धर्मे च सर्वभूतानां तदा मतिरजायत ॥ ११४ ॥  
त्रैलोक्यं च श्रिया जुष्टं च बभूव द्विजसत्तम ।  
शक्रश्च त्रिदशश्रेष्ठः पुनः श्रीमानजायत ॥ ११५ ॥  
सिंहासनगतः शक्रः सम्प्राप्य त्रिदिवं पुनः ।  
देवराज्ये स्थितो देवीं तुष्टावाब्जकरां ततः ॥ ११६ ॥  
इन्द्र उवाचः  
नमस्ये सर्वलोकानां जननीमब्जसम्भवाम् ।  
श्रियमुन्निद्रपद्माक्षीं विष्णुवक्षःस्थलस्थिताम् ॥ ११७ ॥  
पद्मालयां पद्मकरां पमपत्रनिभेक्षणाम् ।  
वन्दे पद्ममुखीं देवीं पद्मनाभप्रियामहम् ॥ ११८ ॥  
त्वं सिद्धिस्त्वं स्वधा स्वाहा सुधा त्वं लोकपावनी ।  
सन्ध्या रात्रिः प्रभा भूतिर्मेधा श्रद्धा सरस्वती ॥ ११९ ॥  
यज्ञविद्या महाविद्या गुह्यविद्या च शोभने ।  
आत्मविद्या च देवि त्वं विमुक्तिफलदायिनी ॥ १२० ॥  
आन्वीक्षिकी त्रयीवार्ता दण्डनीतिस्त्वमेव च ।  
सौम्यासौम्यैर्जगद्‌रूपैस्त्वयैतद्‌देवि पूरितम् ॥ १२१ ॥  
का त्वन्या त्वामृते देवि सर्वयज्ञमयं वपुः ।  
अध्यास्ते देवदेवस्य योगिचिन्त्यं गदाभृतः ॥ १२२ ॥  
त्वया देवि परित्यक्तं सकलं भुवनत्रयम् ।  
विनष्टप्रायमभवत्त्वयेदानीं समेधितम् ॥ १२३ ॥  
दाराः पुत्रास्तथागारसुहृद्धान्यधनादिकम् ।  
भवत्येतन्महाभागे नित्यं त्वद्वीक्षणान्नृणाम् ॥ १२४ ॥  
शरीरारोग्यमैश्वर्यमरिपक्षक्षयः सुखम् ।  
देवि त्वद्दृष्टिदृष्टानां पुरुषाणां न दुर्लभम् ॥ १२५ ॥  
त्वं माता सर्वभूतानां देवदेवो हरिः पिता ।  
त्वयैतद्‌विष्णुना चाम्ब जगद्‌व्याप्तं चराचरम् ॥ १२६ ॥  
मा नः कोशं तथा गोष्ठं मा गृहं मा परिच्छदम् ।  
मा शरीरं कलत्रं च त्यजेथाः सर्वपावनि ॥ १२७ ॥  
मा पुत्रान्मा सुहृद्वर्गं मा पशून्मा विभूषणम् ।  
त्यजेथा मम देवस्य विष्णोर्वक्षः स्थलालये ॥ १२८ ॥  
सत्त्वेन सत्यशौचाभ्यां तथा शीलादिभिर्गुणैः ।  
त्यज्यन्ते ते नराः सद्यः सन्त्यक्ता ये त्वयामले ॥ १२९ ॥  
त्वयावलोकिताः सद्यः शीलाद्यैरखिलैर्गुणैः ।  
कुलैश्वर्यैश्च युज्यन्ते पुरुषा निर्गुणा अपि ॥ १३० ॥  
स श्लाघ्यः स गुणी धन्यः स कुलीनः स बुद्धिमान् ।  
स शूरः स च विक्रान्तो यस्त्वया देवि वीक्षितः ॥ १३१ ॥  
सद्यो वैगुण्यमायान्ति शीलाद्याः सकला गुणाः ।  
पराङ्‌मुखी जगद्धात्री यस्य त्वं विष्णुवल्लभे ॥ १३२ ॥  
न ते वर्णयितुं शक्ता गुणाञ्जिह्वापि वेधसः ।  
प्रसीद देवि पद्माक्षि मास्मांस्त्याक्षीः कदाचन ॥ १३३ ॥  
पराशर उवाचः  
एवं श्रीः संस्तुता सम्यक् प्राह हृष्टा शतक्रतुम् ।  
शृण्वतां सर्वदेवानां सर्वभूतस्थिता द्विज ॥ १३४ ॥  
श्रीरुवाचः  
परितुष्टास्मि देवेश स्तोत्रेणानेन ते हरे ।  
वरं वृणीष्व यस्त्विष्टो वरदाहं तवागता ॥ १३५ ॥  
इन्द्र उवाचः  
वरदा यदि मे देवि वरार्हो यदि चाप्यहम् ।  
त्रैलोक्यं न त्वया त्याज्यमेष मेऽस्तु वरः परः ॥ १३६ ॥  
स्तोत्रेण यस्तथैतेन त्वां स्तोष्यत्यब्धिसम्भवे ।  
स त्वया न परित्याज्यो द्वितीयोऽस्तु वरो मम ॥ १३७ ॥  
श्रीरुवाचः  
त्रैलोक्यं त्रिदशश्रेष्ठ न सन्त्यक्ष्यामि वासव ।  
दत्तो वरो मया यस्ते स्तोत्राराधनतुष्टया ॥ १३८ ॥  
यश्च सायं तथा प्रातः स्तोत्रेणानेन मानवः ।  
मां स्तोष्यति न तस्याहं भविष्यामि पराङ्‌मुखी ॥ १३९ ॥  
पराशर उवाचः  
एवं ददौ वरौ देवी देवराजाय वै पुरा ।  
मैत्रेय श्रीर्महाभागा स्तोत्राराधनतोषिता ॥ १४० ॥  
भृगोः ख्यात्यां समुत्पन्ना श्रीः पूर्वमुदधेः पुनः ।  
देवदानवयत्नेन प्रसूतामृतमन्थने ॥ १४१ ॥  
एवं यदा जगत्स्वामी देवदेवो जनार्दनः ।  
अवतारं करोत्येषा तदा श्रीस्तत्सहायिनी ॥ १४२ ॥  
पुनश्च पद्मा सम्भूता आदित्योऽभूद्‌यदा हरिः ।  
यदा तु भार्गवो रामस्तदाभूद्‌धरणी त्वियम् ॥ १४३ ॥  
राघवत्वेऽभवत्सीता रुक्मिणी कृष्णजन्मनि ।  
अन्येषु चावतारेषु विष्णोरेषानपायिनी ॥ १४४ ॥  
देवत्वे देवदेहेयं मनुष्यत्वे च मानुषी ।  
विष्णोर्देहानुरूपां वै करोत्येषात्मनस्तनुम् ॥ १४५ ॥  
यश्चैतच्छृणुयाज्जन्म लक्ष्म्या यश्च पठेन्नरः ।  
श्रियो न विच्युतिस्तस्य गृहे यावत्कुलत्रयम् ॥ १४६ ॥  
पठ्यते येषु चैवेयं गृहेषु श्रीस्तुतिर्मुने ।  
अलक्ष्मीः कलहाधारा न तेष्वास्ते कदाचन ॥ १४७ ॥  
एतत्ते कथितं ब्रह्मन्यन्मां त्वं परिपृच्छसि ।  
क्षीराब्धौ श्रीर्यथा जाता पूर्वं भृगुसुता सती ॥ १४८ ॥  
इति सकलविभूत्यवाप्तिहेतुः  
     स्तुतिरियमिन्द्रमुखोद्गता हि लक्ष्म्याः ।  
अनुदिनमिह पठ्यते नृभिर्यै-  
     र्वसति न तेषु कदाचिदप्यलक्ष्मीः ॥ १४९ ॥  
इति श्रीविष्णुपुराणे प्रथमेंऽशे नवमोऽध्यायः  
  
  
  
GO TOP
